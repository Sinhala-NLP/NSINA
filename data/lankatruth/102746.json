{"Source": "Lankatruth", "Timestamp": "December 8, 2020", "Headline": "දොස්තරගේ සාදයෙන් රෝහලට කොරෝනා බලපෑම්", "News Content": "ගම්පොළ ශික්‍ෂණ රෝහලේ පශ්චාත් සීමාවාසික පුහුණුව ලබා පිටව යෑමට සූදානම්ව සිටි කොවිඩ් ආසාදිත වෛද්‍යවරයෙකු ඔහුගේ ස්ථාන මාරුවක් වෙනුවෙන් පැවැත් වූ සාදයක් නිසා එම රෝහලේ බාහිර හදිසි ප්‍රතිකාර ඒකකය ඇතුළු වාට්ටු 02ක් වසා දමා වෛද්‍යවරයා ඇසුරු කළ පිරිස් සොයා සෞඛ්‍ය අංශ මගින් ඊයේ (07) පුළුල් පරීක්‍ෂණයක් අරඹා තිබේ. රෝගීන්ගේ ආරක්ෂාව වෙනුවෙන් රෝහලේ සිටි ගැබිනි මවුවරුන් වහාම පේරාදෙණිය රෝහලට හා මහනුවර ජාතික රෝහල වෙත මාරු කර යැවූ බව රෝහල් අධ්‍යක්‍ෂ චමිල් විජේකෝන් මහතා පවසයි. මේ වනවිට ගම්පොල රෝහලේ වෛද්‍යවරුන් 20 දෙනෙකු සහ සෞඛ්‍ය කාර්යමණ්ඩලයේ 50 දෙනෙකු පමණ පිරිසක් ස්වයං නිරෝධායනයට ලක්කර සිටී. එමෙන්ම මෙම වෛද්‍යවරයාගේ පෙම්වතියට වෛරසය ආසාදනය වී ඇති අතර ඇය කරාපිටිය වෛද්‍යපීඨයේ ශිෂ්‍යාවක බව හෙළි වී තිබේ. පශ්චාත් සීමාවාසික පුහුණුව අවසන් කළ තවත් වෛද්‍යවරුන් 13 දෙනෙකු මෙම සාදයට සහභාගී වී ඇති බව හෙළි වේ. මෙම පිරිසගේ ආශ්‍රිතයන් සොයා පුළුල් මෙහෙයුමක් ක්‍රියාත්මක කර ඇති බව සෞඛ්‍ය අංශ අනාවරණය කර ඇත. මේ වනවිට එම රෝහලේ 06 සහ 09 වාට්ටු දෙක වසා දහා ඇත.", "URL": "https://lankatruth.com/si/?p=102746", "Category": "කොවිඩ් -19 (කොරෝනා ) පුවත්", "Parent URL": null}