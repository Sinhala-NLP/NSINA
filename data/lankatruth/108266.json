{"Source": "Lankatruth", "Timestamp": "January 14, 2021", "Headline": "මහර බන්ධනාගාරයේ තවත් සිධියක් – ලොක්කෙකුගේ සහයෙන් රිංගන්න හදලා", "News Content": "මහර බන්ධනාගාරයේ උසස් නිලධාරියෙකුගේ දුරකතන ඇමැතුමකින් වූ නියෝගයක් මත බන්ධනාගාරය තුළට යාමට පැමිණි පුද්ගලයකු රැගෙන ආ කුකුළු මස් ව්‍යාංජනයක් සහිත භාජනයක තිබී නවීන පන්නයේ ජංගම දුරකතන දෙකක් සහ දුම්කොල කුඩු සහිත පාර්සලයක් හමුවී තිබේ. කොරෝනා වසංගත තත්වයත් සමගම පිටතින් පැමිණෙන අමුත්තන්ට රැදවියන් මුණගැසීම හෝ කෑම ලබාදීම තහනම් කර ඇති අවස්ථාවක මෙකී පුද්ගලයාට මහර බන්ධනාගාරයට පැමිණීමට අවසර ලබාදුන් බන්ධනාගාර ඉහළ නිලධාරීන් සම්බන්ධයෙන් මේ වනවිට විමර්ශනයක් ආරම්භ කර ඇතැයි බන්ධනාගාර මාධ්‍ය ප‍්‍රකාශක බන්ධනාගාර කොමසාරිස් (පාලන) චන්දන ඒකකනායක පවසයි. පසුගියදා පස්වරු 4.00ට පමණ මහර බන්ධනාගරයට පැමිණ ඇති මෙම බාහිර පුද්ගලයාට බන්ධනාගාරය තුළ යාමට අවසර ලබා දී ඇත්තේ එහි උසස් නිලධාරියෙකුගේ දුරකතන ඇමතුමකින් වූ නියෝගයකින් අනුව බවත් එම පුද්ගලයාට බන්ධනාගාරය තුළට යාමට අවසර ලබා දිය නොහැකි බවට එහි ගේට්ටුවේ සිටි නිලධාරීන් ප‍්‍රකාශ කරන අවස්ථාවේදී ඔහු කුකුළු මස් ව්‍යාංජනය සහිත භාජනය එහි දමා පලා ගොස් ඇති බවත් වැඩිදුරටත් වාර්තා වේ. පසුගිය නොවැම්බර් 29 වනදා මහර බන්ධනාගාරයේ සිරකරුවන් සහ රැඳවුවන්, තමන් PCR පරීක්ෂණ සඳහා භාජනය කරන ලෙසත්, ඇප ලැබූ රැඳවුවන්ට බන්ධනාගාරයෙන් පිටව යාමට අවසර ලබා දෙන ලෙසත් ඉල්ලා සිදු කළ උද්ඝෝෂණයේදී බන්ධනාගාර නිලධාරීන් විසින් සිදු කළ වෙඩි තැබීම හේතුවෙන් රැඳවුන් 11 දෙනෙකු ඝාතනය වූ අතර ඒ පිළිබඳව අධිකරණ කටයුත්තකතක්ද ක්‍රියාත්මක වෙමින් තිබේ.", "URL": "https://lankatruth.com/si/?p=108266", "Category": "පුවත්", "Parent URL": null}