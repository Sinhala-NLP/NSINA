{"Source": "Lankatruth", "Timestamp": "November 26, 2020", "Headline": "නෙළුම් කුලුනෙන් සතපහක ආදායමක් නැහැ… ඒ බරත් ජනතාවට…", "News Content": "කොළඹ නෙළුම් කුලුන ව්‍යාපෘතියේ ආදායමින් නෙළුම් කුලුන ඉදිකිරීම සඳහා චීනයේ EXIM බැංකුවෙන් ලබා ගත් ණය හා වාරික ගෙවීමට සැලසුම් කර තිබුණද මේ දක්වා ව්‍යාපෘතියෙන් කිසිදු ආදායමක් නොලැබීම නිසා පසුගිය වසර අවසානය වනවිට එම ණය මුදලේ වාරික වශයෙන් විදුලි සන්දේශ නියාමන කොමිෂන් සභාවට රුපියල් කෝටි හත්සිය විසි දෙකකට (රු. කෝටි 722) අධික මුදලක් ගෙවීමට සිදු වී ඇති බව විගණකාධිපති වාර්තාවෙන් හෙළි වේ. මේ හේතුවෙන් විදුලි සන්දේශ නියාමන කොමිෂන් සභාවෙන් ඒකාබද්ධ අරමුදලට වාර්ෂිකව බැර කරන මුදල්ද පසුගිය වසර තුනේදී රුපියල් කෝටි තුන්දහස් හතලිහකින් (රු. කෝටි 3040) අඩු කර ඇත. 2017 වසරේදී රුපියල් කෝටි පන්සිය විස්සක්ද (රු. කෝටි 520) 2018 වසරේදි රුපියල් කෝටි හයසිය පහලොවක් (රු. කෝටි 615) හා පසුගිය වසරේදී රුපියල් කෝටි එක්දහස් නවසිය පහක්ද (රු. කෝටි 1905) වශයෙන් මහා භාණ්ඩාගාරයට ලබාදුන් මුදල් අඩු කර තිබේ. නියමිත කාලය තුළ ව්‍යාපෘතිය නිම නොකිරීමෙන් එයට අදාළ මුලින් එකඟ වූ ණය මුදලින් ලබා ගැනීමට හැකි වී ඇත්තේ 76%කි. එය රුපියල් කෝටි එක්දහස් දෙසිය තිහක් (රු. කෝටි 1,230) පමණ වේ. රුපියල් කෝටි තුන්සිය අනූතුනක (රු. කෝටි 393) පමණ ලබාගැනීමට තිබූ මුදල ලබාගත නොහැකි වූවද මුලින් එකඟ වූ මුළු ණය මුදල සඳහාම රක්ෂණ ගෙවීම් සහ කළමනාකරණ සේවා ගාස්තු වශයෙන් අමතරව රුපියල් කෝටි පනස් තුනකට අධික මුදලක් ගෙවා ඇත. චීන සමාගම් සමග ඇති කර ගත් ගිවිසුමට අනුව 2012 වසරේ නොවැම්බර් 12 වැනිදා සිට 2015 වසරේ මැයි 12 දින දක්වා වූ දින 912කින් ව්‍යාපෘතිය නිම කළ යුතුව තිබිණි. ඉන් පසුව වාර්ෂිකව රුපියල් කෝටි 168ක ආදායමක් ඉපයීමට තක්සේරු කර තිබූ නමුත් ව්‍යාපෘති කටයුතු ප්‍රමාදවීම මත එම ආදායම අහිමි වී ඇත. සිදුවූ කාල ප්‍රමාදයේ ප්‍රතිඵලයක් ලෙස ව්‍යාපෘතිය 2017 වසරේ ඔක්තෝබර් 31 වැනිදා නිමා කර භාරදීමට පසුව ගිවිසගෙන ඇත. එහෙත් පසුගිය අගෝස්තු 31 වැනිදා වන විටත් කතටයුතු අවසන්ව නොතිබූ බව විගණකාධිපති වාර්තාවෙන් වැඩිදුරටත් හෙළි කර තිබේ.", "URL": "https://lankatruth.com/si/?p=101575", "Category": "පුවත්", "Parent URL": null}