{"Source": "Lankatruth", "Timestamp": "January 22, 2023", "Headline": "කුරුණෑගල නගරාධිපති ධුරයෙන් නෙරපයි", "News Content": "කුරුණෑගල මහ නගර සභාවේ නගාරාධිපති තුෂාර සංජීව විතාරණගේ එම ධුරය අත්හිටුවමින් වයඹ පළාත් ආණ්ඩුකාර අද්මිරාල් ඔෆ්ද ප්ලීට් වසන්ත කරන්නාගොඩ ගැසට් පත්‍රයක් නිකුත් කර තිබේ. ඒ, 2023 වසර සඳහා ඉදිරිපත් කරන ලද අයවැය වාර්තාව පරාජයට පත් වීමෙන් පසුව එය මහ නගර සභා ආඥා පනත උල්ලංඝනය වන ආකාරයට අයවැය සම්මත කර ගැනීමට කටයුතු කිරීම හේතුවෙනි. මේ සම්බන්ධයෙන් නීතිපතිවරයා විසින් ලබාදී ඇති උපදෙස් අනුව නගරාධිපතිවරයා එම තනතුරෙන් ඉවත් කිරීමේ අති විශේෂ ගැසට් නිවේදනය ආණ්ඩුකාරවරයා විසින් ඊයේ (21) නිකුත් කර ඇත. ඒ අනුව තුෂාර සංජීව විතාරණ 2022.12.31 වන දින සිට කුරුණෑගල නගරාධිපති ධුරයෙන් ඉවත් කළා යැයි සැලකෙන අතර වහාම බල පැවැත්වෙන පරිදි කුරුණෑගල මහ නගර සභාවේ නගරාධිපති ධුරය පුරප්පාඩුව ඇති බවද එම ගැසට් නිවේදනයෙහි සඳහන්වේ. කුරුණෑගල නගරයේ පෞරාණික ගොඩනැගිලි, පෞරාණික උද්‍යායන ඩෝසර් කිරීම, අධික වියදම් දරමින් මෝටර් රථ මිලදී ගැනීම, පුද්ගලයන් පැහැරගැනීම, තර්ජනය කිරීම ඇතුළු චෝදනා රැසක් ඔහුට එරෙහිව පසුගියකාලයේ නීතිය ඉදිරියේ කතාබහට ලක්වූ අතර එවකට ඇමති ජොන්ස්ටන් ප්‍රනාන්දු වරෙක ප්‍රකාශ කර සිටියේ තමන් ඇතිදැඩිකරගත් තුෂාර සංජීව නගරාධිපතිගේ මයිල් ගහකට හෝ හානියක් කිරීමට තමන් ඉඩ නොදෙන බවය.", "URL": "https://lankatruth.com/si/?p=143950", "Category": "පුවත්", "Parent URL": null}