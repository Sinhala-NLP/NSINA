{"Source": "Lankatruth", "Timestamp": "May 15, 2018", "Headline": "බදුබර – බඩුමිල අඩුකිරීමට ආණ්ඩුවට බලකරමින් ජවිපෙ පාරට බසී", "News Content": "වත්මන් යහපාලන ආණ්ඩුව විසින් ජනතාවමත පටවා ඇති අධික බදු බරට විරෝධය දැක්වීම පිණිස ජනතා විමුක්ති පෙරමුණ විසින් දැවැන්ත උද්ඝෝෂණ මාලාවක් සංවිධානය කර ඇති බවත් එහි පළමුවැනි ක්‍රියාමාර්ගය ලෙස පාගමනක් සහ උද්ඝෝෂණයක් ලබන 22දා කොළඹදී පවත්වන බවත් අද(15) ජනතා විමුක්ති පෙරමුණේ ප්‍රධාන කාර්යාලයේ පැවති මාධ්‍ය හමුවකදී එම පක්ෂයේ දේශපාලන මණ්ඩල සභික කේ.ඩී. ලාල් කාන්ත මහතා පවසා සිටියේ ය. වෘත්තීය සමිති, ගොවි සමිති, ධීවර සමිති ඇතුළු සිවිල් සංවිධානවලටත් සාමාන්‍ය ජනතාවටත් මෙම සටන් ක්‍රියාමාර්ගය සමඟ එකතුවන ලෙසත් එසේ කිරීමෙන් පමණක් ආණ්ඩුවේ අවධානය මෙම ජනතා ගැටලු කෙරෙහි යොමුකරවාගත හැකි බවත් ලාල් කාන්ත මහතා පවසා සිටියේය. වැඩිදුරටත් අදහස් දැක්වූ ලාල් කාන්ත මහතා.. “ජනතා විමුක්ති පෙරමුණ ලෙස අපි බදු බරට එරෙහිව උද්ඝෝෂණ මාලාවක් සංවිධානය කොට තිබෙනවා. එහි පළවැනි ක්‍රියාමාර්ගය ලෙස පා ගමනක් සහ උද්ඝෝෂණයක් ලබන 22වැනිදා කොළඹදී පවත්වනවා. මේ සඳහා අපි ජනතාවට විවෘත ආරාධනයක් කරනවා. මේක පක්‍ෂයක වැඩක් ලෙස ගන්න එපා. මේ සටනට ජනතාවට එකතු වුණොත් පමණයි ආණ්ඩුවට දැනෙන්නේ. ඒ නිසා සාමාන්‍ය ජනතාවටත්, වෘත්තීය සමිති, ගොවි සමිති, ධීවර සමිති මෙන්ම තනි තනි පුද්ගලයින් ලෙස සහභාගි වෙන්න පුළුවන් සියලු දෙනාටම අපි ආරාධනා කරනවා. ආණ්ඩුවට එරෙහිව දැවැන්ත සටනක් කළොත් පමණයි ආණ්ඩුව මේ පිළිබඳව අවධානය යොමු කරන්නේ. මේ වෙනකොටත් ආණ්ඩුව, රනිල්ට බැහැ කියලා ඔප්පු කරලා ඉවරයි. රනිල්ට පුළුවන් කිව්වා. රනිල් පිරිසුදුයි කිව්වා. එහෙම කියපු රනිල් තමයි මහ බැංකුවට වැඩේ දුන්නේ. ඒවා තමයි මේ ජනතාවට ගෙවන්න සිදුවෙලා තිබෙන්නේ. අද රටේ අපනයන කඩා වැටිලා. ඒවාට වගකිව යුත්තේ ජනතාව නොවෙයි. ඒ නිසා මේ ආණ්ඩුවට එරෙහිව අඛණ්ඩ අරගලයක් සඳහා ගොවි ජනතාව, ධීවර ජනතාව ඇතුළු සියලෙුම දෙනාට අපි ආරාධනය කරනවා. ඒ වගේම මේ ආණ්ඩුවට අපි කියනවා, ආණ්ඩුව කරන්න බැරිනම් ජනතාවට පව් නොදී යන්න කියලා.”", "URL": "https://lankatruth.com/si/?p=52167", "Category": "පුවත්", "Parent URL": null}