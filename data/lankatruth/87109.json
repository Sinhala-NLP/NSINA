{"Source": "Lankatruth", "Timestamp": "December 11, 2019", "Headline": "මාධ්‍යවේදී මධුකට ලේක් හවුස් තුළදී මැර ප්‍රහාරයක්", "News Content": "ලේක්හවුස් ආයතනයේ නව මාධ්‍ය හා ඩිජිටල් අංශයේ ප්‍රධානී, මාධ්‍යවේදී මධුක තක්සල ප්‍රනාන්දු මහතාට එම ආයතනයේ පොහොට්ටු පක්ෂයේ වෘත්තීය සමිතියකට අයත් පිරිසක් විසින් පහරදි ඇතැයි වාර්තා වේ. රැස පුවත්පත් කාර්යාලයට ගිය අවස්ථාවේ එම ස්ථානයට පැමිණි 15 කට ආසන්න මැර පිරිසක් තමාව පාලු ස්ථානයකට කැඳවාගෙන ගොස් බැණ තර්ජනය කර පහරදුන් බව මාධ්‍යවේදී මධුක තක්සල ප්‍රනාන්දු මහතා කොටුව පොලිසියට පැමිණිල්ලක්ද සිදු කර තිබේ. සේවයට වාර්තා කළහොත් නැවත වරක් පහරදෙන බවට පහරදුන් පුද්ගලයන් තර්ජනය කළ බවද තමා එළැබී ප්‍රතිපත්තිමය තීරණයකට අනුව ලේක්හවුස් ආයතනයෙන් ඉවත්වීමේ ලිපිය දෙසැම්බර් මාසයේ මුල් සතියේ පාලනාධිකාරියට බාරදී තිබුණු බවද මධුක තක්සල ප්‍රනාන්දු මහතා සඳහන් කරයි. පහරදීම සම්බන්ධයෙන් මධුක තක්සල ප්‍රනාන්දු මහතා ලේක්හවුස් පාලනාධිකාරියටද පැමිණිලි කර ඇති බව වාර්තා වේ. මාධ්‍යවේදී මධුක තක්සල ප්‍රනාන්දු මහතා හෘද සැත්කමකටද ලක්ව සිටින අයෙකු වන බවත් මෙම මැර ප්‍රහාරයත් සමග ඔහුගේ රෝගී තත්වයද වර්ධනය වී ඇතැයිද මේ අතර වාර්තා වේ.", "URL": "https://lankatruth.com/si/?p=87109", "Category": "පුවත්", "Parent URL": null}