{"Source": "Lankatruth", "Timestamp": "June 21, 2022", "Headline": "ෂර්ලි වෛජයන්තට හෘදයාන්ගම අත්පුඩියක් !", "News Content": "මහා ලොකු දෙයක් නොවන දේවල්වල කොයිතරම් මහා ලොකු දේවල් තියෙනවාද! ඒ ගැන මුලින්ම දැනුනේ මහා ලොකු දෙයක් හැටියට නොවෙයි. 19 වැනිදා ? ජාතික රූපවාහිනියේ ”සිහිනයකි රෑ” වැඩසටහනෙන්. එදා මුල්ම ගීතය ඉන්ද්‍රාණී පෙරේරාගේ. ගීත තේරුවේ ෂර්ලි වෛජයන්ත ගුණසිංහ. ගීතය ගැන ෂර්ලිගේ පූර්විකාව කිව්වා. ඉරට අකීකරු හඳට අකීකරුරෝස කැලේ රතු කැකුලී… අන්තිම පද පෙළ මෙහෙමයි දෙතොලේ පොපියන ගීය ගයන්නටදෑසේ නළියන කඳුළු සලන්නටලස්සන දවසක් හෙට හමුවේවාරෝස කැලේ රතු කැකුලී මේ ගීතය ලියා තිබෙන්නේ මහාචාර්ය සුනිල් ආරියරත්නයන්. සංගීතය සරත් දසනායකගෙන්. මෙදා නිර්දර්ශන ගායනයය චන්ද්‍රලේඛා පෙරේරාගේ. ඇය ගීතය ගයා අවසන් කළා. ඇයගේ ප‍්‍රධානම සංගීත ගුරුවරයා වූ ෂර්ලි වෛජයන්ත හෘදයාන්ගම අත්පුඩියක් ගැසුවා. ගුරුවරයෙක් ශිෂ්‍යයෙකුට හරි ශිෂ්‍යාවකට හරි අත්පොඩි ගහනවා කියන්නේ මහා ලොකු දෙයක් නොවෙයි. හරිම පුංචි දෙයක්. හැබැයි මෙතන මොකක්දෝ බරසාර හෘදයාංගම ගතියක් තිබුණ බව රූපවාහිනී තිරයෙන් යාන්තමට දැක්කා. ඒක එතනින් ඉවරයි. හැබැයි වැඩසටහන අපූරු භාවමය ගුණයකින් ගලාගෙන යනවා. ඉතිං දිගටම රැඳී හිටියා. අවසාන භාගයේ මොහිදීන් බෙග් ගායනා කළ ගීතයක්. මේ සටහනට ප‍්‍රස්තුතය වෙන්නේ අර අත්පුඩිය නොවෙයි. මෙන්න මේ කියන්න යනදේ. ඒ අත්පුඩිය පූර්විකාව විතරයි. ෂර්ලි වෛජයන්ත බෙග් මාස්ටර්ගේ ගීතයට පූර්විකාව කියනවා. ඒ කටහඬ පෞරුෂය එකක්. ඊළඟට ගායනා කරන, මම කලින් ගීතවල කීවා වගේ නුහුරු උච්චාරණය. නුහුරු උච්චාරණයේ අති මිහිරක් තියෙනවා. ඒකටත් දොස් කිව්වා, අපේ අය. ඒ පුද්ගලයාව කොන්කරන්න ඕන වුණාම දොස් කියනවා. හරියට සිංහල කියන්න බෑනේ කියලා. ඒ හැකියාවයි ගන්න ඕනෑ. එහෙම ගන්නේ නැතිව මොහිදීන් බෙග් මැතිතුමාට දොස් කිව්වා.” තව ටිකක් ඉන්න විනිවිඳින වචන ටික තව ඉස්සරහට. මේ අහන්න… ”තව මට ඉඩක් දෙන්න යමක් කියන්න. රට වෙනුවෙන් කියන්නේ. මෙහෙම වෙලත් දමිළ සමාජය අපේ ශ්‍රී ලංකාවේ ආර්ථිකයද, කලාවද, ශ‍්‍රමයද හැකියාවද විශාල දායකත්වයක් දුන්නු පිරිසක්…. සෞන්දර්යය ගැන විතරක් කතා කරමු.” ඔන්න තවත් පැත්තකට ප්‍රේක්ෂකයාව යොමු කළා. ”චිත‍්‍රපටි ලෝකයේ ශබ්දාගාර, කලාගාර, සියල්ලම ගිනි තිබ්බා. මේ මිනිස්සුන්ට පුදුමාකාර වෙනස්කමක් කෙරුවා. ඒකත් එක්ක මේ මිනිස්සු මේක අතහැරියා. මම හිතනවා ඒ ගොල්ලන්ට ඉන්න ලැබුණා නම්, ඒගොල්ලන්ට මේක දියුණු කරන්න හම්බවුණා නම්, ඒ ගොල්ල තරගයක් දෙනවා බොලිවුඩ් එක්ක, ලංකාවෙ මිනිසුන්ගේ හැකියාවෙන්. සමහරක් විට හොලිවුඩ් එක්ක අද වෙනකොට. ඒ තරම් හැකියාවක් තිබුණු මිනිස්සු තමයි මේක දාලා ගියේ. අද අපිට කිසිම නිර්මාණයක් හරිහැටි කර ගන්න බෑ. මහා දුර්වල නිර්මාණ තමයි එන්නේ.” ෂර්ලි කීව ඇඟ හිරිවැටෙන කතාව ඒක. අපේ සිනමා නිර්මාණ බොලිවුඩ් විතරක් නොවෙයි හොලිවුඩ් දක්වාම ගෙනියන්න හැකියාව සහෝදර දෙමළ ජනතාවට තිබුණා. ඒත් ”ශබ්දාගාර, කලාගාර සියල්ලම ගිනි තිබ්බා” මේ කියන්නේ මොකක්ද? 83 කළු ජූලියේදී කළ විනාශය. මේ ගිනි තැබීම පටන් ගත්තේ 1981 සංවර්ධන සභා මැතිවරණයට යාපනය පුස්තකාලය ගිනි තැබීමෙන්. පුස්තකාලය ගිනි තැබීම නුහ්මාන් කවියා දැක්කේ ”බුදුන් ඝාතනය කිරීම” හැටියට. එයින් අවුරුදු දෙකකට පස්සේ 83 කළු ජූලියේදී මුළු ”සිංහල සිනමාවටම” ගිනි තිබ්බා. ෂර්ලි මේ කියන්නේ ඒ අපරාධයේ තරම. අපේ සංස්කෘතික ජීවිතය දවා හළු කළ තරම. අමතර තව දෙයක් අවධාරණය කරන්න ඕනෑ. ෂර්ලි කීවේ සංස්කෘතික ජීවිතය විනාශ කළ හැටි. ඇයි ආර්ථික දේහයට කළ විනාශය සුළු පටුද? 1948 නිදහස ගන්න කොට ආසියාවේ දෙවැනි විශාලම ආර්ථිකය ගොඩනැගුවේ සහෝදර දෙමළ ජනතාවගේ දහදිය, කඳුළු, ලේ හා ජීවිතවලින්. මාස 17ක ආනයනවලට ප‍්‍රමාණවත් සංචිත ඉතිරි කළේ ඔවුන්. ජපානයේ ඒක පුද්ගල ආදායම ඩොලර් 90 වෙනකොට මේ රටේ ඩොලර් 89ට ඔසවා තැබුවේ ඔවුන්. ෂර්ලි කීවේ කලා සංස්කෘතික ජීවිතයේ පැත්තයි. යාපනය පුස්තකාලයට ගිනි තියලා, පස්සේදී සිංහල සිනමාවට ගිනි තිව්වා. 1948 තිබුණු රට අන්ත අඳුරු අගාධයකට ඇද දැමීමේ එක් පැතිකඩක් ෂර්ලි කෙටියෙන් හෙළි කළේ ඒ විදිහට. ෂර්ලි වෛජයන්ත, ඔබට මේ හෘදයාංගම අත්පුඩිය! මේ හෙළි කිරීම ගැනයි.", "URL": "https://lankatruth.com/si/?p=135790", "Category": "කලා පුවත්", "Parent URL": null}