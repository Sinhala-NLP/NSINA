{"Source": "Lankatruth", "Timestamp": "February 14, 2023", "Headline": "පුත්තලමේ වී අස්වැන්න තට්ටුදෙකට කලු කඩේට", "News Content": "මහ කන්නයෙ වී අස්වැන්න මේ වනවිට පුත්තලමේ ගොවින් නෙළමින් සිටි නමුත් නෙළා ගන්නා අස්වැන්න කුණුකොල්ලයට මීලදි ගැනිමට වී මිලදිගනු ලබන මහා පරිමාන ව්‍යාපාරිකයින් තම තැරැව්කරුවන් හරහා කටයුතු කරමින් සිටින බව ගොවීහු පවසති. තමන් මාස හතරකට ආසන්න කාලයක් විවිධ බාධක මැද තම දහඩිය වගුරමින් සරුකල අස්වැන්න මෙලෙස ඩැහැගැනීමට කලු කඩ ව්‍යාපාරයට ඉඩ ලැබී ඇත්තේ වී මිලදී ගැනීමට රජයේ නිසි වැඩපිළිවෙලක් නොමැති වීම නිසා බවද එම ගොවීහු සඳහන් කරති. පසුගිය 2022 හා 2023 මහ කන්නය වෙනුවෙන් පුත්තලම දිස්ත්‍රික්කයෙ හෙක්ටයාර් 19,125ක වී වගා කර ඇති අතර එය මහා වාරි හා සුළු වාරි යටතේ වගාකර තිබේ. කෙසේ නමුත් මේ වනවිට මෙයින් හෙක්ටයාර් 600කට ආසන්න සංඛ්‍යාවක් අස්වැන්න නෙළා ඇති බවද පැවසේ. මේ සියල්ල හමුවේ මේ වනවිට ජනාධිපතිවරයා රුපියල් 100ට වී මිළදි ගැනිමට සුදානම් වන බව පැවසුවද වී මිලදී ගනු ලබන මහාපරිමාන ව්‍යාපාරිකයන් පුත්තලම දිස්ත්‍රික්කයේ වී මිලදී ගනු ලබන්නේ රුපියල් 60 හා 70ක තරම් ඉතාම පහත මිලකට බවද ගොවීහු පෙන්වා දෙති. මහා පරිමාන වී මෝල් හිමිකරුවන්ගේ තරුව්කරුවන් මේ වනවිට පුත්තලම දිස්ත්‍රික්කයෙ වී අස්වැන්න නෙළමින් ඇති ආණමඩුව, මහඋස්වැව, කොට්ටුකච්චිය මහකුඹුක්කඩවල, නිළබැම්ම, ඉගිනිමිටිය යන ප්‍රදේශවල සැරිසරමින් රුපියල් 60කට 70කට අසාධාරණ ලෙස වී මිලදී ගනිමින් ඇති බව ගොවියෝ තවදුරටත් චෝදනා කරති.", "URL": "https://lankatruth.com/si/?p=144599", "Category": "ආර්ථික පුවත්", "Parent URL": null}