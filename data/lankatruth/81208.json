{"Source": "Lankatruth", "Timestamp": "September 20, 2019", "Headline": "හේමසිරිට හා පූජිත්ට ඇප නියමවීමට එරෙහිව ගොනුකර ඇති පෙත්සමේ තීන්දුව 9 වැනිදාට කල්යයි", "News Content": "පාස්කු දින ප්‍රහාරය සම්බන්ධව අත්අඩංගුවට ගත් හිටපු ආරක්ෂක ලේකම් හේමසිරි ප්‍රනාන්දු සහ පොලිස්පති පූජිත් ජයසුන්දර ඇප මත මුදාහැරීමට එරෙහිව නීතිපතිවරයා විසින් ගොනුකර ඇති පෙත්සමේ තීන්දුව ඔක්තෝබර් මස 9 වැනිදා ප්‍රකාශයට පත් කරන බව කොළඹ මහාධිකරණ විනිසුරු විකුම් කළුආරච්චි මහතා ප්‍රකාශ කර තිබේ. පාස්කු ඉරුදින ප්‍රහාරයක් එල්ල වීමට නියමිත බවට නිශ්චිත තොරතුරු රාජ්‍ය බුද්ධි සේවයේ ප්‍රධානියා විසින් සපයා දී තිබියදීත් සිය රාජකාරිමය වගකීම් සාපරාධී පැහැර හැරීමකට ලක්කර ඇතැයි විමර්ශනවලදී හෙලිවූ බව පොලිස්පතිවරයාට සහ හිටපු ආරක්ෂක ලේකම්වරයාට චෝදනා එල්ලවී ඇත. ඒ අනුව මිනී මැරීමට කුමන්ත්‍රණය කිරීම ඇතුළු චෝදනා කිහිපයක් මුල්කර ගනිමින් සැකකරුවන් රක්ෂිත බන්ධනාගාර ගතකළ අතර පසුව ඔවුන් ඇප මත මුදා හරන ලෙස කොළඹ ප්‍රධාන මහේස්ත්‍රාත් අධිකරණය නියෝග කර තිබිණි. එම අධිකරණ නියෝගය ප්‍රතිශෝධනය කරන ලෙස ඉල්ලා නීතිපතිවරයා විසින් ගොනුකර ඇති මෙම පෙත්සම ඊයේ(19) කැඳවා තිබූ අතර එහිදී නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් දිලීප පීරිස් මහතා සඳහන් කර සිටියේ කොළඹ ප්‍රධාන මහේස්ත්‍රාත්වරිය ලබාදුන් තීන්දුව දෝශ සහගත බවය. එසේම මිනී මැරීමට තැත් කිරීමේ චෝදනාව එල්ල කිරීම සඳහා ප්‍රමාණවත් සාක්ෂි නොමැති බව මහේස්ත්‍රාත්වරිය පූර්ව නිගමනයක සිට කටයුතු කර ඇතැයි ද නියෝජ්‍ය සොලිසිටර් ජනරාල්වරයා චෝදනා කර තිබේ. ඉදිරිපත් වූ කරුණු සලකා බැලූ මහාධිකරණ විනිසුරුවරයා නීතිපතිවරයාගේ ප්‍රතිශෝධන ඉල්ලීම පිළිබඳ නියෝගය ඔක්තෝම්බර් මස 9 දා ප්‍රකාශයට පත් කරන බව නිවේදනය කළේය.", "URL": "https://lankatruth.com/si/?p=81208", "Category": "පුවත්", "Parent URL": null}