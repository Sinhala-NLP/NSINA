{"Source": "Lankatruth", "Timestamp": "September 18, 2023", "Headline": "නන්දලාල් එල්ලන්න රනිල්ගේ සමීපතම ගෝලයෝ උත්සාහ කරන්නේ ඇයි?", "News Content": "මහ බැංකු අධිපති ආචාර්ය නන්දලාල් වීරසිංහට එරෙහිව වජිර අබේවර්ධන ඇතුළු රනිල් වික්‍රමසිංහට සමීප එක්සත් ජාතික පක්ෂ ප්‍රබලයින් උත්සාහ කරන්නේ කුමන අරමුණකින් දැයි අනාවැකි පළවෙමින් තිබේ. පසුගිය වසරේ ජූලි මාසයේ රනිල් වික්‍රමසිංහ ජනාධිපති ධුරයට පොහොට්ටු පක්ෂය ප්‍රමුඛ මන්ත්‍රීවරු විසින් තෝරා පත්කරගත් ආසන්නයේම ආශු මාරසිංහ ස්වාධීන රූපවාහිනී දේශපාලන සංවාදයකට එක් වෙමින් මහ බැංකු අධිපති ජනාධිපතිවරණයේ අපේක්ෂකයෙකු වීමේ අරමුණ ඇතිව ක්‍රියා කරන්නේ යැයි චෝදනා කරනු ලැබීය. ආශු මාරසිංහ එම ප්‍රකාශය පසුව ඉල්ලා අස්කර ගත්තද පසුගිය සතියේ පාර්ලිමේන්තු කමිටුවක් හමුවේදී එක්සත් ජාතික පක්ෂයේ සභාපති වජිර අබේවර්ධන මහ බැංකු අධිපතිවරාට එරෙහිව කරුණු දක්වා තිබිණි. මෙම කරුණු දැක්වීමත් සමග මහ බැංකු අධිපති නන්දලාල් වීරසිංහට එරෙහිව ජනාධිපතිගේ සමීපතමයින් කටයුතු කරන්නේ ඉදිරි ජනාධිපතිවරණය සඳහා මහ බැංකු අධිපතිද අපේක්ෂකයෙකු ලෙස ඉදිරිපත් වනු ඇතැයි සැක කරන නිසා බව දේශපාලන ක්ෂේත්‍රයේ කතාබහට ලක්වී ඇත.", "URL": "https://lankatruth.com/si/?p=151668", "Category": "ආර්ථික පුවත්", "Parent URL": null}