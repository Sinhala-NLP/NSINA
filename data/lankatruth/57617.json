{"Source": "Lankatruth", "Timestamp": "August 12, 2018", "Headline": "විෂ වායුවක් ආඝ‍්‍රාණය වී එක්දරු පියෙකු ජීවිතක්ෂයට", "News Content": "නිවිතිගල, දෑල, ඇල්ලෙදොළ මාර්ගය ආසන්නයේ අඩි හතළිහක් පමණ ගැඹුරැති මැණික් පතලක වතුර මෝටරයේ සුද්ද කිරීම් කටයුතු කරමින් සිටි එක්දරු පියෙක් විෂ වායුවක් ආඝ‍්‍රාණය වීමෙන් මියගොස් ඇත. මෙලෙස මියගොස් ඇත්තේ දෑල, එරබද්ද පාරේ පදිංචිව සිටි පී.ඒ.ඉෂාන් නැමති 27 හැවිරිදි අයෙකි. මැණික් පතල් කැණීමේ කටයුතුවල නිරත ඔහු වැඩකළ මැණික් පතලේ ඉල්ලම් සේදීම පතලේ සෙසු සාමාජිකයන් හා එකතුව සිදුකර ඇති බව පොලිසිය කියයි. ඉල්ලම් සෝදා ඇත්තේ ඒ සඳහා සැකසූ ගැරුම් වළකය. සවස්වන විට ගැරුම් වළේ වතුර අඩුවීම නිසා වතුර මෝටරයක් යොදාගෙන අසල වූ ගැඹුර පතලෙන් ගැරුම්වළට වතුර පුරවා තිබේ. වතුර මෝටරයේ දෝෂයක් නිසා වතුර ඇදීම නැවතී තිබේ. වතුර බටය පරීක්‍ෂා කිරිමට වළට බැස ඇත්තේ මියගිය තැනැත්තාය. එසේ වළට බසිද්දී ඔහු වළට ඇදවැටී ඇති බව පොලීසිය මෙතෙක් කළ පරීක්‍ෂණ වලදී අනාවරණය වී අති බව පැවසේ. ඒ අවස්ථාවේ උඩසිටි අය වහාම වළට වැටුණු තැනැත්තා ගොඩට ගෙන නිවිතිගල, වතුපිටිය රෝහලට ගෙනයාමෙන් අනතුරුව රත්නපුර මහ රෝහලට මාරුකර යවා ඇතත් එහිදී ඔහු ජීවිතක්ෂයට පත්ව ඇත.", "URL": "https://lankatruth.com/si/?p=57617", "Category": "පුවත්", "Parent URL": null}