{"Source": "Lankatruth", "Timestamp": "November 2, 2020", "Headline": "සියදිවි නසාගැනීම කොරෝනා මරණයක් වුණහැටි සෞඛ්‍ය අමාත්‍යාංශය පහදයි", "News Content": "සියදිවි නසාගැනීමට උත්සාහකිරීම නිසා පසුගිය 30වනදා පානදුර රෝහලට ඇතුළත් කිරීමේදී ජීවිතක්ෂයට පත්ව සිටි තරුණයා කොවිඩ් – 19 ආසාදිත මරණයක් ලෙස වාර්තා කිරීමට හේතුව කුමක්දැයි අද (02) පැවති මාධ්‍ය හමුවකදී සෞඛ්‍ය අමාත්‍යාංශය පැහැදිලි කිරීමක් සිදු කරන ලදී. කොවිඩ් – 19 වෛරසය ආසාදිතයන්ගේ මරණ ප්‍රධාන කාණ්ඩ දෙකක් මත පදනම්ව වාර්තා ගත කරන බවත් ඒ අනුව සෘජු කෝවිඩ් ආශ්‍රිත මරණ සහ වක්‍ර කෝවිඩ් ආශ්‍රිත මරණ ලෙස එම මරණ වෙන්කර දැක්විය හැකි බවත් එහිදී සෞඛ්‍ය අමාත්‍යාංශයේ වසංගත රෝග විද්‍යා අංශයේ ප්‍රධානී වෛද්‍ය සුදත් සමරවීර මහතා ප්‍රකාශ කළේය. රෝහලක කොවිඩ් – 19 වෛරසය සඳහා ප්‍රතිකාර ලබමින් සිටියදී මිය යන කොරෝනා වයිරස් රෝගීන් සෘජුවම කෝවිඩ් ආශ්‍රිත මරණ ලෙස ගණන් ගැනෙන බවත් සියදිවි නසාගැනීම් ඇතුළු හදිසි මරණවල පශ්චාත් මරණ පරික්ෂණ පවත්වද්දී සිදුකෙරෙන PCR පරික්ෂණවල දී කොවිඩ් – 19 ආසාදනය වී ඇතැයි හෙළිවන ඒවා වක්‍රව කෝවිඩ් ආශ්‍රීත මරණ සේ සැළකෙන බවත් එහිදී ඒ මහතා සඳහන් කළේය. සියදිවි නසා ගැනීමට උත්සාහ කළ පානදුර ප්‍රදේශයේ 27 හැවිරිදි පුද්ගලයෙකු සිකුරාදා (30) පානදුර රෝහලට ඇතුළත් කිරීමෙන් පසු මියගොස් තිබේ. එහෙත් පශ්චාත් මරණ පරීක්ෂණයේදී සිදුකරන ලද PCR පරීක්ෂණ මගින් ඔහුට වෛරසය වැළඳී ඇති බව තහවුරු වීමෙන් පසුව, මෙරට සිදුවූ 22 වන කොවිඩ් ආසාදිත මරණය ලෙස එය වාර්තා කරනු ලැබූවේ ඒ අනුව යැයි ඒ මහතා වැඩිදුරටත් පැහැදලි කරන ලදී.", "URL": "https://lankatruth.com/si/?p=99215", "Category": "පුවත්", "Parent URL": null}