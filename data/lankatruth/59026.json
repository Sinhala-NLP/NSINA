{"Source": "Lankatruth", "Timestamp": "September 9, 2018", "Headline": "මුතුරාජවෙල තෙල් කාන්දුවෙන් උස්වැටිකෙයියාව මුහුදු තීරයට හානි", "News Content": "මුතුරාජවෙල තෙල් පිරිපහදුව වෙත කළු තෙල් ගොඩබෑමේදී බෝයාවේ නලයක සිදුව ඇති පිපිරීමක් හේතුවෙන් විශාල වශයෙන් තෙල් කාන්දු වී ඇතැයි වාර්තා වේ. ඊයේ(8) රාත්‍රියේ මෙම පිපිරුම සිදුවන්නට ඇතැයි සැක කෙරෙන අතර මේ වන විට නැවත පිළිසකරකිරීම් අරඹා ඇත. සම්පූර්ණ පිළිසකර කිරීමේ කටයුතු සඳහා දින තුනක කාලයක් ගත වනු ඇති බවත් ඒ සඳහා කිමිදුම්කරුවන් හා තාක්ෂණික සේවකයින්ගේ සහය ලබාගෙන ඇති බවත් ඛණිජ තෙල් සංස්ථාව නිවේදනය කරයි. තෙල් කාන්දුව හේතුවෙන් වත්තල උස්වැටිකෙයියාව තල්දියවත්ත ප්‍රදේශයේ මුහුදු තීරය දැඩි ලෙස අපවිත්‍ර වී ඇත. සමුද්‍රිය පරිසර අධිකාරියේ සභාපති රියර් අද්මිරාල් රෝහණ පෙරේරා මහතා සඳහන් කළේ තෙල් ටොන් 25කට ආසන්න ප්‍රමානයක් කාන්දු වී ඇති බවය. සිදුවන පරිසර හානිය අවමකර ගැනීමට කඩිනම් පියවර ගන්නාබව අදාල බලධාරීන් මේ වනවිට ප්‍රකාශ කර තිබේ.", "URL": "https://lankatruth.com/si/?p=59026", "Category": "පුවත්", "Parent URL": null}