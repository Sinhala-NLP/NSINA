{"Source": "Lankatruth", "Timestamp": "February 1, 2020", "Headline": "එළවළු ලොරියත් කොල්ලකයි", "News Content": "වේයන්ගොඩ සිට නුවරඑළිය හරහා කැප්පෙටිපොල දක්වා ධාවනය වූ එළවළු ප්‍රවාහනය කරන ලොරි රථයක් හරස්කර එම ලොරිරථය තුළ තිබූ රුපියල් ලක්ෂ 4.5ක මුදලක් පැහැරගෙන ගොස් ඇති බව වාර්තා වේ. එම ලොරි රථයේ රියදුරා විසින් මේ සම්බන්ධයෙන් වටවල පොලිසියට පැමිණිල්ලක්ද කර ඇත. කැප්පෙටිපොල සහ නුවරඑළිය ප්‍රදේශවල එළවළු ගොවීන්ගෙන් එළවළු තොග එක්රැස්කර වේයන්ගොඩ ප්‍රදේශයට ගොස් අලෙවි කර ඒ සඳහා මුදල්ද රැගෙන යළිත් කැප්පෙටිපොල දක්වා ලොරි රථය ධාවනය කරවන අවස්ථාවේ හැටන් කොළඹ ප්‍රධාන මාර්ගයේදී වටවල රොසැල්ල මංසන්ධියේදී මෝටර් රථයකින් පැමිණි පස්දෙනෙකු විසින් අද (1) අළුයම රාත්‍රි 12.30ට පමණ ලොරිරථය හරස් කර වෑන්රථය නවත්වා උල්ආයුධයක් පෙන්වා රියදුරාගෙන් මුදල් ඉල්ලා තිබේ. රියදුරා මුදල් නොමැති බව පැවසීමත් සමග මංකොල්ලකරුවන් විසින් රියදුරාව බියගන්වා ලොරිරථයේ සඟවා තිබූ මුදල් රැගෙන එම මෝටර් රථය හැටන් දෙසට පලාගිය ගොස් ඇත. එළවළු ලොරියේ මුදල් පැහැර ගැනිම් සම්බන්ධයෙන් වටවල පොලිසිය සහ හැටන් පොලිසිය ඒකාබද්ධව මේ වනවිට විමර්ෂණයක් ආරම්භ කර ඇත. මේ දිනවල එළවළු මිල ඉතා අධික ලෙස ඉහළ ගොස් තිබීම හේතුවෙන් තමන්ට කොල්ලකරුවන්ගෙන් ආරක්ෂාවීම සඳහා පොලිස් හෝ හමුදා ආරක්ෂාව ඉල්ලා සිටීමට සිදුව ඇතැයි එළවළු ව්‍යාපාරිකයෝ පෙන්වා දෙති.", "URL": "https://lankatruth.com/si/?p=89243", "Category": "පුවත්", "Parent URL": null}