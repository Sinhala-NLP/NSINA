{"Source": "Lankatruth", "Timestamp": "June 9, 2018", "Headline": "ජනාධිපතිවරණයට කෝටි 271ක්!", "News Content": "මැතිවරණ කොමිෂන් සභාව නිකුත් කර තිබෙන 2016 වාර්තාව මගින් මහජන නියෝජිතයන් තෝරා ගැනීමට වැය වන මහජන මුදල් පිළිබඳව හෙළි වන අතර ජනාධිපතිවරයා තෝරා ගැනීම වෙනුවෙන් අවසන් වරට වැයවී තිබෙන මුදල රුපියල් කෝටි 270 (රු. 270,306,830)ක් බව හෙළි කර තිබේ. ජනාධිපතිවරයා තෝරා ගැනීම සඳහා 2005දී වැය කරන ලද මුදල රුපියල් කෝටි 71ක්ද, 2010දී එයරුපියල් කෝටි 185ක්ද වශයෙන් වැඩි වී 2015 ජනවාරි මස 08 වැනි දින පැවති අවසන් ජනාධිපතිවරණයට රුපියල් කෝටි 271ක් දක්වා ඉහළ ගොස් තිබී ඇත. පාර්ලිමේන්තු මන්ත්‍රීවරුන් 225 දෙනෙකු තෝරා පත් කර ගැනීමට 2015 අගෝස්තුවේ පැවති මහා මැතිවරණයේදී වැය වී ඇත්තේ රුපියල් කෝටි 297 (රු. 2,975,398,622)ක් පමණය. එසේම 2012 සිට 2014 දක්වා කඩින්කඩ පවත්වන ලද පළාත් සභා මැතිවරණ වෙනුවෙන් රුපියල් දෙසිය අසූදෙකෝටි හැත්තෑතුන් ලක්ෂ අසූහය දහස් තුන්සිය තිස්හය (රු. 282,738,6336)ක් වැය කර පළාත් සභා මන්ත්‍රීවරුන් 455 දෙනෙකු රට පුරාම තෝරා පත්කරගෙන ඇත. මැතිවරණ කොමිෂන් සභාව හෙළි කර තිබෙන රුපියල් කෝටි 270ක් වූ වියදම ජනාධිපතිවරණය වෙනුවෙන් රජය නිල වශයෙන් වැය කරන ලද මහජන ධනය වේ. එක් එක් අපේක්ෂකයන් තම තමන්ගේ ප්‍රචාරක කටයුතු වෙනුවෙන් වැය කරන මුදල නොවේ. එම මුදල් ප්‍රමාණය පිළිබඳව පිළිගත හැකි මට්ටමකින් මේ දක්වා හෙළි කෙරී නැත. ලංකා ඉරිදා සංග්‍රහය", "URL": "https://lankatruth.com/si/?p=53979", "Category": "පුවත්", "Parent URL": null}