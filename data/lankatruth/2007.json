{"Source": "Lankatruth", "Timestamp": "April 8, 2012", "Headline": "ප‍්‍රජාතන්ත‍්‍රවාදය රැකගැනීමට පෙළගැසෙමු! – ජනතා විමුක්ති පෙරමුණ", "News Content": "මේවන විට රටේ ප්‍රජාතන්ත්‍රවාදය අහෝසිකිරමින් රට ඉතා බරපතල තත්වයකට ඇදදමමින් සිටින බවත් මෙය පරාජය පත්කිරීම සදහා රටේ සියළු ජනකොටස් එක්වියයතු බවත් සදහන් කරමින් ජනතා විමුක්ති පෙරමුණේ දේශපාලන මණ්ඩලය විසින් මාධ්‍යවෙත නිවේදනයක් නිකුත්කර ඇත. එම නිවේදනය පහත පළවේ. “ජන අරගල ව්‍යාපාරයේ සාමාජිකයෙක් හා සාමාජිකාවක් ආරක්‍ෂක අංශ විසින් පැහැර ගෙන ගොස් ඇතැයි එම ව්‍යාපාරය විසින් මාධ්‍ය හමුවකදී පවසා තිබේ. එය ඉතා බරපතල කරුණකි. ප‍්‍රජාතන්ත‍්‍රවාදය බරපතල අනතුරකට ලක්වීමකි. අපේ රටේ ප‍්‍රජාතන්ත‍්‍රවාදය දිනෙන් දිනම අනතුරට පත්වෙමින් තිබේ. මාධ්‍යවේදීන්ට පහර දීම්, මරා දැමීම් හා මාධ්‍ය ආයතන ගිණි තැබීම්, පුද්ගලයන් පැහැරගෙන යාම්, බිය වැද්දීම්, සාමකාමී විරෝධතාවලට පහර දීම්, සාමාකාමී උද්ඝෝෂණවලට වෙඩි තබා නිරායුද පුරවැසියන් ඝාතනය කිරීම් දිගින් දිගටම සිදුවෙමින් තිබේ. මෙය වහාම පරාජය කළ යුතු බරපතල තත්වයක් ලෙස අපි දකිමු. රටේත් ජනතාවගේත් ප‍්‍රශ්න වලට විසඳුම් නැති දුර්වල පාලකයින් පෙළඹී ඇත්තේ ජනතාවගේ ප‍්‍රජාතන්ත‍්‍රවාදී අයිතීන් විනාශ කිරීමට බව පැහැදිළිය. එබැවින් ගොඩනැගෙමින් තිබෙන මෙම ප‍්‍රජාතන්ත‍්‍ර විරෝධී හා මර්දනකාරී තත්වය වහාම පරාජයට පත් කිරීම සඳහාත් ප‍්‍රජාතන්ත‍්‍රවාදී අයිතීන් රැකගැනීම සඳහාත් පෙරට එන ලෙස අපි ප‍්‍රජාතන්ත‍්‍රවාදය අගයන සිංහල, දෙමළ, මුස්ලිම් සියලූම ජනතාවගෙන් ඉල්ලා සිටිමු.”", "URL": "https://lankatruth.com/si/?p=2007", "Category": "පුවත්", "Parent URL": null}