{"Source": "Lankatruth", "Timestamp": "October 9, 2018", "Headline": "ලෙයින් අත්සන් කළ ලොව විශාලතම පෙත්සම රැගෙන ඌව වෙල්ලස්සේ ජනතාව කොළඹට", "News Content": "ඌව වෙල්ලස්ස ගොවි බිම්වල ඉඩම් අයිතිය ඉල්ලා පළාත්වාසීන්ගේ ලෙයින් අත්සන් කළ පෙත්සමට අත්සන් 1144ක් ලැබී ඇතැයිද එය මෙතෙක් ලෙයින් අත්සන් කළ ලොව විශාලතම පෙත්සම යැයි ඌව වෙල්ලස්ස ජන අයිතීන් සුරැකීමේ පෙරමුණ පවසයි. මීට අමතරව මෙම ගොවි සටනට සහාය දක්වමින් භික්ෂූන් වහන්සේලා 500 නමකගේ අත්සනින් මහා සංඝ පෙත්සමක්ද අත්සන් කළ බවත් ලෙයින් අත්සන් කළ පෙත්සම ඇතුළු එම පෙත්සම් කොළඹ ටෙක්නිකල් හංදියේ සිට දැවැන්ත පා ගමනකින් ගොස් ජනාධිපතිවරයාට බාරදීමට කටයුතු කරන බවත් එම පෙරමුණේ කැඳවුම්කරු, ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා සඳහන් කරයි. බහු ජාතික සමාගමට ඉඩම් ලබාදීම නවතනු!, ඉඩම් භුක්ති විඳින ගොවි ජනතාවට ඉඩම් ඔප්පු ලබා දෙනු!, ඌව වෙල්ලස්ස බින්තැන්නට කෘෂිකර්ම දෙපාර්තමේන්තුවෙන් අනුමත කළ පාරිසරික හානි නොවන වැවිලි බෝග හඳුන්වා දී ඒ සඳහා අවශ්‍ය යටිතල පහසුකම් හා උපකාර ලබාදෙනු! යන ප්‍රධාන ඉල්ලීම් තුන යටතේ මෙම පෙත්සම් අත්සන් කෙරුණු බවද සමන්ත විද්‍යාරත්න මහතා පවසයි. වසර සිය ගණනක් තිස්සේ ගොවි ජනතාව වගා කළ පාරම්පරික ඉඩම් අනවසර ඉඩම් හැටියට හඳුන්වමින් පෞද්ගලික සමාගම්වලට පැවරීමට රජය කටයුතු කරමින් සිටින බවට චෝදනා කළ හෙතෙම එය සිදුවුවහොත් සමාගම්වල කුලී කම්කරුවන් බවට පත්වීමට වෙල්ලස්සේ ජනතාවට සිදුවනු ඇති බව අවධාරණය කළේය. සිංගප්පූරුවේ ගැසල් වෙන්චර්ස් නමැති සමාගමට වෙල්ලස්ස ප්‍රදේශයේ ඉඩම් අක්කර 62,500ක් උක් වගා කිරීමට බදු දීමේ සූදානමක් ඇති බවත් එය ගොවි බිම් මහා පරිමාණයෙන් කොල්ලකෑමේ වෑයමක් බවත් සමන්ත විද්‍යාරත්න මහතා වැඩිදුරටත් සඳහන් කළේය. මීට වසර 200කට පෙර පැවති ප්‍රථම අරගලයේදී ඌව වෙල්ලස්සේ ජනතාවගේ ලේ බිමට හැලූ බවත් වසර 200කට පසු අද එම ජනතාවගේ ලේවලින් පෝෂණය වූ පසෙහි උක් වගාවක් සිදුකර ජන ජීවිත ප්‍රපාතයට ඇදදැමීමට එරෙහිව දෙවෙනි අරගලය දියත් කර ඇති බවත් එහි එක් පියවරක් ලෙස මෙවර ඌව වෙල්ලස්සේ ජනතාව සිය ලේ කොළයකට හලා ඇති බවත් සඳහන් කරන සමන්ත විද්‍යාරත්න මහතා අවධාරණය කරන්නේ මෙම ජනතා හඬට ජනාධිපතිවරයා, අගමැතිවරයා ඇහුම්කන් නොදෙන්නේනම් මීට වඩා වෙනස් ආකාරයේසටනකට ජනතාව අවතීර්ණ වීම නතර කළ නොහැකි බවද අවධාරණය කළේ ය.", "URL": "https://lankatruth.com/si/?p=60793", "Category": "පුවත්", "Parent URL": null}