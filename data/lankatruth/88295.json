{"Source": "Lankatruth", "Timestamp": "January 4, 2020", "Headline": "අමෙරිකා එක්සත් ජනපදයෙන් මැදපෙරදිගට තවත් සෙබළු 3000ක් පිටත් කරයි", "News Content": "ඉරාන – අමෙරිකා පාර්ශව අතර උද්ගත වී ඇති තත්ත්වය හමුවේ තවත් අමතර සෙබළුන් 3000ක් මැදපෙරදිගට යැවීමට අමෙරිකානු ආරක්ෂක දෙපාර්තමේන්තුව පියවර ගෙන ඇතැයි විදෙස් මාධ්‍ය වාර්තා කරයි. 82 වැනි ගුවන් මෙහෙයුම් අංශයට අනුයුක්ත හදිසි ප්‍රතිචාර බලකායේ සෙබළු ඊට යොදවනු ලැබ සිටින අතර ඉරාකයේ බැග්ඩෑඩ් නුවර අමෙරිකානු තානාපති කාර්යාලය කේන්ද්‍ර කර ගනිමින් ඇතිවූ ප්‍රචණ්ඩකාරී උද්ඝෝෂණ සඳහා මීට පෙර 750ක සෙබළුන් පිරිසක් අනුයුක්ත කෙරිණි. ඉරානයෙන් එල්ලවන තර්ජන හමුවේ අමෙරිකානු ජනපති ඩොනල්ඩ් ට්‍රම්ප් පරිපාලනය පසුගිය වසරේ මැයි මාසයේ සිට අවස්ථා ගණනාවකදී ආසන්න වශයෙන් 14000ක් පමණ අමෙරිකානු ආරක්ෂක අංශ සාමාජිකයින් මැදපෙරදිග යැවීමට කටයුතු කර ඇත. අමෙරිකාව සහ ඉරානය අතර උද්ගතවී ඇති උණුසුම් තත්ත්වය අමතර භට පිරිස් යැවීම හමුවේ තවදුරටත් තීව්‍ර විය හැකි බව විශ්ලේෂකයෝ පෙන්වා දෙති.", "URL": "https://lankatruth.com/si/?p=88295", "Category": "විදෙස් පුවත්", "Parent URL": null}