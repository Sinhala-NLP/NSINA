{"Source": "Lankatruth", "Timestamp": "July 23, 2018", "Headline": "ගුණරත්නට එරෙහි නඩුවේ නීතීපති ස්ථාවරය අගොස්තු 29ය", "News Content": "මීගමු කලපු සංවර්ධනයට මහා භාණ්ඩාගාරයෙන් ලබා දුන් මුදල් අවභාවිතා කරමින් පසුගිය ජනාධිපතිවරණ සමයේදී මහින්ද රාජපක්ෂ මහතාගේ මැතිවරණ ප්‍රචාරක කටයුතු වෙනුවෙන් දිනපොත් මුද්‍රණය කර රජයට රුපියල් මිලියනයකට අධික පාඩුවක් කළ බවට හිටපු ධීවර කටයුතු නියෝජ්‍ය ඇමැති සරත් කුමාර ගුණරත්න මහතා ඇතුළු හය දෙනෙකුට එරෙහි නඩුවේ නීතීපතිවරයාගේ ස්ථාවරය ලබන අගොස්තු 29 වැනි දා අධිකරණයට දැනුම් දෙන ලෙස කොළඹ මහාධිකරණ විනිසුරු සම්පත් අබේකොන් මහතා අද (23) නියෝග කර තිබේ. මෙම නඩුවෙන් චෝදනා ලැබ සිටින්නේ චන්දන පැල්පිට, පියල් අබේසේකර, හිටපු ධීවර කටයුතු නියෝජ්‍ය ඇමැති සරත් කුමාර ගුණරත්න, ඔහුගේ බෑනා වන උපුල් චමින්ද පෙරේරා කුමාරසිංහ, ධීවර සංස්ථාවේ හිටපු සභාපති උපාලි ලියනගේ සහ ලක්මිණ මුනිදාස නමැත්තන්ය. බරපතල සංචා සහ දුෂණ විමර්ශන කොමිසම හමුවේ මුලින්ම මේ පිළිබඳ තොරතුරු හෙළි වු අතර එහි නිර්දේශ මත අපරාධ පරීක්ෂණ දෙපාර්තමේන්තුව විසින් සිදු කරන ලද විමර්ශනයකින් පසුව නිතීපතිවරයා විසින් විත්තිකරුවන්ට එරෙහිව මෙලෙස අධිචෝදනා ගොනු කර ඇත. මෙම නඩුව ලබන අගොස්තු 29 වැනි දා යළි කැඳවීමට නියමිතය.", "URL": "https://lankatruth.com/si/?p=56598", "Category": "පුවත්", "Parent URL": null}