{"Source": "Lankatruth", "Timestamp": "September 16, 2023", "Headline": "මහජන නියෝජිතයන් පත්කර යවන පාර්ලිමේන්තුව හාන්සියි", "News Content": "ශ්‍රී ලංකා පාර්ලිමේන්තුවේ නියෝජ්‍ය මහලේකම් තනතුරට දේශපාලන පත්වීමක් ලබා දී තිබෙන අතර ගෝටාබය රාජපක්ෂ සහ රනිල් වික්‍රමසිංහගේ අතිරේක ලේකම් ලෙස කටයුතු කළ, රාජ්‍ය සේවයට පරිබාහිර පුද්ගලයෙකු වන චමින්ද කුලරත්නට එම තනතුර ලබාදී ඇත. මේ දක්වා එම තනතුරට පත්කරණු ලැබූවේ රාජ්‍ය සේවයේ ඉහළට පැමිණි නිලධාරියෙකි. නමුත් චමින්ද කුලරත්න ආණ්ඩු පක්ෂයේ ප්‍රධාන සංවිධායක ලේකම් ලෙස දේශපාලන පත්වීමක් ලබා සිටි අතර ගෝටාබය රාජපක්ෂ ජනාධිපති යටතේ අතිරේක ලේකම් කෙනෙකු ලෙස කටයුතු කර තිබිණි. ජනාධිපති ධුරයෙන් ගෝටාබය පලවා හැරි පසු රනිල් වික්‍රමසිංහගේ අතිරේක ලේකම් කෙනෙකු ලෙසද ඔහු කටයුතු කර තිබේ. මෙයට අමතරව පාර්ලිමේන්තුවේ මහලේකම් තනතුරට පත් වී සිටින්නේද සෘජුවම පක්ෂ දේශපාලනයට සම්බන්ධ රාජ්‍ය සේවයෙන් පැමිණි නිලධාරිණියකි. ගෝටාබය රාජපක්ෂගේ නීති උපදේශක ලෙස කටයුතු කළ හරිගෘප්ත සේනාධීරගේ බිරිඳ වන කුෂානි අනූෂා රෝහණදීර මෙලෙස පාර්ලිමේන්තු මහලේකම් ලෙස පත්වී සිටින්නීය. මේ අනුව පාර්ලිමේන්තුවේ මහලේකම් සහ නියෝජ්‍ය මහලේකම් යන දෙදෙනාම රාජපක්ෂලාට මෙන්ම රනිල් වික්‍රමසිංහට සෘජුවම කටයුතු කළ පසුබිමක් තිබියදී මෙම පත් කිරීම් සිදු කර ඇත. විශේෂයෙන්ම නියෝජ්‍ය මහලේකම් ලෙස චමින්ද කුලරත්න පත් කිරීම සඳහා ඔහු සම්පූර්ණ කර තිබෙන සුදුසුකම්වලට අදාල ලෙස ප්‍රතිපාදන සකස් කරමින් බඳවා ගැනීමේ සම්මුඛ සාකච්ඡා පවත්වා ඇති බවද අනාවරණය වේ.", "URL": "https://lankatruth.com/si/?p=151537", "Category": "පුවත්", "Parent URL": null}