{"Source": "Lankatruth", "Timestamp": "February 25, 2019", "Headline": "සාධාරණය ඉල්ලා උතුරේ හර්තාල්", "News Content": "යුද්ධයෙන් අතුරුදන්වූවන් සොයාදෙන ලෙසට සහ මියගිය පිරිසට සාධාරණය ඉටුකරන මෙන් ඉල්ලා අද(25) උතුරේ හර්තාල් ව්‍යාපාරයක් දියත්කර තබේ. යුද්ධයෙන් අතුරුදන්වූවන්ගේ සහ මියගිය පිරිසගේ ඥාතීන් විසින් මෙම හර්තාලය කැඳවා ඇති අතර ඔවුන් පවසා සිටියේ 2019 වර්ෂය සඳහා නියමිත ජිනීවා මානව හිමිකම් කවුන්සිලයේ සැසි වාරය ආරම්භ කිරීමට සමඟාමීව මෙම ක්‍රියාමාර්ගය අනුගමනය කරන බවයි. අදාල සිද්ධි සම්බන්ධව රජයේ අවධානයට යොමුකිරීම සහ ක්‍රියාමාර්ග කඩිනම් කරන ලෙස හර්තාලයට සම්බන්ධ පිරිස් කියා සිටියි. හර්තාලයට සහය පළකරමින් යාපනය, වව්නියාව, කිලිනොච්චිය, මන්නාරම සහ මුලතිව් දිස්ත්‍රික්කවල වෙළඳ සැල් සහ ව්‍යාපාරික ස්ථාන රැසක් වසාදමා ඇත. මේ හේතුවෙන් උතුරේ පාසල්වල ශිෂ්‍ය පැමිණීම ද අඩු වී ඇතැයි වාර්තා වේ.", "URL": "https://lankatruth.com/si/?p=68912", "Category": "පුවත්", "Parent URL": null}