{"Source": "Lankatruth", "Timestamp": "December 13, 2018", "Headline": "කිලෝ 200කට වැඩි කුඩු ඇද්ද ට්‍රෝලර් යාත්‍රාවේ හිමිකරුගේ නිවස පරීක්ෂාවට", "News Content": "හෙරොයින් කිලෝග්‍රෑම් 200කට අධිකව ප්‍රවාහනය කරන ලද ට්‍රෝලර් යාත්‍රාවේ හිමිකරුගේ නිවස පොලිස් මත්ද්‍රව්‍ය කාර්යාංශයේ නිලධාරීන්ගේ පරීක්ෂාවට ලක් කර ඇත. පසුගිය දෙසැම්බර් මස 05 වන දා පොලිස් මත්ද්‍රව්‍ය කාර්යාංශය මඟින් හෙරොයින් කිලෝග්‍රෑම් 231යි ග්‍රෑම් 54ක් සමඟ අත්අඩංගුවට ගැනීමට අදාළව එම හෙරොයින් ප්‍රවාහනය කරන ලද ට්‍රෝලර් යාත්‍රාවේ හිමිකරු දිනයාදුර දුලිප් සමන්ත ද සිල්වා නැමති වයස අවුරුදු 44ක් වු ගොඩැල්ල, මොරගල්ල, බේරුවල ප්‍රදේශයේ පදිංචිකරුවෙකි. නිවස පරීක්ෂාවට ලක් කිරීමේ දී නිවසේ තිබී හෙරොයින් ජාවාරමෙන් උපයා ගන්නා ලද බවට සැකකරන ලක්ෂ 59ක මුදලක් හා සැටලයිට් දුරකථන 2ක් සොයා ගෙන තිබේ. හෙරොයින් සමඟ අත්අඩංගුවට ගත් අනෙක් සැකකරුවන් දෙදෙනා ඊයේ දින කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් පසු දෙසැම්බර් මස 20වන දා දක්වා රක්ෂිත බන්ධනාගාර ගත කර ඇත. හෙරොයින් තොඟය ප්‍රවාහනය කළ බෝට්ටුවක්ද එම වැටලීමකදී සොයාගෙන තිබේ. නො. 80 මරදාන පාර, බේරුවල පදිංචි 34 හැවිරිදි මොහොමඩ් ෆර්සාන් නැමැත්තා මෙහි අනෙක් සැකකරුවාය.", "URL": "https://lankatruth.com/si/?p=65220", "Category": "පුවත්", "Parent URL": null}