{"Source": "Lankatruth", "Timestamp": "June 20, 2019", "Headline": "ආණ්ඩුව වහා ඉල්ලා අස්වනු!- ජවිපෙ විරෝධතා මාලාවේ දෙවැන්න හෙට මාතරදී", "News Content": "රට අරාජික කළ, මහජන ආරක්ෂාව බිලිදෙන ආණ්ඩුව වහා ඉල්ලා අස්විය යුතු බවට බල කරමින් ජනතා විමුක්ති පෙරමුණ විසින් සංවිධානය කරන විරෝධතා මාලාවේ දෙවැන්න හෙට මාතර නගරයේදී පැවැත්වීමට නියමිතව ඇත. මෙම විරෝධතා මාලාව ආරම්භ කරමින් පසුගිය 12 වැනිදා කොළඹ කොටුව දුම්රිය ස්ථානය ඉදිරිපිටදී ජනතා විමුක්ති පෙරමුණ දැවැන්ත විරෝධතාවයක් සිදුකළේය. ජනතා විමුක්ති පෙරමුණ වැඩිදුරටත් පවසා සිටින්නේ එක්සත් ජනපදය ඇතුළු ලෝක බලවතුන් ඉදිරියේ රට පාවාදෙන, බදු බරෙන් හා බඩු මිලෙන් ජනතාව පෙළන, වරාය, තෙල් ටැංකි, ඉඩම් ඇතුළු ජනතාව සතු සම්පත් විදේශයන්ට බිලිදෙන ආණ්ඩුව වහාම ඉල්ලා අස්විය යුතු බවය. හෙට පැවැත්වෙන් මෙම විරෝධතාව සඳහා ජනතා විමුක්ති පෙරමුණේ නායක අනුර දිසානායක මහතා සහ ජාතික වෘත්තීය සමිති මධ්‍යස්ථානයේ කැඳවුම්කරු ජවිපෙ දේශපාලන මණ්ඩල සභික කේ.ඩී. ලාල්කාන්ත මහතා සහභාගීවීමට නියමිතව තිබේ.", "URL": "https://lankatruth.com/si/?p=76074", "Category": "පුවත්", "Parent URL": null}