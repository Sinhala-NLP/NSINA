{"Source": "Lankatruth", "Timestamp": "June 17, 2018", "Headline": "එක් පුද්ගලයෙකු තුළට අසීමිත බලයක් සංකේන්ද්‍ර වන ක‍්‍රමයක් පැවතීම අතිශය භයානකයි", "News Content": "එක් පුද්ගලයෙකු තුළට අසීමිත බලයක් සංකේන්ද්‍ර වන ක‍්‍රමයක් පැවතීම අතිශය භයානකයැයි සිනමාවේදී අසෝක හඳගම මහතා සඳහන් කරයි. විධායක ජනාධිපති ක්‍රමය අහෝසි කිරීම සඳහා ජනතා විමුක්ති පෙරමුණ විසින් පාර්ලිමේන්තුවට ඉදිරිපත් කර තිබෙන 20වන ආණ්ඩුක්‍රම ව්‍යවස්ථා සංශෝධන කෙටුම්පත සම්බන්ධයෙන් අදහස් දක්වමින් ඒ මහතා මේ බව ප්‍රකාශ කර ඇත. එහිදී වැඩිදුරටත් අදහස් දක්වන සිනමාවේදී අසෝක හඳගම මහතා “පළමු ජනාධිපතිගේ සිට ලංකාවේ පත්වුණු හැම ජනාධිපති කෙනෙක්ම තමාගේ විධායක බලය අවභාවිතා කරමින්, අධිකරණයටත්, පාර්ලිමේන්තුවටත් ස්වාධීනව පවතින්න දුන්නේ නැහැ. මිනිස්සු මේ හැසිරීමෙන් පීඩාවට පත් වුණා. ඒ නිසාම ලංකාවේ ජනාධිපතිවරණයක් ජයග‍්‍රහණය කළ හැම අපේක්ෂකයෙක්ම බලයට පැමිණියේ විධායක ජනාධිපති ක‍්‍රමය විවේචනය කරමින්, තමන් බලයට පත්වූ වහාම විධායක ජනාධිපති ක‍්‍රමය වෙනස් කරනවා කියන මැතිවරණ පොරොන්දුව ජනතාව ඉදිරියේ තබමින්. බලයට එන්න නම් ඒ වෙනස යෝජනා කරන්න වුණා. ඒත් එසේ බලයට පැමිණි කිසි කෙනෙක් ඒ මහා බලපරාක‍්‍රම ඇති ජනාධිපති ක‍්‍රමය වෙනස් කරන්න කැමති වුණේ නැහැ. අපි ඊනියා බෞද්ධ සමාජයක්. බුද්ධ දර්ශනයේ මුලික හරය වන තණ්හාව මැඩපැවැත්වීම වෙනුවට ආගමේ නාමයෙනුත් කරන්නේ තණ්හාව වඩවන එක. අපි බලයට, ධනයට සියලු මානුෂික වටිනාකම් පාවා දෙන කෑදර සමාජයක්. එහෙම සමාජයක එක් පුද්ගලයෙකු තුළට අසීමිත බලයක් සංකේන්ද්‍ර වන ක‍්‍රමයක් පැවතීම අතිශය භයානකයි. විධායක බලය සහිත පුද්ගලයෙක් වෙනුවට මහජන ඡන්දයෙන් ආණ්ඩු බලය හිමිවන පක්ෂයක් පාර්ලිමේන්තුවට වගකියන පාලන ක‍්‍රමයක් පැවතීම සාපේක්ෂව ආරක්ෂාකාරීයි. මේ ක‍්‍රමය ඇතුළේ සියලු දේශපාලනික ව්‍යාධීන් සමනය වන බවක් මම කියන්නේ නැහැ. එහෙත් සාපේක්ෂව ආරක්ෂාකාරීයි.” ලංකා ඉරිදා සංග්‍රහය", "URL": "https://lankatruth.com/si/?p=54557", "Category": "පුවත්", "Parent URL": null}