{"Source": "Lankatruth", "Timestamp": "January 28, 2012", "Headline": "සිරියාව සදහා බටහිර යෝජනාවලියට රුසියාවේ විරෝධය", "News Content": "සිරියානු ආණ්ඩුවට එරෙහිව යෝජනාවලියක් සම්මත කර ගැනීමට එක්සත් ජාතීන්ගේ ආරක්ෂක මණ්ඩලය සූදාන්ම වේ. මානව හිමිකම් ක්‍රියාකාරීන් හා අරාබි ලීගය එක්සත් ජාතීන්ගේ සංවිධානයෙන් ඉල්ලා සිටින්නේ සිරියාවේ ලේ වැගිරීම් නතර කිරිම සදහා වහාම දැඩි පියවරක් ගන්නා ලෙසය. බ්‍රිතාන්‍ය, ප්‍රංශය හා ජර්මනිය කෙටුම්පත් කළ යෝජනාවලියට අරාබි රටවල් රැසක් සහය පළකර තිබේ. එම කෙටුම්පතේ සදහන් ප්‍රමුඛතම කොන්දේසියක් වන්නේ සිරියානු ජනාධිපති බෂාර් අල් අසාද් ධූරයෙන් ඉවත්ව වෙනත් අයෙකුට බලය පැවරීමය. එම කොන්දේසිය ඇතුලත්ව කෙටුම්පත් කරන ලද යෝජනාවලියට රුසියාව සිය දැඩි විරෝධය පල කර තිබේ. පසුගිය වසරේදීද සිරියාවට එරෙහිව බටහිර රටවල් ගෙන එනු ලැබූ යෝජනාවලට එරෙහිව රුසියාව හා චීනය නිෂේධ බලය භාවිත කළේය.", "URL": "https://lankatruth.com/si/?p=1135", "Category": "විදෙස් පුවත්", "Parent URL": null}