{"Source": "Lankatruth", "Timestamp": "July 7, 2023", "Headline": "ආර්ථිකය ගොඩගත් බව රනිල් කිව්වත් ජාත්‍යන්තරයේ තවදුරටත් බංකොලොත් බවට වර්ගීකරණය කරයි", "News Content": "ශ්‍රී ලංකාව ජාත්‍යන්තර මූල්‍ය ශ්‍රේණිගත කිරීම්වල තවදුරටත් පහත හෙළමින් නවතම වාර්තාවක් ෆීච් රේටින්ග්ස් ආයතනය විසින් නිකුත් කර තිබේ. මෙයට පෙර ශ්‍රී ලංකාව CC කණ්ඩයේ සිට මේ වනවිට B කණ්ඩය දක්වා පහත හෙළා ඇත. මේ සමග විදේශීය වශයෙන් මෙරටට ණය ලබාගතහැකි ඉඩකඩ තවදුරටත් ඇහිරී යමින් පවතී. ජාත්‍යන්තර මූල්‍ය අරමුදල සහ ඊට සමගාමී ලෝකබැංකුව වැනි ආයතන ඉතා සීමිත ණය ප්‍රමාණයක් අනුමත කිරීම කෙරෙහි යොමු වී ඇති අතර වෙනත් කිසිදු රාජ්‍යයක් හෝ ආයතනයක් ණය ලබාදීමට ඉදිරිපත් නොවන බව මෑතකාලය තුළ තහවුරු වී තිබේ. තම පාලනය යටතේ ජාත්‍යන්තර මූල්‍ය අරමුදල සමග එකඟතා ගිවිසුම් අත්සන් කිරීමෙන් පසුව විදේශ ණය විශාල වශයෙන් ලැබෙන බව විදේශ සංචාර කිහිපයකම යෙදුන ජනාධිපති රනිල් වික්‍රමසිංහ ප්‍රකාශ කර තිබිණි. එහෙත් ලංකාවට ලැබුණේ මූල්‍ය අරමුදලේ පළමු ණය වාරිකය ලබාදීම සහ ලෝක බැංකුව ඩොලර් මිලියන 250ක මුදලක් පමණි. විදේශ රාජ්‍යයන් ශ්‍රී ලංකාව සම්බන්ධයෙන් දරණ ස්ථාවරය මේ තුළින් පැහැදිලි වී ඇත. විශේෂයෙන්ම ජපානය, ප්‍රංශය සහ බ්‍රිතාන්‍යය ලංකාවට ණය ආධාර ලබා දෙන බව නිශ්චිතව මේ දක්වා සඳහන් කර නැත.", "URL": "https://lankatruth.com/si/?p=148802", "Category": "ආර්ථික පුවත්", "Parent URL": null}