{"Source": "Lankatruth", "Timestamp": "December 18, 2020", "Headline": "අගමැතිගේ බලය ගත් පිරිසක් සමූපකාරයට කඩාවදී", "News Content": "තංගල්ල විවිධසේවා සමූපකාර සමිතියේ වැඩබලන කලමනාකරු එම තනතුරෙන් පන්නා දමා සේවකයන්ද බලහත්කාරයෙන් රඳවා තබාගෙන බලහත්කාරයෙන් නව පාලක මණ්ඩලයක් පත්කරගැනීමට අග්‍රාමාත්‍යවරයාගේ පෞද්ගලික ලේකම්වරයෙකු බව කියන පුද්ගලයෙකුගේ සොහොයුරෙකු අද (18) කටයුතු කර ඇත. වැඩබලන කලමනාකරු මෙම කඩාවැදීම පිළිබඳව තංගල්ල මූලස්ථාන පොලිසියට පැමිණිලි කළද පොලිසිය ඒ වෙනුවෙන් ක්‍රියාත්මක නොවූ බව වාර්තා වේ. සමූපකාරයට කඩා වැදුණු පුද්ගලයන් එහි අධ්‍යක්ෂ මණ්ඩලය කැඳවා අද රාත්‍රිය වනවිට අලුත් සභාපතිවරයෙකු පත්කරගෙන තිබේ. ඒ දක්වා ප්‍රාණඇපකරුවන් සේ රඳවාගෙන සිටි සමූපකාර සේවකයන් මුදාහැර ඇති අතර ගිණුම් පොත්පත් සිල්ල මෙම කණ්ඩායම භාරයට ගෙන ඇත.", "URL": "https://lankatruth.com/si/?p=103895", "Category": "පුවත්", "Parent URL": null}