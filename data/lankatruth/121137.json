{"Source": "Lankatruth", "Timestamp": "August 10, 2021", "Headline": "මහින්දට මිලියන තුනක මාසික කුලී ගොඩනැඟිල්ලක් !", "News Content": "ආර්ථික ප්‍රතිපත්ති හා සැලැසුම් ක්‍රියාත්මක කිරීමේ අමාත්‍යාංශය වෙනුවෙන් මසකට ලක්‍ෂ 29ක කුලී ගොඩනැඟිල්ලක් ලබා ගැනීමට එම අමාත්‍යවරයා වන මහින්ද රාජපක්‍ෂ කැබිනට් සන්දේශයක් ඉදිරිපත් කර ඇත.එය පසුගිය ජූලි 17 වැනි දින ඉදිරිපත් කර ඇති අතර, එම ගොඩනැඟිල්ල ලබා ගැනීමේ අවශ්‍යතාව පිළිබඳව එම සන්දේශයේ දක්වන ලද කරුණු අතර මතු දැක්වෙන වගන්තිය ද සඳහන් වෙයි.“ඒ අනුව සුදුසු පෞද්ගලික ගොඩනැඟිල්ලක් කුලී පදනම මත ලබා ගැනීම පිළිබඳව අවධානය යොමු කරන ලදී. එම අමාත්‍යාංශය අග්‍රාමාත්‍ය කාර්යාලය හා අරලියගහ මන්දිරය ආසන්නයේ ස්ථාපිත කිරීම මඟින් රාජකාරී කිරීම ප්‍රායෝගිකව පහසු වන බැවින්, දැනටමත් ඖෂධ නිෂ්පාදනය, සැපයීම හා නියාමන රාජ්‍ය අමාත්‍යාංශය සහ සමුපකාර සේවා, අලෙවි සංවර්ධන හා පාරිභෝගික ආරක්‍ෂණ රාජ්‍ය අමාත්‍යාංශය ස්ථාපිත කර ඇති කොළඹ 10, ටී.බී. ජයා මාවතේ පිහිටි H. Q. Colombo ගොඩනැඟිල්ලේ 6 සහ 7 වැනි මහල් සුදුසු බවට හඳුනාගෙන ඇත.” යනුවෙන් කරුණු දක්වා තිබේ.මෙයට පෙර මුදල් ඇමති වශයෙන් සිටි මහින්ද රාජපක්‍ෂගෙන් එම අමාත්‍යාංශය වෙන් කර බැසිල් රාජපක්‍ෂට පවරා දීමෙන් පසුව ආර්ථික ප්‍රතිපත්ති හා සැලැසුම් ක්‍රියාත්මක කිරීමේ අමාත්‍යාංශය යනුවෙන් නව අමාත්‍යාංශයක් ස්ථාපනය කර ඒ සඳහා එම ගොඩනැඟිල්ල කුලියට ගැනීමට සූදානම් වේ.", "URL": "https://lankatruth.com/si/?p=121137", "Category": "පුවත්", "Parent URL": null}