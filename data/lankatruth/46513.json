{"Source": "Lankatruth", "Timestamp": "January 20, 2018", "Headline": "මේ ඡන්දෙන් රට බෙදන්නත් බැහැ… අපි සක්‍රීයව ඉන්නකම් මේ රට බෙදන්න දෙන්නෙත් නැහැ…", "News Content": "“මේ මැතිවරණයෙන් මහින්ද රාජපක්ෂට අගමැති වෙන්න බැහැ. රට බෙදන්නත් බැහැ. ජවිපෙ අපි සක්‍රීයව ඉන්නකම් රට බෙදන්න දෙන්නෙත් නැහැ. රනිල් වගේ හොරු රකින්නෙත් නැහැ. හොරකමට ඉඩ තියන්නෙත් නැහැ. තිස්සමහාරාමයේ කළා වගේ කරලා පෙන්නවන්න ජවිපෙට ගම දෙන්න.” යැයි ජනතා විමුක්ති පෙරමුණේ නායක අනුර කුමාර දිසානායක මහතා ඇඹිලිපිටියේ දී ප්‍රකාශ කළේය. ජනතා විමුක්ති පෙරමුණෙන් ඇඹිලිපිටිය නගර සභාවට, ඇඹිලිපිටිය සහ කොළොන්න ප්‍රාදේශීය සභාවලට තරඟ වදින අපේක්ෂකයන්ගේ ජය තහවුරු කිරීම පිණිස ඇඹිලිපිටියේදී පසුගිය 16වනදා පැවති රැස්වීමකදී ඒ මහතා මෙම අදහස් දැක්වීය. එහිදී තව දුරටත් අදහස් දැක්වූ අනුර දිසානායක මහතා… “පළාත් පාලන මැතිවරණයට ආණ්ඩුවෙන් රනිල් පිළ තරග වදිනවා. මෛත්‍රී පිල ආණ්ඩුවෙන් සහ ශ්‍රී ලංකා එකෙන් පිල් දෙකකින් තරග කරනවා. ශ්‍රී ලංකා එකේ මහින්දගේ පිල ජී.එල් ගේ නායකත්වයෙන් තරග කරනවා. බැලූ බැල්මට මේ අතර පූට්ටුවක් තිබෙන බව පේනවා. මේ අය කිට්ටු සබඳතාවයක් ඇති කඳවුරක් බව පැහැදිලිව පෙනෙන මැතිවරණයක්. මේ අය වේදිකාවල කියන කතාවලිනුත් යම් සම්බන්ධතාවටක් ඇති බව පේනවා. මහින්දලා දිණුවොත් යූඑන්පියේ කණ්ඩායමක් අරගෙන පළාත් පාලන ආයතනවල ආණ්ඩුව පිහිටවනවලු. මෛත්‍රීගේ පිලේ අය මහින්දගේ අය එකතු කරගෙන පළාත් පාලනවල ආණ්ඩුව පිහිටවනවලු. එහෙනම් ඇයි බෙදිලා තරග වදින්නේ. ඒ නිසා මේ තියෙන්නේ පක්ෂ තුනක් නෙවෙයි එක කඳවුරක කණ්ඩායම් තුනක් කියලා පැහැදිළිවම පේනවා. මහින්ද රාජපක්ෂ මහත්තයාගේ කඳවුරේ කට්ටිය කියන්නේ මේ ඡන්දය එයාලට දුන්නොත් පෙබරවාරි දහයෙන් පස්සේ මහින්ද රාජපක්ෂ මහත්තයා අගමැති වෙනවලු. අග‍මැති තෝරන්නේ මහ මැතිවරණයෙන්. මේ පළාත් පාලන මැතිවරණයෙන් ඇඹිලිපිටිය නගර සභාවේ සභාපති තෝරන්න පුළුවන්. මන්ත්‍රීවරු තෝරන්න පුළුවන්. ඒ ඇරුණුකොට මේකෙන් අගමැතිවරු තෝරන්න බැහැ. මහින්ද මහත්තයාට මොකක හරි ලොක්කෙක් වෙන්න ඕන නම් එතුමාට තිබුණේ බෙලිඅත්ත ප්‍රාදේශීය සභාවට තරග වදින්න. මහින්ද මහත්තයාගේ ෆොටෝ එක ලොකුවට ගහලා පෙන්වන්න හදන්නේ මහින්ද මහත්තයා ඡන්දය ඉල්ලනවා කියන එක. එයාට එන්න බැහැ. ඇයි මේ වංචා කරන්නේ. මේ ගමේ කණ්ඩායම හංගලා මහින්ද මහත්තයා පෙන්නගෙන යන්නයි හදන්නේ. ගමේ වෙදා ගැන ගමේ අය දන්නවා වගේ වැඩක් මේක. මහින්ද යාපා පත්තරේකට කියලා තිබුණා, ඉල්ලන කෙනා ගැන හිතන්න එපා මහින්ද මහත්තයා ඉල්ලනවා කියලා හිතාගෙන ඡන්දය දෙන්න කියලා. එහෙම දෙන්න වෙන ඡන්දයකදී. මහින්ද මහත්තයා ඉල්ලනවා කියලා හිතලා ඡන්දය දුන්නොත් යන්නේ පරණ හොරු වෙද්දූ. ඊළඟට කියනවා රට බෙදන එක වළක්වන්න ඡන්දය දෙන්නලු. මහින්ද මහත්තයා කඩවතදී කියලා තිබුණා මේ ඡන්දය ඒ අයට දුන්නේ නැතිනම් ඊළම හැදෙනවලු. දෙමළ ජාතිවාදියෙක්වත් දැන් ඊළම කියලා කියන්නේ නැහැ. ඒ අය ෆෙඩරල් වගේ වචන කියන්නේ. හැබැයි මහින්ද මහත්තයා ඊළම කියලා කියන්නේ. ප්‍රාදේශීය සභා ඡන්දයකින් ඊළම කියලා එකක් හදෙනවාද? මොන බොරුවක්ද මේ. ජනතා විමුක්ති පෙරමුණ සක්‍රීයව තිබෙනතාක් කල් මේ රට බෙදීමට ඉඩ නොදෙන බවට අපි සහතික කරනවා. භාෂා කිහිපයක් කතා කරන ආගම් කිහිපයක් අදහන ජනතව ඉන්න මේ රටේ ජාතික සමගිය ඇති කිරීමෙන් පමණයි රට බෙදීම වළක්වන්න පුළුවන්. මහින්ද රාජපක්ෂට අපේ රටේ ජාතික සමගිය හදන්න බැහැ. ඔහුට හැකි වන්නේ අපේ රටේ ජාතිවාදය වර්ධනය කරවන්න විතරයි. සිංහල ජාතිවාදය ඉහළට අවොත් ඊට සාපේක්ෂව දෙමළ ජාතිවාදය ඉහළට එනවා. දෙමළ ජාතිවාදය ඊට ප්‍රතිපක්ෂව සිංහල ජාතිවාදය උඩට එනවා. එක් ජාතිවාදයක් විසින් තවත් ජාතිවාදයක් පෝෂණය කරනවා. වර්ධනය කරනවා. ජාතිවාදීන්ට ජාතීන් අතර සැකය වැඩිකරන්න පුළුවන් මිස ඒ අයට සාමය ගොඩනගන්න බැහැ. වෛරය, ක්‍රෝධය වැඩි කරන්න පුළුවන්. මහින්ද රාජපක්ෂ මහත්තයාට කරන්න පුළුවන් අන්න ඒක. ජනතාව බෙදුනොත් රට බෙදීමේ අනතුර තියනවා. ජනතාව එකතු වුණොත් රට බෙදීම වළකිනවා. ජාති, කුල, ගොත්‍ර ආදී ගැටුම්වලින් තමයි ලෝකයේ රටවල් බෙදිලා තියෙන්නේ. මහින්ද මහත්තයා ආවොත් රට බෙදන්න ඉඩ වැඩියි. වෙන කියන්න දෙයක් නැති නිසා රට බෙදනවා කියන කතාව කියනවා. කවුද රට බෙදීම නවත්වන නව නායකයා? දේශප්‍රේමි ජී.ඇල්. පීරිස්. රනිල් වික්‍රමසිංහ මහත්තයාගේ ආණ්ඩුව කාලේ සාම සාකච්ඡාවල ප්‍රධානියා, නෝර්වේ ඔස්ලෝ නුවර ඇන්ටන් බාලසිංහම් බදාගෙන හිටියේ. තායිලන්තයේ රෝස් ගාඩ්න් හෝටලේ තමිල් සෙල්වම්ගේ කාමරේලු නිදා ගත්තේ. ආරක්ෂාවට හොඳම සගයා තමිල් සෙල්වම්. එහෙම හිටපු ජී.ඇල්. පීරිස් දැන් දේශප්‍රේමියා. බැසිල් රාජපක්ෂ දේශප්‍රේමියෙක්ද? මහින්ද බලයට අවා විතරයි ඇමරිකාවේ ඉඳලා ආවා. බිස්නස් කළා. හම්බ කරගත්තා. ඇමරිකාවේ පොඩි එපර්ට්මන්ට් එකක් වෙනුවට ලොකු ගෙයක් ගත්තා. මහින්ද පරාද වුණා විතරයි ගියා. දිවි නැගුමේ සල්ලි වංචා කළා කියලා උසාවියට ගෙනාවා. පාස්පෝට් එක ගත්තා උසාවියට. කවුද අපිට කිවුවා බැසිල්ගේ රට යන ගමනත් නතර වුණා ඔයාලා හින්දා කියලා. මේ අය දේශප්‍රේමින්ද? ගෝඨාභය ඡන්දේ පටන් ගන්නකොටම ඇමරිකාවට ගියේ ඇයි? මේ අය දේශප්‍රේමීන්ද? මහිදානන්ද අලුත්ගමගේ දේශප්‍රේමියෙක්ද? අරක්කු බාර් ෆැක්ටරි තියන ජොන්ස්ටන් දේශප්‍රේමියෙක්ද? රෝහිත අබේගුණවර්ධන දේශප්‍රේමියෙක්ද. ලොකුම දේශප්‍රේමියා තමයි වීරවංස. ලක්ෂ 740ක් අවුරුදු පහට උපයාගත්තේ කොහොමද කියලා කොළඹ මහාධිකරණයේ අල්ලස් නඩුවක් යනවා. රනිල්ගේ පැත්තෙන් කියනවා ආණ්ඩුව තියන අයටම දෙන්න කියලා. මොකද ආණ්ඩුවේ අයට තමයි වැඩ කරගන්න පුළුවන් කියලා. ඇඹිලිපිටිය නගර සභාව සහ ප්‍රාදේශීය සභාව තිබුණේ ආණ්ඩුව තියෙන අය අතේමයි. එහෙනම් මේක හදලා ඉවර වෙන්න එපැයි. මහින්ද මහත්තයා අතේ ආණ්ඩුවත්, පළාත් සභාවත් තියෙද්දී අවුරුදු අටක් තිස්සමහාරාම ප්‍රාදේශීය සභාව පළාතේ සහ ලංකාවේ හොඳම ප්‍රාදේශීය සභාව බවට පත්වුණා. ලොක්කෝ ගහද්දී ප්‍රාදේශීය සභාවේ සභාපති භාවනා කා කර ඉඳී ද? දැන් ගොවි ජනතාව, ධීවර ජනතාව, ව්‍යාපාරිකයන් මේ අයට ජීවත් වෙන්න බැරි තත්ත්වයක් තියනවා කියලා මැසිවිල්ලක් තියනවා. පාසලේ අධ්‍යාපනය ප්‍රමාණවත් නොවන නිසා දරුවාට එළියේ ටියුෂන් කඩෙන් අධ්‍යාපනය ගන්න සිදුවෙලා. රටේ ජනතාවටම අද දුක්ගැනවිල්ලක් තියනවා. ජනතාව අඬනවටත් වැඩිය රනිල් මහත්තයා අඬනවා. ඇඹිලිපිටිය නගර සභාව, ඇඹිලිපිටිය සහ කොළොන්න ප්‍රාදේශීය සභා ජනතා විමුක්ති පෙරමුණට ලබාදෙන්න. අපි හොරකම වංචාව නාස්තිය නතර කරන්නම්.” මෙම අවස්ථාවට ජනතා විමුක්ති පෙරමුණේ රත්නපුර දිස්ත්‍රික් නායක ශාන්ත පත්මකුමාර මහතා ඇතුළු ජවිපෙන් ඈඹිලිපිටිය නගර සභාවට, ඈඹිලිපිටිය සහ කොළොන්න ප්‍රාදේශීය සභාවලට තරග වදින අපේක්ෂකයෝ ඇතුළු විශාල පිරිසක් එක්ව සිටීයහ.", "URL": "https://lankatruth.com/si/?p=46513", "Category": "පුවත්", "Parent URL": null}