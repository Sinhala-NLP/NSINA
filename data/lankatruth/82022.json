{"Source": "Lankatruth", "Timestamp": "October 1, 2019", "Headline": "මහජන චීන සමූහාණ්ඩුව 70 වැනි සංවත්සරය සමරයි", "News Content": "චීන සමූහාණ්ඩුව ගොඩ නැගීමේ 70 වැනි සංවත්සය දැවැන්ත හමුදා පෙළපාලිකයක් ද සමඟ අද(01) අභිමානවත්ව පැවැත්විණි. මේ සඳහා සිවිල් වැසියන් ලක්ෂයක් පමණ සහභාගී වූ මහජන පෙළපාලියක් ද සංවිධානය කර තිබූ බව විදෙස් මාධ්‍ය වාර්තා කරයි. අන්ත දරිද්‍රතාවයේ ගිලී තිබූ චීනය 1949 වසරේ ඔක්තෝබර් මස 01 වැනිදා මා ඕ සේතුංගේ නායකත්වයෙන් කොමියුනිස්ට් මහජන චීන සමූහාණ්ඩුව බවට ප්‍රකාශ කළ අතර සමාජවාදී මූලධර්ම පෙරටුකර ගනිමින් එය අද වනවිට ලෝකයේ දෙවැනි විශාලතම ආර්ථිකය හිමි රට බවට පත්ව තිබේ. 70 වැනි සංවත්සරය අමතමින් වත්මන් චීන ජනාධිපති ෂී ජින් පින් මහතා සඳහන් කර සිටියේ සමාජවාදී චීනය නැගෙනහිර ලෝකයේ ස්ථිර ලෙස නැගී සිටින බවය. එසේම චීනයේ ඉදිරි ගමන කිසිඳු බලවේගයකට ආපසු හැරවිය නොහැකි බවද ඒ මහතා සඳහන් කළේය. වැඩිදුරටත් අදහස් දක්වමින් චීන ජනාධිපතිවරයා සඳහන් කර සිටියේ කොමියුනිස් පක්ෂයේ නායකත්වයෙන් යුතුව මහජනතාව කේන්ද්‍රකරගනිමින් චීන සංස්කෘතියට අනන්‍ය වූසමාජවාදී ප්‍රතිපත්ති මත පිහිටා කටයුතු කිරීම වැදගත් බවය. ඒ අනුව චීන කොමියුනිස්ට් පක්ෂයේ මූලික න්‍යායන්, මූලික ක්‍රියාවලිය සහ උපායමාර්ග සම්පූර්ණයෙන්ම ක්‍රියාත්මක කළ යුතු යැයිද අවධාරණය කළේය. එසේම චීනයේ ඉදිරි ගමන සාමකාමී එක්සත්බාවය, එක් රටක් ක්‍රම දෙකක් යන සංකල්පය මත පිහිටා සිදුකළ යුතු බවත් විශේෂ පරිපාලන කාලප වන හොංකොං සහ මැකෞව් හි දීර්ඝ කාලීන සමෘද්ධිය හා ස්ථාවරත්වය පවත්වා ගෙන තායිවාන සමුද්‍ර සන්ධි දෙපස සබඳතා හා සාමකාමී සංවර්ධනය ඉදිරියට ගෙන යා යුතු බව ද හෙතෙම සඳහන් කළේය. අද පැවැත්වූ දැවැන්ත හමුදා සංධර්ශනය අතරතුර ශබ්දයේ වේගය මෙන් පස් ගුණයක වේගයෙන් ගමන් කළහැකි හයිපර්සොනික් ඩ්‍රෝන යානා ඇතුළු අති නවීන යුධ උපකරණ ද ප්‍රධර්ශනය කර තිබිණි.", "URL": "https://lankatruth.com/si/?p=82022", "Category": "විදෙස් පුවත්", "Parent URL": null}