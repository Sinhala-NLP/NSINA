{"Source": "Lankatruth", "Timestamp": "April 12, 2023", "Headline": "ලාංකික තාත්තයි පුතයි ඕස්ට්‍රේලියාවේ ඇල්ලක ගිලී ජීවිතක්ෂයට", "News Content": "ඕස්ට්‍රේලියාවේ කෙරන්ස් නගරය ආසන්නයේ පිහිටි ක්‍රිස්ටල් කැස්කේඩ් දිය ඇල්ලේ ගිලී ශ්‍රී ලාංකිකයන් දෙදෙනකු මියගොස් ඇතැයි විදෙස් මාධ්‍ය වාර්තා කරයි. මියගිය එක් අයකු සිසිර ගජනායක නම් 59 හැවිරිදි ශ්‍රී ලාංකිකයකු බවත් අනෙක් පුද්ගලයා 21 හැවිරිදි පුද්ගලයා, සිසිර ගජනායක යන අයගේ පුත්‍රයා බවත් වාර්තා වේ. ඔවුන් පවුල් හතරකට අයත් 18 දෙනකු සමඟ නිවාඩුවක් ගත කිරීම සඳහා කෙරන්ස් නගරය ආසන්නයේ ඇති මෙම ප්‍රසිද්ධ ක්‍රිස්ටල් කැස්කේඩ් දිය ඇල්ල නැරඹීමට පැමිණ ඇත. දිය ඇල්ලේ පිහිනීමට හැකි ස්ථානයකදී පිරිස ජලයට බැස පිහිනා කිබේ. එහිදී සිසිර ගජනායක යන අය දියේ ගිලී ඇති අතර ඔහු බේරා ගැනීම සඳහා ඔහුගේ පුත්‍රයා උත්සාහ කර තිබේ. පුත්‍රයාගේ උත්සාහයත් අසාර්ථක වී ඇති අතර ඔවුන් දෙදෙනාම දියේ ගිලී ඇත. එම අවස්ථාවේ ඔවුන් සමඟ පැමිණි පිරිස එරට වේලාවෙන් පස්වරු 05.00ට පමණ හදිසි සේවා දැනුවත් කර ඇති අතර ඔවුන් පැමිණ දෙදෙනාම ජලයෙන් පිටතට ගෙන තිබේ. පිටතට ගන්නා විට ඔවුන් සිහිසුන්ව සිට ඇති අතර හදිසි ප්‍රතිකාර ලබා දුන්නද ඔවුන්ගේ සිහිය නැවත ලබා ගැනීමට හදිසි ප්‍රතිකාර සේවා අපොහොසත් වී ඇත. ටික වේලාවකට පසුව ඔවුන් මියගොස් ඇතැයි හදිසි ප්‍රතිකාර සේවය ප්‍රකාශ කර තිබේ. සිසිර ගජනායක නැමැත්තා මෙල්බර්න් නගරයේ පිහිටි වෙන්චුරා බස් සමාගමේ රියදුරකු ලෙස වසර 08ක කාලයක් සේවය කර ඇත.", "URL": "https://lankatruth.com/si/?p=146296", "Category": "පුවත්", "Parent URL": null}