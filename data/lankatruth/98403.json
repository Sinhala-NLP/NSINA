{"Source": "Lankatruth", "Timestamp": "October 24, 2020", "Headline": "මෙරට 15වන කොරෝනා මරණයත් වාර්තා වෙයි", "News Content": "ශ්‍රී ලංකාවෙන් කොවිඩ් – 19 ආසාදිතයන්ගේ වාර්තාවන 15වන මරණය මීට සුළු මොහොතකට පෙර කුලියාපිටිය රෝහලෙන් වාර්තා විය. එලෙස ජීවිතක්ෂයට පත්ව ඇත්තේ කුලියාපිටිය, උණලීය ප්‍රදේශයේ පදිංචි 56 හැවිරිදි පුද්ගලයෙකි. ඔහු හෘදයාබාධ රෝගී තත්ත්වයකින් පසුවූ අයෙකු බැවින් ඊට ප්‍රතිකාර ලබාගැනීම සඳහා පසුගිය 14 වනදා රෝහලට ඇතුළත් කර ඇති අතර පසුව PCR පරීක්ෂණ දෙකකට භාජනය කර ඇත. එහිදී එම පරීක්ෂණ සෘනාත්මක වී ඇති නමුත් 16 වන දින ඔහුගේ රෝගී තත්ත්වය උත්සන්න වීමෙන් රෝහලේ දැඩි සත්කාර ඒකකයට ඇතුළත් කර ඇත. එහිදී සිදු කරන ලද PCR පරීක්ෂණයෙන් ඔහුට කොවිඩ් – 19 ආසාදනය වී ඇතැයි තහවුරු වී තිබෙන අතර වාර්තාව ලැබෙනවිට අද අලුයම ඔහු ජීවිතක්ෂයට පත්ව තිබේ. මේ වනවිට මෙරටින් වාර්තා වී ඇති සමස්ත ආසාදිතයින් ගණන 7,153ක් දක්වා ඉහළ ගොස් ඇති අතර රෝහල්වල ප්‍රතිකාර ලබන සංඛ්‍යාව 3,495ක් දක්වා ඉහළට ගොස් ඇත.", "URL": "https://lankatruth.com/si/?p=98403", "Category": "පුවත්", "Parent URL": null}