{"Source": "Lankatruth", "Timestamp": "June 1, 2020", "Headline": "ව්‍යාජ ඇටොර්නි බලපත‍්‍රයකින් විදෙස් ව්‍යාපාරිකයෙකුට මූල්‍ය වංචා කිරීම පිළිබඳ ගම්මන්පිලගේ නඩුවට දින නියම වෙයි", "News Content": "ව්‍යාජ ඇටොර්නි බලපත‍්‍රයක් මඟින් විදේශීය ව්‍යාපාරිකයෙකුට වංචා කිරීම පිළිබඳ පාර්ලිමේන්තු මන්ත‍්‍රී උදය ගම්මන්පිල මහතාට එරෙහිව පවරා ඇති නඩුව ලබන ඔක්තෝම්බර් මස 13 වැනිදා කැඳවන ලෙස කොළඹ මහාධිකරණය නියෝග කර තිබේ. ඒ මෙම නඩුව අද (01) කොළඹ මහාධිකරණ විනිසුරු ආර්. ගුරුසිංහ මහතා ඉදිරියේ කැඳවනු ලැබූඅවස්ථාවේදී ය. එදිනට සාක්ෂි දීම සඳහා සාක්ෂිකරුවන් තුන්දෙනෙකුට අධිකරණය හමුවේ පෙනී සිටින්නැයි දන්වා විනිසුරුවරයා විසින් සිතාසි නිකුත් කර ඇත. ව්‍යාජ ඇටෝනි බලපත්‍රයක් සකස් කර ඔස්ට්‍රේලියානු ජාතික ව්‍යාපාරිකයෙකු වන බ්‍රයන් ෂැඩික් නැමැත්තාට අයත් සමාගම් කොටස් විකුණා රුපියල් මිලියන 20ක මුදලක් සාවද්‍ය ලෙස පරිහරණය කිරිම සහ කූඨ ලේඛන සකස් කිරීම සම්බන්ධයෙන් පොහොට්ටු පක්ෂ පාර්ලිමේන්තු මන්ත්‍රී උදය ගම්මන්පිල මහතාට එරෙහිව නීතිපතිවරයා විසින් මෙම නඩුව ගොනුකර තිබුණි.", "URL": "https://lankatruth.com/si/?p=93741", "Category": "පුවත්", "Parent URL": null}