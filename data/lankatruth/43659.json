{"Source": "Lankatruth", "Timestamp": "November 11, 2017", "Headline": "මාස තුනකින් ශ්‍රී ලංකන් ඈවරයි", "News Content": "ඉදිරි මාස තුන ඇතුළත ශ්‍රී ලංකන් ගුවන් සමාගම කඩිනමින් ප්‍රතිව්‍යුහගත කිරීමට තීරණය කර තිබෙන බව මුදල් හා ජනමාධ්‍ය අමාත්‍ය මංගල සමරවීර මහතා පවසයි. කැබිනට් මණ්ඩලයේ අනුමැතියට යටත්ව ශ්‍රීලන්කන් ගුවන් සමාගම වෙනත් පාර්ශ්වයකට පැවරීම පිළිබඳව මේ දිනවල සාකච්ඡා කෙරෙමින් තිබෙන බවද ඇමැතිවරයා කීය. ශ්‍රීලන්කන් ගුවන් සමාගමේ බර රජයට තවදුරටත් දැරිය නොහැකි බවද එම බරෙන් නිදහස් විය යුතු බවද මංගල සමරවීර මහතා කීවේය. මුදල් හා ජනමාධ්‍ය අමාත්‍යාංශයේ උපදේශක මනෝ තිත්තවැල්ල මහතා පසුගිය සිකුරාදා පාර්ලිමේන්තු සංකීර්ණයේ පැවති මාධ්‍ය හමුවකදී සඳහන් කර සිටියේ ශ්‍රී ලන්කන් ගුවන් සේවය ප්‍රතිව්‍යූහගත කිරීම සඳහා ඉදිරි මාස තුක ඇතුළත කමිටුවක් පත්කර එහි නිර්දේශය අනුව කැබිනට් මණ්ඩලය තීරණයක් ගනු ඇති බවයි. තවදුරටත් මෙවැනි ආයතන නඩත්තු කිරීමේ හැකියාවක් නොමැතිවීම හා එවැනි බරක් දැරීමට ආණ්ඩුවට හැකියාවක් නොමැති බවද තිත්තවැල්ල මහතා වැඩිදුරටත් සඳහන් කරයි. මූලාශ්‍ර මව්බිම", "URL": "https://lankatruth.com/si/?p=43659", "Category": "පුවත්", "Parent URL": null}