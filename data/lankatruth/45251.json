{"Source": "Lankatruth", "Timestamp": "December 16, 2017", "Headline": "තැපෑල සංවෘත දෙපාර්තමේන්තුවක් කරන්නැයි වෘත්තීය සමිති ඉල්ලයි", "News Content": "තැපැල් දෙපාර්තමේන්තුව සංවෘත දෙපාර්තමේන්තුවක් බවට පත් කරන ලෙස ඒකාබද්ධ තැපැල් වෘත්තීය සමිති පෙරමුණ රජයෙන් ඉල්ලා සිටියි. තැපැල් වෘත්තීය සමිති පෙරමුණේ සභාපති ජගත් මහින්ද මහතාගේ අත්සනින් තැපල් සේවා හා මුස්ලිම් ආගමික කටයුතු අමාත්‍යවරයා වෙත ලිපියක් යොමුකරමින් මේ බව සඳහන් කරන අතර එම ලිපිය මාධ්‍ය වෙතද නිකුත් කර ඇත. එම ලිපිය සම්පූර්ණයෙන් පහතින් පල වේ… “තැපැල් ඇමති තුමා, තැපැල් තැපල් සේවා හා මුස්ලිම් ආගමික කටයුතු අමාත්‍යාංශය , කොළඹ 10. ඇමතිතුමනි, තැපැල් දෙපාර්තමේන්තුව ද සංවෘත්ත දෙපාර්තමේනතුවක් බවට පත් කර ගැනිම සඳහා දීර්ඝ කාලයක සිට තැපැල් දෙපාර්තමේන්තුවේ විසිඑක් දහකට අධික වූ සේවකයින් හට හා ආයතනයට බලපාන ගැටළුකාරී 6/2006 චක‍්‍රලේඛය මත ක‍්‍රියාත්මක වන නව සේවා ව්‍යවස්ථාව සංශෝධනය කර ගැනීම වෙනුවෙන් තැපැල් සේවකයින් හා වෘත්තිය සමිති එක්ව දිගින් දිගටම කළ වෘත්තීය ක‍්‍රියාමාර්ගවලදී අදාළ පාර්ශවයන් මෙම ගැටළුව පොදු රාජ්‍ය සේවයත්සමග සසඳමින් විසඳුම් ලබා නොදී කල්මරමින් සිටී. තැපෑලේ ගැටළුවට නිසි විසඳුමක් ලබා නොදෙන මේ ආණ්ඩුව දින කීපයකට පෙර දුම්රිය දෙපාර්තමේන්තුව තුළ පැවති වෘත්තීය ක‍්‍රියාමාර්ගයට විසඳුමක් ලබා දීම සඳහා පත් කළ කැබිනට් අනු කමිටුව විසින් දුම්රිය දෙපාර්තමේන්තුව හා සෞඛ්‍ය දෙපාර්තමේන්තුව හා අධ්‍යාපන දෙපාර්තමේන්තුව යන දෙපාර්තමේන්තු 03 සංවෘත්ත දෙපාර්තමේන්තු බවට පත් කිරීමට තීන්දු කර ඇත. මෙම කැබිනට් අනු කමිටුව විසින් ගන්නා ලද තීන්දුවට තැපැල් දෙපාර්තමේන්තුව ද එකතු කරන ලෙස ඔබතුමාගෙන් කාරුණිකව ඉල්ලා සිටිමු. තවද මෙම ක‍්‍රියාදාමයට කඩිනමින් මැදහත් විය යුතු බව අප අවධාරණය කර සිටින්නෙමු. එසේ නොකළහොත් තැපැල් සේවකයින් හා වෘත්තීය සමිති වලට වෘත්තීය ක‍්‍රියාමාර්ගගැනීම හැර වෙනත් විසඳුමක් නොමැති බව ප‍්‍රකාශ කර සිටිමු. ස්තූතියි. සභාපති, ජගත් මහින්ද ලංකා තැපැල් සේවා සංගමය”", "URL": "https://lankatruth.com/si/?p=45251", "Category": "පුවත්", "Parent URL": null}