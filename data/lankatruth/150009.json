{"Source": "Lankatruth", "Timestamp": "August 4, 2023", "Headline": "ජීවන වියදම අඩු බව පෙන්වීමේ ඇත්ත මෙන්න", "News Content": "රනිල් වික්‍රමසිංහ පොහොට්ටු හවුල් පාලනය තුළින් ජනතාවගේ ජීවන වියදම අඩු බවට පෙන්වීමට කොළඹ පාරිභෝගික මිල දර්ශකයේ පදනම් වර්ෂය 2021 (2021=100) ලෙස වෙනස් කිරීම තුළින් දත්තවල විකෘතියක් සිදු කරන ආකාරය මහ බැංකු වාර්තාවෙන් අනාවරණය වේ.  ජීවන වියදම මනින කොළඹ පාරිභෝගික මිල දර්ශකය (CCPI) ගණනය කිරීමට යොදා ගන්නා භාණ්ඩ පැස සහ පදනම් වර්ෂය කාලීන අවශ්‍යතාවය මත සංශෝධනය කිරීම සිදු කළ යුතු වුවත් ජනතාවට වැරදි තොරතුරු ලබාදීම සඳහා හිතමතා විකෘති කිරීමට පැවති ආණ්ඩු අවස්ථා කීපයකදී කටයුතු කරනු ලැබීය.  කොළඹ පාරිභෝගික මිල දර්ශකය සකස් කිරීම සඳහා මුලින්ම පදනම් වර්ෂය ලෙස 1952 (1952=100) යොදා ගන්නා ලදී.  ඉන් පසුව 2003 සිට ක්‍රියාත්මක වන පරිදි එහි පදනම් වර්ෂය 2002 (2002=100) ලෙස ප්‍රතිස්ථාපනය කළ අතර නැවත ආසන්න කාලයකදී 2008 සිට ක්‍රියාත්මක වන පරිදි පදනම් වර්ෂය ලෙස 2006/2007 (2006/2007=100) යොදා ගෙන තිබේ. ඉන් පසුව 2014 සිට ක්‍රියාත්මක වන පරිදි 2013 පදනම් වර්ෂය ලෙස (2013=100) වෙනස් කර තිබූණි. වර්තමාන ආණ්ඩුව යටතේ අධි උද්ධමනයක් පැවතීම ජනතාවගෙන් සැඟවීම සඳහා 2021 පදනම් වර්ෂය ලෙස (2021=100) වෙනස් කරනු ලැබීය.  කොළඹ පාරිභෝගික මිල දර්ශකය ගණනය කිරීම සඳහා යොදා ගන්නා පදනම් වර්ෂය වෙනස් කිරීමෙන් අදාළ දර්ශකයේ ඒකක අගය අඩුවෙන් සටහන් වේ. ශ්‍රී ලංකා මහ බැංකුවේ 2022 වාර්ෂික වාර්තාවේ විශේෂ සංඛ්‍යා ලේඛන පරිශිෂ්ටය යටතේ පවතින “මිල” නම් සංඛ්‍යා සටහන්වලින් මේ බව ඉතා හොඳින් පැහැදිලි වේ. 2003 වර්ෂයේදී පදනම් වර්ෂය වෙනස් කරන විට කොළඹ පාරිභෝගික මිල දර්ශකයේ අගය ඒකක 3,377.0 ලෙස සටහන වී තිබිණි. නමුත් පදනම් වර්ෂය 2002 සලකා එය ගණනය කළ විට 2003 වර්ෂය සඳහා කොළඹ පාරිභෝගික මිල දර්ශකයේ අගය ඒකක 105.8 ක් ලෙස ඉතා අඩු අගයකින් දැක්වේ. ඉන් පසුව 2006 / 2007 පදනම් වර්ෂය ලෙස ගෙන 2008 සිට ක්‍රියාත්මක වන පරිදි ගණනය කරන විට 2008 ඒකක අගය 199.9ක් වූ අතර වෙනස් කිරීමෙන් එය ඒකක 129.2ක් දක්වා ඇස්බැන්දුම්කාරී ලෙස අඩුවෙන් නිරූපණය වේ. එමෙන් ම 2013 පදනම් වර්ෂය ලෙස සලකමින් 2014 වර්ෂයේ සිට කොළඹ පාරිභෝගික මිල දර්ශකය ගණනය කිරීම ආරම්භ කරන විට 2014 වර්ෂයේ අගය ඒකක 179.9ක් ලෙස පැවතිනි. නමුත් නව පදනම් වර්ෂය අනුව එහි අගය ඒකක 105.1 දක්වා අඩුකර පෙන්වා තිබේ. මේ ආකාරයෙන් ම රට තුළ අධි උද්ධමනයක් පැවතීම හේතුවෙන් 2021 වර්ෂය අවසන් වනවිට කොළඹ පාරිභෝගික මිල දර්ශකය 2013 පදනම් වර්ෂයට අනුව ඒකක 143.4ක සිට 2022 අවසන් වන විට ඒකක 209.9 දක්වා වේගයෙන් වර්ධනය වී තිබිණි.  එම අධි උද්ධමනකාරී තත්වය විකෘති කර පෙන්වීම සඳහා නැවත වතාවක් 2021 වර්ෂය කොළඹ පාරිභෝගික මිල දර්ශකයේ පදමන් වර්ෂය ලෙස වෙනස් කරන ලදී. මේ වනවිට ජීවන වියදම වැඩිවීමේ වේගය අඩු වී ඇති බව පෙන්වන්නේ මෙවැනි ඉලක්කම් විජ්ජාවක් තුළිනි. මේ ලෙස පදනම් වර්ෂය වෙනස් කළ කිසිදු අවස්ථාවක පුළුල් සංවාදයක් තුළින් එය නොකළ අතර තීව්‍ර උද්ධමනයක් පවතින අවස්ථාව සහ දේශපාලන හැල හැප්පීම් පවතින අවස්ථාවලදී හොර රහසේ සිදු කර තිබිණි.", "URL": "https://lankatruth.com/si/?p=150009", "Category": "ආර්ථික පුවත්", "Parent URL": null}