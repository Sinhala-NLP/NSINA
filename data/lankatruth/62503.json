{"Source": "Lankatruth", "Timestamp": "November 2, 2018", "Headline": "ගෝඨාට එරෙහි පෙත්සම් විභාගය අවසන්", "News Content": "රාජපක්ෂ අනුස්මරණ කෞතුකාගාරය ඉදිකිරීමේ දී රාජ්‍ය මුදල් සාවද්‍ය පරිහරණය කළ බවට චෝදනා කරමින් පොලිස් මූල්‍ය අපරාධ විමර්ශන කොට්ඨාශය තමන් අත්අඩංගුවට ගැනීමේ සූදානමක් පවතින බවත් එය වලක්වමින් නියෝගයක් නිකුත්කරන ලෙස ඉල්ලා හිටපු ආරක්ෂක ලේකම් ගෝඨාභය රාජපක්ෂ විසින් ඉදිරිපත් කළ අභියාචන පෙත්සම කැඳවීම අද(02) සිදුවූ අතර එහිදී රිට් පෙත්සම් විභාගය අවසන් කිරීමට අභියාචනාධිකරණය තීන්දු කළේය. හිටපු ආරක්ෂක ලේකම්වරයා වෙනුවෙන් පෙනී සිටි ජනාධිපති නීතීඥ රොමේෂ් ද සිල්වා මහතා අභියාචනාධිකරණය හමුවේ ප්‍රකාශ කර සිටියේ තම සේවාදායකයා පෙත්සම් විභාගය තවදුරටත් පවත්වාගෙන යාමට අපේක්ෂා නොකරන බවය. ඊට නීතිපතිවරයාගේ විරුද්ධත්වයක් ප්‍රකාශ නොවීම හේතුවෙන් නඩු විභාගය අවසන් කිරීමට අධිකරණය තීන්දු කළේය. හිටපු ආරක්ෂක ලේකම්වරයා ගොනු කළ පෙත්සමේ සඳහන් වූයේ ඉකුත් රජය සමයේ ඞී.ඒ.රාජපක්ෂ අනුස්මරණ කෞතුකාගාරය ඉදිකිරීමේදී රුපියල් මිලියන 83ක මුදලක් සාවද්‍ය ලෙෂ පරිහරණය කළ බවට චෝදනා කරමින් පොලිස් මූල්‍ය අපරාධ විමර්ශන කොට්ඨාසය තමන්ට එරෙහිව කොළඹ මහේස්ත‍්‍රාත් අධිකරණය හමුවේ පොදු දේපළ පනත යටතේ බී වාර්තාවක් ඉදිරිපත් කර ඇති බවය. අත්අඩංගුවට ගෙන රිමාන්ඞ් බාරයට පත් කිරීමේ චේතනාවෙන් පොලීසිය මෙම සහතිකය ඉදිරිපත් කර ඇතැයි සඳහන් කරන පෙත්සම්කාර හිටපු ආරක්ෂක ලේකම්වරයා පෙන්වා දෙන්නේ තමන්ට එරෙහිව පොදු දේපළ පනත යටතේ චෝදනා ඉදිරිපත් කිරීමට තරම් ප‍්‍රමාණවත් කරුණු නොමැති බවය. මේ හේතුවෙන් පොලීසිය විසින් ඉදිරිපත් කර තිබෙන පොදු දේපළ පනත යටතේ වූ අදාළ බී වාර්තාව බල රහිත කිරීමේ ආඥාවක් නිකුත් කරන ලෙසත් හිටපු ආරක්ෂක ලේකම්වරයා සිය පෙත්සමෙන් ඉල්ලා ඇත. සිද්ධිය සම්බන්ධයෙන් හිටපු ආරක්ෂක ලේකම් ගෝඨාභය රාජපක්ෂ මහතා පොදු දේපළ පනත යටතේ අත් අඩංගූවට ගැනිම වළකාලමින් අතුරු නියොගයක් නිකුත් කරනු ලැබ තිබීම හේතුවෙන් තව දුරටත් පෙත්සම් විභාගය පවත්වාගෙන යාමේ අවශ්‍යතාවයක් නොමැති බව පෙත්සම්කාර පාර්ශවය කරුණු දක්වා තිබේ.", "URL": "https://lankatruth.com/si/?p=62503", "Category": "පුවත්", "Parent URL": null}