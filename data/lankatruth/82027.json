{"Source": "Lankatruth", "Timestamp": "October 1, 2019", "Headline": "රට හදන ප්‍රතිපත්ති ගැන කතාකරන මාර්තු 12 ව්‍යාපාරයේ වේදිකාවට අනුර දිසානායක සූදානම්", "News Content": "මෙවර ජනාධිපතිවරණයට ඉදිරිපත්වන ප්‍රධාන අපේක්ෂකයින් සියලුදෙනා එකම වේදිකාවක සිට රට හදන තම ප්‍රතිපත්ති ගැන රටට ප්‍රකාශ කිරීමේ මාර්තු 12 ව්‍යාපාරය ඔක්තෝබර් 05වනදාට සංවිධානය කර ඇති වැඩසටහන සඳහා ජාතික ජන බලවේගයේ අපේක්ෂක අනුර දිසානායක මහතා සූදානම් බව ජවිපෙ ප්‍රධාන ලේකම් ටිල්වින් සිල්වා මහතා, අද (01) පෙරවරුවේ මාර්තු 12 ව්‍යාපාරය සමග ප්‍රකාශ කර තිබේ. ඒ මාර්තු 12 ව්‍යාපාරය විසින් පැලවත්ත බත්තරමුල්ල පිහිටි ජවිපෙ ප්‍රධාන කාර්යාලයේදී පැවති සාකච්චාවේදී ටිල්වින් සිල්වා මහතා මේ බව පවසා ඇත. මෙහිදී මාධ්‍ය වෙත අදහස් දැක්වූ පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කර සිටියේ මාර්තු 12 ව්‍යාපාරය විසින් ඔක්තෝබර් මස 5 වන දින සියලු ප්‍රධාන අපේක්ෂකයින් එක් වේදිකාවකට ගෙනැවිත් ඔවුන්ගේ රට හදන වැඩ පිළිවෙල ජනතාවට පැවසීමට අවස්ථාව උදා කර ඇති බවයි. එමෙන්ම එය ප්‍රායෝගිකව දියත් කරන ආකාරය ගැන අද දිනයේ දී ජනතා විමුක්ති පෙරමුණේ ලේකම්වරයා සමඟ සාකච්ඡා කළ බවත් රෝහණ හෙට්ටිආරච්චි මහතා පැවසීය. මෙම වැඩසටහන සඳහා ඔවුන්ගේ දායකත්වය ලබා දීමට ජනතා විමුක්ති පෙරමුණ සිය කැමැත්ත පළ කළ බවත් කියාසිටි ඒ මහතා, අනෙකුත් ප්‍රධාන දේශපාලන පක්ෂ තුනේම අපේක්ෂකයින්ට මේ සඳහා ආරාධනා කර ඇතැයි ද කියා සිටියේය. මෙහිදී මාධ්‍ය වෙත අදහස් දැක්වූ ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා සඳහන් කර සිටියේ රටේ දේශපාලන සංස්කෘතිය වෙනස් කිරීමේ පියවරට මෙය වැදගත් අවස්ථාවක් බවයි. සියලුම අපේක්ෂකයින් එකම වේදිකාවක සිටිමින් සිය ප්‍රතිපත්ති රටට ඉදිරිපත් කිරීම ඉතාමත් වැදගත් බවද කියා සිටි ජවිපෙ ප්‍රධාන ලේකම් ටිල්වින් සිල්වා මහතා, ජාතික ජන බලවේගයෙන් ඉදිරිපත් වන අපේක්ෂකයා වන අනුර දිසානායක මහතා මේ සඳහා එක්වීමට නියමිත බවත් මෙය රටේ අනාගතය වෙනුවෙන් ගන්නා ලද වැදගත් තීරණයක් බවත් සඳහන් කළේ ය.", "URL": "https://lankatruth.com/si/?p=82027", "Category": "පුවත්", "Parent URL": null}