{"Source": "Lankatruth", "Timestamp": "February 8, 2021", "Headline": "කල්පිටියේ ඕඩ රක්ෂිතයත් වනසති", "News Content": "කල්පිටිය ප්‍රාදේශීය ලේකම් බල ප්‍රදේශයට අයත් කප්පල් අඩිය ධීවර ගම්මානයේ ඕඩය නැමැති අභ්‍යන්තර ජලාශයේ සහ ඊට යාබද ඕඩ රක්ෂිතයේ කඩොලාන ශාක කපාදමා කඩොලාන සංහාරයක් සිදු කොට තිබේ. මෙම කඩොලාන විනාශය වාර්තා කිරීමට මාධ්‍යවේදීන් එහි ළඟාවන විටත් කම්කරුවෝ දෙදෙනෙකු කටු කම්බි වැටක් ඉදි කරමින් සිට ඇති අතර ඔවුන් සඳහන් කර ඇත්තේ කල්පිටිය ප්‍රාදේශීය ලේකම් කාර්යාලයේ ග්‍රාම සේවා නිලධාරියෙකුගේ අණ පරිදි දෛනික වැටුපට තමන් මෙම කම්බි ගැසීම සිදු කළ බව ය. මෙම සිදුවීම පිළිබදව අදහස් දැක් වූ කප්පල් අඩිය ධීවර තරුණයෙකු සඳහන් කරන්නේ උක්ත ග්‍රාම නිලධාරිවරයාගේ අධීක්ෂණය යටතේ පසුගිය දා බැකෝ යන්ත්‍රයක් යොදා ගනිමින් මෙම කඩොලාන ශාක බිඳ හෙලූ බව ය. “ධීවරයෝ කවුරුත් කඩොලාන ගස්වලට ආදරෙයි. මොකද වාරකන් කාලයට මේ ඕඩයෙන් අපි ඉස්සෝ අල්ලනවා. තව මාලුත් අල්ලනවා. ඉස්සෝ බිත්තර දාන්නේ කඩොලාන මුල් අතර. ඉස්සන් පැටවුන් ලොකුවෙලා වතුරට යන කම් ආරක්ෂිතව ඉන්නේ මේ මුල් අතර. අපි දැක්කා මීට සති දෙකකට විතර උඩදී ඔතැන පොලිස් ජීප් එක නතර කරලා එක ලොකු මහතයෙක් ග්‍රාම නිලධාරී මහත්තයා එක්ක ලොකු කථාවක හිටියා. ධීවර තොටුපළට රස්සාවට යන ගමන් අපි ඒ දිහා විපරමින් බැලුවා. එතකොට ඒ පොලිස් මහත්තයා අපිව බැනලා එලවා ගත්තා.” යැයි ප්‍රදේශවාසීහු පවසති. බොහෝ ගම්වාසීහූ මෙම කඩොලාන කැපීමට විරුද්ධ වුවද එම විරෝධතාවය එළිපිට ප්‍රකාශ කිරීමට බිය වී ඇතැයිද ගම්වාසීහු පවසති. කල්පිටිය පොලිස් ස්ථානාධිපති ප්‍රධාන පොලිස් පරීක්ෂක ඒ.ආර්.එම් මව්ශාන් පවසන්නේ මේ පිළිබදව තමන් කිසිවක් නොදන්නා බව ය. එහෙත් ශහු වැඩි දුරටත් පවසන්නේ එම ඉඩම ග්‍රාම නිලධාරීවරයාට අයත් සින්නක්කර ඉඩමක් බවත් එම ප්‍රදේශය භාර ග්‍රාම නිළධාරීවරයා සහ කල්පිටිය ප්‍රාදේශීය ලේකම්වරිය විසින් එම ගස් කපා සංවර්ධනය කිරීමට අවසර ලබා දී ඇති බවත් ය. කල්පිටිය වැඩ බලන ප්‍රාදේශීය ලේකම් දිල් රුක්ෂී ප්‍රනාන්දුගෙන් මේ පිළිබදව මාධ්‍යට කරුණු දැක්වීමට ඉදිරිපත්වී නැතත් පුත්තලම දිසා ලේකම් චන්ද්‍ර සිරි බණ්ඩාර පවසන්නේ ඉඩමේ තත්වය සොයා නොබලා කිසිවක් කිව නොහැකි බවය. එහෙත් සින්නක්කර ඉඩමක වුවද කඩොලාන කපා දැමිය නොහැකි බව දිස්ත්‍රික් ලේකම්වරයා ප්‍රකාශ කරණ අතර වණ ජීවී දෙපාර්තුමේන්තු නිලධාරී මේ පිළිබදව දැනුවත් කොට, එම ස්ථානයට ගොස් සොයා බලන බවද සඳහන් කර ඇත.", "URL": "https://lankatruth.com/si/?p=110160", "Category": "පරිසර", "Parent URL": null}