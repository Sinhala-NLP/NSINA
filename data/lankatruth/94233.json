{"Source": "Lankatruth", "Timestamp": "June 23, 2020", "Headline": "පාසල් සඳහා උෂ්ණත්වමාන ආනයනය අත්හිටුවයි", "News Content": "කොරෝනා වෛරසය පාලනය කරගැනීමට අත්‍යාවශය මූලික උපරකණයක් ලෙස පාසල්වලට අවශ්‍ය උෂ්ණත්වමාන ආනයනය කිරීම අත්හිටුවීමට අධ්‍යාපන අමාත්‍යාංශය තීරණය කර ඇති බව වාර්තා වේ. උෂ්ණත්වමාන පාසල්වලට ලබාදීමේ තීරණය අධ්‍යාපන අමාත්‍යාංශය ගත යුතු බවට සෞඛ්‍ය අමාත්‍යාංශය කර ඇති දැනුම් දීමක් මෙම තීරණයට හේතු වී ඇති බවත් ඒ අනුව උෂ්ණත්වමාන නොමැතිව පාසල් ආරම්භ කිරීමට උපදෙස් ලබා දීමට ද නියමිතබ බවත් වාර්තා වේ. පාසල්වලට උෂ්ණත්වමාන ලබා දිය යුතු බවට සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මීට පෙර කළ දැනුම් දීම අනුව අධ්‍යාපන අමාත්‍යාංශය උෂ්ණත්වමාන දහසය දහසක් ආනයනය කිරීම සඳහා ටෙන්ඩර්ද කැඳවා ආයතනද තෝරාගෙන ටෙන්ඩරය ප්‍රදානය කිරීමටද සැලසුම් කර තිබිණි. ඒ සඳහා ආයතන පනස් හයක් ඉදිරිපත්ව සිටි අතර ඉන් මිල ගණන් ඉදිරිපත් කිරීමට සුදුසුකම් ලබා ඇත්තේ ආයතන දෙකක් පමණි. එහෙත් ඉකුත් 19 වැනිදා සෞඛ්‍ය අමාත්‍යාංශයේ ඉහත දැනුම් දීම නිසා අධ්‍යාපන අමාත්‍යාංශය දැඩි ගැටලුවකට මුහුණ දී සිටී. උෂ්ණත්වමාන අවශ්‍යද නැද්ද යන තීරණය දැනුම් දිය යුතු සෞඛ්‍ය අමාත්‍යාංශය එම තීරණය ගැනීම අධ්‍යාපන අමාත්‍යාංශයට පැවරීම අනුමත කළ නොහැකි තත්වයක් යැයි අධ්‍යාපන අමාත්‍යාංශයේ උසස් නිලධාරිවරයෙකු මාධ්‍ය වෙත සඳහන් කර ඇත. කෙසේ වුවද උෂ්ණත්වමාන නොමැතිව පාසල් ආරම්භ කිරීමට පළාත් අධ්‍යක්ෂවරුන්ට උපදෙස් ලබා දෙන බව එම අධ්‍යාපන අමාත්‍යාංශයේ උසස් නිලධාරිවරයා මාධ්‍ය වෙත සඳහන් කර තිබේ.", "URL": "https://lankatruth.com/si/?p=94233", "Category": "පුවත්", "Parent URL": null}