{"Source": "Lankatruth", "Timestamp": "October 30, 2021", "Headline": "ඇමතිවරු කළේ රටට නින්දාවක්…", "News Content": "ආණ්ඩුවේ කැබිනට් ඇමතිවරුන් දෙදෙනෙකු සහ රාජ්‍ය ඇමතිවරයෙකු ගැටලු පිළිබඳව සාකච්ඡා කිරීම සඳහා තානාපති කාර්යාල නිලධාරීන් හමුවීම රාජ්‍ය තාන්ත්‍රික ක්‍රමවේදවලට පටහැනි බවත් එය ව්‍යවස්ථානුකූලව ස්වාධීන රාජ්‍යයක් වන ශ්‍රී ලංකාවට කළ නින්දාවක් බවත් රාජ්‍ය තාන්ත්‍රික ක්ෂේත්‍රයේ විශ්ලේෂකයෝ පෙන්වා දෙති. යම් ගැටලුවක් සම්බන්ධයෙන් සාකච්ඡා කිරීම සඳහා ආණ්ඩුවේ නියෝජිතයන් ලෙස ඇමතිවරුන් හමුවීමට අවශ්‍ය නම්, තානාපති නිලධාරීන් කරන්නේ ඒ බව දැනුම් දී, වේලාවක් වෙන් කරවා ගැනීම බවත්, එසේ නොකොට මෙලෙස ඇමතිවරුන් තමන්ගේ පරිශ්‍රවලට කැඳවීම කිසිදු අවස්ථාවක සිදු නොවන්නක් බවත් ඔවූහු අවධාරණය කරති. කාබනික පොහොර තොගයක් සම්බන්ධයෙන් ඇති වී තිබෙන ආන්දෝලනාත්මක තත්වය පිළිබඳ සාකච්ඡා කිරීමට කෘෂිකර්ම ඇමති මහින්දානන්ද අලුත්ගමගේ සහ කාබනික පොහොර විෂය පිළිබඳ රාජ්‍ය ඇමති ශෂීන්ද්‍ර රාජපක්ෂ පසුගිය 25දා චීන තානාපති කාර්යාලයට කැඳවා තිබිණි. එසේම මෙරට දුම්රිය ක්ෂේත්‍රය වැඩිදියුණු කිරීම සම්බන්ධයෙන් සාකච්ඡා කිරීමට ප්‍රවාහන ඇමතීනි පවිත්‍රා වන්නිආරච්චි පසුගිය 26දා ඉන්දීය මහ කොමසාරිස් ගෝපාල් බග්ලේගේ නිල නිවසට ගොස් විශේෂ හමුවක් පවත්වා තිබිණි. මේ සම්බන්ධයෙන් ලංකා පුවත්පතට අදහස් දක්වා තිබූ රාජ්‍ය තාන්ත්‍රික ක්ෂේත්‍රයේ ජ්‍යෙෂ්ඨයෙකු වන ආචාර්ය දයාන් ජයතිලක සඳහන් කර තිබුණේ භෝජන සංග්‍රහයක් හෝ එවැනි උත්සවයක් සඳහා වන ආරාධනයක් නිසා හැර, රටේ පවතින ගැටලු පිළිබඳව සාකච්ඡා කිරීමට ඇමතිවරු තානාපති නිලධාරීන් හමුනොවන බවයි. එවැනි සම්ප්‍රදායක් නොමැති බවත් තානාපති නිලධාරීන්ට කිසියම් අවස්ථාවකදී යම් විෂයක් සම්බන්ධයෙන් සාකච්ඡා කිරීමට අවශ්‍ය වූ විට ඔවුන් අමාත්‍යාංශයට හෝ ඇමතිවරයා සිටින ස්ථානයට පැමිණීම සිදුකරන බවත් එය ලෝකයේ පිළිගත් ක්‍රමවේදය බවත් ආචාර්ය දයාන් ජයතිලක පැවසීය. ස්විට්සර්ලන්තයේ ජිනීවා නුවර නිත්‍ය නියෝජිත තනතුරේ මෙන්ම ප්‍රංශය සහ රුසියාව යන රටවල රාජ්‍ය තාන්ත්‍රිකයෙකු ලෙස කටයුතු කර ඇති ආචාර්ය ජයතිලක, යුනෙස්කෝ සංවිධානයේ සහ ලෝක කම්කරු සංවිධානයේද ඉහළ පෙළේ තනතුරු දරා තිබේ. මෙවැනි කටයුතු මඟින් ස්වාධීන රාජ්‍යයක් ලෙස ලංකාව බරපතල රාජ්‍ය තාන්ත්‍රික අත්තනෝමතිකත්වයකට ගෙය යාමක් සිදු වන බවද රාජ්‍ය තාන්ත්‍රික විශ්ලේෂකයන්ගේ අදහසයි. මෙසේ ඇමතිවරුන් තානාපති කාර්යාල නිලධාරීන් හමුවීමට යාම සම්බන්ධයෙන් ලංකා පුවත්පත කර ඇති විමසීමකදී විදේශ කටයුතු අමාත්‍යාංශයේ ලේකම් ආචාර්ය ජයනාත් කොළඹගේ සඳහන් කර ඇත්තේ තමන් හෝ විදේශ අමාත්‍යාංශය හෝ ඒ පිළිබඳව නොදන්නා බවයි. එවැනි දැනුවත් කිරීමක් නිල වශයෙන් සිදු වී නැති බවද ඔහු වැඩිදුරටත් පවසා ඇත. ලංකා – ශාලික විමලසේන", "URL": "https://lankatruth.com/si/?p=125251", "Category": "පුවත්", "Parent URL": null}