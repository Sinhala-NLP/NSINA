{"Source": "Lankatruth", "Timestamp": "September 10, 2019", "Headline": "නියෝජ්‍ය අමාත්‍ය පාලිත තෙවරප්පෙරුම ලබන 16 දක්වා රිමාන්ඩ්", "News Content": "අධිකරණ නියෝග කඩ කරමින් මතුගම, නෑබඩ ප්‍රදේශයේ පුද්ගලයෙකු මිය යාමෙන් පසු එම පුද්ගලයා භූමිදානය කිරීමේ සිද්ධියක් සම්බන්ධව සමාජ සවිබල ගැන්වීමේ නියෝජ්‍ය අමාත්‍ය පාලිත තෙවරප්පෙරුම මහතා ඇතුළු සැකකරුවන් 5 දෙනෙකු ලබන 16 වැනිදා දක්වා රක්ෂිත බන්ධනාගාර ගතකර ඇත. සිද්ධියට අදාලව පාලිත තෙවරප්පෙරුම මහතා ඇතුළු සැකකරුවන් 5 දෙනා අද(10) මතුගම මහේස්ත්‍රාත් අධිකරණය වෙත ඉදිරිපත් කිරීමෙන් පසු මතුගම ප්‍රධාන මහේස්ත්‍රාත් නීතා හේමමාලි හාල්පන්දෙණිය මහත්මිය විසින් මෙම නියෝගය ලබාදී තිබේ. පසුගිය මස 19 වැනිදා තෙබුවන, ට්‍රොයිට් වතුයායේ පුද්ගලයෙකුගේ මෘත දේහයක් එම වතුයායේ භූමිදාන කිරීමට එරෙහිව, වතු හිමිකරු විසින් තෙබුවන පොලීසිය වෙත ගොනුකර තිබූ පැමිණිල්ලකට අනුව මතුගම මහේස්ත්‍රාත් අධිකරණය එම භූමිදාන කිරීම වලකාලමින් තහනම් නියෝගයක් සිදුකර තිබිණි. එම නියෝගය නොතකමින් පාලිත තෙවරප්පෙරුම නියෝජ්‍ය අමාත්‍යවරයා ඇතුළු සැකකරුවන් විසින් බලහත්කාරයෙන් භූමිදාන කටයුතු සිදුකළ බවට චෝදනා එල්ල වී තිබේ.", "URL": "https://lankatruth.com/si/?p=80613", "Category": "පුවත්", "Parent URL": null}