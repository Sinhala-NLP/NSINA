{"Source": "Lankatruth", "Timestamp": "June 12, 2019", "Headline": "ජාතික ආරක්ෂාවට අදාල කරුණු මාධ්‍යයට වසයි", "News Content": "පාස්කු ඉරිදා ප්‍රහාරය ගැන කරුණු විභාග කරන පාර්ලිමේන්තු විශේෂ කාරක සභාවේදී රටේ ජාතික ආරක්ෂාවට අදාළ කරුණු ප්‍රකාශ වෙද්දී ඒ අවස්ථා මාධ්‍යයට විවෘත නොකිරීමට, එම කාරක සභාවේ වැඩබලන සභාපති ආචාර්ය ජයම්පති වික්‍රමරත්න මහතා ප්‍රමුඛ සාමාජිකයන් දීර්ඝ ලෙස කරුණු සාකච්ඡා කිරීමෙන් අනතුරුව එකඟතාවයක් ඇති කර ගෙන ඇති බව වාර්තා වේ. මෙම කාරක සභාවේ කටයුතු පියෝ ටීවී ඔස්සේ සජීව ලෙස විකාශය කිරීමටද පාර්ලිමේන්තුවේදී එකඟතාවයකට පැමිණි අතර එය පළමු දිනයේ ක්‍රියාත්මක වෙමින් තිබියදී සජීව විකාශය දහවල් 12ට පමණ ජනාධිපතිවරයාගේ නියෝගයෙන් අත්හිටුවන ලදී. ඉන් පසු එම කාරක සභාවේ කටයුතු විද්‍යුත් හා මුද්‍රිත මාධ්‍ය ඔස්සේ විකාශය වූ අතර එහිදී මෙම ප්‍රහාරයට වගකිවයුත්තන් පිලිබඳව ජනතාව විවිධ කරුණු අනාවරණය කරගන්නා ලදී. එහි ප්‍රතිඵලක් ලෙස මේ වනවිට ජනාධිපතිවරා මෙම කාරක සභාවට සිය විරෝධය දක්වමින් කිසිදු ආරක්ෂක අංශ නිලධාරියෙකු ඊට සහභාගී කරවන්නේ නැති බව දන්වා ඇති අතර පාර්ලිමේන්තුව කල් තැබීමේ ක්‍රියාමාර්ගයක් අනුගමනය කිරීමටද ජනාධිපතිවරයා නීති අංශ මගින් උපදෙස් ගනිමින් සිටින බවට මාධ්‍ය වාර්තා පළ විය. මේ අතර පාර්ලිමේන්තු විශේෂ කාරක සභාවන්හි සම්පූර්ණ බලය කතානායකට බැදී ඇති බැවින් එහි සාමාජිකයන් සියළු දෙනා ඊයේ (12) දිනයේදී කතානායක කරු ජයසූරිය මහතා හමුවී තිබේ. පාර්ලිමේන්තු විශේෂ කාරක සභා සාමාජිකයන් ජනාධිපති හමුවීම සම්බන්ධයෙන් මෙතෙක් අවසන් තීරණයකට එළැඹනැති අතර ඒ පියවරට යාම කතානායක හමුවීමෙන් පසු කමිටු සාමාජිකයන් සාකච්ඡා කොට තිරණය කිරීමට නියමිත බවද මේ අතර වාර්තා වේ.", "URL": "https://lankatruth.com/si/?p=75612", "Category": "පුවත්", "Parent URL": null}