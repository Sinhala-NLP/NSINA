{"Source": "Lankatruth", "Timestamp": "March 18, 2012", "Headline": "චාවේස් නැවතත් සිය රටට", "News Content": "පිළිකා ප‍්‍රතිකාර ගැනීම සඳහා කියුබාවට ගොස් සිටි වෙනිසියුලානු ජනාධිපති හියුගෝ චාවේස් යළි සිය රටට පැමිණ ඇතැයි වාර්තා වේ.  මේ බව ඔහු ට්විටර් පණිවිඩයක් නිකුත් කරමින් පවසා ඇත. යළි සිය රටට පැමිණීමට පෙර කියුබාවේ හිටපු නායක ෆිදෙල් කැස්ත්‍රෝ හා දිවා ආහාරය ගත් බවත්, එරට වත්මන් ජනපති රාවුල් කැස්ත්‍රෝ ගුවන්තොටුපලේ දී තමාට සමුදුන් බවත් චාවේස් පවසා ඇත. සිය රටට පැමිණි චාවේස් පිළිගැනීම සඳහා වෙනිසියුලාවේ අමාත්‍යවරුන් කැරකාස් ජාත්‍යන්තර ගුවන්තොටුපලට ගොස් සිටි බව විදෙස් වාර්තා සඳහන් කරයි. පිළිකා ප‍්‍රතිකාර සඳහා සති තුනක් පුරා කියුබාවේ සිටි චාවේස් ගේ සෞඛ්‍ය තත්ත්වය මේ වන විට සුව අතට හැරෙමින් පවතින නමුත්, ඔහුට තවදුරටත් රේඩියෝතෙරපි ප‍්‍රතිකාර් අවශ්‍ය වන බව විදෙස් වාර්තා වැඩිදුරටත් සඳහන් කරයි. චාවේස් ගේ උකුල් ප‍්‍රදේශයේ බේස්බෝලක් තරම් විශාල වර්ධනයක් ඇතැයි පසුගිය වසරේදී හෙළි විය.", "URL": "https://lankatruth.com/si/?p=1805", "Category": "විදෙස් පුවත්", "Parent URL": null}