{"Source": "Lankatruth", "Timestamp": "January 11, 2012", "Headline": "වරාවැව විනිසුරුවරයා විභාග කළ ත්‍රිපුද්ගල නඩුව", "News Content": "දෙහිවල පේ‍්‍රෂර් මාවතේ පදිංචිව සිටි එකම පවුලේ තිදෙනෙකු ඝාතනය කර ඔවුන් සතු භාණ්ඩ කොල්ලකෑමේ සිද්ධියකට වරදකරුවන් වූ පුද්ගලයින් දෙදෙනෙකුට කොළඹ මහාධිකරණ විනිසුරු ඩබ්ලිව්. එම්.ටී.පී.බී. වරාවැව මහතා අද (10) මරණ දඩුවම නියම කළේය. මරණ දඩුවමට අමතරව වරදකරුන්ට වසර 05 බැගින් සිර දඩුවම් සහ රුපියල් 21,000 බැගින් දඩ මුදල් ද නියම කෙරිණි. අවුරුදු 28 ක තම සේවා කාලය තුළදී විභාග කළ ම්ලේච්ඡම අපරාධ සිද්ධිය මෙය බව තීන්දුව ප‍්‍රකාශයට පත් කරමින් මහාධිකරණ විනිසුරුවරයා විවෘත අධිකරණයේදී කියා සිටියේය. චූදිතයන් විසින් වසර 2003 මැයි 7 වැනි දින අදාල ඝාතන සිදු කළ බවට මොවුන්ට එරෙහිව අධි චෝදනා එල්ල වී තිබුණි. හැත්තෑනව හැවිරිදි පියෙකු, ඔහුගේ දියණිය සහ පුත‍්‍රයා මෙලෙස ඝාතනයට ලක්ව ඇත. නඩු විභාගයේදී හෙළි වී ඇත්තේ වරදකරුවන් මෙම විදේශික පුද්ගලයින් පදිංචිව සිටි පර්චස් 20 ක භූමි භාගයක තනා තිබු නිවස අත්පත් කර ගැනීමේ අරමුණින් අපරාධය සිදුකර ඇති බවයි. හිටපු හමුදාපති සරත් ෆොන්සේකා මහතා සුදු කොඩි නඩුවෙන් නිදහස් කිරීමට නිර්දේශ කළ එකම විනිසුරුවරයා වරාවැව මහතාය.", "URL": "https://lankatruth.com/si/?p=845", "Category": "පුවත්", "Parent URL": null}