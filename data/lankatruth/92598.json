{"Source": "Lankatruth", "Timestamp": "April 18, 2020", "Headline": "රටපුරා ඇඳිරිනීතිය ලිහිල් කරයි…", "News Content": "කොරෝනා වෛරසය ව්‍යාප්තිය පාලනය කිරීම සඳහා රට පුරා පනවා තිබූ ඇඳිරි නීතිය ලිහිල් කිරිමට තීරණය කර ඇති බව සඳහන් කරමින් ජනාධිපති මාධ්‍ය අංශය විසින් මාධ්‍ය වෙත නිවේදනයක් නිකුත් කර තිබේ. එම තීරණය අනුව අප්‍රේල් 20 වන සඳුදා සිට ඒ ඒ දිස්ත්‍රික්කවල සහ දිස්ත්‍රික්ක ඇතුළත පොලිස් බල ප්‍රදේශවල ඇඳිරි නීතිය පැනවීම සහ ඉවත් කිරීම සිදු වනු අත. කොළඹ, ගම්පහ, කළුතර, පුත්තලම, මහනුවර, කෑගල්ල සහ අම්පාර දිස්ත්‍රික්ක හැර සෙසු දිස්ත්‍රික්කවල මේ වනවිට ක්‍රියාත්මක ඇඳිරි නීතිය අප්‍රේල් 20 සඳුදා උදේ 5.00ට ඉවත් කොට එදිනම රාත්‍රී 8.00ට යළි පනවනු ලැබේ. ඉන්පසු නැවත දැනුම් දෙන තුරු එම දිස්ත්‍රික්කවල ඇඳිරි නීතිය සෑම දිනකම ක්‍රියාත්මක වනුයේ රාත්‍රී 8.00 සිට පසුදා අළුයම 5.00 දක්වා ක්‍රියාත්මක වේ. මහනුවර දිස්ත්‍රික්කයේ අලවතුගොඩ සහ අකුරණ පොලිස් බලප්‍රදේශයත් කෑගල්ල දිස්ත්‍රික්කයේ වරකාපොළ සහ අම්පාර දිස්ත්‍රික්කයේ අක්කරෙයිපත්තු පොලිස් බල ප්‍රදේශ තුළ ඇඳිරි නීතිය ඉවත් නොකොට දිගටම ක්‍රියාත්මක කෙරේ. මහනුවර, කෑගල්ල සහ අම්පාර දිස්ත්‍රික්කවල උක්ත පොලිස් බලප්‍රදේශ හැර සෙසු පොලිස් බල ප්‍රදේශවල ඇඳිරි නීතිය අප්‍රේල් 20 සඳුදා සිට සෑම දිනකම උදේ 5.00ට ඉවත් කොට රාත්‍රී 8.00ට යළි පනවනු ලැබේ. කොළඹ, ගම්පහ, කළුතර සහ පුත්තලම දිස්ත්‍රික්කවල පහත සඳහන් පොලිස් බල ප්‍රදේශ හැර සෙසු පොලිස් බල ප්‍රදේශවල ඇඳිරි නීතිය අප්‍රේල් 22, බදාදා සිට උදේ 5.00ට ඉවත්කොට රාත්‍රී 8.00ට යළි ක්‍රියාත්මක කෙරේ. කොළඹ, ගම්පහ, කළුතර සහ පුත්තලම දිස්ත්‍රික්කවල ඇඳිරි නීතිය ඉවත් නොකොට දිගටම ක්‍රියාත්මක පොලිස් බල ප්‍රදේශ වනුයේ, කොළඹ දිස්ත්‍රික්කයට අයත් කොටහේන, ග්‍රෑන්ඩ්පාස්, බම්බලපිටිය, කෙසෙල්වත්ත,මරදාන, ගොතටුව, මුල්ලේරියාව, වැල්ලම්පිටිය, ගල්කිස්ස, දෙහිවල සහ කොහුවලත්, ගම්පහ දිස්ත්‍රික්කයට අයත් ජා-ඇල, කොච්චිකඩේ සහ සීදුවත්, පුත්තලම දිස්ත්‍රික්කයට අයත් පුත්තලම, මාරවිල සහ වෙන්නප්පුවත් කළුතර දිස්ත්‍රික්කයට අයත් බණ්ඩාරගම, පයාගල, බේරුවල සහ අළුත්ගමත් ය. මේ අනුව කොටහේන, ග්‍රෑන්ඩ්පාස්, බම්බලපිටිය, කෙසෙල්වත්ත, මරදාන, ගොතටුව, මුල්ලේරියාව, වැල්ලම්පිටිය, ගල්කිස්ස, දෙහිවල, කොහුවල, ජා-ඇල, කොච්චිකඩේ, සීදුව, පුත්තලම, මාරවිල, වෙන්නප්පුව, බණ්ඩාරගම, පයාගල, බේරුවල, අළුත්ගම, වරකාපොළ, අකුරණ, අලවතුගොඩ සහ අක්කරෙයිපත්තු යන පොලිස් බල ප්‍රදේශවල ඇඳිරි නීතිය ඉවත් කිරීමෙන් තොරව දිගටම ක්‍රියාත්මකව පවතී. ඇඳිරි නීතිය ලිහිල් කර ඇති යම් ප්‍රදේශයක් හෝ ගම්මානයක් හෝ අවදානම් කලාපයක් ලෙස හඳුනා ගතහොත් එකී ප්‍රදේශවලට සීමාවන පරිදි ඇඳිරි නීතිය පැනවීමට ඉඩ ඇති බවද ජනාධිපති මාධ්‍ය ඒකකය පවසයි. කිසියම් ප්‍රදේශයක් හුදකලා ප්‍රදේශයක් ලෙස නම් කර ඇත්නම් කවරකුට හෝ ඊට ඇතුළුවීම සහ ඉන් පිටවයාම සම්පූර්ණයෙන් තහනම් කර ඇත. ඇඳිරි නීතිය දිගටම ක්‍රියාත්මක පොලිස් බල ප්‍රදේශවල අත්‍යාවශ්‍ය සේවා සඳහා ප්‍රධාන මාර්ග ඔස්සේ ගමනාගමනයට ඉඩ ලබාදී තිබේ. ඇඳිරි නිතීය ඉවත් කළ ප්‍රදේශවලද ප්‍රධාන මාර්ග භාවිත කළ යුත්තේ රැකියා සඳහා යාම් ඊම් ඇතුළු අත්‍යාවශ්‍ය කාර්යයන් උදෙසා පමණි. දිස්ත්‍රික්ක අතර ගමනාගමනය රැකියා අවශ්‍යතා ඇතුළු අත්‍යාවශ්‍ය සේවා සඳහා පමණක් සීමා කර ඇත. තවමත් තැනින් තැන කොරෝනා ආසාදිතයින් හමුවෙමින් පවතින තත්වයක් තුළ මෙලස හදිසියේම ඇඳිරි නීතිය ලිහිල්කිරීම සම්බන්ධයෙන් සෞඛ්‍ය ක්ෂේත්‍රයේ ප්‍රවීනයෝ මවිතය පල කරති.", "URL": "https://lankatruth.com/si/?p=92598", "Category": "පුවත්", "Parent URL": null}