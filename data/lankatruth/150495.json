{"Source": "Lankatruth", "Timestamp": "August 20, 2023", "Headline": "සජිත් – රනිල් අතර තීරණාත්මක සටනක්", "News Content": "සජිත් ප්‍රේමදාසගේ සමගි ජන බලවේගය සහ රනිල් වික්‍රමසිංහගේ එක්සත් ජාතික පක්ෂය අතර බල අරගලය තීරණාත්මක කඩ ඉමකට පැමිණ ඇති බව අනාවරණය වේ.  සජිත් පිලේ මේ දක්වා මධ්‍යස්ථව හෝ නිහඬව සිටි බොහෝ පිරිසක් දැන් එලිපිටම රනිල් වික්‍රමසිංහ සමඟ එක්විය යුතු බව ප්‍රකාශ කිරීමත් සමඟ එම තීරණාත්මක කඩඉම සටහන් වී ඇත. මේ අවස්ථාවේ ප්‍රබලම භූමිකාවක් සජිත් පිලේ රෝහිණී කවිරත්න මන්ත්‍රීවරිය ඉටු කරමින් සිටී. මෙම සති අන්තයේ සිංහල මාධ්‍යයෙන් පළවන පුවත්පත් සියල්ලම ඇයට සැලකිය යුතු ඉඩකඩක් වෙන් කර ඇති අතර රනිල් වික්‍රමසිංහ ජනාධිපති සමඟ සජිත් ප්‍රේමදාස ඇතුළු පිරිස එක්විය යුතු බව මන්ත්‍රිවරිය අවධාරණය කර තිබේ.  ඊට අමතරව, නිමල් ලන්සාගේ මූලිකත්වයෙන් පොහොට්ටු පිලේ මන්ත්‍රීවරුන් විශාල පිරිසක් බා ගැනීමේ මෙහෙයුම් ද තීව්‍ර කර ඇති බව ජනාධිපති ලේකම් කාර්යාලයේ තොරතුරුවලින් හෙළිවේ. නිමල් ලන්සාට එම කාර්යාලයේ විශේෂ ඒකකයක් ද ලබා දී ඇති අතර එක්සත් ජාතික පක්ෂයේ වාර්ෂික සමුළුවට පෙර පොහොට්ටු මන්ත්‍රීවරුන් බහුතරයක් ගලවා ගැනීම නිමල් ලන්සාගේ මූලිකත්වයෙන් සිදු කෙරෙන අතර සජිත් පිල රනිල් වික්‍රමසිංහ සමඟ එකතු කිරීම මෙහෙයුම් මණ්ඩලයකින් සිදු කෙරෙන බව හෙළිවී තිබේ. එක්සත් ජාතික පක්ෂයේ මීලඟ සමුළුවට පෙර එම කටයුතු අවසන් කිරීමට සැලසුම් කර ඇත.", "URL": "https://lankatruth.com/si/?p=150495", "Category": "පුවත්", "Parent URL": null}