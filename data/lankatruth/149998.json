{"Source": "Lankatruth", "Timestamp": "August 3, 2023", "Headline": "හිරෝෂිමා-නාගසාකි ප්‍රහාරයට වසර 78ක් පිරෙන දා ලෝකයටම යලි න්‍යෂ්ටික අවි තර්ජනයක්!", "News Content": "දෙවන ලෝක යුද්ධය අවසන් වී වසර 78 කට පසුව නැවතත් න්‍යෂ්ටික අවි තර්ජනයක් ලොව පුරා ඇති වී ඇතැයි ජාත්‍යන්තරව පලවන විද්‍යා හා වෛද්‍ය විද්‍යා සඟරා කීපයක් ලෝක ජනතාවට අනතුරු හඟවයි. මෙම වාර්තාවේ විග්‍රහයට අනුව ඔවුන් පෙන්වා දෙනු ලබන්නේ න්‍යෂ්ටික අවි මානව ප්‍රජාවට “සැලකිය යුතු” තර්ජනයක් ඉදිරිපත් කරමින් සිටින අතර ඒවා සම්පූර්ණයෙන්ම විනාශ කල යුතු බවයි. න්‍යෂ්ටික ව්‍යසනයක තර්ජනය “සැලකිය යුතු ආකාරයකින් වර්ධනය වන” බව සලකමින් න්‍යෂ්ටික අවි තුරන් කිරීමට හදිසි ක්‍රියාමාර්ගයක් සඳහා ලෝක නායකයින්ට බල කරමින් වෛද්‍ය සඟරා සියයක් එක්වී මෙම ඒකාබද්ධ ඇමතුම නිකුත් කර ඇත. British Medical Journal, le Lancet, le Journal of the American Medecine Association සහ New England Journal of Medicine යන සුප්‍රකට සඟරා වල මුලිකත්වයෙන් නිකුත් කල මෙම වාර්තාවෙන් පෙන්වා දෙනු ලබනුයේ යුක්රේනයේ න්‍යෂ්ටික අවි භාවිතා වීමට ඇති ඉඩ කඩත්, උතුරු කොරියාවේ සිදුවන නව මිසයිල අත්හදා බැලීම් මෙන්ම ඉරානයේ න්‍යෂ්ටික බලය හිමිකරගැනීමේ උත්සාහයත් හේතුවෙන් මෙම තර්ජනය වැඩිවෙමින් පවතින බවයි. 1945 අගෝස්තු 6 වන දින එක්සත් ජනපදය ජපානයේ හිරෝෂිමා නගරයට පරමාණු බෝම්බ හෙලීමේ 78 වැනි සංවත්සරය මෙම ඉරිදා දිනයට යෙදී ඇති නිසා මෙම ඒකාබද්ධ නිවේදනය නිකුත් කල බව මෙම සඟරා සංස්කාරක වරුන් පවසා සිටි. ඇමරිකාවේ B-29 ගුවන් යානාවකින් හෙලනු ලැබූ මෙම පරමාණු බෝම්බ ප්‍රහාරයෙන් ජපාන සිවිල් වැසියන් 280000ක් මිය ගොස් 420000ක් බරපතල ලෙස තුවාල ලැබුහ. ලෝකයේ ප්‍රථම වරට න්‍යෂ්ටික අවි භාවිතා කරනු ලැබුවේ මෙම අමානුෂික ප්‍රහාරයේදීය. ඉන්පසුව ඇමරිකාව මෙවැනිම ප්‍රහාර ගණනාවක් නාපාම් බෝම්බ යොදා ගනිමින් වියට්නාම් යුද්ධයේදීත් සිදු කරනු ලැබුහ. එසේම පසුගියදා ඇමරිකාව විසින් යුක්රේනයට පොකුරු බෝම්බ ලබා දීමට තීරණය කලේ නේටෝ සංවිධානයේ ඇතැම් සාමාජික රටවලද විරෝධය මැද වේ. මෙම ප්‍රමුඛ පෙළේ වෛද්‍ය සඟරා 11 ක කතුවරුන් ඒකාබද්ධ කතුවැකියක ලියා ඇත්තේ “න්‍යෂ්ටික අනතුර සැලකිය යුතු ලෙස වර්ධනය වෙමින් පවතින” බවයි. “න්‍යෂ්ටික අවි රාජ්‍යයන් අපව මෙලොවින් තුරන් කිරීමට පෙර ඔවුන් තම න්‍යෂ්ටික අවි ගබඩා ඉවත් කළ යුතු බවට කතුවැකිය න්‍යෂ්ටික බලය හිමි ලෝක බලවතුන්ට අවධාරණය කර සිටි. ඕනෑම න්‍යෂ්ටික අවි භාවිතයක් “මානවවාදයට ව්‍යසනයක් වනු ඇත”, කතුවැකිය යලි යලිත් කියා සිටි. “ලෝකයේ දැනට නිපදවා ඇති න්‍යෂ්ටික අවි 13,000 න් 250 ක් පමණක් යොදා ගනිමින් සිදු කරන ‘සීමිත’ න්‍යෂ්ටික යුද්ධයකින් පවා මිලියන 120 ක ජනතාවක් මිය යා හැකි අතර එවැනි යුද්ධයකින් සිදු විය හැකි ගෝලීය දේශගුණික විපර්යාසයන් හේතුවෙන් බිලියන දෙකක ජනතාවක් කුස ගින්නෙන් මිය යා හැකි බව “ලෝක වෛද්‍ය සඟරා සංස්කාරකවරුන්ගේ සංගමයේ ක්‍රිස් සීලින්ස්කි පැවසා සිටියේ මාධ්‍ය වේදීන් ඇසූ ප්‍රශ්ණයකට පිළිතුරු දෙමිනි. කෙසේ වෙතත් 1970 සිට බලාත්මක වූ එක්සත් ජාතීන්ගේ න්‍යෂ්ටික අවි ප්‍රගුණනය නොකිරීමේ ගිවිසුම (NPT) පිළිබඳ නව සමාලෝචනයක් සඳහා වූ සූදානම් කිරීමේ එක්සත් ජාතීන්ගේ සංවිධාන කමිටුවේ වියානාහි රැස්වීමක් මෙම සතියේ පැවැත්වීමට නියමිතව ඇත. 2022 දී පැවති න්‍යෂ්ටික අවි සීමා කිරීමේ රැස්වීමේදී එලි දැක්වූ ඒකාබද්ධ ප්‍රකාශනයට එක්සත් ජනපදය හා රුසියාව අත්සන් කිරීමෙන් වැලකි සිටියහ. පසුගියදා රුසියානු උප ජනාධිපති හා ආරක්ෂක උපදේශක Dmitri Medvedev මාධ්‍ය අමතමින් ජුලි 31 වනදා පවසා සිටියේ නේටෝව ලබාදෙන දරුණු අවි යොදාගෙන සිදුකරන යුක්‍රේන ප්‍රතිප්‍රහාරක මෙහෙයුම ජයග්‍රහණය කල හොත් න්‍යෂ්ටික අවි භාවිතා කිරීමට ක්‍රේම්ලන් පාලනය නොපැකිලෙන බවයි. ඇමරිකාව විසින් න්‍යෂ්ටික අවි ප්‍රවාහණය කල හැකි F-16 යුධ යානා යුක්රේනයට ලබා දීම පිළිබඳව ජුලි 13 වැනිදා රුසියානු විදේශ ඇමැති Sergueï Lavrov පවසා සිටියේද එය න්‍යෂ්ටික යුද්ධයක් සඳහා රුසියාව තල්ලු කිරීම සඳහා කරන ලද තර්ජනයක් බවයි. 2023 ජුනි 13 වැනිදා රුසියාව විසින් බියලු-රුසියාවේ න්‍යෂ්ටික අවි රැඳවුයේ නේටෝව ඇතුළු බටහිර රටවල බලවත් විරෝධය මත වේ. මේ අතර SIPRI නම් මිලිටරි සඟරාව සඳහන් කරනුයේ 2022 වර්ෂයේ ලොකයේ ආරක්ෂක වියදම් සඳහා පමණක් ඩොලර් බිලියන 2000ක් විවිධ රවටල් විසින් වෙන්කර ඇති බවත් එය ලොව වැඩිම අගයක් පෙන්නුම් කරන ලද වසරක් ලෙස ඉතිහාස ගත වන බවයි. ඇමරිකාව 2021 වසරේදී ආයුධ විකිණීමෙන් පමණක් ඩොලර් බිලියන 34.8ක් උපයා තිබිණි.", "URL": "https://lankatruth.com/si/?p=149998", "Category": "පුවත්", "Parent URL": null}