{"Source": "Lankatruth", "Timestamp": "August 10, 2019", "Headline": "මට්ටක්කුලිය පොලිස් ස්ථානයේ දී සැකකරුවෙකු ජීවිතක්ෂයට – පොලිසිය පහරදුන්නැයි ඥාතීන්ගෙන් චෝදනා", "News Content": "මට්ටක්කුලිය, කදිරානවත්ත ප්‍රදේශයේදී අත්අඩංගුවට ගත් සැකකරුවෙක් මට්ටකුලිය පොලිස් ස්ථානය තුළදී අද (10) උදෑසන මියගොස් ඇත. මෙලෙස ජීවිතක්ෂයට පත්වුණේ 26 හැවිරිදි කදිරාන පාරේ පදිංචිව සිටි ජානක ගෝමස් නැමැත්තෙකි. එම පුද්ගලයා මට්ටක්කුලිය, කදිරානවත්ත, ෆාම් පාරේ පිහිටි නිවසකට අද අලුයම 1.45ට පමණ අනවසරයෙන් ඇතුළු වී එහි තුන්වන මහළෙන් පහළට පැන තිබුණු පසුබිමක ප්‍රදේශවාසීන් විසින් අදාළ පුද්ගලයා අල්ලා පොලීසියට භාර දෙනු ලැබ ඇත. මෙම පුද්ගලයා එම නිවෙස් තෙවන මහලට ඇතුළු වී ඇති අතර එම මහලේ නිදා සිටි කාන්තාවක් අවදි වී කෑගැසිමත් සමඟ අදාල පුද්ගලයා තුන්වන මහලෙන් බිමට පැන ඇත. එම අවස්ථාවේ ඔහු ඒ ආසන්නයේ ඇති ගබඩා කාමරයක වහලය මතටත් පසුව බිමටත් ඇද වැටි ඇතැයි වාර්තා වේ. පසුව අදාල පුද්ගලයා නිවසේ ප්‍රධාන ගේට්ටුව ඉදිරිපිට ඇද වැටි සිටියදී ප්‍රදේශවාසින් ඔහුව මට්ටක්කුලිය පොලීසියට භාර දී ඇත. අනතුරුව අදාළ පුද්ගලයා අද උදෑසන 8ට පමණ මට්ටක්කුලිය පොලීසිය තුළදී මියගොස් ඇති බව පොලීසිය ප්‍රකාශ කරයි. කෙසේ වෙතත් පොලිස් නිලධාරින්ගේ පහරදීම නිසා එම පුද්ගලයා මියගොස් ඇති බවට චෝදනා කරමින් මියගිය පුද්ගලයාගේ ඥාතීහු මට්ටක්කුලිය පොලිස් ස්ථානය ඉදිරිපිටට පැමිණ විරෝධය පල කළහ. මෙම පුද්ගලයාට ප්‍රදේශවාසීන් විසින්ද පහරදී ඇතැයි මේ අතර වාර්තා වේ. මේ අතරවාරයේ පොලිස් ස්ථානය තුළදීම මහේස්ත්‍රාත් පරික්ෂණයද සිදුකර තිබේ.", "URL": "https://lankatruth.com/si/?p=78926", "Category": "පුවත්", "Parent URL": null}