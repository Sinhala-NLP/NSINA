{"Source": "Lankatruth", "Timestamp": "June 16, 2023", "Headline": "කුඩා බලුපැටවුන්ට මාරාන්තික ශ්වසන රෝගයක් ගැන පශු වෛද්‍ය උපුල් හෙළිකරයි", "News Content": "කුඩා බලු පැටවුන් අතර හඳුනා නොගත් මාරාන්තික ශ්වසන රෝගයක් පැතිරෙමින් පවතින බව පශු වෛද්‍ය උපුල් සාගරතිලක පවසයි. මෙම ශ්වසන රෝගය සඳහා මෙතෙක් සාර්ථක ප්‍රතිකාරයක් නොමැති බව පවසන පශු වෛද්‍ය උපුල් සාගරතිලක, මාස 08ට අඩු සුරතල් සතුන් ආරක්ෂිත ක්‍රම අනුගමනය කරමින් රැක බලා ගන්නා ලෙස පවසයි. හුස්ම ගැනීමේ අපහසුතාව හා වේගයෙන් හුස්ම ගැනීම වමනය හා පාචනය විදුරු මස අවපැහැ ගැනීම (සුදුමැලි බව) කෑම අරුචිය කම්මැලි බව මෙහි රෝග ලක්ෂණ වන අතර දෙමුහුන් පැටවුන් අතර මෙය ශීඝ්‍ර ලෙස පැතිර යන බවද සොයා ගෙන තිබේ. මේ වනවිට මධ්‍යම පළාතේ මහනුවර නුවරඑළිය හා මාතලේ ප්‍රදේශ තුල මෙය බහුල ලෙස පැතිර ගොස් ඇති බවත් ගම්පොල, නාවලපිටිය, ගිනිගත්හේන හා හැටන් ප්‍රදේශ තුළ සිටින බලු පැටවුන් අතරින් 80%ක ප්‍රමාණයක් මෙම රෝගයට ගොදුරුව ඇති බව දක්නට තිබෙන බවත් වෛද්‍යවරයා පවසයි. මෙය වළක්වා ගැනීම සඳහා කුඩා පැටවුන් හට යෝගට් ඇතුළු ශීත ආහාර මෙන්ම එළකිරි දීමෙන් වළකින ලෙසත් පැටවා මාස හතර පහක් යනතුරු නෑවීමෙන් වළකින ලෙසත් පශු වෛද්‍ය උපුල් සාගරතිලක වැඩිදුරටත් ඉල්ලා සිටියි.", "URL": "https://lankatruth.com/si/?p=147863", "Category": "පුවත්", "Parent URL": null}