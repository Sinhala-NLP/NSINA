{"Source": "Lankatruth", "Timestamp": "November 1, 2011", "Headline": "අයවැයෙන් වතු කම්කරුවන්ට සහන අවශ්‍යයි – රාමලිංගම් චන්ද්‍රසේකර්", "News Content": "මෙවර 2012 අයවැයෙන් වතු කම්කරුවන්ට සහන අවශ්‍යබව ‍සමස්ත ලංකා වතු කම්කරු සංගමයේ සභාපති රාමලිංගම් චන්ද්‍රසේකර් මහතා අවධාරණය කරයි. ඔහුගේ අත්සනින් යුතුව අද නිකුත් කල මාධ්‍ය නිවේදනයකින් ඔහු මේබව සදහන් කර ඇත. එම සම්පූර්ණ නිවේදනය පහත පරි‍දිවේ. පෙට්‍රල් රු 12 කින් ද, ඩීසල් රු 8 කින් ද, භූමිතෙල් රු 10 ක් ලෙස ද ඊයේ (29) සිට ඉහල දමා ඇත. දිනෙන් දින ඉහල යන ජීවන වියදම හමුවේ විශේෂයෙන් වැවිලි ෙක‍ෂ්ත්‍රයේ ඉතා අඩු වැටුපක් ලබමින් ජීවත්්වන වතු කම්කරු ජනතාව වැඩි වශයෙන් භාවිතා කරන භූමිතෙල් රු 10 කින් වැඩි කර එම ජනතාව මත බර පැටවීම සමස්ත ලංකා වතු කම්කරු සංගමය තරයේ හෙලා දකී. වතු ජනතාවගේ බහුතරයකට තවමත් විදුලිය භාවිතා කිරිමට ඉඩකඩ සැලසී නැතිනිසා නිවෙස් ආලෝකකරණය කිරිම සඳහා භූමිතෙල් කුප්පි ලාම්පුවත්, ඉහුම් පිහුම් ඇතුළු ගෙදර දොරේ අනෙකුත් කටයුතු සඳහාත් පාවිච්චි කරනුයේ භූමිතෙල්ය. 2011 අප්‍රේල් මාසයේ භූමිතෙල් ලීටරයක් රු 10 කින් ඉහල ගිය අතර ඊයේ නැවත රු 10 කින් ඉහල දමන ලදී. 2011 අප්‍රේල් මාසයෙන් පසු භුමිතෙල් ලීටරයක් රු 20 කින් වැඩිවිය. එය ඔවුනට දරාගත නොහැකි බරපතල තත්වයකි. පෙට්‍රල් හා ඩීසල් වැඩිවීම හරහා එන බලපෑමෙන් අනෙකුත් පාරිභෝගික භාණ්ඩ මිල ඉහලයාම නිසා ඔවුන්ගේ ජීවත්වීමේ ප්‍රශ්ණය බරපතල වන්නේ ආදායම් තත්වය පහල මට්ටමේ පවතින නිසාය. පසුගිිය මාර්තු මාසයේ අත්සන් කරන ලද සාමූහික ගිවිසුමෙන් වැඩිවූ සොච්චම් වැටුප මේ වන විට වැඩිවූ බඩු මිලට කිසිසේත් ප්‍රමාණවත් නොවේ. 2011 මාර්තු මාසයෙන් පසු භුමිතෙල් ලීටරයක් රු 20 කින් ද තිරිගු පිටි කිලෝවක් රු 12.50 කින් ද එයට අනුරූපීව ගෙදර දොරේ අත්‍යවශ්‍ය අනෙකුත් බඩුමූට්ටු වල මිලද ඉහල ගොස් ඇත. විශේෂයෙන් මෙවර තෙල් මිල වැඩිකර ඇත්තේ වතු කම්කරුවාට වැවිලි සමාගම් විසින් මාසයකට නියමිත දින 25 ක වැඩ ප්‍රමාණය ලබා නොදෙන තත්වයක් තුළය. වැඩ ඉලක්ක සම්පූර්ණ කිරිමට නොහැකිවීම හේතුවෙන් දවසේ අත්තම වත් ඔවුනට නොලැඛෙන අතර මේ නිසා අනුමත වැටුප වූ රු 515 වත් ලබාගැනීමට නොහැකිවීමෙන් ඔවුන්ගේ ආදායම් මට්ටම පහල වැටීම නිසාත් ඔවුන් අසරණ තත්වයකට පත්ව ඇත.   ඉහත කාරණා නිසා වතු කම්කරු ජනතාවගේ ජීවන තත්වය නැංවීම සඳහා ආණ්ඩුව විසින් ඉක්මන් ක්‍රියාමාර්ග ගත යුතුව ඇත. ඒ සඳහා එළඹෙන 2012 අය වැය තුළින් වතු කම්කරුවන් සඳහා භූමිතෙල් හා තිරිගු පිටි ඇතුළු අත්‍යාවශ්‍ය ආහාර ද්‍රව්‍ය සඳහා සහනාධාරයක් ලබා දෙන ලෙස සමස්ත ලංකා වතු කම්කරු සංගමය ඉල්ලා සිටී.", "URL": "https://lankatruth.com/si/?p=156", "Category": "පුවත්", "Parent URL": null}