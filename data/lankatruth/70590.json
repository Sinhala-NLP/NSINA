{"Source": "Lankatruth", "Timestamp": "March 18, 2019", "Headline": "බොරැල්ල රථවාහන OICට මරු කැඳවූ ඩිෆෙන්ඩර් රථ රියදුරා යලි රිමාන්ඩ්", "News Content": "බොරැල්ල පොලීසියේ රථ වාහන අංශයේ ස්ථානාධිපතිවරයා අනතුරට ලක්කර පලායාමේ සිද්ධිය සම්බන්ධව රක්ෂිත බන්ධනාගාර ගතව සිටි ප්‍රභූ ආරක්ෂක අංශයේ පොලිස් අධිකාරීවරයෙකුගේ පුත්‍රයෙකු වන නවිඳු ඔමේෂ් රත්නායක නැමති සැකකරු ලබන මස 1 වැනිදා දක්වා යලි රක්ෂිත බන්ධනාගාර ගත කිරීමට කොළඹ අතිරේඛ මහේස්ත්‍රාත් ශලනි පෙරේරා මහත්මිය නියෝග කළාය. සැකකරු අද(18) හඳුනාගැනීමේ පෙරෙට්ටුවකට ද ඉදිරිපත් කර ඇති අතර අනතුර සිදුවූ දිනයේ රථ වාහන රාජකාරියේ නිරතවී සිටි පොලිස් නිලධාරියෙකු විසින් ඔහු හඳුනාගෙන තිබේ. පසුගිය 24 වැනිදා බම්බලපිටිය – ගාලුපාරේ ඩුප්ලි බුලර්ස් මන්සන්ධියේදී අධික වේගයෙන් පැමිණි ඩිෆෙන්ඩර් රථය ස්ථානාධිපතිවරයා ගමන් ගත් යතුරු පැදියේ ගැටීමෙන් මෙම අනතුර සිදුව ඇති අතර පොලීසිය පවසා සිටියේ ආලෝක සංඥා ද නොතකා ඩිෆෙන්ඩර් රථය ධාවනය කර ඇති බවය. අනතුරු සිදුවීමෙන් පසු පළාගිය ඩිෆෙන්ඩර් රථය බත්තරමුල්ල පැලවත්ත ප්‍රදේශයේ නිවසක තිබී සොයාගත්තේය. අනතුර සිදුවන අවස්ථාවේ ඩිෆෙන්ඩර් රථය තුළ පාර්ලිමේන්තු මන්ත්‍රී මහින්දානන්ද අලුත්ගමගේ මහතාගේ පුත්‍රයා ද සිට ඇති අතර පසුව කාන්තාවක් ඇතුලු පුද්ගලයන් 7 දෙනෙකු පොලිස් අත්අඩංගුවට පත්විය. කෙසේ වෙතත් ඩිෆෙන්ඩර් රථයේ රියදුරා හැර අනෙක් සැකකරුවන්ට එදිනම ඇප හිමිවිය. අනතුරටපත් ස්ථානාධිපතිවරයා සති දෙකකට අධික කාලයක් කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබමින් සිටි අතර පසුගිය 9 වැනිදා ජීවිතක්ෂයට පත්විය.", "URL": "https://lankatruth.com/si/?p=70590", "Category": "පුවත්", "Parent URL": null}