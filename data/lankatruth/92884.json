{"Source": "Lankatruth", "Timestamp": "April 29, 2020", "Headline": "මැයි 15 වනවිටවත් රට සාමාන්‍ය නොවුනොත් මැතිවරණය පවත්වනු බැහැ…", "News Content": "පාර්ලිමේන්තු මැතිවරණය ජූනි මස 20 වැනි දින පැවැත්වීමට නම් මැයි මස 15 වනවිටවත් කොරෝනා මැඩපවත්වා රට සාමාන්‍ය තත්වයට පත් වී තිබිය යුතු යැයි මැතිවරණ කොමිෂන් සභාවේ සභාපති මහින්ද දේශප්‍රිය මහතා පවසයි. ඒ අනුව මහින්ද දේශප්‍රිය මහතා පවසන්නේ, ඡන්දය විමසීම පැවැත්වීමට රට සාමාන්‍ය තත්වයට පත්වී දින 35ක්වත් ගතවිය යුතු බවයි. එමෙන්ම සෞඛ්‍ය බලධාරීන්ගේ පූර්ණ නිර්දේශය වගේම මීටත් අමතරව මැතිවරණය පැවැත්වීමට නම් මැතිවරණ කොමිසමද සෑහීමකට පත්විය යුතු බවත් රාජ්‍ය නිලධාරීන්, ස්වේච්ඡා සංවිධාන, දේශපාලන පක්ෂ, සිවිල් සමාජ සංවිධාන ආදියේ අදහස් හා යෝජනා සලකා බැලීම අවශ්‍ය වන බවද සභාපතිවරයා පවසයි. මැතිවරණ කොමිසම මේ වනවිට ඡන්ද විමසීම සඳහා අවශ්‍ය මූලික කටයුතු සිදුකර ගෙන යමින් තිබෙනබවද මහින්ද දේශප්‍රිය මහතා පවසයි. එනිසා මහ මැතිවරණය ජූනි මස 20 වැනි දින පැවැත්විය නොහැකි බවට කොමිසම මේ වනවිට තීන්දුවක් ගෙන නොමැති බවත් මැතිවරණ කොමිසම දින 10කට වරක්වත් රැස්වී රටේ පවතින සෞඛ්‍ය තත්වය සමාලෝචනය කරන බවද සභාපතිවරයා සඳහන් කරයි. මැතිවරණයක් කල්දැමීම එතරම් හිතකර තත්වයක් නොවන නමුත් සෞඛ්‍යමය අර්බුද විසඳාගත නොහැකි වූවහොත් අකැමැත්තෙන් වූවද මහ මැතිවරණයට වෙනත් දිනයකට තීන්දු කිරීමට මැතිවරණ කොමිසමට සිදුවන බවද මහින්ද දේශප්‍රිය මහතා පවසයි.", "URL": "https://lankatruth.com/si/?p=92884", "Category": "පුවත්", "Parent URL": null}