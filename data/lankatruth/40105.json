{"Source": "Lankatruth", "Timestamp": "August 29, 2017", "Headline": "අපේ රට අනවශ්‍ය යුද උගුල්වල පටලවලා මෙවැනි ගිවිසුම් අත්සන් කරන්න එපා", "News Content": "“ඇමරිකාව සමඟ ශ‍්‍රී ලංකාව අත්සන් කිරීමට යන මෙම ගිවිසුම නිසා යුද්ධයකදී අපේ රටේ භූමිය ඇමරිකානු හමුදාව විසින් භාවිතා කළොත් අනෙක් රටවල් අපි සමඟ සතුරු රටවල් බවට පත්වෙනවා. ඒ වගේම අයිඑස්අයිඑස් වැනි සංවිධානවලට එරෙහිව ඇමරිකාව සිදුකරනු ලබන යුද ක්‍රියාමාර්ග නිසා එවැනි සංවිධානවල සතුරෙක් බවට ශ‍්‍රී ලංකාව පත්වීම වළක්වන්න බැරිවෙනවා. අනෙකුත් බලවතුන් ඇවිස්සෙනවා. මෙවැනි ගිවිසුම් නිසා නැවතත් අපේ රටේ ආරක්ෂක වියදම් වැඩිවෙන්න පුළුවන්. ඒ නිසා අපි ආණ්ඩුවට කියනවා අපේ රට අනවශ්‍ය යුද උගුල්වල පටලවලා මෙවැනි ගිවිසුම් අත්සන් කරන්න එපා කියලා. මෙම ගිවිසුම අත්සන් කිරීම නිසා ලංකාවට අත්වන කිසිදු වාසියක් නැහැ. ඒ නිසා අපි විශ්වාස කරනවා මෙවැනි ගිවිසුම් අත්සන් කරලා අපේ රට උගුල්වල හිර කිරීමට පෙර මෙවැනි ආරක්ෂක ගිවිසුම් පිළිබඳව, රටේ විදේශ ප‍්‍රතිපත්තිය පිළිබඳව, මේ රටේ ස්වෛරීත්වය පිළිබඳව දන්නා ජනමාධ්‍යවේදීන් උගතුන් පෙරට පැමිණ නායකත්වය දිය යුතුයි කියලා.” යැයි ජනතා විමුක්ති පෙරමුනේ දේශපාලන මණ්ඩල සභික, ජාතික සංවිධායක බිමල් රත්නායක මහතා පවසයි. ඒ මහතා මේ බව පැවසූවේ “ලංකාව ඇමරිකාවට යටකරන ඊනියා ආරක්ෂක ගිවිසුම එපා!” යනුවෙන් ජාතික පුස්තකාල ශ‍්‍රවණාගාරයේදී ඊයේ (28) පැවති ජනතා විමුක්ති පෙරමුණ විසින් සංවිධානය කළ සම්මන්ත්‍රණය අමතමිනි. එම අවස්ථාවට දේශකයින් ලෙස දේශපාලනය සහ ජාත්‍යන්තර අධ්‍යනය පිළිබඳ විවෘත විශ්වවිද්‍යාලයේ ජ්‍යෙෂ්ඨ කථිකාචාර්ය, ආචාර්ය අතුලසිරි සමරකෝන් මහතා ප‍්‍රවීණ මාධ්‍යවේදී, විදෙස් විචාරක මහින්ද හත්තක මහතාද සහභාගී වූහ. එහිදී වැඩිදුරටත් අදහස් දැක්වූ බිමල් රත්නායක මහතා… “2007 මාර්තු පස්වෙනිදා ශ‍්‍රී ලංකාව හා ඇමරිකාව අතර අත්සන් කරන ලද ආරක්ෂක ගිවිසුම වසර 10කට පසුව නැවත අලුත් කිරීමට ආණ්ඩුව තීරණය කර තිබෙනවා. මේ ගිවිසුම එදා අත්සන් කළේ රහසිගත ලෙසයි. එදා කැබිනට් මණ්ඩලයවත් දැනගෙන හිටියේ නැහැ. කැබිනට් එක දැනගත්තා නම් ගිවිසුම අත්සන් කිරීම නිවැරදියි කියලා ඉන් අදහස් වන්නේ නැහැ. නමුත් ජනතාවගේ ඡන්දයෙන් පත්වූ ආණ්ඩුව කරන කැබිනට් මණ්ඩලයවත් එම ගිවිසුම ගැන දැනගෙන හිටියේ නැහැ. එවකට රාජපක්ෂ ආණ්ඩුව අඩුම තරමේ නීත්‍යානුකූලභාවය වෙනුවෙන්වත් මෙය කැබිනට් මණ්ඩලයට හෝ පාර්ලිමේන්තුවට හෙළි කළේ නැහැ. නමුත් මේ පිළිබඳව දැනගත් පසුව අපි මේ පිළිබඳව පාර්ලිමේන්තුවේදීත් එළියෙත් කතා කළා. ඒ වගේ ඇමරිකානු යුද විරෝධී ලෝක සංවිධානවලට මේ බව කිව්වා. සාකච්ඡාවක් මතුකළා. නමුත් ඒ මොහොතේ පැවැති යුද වාතාවරණය නිසාම ආණ්ඩුව මතයක් හැදුවා. ශ‍්‍රී ලංකාවේ ආරක්ෂාව සඳහා ඇමරිකන් හමුදාවේ සහය වැදගත් කියලා. ඇමරිකන් හමුදාව ගැන වීරත්වයක් ලෝකය පුරා හදලා තියෙනවා. කාටූන් සමාගම්වල බොහෝ අයිතිකරුවන් වන්නේ ඇමරිකානු හමුදාවේ හිටපු නිලධාරීන්. ඒ වගේම හොලිවුඩ් චිත‍්‍රපට අධ්‍යක්ෂකවරුන්ට ඇමරිකාවේ සී.අයි.ඒ. අධ්‍යක්ෂවරයෙක් මාස 03කට වරක් උපදෙස් ලබාදෙනවා තමන්ගේ ක‍්‍රියාමාර්ග පිළිබඳව. මේ විදියට ඇමරිකන් හමුදාව පිළිබඳව හදන වීරත්වය නිසාම ආණ්ඩුව ඒ දවස්වල අපිට කිව්වේ ඇමරිකන් හමුදාවේ සහය ගන්න මේ ගිවිසුම අත්සන් කළා කියලා. මේ ගිවිසුම අත්සන් කළේ එවකට ආරක්ෂක ලේකම් ගෝටාභය රාපක්ෂ සහ එවකට ශ‍්‍රී ලංකාවේ ඇමරිකානු තානාපති රොබට් ඕ බ්ලේක් විසින්. මෙහි විශේෂත්වය වූයේ දෙදෙනාම ඇමරිකානු පුරවැසියන් වීමයි. ගෝටාභය රාජපක්ෂ එදත් ඇමරිකානු පුරවැසියෙක්. අදත් එහෙමයි. අපි වෙනුවෙන් කියලා ගිවිසුම අත්සන් කරලා තියෙන්නේ ඇමරිකන් පුරවැසියන් දෙදෙනෙක්. ඒ ගිවිසුම මේ වසරේ මාර්තු 05 වෙනකොට කාලය අවසන් වෙනවා. අපි මේ ගැන පාර්ලිමේන්තුවේදී ප‍්‍රශ්න කළා. රනිල් වික‍්‍රමසිංහ අගමැතිවරයා කිව්වා මේ ගිවිසුම නැවත වරක් වසර 10ක් සඳහා අත්සන් කරනවා කියලා. නමුත් කැබිනට් එක මේ ගිවිසුම ගැන මොකුත් දන්නේ නැහැ. අත්සන් කරනවා කියලා විතරක් කැබිනට් මණ්ඩලයට කිව්වා. ඇත්තටම කලින් අත්සන් කරන ලද ගිවිසුමට අනුව ලංකාව එල්.ටී.ටී.ඊ. සංවිධානය සමඟ පැවැති යුද්ධයේදී ඇමරිකාව අපිට උදව් කළාද? අපි දන්න තොරතුරු අනුව ඇමරිකාව අපිට උදව් කළේ නැහැ. ඒ විතරක් නෙවෙයි ඇමරිකාවෙන් අරගත්ත ඇතැම් අවි ආයුධවලට පවා ඇමරිකාව ලංකාවට අවශ්‍ය උණ්ඩ ලබාදුන්නෙත් නැහැ. එහෙම කරලා දැන් ලංකාවේ හමුදාව යුද අපරාධ කළා කියලා චෝදනා කරන්නෙත් ආරක්ෂක ගිවිසුම වෙනුවෙන් පෙනී සිටිය යුතු ඇමරිකාවම තමයි. ඒ නිසා ආණ්ඩුව ගිවිසුම අත්සන් කිරීමට ඉදිරිපත් කළ තර්ක සියල්ලම බොරුවක් වෙලා තිබෙනවා. රාජපක්ෂ ආණ්ඩුව කිව්වත් මේක සහයෝගිතා ගිවිසුමක් කියලා මේකෙන් සෘජුවම ලංකාව ඇමරිකාවේ යුද ක‍්‍රියාවලියකදී සහයදීමට බැඳී සිටිනවා. මේ ගිවිසුම් අපි හඳුන්වන්නේ ACSA ගිවිසුම ලෙසයි. මේ ගිවිසුම් එන්නේ කොහෙන්ද? නේටෝ සංවිධානය තමයි මෙවැනි ගිවිසුම් අත්සන් කරලා තිබෙන්නේ. සීතල යුද්ධය කාලේ ඇමරිකාව විවිධ රටවල් යටත් කරගැනීම සඳහා තමයි මෙවැනි ACSA ගිවිසුම් භාවිතා කරලා තිබෙන්නේ. නේටෝ කියන්නේ යුද්ධ කරන සංවිධානයක්. 1970 ගණන්වල සිට භාවිතා කරන ලද ගිවිසුම් තමයි අද ඇමරිකාව ලංකාව සමඟ මේ විදියට අත්සන් කරන්නේ. ඇමරිකාව තමයි මිලිටරි අධිරාජ්‍ය ලෙස ගොඩනගාගත් ලෝකයේ තියෙන එකම රාජ්‍යය. සෝවියට් දේශය තියෙන කොට ඇමරිකාව මතයක් හැදුවා සෝවියට් දේශයට මුහුණ දෙන්න යුද බලය ශක්තිමත් කරනවා කියලා. නමුත් අද සෝවියට් දේශය නැහැ. අද එය හිඟන තත්වයට වැටුණු රුසියාව බවට පත්වෙලා. එහෙම තත්වයක් තුළදී අදටත් ඇමරිකාව යුද බලය ශක්තිමත් කරනවා. හැම වෙලාවෙම ලෝකයට බොරු කිව්වා. අදටත් ලෝකය පුරා රටවල් ගණනාවක ඇමරිකානු යුද කඳවුරු 1200ක් පමණ තිබෙනවා. ලෝකයේ රටවල් 20ක මධ්‍යම අණදෙන කඳවුරු පිහිටුවලා තිබෙනවා. ගල්ෆ් කලාපයේ, පැසිෆික් කලාපයේ කඳවුරු පිහිටුවලා තිබෙනවා. ලෝකයේ රටවල් 130ක පමණ ප‍්‍රමාණයක් සමඟද කුමන හෝ ආරක්ෂක ගිවිසුමක් අත්සන් කරන්න ඇමරිකාව කටයුතු කර තිබෙනවා. ඇමරිකාව ලංකාව සමඟ මෙවැනි ආරක්ෂක ගිවිසුම් අත්සන් කරන්නේ හමුදාවට තෙල්, වතුර ලබාගන්න කියලා ආණ්ඩුව කියන්න පුළුවන්. නමුත් ඒක නෙවෙයි ඇත්ත. තෙල් වතුර ගන්න විතරක් නම් ඇයි ඇමරිකාව මේ කලාපයේ ඉන්දියාව, මාලදිවයින, පකිස්ථානය, බංගලාදේශය වගේ රටවල් සමගත් ගිවිසුම් අත්සන් කරන්නේ. ඇමරිකාව මේ සිදුකරන්නේ කුමන හෝ ගිවිසුමක් මගින් රටවල් තමන්ගේ ආධිපත්‍යයට යට කරගැනීම සඳහායි. මෙතන තිබෙන්නේ අපේ රට ඇමරිකාවේ නැව්වලට තෙල් ගහන එක ගැන ප‍්‍රශ්නයක් නෙවෙයි. මෙවැනි ගිවිසුම් මගින් සිදුවන්නේ ඇමරිකාවේ යුද දැලට අපේ රට ගොදුරක් බවට පත්වීමයි. අපි අත්සන් කර තිබුණේ ACSA ගිවිසුමක්. නමුත් SOFA වර්ගයේ ගිවිසුම් යනු ඊටත් වඩා රටවල් ඇමරිකන් ආධිපත්‍යයට යටකරන ගිවිසුම්. දැන් උත්සහයක් තිබෙනවා ACSA ගිවිසුමක් වෙනුවට SOFA වර්ගයේ ගිවිසුමක් අත්සන් කරන්න. අපේ රටේ රූකඩ කැබිනට් එක මේ ගිවිසුම්වලට එකඟ වෙනවා. දැන් පැන නගින ප‍්‍රශ්නය තමයි මෙවැනි ගිවිසුමක් නැවත වරක් වසර දහයක් සඳහා අලුත් කරන්නේ ඇයි කියන දේ. 2007දී මෙය අත්සන් කරන කොට එවකට ආණ්ඩුවට කියන්න හේතුවක් තිබුණා යුද්ධය නිසා අත්සන් කරනවා කියලා. නමුත් දැන් එහෙම තත්වයක් නැහැ. ඒ වගේම රටවල් ගණනාවක් සමඟ පවත්වන ආරක්ෂක සමුළුවට ලංකාව මෙවැනි ගිවිසුමක අවශ්‍යතාවය පිළිබඳව කරුණු දක්වලා තිබෙනවාද? ඒ වගේම මේ ගිවිසුමේ පාර්ශවකරුවා වන ඇමරිකාව පසුගිය සියවසේ කුමන හෝ රාජ්‍යයක් ආරක්ෂා කර තිබෙන බවට තොරතුරු තිබෙනවද? නැහැ. ඔවුන් රටවල් ආරක්ෂා කරනවාට වඩා සිදුකර තිබෙන්නේ රටවල් විනාශ කිරීමයි. ඉරාකය විනාශ කළා. ඇෆ්ගනිස්ථානය, ලිබියාව විනාශ කළා. අද දකුණු කොරියාවට මොකද වෙලා තිබෙන්නේ. ඇමරිකාවේ උවමනාව වෙනුවෙන් කටයුතු කරන්න වීම නිසා දකුණු කොරියාවේ ජනතාව උපයන ධනස්කන්ධයෙන් විශාල කොටසක් ආරක්ෂක වියදම් ලෙස දරන්න ඒ රටට සිදුවෙලා තිබෙනවා. ඊට අමතරව දකුණු කොරියාවට තම වෙළඳ මිතුරන් අහිමිවෙලා තිබෙනවා. හොඳම උදාහරණය ගුවාම් දූපත. අද ගුවාම් දූපතේ එක්සත් ජනපද කඳවුරක් තිබීම නිසා එහි ජනතාව යුද බිල්ලන් බවට පත්වෙලා. උතුරු කොරියාවට එරෙහිව ගුවාම්හි කඳවුරු පවත්වාගෙන යන ඇමරිකාව අද යුද උන්මන්තකයෙක් කියලා මත හදන්නෙත් උතුරු කොරියාව පිළිබඳවයි. ඒ නිසා ඇමරිකාව සමඟ ශ‍්‍රී ලංකාව අත්සන් කිරීමට යන මෙම ගිවිසුම නිසා යුද්ධයකදී අපේ රටේ භූමිය ඇමරිකානු හමුදාව විසින් භාවිතා කළොත් අනෙක් රටවල් අපි සමඟ සතුරු රටවල් බවට පත්වෙනවා. ඒ වගේම අයිඑස්අයිඑස් වැනි සංවිධානවලට එරෙහිව ඇමරිකාව සිදුකරනු ලබන යුද ක්‍රියාමාර්ග නිසා එවැනි සංවිධානවල සතුරෙක් බවට ශ‍්‍රී ලංකාව පත්වීම වළක්වන්න බැරිවෙනවා. අනෙකුත් බලවතුන් ඇවිස්සෙනවා. මෙවැනි ගිවිසුම් නිසා නැවතත් අපේ රටේ ආරක්ෂක වියදම් වැඩිවෙන්න පුළුවන්. ඒ නිසා අපි ආණ්ඩුවට කියනවා අපේ රට අනවශ්‍ය යුද උගුල්වල පටලවලා මෙවැනි ගිවිසුම් අත්සන් කරන්න එපා කියලා. මෙම ගිවිසුම අත්සන් කිරීම නිසා ලංකාවට අත්වන කිසිදු වාසියක් නැහැ. ඒ නිසා අපි විශ්වාස කරනවා මෙවැනි ගිවිසුම් අත්සන් කරලා අපේ රට උගුල්වල හිර කිරීමට පෙර මෙවැනි ආරක්ෂක ගිවිසුම් පිළිබඳව, රටේ විදේශ ප‍්‍රතිපත්තිය පිළිබඳව, මේ රටේ ස්වෛරීත්වය පිළිබඳව දන්නා ජනමාධ්‍යවේදීන් උගතුන් පෙරට පැමිණ නායකත්වය දිය යුතුයි කියලා.”", "URL": "https://lankatruth.com/si/?p=40105", "Category": "පුවත්", "Parent URL": null}