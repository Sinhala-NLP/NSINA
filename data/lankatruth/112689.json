{"Source": "Lankatruth", "Timestamp": "March 13, 2021", "Headline": "කොදෙව්වන් වේලාසනින්ම එක්දින තරගාවලි ජයත් ලබයි", "News Content": "ශ්‍රි ලංකා බටහිර ඉන්දීය කොදෙව් විස්සයි විස්ස තරගාවලිය 3 – 2ක් ලෙස ජයග්‍රහණය කළ කොදෙව් කන්ඩායම එක්දින තරගාවලියත් මේ වනවිට 3 – 2ක් ලෙස තරගයක් ඉතිරිව තිබියදී තරගාවලිය ජයග්‍රහණය කරන්නට සමත් වෙනවා. මේ තරගයෙත් ශ්‍රි ලංකාවේ ප්‍රධාන හතුරා වෙන්නේ ශායි හෝප් සහ එවින් ලුවිස්… පෙර තරගයේ අර්ධ ශතකයක් ලබා ගනිමින් ශායි හෝප් වටා කොදෙව් ඉනිම නිර්මාණය කරන්න ශක්තියක් වුන එවින් ලුවිස් මෙම තරගයේ ශතකයක් කරා තම ඉනිම රැගෙන යන්නට සමත් වෙනවා. ලුවිස් පන්දු 121කදී වටිනා ලකුණු 103ක් ලබා ගන්නවා. ඒ අතරෙදි මේ තරගාවලියේ වගේම ගිය වසරේ පැවති ශ්‍රි ලංකා තරග සංචාරයේද සාර්ථක වූ ශ්‍රි ලංකාව දුටු තැන පිත්ත ක්‍රියාත්මක කරන ශායි හෝප් මෙම තරගයේදිත් පන්දු 108ක් වටා ගෙතුනු වටිනා ලකුණු 84ක් රැස් කරනවා.ලුවිස් සහ හෝප් පලවෙනි කඩුල්ලට ලකුණු 192ක විශිෂ්ඨ සම්බන්ධතාවයක් පවත්වනවා. ඒ වගේම එක්දින පිතිකරන සාමාන්‍යය 53ක පමණ ඉහළ අගයක් රදවාගෙන ඉන්න ශායි හෝප් ක්‍රීඩා කළ අවසාන තරග පහ තුළ ශතක දෙකකුත් අර්ධ ශතක තුනකුත් ලබා ගන්න සමත් වෙනවා. මේ ඉනිම් සියල්ලෙම ප්‍රතිවාදී කන්ඩායම ශ්‍රි ලංකාව වීම විශේෂයි.ශ්‍රී ලංකාවට එරෙහිව වගේම ශායි හෝප් ක්‍රීඩා කළ අවසාන ඉනිම් පහ පිළිවෙලින් දැක්වුවහොත් 84, 110, 72, 51, 115ක් ලෙස එයාගේ අවසාන ඉනිම් පහ දියත් කරන්නට සමත් වෙනවා. ශායි හෝප් කියන ක්‍රීඩකයගේ එකම දුර්වලතාවය තමයි එක්දින තරගයකට නුසුදුසු පන්දුවට පහරදීමේ වේගයක් ඔහු විසින් රදවාගෙන යාම. 74.69ක වගේ අඩු අගයක ඔහු පන්දුවට පහරදීමේ වේගය ක්‍රියාත්මක කරත් පිතිකරුවෙක් ලෙස ඔහු සාර්ථක ලෙස ලකුණු අතර ඉන්නවා. ඒ වගේම තමයි කොදෙව් කන්ඩායම දෙස බැලුවොත් ශායි හෝප්, ජේසන් මොහොමඩ්, ඩැරන් බ්‍රාවෝ වගේ දිගු ඉනිම් ගොඩනගන්න පුළුවන් අය එයාලා සතු වෙනවා. ඒ වගේම තමයි මේ අයගෙන සාමාන්‍යය එක්දින තරගයක ලකුණු ලබාගන්න වේගය අඩු වුවත් නිකලස් පූරන්, එවින් ලුවිස්, කිරන් පොලාර්ඩ්, ජේසන් හෝල්ඩර්, ෆේබියන් ඇලන් වැනි ප්‍රහාරාත්මක පිතිකරුවන් එයාලා සතු වෙන නිසා එක්දින තරගයක අවසාන පන්දුවාර 10ට ලකුණු 150ක් වුනත් ලබා ගන්න පුළුවන් දක්ෂ පිතිකරන ලැයිස්තුවක් කොදෙව්වන් සතු වෙනවා. ඉතිං හෝප්, මොහොමඩ්, බ්‍රාවෝ කියන්නේ එයාලගේ දිගු ඉනිම් දියත් කරන ආයුධයන් කිහිපය… මේ අය එක්ක පොලාර්ඩ්, පූරන්, ලුවිස්, හෝල්ඩර්, ඇලන් වගේ අය ඉද්දි ඕනම ලකුණු ගණනක් හඹා යාමේ වගේම රැස් කිරිමේ හැකියාව තියෙනවා. ඉතිං මේ තරගයෙත් වුනේ ඒක… හෝප්ගේ මන්දගාමි ඉනිම නිසා අවසන් පන්දුවාරය වෙනකල් තරගය ගියාට අන්තිම පන්දුවාරයේ ලබා ගන්න තිබ්බේ ලකුණු 09ක් විතරයි.එතකොට පිටියේ ඉන්නේ හෝල්ඩර් සහ නිකලස් පූරන්… නුවන් ප්‍රදීප් අතින් මැච් එක ගියා කිව්වට පූරන් වගේ අය අන්තිම ඕවරයේ ඉන්නවා කියන්නේ ලකුණු 30ක් තිබ්බත් හඹාගෙන මැච් එකක් කනපිට හරවන්න පුළුවන් ඉඩකඩ වැඩියි. ඒ වගේම තමයි ශ්‍රි ලංකා පිතිකරුවන් පස් දෙනෙක් මේ තරග දෙකේදී ජේසන් මොහොමඩ් කියන කොදෙව් අතිරේක පන්දු යවන්නට දැවී යනවා. ජේසන් මොහොමඩ් මේ තරගාවලියට පෙර පන්දු යවලා ඉනිම් 11කදි දවාගෙන තියෙන්නේ කඩුලු දෙකක් විතරයි. ඒත් මේ තරග දෙකේදි මොහොමඩ් කඩුලු පහක් දවා ගන්නවා. අනෙක් වැදගත්ම කාරණය නිමා වුන විස්සයි විස්ස තරගාවලියෙදි වනිදු හසරංගගෙන් බැට කාපු කොදෙව්වන් උපක්‍රමශීලීව මේ එක්දින තරගාවලියට සහභාගි වෙලා තියෙනවා. වනිදුගේ පන්දුවාර දහයට ලකුණු නැතත් කඩුල්ල රැක ගන්න කොදෙව් පිතිකරුවන් වග බලා ගත්තා. මොකද කොදෙව් පිතිකරන ලැයිස්තුව බැලුවොත් ඕනම වෙලාවක පිටියට ඇවිත් හයක් හතරක් ගහලා තරගය වෙනස් කරන පිතිකරුවන් හුගාක් ඉන්නවා. ඉතිං හසරංගගේ පන්දුවාර දහයට ලකුණු ලබා ගන්නවට වඩා කොදෙව්වන්ට වැදගත් වෙන්නේ ඔහුට කඩුලු නොදී ඉන්න එක. ඒ දේ ඔවුන් අකුරටම කරනවා. මේ ජයගත් තරඟ දෙකේදිම හසරංගට කඩුලු ලබා ගන්න කොදෙව් පිතිකරුවන් ඉඩ දෙන්නේ නැ… කවුරු කොහොම කිව්වත් කොදෙව් ක්‍රිකට් පවා වර්තමානය වෙද්දි වර්තමාන ක්‍රිකට් ‍යන විදියට උපක්‍රමශීලීව සංචිත සකසමින් දක්ෂයින්ගෙන් උපරිම ප්‍රයෝජන ගන්න හදනවා. අවසානයේ ලොවක් හොල්ලපු ශ්‍රි ලංකාව කොදෙව්වන් ඉදිරියේ පිට පිට අසාර්ථක වුනා. ©️ Rishie Bro", "URL": "https://lankatruth.com/si/?p=112689", "Category": "ක්‍රීඩා පුවත්", "Parent URL": null}