{"Source": "Lankatruth", "Timestamp": "November 1, 2021", "Headline": "ජපානයෙන් ලැබුණු කොවිඩ් ආධාර සුනාමි ආධාර ගිය පාරේම..!", "News Content": "කොවිඩ් මර්දනයට අවශ්‍ය වෛද්‍ය උපකරණ ලබා ගැනීම සඳහා ජපානයෙන් ලබාදුන් යෙන් මිලියන 800ක මුදල් ආධාරය පිළිබඳව සෞඛ්‍ය අමාත්‍යංශය හෝ මුදල් අමාත්‍යංශයේ කිසිදු තොරතුරක් නොමැති බව අනාවරණය වේ.  මේ ලංකා මුදලින් රුපියල් මිලියන 1400කට අධික මුදලක් බව යෙන් එකක් සඳහා පවතින රුපියල් 1.77ක විනිමය අනුපාතය අනුව පැහැදිලි වේ. වෙරිටේ පර්යේෂණ ආයතනය විසින් මෙම ආධාර මුදල් යෙදවූආකාරය පිළිබඳව තොරතුරු දැන දැනීමේ පනත යටතේ සෞඛ්‍ය අමාත්‍යංශයෙන් විස්තර ඉල්ලා ඇත.  එහෙත් ඒ පිළිබඳ විස්තර මුදල් අමාත්‍යංශයෙන් ලබා ගන්නා ලෙස එම ආයතනයට දැනුම් දී තිබේ. මුදල් අමාත්‍යංශයෙන් විමසූ විට එය සෞඛ්‍ය අමාත්‍යංශයෙන් විමසිය යුතු බව එක් අවස්ථාවකදී ද, තවත් අවස්ථාවකදී විදේශ සම්පත් දෙපාර්තමේන්තුවෙන් ලබා ගත යුතු බව දන්වා ඇත.  පසුගිය ජනවාරි මාසයේ එම ආයතනය මෙම තොරතුරු ඉල්ලා සිටි බවත් මේ දක්වා කිසිදු තොරතුරක් නොලැබුණු බවත් එම ආයතනයේ පර්යේෂණ අධ්‍යක්ෂිකා ආචාර්ය සුභාශිනි අබේසිංහ අද (01) උදෑසන සිරස රූපවාහිණිය සමඟ පැවති සාකච්ඡාවකදී හෙළි කළාය.", "URL": "https://lankatruth.com/si/?p=125310", "Category": "ආර්ථික පුවත්", "Parent URL": null}