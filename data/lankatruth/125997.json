{"Source": "Lankatruth", "Timestamp": "November 20, 2021", "Headline": "රත්තරන් ගණන් උස්සයි", "News Content": "මේ වනවිට කොළඹ හෙට්ටිවීදිය කැරට් 24 රත්තරන් පවුමක මිල රුපියල් 10,000කට ආසන්න මුදලකින් ඉහළ ගොස් ඇති බව හෙට්ටිවීදිය රත්තරන් ව්‍යාපාරිකයෝ පවසති. ලෝක වෙළඳපොලේ රත්තරන් මිල ඉහළ යාමත් සමග මෙලෙස මිල ඉහළ යමින් පවතින බවත් මීට මාසයකට පමණ පෙර කැරට් 24 රත්තරන් පවුමක් රුපියල් එක්ලක්ෂ හයදහස් අටසියයකට (රු. 106,800) ආසන්න මුදලකට අලෙවි කළද මේ වනවිට කැරට් 24 රත්තරන් පවුමක් රුපියල් එක්ලක්ෂ දහඅටදහසකට (රු. 118,000) ආසන්න මුදලක් දක්වා ඉහළ ගොස් ඇති බවත් ඉදිරියේදී තවදුරටත් රත්තරං මිල ඉහළ යා හැකි බවත් හෙට්ටිවීදිය ප්‍රධාන රත්තරන් ව්‍යාපාරිකයෝ සඳහන් කරති. ලෝක වෙළඳ පොලේ රත්තරන් මිල ඉහළ යාමත් සමග කැරට් 22 රත්තරන් පවුමක් රුපියල් 110,000 කට ආසන්න මුදලක් දක්වා ඉහළ ගොස් ඇති බවද ඔවූහු පවසති. ලෝක වෙලද පොලේ රත්තරන් අවුන්සයක් ඇමරිකානු ඩොලර් 1,863කට ආසන්න වී ඇති අතර එම මිල ඇමරිකානු ඩොලර් 2,000 දක්වා ඉහළ යාමට ඉඩ ඇති බව විදෙස් මාධ්‍ය වාර්තා කරයි.", "URL": "https://lankatruth.com/si/?p=125997", "Category": "ආර්ථික පුවත්", "Parent URL": null}