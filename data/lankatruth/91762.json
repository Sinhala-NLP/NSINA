{"Source": "Lankatruth", "Timestamp": "March 27, 2020", "Headline": "බරපතල අපරාධ කර අධිකරණයෙන් වැරදිකරුවන් වූවන්ට ජනාධිපති සමාව ලබාදීම ඇමිනස්ටි ඉන්ටර්නැෂනල් දැඩි ලෙස හෙලා දකී", "News Content": "ම්ලේච්ඡ සමූහ මිනිස් ඝාතනයක් සඳහා අධිකරණයෙන් වැරදකරු කර මරණ දඬුවම නියමව සිටි ශ්‍රී ලංකා යුදහමුදාවේ හිටපු සාජන් සුමිල් රත්නායක ජනාධිපති සමාව යටතේ නිදහස් කිරීමට ගොටාභ්ය රාජපක්ෂ ජනාධිපති වරයා ගත් පියවර ඇමිනස්ටි ඉන්ටර්නැෂනල් සංවිධානය දැඩි ලෙස හෙලා දකී. එම සංවිධානයේ දකුණූ ආසියානු කලාපීය අධ්‍යක්ෂ බිරාජ් පටන්කායි පවසන්නේ සුමිල් රත්නායක නිදහස් කිරීමට ගත් රජයේ මෙම තීන්දුව විසින් අතිශයින්ම කනස්සලු සහගත පණිවිඩයක් ලබාදෙන බවයි. ඉතා බරපතල මානව හිමිකම් කඩවීම් සම්බන්ධව ශ්‍රී ලංකා රජයේ වගවීම ඉතා දුර්වල බවත් එවැනි තත්වයක දී ගනු ලබන මෙවැනි අත්තනෝමතික තීරණ මගින් සන්නද්ධ හමුදා මගින් සිදුකල අතිශය අමානුෂික අපරාධ අධිකරණයේ දී ඔප්පුකර දඬුවම් ලබා දුන්නද ඔවුන් සමාව දී නිදහස් කිරීමට හැකි බවට මින් ගම්‍ය කරන බව ඔහු වැඩි දුරටත් පවසයි. කොරෝනා වසංගතය නිසා බන්ධනාගාර තුළ පවතින තදබදය සහ අනාරක්ෂිත තත්වය සැලකිල්ලට ගනිමින් සුළු වැරදි සහ දඩ ගෙවාගැනීමට නොහැකිව බන්ධනාගාර ගත කර සිටින පුද්ගලයින් නිදහස් කිරීමට අවධානය යොමව ඇති මොහොතක මෙම අපරාධකරු නිදහස් කිරීම පිළිබඳවද ඔහු මෙහි දී අවධානය යොමු කරයි. මෙම ආකාරයේ තීන්දු ඉදිරියේ දී ගනු ලැබීමට ඇති හැකියාව පිලිබඳවද අමිනස්ටි ඉන්ටර්නැෂනල් සංවිධානය අවධානය යොමුකරන බවත් ගොටාභය රාජපක්ෂ සිය මැතිවරණ ව්‍යාපාරයේ දී එවැනි පොරොන්දු ලබා දී ඇති බවත් ඔහු පවසයි. ශ්‍රී ලංකාව සිවිල් සහ දේශපාලන අයිතීන් පිලිබඳ ජාත්‍යන්තර ප්‍රඥප්තියේ පාර්ශව කරුවෙකු ලෙස එවැනි අයිතීන් උල්ලංඝනය කරනු ලැබූවෙකුට සාධාරණය ඉටුකිරීමට බැඳී සිටින බවත් ඔහු පවසයි. “සහාසික අපරාධ සිදුකල පුද්ගලයින් නිදහස් කිරීම සඳහා වසංගතයක් යොදාගැනීම ගර්හා කලයුතුය. වින්දිතයින්ට යුක්තිය සඳහා අයිතියක් ඇති අතර ශ්‍රී ලංකා රජයට එම අයිතිය සහතික කිරීමේ වගකීමක් ඇත. මිරිසුවිල් සමූහ ඝාතනයේ වින්දිතයින් 2000 වසරේ සිට දිගු කාලයකට පසුව 2015 දී යම් සාධාරණයක් ඉටුවිය. විධායකයේ තීරණයක් අනුව එම සාධාරණය ආපසු හැරවීම නින්දිත ක්‍රියාවක්…” බව බිරාජ් පටන්කායි පවසයි.", "URL": "https://lankatruth.com/si/?p=91762", "Category": "පුවත්", "Parent URL": null}