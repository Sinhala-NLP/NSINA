{"Source": "Lankatruth", "Timestamp": "February 17, 2012", "Headline": "ධීවර තරුණයාගේ අවමගුලටත් අධිකරණ නියෝග", "News Content": "ඉන්ධන මිල පහත හෙළන ලෙස ඉල්ලමින් හලාවත නගරයේ පැවැති උද්ඝෝෂණයේදී වෙඩි ප්‍රහාරයට ලක්‌ව මිය ගිය ඇන්ටනි ප්‍රනාන්දු මහතාගේ අවසන් කටයුතු බොහෝ දුරට හෙට (18) දින සිදුකිරීමට ඉඩ ඇති බව පැවසෙන අතර එදින කිසිම ආකාරයක පෙළපාලියක්‌ උද්ඝෝෂණයක්‌ හෝ මහජන සාමය කඩවන ක්‍රියාවක යෙදීම තහනම් කරමින් හලාවත මහෙස්‌ත්‍රාත්වරයා පෙරේදා (15) නියෝග කළේය හලාවත මූලස්‌ථාන ප්‍රධාන පොලිස්‌ පරීක්‍ෂක මනෝඡ් රණගල මහතා අධිකරණයෙන් කළ ඉල්ලීමකට අනුව මෙම නියෝගය කර තිබිණි. ඉන්ධන මිල පහත හෙළා ධීවර ජනතාවට සහන ලබා දෙන ලෙස ඉල්ලමින් හලාවත එගොඩවැල්ල ප්‍රදේශයේ ජනතාව පෙරේදා (15) දැවැන්ත උද්ඝෝෂණ ව්‍යාපාරයක නිරත වූහ. එහිදී උද්ඝෝෂකයන් විසුරුවා හැරීමට ආරක්‍ෂක අංශ කළ වෙඩි තැබීමකින් ධීවර තරුණයෙක්‌ මරුමුවට පත් විය. ධීවර තරුණයාගේ අවසන් කටයුතු සිදු කරන දින දැවැන්ත විරෝධතාවක්‌ පැවැත්වීමට හලාවත ධීවර ජනතාව කටයුතු සූදානම් කරමින් සිටියි. මේ හේතුව නිසා එම විරෝධතාව නතර කිරීමට හලාවත පොලිසිය මගින් මෙම නියෝගය ගෙන තිබිණි. මේ අතර පසුගිය බදාදා (15) සවස ආණ්ඩුවේ නියෝජිතයන් පිරිසක් එම මියගිය තරුණයාගේ ඥාතීන්ට වන්දිමුදලක් ලබාදීම සදහා ඔහුගේ නිවසට ගොස් ඇති අතර ඥාතීන් විසින් එම මුදල් ලබා ගැනීම ප්‍රතික්ෂේප කරඇත. ඔවුන් පවසා ඇත්තේ ”මහත්තයෝ අපිට සල්ලි වැඩක්නෑ. අපිට යුක්තිය ඉටුවෙන්නයි ඕන” යනුවෙනි.", "URL": "https://lankatruth.com/si/?p=1428", "Category": "පුවත්", "Parent URL": null}