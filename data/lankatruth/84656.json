{"Source": "Lankatruth", "Timestamp": "November 3, 2019", "Headline": "මෙතෙක් රට පාලනය කළ අයට වඩා හොඳ කණ්ඩායමක් අපට ඉන්නවා", "News Content": "“මේ අවුරුදු තිහේ මුදල් ඇමතිකම් කළ හැම කෙනාට ම වඩා අධ්‍යාපනයෙන් අපේ හඳුන්නෙත්ති සහෝදරයාට සුදුසුකම් තිබෙනවා. මම මේ මුදල් ඇමති කියලා කියනවා නොවෙයි, අත්දැකීම්වලින්, භාවිතයෙන්, කැප කිරීම්වලින් ඒ බව තහවුරු කර තිබෙනවා. අපේ වසන්ත සමරසිංහ සහෝදරයා, ජයවර්ධනපුර විශ්වවිද්‍යාලයේ ආචාර්ය අනිල් ජයන්ත වාගේ විශාල කණ්ඩායමක් අපේ රටේ ආර්ථිකය ගොඩනැංවීමට දැනුම, හැකියාව සහ දක්‍ෂතාව තියෙන අය ඉන්නවා. අපේ නාමල් කරුණාරත්න සහෝදරයා, මාපලාන කෘෂි විද්‍යා පීඨයේ ආචාර්ය අබේසිංහ මහත්තයා, බතලේගොඩ පර්යේෂණ ආයතනයේ, ආචාර්ය ධනපාල මහත්තයා, ලංකාවේ මුල් වරට බාස්මතී සොයා ගත් ආචාර්ය සුමිත් වාගේ විශාල පිරිසක් කෘෂිකර්මාන්තය පැත්තෙන් ඉන්නවා. ධීවර කර්මාන්තය, පරිසරය, සාහිත්‍ය කලා ක්‍ෂේත්‍ර මේ ඕනෑ ම පැත්තකින් මේ ජනතාවගේ ජීවිත එක්ක ගැටෙන අධ්‍යාපනයෙන් ඉහළ ම සුදුසුකම් පෙන්වූ කණ්ඩායමක් අපිත් එක්ක ඉන්නවා. ඒ හැම දේකට ම වැඩිය ස්වේච්ඡාවෙන්, කැප කිරීම් කරන්න පුළුවන් කණ්ඩායමක් අපිත් එක්ක ඉන්නවා. ඒ නිසා මෙතෙක් රට පාලනය කළ අයට වඩා හොඳ කණ්ඩායමක් අපට ඉන්නවා. ඒ නිසා අපට බලය දෙන්න කියලා ඉල්ලා සිටිනවා. අපි ඔක්කො ම එකතු වෙලා මේ රටට අලුත් පාලනයක් හදමු. සහතික වශයෙන් ම අපේ රට පොහොසත් රටක් බවට පත් කර ජනතාව දුප්පත්භාවයෙන් මුදා ගත හැකියි. ඒ වෙනුවෙන් අපි සියලු දෙනා එකතු වෙමු; මැදිහත් වෙමු කියලා ඉල්ලා සිටිනවා.” යැයි ජාතික ජන බලවේගයේ ජනාධිපති ධුර අපේක්‍ෂක අනුර කුමාර දිසානායක ඊයේ (02) තිස්සමහාරාමයේදී පැවසීය. ඒ ඊයේ දෙබරවැව පොළ භූමියේ පැවති ජාතික ජන බලවේගයේ තිස්සමහාරාම ජනතා රැලිය අමතමිණි. එහිදී වැඩිදුරටත් අදහස් දැක්වූ අනුර කුමාර දිසානායක මහතා… “රටට නව පාලනයක්, නව පාලකයෙක් තෝරා ගන්න ජනතාවට අවස්ථාව ඇවිල්ලා. මේක ඒ වෙනුවෙන් ආව පළමුවැනි අවස්ථාව නොවෙයි. වැඩි ඈතක නැතිව 2015ට ගියොත්, අපේ රටේ ජනතාවට මේ අවස්ථාව උදා වුණා. ඒ වෙන කොට තිබුණු පාලනයේ හොරකම් නතර කරයි කියලා, විශාල අපේක්‍ෂාවන් සහිතව ජනතාව අලුත් පාලනයක් හැදුවා. හොරුන්ට දඬුවම් කරයි කියලා ජනතාව හිතුවා. ජනතාවගේ එදිනෙදා ප්‍රශ්න ටික විසඳලා, රට ආර්ථික අර්බුදයෙන් ගොඩ ගනියි කියලා, බලාපොරොත්තුවෙන් ජනතාව මේ පාලනය හැදුවා. එතෙක් තිබුණු විනාශකාරී පාලනය ලක්‍ෂ හැටදෙකහමාරක් ජනතාවගේ ඡන්දයෙන් පරාජය කළා. අවුරුදු පහකට ආසන්න කාලයක දී ඔප්පු කර තිබෙන්නේ, දෙදහස් පහළොවේ ජනතාවට දුන් කිසිදු පොරොන්දුවක් ඉටු කරන්න අසමත් බවයි. ඒ නිසා මේ පාලනය බිඳවට්ටන්න ඕනෑ. මේ පාලනය බිඳවට්ටවලා, නැවත බලයට ගේන්නේ දෙදහස් පහළොවේ පරාද කළ කට්ටියම ද? එහෙම නම්, ඒක පරාද නොකර ඉන්න තිබුණා. පරාද කිරීම හරි. ආයේ ගේන්න උත්සාහ කරනවා නම්, ඒක වැරැදියි. මේ පාලනය බිඳවැට්ටවිය යුතුයි වාගේ ම පලවා හරින ලද පාලනයට නැවත ඉඩ ලබා නොදිය යුතුයි. අපි ඔබ සැම හමුවෙන්න ආවේ, නොවැම්බර් දහසය වැනිදාට අලුත් පාලනයක් ගෙන එන්න, අලුත් පාලකයෙක් අපේ රටට තෝරා පත් කර ගන්න ආරාධනා කරන්නයි. ඇයි ඒ ? මේ රට හදන්න. රටකට වෙන්න පුළුවන් සියලු විනාශයන් මේ රටට අත්කර දී හමාරයි. අපේ රට දුප්පත් කරලා. ණය බර, රටේ නිෂ්පාදනය කඩාවැටීම, රටේ සෞඛ්‍යය, අධ්‍යාපනය පැත්තෙන් ගත්තත් දුප්පත්. හැම පැත්තෙන් ම දුප්පත්. හැබැයි, පාලකයෝ පොහොසත්. රජයේ මුළු ආදායම ණය පොළිය, වාරිකය ගෙවන්නත් මඳි. අමතරව කෝටි දහතුන්දහස් පන්සියයක් ගිය අවුරුද්දේ ගන්න ඕනෑ වුණා, ණය ගෙවන්න. හැබැයි, පාලකයන්ගේ ගිණුම් පිරිලා. අවුරුදු හැත්තෑඑකක් තිස්සේ කළේ රට දුප්පත්භාවයේ පතුලට දාලා, පාලකයෝ පොහොසත්කමේ හිණිපෙත්තට නැඟීම. මේ දුප්පත්භාවයට ඇදලා දාපු රට පොහොසත් රටක් බවට පත් කරන්න අපි ඔක්කොම එකතු වෙලා ආණ්ඩුවක් හදමු. අපට එක අවස්ථාවක් දෙන්න. අපි සහතික වශයෙන් මේ රට ගොඩනඟනවා. රට ගොඩනඟන්න නම්, හොරකම, නාස්තිය නතර කරන්න ඕනෑ. එය කළ හැක්කේ, ජාතික ජන බලවේගයට විතරයි. තමුන්නාන්සේලා නොවැම්බර් මාසේ දාහත් වැනිදා පාලන බලය අපට ලබා දෙනවා නම්, මා කරන පළමු ප්‍රකාශය දේශපාලකයන් සහ ඉහළ නිලධාරීන් ඇතුළු සියලු දෙනා මහජනතාවගෙන් හොරකම් කරන ලද සියලු ධනය මාස දෙකක් ඇතුළත භාර දෙන්න කියලයි. අපට කාගෙන්වත් පළිගන්න ඕනෑකමක් නැහැ. ඒ මාස දෙක ඇතුළත භාර දුන්නේ නැත් නම්, හොරකම් කරන ලද සියලු දේපළ යළි පවරා ගන්න පාලනයක් අපි ඇති කරනවා. මැති ඇමතිවරුන් නඩත්තු කරන්නට යන අතිවිශාල ධනයත්, හිටපු ජනාධිපතිවරුන් නඩත්තු කරන්න යන අතිවිශාල වියදමත් කපාහරිනවා. රට ගොඩනඟන්න හොරකම් නොකරන, නාස්ති නොකරන පාලනයකට මුලපුරන්නේ එහෙමයි. අපේ රටට ණය ගත්තේ, අවශ්‍ය වත්කම් නිෂ්පාදනය කරන්න නොවෙයි. ගාල්ලේ ඉඳලා මාතරට රේල් පාර අධිවේගී කළා. කිලෝ මීටර් හතළිස්අටට රුපියල් කෝටි නවසියයක් වියදම් කළා. වැඩේ පටන් ගන්න කොට ප්‍රවාහණ ඇමති, ඩලස් අලහප්පෙරුම. වැඩේ අවසාන කරන කොට ප්‍රවාහණ ඇමති, කුමාර වෙල්ගම. රේල් පාර අධිවේගී කරන්න කලින් ගාල්ල-මාතර කෝච්චියට විනාඩි හතළිස්දෙකක් ගියා. අධිවේගී කළාට පස්සේ විනාඩි තිස්නවයක් යනවා කියලා, පාර්ලිමේන්තුවේ මම අපහු ප්‍රශ්නයකට කුමාර වෙල්ගම ඇමතිවරයා උත්තර දුන්නා. ඉතින්, ණය බරක් වෙන්නේ නැද්ද අපේ රට විශාල ණය උගුලක හිර කළේ මෙහෙමයි. නොරොච්චෝලේ බලාගාරය ඉදි කරන්න ණය ගත්තේ සියයට පහයි. චීන වාණිජ වෙළෙඳපොළෙන් ණය ගත්තේ සියයට හතයි. ඒ ගොල්ලෝ ගොඩක් කැමැතියි, වාණිජ වෙළෙඳපොළෙන් ණය ගන්න. හැබැයි, ශක්‍යතා අධ්‍යයන නිසි පරිදි සම්පූර්ණ කරන ව්‍යාපෘතිවලට ආසියානු සංවර්ධන බැංකුවෙන් ණය දෙන්නේ සියයට දශම හතයිපහේ පොළියට. සියයට පහේ පොළියට අවුරුදු හතළිහක විතර දීර්ඝකාලීන ණය ගත්තොත්, ණය මුදල වාගේ තුන්ගුණයක් ගෙවන්න වෙනවා. හැබැයි, සියයට එකේ පොළියට ගත්තොත්, ගන්න ණය මුදලෙන් හරි අඩක් විතරයි පොලිය ගෙවන්න වෙන්නේ. අපේ පාලනයක් යටතේ රට ගොඩනඟන්න මේ වාගේ ණය තමයි ගන්නේ. ලෝකයේ වේගයෙන් ම දියුණු වෙන්නේ, තොරතුරු තාක්‍ෂණ වෙළෙඳපොළයි. ඇමෙරිකාවේ පෙන්ටගන් යුද මධ්‍යස්ථානයේ මෘදුකාංග පද්ධතියේ කොටසක් හයි කරලා තියෙන්නේ, ලංකාවේ ‘මිලේනියම් අයිටී’ කියන සමාගම. එංගලන්ත කොටස් වෙළෙඳපොළේ මෘදුකාංග පද්ධතියෙන් කොටසක් නිර්මාණය කළේ ලංකාවේ සමාගමක්. එක්සත් අරාබි එමීර් රාජ්‍යයේ මුළු ආණ්ඩුවේ ම මෘදුකාංග පද්ධතියෙන් කොටසක් හැදුවේ ලංකාවේ සමාගමක්. දේශීය ආදායම් බදු දෙපාර්තමේන්තුවේ මෘදුකාංග පද්ධතිය ලබා දුන්නේ සිංගප්පූරු සමාගමකට. මේ ක්‍ෂේත්‍රයෙන් ලෝක වෙළෙඳපොළෙන් විශාල කොටසක් අපට අත්පත් කර ගන්න පුළුවන්. ප්‍රතිපත්ති හදන්න ඕනෑ මෙතැනට. ඩොලර් කෝටි එක්දහස් පන්සියයක වෙළෙඳපොළක් අපට ලෝකයෙන් අත්පත් කර ගන්න පුළුවන්. අපට සියලු ම ආනයන කරන්න අවුරුද්දකට වියදම් වෙන්නේ ඩොලර් කෝටි 1,200යි. තොරතුරු තාක්‍ෂණයෙන් විතරක් අපේ රටට විශාල වත්කමක් උපයා ගන්න පුළුවන්. චීනය ලෝකය ඉදිරියේ නැඟීසිටියේ මේ විදියට. අපේ රට ලෝකය ඉදිරියේ ශක්තිමත්, පොහොසත් රටක් කිරීමේ ආර්ථික සැලැස්මක් අපි හදලා තියෙන්නේ. ජනතාව දුප්පත්භාවයෙන් මුදා ගන්න පුළුවන් වෙන්නෙත්, මේ වාගේ ක්‍රියාමාර්ගවලින්. එහෙම නැතිව “සතියකට හාල් සේරු දෙකක් දෙන්නම්, ධාන්‍ය වර්ග රාත්තල් අටක් දෙන්නම්” වගේ පොරොන්දුවලට රැවටෙන්න එපා කියලා අපි ඉල්ලනවා. දිගින්දිගට ම සිද්ධ වෙලා තියෙන්නේ, ජනතාවගේ දුප්පත්කම විකුණන එකයි. අදත් ඔවුන්ගේ මැතිවරණ වේදිකාවේ ක්‍රියාත්මක කරන්නේ ඒක. දුප්පත්කම විකිණීමේ ඔවුන්ගේ දේශපාලනය නැවැත්විය යුතුයි. අපි අපේ ආණ්ඩුවක් හදමු, දුප්පත්කම තුරන් කිරීමේ චේතනාවෙන්. අපි සැලැසුම් කරන්නේ, දුප්පත්කම තුරන් කිරීමේ පාලනයක් ගොඩනඟන්න. මේ දක්වා සමෘද්ධිය ලබපු පවුල් ලක්‍ෂ දහහතරට තවත් පවුල් ලක්‍ෂ හයක් එකතු කර ගන්න යනවා. අපේ පාලනයක් යටතේ සමෘද්ධි පවුලකට රුපියල් දහදාහක් දෙන බවට ප්‍රතිපත්තියක් තියෙනවා. ඒ දෙන්නේ, නිශ්චිත ලෙස ම ඔවුන් දුප්පත්කමෙන් ගොඩගැනීමේ වැඩපිළිවෙළක් එක්කයි. අවුරුදු පහකින් සමාලෝචනයට ලක් කර දුප්පත් අය නැවත ගොඩනැඟීමේ සැලැසුම් දියත් කරනවා. කෘෂිකර්මාන්තය, ධීවර කර්මාන්තය, පාරම්පරික ගෘහ කර්මාන්තය, සුළු හා මධ්‍ය පරිමාණ ව්‍යවසායකයන් දක්වා ඉදිරියට ගෙන යනවා. මේ රටේ සියයට හැත්තෑවක් කාන්තාවන්ගෙන් රැකියා කරන්නේ, සියයට තිස්එකයි. ඒ නිසා මේ අය වෙනුවෙන් ව්‍යවසායක ප්‍රතිපත්තියක් ක්‍රියාත්මක කරනවා. පිටරට ගිහිල්ලා, අමාරුවෙන් කීයක් හරි හොයාගෙන මෙහෙ ඇවිල්ලා, ව්‍යවසායකයෙක් වෙන්න උත්සාහ කරනවා. නමුත්, ටික කලකින් ව්‍යාපාරය වැහිලා යනවා. එහෙම නොවන දැක්මක් මේ අයට ලබා දෙන්න ඕනෑ. දත්ත, තොරතුරු, පුරෝකථන යොදාගෙන ව්‍යවසායයන් පටන් ගන්න ඕනෑ. අපේ රටේ ඉදි කිරීම් කර්මාන්තය, අපේ රටේ කිරි කර්මාන්තය, ධීවර කර්මාන්තය, විසිතුරු මල් වගාව, මීපැණි නිෂ්පාදනය වාගේ සෑම ක්‍ෂේත්‍රයකට ම ඉලක්කසහගතව සැලැසුම් මෙහෙයවන්න ව්‍යවසායකත්ව මඟපෙන්වනවා. ප්‍රමුඛතා හඳුනාගෙන ආයෝජනය කරන්න අවස්ථාව ලබා දෙනවා. ඒ වෙනුවෙන් ණය පහසුකම් ඕනෑ අයට අඩු පොළියට ණය ලබා දෙනවා. මේ රටේ වෙළෙඳපොළට විතරක් නොවෙයි, අපනයන වෙළෙඳපොළත් ඉලක්ක කරගෙන ව්‍යවසායකයන් දිරිගන්වනවා. මේ වෙනුවෙන් අපේ විදේශ තානාපති සේවය ඉතා සැලැසුම්සහගතව යොදා ගන්නවා. ලෝකයට අවශ්‍ය වන භාණ්ඩ නිෂ්පාදනය කරන පරම්පරාවක් අපි නිර්මාණය කරනවා. අපේ රටේ ආර්ථිකයේ එන්ජින් එක බවට මේ සුළු හා මධ්‍ය පරිමාණ ව්‍යවසායකයන් පත් කරනවා. මේ රට පොහොසත් කර ජනතාව පොහොසත් කරන්නේ ඒ වැඩපිළිවෙළෙන්. මේ අවුරුදු තිහේ මුදල් ඇමතිකම් කළ හැම කෙනාට ම වඩා අධ්‍යාපනයෙන් අපේ හඳුන්නෙත්ති සහෝදරයාට සුදුසුකම් තිබෙනවා. මම මේ මුදල් ඇමති කියලා කියනවා නොවෙයි, අත්දැකීම්වලින්, භාවිතයෙන්, කැප කිරීම්වලින් ඒ බව තහවුරු කර තිබෙනවා. අපේ වසන්ත සමරසිංහ සහෝදරයා, ජයවර්ධනපුර විශ්වවිද්‍යාලයේ ආචාර්ය අනිල් ජයන්ත වාගේ විශාල කණ්ඩායමක් අපේ රටේ ආර්ථිකය ගොඩනැංවීමට දැනුම, හැකියාව සහ දක්‍ෂතාව තියෙන අය ඉන්නවා. අපේ නාමල් කරුණාරත්න සහෝදරයා, මාපලාන කෘෂි විද්‍යා පීඨයේ ආචාර්ය අබේසිංහ මහත්තයා, බතලේගොඩ පර්යේෂණ ආයතනයේ, ආචාර්ය ධනපාල මහත්තයා, ලංකාවේ මුල් වරට බාස්මතී සොයා ගත් ආචාර්ය සුමිත් වාගේ විශාල පිරිසක් කෘෂිකර්මාන්තය පැත්තෙන් ඉන්නවා. ධීවර කර්මාන්තය, පරිසරය, සාහිත්‍ය කලා ක්‍ෂේත්‍ර මේ ඕනෑ ම පැත්තකින් මේ ජනතාවගේ ජීවිත එක්ක ගැටෙන අධ්‍යාපනයෙන් ඉහළ ම සුදුසුකම් පෙන්වූ කණ්ඩායමක් අපිත් එක්ක ඉන්නවා. ඒ හැම දේකට ම වැඩිය ස්වේච්ඡාවෙන්, කැප කිරීම් කරන්න පුළුවන් කණ්ඩායමක් අපිත් එක්ක ඉන්නවා. ඒ නිසා මෙතෙක් රට පාලනය කළ අයට වඩා හොඳ කණ්ඩායමක් අපට ඉන්නවා. ඒ නිසා අපට බලය දෙන්න කියලා ඉල්ලා සිටිනවා. අපි ඔක්කො ම එකතු වෙලා මේ රටට අලුත් පාලනයක් හදමු. සහතික වශයෙන් ම අපේ රට පොහොසත් රටක් බවට පත් කර ජනතාව දුප්පත්භාවයෙන් මුදා ගත හැකියි. ඒ වෙනුවෙන් අපි සියලු දෙනා එකතු වෙමු; මැදිහත් වෙමු කියලා ඉල්ලා සිටිනවා.”", "URL": "https://lankatruth.com/si/?p=84656", "Category": "පුවත්", "Parent URL": null}