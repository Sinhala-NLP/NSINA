{"Source": "Lankatruth", "Timestamp": "November 13, 2018", "Headline": "“මහින්ද අගමැති වුනේ සදාචාරාත්මකව නෙවෙයි… ඡන්දයකින් දිනලයි එන්න තිබුනේ…”", "News Content": "මහින්ද රාජපක්ෂ මහතා අගමැති ධුරය ලබා ගත් ආකාරය සදාචාරාත්මක නොවන බවත් පිටුපස ‍දොරෙන් අගමැති වීමට තමන් විරුද්ධ බවත් ඡන්දයකින් දිනා ගෞරවනීය ලෙස ඉදිරිපස ‍දොරෙන්ම අගමැති වීමට හැකියාව තිබූ බවත් මහින්ද පිලේ පොළොන්නරුව දිස්ත්‍රික් හිටපු මන්ත්‍රි රොෂාන් රණසිංහ මහතා පවසයි. දිඹුලාගල නාමල් පොකුණ විහාරස්ථානයේ පැවැති ජන හමුවකදී ඔහු මේ බව පවසා ඇත. මෙහිදී වැඩිදුරටත් අදහස් දක්වා ඇති රොෂාන් රණසිංහ මහතා… “දිඹුලාගල ප්‍රාදේශීය සභාවේ හිටපු සභාපති ජගත් සමරවික්‍රම මහතා ඇතුළු මෙහි පැමිණ සිටින මන්ත්‍රිවරු මමත් මහින්ද රාජපක්ෂ මහතාත් අමතක නොකර රාජ්‍ය බලය ඉදිරියේ දණගහන්නේ නැතිව මා සමඟ එකට සිටිය බව මම දන්නවා. ඒක මට කවදාවත් අමතක වෙන්නේ නැහැ. ජපානෙට ගිය අවස්ථාවේ නාමල් රාජපක්ෂ හා මහින්ද රාජපක්ෂ මැතිතුමා මගේ බිරියට කතා කරලා රොෂාන් මට සම්බන්ධ කරලා දෙන්න කීවාම මම කාටවත් කතා කළේ නැහැ. මහින්ද රාජපක්ෂ මහතා බහුතරයක් සමඟ පිටුපස ‍දොරෙන් අගමැතිකම ගත්ත එකට සදාචාරාත්මකව මම කැමැති නැහැ. 75%ක ජන බලයක් සමඟ මහින්ද රාජපක්ෂ මහතා ජන නායකයා කරන්න තමයි පොළොන්නරුවේ ජනතාව සමඟ මම විධායක ජනාධිපතිතුමාට විරුද්ධව සටනක් කළේ. මහවැලි සංවර්ධන ඇමැතිකම ජනාධිපතිතුමා ළඟ තියාගෙන ජනතාවට වැඩ කරනවා වාගේම පොළොන්නරුවේ අහිංසක ජනතාවට සේවය කරන්න මහින්ද රාජපක්ෂ මහතාගේ ආණ්ඩුවක මහවැලි සංවර්ධන කැබිනට් ඇමැතිකම මට අවශ්‍ය බව නොබියව ප්‍රකාශ කරනවා. පොළොන්නරුවේ 50%ක් ජනතාව පොහොට්ටුවට කැමැතියි. පොහොට්ටුවෙන් මිසක වෙනත් ලකුණක් යටතේ ඡන්දය ඉල්ලන්න සූදානම් නැහැ. විධායක ජනාධිපතිතුමා සමඟ එතුමාගේ ආසනය තුළ මහින්ද රාජපක්ෂ මහතා ජනතාවගේ නායකයෙක් කරන්න සටන් කරපු බව මුළු ලංකාවම දන්නවා. එම නිසා පොහොට්ටුවෙන් ජයග්‍රහණය කරලා පොළොන්නරුවෙන් අංක 01 බවට පත් වෙනවා.” නව මැදගම – ශාන්ත වෙලගෙදර", "URL": "https://lankatruth.com/si/?p=63191", "Category": "පුවත්", "Parent URL": null}