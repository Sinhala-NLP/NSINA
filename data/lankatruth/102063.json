{"Source": "Lankatruth", "Timestamp": "November 30, 2020", "Headline": "ලොරි රථයක සහායකටත් කොරෝනා… අහඹු පරීක්ෂාවෙන් තහවුරුවෙයි…", "News Content": "කොළඹ සිට බදුල්ලට තොග වශයෙන් බඩු ප්‍රවාහනය කර වෙළෙඳසැල්වලට බෙදාහරින ලොරි රථයක සහායකයෙකු කොවිඩ් – 19 ආසාදිතයෙක් බවට තහවුරු වී ඇතැයි වාර්තා වේ. මේ වනවිට එම පුද්ගලයා කහගොල්ල කොවිඩ් ප්‍රතිකාර ඒකකයට ඇතුළත් කර තබේ. පසුගිය 24 වන දින බණ්ඩාරවෙල සෞඛ්‍ය වෛද්‍ය නිලධාරී කාර්යාලය මඟින් බණ්ඩාරවෙල දී සිදුකළ අහඹු පරීක්ෂණයක PCR පරීක්ෂණ වාර්තා ලැබීමෙන් අනතුරුව එම පුද්ගලයා ආසාදිත බවට තහවුරු වී තිබේ. ඔහු බණ්ඩාරවෙල ගෝනමොටාව වත්ත ප්‍රදේශයේ, පදිංචිකරුවෙක් වන අතර ඔහුගේ පවුලේ සාමාජිකයින්ද නිවසේම ස්වයං නිරෝධායනයට යොමුකිරීමට සෞඛ්‍ය අංශ කටයුතු කර ඇත. මෙම ලොරි රථයේ කොළඹ සිට ගමන්ගත් පුද්ගලයෙක් සහ ඔහුගේ පවුලේ සාමාජිකයින්ද ස්වයං නිරෝධායනයට යොමුකර තිබේ. එම ආසාදිත පුද්ගලයා බදුල්ල නගරයේ හෝටලයකින් රාත්‍රී ආහාරය ලබා ගෙන ඇතැයි අනාවරණය වීමත් සමග එම හෝටලය තාවකාලිකව වසා දැමීමට කටයුතු කර ඇත. ලොරි රථයෙන් භාණ්ඩ ලබා ගත් වෙළෙඳසැල් සොයා මේ වනවිට පරීක්ෂණයක් ආරම්භකර තිබේ.", "URL": "https://lankatruth.com/si/?p=102063", "Category": "කොවිඩ් -19 (කොරෝනා ) පුවත්", "Parent URL": null}