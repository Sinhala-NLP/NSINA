{"Source": "Lankatruth", "Timestamp": "May 6, 2019", "Headline": "ජනතා මුදල් සාපරාධී පරිහරණයට එරෙහි නඩුව විභාගයට නොගන්නැයි ඉල්ලූ ගොඨාගේ පෙත්සම පිළිබඳ තීන්දුවට දින නියම කිරීම 17 වැනිදා", "News Content": "ගෝඨාභය රාජපක්ෂ මහතා ආරක්ෂක ලේකම්වරයා ලෙස කටයුතු කරමින් සිටි සමයේ ඩී.ඒ .රාජපක්ෂ අනුස්මරණ ස්මාරකය ඉදිකිරීම සඳහා රජයේ මුදල් රුපියල් මිලියන 33.9ක් සාපරාධී ලෙස පරිහරණය කිරීම ඇතුළු චෝදනා විභාගයට ගැනීමට විශේෂ ස්ථිර ත‍්‍රිපුද්ගල මහාධිකරණයට බලයක් තිබෙනවාද නැද්ද යන්න පිළිබඳ නියෝග ප‍්‍රකාශයට පත් කිරීමට දින නියම කිරීම සඳහා ගෝඨාභය රාජපක්ෂ මහතා විසින් ගොනු කර ඇති රිට් පෙත්සම් ලබන 17 වැනිදා කැඳවන ලෙස අභියාචනාධිකරණය අද (06) නියෝග කර තිබේ. මෙම පෙත්සම අචල වෙංගප්පුලි සහ අර්ජුන ඔබේසේකර යන මහත්වරුන්ගෙන් සමන්විත අභියාචනාධිකරණ විනිසුරු මඩුල්ලක් හමුවේ සලකා බැලිණි. වීරකැටිය මැදමූලන ඩී.ඒ .රාජපක්ෂ අනුස්මරණ ස්මාරකය හා කෞතුකාගාරය ඉදිකිරීම සඳහා රජයේ මුදල් මිලියන 33.9ක මුදලක් සාපරාධී ලෙස පරිහරණය කිරීම ඇතුළු අධි චෝදනා හතකට ස්ථිර ත‍්‍රිපුද්ගල මහාධිකරණය හමුවේ තමන්ට එරෙහිව ගොනු කර ඇති නඩුව විභාගයට ගැනීම වළක්වාලන නියෝගයක් නිකුත් කරන්නැයි ඉල්ලා හිටපු ආරක්ෂක ලේකම් ගොඨාභය රාජපක්ෂ මහතා මෙම රිට් පෙත්සම ගොනු කර ඇත. මෙම පෙත්සමෙහි වගඋත්තරකරුවන් ලෙස ස්ථිර ත්‍රිපුද්ගල මහාධිකරණයේ විනිසුරුවරුන් වන සම්පත් බී. අබේකෝන්, එම්.එස්.කේ.බී විජේරත්න, චම්පා ජානකී රාජරත්න යන මහත්ම මහත්මීහු සහ නීතිපති නම් කරනු ලැබ සිටිති. ගෝඨාභය රාජපක්ෂ මහතා විසින් මෙලෙස සාපරාධී පරිහරණය කර තිබූ රුපියල් මිලියන 33.9ක් වූ රජයේ ඉඩම් ගොඩකිරීමේ හා සංවර්ධනය කිරීමේ සංස්ථාව අයත් මුදල එම සංස්ථාව වෙත ගෙවූ බවද පසුගිය කාලයේ ගෝඨාභය රාජපක්ෂ මහතා විසින්ම මාධ්‍ය වෙත ප්‍රකාශ කර තිබිණි.", "URL": "https://lankatruth.com/si/?p=73496", "Category": "පුවත්", "Parent URL": null}