{"Source": "Lankatruth", "Timestamp": "December 5, 2019", "Headline": "එජාපයෙන් නාමයෝජනා නොදෙන්නේ නම් ස්වාධීන අපේක්ෂකයෙකු ලෙස මැතිවරණයට", "News Content": "එක්සත් ජාතික පක්ෂයෙන් ඉදිරි මැතිවරණයේදී තමාට නාමයෝජනා ලබා නොදෙන්නේ නම් ස්වාධීන අපේක්ෂකයෙකු ලෙස ඒ සඳහා ඉදිරිපත්වන බව හිටපු රාජ්‍ය අමාත්‍ය රංජන් රාමනායක මහතා අද(05) පැවසීය. විමල් වීරවංශ මහතාගේ පාර්ශ්වයේ සිට එක්සත් ජාතික පක්ෂයට එක්වූ මන්ත්‍රීවරයෙකු තමාට නාමයෝජනා ලබානොදෙන්නැයි ඉල්ලා ඇතැයි තමාට දැනගන්නට ලැබී ඇති බවත් මේ සම්බන්ධව කළ විමසීමකදී, තමාට නාමයෝජනා ලබා නොදීමට කිසියම් විරෝධයක් පවතින බව එජාප නායක රනිල් වික්‍රමසිංහ මහතා සඳහන් කළ බවත් ඒ මහතා පැවසීය. මෙහිදී රංජන් රාමනායක මහතා සඳහන් කර සිටියේ එජාපය තුළ සහ ආණ්ඩුවේ සිටින හොරු තමාගේ පැමිණීම සම්බන්ධව බියවී ඇති බවය. රංජන් රාමනායක මහතා වැඩිදුරටත් සඳහන් කර සිටියේ තමා එලවන තැනක රැදී සිටීමට අවශ්‍යතාවයක් නොමැති බවත්, ස්වාධීන අපේක්ෂකයෙකු ලෙස මැතිවරණය සඳහා ඉදිරිපත්වන බවත් ය. එහිදී ජනතාව තමා තෝරාගන්නේ නම් තමන් පාර්ලිමේන්තු මන්ත්‍රීවරයෙකු ලෙස කටයුතු කරන බවත් නැතහොත් රංගන ශිල්පියෙකු ලෙස කටයුතු කරන බවත් ඒ මහතා පැවසීය.", "URL": "https://lankatruth.com/si/?p=86765", "Category": "පුවත්", "Parent URL": null}