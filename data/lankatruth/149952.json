{"Source": "Lankatruth", "Timestamp": "August 3, 2023", "Headline": "EPF පොලිය 9%ට අඩු කිරීමට එරෙහි මාලිමාවේ නඩුව සලකා බැලීම හෙට", "News Content": "භාණ්ඩාගාර බිල්පත් සහ බැදුම්කරවල සේවක අර්ථසාධක අරමුදල් ආයෝජනය කිරීමේදී ගෙවන පොලිය 9%ක් දක්වා අඩු කිරීමට රජය ගෙන ඇති තීරණය හේතුවෙන් එහි සාමාජිකයන්ගේ මූලික අයිතිවාසිකම් උල්ලංඝනය වන බවට තීන්දුවක් ලබාදෙන්නැයි ඉල්ලා අර්ථසාධක අරමුදලේ සාමාජිකයෙකු වන ජාතික ජන බලවේගයේ ජාතික විධායක සභික, මූල්‍ය විශ්ලේෂක චතුරංග අබේසිංහ විසින් ගොනු කළ මූලික අයිතිවාසිකම් පෙත්සම හෙට (04) සලකා බැලීමට ශ්‍රේෂ්ඨාධිකරණය ඊයේ (02) තීරණය කර ඇත. මෙම පෙත්සම හදිසි නඩු කටයුත්තක් බවත්, ඊට අදාළව අගෝස්තු 11වැනිදා රජය තීරණාත්මක තීන්දුවක් ගැනීමට සූදානමක් ඇති හෙයින් ඊට පෙර දිනයක් ලබාදෙන්නැයි පෙත්සමීකාර පාර්ශ්වය වෙනුවෙන් පෙනීසිටි ජනාධිපති නීතිඥ එම්.ඒ සුමන්දිරන් කළ ඉල්ලීමක් පිළිගනිමින් මුර්දු ප්‍රනාන්දු, යසන්ත කෝදාගොඩ සහ ශිරාන් ගුණරත්න යන ශ්‍රේෂ්ඨාධිකරණ විනිසුරුවරුන්ගෙන් සැදුම්ලත් ශ්‍රේෂ්ඨාධිකරණ විනිසුරු මඬුල්ල එලෙස තීරණය කර තිබේ. මෙම පෙත්සමේ වගඋත්තරකරුවන් වශයෙන් මුදල් අමාත්‍යාංශයේ ලේකම්, ශ්‍රී ලංකා මහ බැංකුවේ මුල්‍ය මණ්ඩලය සහ එහි සාමාජිකයන්, ශ්‍රී ලංකා මහ බැංකු අධිපති, නීතිපති ඇතුළු පිරිසක් නම් කර ඇත. සේවක සේවිකාවන්ගෙන් අයකර ගන්නා ලද රුපියල් ට්‍රිලියන 3.4ක පමණ දායක මුදලත් සේවක අර්ථසාධක අරමුදලේ ඇති බවත් සේවක අර්ථසාධක අරමුදල සතු මුදල්වලින් 90%ක් පමණ භාණ්ඩාගාර බිල්පත් හා බැඳුම්කරවල ආයෝජනය කර ඇති බවත් සඳහන් කරන පෙත්සම්කරු දේශීය ණය ප්‍රතිව්‍යුහගත කිරීමේ වැඩපිළිවෙළ යටතේ සේවක අර්ථසාධක අරමුදණ විසින් භාණ්ඩාගාර බිල්පත් හා බැදුම්කරවල ආයෝජනය කරන මුදල් සඳහා මෙතෙක් හිමි වූ 12%ක පොලිය 9% දක්වා අඩු කිරීමට රජය තීරණය කර ඇතැයිද සඳහන් කර ඇත. මේ තුළින් අදාළ අරමුදලට දායක වී සිටින සාමාජික සාමාජිකාවන්ට දැඩි අගතියක් සිදුවන්නේ යැයිද රජයේ මෙම තීරණය හේතුවෙන් සිය මූලික මිනිස් අයිතිවාසිකම් උල්ලංඝනය වන බවට තීන්දුවක් ලබාදෙන්නැයිද ඉල්ලා සිටින පෙත්සසකාර චතුරංග අබේසිංහ රජයේ මෙම තීරණය බලරහිත කිරීමේ නියෝගයක් නිකුත් කරන්නැයිද ඉල්ලා සිටී. ඉදිරිපත් වූ කරුණු සලකා බැලීමෙන් අනතුරුව පෙත්සම හෙට සලකා බැලීමට ශ්‍රේෂ්ඨාධිකරණය තීරණය කර ඇත. මෙම පෙත්සම් පාර්ශවය වෙනුවෙන් ජානාධිති නීතිඥ එම්.ඒ සුමන්තිරන්, නීතිඥ සුරේන් ප්‍රනාන්දු හා නීතිඥ සුනිල් වටගල පෙනී සිටී.", "URL": "https://lankatruth.com/si/?p=149952", "Category": "ආර්ථික පුවත්", "Parent URL": null}