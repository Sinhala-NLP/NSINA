{"Source": "Lankatruth", "Timestamp": "June 6, 2019", "Headline": "2015 – 2018 රජයේ වංචා දූෂණ සෙවීමේ කොමිසමේ අතුරු වාර්තාව ජනාධිපති අතට", "News Content": "2015 – 2018 වසරවල රාජ්‍ය ආයතනවල සිදුව ඇතැයි පැවසෙන දූෂණ වංචා සෙවීමට පත්කල ජනාධිපති කොමිසමේ අතුරු වාර්තාව අද(06) ජනාධිපතිවරයා වෙත භාර දී තිබේ. 2015 ජනවාරි මස 15 දින සිට 2018 දෙසැම්බර් මස 31 දින දක්වා කාලය තුළ රාජ්‍ය සහ ව්‍යවස්ථාපිත මණ්ඩලයන්හි සිදුවූ දූෂණ ක්‍රියා, වංචා, සාපරාධි ලෙස විශ්වාසය කඩ කිරීම, දේපළ සාපරාධී ව්‍යපහරණය, රැවටීම හා බලය හෝ අධිකාරිය, රාජ්‍ය සම්පත් හා වරප්‍රසාද අනිසි ලෙස පාවිච්චි කිරීම හෝ අවභාවිතය සෙවීමේ ජනාධිපති පරික්ෂණ කොමිෂන් සභාවේ අතුරු වාර්තාව මේ අනුව අද ජනාධිපතිවරයා අතට පත්විය. ජනාධිපතිවරයා විසින් අදාල කොමිසම පසුගිය ජනවාරි 17 වැනිදා පත්කළ අතර එහි වාර්තාව මාස 6ක් ඇතුළත භාරදෙන ලෙස නියෝග ලැබී තිබිණි. ඒ අනුව කොමිසමේ සභාපති විශ්‍රාමික ශ්‍රේෂ්ඨාධිකරණ විනිසුරු උපාලි අබේරත්න මහතා විසින් වාර්තාව ජනාධිපතිවරයා වෙත අද භාර දුන්නේය. ඉහත කරුණු සම්බන්ධ මහජන පැමිණිලි සහ තොරතුරු කැඳවීම සහ අපක්ෂපාතී, පුළුල් විමර්ශනයකට ලක් කිරීම කොමිසමේ කාර්ය භාරය විය.", "URL": "https://lankatruth.com/si/?p=75241", "Category": "පුවත්", "Parent URL": null}