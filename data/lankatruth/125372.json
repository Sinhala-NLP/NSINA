{"Source": "Lankatruth", "Timestamp": "November 2, 2021", "Headline": "අයහපත් කාලගුණයෙන් ප්‍රාදේශීය ලේකම් කොට්ඨාශ 41කට බලපෑම්", "News Content": "මේ දිනවල පවතින වැසි සහිත කාලගුණයත් සමඟ ඇති වූ ආපදා තත්වයන් හේතුවෙන් දිවයිනේ දිස්ත්‍රික්ක 10ක ප්‍රාදේශිය ලේකම් කොට්ඨාශ 41කට බලපෑම් සිදුව ඇතැයි ආපදා කළමනාකරණ මධ්‍යස්ථානය අද (02) මාධ්‍ය වෙත කරුණු දක්වමින් සඳහන් කරයි. එහි අධ්‍යක්ෂ ජනරාල්, මේජර් ජෙනරාල් සුදත්ත රණසිංහ මෙහිදී සඳහන් කර සිටියේ, මේ වනවිට පුද්ගලයින් සිව්දෙනෙක් ජීවිතක්ෂයට පත්ව සිටින බවත්, පවුල් 1,444කට අයත් පුද්ගලයින් 5,790ක් පීඩාවට පත් ව සිටින බවය. ආපදා කළමනාකරණ මධ්‍යස්ථානයේ 117 දුරකථනය හරහා පැය 24 පුරාම තොරතුරු ලබා දිය හැකි බවත් අවශ්‍ය සහන සේවා සැලසීමට කටයුතු කර ඇති බවත් එහිදී අවධාරණය කර තිබේ. මේ අතර, ජල විද්‍යා හා ආපදා කළමනාකරණ වාරිමාර්ග දෙපාර්තමේන්තුවේ වාරිමාර්ග අධ්‍යක්ෂක ඉංජිනේරු එස්.පී.සී සුගීශ්වර පැවසුවේ පවතින වර්ෂාවත් සමග දිවයිනේ ප්‍රධාන ජලාශ කිහිපයක වාන් දොරටු විවෘත කළ බවය. අනුරාධපුර දිස්ත්‍රික්කයේ රාජාංගනය ජලාශයේ මේ වනවිට වාන් දොරටු 06ක් විවෘත කර තිබෙන අතර කුරුණෑගල දිස්ත්‍රික්කයේ දැදුරුඔය ජලාශයේ වාන් දොරටු 04ක් විවෘත කර ඇති බවද අනාවරණය කළේය. පවතින වර්ෂා තත්වය මත වාන් දොරටු විවෘත කිරීමේ ධාරිතාවය වෙනස් කිරීමට සිදුවිය හැකි බැවින් පහත් බිම් ප්‍රදේශවල පදිංචි මහජනතාව මේ සම්බන්ධයෙන් දැඩි අවධානයකින් පසුවිය යුතු බව දනුම් දී තිබේ. දැඳුරුඔය, කලාඔය අවට පහත් බිම් ප්‍රදේශවල පදිංචි මහජනතාව මේ සම්බන්ධයෙන් දැඩි අවධානයකින් පසුවිය යුතු බව දන්වා ඇති අතර ක්ෂණික ගංවතුර තත්වයක් ඇතිවීමේ තත්වය සම්බන්ධයෙන් නිල්වලා ගඟ, ගිං ගඟ, කළු ගඟ හා මහවැලි ගංඟාවල ඉහළ ධාරාවල පිහිටි නගර සහ ගංඟා අවට පදිංචි මහජනතාව සැලකිලිමත්වල ලෙසටද දැනුම් දී ඇත.", "URL": "https://lankatruth.com/si/?p=125372", "Category": "පුවත්", "Parent URL": null}