{"Source": "Lankatruth", "Timestamp": "December 19, 2019", "Headline": "හාල් මාෆියාව එක පෑන් පහරින් ජනපතිට වැලැක්විය හැකියි", "News Content": "හාල් මිල ඉහළ යාමෙහි ඇත්තේ මෝල් හිමියන්ගේ මාෆියාවක් යැයිද ගෝඨාභය රාජපක්ෂ මහතාට එය එක පෑන් පහරින් වැලැක්විය හැකි යැයිද ජනතා විමුක්ති පෙරමුණේ මාතර දිස්ත්‍රික් පාර්ලිමේන්තු මන්ත්‍රී, කෝප් කමිටුවේ හිටපු සභාපති සුනිල් හඳුන්නෙත්ති මහතා අවධාරණය කරයි. පසුගිය කාලයේ පැවැති ආණ්ඩුවේද කොටස්කරුවන් හැටියට කටයුතු කළ මෙම මෝල් හිමියන් විසින් ලංකාවට සහල් ගෙන්වන මිලත් කාලයත් තීරණය කරනු ලැබුවේ යැයිද හඳුන්නෙත්ති මහතා චෝදනා කරයි. මේ වනවිට රටෙහි වී මෙට්‍රි ටොන් ලක්ෂ පහලොවකට වඩා තිබුණත් එයින් ලක්ෂ දහතුනකට වඩා තිබෙන්නේ අතේ ඇඟිලි ගනණටත් වඩා අඩු මෙම වී මෝල්හිමියන් කීප දෙනා සන්තකයෙහි යැයි කී ඒ මහතා මෙම මාෆියාව කොන්දේසි විරහිතව බිඳදැමිය යුතු යැයිද අවධාරණය කරයි. සහල් අධික මිල ගණන්වලට විකිණෙන්නේ පාරිභෝගික අධිකාරියෙන් උපරිම සහල් මිලක් නියම කර තිබෙද්දී යැයිද රජය ඊට වහා මැදිහත් විය යුතු යැයිද හඳුන්නෙත්ති මහතා අවධාරණය කරයි. මෙතෙක් රට පාලනය කළ කිසිදු රජයකට කෘෂිකර්මාන්තය පිළිබඳ වගා සැලසුමක් නැතැයිද ඒ ඒ කන්නයේ වගා කළයුතු බෝග වර්ග මොනවාද ඒවා පාරිභෝජනය කරන පාරිභෝගිකයන්ට ප්‍රමාණවත්ද, අතිරික්තයක් තිබෙනවාද අවශ්‍ය ප්‍රමාණයට සරිලන සේ නිෂ්පාදනය කරන්නේ කෙසේදැයි නිසි කළමනාකරණයක් නොතිබුණේ යැයි ද සුනිල් හඳුන්නෙත්ති මහතා පෙන්වා දෙයි. මෙසේ වගා සැලසුමක් නොතිබීම එළවළු මිල ඉහළ යාමට සෘජුවම බලපා ඇතැයි ද වර්තමානයේ මිල ගණන් ඉහළ ගොස් ඇති එළවළු තවත් මාස කීපයකින් විකුණාගත නොහැකිව කුණු වීමේ අවදානමක්ද ඇතැයි හඳුන්නෙත්ති මහතා පෙන්වා දුන්නේ ය. මේ වනවිට වැඩි මිලක් ලබාගැනීම සඳහා ගොවීන් විශාල සංඛ්‍යාවක් කෙටිකාලීන බෝග වගා කිරීම ආරම්භ කර ඇතැයිද වෙළෙඳපොළ හා වගාව අතර අසමතුලිතතාවය නිසා එම එළවළු මිල සීඝ්‍රයෙන් අඩුවනු ඇතැයිද ඔහු කීය. එමනිසා ආණ්ඩුව පැලැස්තර විසඳුම් යෝජනා කිරීම වෙනුවට එළවළු ගබඩා කරන ක්‍රමවේදයක් හා වෙළෙඳපොළ අවශ්‍යතාවයට ගැලපෙන පරිදි සැපයුම් කළමනාකරණයට අවධානය යොමු කළ යුතු යැයිද එසේ නොවුවහොත් ගොවියාත් පාරිභෝගිකයාත් අසරණ වීම නොවැලැක්විය හැකි යැයිද හඳුන්නෙත්ති මහතා වැඩිදුරටත් සඳහන් කළේය. ලංකාදීප", "URL": "https://lankatruth.com/si/?p=87546", "Category": "පුවත්", "Parent URL": null}