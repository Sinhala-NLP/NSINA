{"Source": "Lankatruth", "Timestamp": "August 27, 2019", "Headline": "චානුක රත්වත්තේ ඇතුළු පහකට එරෙහි මහ බැංකු නඩුව කල්යයි", "News Content": "චානුක රත්වත්තේ මහතා ඇතුළු විත්තිකරුවන් පස් දෙනෙකුට එරෙහිව නීතිපතිවරයා විසින් ගොනුකර තිබෙන නීතීවිරෝධී ලෙස මූල්‍ය ආයතන පවත්වාගෙන යාමේ නඩුව ඔක්තෝබර් මස 29 වන දා යළි කැඳවන ලෙස කොළඹ මහාධිකරණ විනිසුරු විකුම් කළුආරච්චි මහතා අද (27) නියෝග කර තිබේ. මෙම නඩුවට අදාළව සාක්ෂි වශයෙන් ඉදිරිපත් කර තිබෙන ලේඛන ගොනු පරික්ෂා කිරීමට තමන්ට අවශ්‍ය බව එහිදී විත්තියේ නීතිඥවරුන් අධිකරණය හමුවේ සඳහන් කරමින් ඉල්ලා ඇති අතර ඊට පිළිතුරු දෙමින් රජයේ නීතිඥවරයා සඳහන් කර ඇත්තේ එම සාක්ෂි වශයෙන් ඉදිරිපත් කර තිබෙන ලේඛන අතර ඉදිරි පරීක්ෂණවලට අවශ්‍ය සංවේදී ලේඛනද ඇතුලත්ව ඇති හෙයින් ඒවා නොමැතිව සෙසු ලේඛණ පරික්ෂා කිරීම සම්බන්ධයෙන් සිය විරුද්ධත්වයක් නොමැති බව ය. ඒ අනුව සංවේදී ලේඛන නොමැතිව විත්තිය විසින් ඉල්ලා සිටින අනෙකුත් ලේඛන පරික්ෂා කිරීමට ඉඩදෙන මෙන් මහාධිකරණ විනිසුරුවරයා පැමිණිල්ලට දැනුම්දී ඇත. ශ්‍රී ලංකා මහ බැංකුවේ අනුමැතියක් නොමැතිව “එන්ට්‍රස්ට්” නැමති මූල්‍ය සමාගමක් පවත්වාගෙන යාම තුළින් බැංකු පනත යටතේ වරදක් සිදුකිරීම සම්බන්ධයෙන් නීතිපතිවරයා විසින් චානුක රත්වත්තේ ඇතුළු විත්තිකරුවන් පස් දෙනෙකුට එරෙහිව මෙම නඩුව ගොනුකර තිබේ. සීමාසහිත නැගෙනහිර හේවාගම් කෝරලයේ සමූපකාර සමිතිය දැඩි මූල්‍ය අර්බුදයකට ලක්ව තිබෙන්නේද චානුක රත්වත්තේ මහතාට අයත් මෙම මහ බැංකුවේ ලියාපදිංචි නොකළ නීති විරෝධී මූල්‍ය සමාගම වන එන්ට්‍රස්ට් ලිමිටඩ් සමාගමේ වංචනික ලෙස මුදල් තැන්පත් කිරීම හේතුවෙනි. එම මුදල් තැන්පත්කිරීම සිදුව තිබෙන්නේද පැවති මහින්ද රාජපක්ෂ පාලන සමයේ ය. චානුක රත්වත්තේ මහතා මහින්ද පිලේ මන්ත්‍රී ලොහාන් රත්වත්තේ මහතාගේ බාල සොහොයුරා ය.", "URL": "https://lankatruth.com/si/?p=79888", "Category": "පුවත්", "Parent URL": null}