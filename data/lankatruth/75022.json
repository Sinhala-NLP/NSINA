{"Source": "Lankatruth", "Timestamp": "June 3, 2019", "Headline": "ඩී.ඒ.රාජපක්ෂ කෞතුකාගාර නඩුව 19 කැදවන බව නැවත දින දෙයි", "News Content": "පසුගිය රාජපක්ෂ පාලන සමය තුළ හම්බන්තොට මැදමුලන ප්‍රදේශයේ ඩී.ඒ.රාජපක්ෂ අනුස්මරණ කෞතුකාගාරය ඉදිකිරීමේදී රුපියල් මිලියන 33.9ක රාජ්‍ය මුදල් සාවද්‍ය පරිහරණය කර ඇති බවට, හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු 7කට එරෙහිව නීතිපතිවරයා විසින් ගොනුකර ඇති නඩුව කලින් නියම කර ගත් පරිදි ලබන 19 වැනිදා කැඳවන බව කොළඹ ත්‍රිපුද්ගල මහාධිකරණය අද(03) දන්වා සිටියේය. ඉහත චෝදනාව හේතුවෙන් ගෝඨාභය රාජපක්ෂ මහතාගේ විදෙස් ගමන් තහනම් කර තිබුණ ද ප්‍රතිකාර ලබා ගැනීමට සිංගප්පූරුව බලා පිටත්වීමට අවශ්‍ය බවට සිදුකළ ඉල්ලීම පිළිගත් අධිකරණය දෙවන වරටත් ගෝඨාභය රාජපක්ෂ මහතාගේ විදෙස් ගමන් තහනම ලිහිල් කරමින් ඒ සඳහා අවස්ථාව ලබා දුන්නේ ය. එහෙත් මෝසමක් මගින් මෙම නඩුව අද කැඳවූ අවස්ථාවේදී ගෝඨාභය රාජපක්ෂ මහතා වෙනුවෙන් පෙනී සිටි ජනාධිපති නීතිඥ අලි සබ්රි මහතා කරුණු දක්වමින් තම සේවාදායකයාගේ දින යළි දිවයිනට පැමිණිමට නොහැකි වූ බවත් වැඩිදුර වෛද්‍ය ප්‍රතිකාර ලබාගැනීමට අවශ්‍යව ඇති බැවින් ඔහු සිංගප්පූරුවේ රැදී සිටින බව කියා සිටියේය. ඒ අනුව විනිසුරු මඬුල්ල ප්‍රකාශ කර සිටියේ සිද්ධියට අදාල පළමු සැකකරු අධිකරණය හමුවේ පෙනී නොසිට ඇති බැවින් පෙර නියම කර ගත් පරිදි සිද්ධියට අදාල නඩුව ලබන 19 වැනිදා කැඳවන බවය. සම්පත් අබේකෝන්, සම්පත් විජයරත්න සහ චම්පා ජානකී රාජරත්න යන මහත්ම මහත්මීන් ගෙන් සමන්විත ත්‍රිපුද්ගල මහාධිකරණ විනිසුරු මඩුල්ලක් හමුවේ මෙම මෝසම කැඳවා තිබිණි.", "URL": "https://lankatruth.com/si/?p=75022", "Category": "පුවත්", "Parent URL": null}