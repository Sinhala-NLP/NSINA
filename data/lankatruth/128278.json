{"Source": "Lankatruth", "Timestamp": "January 31, 2022", "Headline": "හමුදා කුමන්ත්‍රණයට වසරක් පිරෙද්දී මර්දනයට එරෙහිව බුරුම ජනතාව එක් පෙරමුණකට !", "News Content": "පසුගිය වසරේ දෙසැම්බර් 24 වැනිදා බුරුම ජනතාව අවදි වනුයේ එරට හමුදාව විසින් moso නම් ගමකට කඩා වැදී මානව හිතවාදී ක්‍රියාකාරිකයින් දෙදෙනෙකු, කුඩා දරුවන්, කාන්තාවන් ඇතුළු 35 දෙනෙකු වාහනයක් තුල දමා පුළුස්සා මරා දැමු පුවතකිනි. මේ වන විට මෙම බුරුම රජයේ ම්ලේච්ඡ මර්දනයට විරෝධය පා පොලිස් නිලධාරින් 6000ක් සේවය හැර ගොස් ඇත. ඒ අතර බුරුමයේ Ming Aung Hlaingගේ හමුදා රජයට එරෙහිව ගොඩ නගා ඇති PDF(People Defence Front) සන්නද්ධ සංවිධානය සමග මේ දක්වා ආගම්, කතා කරන භාෂාව ඔස්සේ බෙදී තිබුණු ජනතාව එක පෙරමුණකට පැමිණෙමින් තිබෙන බව බටහිර පුවත්පත් වාර්තා කර සිටි. මර්දනය හේතුවෙන් බුරුම විපක්‍ෂ සාමාජිකයින් 1,400ක් මරා දමා ඇති අතර 15,000ක් සිර ගෙවල් තුලට ගාල් කර ඇත. 320,000 කට උන්හිටි තැන් අහිමි වී හෝ රටින් පලායාමට සිදු වී ඇත. එයට පිළිතුරු ලෙස PDF ගරිල්ලා ව්‍යාපාරය තම ප්‍රහාරයන් රට පුරා ත්‍රීව කරමින් හමුදා හා පොලිස් සාමාජිකයින්, ඔවුන්ගේ පවුල්වල සාමාජිකයින්, බුද්ධි අංශ නිලධාරින් හා ඔත්තුකරුවන් සොය සොයා මරා දමමින් සිටි. වධකාගාර පවත්වාගෙන යනු ලබන රජයට අයත් ගොඩනැගිලි, හමුදා හා පොලිස් කඳවුරු ඉලක්ක කරමින්ද ඒකාබද්ධ ගරිල්ලා ප්‍රහාර දැඩි කර ඇත. ඒ අතර හමුදා හා පොලිස් නිලධාරින් දිනෙන් දින ගරිල්ලා ව්‍යාපාරය සමග එක්වෙමින් පවතී. බුරුම බහුතර ජනතාවගේ මැදිහත් වීමෙන් ගොඩ නගා ඇති PDF ගරිල්ලා ව්‍යාපාරයට මේ දක්වා බෙදුම්වාදී හා ආගම්වාදී සංවිධාන ඔස්සේ සටන් කල karenes, karennis, shans, kachins ගරිල්ලන් විසින් යුධ පුහුණුව ලබා දෙන බව පැවසේ. මේ දක්වා වෙන්ව සටන් කල ගරිල්ලා සංවිධාන 250ක් තනි පෙරමුණකට පැමිණ ඇති අතර පසුගිය ජනවාරි 5 වැනිදා කාම්බෝජ ජනාධිපති HUNSENගේ බුරුම සංචාරය මෙම සංවිධාන ඒකාබද්ධ ප්‍රකාශයකින් හෙලා දකිනු ලැබිණි. එයට පිළිතුරු ලෙස ජුන්ටාවේ අධිකරණය පිළිතුරු දෙනු ලැබුවේ එරට හිටපු අගමැතිණිය aung san suu kyi මහත්මිය ජනවාරි 10 වැනිදා තවත් වසර 4ක සිර දඬුවමක් ලබා දෙමිනි. බුරුම හමුදා ජුන්ටාව හුදකලා කරමින් මේවනවිට යුරෝපීය බහු ජාතික තෙල් හා ගෑස් සමාගම් වන total, ELF හා ඇමරිකානු සමාගම් වන chevron හා ඕස්ට්‍රේලියානු සමාගමක් වන woodside සමාගමද බුරුමයෙන් ඉවත් වී ඇත. රටේ ආර්ථික වර්ධන වේගය 2021 වසරේ 1%ක් වන අතර හමුදා කුමන්ත්‍රණය සිදු වූ පසුගිය වසරේ පෙබරවාරි 1 වැනිදා සිට මිලියනයකට පමණ රැකියා අහිමි වී ඇති බව ලෝක බැංකු වාර්තාවක් මගින්ද සනාථ කර ඇත. කෙසේ වෙතත් චීනය හා රුසියාව තවදුරටත් හමුදා ජුන්ටාව සමගත් aung san suu kyi මහත්මියගේ පක්ෂය සමගත් සම්බන්ධකම් පවත්වා ගනිමින් එ.ජා ආරක්‍ෂක මණ්ඩලය තුල ජුන්ටාව ආරක්ෂා කරමින් හා ආයුධ ලබා දෙමින් සිටීම ජාත්‍යන්තර මානව හිතවාදී සංවිධාන වල දැඩි විවේචනයට ලක් වී ඇත. ඒ අතර හමුදා ජුන්ටාවට ආයුධ විකුණමින් හා වදදීම් ඇතුළු මර්දන ක්‍රමවේද සම්බන්ධයෙන් මොසාඩ් ඔත්තු සේවය ඍජුවම උපදෙස් සපයන බවටත් මුස්ලිම් විරෝධී ප්‍රචාරක ජාලය ප්‍රවර්ධනය සඳහා Gilat Satellite Networks නම් ඊශ්‍රායල් රජයට සම්බන්ධ මාධ්‍ය ජාලය සහභාගී වී ඇති බවත් බටහිර මාධ්‍යයද වාර්තා කර සිටිති. හමුදා කුමන්ත්‍රණයට වසරක් පිරෙන මේ මොහොතේ තම සටන්කාමිත්වය වඩාත් හොඳින් ප්‍රදර්ශනය කරමින් බුරුම ජනතාව විවෘතවම විවිධ සාමකාමී විරෝධතාවන් හා නිහඬ සමස්ථ මහා වැඩ වර්ජනයක් මෙන්ම රට පුරා ගරිල්ලා ප්‍රහාර සුදානම් කරමින් සිටින බව පැවසේ. මෙම සාමකාමී විරෝධතාවන්ට හා සන්නද්ධ ප්‍රහාරවලට එරෙහිව හමුදා ජුන්ටාවද මේ වනවිට මරණිය දණ්ඩණය ප්‍රකාශයට පත් කර ඇත.", "URL": "https://lankatruth.com/si/?p=128278", "Category": "පුවත්", "Parent URL": null}