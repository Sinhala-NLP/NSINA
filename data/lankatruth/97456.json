{"Source": "Lankatruth", "Timestamp": "October 11, 2020", "Headline": "ගම්පහ දිස්ත්‍රික් මහරෝහලේ සෞඛ්‍ය කාර්ය සහායකවරයෙකුටත් කොරෝනා", "News Content": "ගම්පහ දිස්ත්‍රික් මහ රෝහලෙහි ප්‍රාථමික දැඩිසත්කාර ඒකකයේ සේවය කරන සෞඛ්‍ය කාර්ය සහායකවරයෙකු කොවිඩ් – 19 ආසාදිතයෙකු බවට තහවුරු වීම හේතුවෙන් ඔහ ඇසුරු කළ සෞඛ්‍ය කාර්ය සහායකයින් හත් දෙනෙකු නිරෝධානය කිරීමටත් එම ඒකකයේ සේවයෙහි නිරත වෛද්‍යවරුන් 30 දෙනෙකු ඇතුළු කාර්ය මණ්ඩලයෙහි 70ක් පමණ දෙනා PCR පරීක්ෂණයට ලක් කිරීමටත් කටයුතු කර තිබේ. මිනුවන්ගොඩ ප්‍රදේශයේ පදිංචිකරුවෙකු වන මොහු මිනුවන්ගොඩ බ්රැන්ඩික්ස් ඇගලුම් කම්හලෙහි සේවය කරන ආසාදිතයෙකුගේ ආශ්‍රිතයෙකු බව අනාවරණය වී ඇත. මේ අතර මීට පෙර මෙම රෝහලේ ළමා ප්‍රතිකාර ඒකකයෙහි සේවය කරමින් සිටි වෛද්‍යවරයෙකුටද කොවිඩ් – 19 රෝග ආසාදනය වී තිබිණි. ඒ අනුව එම ඒකකයේ 17 දෙනෙකු නිරෝධානයට ලක් කිරීමට පියවර ගෙන ඇති අතර කාර්ය මණ්ඩලයේ පිරිසක් PCR පරීක්ෂණයට ලක් කිරීමට පියවර ගෙන තිබිණි. ළමා ප්‍රතිකාර ඒකකයෙහි සේවය කරමින් සිටි එම වෛද්‍යවරයා මිනුවන්ගොඩ ඇගලුම් කම්හලෙහි සේවිකාවන් පිරිසකට පෞද්ගලිකව ප්‍රතිකාර ලබාදී ඇති අතර එම සේවිකාවක් කොවිඩ් – 19 ආසාදිතයෙකු බවට තහවුරු වන ලදී.", "URL": "https://lankatruth.com/si/?p=97456", "Category": "පුවත්", "Parent URL": null}