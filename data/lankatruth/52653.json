{"Source": "Lankatruth", "Timestamp": "May 21, 2018", "Headline": "බදු බරෙන් ජනතාව කැළඹේ", "News Content": "පසුගිය අප්‍රේල් මස 01 දින සිට ක්‍රියාත්මක කරන බදු ඉහළ දැමීමේ ක්‍රියාමාර්ගයත්, මේ වනවිට ආණ්ඩුව විසින් ගෑස් මිල, ඛනිජ තෙල් මිල සහ බස් ගාස්තු ඉහළ දෑමීමත් නිසා දරා ගැනීමට නොහැකි තරම් ජීවන බර ඉහළ නැඟීමෙන් ජනතාව විශාල කැළඹීමකට ලක් වී සිටින බව විවිධ අංශවලින් වාර්තා වේ. ජාත්‍යන්තර මූල්‍ය අරමුදල විසින් වාරික කිහිපයකින් ලබා දෙමින් සිටින ඩොලර් මිලියන 1,500ක ණය වෙනුවෙන් පනවන ලද නියෝග ගණනාවක් නිසා ජනතාව විශාල ජීවන බරකට මුහුණ දී සිටිති. එම නියෝගවල ප්‍රධානම කරුණු දෙකක් වූයේ දේශීය ආදායම් පනත සංශෝධනය කිරීම හා ඉන්ධන මිල ලෝක වෙළෙඳපොළට අනුව ස්වයංක්‍රීයව වෙනස් වීමේ සූත්‍රයක් හඳුන්වා දීමයි. ඉන්ධන මිල මේ වනවිට ඉහළ දමා තිබේ. එය කොතරම් මිලකින් ඉහළ දමන ලද්දේ දැයි නිස්චිතව පවතී. කෙසේ වුවත්, දේශීය ආදායම් පනත මඟින් බදු වැඩි කර තිබෙන ආකාරය කිසිසේත්ම නිරවුල් නැති අතර ඉතා විශාල ප්‍රමාණයන්ගෙන් බදු වැඩි කර තිබෙන බව ව්‍යාපාරිකයන් හා ජනතාව මේ වනවිට ලිඛිතව දැනුම්දීම් කෙරෙන තත්වයක් තුළ විශාල කැළඹීමකට ඔවූහු පත්ව සිටිති. මෙම තත්වය ඇතිව තිබෙන්නේ 2006 අංක 10 දරන පනතින් මහජනතාව වෙත අයිතම 218ක් වෙනුවෙන් ලබාදී තිබූ බදු සහනයන් නව දේශීය ආදායම් පනත ක්‍රියාත්මක කිරීමත් සමඟ අහෝසි කිරීම නිසාය. පොදු ජනතාවට තිබූ බදු සහන විශාල වශයෙන් කපාහරින අතර සෘජු බදු ගෙවිය යුතු බවට ලියාපදිංචි කරගෙන සිටින පුද්ගලයන් 91,645 වන පිරිසගෙන් බදු අය කර ගන්නේ එයින් 48%ක් වූ 43,990 දෙනෙකුගෙන් පමණි. බදු අය කර ගැනීම සඳහා ලියාපදිංචි කරගෙන තිබෙන 119,300ක් පමණ වන ආයතන අතුරින් බදු අය කර ගන්නේ ආයතන 35,800කින් පමණක් බවද හෙළි වී තිබේ. බදු ගෙවිය යුතු පුද්ගලයන් සහ ආයතන මෙලෙස මහා පරිමාණයෙන් පොලු තබා ඇති අතර පොදු ජනතාව මත මහා බදු බරක් පටවා තිබේ. ලංකා ඉරිදා සංග්‍රහය", "URL": "https://lankatruth.com/si/?p=52653", "Category": "ආර්ථික පුවත්", "Parent URL": null}