{"Source": "Lankatruth", "Timestamp": "April 1, 2023", "Headline": "ඇඟලුම් කර්මාන්තයට මරු පහරක්", "News Content": "කොවිඩ් වසංගත සමයේ පවා කඩා නොවැටුණු මට්ටමකින් ඇඟලුම් අපනයන ආදායම කඩා වැටෙමින් තිබෙන බව මහ බැංකුවේ අලුත්ම නිවේදනයක් මගින් අනාවරණය වේ. ශ්‍රී ලංකා මහ බැංකුවේ ආර්ථික පර්යේෂණ දෙපාර්තමේන්තුව මාර්තු 31 වෙනි දින නිකුත් කරන ලද පසුගිය පෙබරවාරි මාසට අදාල විදේශීය අංශයේ ක්‍රියාකාරිත්වය දැක්වෙන නිවේදනයෙන් මේ බව අනාවරණය වේ. 2022 පෙබරවාරි මාසයේ ඇඟලුම් අපනයන ආදායම ඩොලර් මිලියන 496.4ක් වී තිබූ අතර මෙම වසරේ පෙබරවාරි මාසයේදී එය ඩොලර් මිලියන 431.3 දක්වා බිඳවැටී ඇත. එසේම පසුගිය 2022 වසරේ ජනවාරි සහ පෙබරවාරි මාස දෙකේදී ඇඟලුම් අපනයනයෙන් ඩොලර් මිලියන 1012.5ක් උපයාගෙන ඇති අතර මෙම වසරේ (2023) මුල් මාස දෙකේදී එය ඩොලර් මිලියන 855.7 දක්වා 15.5%කින් බිඳවැටී ඇති බව හෙළි වේ. විශේෂයෙන්ම විදුලි ගාස්තු අසීමිතව ඉහළ දැමීම නිසා ඇඟලුම් කර්මාන්තකරුවන් රැසක් මෙරටින් බැහැර වී යන බව මාධ්‍ය වාර්තා කර තිබිණි.", "URL": "https://lankatruth.com/si/?p=146110", "Category": "පුවත්", "Parent URL": null}