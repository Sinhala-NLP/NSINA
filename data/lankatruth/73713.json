{"Source": "Lankatruth", "Timestamp": "May 13, 2019", "Headline": "රංජන්ගේ නඩුව ජූලි 21ට කල්යයි", "News Content": "අධිකරණයට අපහාස කළ බවට චෝදනා එල්ලවී ඇති අමාත්‍ය රංජන් රාමනායක මහතාට එරෙහිව පවතින පැමිණිල්ල අද(13) ශ්‍රේෂ්ඨාධිකරණය හමුවේ කැඳවා තිබූ අතර නියමිත විනිසුරු මඬුල්ල සහභාගීවී නොතිබීම මත නඩු විභාගය ජූලි මස 29 වැනිදා දක්වා කල් තැබිණි. අදාල පැමිණිල්ල සිසිර ද ආබෲ, විජිත් මළල්ගොඩ සහ ප්‍රසන්න ජයවර්ධන යන ත්‍රිපුද්ගල විනිසුරු මඬුල්ල හමුවේ කැඳවීමට නියමිතව තිබූ අතර විජිත් මළල්ගොඩ විනිසුරුවරයා ජනාධිපති පරීක්ෂණ කොමිසමක විමර්ශන කටයුතු සඳහා සහභාගීවී සිටි බැවින් නඩු විභාගය ජූලි මස 29 වැනිදා දක්වා කල් තබන බව සිසිර ද ආබෲ ,මුර්දු ප්‍රනාන්දු සහ එස්.තුරෙයිරාජා යන ත්‍රිපුද්ගල විනිසුරු මඩුල්ල නියම කළේය. පූජ්‍ය මාගල්කන්දේ සුදත්ත හිමියන් සහ විශ්‍රාමික ගුවන් හමුදා නිලධාරියකු වන සුනිල් පෙරේරා විසින් ඉදිරිපත් කළ පැමිණිල්ලකට අනුව නීතිපතිවරයා මෙම චෝදනා පත්‍රය රංජන් රාමනායක මහතාට එරෙහිව ගොනුකර තිබේ. පසුගිය අගෝස්තු මස 21 වැනිදා අරලියගහ මන්දිරයේ පැවති එක්සත් ජාතික පක්ෂයේ මාධ්‍ය සාකච්ඡාවකින් අනතුරුව, මෙරට සිටින නීතීඥවරුන් සහ විනිසුරුවරුන් බහුතරයක් දූෂිත පුද්ගලයන් බව රංජන් රාමනායක මහතා පවසා ඇති බවත් එම ප්‍රකාශය හරහා අධිකරණයට අපහාසයක් සිදුව ඇති බවත් පැමිණිලිකාර පාර්ශ්වය පවසයි. එම පැමිණිල්ලට අනුව නීතිපතිවරයා විසින් රන්ජන් රාමනායක මහතාට එරෙහිව එම චෝදනා පත්‍රය ගොනු කර තිබේ.", "URL": "https://lankatruth.com/si/?p=73713", "Category": "පුවත්", "Parent URL": null}