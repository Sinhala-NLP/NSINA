{"Source": "Lankatruth", "Timestamp": "April 21, 2021", "Headline": "ගින්නේ මූලය සොයා ගැනීමට දුමාරය විනිවිද යා යුතුයි", "News Content": "Citizen Fact Check ආයතනයේ ආරම්භක උත්සවයේදී පසුගියදා බිමල් රත්නායක විසින් සිදුකරන ලද කථාව ඔබේ ආයතනයේ ආරම්භක උත්සවය සඳහා සහභාගි වීමට මට ආරාධනා කිරීම ගැන Citizen Fact Check කණ්ඩායමට මම ස්තූතිවන්ත වෙනවා. මා සිතන්නේ සත්‍යය සහ අසත්‍යය කුමක්දැයි බැලීම සහ කියූ දෙය සහ නොකියූ දේ විමසා බැලීම සමාජය තුළ ප්‍රජාතන්ත්‍රවාදය ශක්තිමත් කිරීමේ වැදගත් අංගයක් බවයි. වැරදි තොරතුරු හා ව්‍යාජ තොරතුරු කර්මාන්තය ආලෝකයේ වේගයෙන් සමාජය තුළ ව්‍යාප්ත වෙමින් පවතිනවා .අනෙක් අතට, පුද්ගලයන්, ඔවුන්ගේ ආදරණීයයන් සහ ඔවුන්ගේ සංවිධාන දුෂ්ට ප්‍රහාර, වෙනස්කම් කිරීම්, ඔවුන්ගේ මූලික දේශපාලන, සමාජ අයිතිවාසිකම් අහිමි කිරීම් වැනි දේවලින් ආරක්ෂා කිරීමට එය උපකාරී වනවා. එමෙන්ම කරුණු පරීක්ෂා කිරීම මගින් ප්‍රජාතන්ත්‍රවාදයේ සීමාවන් පුළුල් කරන අතර පුද්ගලයන්ගේ පුද්ගලිකත්වය ආරක්ෂා කරනු ඇති. දේශපාලන ක්‍රියාකාරිකයෙකු ලෙස මා මෙහි කතා කරන්නේ මගේම අත්දැකීම්වලිනුයි. මා ව්‍යාජ ප්‍රචාරයන් සහ ව්‍යාජ ප්‍රවෘත්තිවලින් වඩාත්ම ගොදුරු වූ අයගෙන් කෙනෙක්. මෙහිදී මම මා මෑතකදී මුහුණ දුන් අත්දැකීමක් ඔබට කියන්නම්. මට බොහෝ BMW කාර් ඇති බවට වන මුළුමනින්ම අසත්‍යයක් පදනම් කරගනිමින් මා ගැන ව්‍යාජ චිත්‍රයක් ඇඳ ඇති බව ඔබගෙන් සමහරෙක් දැනුවත් ඇතැයි මම සිතනවා. මෑතකදී, මගේ බිරිඳ සහ දියණිය BMW මෝටර් රථයක් පදවන විට අනතුරකට ලක්වූ බවට ව්‍යාජ පෝස්ට් එකක් විශාල ලෙස ප්‍රචාරය වුණා. ඔවුන් මේවා පළ කර තිබුණේ ඉතා ඒත්තු ගැන්වෙන සටහන් සහිතව ඡායාරූපද සහිතවයි. මේ නිසා, මටත් මගේ මවටත් ගෙදරටත් දුරකථන ඇමතුම් දුසිම් ගණනක් ලැබුණා. හාස්‍යජනක දෙය නම් දින දෙකකට පසු අපේ ප්‍රදේශයේ භාර රජයේ නිලධාරියා මගේ නිවසට කතා කර මෙම සිදු වූවායැයි කියනු ලබන අනතුර පිළිබඳව මගේ මවගෙන් විමසා තිබීමයි. කිසිවක් සිදුවී නැතැයි ඇය පවසා තිබුණා. ඉන්පසු ඔහු පවසා ඇත්තේ පොලිස් මූලස්ථානයේ මාධ්‍යයට සම්බන්ධ ඒකකය ඒම ඒම පොස්ටුවේ සත්‍යතාව පරීක්ෂා කරන ලෙස තමාගෙන් ඉල්ලා ඇති බවයි. මෙම ව්‍යාජ පෝස්ට්ටුව පළමුවෙන්ම ප්‍රකාශයට පත් කරනු ලැබුවේ ඇක්සිඩන්ට් ඩොට් ඒල්කේ නම් පිටුවක වන අතර එය මෙහෙයවනු ලබන්නේ ආණ්ඩුව හෝ පොලීසියට සම්බන්ධ කණ්ඩායම් විසින් යැයි මම සිතනවා. එබැවින් මේ ව්‍යාජ පොස්ට්ටුව ආරම්භ කළේ ඔවුනුයි. එය කෙතරම් බලවත් වුණාද කියනවානම් ඔවුන්ගේම ප්‍රධානියාද ඔවුන් විසින්ම නිර්මාණය කළ ව්‍යාජ ප්‍රවෘත්තිවලට හසු වී එය සත්‍යයක් දැයි පරීක්ෂා කර බලන ලෙස ඉල්ලා සිටියා. මට මේ තත්වයට මුහුණදීමට පුරුදුයි. නමුත් හිතන්න, ඔවුන් අපේ නෑදෑයන් හා ආදරණීයයන් මත ඇති කරන පීඩනය කෙතරම් අනවශ්‍ය හිරිහැරයක්ද කියලා. ජාතිවාදයට එරෙහිව කථා කරන පුද්ගලයෙකු ලෙස මෙම ව්‍යාජ පෝස්ට් ප්‍රචාරය මගින් යම් ජනවාර්ගික කණ්ඩායමක් අතර මා පිළිබඳව ඉතා අඳුරු චිත්‍රයක් අඳිනු ලැබ තිබෙනවා. මගේ මුළු ජීවිත කාලය තුළදී පවා එම ව්‍යාජ චිත්‍රය ඉවත් කිරීමට නොහැකි වනු ඇතැයි මම සිතනවා. කෙසේ නමුත් මෙම සාකච්ඡාව ගැඹුරු තලයකට ගෙන ඒමට මම කැමතියි. මන්ද ඔබේ ආයතනයේ නමට “CITIZEN (පුරවැසි) ” යනුවෙන් ඉතා වැදගත් වචනයක් ඇති නිසා! මම හිතන්නේ මෙම ව්‍යාජ පෝස්ට් යනු නැගෙන දුම පමණයි. අපගේ කාර්යය වන්නේ ගින්න සොයා ගැනීමයි! මෙම ව්‍යාජ හා මඩ පෝස්ට් නිර්මාණය කර ප්‍රකාශයට පත් කරන පුද්ගලයින් ඩිජිටල් සේවකයින් පමණක් බව මම දන්නවා. ඔවුන්ගේ වැඩ සඳහා ගෙවනු ලබනවා. නිදසුනක් වශයෙන්, ඔවුන් අනුර සහෝදරයා නිරීක්ෂණය කිරීම සඳහා කුලීකරුවන් විසිපහක්ද, හඳුන් සහෝදරයා සඳහා දස දෙනෙකුද, එපරිදිම මා වෙනුවෙන් දස දෙනෙකුද වෙන් කරනු ලැබ තිබෙනවා විය හැකියි. ඔවුන් ඩිජිටල් ස්නයිපර්කරුවන් වගේයි; ස්නයිපර්වරුන් ඔවුන්ගේ ඉලක්කය පැය 24 පුරාත්, දින 7 පුරාත් සමීපව නිරීක්ෂණය කරන බව ඔබ දන්නවා. මේ ඩිජිටල් සේවකයින් අපව නිරීක්ෂණය කරමින් සිටිනවා. එබැවින් ඔවුන් තමන්ගේ ඉලක්කයේ වාග් මාලාව, කථන රටාව, ප්‍රධාන තර්ක, හැසිරීම්, ඇති විය හැකි දුර්වලතා යනාදිය දන්නවා. ඉන්පසු ඔවුන් තමන්ට ලබා දී ඇති අරමුණු හා ඉලක්ක අනුව තමන්ගේ ව්‍යාජ පෝස්ට් නිර්මාණය කරනවා. (මේ ස්නයිපර්වරුන් භයානක බව ඔබ දන්නවා. එහෙත් ඇතැම්විට ඔවුන් තමන්ගේ කඳවුර වෙනස් කරනවා. මන්ද ඔබ මාස ගණනක් එක් පුද්ගලයෙකු නිරීක්ෂණය කරද්දී, ඔහු සැබෑ සත්‍යවාදී මිනිසෙකු වේනම්, ස්නයිපර්වරයා ඔහුට ආදරය කිරීමටත් ගරු කිරීමටත් පටන්ගන්නවා. එවිට ඔහු ඉලක්කයට කිසිදු හානියක් කළ නොහැකි මට්ටමකට වර්ධනය වෙනවා. එබැවින් හමුදාවේ මෙන් නොව ඩිජිටල් ස්නයිපර් ක්ෂේත්‍රයේදී මෙවැනි දේ සිදුවනවා. මෙය අතුරු කතාවක්.) ඔවුන් සතුව බොහෝ ව්‍යාජ පිටු, ගිණුම්, වෙබ් අඩවි තිබෙනවා. එබැවින් මේ ආකාරයේ සාදන ලද පොස්ට් වාර්තා කිරීම හේතුවෙන් ඔවුන්ට රැකියා අහිමි වීමක් සිදුවන්නේ නැහැ. එසේම අපි හිතන්නේ ඔවුන්ගෙන් සමහරෙකුට අප සමඟ කිසිදු පුද්ගලික ගැටලුවක් ඇත්තේ නැහැ. ඔවුන් හුදෙක් වැටුප් ලබන ඩිජිටල් කම්කරුවන් පමණයි. නමුත් අපි මෙම ඩිජිටල් කම්කරුවන්ගේ හාම්පුතුන් කවුරුන්දැයි කතා කරමු. අ) මෙම කම්කරුවන්, සමාජ මාධ්‍යයන්හි හා ප්‍රධාන ධාරාවේ මාධ්‍යයන්හි සහ පොදු ස්ථානයන්හි යොදවමින් ඔවුන් කරන්නේ කුමක්ද? ආ) ඔවුන් මෙය කරන්නේ කෙසේද? ඇ) ඔවුන්ගේ හාම්පුතුන් කවුරුන්ද? ඔවුන් කරන්නේ කුමක්ද? • ඔවුන් ජනතාව අතර ව්‍යාජ විඥානයක් ඇති කරනවා • ඔවුන් කැමැත්ත බලහත්කාරයෙන් හා ප්‍රජාතන්ත්‍රවාදී නොවන ආකාරයෙන් නිෂ්පාදනය කරනවා • බහුජනතාවගේ මනස් පාලනය කරනවා ඔවුන් එය කරන්නේ කෙසේද? • බොහො විට සමාජ මාධ්‍ය සමාගම්වල සහයෝගීතාවය ඇතිව ගිණුම් හිමියන්ගෙන් දත්ත නීති විරෝධී එකතු කර ගැනීමෙන් • ක්ෂුද්‍ර ඉලක්ක ගත කිරීම් මගින් • ව්‍යාජ ලොග්අවුට් භාවිත කිරීම මගින් • රහසිගත ෆිල්ටර් භාවිතා කිරීම මගින් • කිසිදා කිසිදු තැනක ක්‍රියාවේ නොයෙදවූ සියලු වර්ගවල ඇල්ගොරිතම යෙදීම මේ හාම්පුතුන් කවුද? • දැවැන්ත සමාගම් • විශාල දේශපාලන පක්ෂ • විශාල සිවිල් සංවිධාන සහ ධනවත් පුද්ගලයන් ජනතාව අතර ව්‍යාජ විඥානයක් ඇති කිරීම කේම්බ්‍රිජ් ඇනලිටිකා සිදුවීමේ එක් ප්‍රධාන උදාහරණයක් මෙහිලා සඳහන් කිරීමට කැමතියි. මෙම පොත ලියා ඇත්තේ කේම්බ්‍රිජ් ඇනලිටිකාහි ක්‍රිස්ටෝපර් විලීගේ අදහසක් අනුවයි. ෆේස් බුක් සමාගමේද සහය ඇතිව එක්සත් ජනපද ෆේස් බුක් භාවිතා කරන්නන්ගේ ගිණුම් මිලියන 87ක් එකතු කර ගැනීමට අදාළ ප්‍රවේශය ලබා ගැනීම සඳහා ට්‍රම්ප්ගේ ප්‍රචාරක අරමුදල් සපයන්නා වන සහ නව මූල්‍ය ජාවාරම්කාර ස්ටීව් බැනන් විසින් ඩොලර් මිලියන 20 කට වඩා අරමුදල් සම්පාදනය කරමින් කේම්බ්‍රිජ් ඇනලිටිකා අරඹනු ලැබූ බව ඔහු මෙහිදී සහ එක්සත් ජනපද සෙනෙට් කමිටුව හමුවේ ඔප්පු කර තිබෙනවා. ක්ෂුද්‍ර ඉලක්ක කිරීම්, නීතිවිරෝධී දත්ත එකතු කිරීම් ඇතුළු ඉහත සඳහන් මෙවලම් භාවිත කර බොහෝ තොරතුරු එකතුකිරීම් මගින් ලතින් ඇමරිකානු ජාතිකයන් සහ කළු ජාතිකයින්, සංක්‍රමණිකයන්, සමලිංගිකයින්, පරිසරවේදීන් හේතුවෙන් තමන්ගේ ජීවන රටාව අනතුරේ පවතින බවට සුදු ජාතිකයන් අතර ව්‍යාජ විඥානයක් ඇති කිරීම සඳහා දැවැන්ත ව්‍යාපාරයක් දියත් කරනු ලැබ තිබුණා. මෙය ‘වඳ කොත්තු’, ‘වඳ කාන්තා යට ඇඳුම්’ (ආහාර හා ඇඳුම් පැළඳුම් මගින් වඳභාවය ඇති කරන බව) සම්බන්ධයෙන් සහ දොස්තර ෂාෆි ෂිහාබ්දීන් වන්ධ්‍යකරණය කළ බවට ව්‍යාජ චෝදනා මත අත්අඩංගුවට ගැනීම සම්බන්ධයෙන් ඇති කරන ලද තත්වයමයි. කැමැත්ත නිෂ්පාදනය කිරීම “ගැලවුම්කරුවා වන්නේ ට්‍රම්ප්!” යන සටන් පාඨය එ.ජ. සමාජය තුළ නිර්මාණය කරනු ලැබුවා. මනස පාලනය කිරීම ජාතිවාදය, අන්‍යයන් කෙරෙහි භීතිකාව, සංක්‍රාන්ති ලිංගික විරෝධී ප්‍රචාරය, චීන ජාතිකයන්ට එරෙහි විරෝධය ආදිය මතු කරනු ලැබුවා. (මෙහිම ශ්‍රී ලංකා සංස්කරණය වන්නේ, ශ්‍රී ලංකාව මුස්ලිම් රටක් වනු ඇත යන්නයි. අවුරුදු 5 ට අඩු ළමයින්ගෙන් 50% ක් මුස්ලිම් වන බවත්, විදුලි පුටුව ක්‍රියාත්මක විය හැකි බව කීම සහ දොස්තර ෂාෆිගේ සිදුවීම එහි උච්චතම අවස්ථාව වූයේ, සිංහල බෞද්ධ මව්වරුන් 4000ක් වඳ බවට පත් කළ බව කියමිනි!) එබැවින් ඔබ ක්‍රියාත්මක කරන ව්‍යාපෘතිය ශක්තිමත් කර ගැනීම සඳහා ප්‍රායෝගික ක්‍රියාත්මක කිරීම් කිහිපයක් තිබේ නම් වඩාත් සුදුසුය. මේවා බොදු බල සේනා, සහරාන්, රාවණා බලය යනාදිය විය හැකිය. ඔවුන්ට ගෙවා යම් ඔවුන් ලවා ක්‍රියාමාර්ගයක් ගත හැකිය. ඇමරිකා එක්සත් ජනපදයේ, කු ක්ලූක්ස් ක්ලැන් සහ දේශප්‍රේමී තරුණයන් සහ සියලු ආකාරයේ මැර කණ්ඩායම් පුරවැසියන් අතර මෙවැනි දේ ක්‍රියාත්මක කරද්දී ප්‍රධාන ව්‍යාපෘතිය ඉලක්ක කර ගන්නේ අන්තර්ජාලය පාවිච්චි කරන තරුණ පරම්පරාවයි. මෙවැනි දේ කිරීමෙන් එකිනෙකාට එරෙහි ජාතිවාදයේ විශාල මාත්‍රාවක් නිර්මාණය කෙරෙනවා. ඇමරිකා එක්සත් ජනපදයේදී, ශ්‍රී ලංකාවේදී සහ බ්‍රෙක්සිට් සිදුවීමේදී, හංගේරියාවේදී, බ්‍රසීලයේදී සහ තවත් බොහෝ ස්ථානවලදී මෙබඳුම උපක්‍රම ඔබට දැකගැනීමට පුළුවන්. මෙම ව්‍යාජ තොරතුරු නිෂ්පාදනය කිරීම ඩිජිටල් කම්කරුවන්ගේ කාර්යයක් නෙමෙයි. එය සමාජ මාධ්‍ය සමාගම්වල සෘජු සහයෝගීතාවය සහිතව දැවැන්ත සමාගම්වල සහ විශාල දේශපාලන පක්ෂවල වැඩක්. ක්‍රිස්ටෝපර් විලී ශ්‍රී ලංකාවද භාවිතා කර ඇති බව මෙහිදී ඔබට දැනගත හැකියි. කේම්බ්‍රිජ් ඇනලිටිකා ආයතනයට එරෙහිව නඩු පැවරීමේ තම අරගලයේදී ඔහු එහි අධ්‍යක්ෂවරුන් රවටා ගැනීම සඳහා ශ්‍රී ලාංකිකයෙක් භාවිතා කළා. ඔහු ශ්‍රී ලංකාව රටක් ලෙස තෝරාගත්තේ කුමක් නිසා දැයි ඔහු මෙහිදී පැහැදිලි කළා. ඔහු සිය “Mind F*ck” නම් ග්‍රන්ථයේ මෙසේ සඳහන් කරනවා. “ලංකා දේශපාලනයේ අවුල් සහගත තත්වය හා එහි ඉතිහාසය, යථාර්ථයේදී බරපතළ ලෙස නොසැලකෙන ව්‍යාජ දේශපාලන වාතාවරණයක් නිර්මාණය කිරීම පහසු කරවා තිබුණි.” මට සිතෙන්නේ කැළණියේ නාගලෝකයේ නයා පිළිබඳ අදහස දිලිත්ට දුන්නේ ක්‍රිස්ටෝපර් බවයි! මේ තත්වය තුළ අපි හිතන්නේ මේ ව්‍යාජ පෝස්ට් නොහික්මුණු තරුණයන්ගේ නිෂ්පාදන නොව දැවැන්ත ව්‍යාපාරිකයන්ගේ සහ විශාල දේශපාලන චරිතවල නිෂ්පාදනයන් වන බවයි. එසේම අනාගතයේදී, ඔවුන්ගේ වැරදි තොරතුරු හා ව්‍යාජ පෝස්ට් කර්මාන්තය පුළුල් කිරීමට සිදුවනවා. මන්ද ඔවුන් රට පාලනය කිරීමට යන්නේ ආර්ථිකය සංවර්ධනය කිරීමෙන් හෝ ජනවාර්ගික සමගිය ඇති කිරීමෙන් හෝ සොබාදහම ආරක්ෂා කිරීමෙන් හෝ සමාජ අසාධාරණයන් තුරන් කිරීමෙන් හෝ නෙමෙයි. එය ප්‍රභූ පැලැන්තිය විසින් ප්‍රභූ පැලැන්තිය වෙනුවෙන් ගෙන යනු ලබන පාලනයක්! එබැවින්, ජන මනස වෙනස් කිරීම සඳහා ඔවුන්ගේ මූලික ප්‍රශ්නවලින් ඔවුන් ඈත් කර තැබීම සඳහා ඔවුන් අතර ව්‍යාජ විඥානයක් ඇති කළ යුතුව තිබෙනවා. එබැවින් වැරදි තොරතුරු සම්පාදනය විශාල කර්මාන්තයක් වනු ඇති අතර සත්‍ය අසත්‍යතාව පරීක්ෂා කර බැලීම බරපතළ සමාජ අවශ්‍යතාවයක් වනු ඇති. එසේම විශාලතම ගැටලුව වනු ඇත්තේ සමාජ මාධ්‍ය සමාගම් මෙම අඳුරු බලවේග සමඟ සහයෝගයෙන් කටයුතු කිරීමය. ගින්නේ මූලය වන සැබෑ උදුන සොයා ගැනීම සඳහා මෙම කරුණු පරීක්ෂා කිරීම දුමාරය විනිවිද යා යුතු යැයි අපි සිතනවා. එබැවින් අපට ශ්‍රී ලාංකේය ස්නෝඩන්ලා, ශ්‍රී ලාංකේය වීරවරුන් අවශ්‍ය වී තිබෙනවා. මේ මහා ප්‍රාග්ධන සහ විශාල දේශපාලන රාක්ෂයන්ට එරෙහිව පුරවැසියන්ගේ අයිතිවාසිකම් ශක්තිමත් කිරීම වෙනුවෙන් තාක්‍ෂණික හැකියාව සහ සමාජ-දේශපාලන අවබෝධය සහිත දේශීය ප්‍රගතිශීලී ඩිජිටල් ක්‍රියාකාරීන්ගේ සංගම් හෝ කණ්ඩායම් තිබිය යුතු වෙනවා.! පෘථිවියේ සෑම විශේෂයක් සඳහාම වඩා හොඳ ලෝකයක් ඇති කිරීම සඳහා භාවිතා කළ හැකි මෙම සුපිරි තාක්‍ෂණයන් විශාල මිනිසුන් අතළොස්සක් විසින් පැහැරගනු ලැබ ඔවුන්ගේ අවශ්‍යතා ඉටුකර ගැනීම සඳහාත් ජනතාවගේ සමස්ත අනාගතයම විනාශ කර දැමීම සඳහාත් පාවිච්චි වෙමින් තිබීම අවාසනාවකි. එබැවින්, වඩාත් ප්‍රජාතන්ත්‍රවාදී සමාජ මාධ්‍ය භාවිතයක් වෙනුවෙන් වැඩ කරමු. ප්‍රගතිශීලී ඩිජිටල් සේවක සංගම් හෝ කණ්ඩායම් සකස් කිරීමට අපි තරුණයින් දිරිමත් කරමු! දුම පිළිබඳව මෙන්ම ගින්න පිළිබඳවද සත්‍යය පරීක්ෂා කිරීම සඳහා Citizen Fact Check ආයතනයට සියලු ධෛර්යය සහ දැක්ම ප්‍රාර්ථනා කරමි! ඔබට ස්තුතියි, බිමල් රත්නායක", "URL": "https://lankatruth.com/si/?p=115231", "Category": "පුවත්", "Parent URL": null}