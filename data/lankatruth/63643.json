{"Source": "Lankatruth", "Timestamp": "November 18, 2018", "Headline": "සර්ව පාක්ෂික හමුව එකඟතාවයකින් තොරව අවසන්", "News Content": "රට තුළ ඇතිවී තිබෙන දේශපාලන අර්බුදය විසඳීම සඳහා ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ජනාධිපති කාර්යාලයේ දී අද (18) පස්වරු 05.00ට පැවැති සර්ව පාක්ෂික හමුව අවසන් වී ඇත්තේ එකඟතාවකින් තොරවය. මෛත්‍රීපාල සිරිසේන ජනාධිපතිවරයා, මහින්ද රාජපක්ෂ මහතා සහ එම කණ්ඩායම් නියෝජනය කරන පක්ෂ නායකයින්, එක්සත් ජාතික පක්ෂයේ රනිල් වික්‍රමසිංහ මහතා සහ එම පක්ෂයේ නායකයින්, දෙමළ ජාතික සන්ධානයේ නායක, විපක්ෂ නායක ආර්. සම්බන්ධන් මහතා සහ එම පක්ෂයේ නායකයින් ඇතුළු පක්ෂනායකයින් එම අවස්ථාවට එකිවී තිබේ. මහින්ද රාජපක්ෂ මහතා වෙනුවෙන් සහභාගී වූ පක්ෂ නායකයන් මහින්ද රාජපක්ෂ මහතා ඇගමැති ධුරයට පත් කිරීම සාධාරණීකරණය කරමින් හා ඔහුට එරෙහිව ඉදිරිපත් කර ඇති විශ්වාසභංග යෝජනාව නීත්‍යනුකූල නොවන ව පවසමින් කරනු ඉදිරිපත් කර ඇත. මහින්ද රාජපක්ෂ මහතාට විරුද්ධව පෙනී සිටින කණ්ඩායම වෙනුවෙන් සහභාගී වූ පක්ෂ නායකයින් මහින්ද රාජපක්ෂ මහතා අගමැති ලෙස පිළිගත නොහැකි බව පවසමින් සහ ඔහුට එරෙහිව ඉදිරිපත් කළ විශ්වාසභංග යෝජනාව නීත්‍යනුකූල බව පෙන්වමින් කරුණු දක්වා තිබේ. කෙසේ නමුත් මෙම සාකච්ඡා අවසන් එකඟතාවයකින් තොරව අවසන් වී ඇත. රටේ මෙවැනි අර්බුදකාරී වාතාවරණයක් හට ගත්තේ ජනාධිපති මෛත්‍රීපාල සිරිසේන විසින් කුමන්ත්‍රණකාරී ලෙස මහින්ද රාජපක්ෂ මහතාව අගමැති ධුරයට පත් කරමින් සහ කුමන්ත්‍රණකාරී කැබිනට් මණ්ඩලයත් පත්කරමින් අනුගමණය කළ ප්‍රජාතන්ත්‍ර විරෝධී ක්‍රියාමාර්ග නිසාය. මෛත්‍රීපාල සිරිසේන ජනාධිපතිවරයාගේ කුමන්ත්‍රණ අගමැතිවරයාටත් කුමන්ත්‍රණ කැබිනට් මණ්ඩලයටත් බහුතර මන්ත්‍රී කණ්ඩායමකගේ විශ්වාසය දිනාගැනීමට නොහැකි වනවිට මන්ත්‍රීවරු මුදල් දී මිලදී ගැනීම දක්වාම කුමන්ත්‍රණය දුර දිගය නමුත් කුමන්ත්‍රණ අගමැතිවරයාට අවශ්‍ය මන්ත්‍රී ධුර 113 අහිමිවීම මත ව්‍යවස්ථාවටද පයින් ගසමින් ජනාධිපතිවරයා විසින් පාර්ලිමේන්තුව විසුරුවන ලදී. ඉන් පසු ඊට එරෙහිව පාර්ලිමේන්තුවේ පක්ෂ ගණනාවක් සිවිල් සංවිධාන, මැතිවරණ කොමිසමේ නිලධාරියෙකු ඇතුළු කණ්ඩායමක් ඊට එරෙහිව අධිකරණයේ පිහිට පැතූ අතර මේ වනවිට ජනාධිපතිවරයා පාර්ලිමේන්තුව විසුරුවා හැරීමට නිකුත් කළ ගැසට් නිවේදනය තාවකාලිකව ශ්‍රේෂ්ඨාදිකරණය මගින් අත්හිටුවා තිබේ. ඒ අවසරයෙන් කැඳවූ පාර්ලිමේන්තුව පසුගිය දින 03හිදීම ගෙනා විශ්වාසභංග ඇතුළු යෝජනා මගින් මහින්ද රාජපක්ෂ ප්‍රමුඛ කුමන්ත්‍රණ ආණ්ඩුවට මන්ත්‍රීවරු 122කගේ අකමැත්ත ප්‍රකාශ වී තිබේ. එසේ තිබියදී එම කුමාන්ත්‍රණ අගමැතිවරයා සහ කුමන්ත්‍රණ කැබිනට් මණ්ඩලය ඉවත් කිරීමට ජනාධිපතිවරයා කටයුතු නොකිරීම මත වත්මන් දේශපාලන අර්බුදකාරී වාතාවරණය හටගෙන ඇත. ඒ අනුව වත්මන් දේශපාලන වාතාවරණය ඇති කිරීම සම්බන්දයෙන් ජනාධිපිවරයා සම්පූර්ණයෙන්ම වගකිව යුතුය.", "URL": "https://lankatruth.com/si/?p=63643", "Category": "පුවත්", "Parent URL": null}