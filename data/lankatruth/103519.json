{"Source": "Lankatruth", "Timestamp": "December 15, 2020", "Headline": "සුදර්ශනී “පැණියට” වැට බඳී", "News Content": "කොවිඩ් – 19 ආසාදිතයන්ට ප්‍රතිකර්ම බව පවසමින් විවිධ පුද්ගලයන් විසින් ඖෂධ වශයෙන් හඳුන්වාදෙන විවිධ ද්‍රව්‍ය නිසි සායනික පරීක්ෂාවකින් තහවුරු කරගැනීමෙන් තොරව නිර්දේශ නොකරණ ලෙස ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන රාජ්‍ය අමාත්‍ය වෛද්‍ය සුදර්ශනී ප්‍රනාන්දුපුල්ලේ නිලධාරීන්ට උපදෙස් දී ඇත. මෙම උපදෙස ලබාදී ඇත්තේ අද (15) සෞඛ්‍ය අමාත්‍යාංශයේදී මෙරට සිටින ඉහළම පෙලේ වෛරස් විශේෂඥයන් සහ ක්ෂුද්‍රජීවී විශේෂඥයන් පිරිසක් හමුවී සාකච්ඡා කිරීමෙන් පසුවය. එහිදී වැඩිදුරටත් අමාත්‍යවරිය ප්‍රකාශ කර තිබෙන්නේ මේ වනවිට ලෝක මට්ටමින් හඳුන්වාදී ඇති එන්නත් වර්ග පිළිබඳවද නිවැරදි තහවුරුවක් ලබාගත යුතු බවය. ඔක්ස්ෆර්ඩ්, ෆයිසර්, ස්පුට්නික් සහ සිනොවැක් යන එන්නත් වර්ග 04 පිළිබඳව විශාල ප්‍රචාරයක් ලෝක මට්ටමින් පවතියි. එම එන්නත් පවා නිසි සායනික පරීක්ෂාවකින් පසුව පමණක් මෙරටට නිර්දේශ කළ යුතු බව අමාත්‍යවරිය පැහැදිලි කර තිබේ. මෙම සාකච්ඡාවට වසංගතරෝග විද්‍යායතනයේ අධ්‍යක්ෂ විශේෂඥ වෛද්‍ය සුදත් සමරවීර, වසංගත රෝග විද්‍යායතනයේ නියෝජ්‍ය අධ්‍යක්ෂ වෛද්‍ය සමිත ගිණිගේ, මහාචාර්ය ජෙනිෆර් පෙරේරා සහ මහාචාර්ය නීලිකා මලවිගේ ඇතුළු විශේෂඥ වෛද්‍යවරුන් පිරිසක් එක්වී සිටි ඇත. මේ වනවිට රට තුළ ආණ්ඩුවේ අනුග්‍රහය සහිතව ගෙනයන විවිධ ඖෂධ පිළිබඳ ප්‍රචාරයන් සම්බන්ධයෙන් රාජ්‍ය අමාත්‍යවරිය වෙනත් ස්ථාවරයක් දරන බව මෙම සාකච්ඡාව පැවැත්වීමෙන් හෙළි වී ඇත.", "URL": "https://lankatruth.com/si/?p=103519", "Category": "පුවත්", "Parent URL": null}