{"Source": "Lankatruth", "Timestamp": "May 28, 2018", "Headline": "දරුවන්ගේ මරණවලට හේතුව ඉන්ෆ්ලුවෙන්සා පමණක් නොවෙයි", "News Content": "කරාපිටිය රෝහලේ මියගිය දරුවන්ගේ මරණවලට හේතුව ඉන්ෆ්ලුවෙන්සා තත්වය පමණක් නොවන බව දකුණු පළාත් සෞඛ්‍ය සේවා අධ්‍යක්ෂ ජී. විජේසූරිය මහතා පවසයි. මේ වන විට මියගොස් ඇති දරුවන් ගණන එකොළහ දක්වා ඉහළ ගොස් තිබේ. ඉන් දරුවන් දෙදෙනෙකු 26 සහ 27 දිනයන්හි මියගොස් ඇත. දරුවන් හත් දෙනෙකුගේ මරණ පරීක්ෂණ වාර්ථා මේ වන විට ලැබී ඇති අතර ඉන්ෆ්ලුවෙන්සා පමණක් මෙම මරණවලට හේතු වී නොමැති බව තහවුරුවී ඇතැයි විජේසූරිය මහතා පවසයි. මියගිය දරුවන්ගෙන් එක් අයෙකු වයස අවුරුදු 2යි මාස 7ක් වන අතර අනෙක් දරුවන් සියළුදෙනා අවුරුදු 6 – 11 අතර වයස්වල පසුවන්නන්ය. ඒ දරුවන් අතරින් පස් දෙනකු උත්පත්තියෙන් ම සංජානනීය ආබාධ සහිත දරුවන් බව ද දකුණු පළාත් සෞඛ්‍ය සේවා අධ්‍යක්ෂවරයා සඳහන් කරයි. තවත් දරුවකු වර්ධනය හීන වූ දරුවකු බවත්, අනෙක් දරුවා අඩු වයසින් උපත ලැබූ දරුවකු බවත් හෙතෙම පැවසීය. මියගිය දරුවන් සිව් දෙනෙකුම ස්වසන ආබාධ සඳහා මීට පෙර ප්‍රතිකාර ලබාගෙන ඇති අතර මියගිය දරුවන් අතරින් සිව් දෙනෙකු ඇඩිනෝ වෛරසය ආසාදනය වීමෙන් මියගොස් ඇතිබව වෛද්‍ය පරීක්ෂණ ආයතනය පවසයි. වැඩිදුරටත් අදහස් දක්වන වෛද්‍ය විජේසූරිය මහතා… ”ඉන්ෆ්ලුවන්සා රෝගය දකුණු පළාතේ දක්නට ලැබෙනවා. කුඩා දරුවන්ට මෙය දරුණු තත්ත්වයකට හේතු විය හැකි බව වෛද්‍ය අංශ ප්‍රකාශ කළා. මියයන සෑම දරුවකුගේම මරණයට හේතුව ඉන්ෆ්ලුවන්සා රෝගය යැයි ප්‍රචාරය කිරීම වැරදියි. එයින් අනවශ්‍ය බියක් ඇතිවනවා වගේම නිවැරදි ප්‍රතිකාර ලබාදීමේත් ගැටළු ඇතිවනවා. දැනට මියගිය දරුවන් අතරින් හත් දෙනකුගේ සම්පූර්ණ වාර්තා ලැබී තිබෙනවා. ඒ අනුව පැහැදිලියි ඔවුන්ගේ මරණවලට හේතුවී ඇත්තේ තනිකරම ඉන්ෆ්ලුවන්සා වෛරසය නොවන බව. යම් කෙනකු කියනවා නම් මේ තත්ත්වයට ඉන්ෆ්ලුවෙන්සා එන්නත ලබාදීම සුදුසු යැයි කියා එය දින ගණනක් නිරාහාරව සිටි කෙනෙකුට කෑම දෙන්නේ නැතිව වතුර දෙනවා වගේ වැඩක්. ඉන්ෆ්ලුවැන්සා එන්නත ලබාදීමෙන් මේ තත්ත්වය පාලනය කරන්න බෑ. මේ දේවල් ගැන නිවැරදි ආකාරයෙන් දැනුම්වත් විය යුතුයි. දැන් වැඩිහිටියන් රෝහලට පැමිණීම අඩුවෙලා තියෙනවා. කුඩා ළමුන් රෝහල් ගත කිරීම තවමත් එලෙසම සිදුවනවා. කෙසේ වෙතත් සෘතුමය සම්බන්ධතාවක් තිබෙන මේ ඉන්ෆ්ලුවන්සා රෝගයෙන් වැළකී සිටීමට කටයුතු කිරීම අවශ්‍ය වෙනවා. ඒ රෝගය සඳහා ඉන්ෆ්ලුවන්සා – 2018 එන්නත ලබාදුන්නත් රෝගය වැළඳීමට ඉඩ තිබෙනවා.” වසංගත රෝග විද්‍යා ඒකකය තවදුරටත් ඉන්ෆ්ලුවෙන්සා වෛරස රෝගය ගැන පරීක්ෂණ සිදුකරමින් පවතින බවත් අද(28) දිනයේ කණ්ඩායමක් දකුණට පැමිණීමට නියමිත බවත් විජේසූරිය මහතා පැවසීය.", "URL": "https://lankatruth.com/si/?p=53061", "Category": "පුවත්", "Parent URL": null}