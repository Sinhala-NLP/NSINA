{"Source": "Lankatruth", "Timestamp": "September 24, 2021", "Headline": "අත්අඩංගුවට ගත් TNPF මන්ත්‍රීට එදින හවසම ඇප…", "News Content": "නිරෝධායන නීති කඩකළ බව කියමින් ඊයේ (23) පොලිසිය විසින් අත්අඩංගුවට ගත් දෙමළ ජාතික ජනතා පෙරමුණ ජාතික ලැයිස්තු පාර්ලිමේන්තු මන්ත්‍රී සෙල්වරාසා ගජේන්ද්‍රන් ඇතුළු සිව්දෙනාට ඊයේම පොලිස් ඇප ලබා දී තිබේ. මෙලෙස මන්ත්‍රීවරයා අත්අඩංගුවට ගෙන තිබුනේ, දෙමළ ජනයා අතර තිලීපන් ලෙසින් හඳුන්වන රාසයියා පාර්තිපන් වෙනුවෙන් පැවතී අනුස්මරණ උත්සවයක් අතරතුරය. අදාළ ස්ථානයට පැමිණ අනුස්රමණ කටයුතු වාරණය කිරීමට උත්සහ කළ පොලිසිය හා මන්ත්‍රීවරයා අතර බහින් බස් වීමක්ද සිදුව තිබිණි. රැස්ව සිටි පිරිසගේ සහ මන්ත්‍රීවරයාගේ විරෝධය මැද ඔහු ඇතුළු පිරිස බලහත්කාරයෙන් එම ස්ථානයෙන් රැගෙන ගොස් තිබේ. මීට වසර 34කට පෙර 1987 සැප්තැම්බර් 26 වෙනිදා තිලීපන් මිය ගියේ ඉන්දීය සාම සාධක හමුදාවට එරෙහිව මාරාන්තික උපවාසය අතරතුරේ දීය. ඒ වනවිට ඔහු වයස අවුරුදු 24ක් වූ වෛද්‍ය ශිෂ්‍යයෙකි. 1987 වසරේ සැප්තැම්බර් මස 15 දින මාරාන්තික උපවාසයට වාඩි වූ තිලීපන් දින 26ක් අවසානයේ මිය ගිය පසු LTTE සංවිධානය විසින් ඔහු ලුතිතන් කර්නල් වරයෙකු ලෙස නම්කර තිබිණි. ලංකාවේ මානවහිමිකම් තත්වය පරීක්ෂා කිරීම සඳහා යුරෝපා සංගමයේ නියෝජිත පිරිසක් ලබන සඳුදා (27) මෙරටට පැමිණීමටද නියමිතය.", "URL": "https://lankatruth.com/si/?p=123548", "Category": "පුවත්", "Parent URL": null}