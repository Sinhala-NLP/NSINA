{"Source": "Lankatruth", "Timestamp": "October 27, 2020", "Headline": "හැටන් නගරයත් හුදකලා කරයි", "News Content": "මේ වනවිට රට තුළ පවතින කොවිඩ් – 19 වසංගත තත්වය හේතුවෙන් හැටන් නගරය හුදකලා ප්‍රදේශයක් ලෙස නම් කළ බව කොරෝනා මර්දන කාර්ය සාධක බලකායේ ප්‍රධානී, හමුදාපති ශවේන්ද්‍ර සිල්වා මහතා පවසයි. අද (27) වනවිට හැටන් නගරය ආශ්‍රිතව තවත් නව ආසාදිතයින් 10 දෙනෙකු හඳුනාගෙන තිබේ. පෑලියගොඩ මත්ස්‍ය වෙළෙඳ සංකීර්ණයෙන් මාළු මිලදී ගෙන හැටන් මහජන පොළේ අලෙවි කළ වෙළෙන්ඳෙකුට වෛරසය ආසාදනය වී ඇති බව පසුගිය ඉරිදා දිනයේ හඳුනාගෙන තිබුණි. ඉන් අනතුරුව ඔහුගේ පළමු පෙළ ආශ්‍රිතයින් ලෙස හඳුනාගත් 30 දෙනෙකු PCR පරීක්ෂණ සඳහා යොමුකර ඇති අතර එහිදී ඉන් 10 දෙනෙකුට වෛරසය ආසාදනය වී ඇති බවට හඳුනාගෙන ඇත. එම ආසාදිතයින් අතර පළමු ආසාදිත මාළු වෙළෙන්ඳාගේ පවුලේ සාමාජිකයින් සිව් දෙනෙකු, රියදුරා සහ හැටන් නගරයේ වෙළෙඳ ව්‍යාපාරිකයින් 05 දෙනෙකු වන බව සඳහන් වේ. හැටන් නගරයේ ගාල් කර තිබු සියළුම වාහන ඉවත් කිරිමට හැටන් පොලිසිය කටයුතු කර ඇත. එම ආසාදිතයන් දසදෙනාගේ පවුලේ සමාජිකයන් ඇතුළු 200 දෙනෙකු ඔහුන්ගේ නිවාසවලම ස්වයං නිරෝධානයට යොමු කර තිබේ.", "URL": "https://lankatruth.com/si/?p=98612", "Category": "පුවත්", "Parent URL": null}