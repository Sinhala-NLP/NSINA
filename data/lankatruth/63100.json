{"Source": "Lankatruth", "Timestamp": "November 12, 2018", "Headline": "එජාපය තුළ යළිත් නායකතවයට එරෙහිව ගැටුම්", "News Content": "මේ වනවිට රට තුළ උද්ගතව ඇති දේශපාලන වාතාවරණය හමුවේ එක්සත් ජාතික පක්ෂය අභ්‍යන්තරයේ නායකත්වය සම්බන්ධයෙන් දැඩි අර්බුදකාරී තත්වයක් මතුව ඇති බව වාර්තා වේ. රනිල් වික්‍රමසිංහ මහතා පක්ෂ නායකත්වයෙන් ඉවත් වී සජිත් ප්‍රේමදාස මහතාට එය ලබා දිය යුතු බව එක්සත් ජාතික පක්ෂයේ අජිත් පී පෙරේරා, එස්.එම්. මරික්කාර්, ජේ.සී. අලවතුවල මහතාඅතුළු මන්ත්‍රීවරු පිරිසක් මේ වනවිට දිගින් දිගටම ප්‍රකාශ කරමින් සිටින අතර ඊයේ (11) ඔවුන් ප්‍රධාන නගර කිහිපයක විරෝධතා පෙලපාළිවල නිරතවෙමින්ද සඳහන් කළේ රනිල් වික්‍රමිසංහ මහතා එජාප නායකත්වයෙන් ඉවත් විය යුතු බවයි. එහෙත් එක්සත් ජාතික පක්ෂයේ ලේකම් අකිල විරාජ් කාරියවසම් මහතා ප්‍රකාශ කර තිබුනේ ඉදිරියටත් පක්ෂයේ නායකයා රනිල් වික්‍රමසිංහ මහතා බවයි. එක්සත් ජාතික පක්ෂය වර්තමානයේ මුහුණ පා ඇති අර්බුදයෙන් ගොඩ ගැනීමට නම් වසර 24ක අඛණ්ඩ නායකත්වයේ වෙනසක් අනිවාර්යයෙන්ම සිදුවිය යුතුයැයි තමා විශ්වාස කරන බවද හිටපු පාර්ලිමේන්තු මන්ත්‍රී එස්.එම්. මරික්කාර් මහතා සඳහන් කර තිබිණි. මෙම තත්වය සම්බන්ධයෙන් අදහස් දක්වන දේශපාලන විචාරකයින් පවසන්නේ විශේෂයෙන් එක්සත් ජාතික පක්ෂයත් ශ්‍රී ලංකා නිදහස් පක්ෂයත් රාජ්‍ය බලය අහිමි වූ සෑම අවස්ථාවකම පක්ෂ අභ්‍යන්තර අර්බුද පැන නගින බවත් එම පක්ෂ සාමාජිකයන් රාජ්‍ය බලය හොබවන පක්ෂය කරා සංක්‍රමනය වීම සිදුවන බවත්ය. කෙසේ නමුත් මෙම අවස්ථාව විශේෂ අවස්ථාවක් බැවින් ජනමතයෙන් අඩියටම වැටී ඇති මෙම අවස්ථාවේ පක්ෂ නායකත්වය වෙනස් කර ගැනීමේ දරුණු බලපෑමක් එජාප අභ්‍යන්තරයට එල්ලවීම වැලැක්විය නොහැකි බවත් එය මැතිවරණ ආසන්නයේ පක්ෂයට මුහුණදීමට සිදුවන බරපතලම අර්බුදයක් බවත් එම දේශපාලන විචාරකයෝ පෙන්වා දෙති. මෙම තත්වය රටේ විකල්ප දහරාවකට හොඳම අවස්ථාවක් බවත් පාර්ලිමේන්තුව මැතිවරණ මේ මොහොතේ පැවැත්වුවහොත් බොහෝ දුරට ඉදිරියේදී පත්වන පාර්ලිමේන්තුවේ කිසිවෙකුටත් බලය පිහිටුවීමට තරම් බහුතරයක් නොලැබෙනු ඇති බවත් එම දේශපාලන විචාරකයෝ පෙන්වා දෙති.", "URL": "https://lankatruth.com/si/?p=63100", "Category": "පුවත්", "Parent URL": null}