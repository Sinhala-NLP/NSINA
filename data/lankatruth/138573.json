{"Source": "Lankatruth", "Timestamp": "August 27, 2022", "Headline": "රනිල් යන්නෙත් ගෝටාගේ පාරේමයි… මෙය රටකට හොඳ තත්වයක් නොවෙයි…", "News Content": "හිටපු ජනාධිපති ගෝඨාභය රාජපක්ෂ මෙන්ම, වත්මන් ජනාධිපති රනිල් වික්‍රමසිංහද ගමන් කරන්නේ එකම මාර්ගයේ බවත් මෙය රටකට කිසිසේත්ම හිතකර නොවන බවත් ජනතා විමුක්ති පෙරමුණේ ප්‍රචාරක ලේකම්, ගම්පහ දිස්ත්‍රික් පාර්ලිමේන්තු මන්ත්‍රී විජිත හේරත් පවසයි. ඔහු මේ බව සඳහන් කර සිටියේ පත්කළ ජනාධිපති රනිල් වික්‍රමසිංගේ අතුරු අය වැය සම්බන්ධයෙන් අදහස් දක්වමිණි. රනිල් වික්‍රමසිංහගේ අතුරු අයවැයෙන් ආරක්ෂක වියදමට 11.4%ක් වෙන් කරන විට කෘෂිකර්මයට ධීවර හා සංචාරක ක්‍ෂේත්‍ර තුනටම වෙන් කර ඇත්තේ 4.89%ක් බව සඳහන් කරන පාර්ලිමේන්තු මන්ත්‍රී විජිත හේරත් පවසන්නේ ආර්ථික අර්බුදය ගෙළ මුලට සිරවී ඇති රටක මොළේ ඇති සංවේදී ජනාධිපතිවරයෙකු මෙවැනි සටකපට වැඩක් කිසිසේත්ම නොකරන බවය. විශේෂයෙන්ම, රටේ පවතින ආර්ථික තත්වය අනුව මුල්තැන දිය යුත්තේ කෘෂිකර්මයට, ධීවර හා සංචාරක යන ක්‍ෂේත්‍රවලට බැවින් ආරක්ෂක අංශයට මෙපමණ මුදලක් වෙන් කරන්නේ ආර්ථිකය සෑදීමට නොව දේශපාලන ලොක්කන් ආරක්ෂා කරගනිමින් මර්දනය තවදුරටත් ක්‍රියාත්මක කිරීමට අවශ්‍ය පහසුකම් සලසා ගැනීමට බව පාර්ලිමේන්තු මන්ත්‍රී විජිත හේරත් පැවසීය. රටේ ත්‍රස්තවාදයක් නොමැති මොහොතක කඳුළු ගෑස්, වෙඩි උණ්ඩ, ජල ප්‍රහාරක රථ වැනි දේවල් සඳහා වැඩි වියදමක් දැරීම රනිල් වික්‍රමසිංහ ජනාධිපතිවරයාගේ අපේක්ෂාව බවද මන්ත්‍රීවරයා අවධාරණය කළේය. විශේෂයෙන් ම භාණ්ඩ හා සේවා සඳහා වැඩි අවධානයක් යොමු කළහොත් පමණක් රටක ආර්ථිකය ශක්තිමත් කරගත හැකිවනු ඇති බව පැවසූ ඔහු වැඩිදුරටත් සඳහන් කරන්නේ ආර්ථිකය ගොඩගැනීමට ජනාධිපති රනිල් වික්‍රමසිංහට කිසිදු වුවමනාවක් හෝ සැලකිල්ලක් මෙතෙක් ඇඟට හෝ මොළයට දැනී නැති බවය. මව්බිම – අනුරාධා හේරත්", "URL": "https://lankatruth.com/si/?p=138573", "Category": "පුවත්", "Parent URL": null}