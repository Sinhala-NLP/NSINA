{"Source": "Lankatruth", "Timestamp": "September 28, 2019", "Headline": "ජවිපෙ මැදිහත්වීමෙන් රු. ලක්ෂ 6057ක දූෂිත ගනුදෙනුවක් අත්හිටුවයි", "News Content": "ඌව පළාත් සභාවේ සිදුවීමට ගිය රුපියල් ලක්ෂ 6057ක දූෂිත ගනුදෙනුවක් වලක්වාලීමට ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතාගේ මැදිහත්වීම මත හැකි වී තිබේ. ලෝක බැංකු ණය ආධාර යටතේ බදුල්ල දිස්ත්‍රික්කයේ ගලඋඩ. කන්දකැටිය, කරමැටිය මාර්ගය සකස් කිරීම සඳහා ලක්ෂ 834.5ක කොන්ත්‍රාත්තුවක් දේශීය හා විදේශීය ඒකාබද්ධ සමාගමක් වෙත 2010 වසරේ පිරිනමා තිබිණි. එම ව්‍යාපෘතිය 2012 නොවැම්බර් 01 දින අවසන් කිරීමට නියමිත වී තිබී ඇත. නමුත් ඉහත කී සමාගම එම කොන්ත්‍රාත්තුව එදිනට අවසන් කර නොමැති අතර ඉටු කළ වැඩ කොටස් ප්‍රමිතිය තොරව හා දුර්වල මට්ටමේ මෙන්ම ප්‍රගතියේ බිඳවැටීම හේතුවෙන් කොන්ත්‍රාත්කරු ව්‍යාපෘතියෙන් ඉවත් කිරීම සඳහා පළාත් සභාව විසින් වාර හතරක් ලිපි යොමු කිරීමට කටයුතු තිබේ. එහෙත් විවිධ දේශපාලන හා නිළධාරී සම්බන්ධකම් මත ව්‍යාපෘතියේ කාලය දීර්ඝ කර ගෙන ඇති අතර අමතර වැඩ සඳහා ගිවිසුම්ගත මුදලට අමතරව රපියල් ලක්ෂ 290ක මුදලක් කොන්ත්‍රාත්කරු පළාත් සභාවෙන් ඉල්ලා ඇත. ඊට එරෙහිව මන්ත්‍රීවරුන් ගිණුම් කාරක සභාවේ මෙන්ම පළාත් සභාවේ ද කරුණු දක්වීම හේතුවෙන් එම මුදල කොන්ත්‍රාත්කරුවන්ට ලබාදීම අත්හිටුවා තිබේ. එසේ තිබියදී දේශපාලනඥයන්ට හා අතලොස්සක් වූ ඉහළ නිළධාරීන් සමඟ සම්බන්ධ වී එම මුදල් ලබාගැනීමට කොන්ත්‍රාත්කරු දිගින් දිගටම උත්සාහ ගෙන ඇත. මීට එරෙහිව කොන්ත්‍රාත්කරුවන්ට මුදල් ලබාදිය නොහැකි බව පවසා ඌව පළාත් සභාව ශ්‍රේෂ්ඨාධිකරණයේ නඩුවක්ද පවරා තිබියදී දේශපාලන වුවමනාවන් හා නිළධාරීන් සුළු පිරිසකගේ අවශ්‍යතාවයන් මත යටි ගනුදෙනු සිදුවීමෙන් පසු නඩුවේ පැමිණිලිකරුවන් වූ ඌව පළාත් සභාව කොන්ත්‍රාත්කරු සමග සාකච්ඡා කොට නඩුව ඉවත් කර ගැනීමට කටයුතු කරමින් සිට ඇත. මේ පිළිබඳව සියලු කරුණු පසුගිය 26 දින පැවති ඌව පළාත් සභා රැස්වීමේදී විශේෂ ප්‍රකාශයක් සිදු කරමින් කරුණු දැක්වූ ජනතා විමුක්ති පෙරමුණේ පළාත් සභා මන්ත්‍රී සමන්ත විද්‍යාරත්න මහතා, ක්‍රීඩා තරඟවලදී ක්‍රීඩකයන් තරඟ පාවාදී අල්ලස් ගන්නා ආකාරයට මෙම ව්‍යාපෘතීන්ද සමහර දේෂපාලකයන් සහ සමහර නිළධාරීන් කෝටි ගානක දූෂිත ගනුදෙනු සිදු කරමින් ලක්ෂ හයදාහකට වඩා වැඩි ජනතා මුදලක්, නොකළ වැඩ සඳහා ගෙවීමට සූදානම් වන බවත්, මෙය වහා නවතා දැමිය යුතු බවත් ප්‍රකාශ කර තිබේ. මෙම ව්‍යාපෘතියට එරෙහිව මේ වනවිට අල්ලස් දූෂණ විමර්ශන කොමිෂන් සභාවේ ජනාධිපති දූෂණ විමර්ශන කොමිෂන් සභාවේ හා ශේෂ්ඨාධිකරණයේ පැමිණිලි විභාග වෙමින් තිබියදී ඒවා නොසලකා හරිමින් මංගල සමරවීර අමාත්‍යවරයාගේද අනුග්‍රහය ඇතිව ජනතා මුදල් ලක්ෂ හයදාහකට ආසන්න ප්‍රමාණයක් අවභාවිතා කිරීමට සූදානම් වන බවද එහිදී සමන්ත විද්‍යාරත්න මහතා අවධාරණය කර ඇත. මෙම ක්‍රියාව වහාම නවතා දැමිය යුතු බවට සමන්ත විද්‍යාරත්න මහතා යෝජනා කරන තිබේ. එමෙන්ම මෙම යෝජනාව පලාත් සභාවේ විවාද වීමෙන් පසු ඡන්ද විමසීමෙන් මුදල් ගෙවීම වහා නතර කිරිමට පළාත් සභාව එකඟ වී ඇත. මේ අයුරින් ලක්ෂ 6057ක ජනතා මුදලක් වංචනික ගනුදෙනුවක් සඳහා යෙදවීමේ උත්සාහය පරාජයට පත්කීරීමට ලැබීම ජනතා ජයග්‍රහණයක් බවද සමන්ත විද්‍යාරත්න මහතා අවධාරණය කළේ ය.", "URL": "https://lankatruth.com/si/?p=81883", "Category": "පුවත්", "Parent URL": null}