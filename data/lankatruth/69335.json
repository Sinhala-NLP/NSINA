{"Source": "Lankatruth", "Timestamp": "February 28, 2019", "Headline": "ඇවන්ට්ගාඩ් නඩුව මැයි 21 දක්වා කල් යයි", "News Content": "ඇවන්ට්ගාඩ් සභාපති නිශ්ශංක සේනාධිපති මහතා සහ විශ‍්‍රාමික මේජර් ජනරාල් පාලිත ප‍්‍රනාන්දු යන අය අල්ලස් පනතේ දූෂණය යන වරද සිදුකර ඇති බවට චෝදනා කරමින් ගොනුකර ඇති නඩුව ලබන මැයි මස 21 වැනිදා සිට විභාගයට ගැනීමට කොළඹ මහාධිකරණ විනිසුරු ශෂී මහේන්ද්‍රන් මහතා අද(28) නියම කර තිබේ. ගාලු වරාය ආසන්නයේ ලංකා මුහුදු තීරය තුළ පාවෙන අවි ගබඩාවක් පවත්වාගෙන යෑමට අවසර ලබාදීම සඳහා රුපියල් ලක්ෂ 355ක් අල්ලස් ලෙස පිරිනැමීම සම්බන්ධව ඇවන්ට්ගාඩ් සමාගමේ සභාපති නිශ්ශංක සේනාධිපති මහතාට සහ එම මුදල භාර ගැනීම හේතුවෙන් විශ්‍රාමික මේජර් ජනරාල් පාලිත ප්‍රනාන්දු යන අය, අල්ලස් පනතේ දූෂණය නැමති වරද සිදුකර ඇති බවට චෝදනා ගොනුවී ඇත. මෙම නඩුව අද(28) දින සිට විභාගයට ගැනීමට නියමිතව තිබුණ ද පැමිණිල්ල මෙහෙයවන රජයේ නීතීඥවරයාට ශ්‍රේෂ්ඨාධිකරණ නඩුවකට පෙනී සිටීමට සිදුව ඇති බැවින් නඩු විභාගය කල්තබන බව අදාල විනිසුරුවරයා ප්‍රකාශ කළේය.", "URL": "https://lankatruth.com/si/?p=69335", "Category": "පුවත්", "Parent URL": null}