{"Source": "Lankatruth", "Timestamp": "May 25, 2018", "Headline": "ඇවන්ගාඩ් නඩුවට අදාල ගෝඨාභයගේ පෙත්සම් විභාගය කල් යයි.", "News Content": "ඇවන්ගාඩ් පාවෙන අවි ගබඩාව සම්බන්ධයෙන් පවතින නඩුවට අදාල තමන් ඇතුළු විත්තිකරුවන් නිදහස් කිරීමේ නියෝගයක් නිකුත් කරන ලෙස ඉල්ලා ගෝඨාභය රාජපක්ෂ මහතා විසින් ඉදිරිපත් කර තිබෙන ප්‍රතිශෝධන පෙත්සම අද(25) අභියාචනාධිකරණ විනිසුරු ප්‍රීති පද්මන් සූරසේන සහ අර්ජුන ඔබේසේකර යන විනිසුරු මඬුල්ල හමුවේ කැඳවන ලද අවස්ථාවේ පෙත්සම සළාකා බැලීම ලබන 31 වැනිදා දක්වා කල් තැබුණි. විනිසුරු ප්‍රීති පද්මන් සූරසේන මහතා විසින් ප්‍රකාශ කළ පරිදි ලබන 31 වැනිදා වෙනත් විනිසුරු මඬුල්ලක් හමුවේ පෙත්සම කැඳවීමට නියමිතය. පසුගිය පාලන සමය තුළ ගාලු වරායේ ඇවන්ගාඩ් මැරිටයිම් සමාඟමට අයත් පාවෙන අවි ගබඩාවක් පවත්වාගෙන යාමට අනුමැතිය ලබාදීම හරහා රජයට රුපියල් බිලියන 11.4ක මුදලක් පාඩු කිරීම යන චෝදනාව යටතේ හිටපු ආරක්ෂක අමාත්‍ය ගෝඨාභය රාජපක්ෂ මහතාට කොළඹ මහාධිකරණයේ නඩු පැවරිණි. මෙම නඩුව පවරා ඇති ආකාරය අල්ලස් පණතට පටහැනි බවට ගෝඨාභය රාජපක්ෂ මහතා මූලික විරෝධතාවක් මතු කළද මහේස්ත්‍රාත් අධිකරණය එය ප්‍රතික්ෂේප කර ඇත. මේ හේතුවෙන් අභියාචනාධිකරණයට පෙත්සමක් ඉදිරිපත් කරමින් තමා ඇතුලු විත්තිකරුවන් නිදහස් කරන ලෙසත් පෙත්සම් විභාගය අවසන්වන තුරු ඇවන්ගාඩ් නඩුව කොළඹ මහේස්ත්‍රාත් අධිකරණය හමුවේ විභාග කිරීම අත්හිටුවන ලෙසත් ගෝඨාභය රාජපක්ෂ මහතා අධිකරණයෙන් ඉල්ලා සිටියි.", "URL": "https://lankatruth.com/si/?p=52910", "Category": "පුවත්", "Parent URL": null}