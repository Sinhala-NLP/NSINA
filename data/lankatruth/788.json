{"Source": "Lankatruth", "Timestamp": "January 6, 2012", "Headline": "ගෙවුණු දස වසර අප පෙනුමෙන් වෙනස් වූයෙමු. සත්‍ය වෙනුවෙන් වූ කැපවීම කිසිදා වෙනස් නො‍කළෙමු.", "News Content": "අපි පිවිස සිටින්නේ වැදගත් මං සලකුණකටය. අවුරුදු දහයක් කියන්නේ බැලු බැල්මටම මහ ලොකු කාලයක් නොවේ. ඒත් Lankatruth වෙබ් අඩවිය පැමිණි කාලය අවුරුදු 10ක්. ආපසු හැරී බැලීමේදී ඒ කාලය බොහෝම වටිනාකම් එක්රැස් කරගත් පරිච්ඡේදයක්. ඉංග්‍රීසියෙන් Truth කියන්නේ සත්‍ය කියන සරල සිංහල තේරුමට. Lankatruth කියන්නේ ලංකා සත්‍ය කියන අදහසට. ගෙවී ගිය කාලයත් වටිනාකමින් යුක්ත වෙන්නේත්, වැදගත් මං සලකුණක් වෙන්නේත් ‘සත්‍ය’ නම් ගුණයයි. Lankatruth සත්‍ය වෙනුවෙන්ම සටන් වැදුණු නිසයි. සත්‍යට බය පිරිස් ලෝකයේ කොතනකත් ඉන්නවා. බොහෝ විට බලය තිඛෙන, ආධිපත්‍ය දරණ අන්ත දූෂිතයන්, වංචා කරන්නන්, මංකොල්ලකරුවන්, තක්කඩියන්. අපි මේ කියන්නේ ධවල පිරුවට වලට මුවා වී සිටින විශේෂයෙන්ම දේශපාලන හෝ නිලබල දරණ පිරිස් ගැනයි. අපි පසුගිය දශකය පුරාම හැප්පුනේ දේශපාලන සහ නිලබල දරණ ධවල සිටුවරුන් සිටුවරියන් එක්කයි. ඒ ඔවුන් සමග ජන්මාන්තර වෛරයක් අප තුළ සහජයෙන් තිඛෙන නිසා නොවේ. පොදු සමාජයේ 90%ක් පමණ මිනිසුන්ගේ මූලික මානව අයිතිවාසිකම් අහෝසිකරමින් ඔවුන්ගේ නිදහස සීමා කරමින් සහ ජීවත්වීමට තුට්ටු දෙකක් හොයාගැනීමට ඇති මාර්ග කෙළෙසමින් කි්‍රයා කිරීම නිසාය. සමාජයේ සාතිශය බහුතරයකට තම ජීවිත සමග ආර්ථීක, දේශපාලනික, ආගමික හෝ ජාතිවාදී හෝ වෙනත් ඕනෑම ගණුදෙනුවක් වෙනුවෙන් නිර්ලජ්ජිත ලෙස ඔට්ටු තැබීමට බලය දරන්නන් කි්‍රයා කිරීම නිසාය. එවන් මංකොල්ලයන්, තක්කඩිකම්වලට එරෙහිව තරාතිරම නොබලා සටන් වැදුණෙමු. ඔවුන් නිරුත්තර කළෙමු. ඇත්ත ඇති සැටියෙන් ඉදිරිපත් කළෙමු. එවැනි සටනක් කිරීමට සිදුවන්නේ ගහලයන්ගේ නොවරදින ඉලක්ක සමග ගැටීමෙන් බව අපි ඉතා නිවැරදිවම අවබෝද කරගෙන සිටින්නෙමු. අප තුළින් අපි හෙළිකරන සත්‍ය ඉදිරියේ වියරු වැටෙන පිරිස් වෘකයන් මෙන් දත් විලිස්සද්දී අපි සිනාසුනෙමු. ඒ සිනහව අපගේ මුළු හදින්ම උපන් සැණසිලිදායක සිනහවකි. එය උපදින්නේ අප සත්‍ය මත පමණක්ම පිහිටා සිට නිවැරදි එල්ලය බලා පහර දීමෙන් වෘකයන් කුපිත වී සිටින බව දන්නා නිසාය. ගෙවුණු වසර 10ක් තුළ එක්සත් ජාතික පක‍ෂය, එක්සත් ජනතා නිදහස් සන්ධානය සහ චන්ද්‍රිකා බණ්ඩාරනායක පාලන කාලය මෙන්ම වත්මන් ජනාධිපති මහින්ද රාජපක‍ෂ පාලන කාලය තුළ කටයුතු කරමින් අත්දැකීම් සම්බාරයක් ලබාගෙන ඇත්තෙමු. දකුණේ මෙන්ම උතුරේ ජනතාවගේ මුලික මිනිස් අයිතිවාසිකම්, ප්‍රජාතන්ත්‍රීය අයිතීන් සහ නිදහස අහිමි කරන දේශපාලන බලාධිකාරිත්වයට එරෙහිව සටන් කළෙමු. ඛෙදුම්වාදී ත්‍රස්තවාදී යුද්ධය පිළිබඳව කුරිරු අත්දැකීම් අඩු වැඩි වශයෙන් විඳ ඇත්තෙමු. ආණ්ඩුවේ මාධ්‍ය මර්දනය පිළිබඳ පොදු අත්දැකීම් විඳ ඇත්තෙමු. ශිෂ්‍ය මර්දනය පිළිබඳ අත්දැකීම් විද ඇත්තෙමු. වැඩකරන ජනතාවගේ අරගල මර්දනය කිරීම පිළිබඳ අත්දැකීම් විද ඇත්තෙමු. ප්‍රජාතන්ත්‍රවාදී මැතිවරණ මුවාවෙන් ජනමතය කොල්ලකෑම පිළිබඳ අත්දැකීම් විද ඇත්තෙමු. විරුද්ධ දේශපාලන මතයකට දේශපාලන මතයකින් පිළිතුරුදීමට නොහැකිව වියරු වැටුණු කුමන්ත්‍රණ කල්ලියක සයිබර් ප්‍රහාරයකට අපට මුහුණ දීමට සිදුවිය. අප පෙනී සිටින මතවාදී සත්‍ය සමග ගැටී ජයග්‍රහණය කළ නොහැකි වූවන් විවිධ උගුල් ඇටවීය. එහි එක් ප්‍රතිඵලයක් වන්නේ අප පෙනී සිටි මතවාදයට විරුද්ධ ප්‍රවෘත්ති සහ ලිපිLankatruthවෙබ් අඩවියට රිංගවීය. එතැනින් නොනවතී Lankatruthදත්ත සොරකම් කළේය. නිර්ලජ්ජිතව එම දත්ත භාවිතාකරමින් සිටී. එයින් අනතුරුව කෙටි කාලයක්Lankatruthවෙබ් අවකාශය හිස්ව පැවතුණි. ‘සත්‍ය ජය ගනීLankatruthසැබෑ හිමිකරුවන් අතට’ යනුවෙන් වූ සඳහනත් සමග අප නව ජීවයකින් ගමන් ඇරඹීමු. අපට එරෙහිව නැගී සිටින්නට තවත් දහස් වාරයක් වියරු වැටීම හැර කළ හැකි අන් දෙයක් නැත. බිහිසුණු සුනාමි මහා ඛේදවාචකය, දරුණු නායයෑම් මහා ගංවතුර ගැලීම් වැනි ස්වාභාවික අත්දැකීම් විඳ ඇත්තෙමු. ලාංකීය සමාජය මුහුණ දුන් සෑම සියළු පොදු අත්දැකීමක්ම අපි විඳ ඇත්තෙමු. එහෙත් ඒ සාමාන්‍ය සමාජයේ සාමාජිකයෙකු වශයෙන් පමණක් නොව. සත්‍ය ගෙන යන පණිවිඩකරුවෙකු ලෙස කි්‍රයාකිරීමට ද සිදුවිය. එය දුෂ්කර කටුක සහ ජීවිත අවධානම්කාරී තත්වයන් ජය ගනිමිනි. සමාජීය වගකීම සහ යුතුකම අංක එකට තබා කළ යුතු කි්‍රයාවකි. අප එසේ කි්‍රයාකළෙමු. නූතන ලෝකයේ සන්නිවේදන මාධ්‍ය බහුල බව අමුතුවෙන් කිව යුතු නැත. ලෝකය විශ්ව ගම්මානයක් බවට අර්ථගන්වා තිඛෙන්නේ මේ බහුල සන්නිවේදන මාධ්‍ය ජාලය විසින් ලෝකය හකුලූවා ඇති බැවිනි. එහෙත් ඒ හැකිළීම කර තිඛෙන්නේ අනෙක් තරඟකරුවාට කලින් වෙළඳපොළ ජයග්‍රහණය කිරීම අරමුණු කරගෙනය. එයින් ඕනෑම කුණු ජරාවක් අලංකාර දවටනයක ඔතා ඇස හෝ කන රවටා කරන පිළිකුල් සහගත වෙළදාමක් බවට සන්නිවේදනය පත්ව තිබේ. එය ඉබේ ඇතිවූවක් නොව. කුණුවී ඔද්දල් වී තිඛෙන ධනවාදී වෙළඳපොළ යානත්‍රණයේ නිෂ්පාදනයක්මය. එවන් පසුබිමක කුණු මාළු විකුණා ග්‍රාහකයා දිනාගැනීමේ අරමුණක් අපට නොතිබීය. ඒ වෙනුවට සත්‍ය හෙළි කිරීමේ අචල අරමුණ මුළු හදින්ම ගෙන ඒ වෙනුවෙන් වූ ගවේෂණවල යෙදුණෙමු. වාර්තා කිරීම් කළෙමු. බොහෝ පිරිස් යාමට බයවෙන ඉසව් සොයා ගියෙමු. නිවැරදි දේ හෙළි කළෙමු. රජ මැදුරේ රාජ සභාවේ හෝ වෙනත් ඕනෑම බලකොටුවක තතු විනිවිද දැකීමු. වාර්තා කළෙමු. ඒ නිසාමLankatruthමෙහෙයුම් කරුවන් පිළිබඳ සොය චරපුරුෂ මෙහෙයුම් දැඩි කෙරිණ. තර්ජන ගර්ජන අප්‍රමාණ විය. ඒ සියල්ල අපේ අරමුණුසහගත අචල කි්‍රයාකාරිත්වයට තව තවත් ශක්තිය සම්පාදනය කිරීමේ මාර්ග පමණක්ම විය. එම ප්‍රයත්නයන් කෙතරම් පල දැරුවේ දැයි පැහැදිලි වන්නේ රාජ්‍ය දේශපාලන බලාධිකාරය ප්‍රවෘත්ති වෙබ් අඩවි ලියාපදිංචි කිරීම අනිවාර්ය කිරීමේ නීති රෙගුලාසි පැනවීම්වලිනි. මේ වනවිට එය යම් තත්වයකට හකුලාගෙන තිබේ. එහෙත් අරගලය තව ඉදිරියට තිබේ. බොහෝ දුර යාමට නම් ලෝකයේ ප්‍රවෘත්ති වෙබ් අඩවි පිළිබඳව සලකා බැලීමේදී අපි ලිලිපුට්ටන් බව නිහතමානීව පිළිගන්නා අතර ෙක‍ෂ්ත්‍රයේ ගලිවර්ලාටත් වඩා යෝධයන් වූ අවස්ථාවන් පිළිබඳව නිහතමානීව සතුටු වෙමු. අභ්‍යන්තර මෙන් බාහිර අරගලවලට සාර්ථකව මුහුණදීමට ශක්තිය අප සතුය. සත්‍ය යනු හිරු එළියට සූර්යකාන්ත විකසිත වන්නා සේ විකසිත වන දෙයක් නොවේ. සත්‍යයේ ගහලයන්ට එරෙහිව ගෙනයන තීරණාත්මක අරගලවලින් පසුව විකසිතව සමාජගතවන ගුණයක්මය. එවන් සත්‍යයේ නින්නාදය වටා සමාජයේ මිනිසුන් එකාවන්ව පෙළ ගැසෙන දිනයක් වැඩි ඈතක නොවන බව ඉතා පැහැදිලිය. මිනිසා විසින් තවත් මිනිසෙකු සූරාකෑම වැලැක්වූ සමාජයක පමණක් සැබෑ සත්‍යයේ කිරුළ දරණ බවද අපි දනිමු. එයින් මෙපිට සත්‍යය දිගු ආයුෂ භුක්ති විඳින්නේ නැත. දිවි පුදා සත්‍ය රැකගැනීම වෙනුවෙන් වූ අරගල මේ බිමේදී වැඩි වැඩියෙන් හමුවේවි. ඒ සියළු තැන්හිදීම සත්‍යයේ ධජය දිවිහිමියෙන් අත්නොහැර සමාජ ජයග්‍රහණ කරා ගෙනයෑමේ වගකීම අප වෙත ස්වෙච්ඡාවෙන්ම පවරාගෙන ඇත්තෙමු. පැමිණි මග දශකය පුරා අපට ඇත්තේ ඒ අචල අධිෂ්ඨානයන් පෝෂණය වීම පිළිබඳ මතකයන්ය. එයින් අනාගත සත්‍යයේ පුෂ්පය විකසිත වේ.", "URL": "https://lankatruth.com/si/?p=788", "Category": "Uncategorized", "Parent URL": null}