{"Source": "Lankatruth", "Timestamp": "June 3, 2023", "Headline": "කෝටි 290ක IMF ණය ගන්න කෝටි 386ක ගේමක් ගහලා", "News Content": "ජාත්‍යන්තර මූල්‍ය අරමුදලෙන් වසර 04ක් තුළදි ඩොලර් කෝටි 290ක ණය මුදලක් ලබා ගැනීම සඳහා පූර්ව කොන්දේසි ඉටුකරමින් ඩොලර් කෝටි 386ක ණය රජයට පවරාගෙන ආයතන කිහිපයක් විකිණීමට සූදානම් වන බව ශ්‍රි ලංකා මහ බැංකු වාර්ශික වාර්තාව 2022 මගින් අනාවරණය වේ. එම වාර්තාවේ 45වෙනි පිටුවෙන් මීට අදාල තොරතුරු අනාවරණය වන අතර “ජා.මූ අරමුදලේ විස්තීරණ ණය පහසුකම් ණය වැඩසටහන යටතේ එකඟ වූ ක්‍රියාමාර්ගවලට අනුව” යනුවෙන් ආණ්ඩුව යටත් වූ කොන්දේසි පිළිබඳව දක්වා තිබේ. ඒ යටතේ ලංකා ඛනිජතෙල් නීතිගත සංස්ථාවේ නොපියවූ විදේශ ණය ඩොලර් කෝටි 243.48ක් සහ ශ්‍රී ලංකා වරාය අධිකාරිය, ලංකා විදුලි බල මණ්ඩලය මෙන්ම ගුවන් තොටුපොළ හා ගුවන් සේවා සමාගම යන චීන අපනයන ආයතන බැංකුවෙන් ලබාගෙන තිබූ ඩොලර් කෝටි 142.73ක් යන ණය ප්‍රමාණයන් රජයට පවරාගෙන ඇත. ජාත්‍යන්තර මූල්‍ය අරමුදල සමග ආණ්ඩුව ඇතිකරගෙන තිබෙන රහසිගත කොන්දේසි එකිනෙක විවිධ අවස්ථාවලදී හෙළිවෙමින් තිබෙන අතර මහ බැංකු වාර්තාවෙන්ද එවැනි කොටසක් මෙලෙස හෙළි වී ඇත. රාජ්‍ය ආයතන ප්‍රතිව්‍යූහගතකරණය යන ක්‍රියාවලිය මගින් මෙරට ජාතික ආරක්ෂාවට අදාලවන ඉන්ධන සහ විදුලිය සැපයුම විදේශයන්ට විකුණා දැමීම පියවරෙන් පියවර සිදුකරමින් පවතී. අදාල රාජ්‍ය ආයතන ජනතාව මත බරපටවා ඇති බව සඳහන් කරමින් විකුණා දැමීමේ ක්‍රියාවලිය ඉදිරියට ගෙනයමින් පවතින අතර එම ආතන සතු සමස්ත ණය බරද යළිත් වතාවක් ජනතාව මත පැටවෙන බව මෙමගින් හෙළි වී තිබේ.", "URL": "https://lankatruth.com/si/?p=147579", "Category": "ආර්ථික පුවත්", "Parent URL": null}