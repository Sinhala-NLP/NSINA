{"Source": "Lankatruth", "Timestamp": "January 22, 2021", "Headline": "මහ බැංකුවෙන් අනතුරු ඇඟවීමක්…", "News Content": "සමාජ ජාල, අන්තර්ජාලය පදනම් කර ගත් සහ ජංගම දුරකතන යෙදුම් හරහා විවිධ වර්ගයේ මුල්‍ය වංචා සිදු කෙරෙන බැවින් ජනතාව ඊට නොරැවටෙන ලෙස ශ්‍රී ලංකා මහ බැංකුව නිවේදනය කරයි. එහි ගෙවීම් හා පියවීම් දෙපාර්තමේන්තුව ඊයේ (21) මේ සම්බන්ධයෙන් මාධ්‍ය නිවේදනයක් නිකුත් කරමින් පවසන්නේ මෙම වංචා බොහෝමයක් මහජනතාව ආකර්ෂණය කරගන්නා අන්තර්ජාලය හෝ ජංගම දුරකතන පදනම් කර ගත් පහසු ණය යෝජනා ක්‍රම හරහා සිදු කෙරෙන බවත් එවැනි ණය අයදුම්පත් ඇගයීමේ ක්‍රියාවලියේදී, වංචාකරුවන් සාමාන්‍ය ජනතාවගේ රහස්‍ය පාරිභෝගික තොරතුරු ඔවුන්ගෙන් ලබා ගැනීමට මහජනතාව පොළඹවන බවයි. මෙවැනි මූල්‍ය වංචාවලින් සුපරීක්ෂාකාරී වන ලෙසත් ශ්‍රී ලංකා මහ බැංකුව මහජනතාවගෙන් ඉල්ලා සිටින අතර තමන්‍ගේ රහසය තොරතුරු විශේෂයෙන්ම ගිණුම් පරිශීලක නාම, මුරපද, පුද්ගලික හැඳුනුම් අංක (PINs),එක්වරක් පමණක් භාවිතාවන මුරපද (OTP), හෝ ගිණුම්වලට පිවිසීමේදී ගිණුම් හිමියාගේ අනන්‍යතාවයතහවුරු කිරීම ස්‍ඳහා භාවිතා කළ හැකි වෙනත් ඕනෑම රහස්‍ය තොරතුරක් අනෙකුත් පුද්ගලයින් සමග හුවාමාරු කර නොගැනීමට පියවර ගත යුතු බවත් දුරකතන භාවිත කරන්නන් විසින් ණය දෙන ආයතනවලට දුරකතනයේ ගබඩා කර ඇති තොරතුරු වෙත ප්‍රවේශ වීමට අවසර ලබා නොදෙන ලෙසත් මහ බැංකුව අවධාරණය කරයි.", "URL": "https://lankatruth.com/si/?p=109076", "Category": "ආර්ථික පුවත්", "Parent URL": null}