{"Source": "Lankatruth", "Timestamp": "April 4, 2012", "Headline": "බස් ගාස්තු වැඩිකිරීම නීති විරෝධියි. ජවිපෙන් මූලික අයිතිවාසිකම් පෙත්සමක්", "News Content": "ආණ්ඩුව විසින් පසුගිය පෙබරවාරී මාසයේ සිදුකළ බස් ගාස්තු සංශෝධනය මූලික අයිතිවාසිකම් උල්ලංගණය කරන සහ කැබිනට් මණ්ඩලයම සම්මත කළ ජාතික ප්‍රතිපත්තියට පටහැනි බව දක්වමින් ජනතා විමුක්ති පෙරමුණේ පා.ම. සුනිල් හඳුන්නෙත්ති සහ ජවිපෙ හිටපු කොළඹ නාගරික මන්ත්‍රී සුමිත් පස්සපෙරුම යන අය විසින් අද (04) පෙරවරුවේ ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොණු කරන ලදී. එස්.සී.එෆ්.ආර්. අංක 176/12 යටතේ ගොණු කළ මෙම පෙත්සම ලබන අප්‍රේල් 24 හෝ 30 දිනයන්හි සලකා බැලීමට නියමිතය. පෙත්සම්කරුවන් වෙනුවෙන් නීතිඥ සුනිල් වටගල මහතා විසින් මෙම පෙත්සම ඉදිරිපත් කළ අතර පෞද්ගලික ප්‍රවාහන අමාත්‍ය සී.බී. රත්නායක, ප්‍රවාහන අමාත්‍ය කුමාර වෙල්ගම, ප්‍රවාහන අමාත්‍යාංශයේ ලේකම් වී. සමරවීර ජාතික ගමනාගමන කොමිසම ඇතුලූ පාර්ශවයන් 07ක් මෙම පෙත්සම මගින් වගඋත්තරකරුවන් ලෙස නම් කර ඇත. 2002 ජූනි 12 වෙනි දින කැබිනට් මණ්ඩලය විසින් අනුමත කරන ලද බස්ගාස්තු ප්‍රතිපත්තියට පටහැනි ලෙස පසුගිය සංශෝධනය සිදුකළ බව පෙන්වා දෙන පෙත්සම්කරුවන් පෙත්සම වගඋත්තරකරුවන් ආණ්ඩුක්‍රම ව්‍යවස්ථාවේ මූලික අයිතිවාසිකම් උල්ලංගණය කර ඇති බවත් මෙම බස් ගාස්තු සංශෝධනය නීති විරෝධී බවට ප්‍රකාශ කරන ලෙසත් අධිකරණයෙන් ඉල්ලා සිටී. එසේම පෙත්සම විභාගයට ගෙන අවසන් වන තෙක් සිදුකර ඇති බස් ගාස්තු සංශෝධනය අත්හිටුවන ලෙසත් නියෝගයක් නිකුත් කරන ලෙස බස්ගාස්තු සංශෝධනය ප්‍රතිපත්තියට අනුකූලව ගාස්තු සංශෝධනයක් සිදුකරන ලෙසට අදාල බලධාරීන්ට නියෝග නිකුත් කරන ලෙසටත් මෙම පෙත්සමෙන් ඉල්ලා තිබේ. කැබිනට් මණ්ඩලයට අනුමත කළ බස්ගාස්තු ප්‍රතිපත්තියට අනුකූලව ගාස්තු වැඩි කරන්නේ නම් වැඩිවිය යුත්තේ 20% නොව 15.75%කින් බවත් අවම ගාස්තුවද රු.9 නොව රු.7.86ක් පමණක් විය යුතු බවත් මේ පිළිබඳ විමසීමේදී සුනිල් හදුන්නෙත්ති මන්තී්‍රවරයා අවධාරණය කළ අතර මෙම පෙත්සම ගොණු කිරීමෙන් ජීවන වියදමෙන් මිරිකී සිටින මගී ජනතාවට මෙන්ම මුළුමහත් ජනතාවටම යුක්තිය ඉෂ්ට කර ගැනීම අපේක්ෂා කරන බව ඔහු වැඩදුරටත් පැවසීය.", "URL": "https://lankatruth.com/si/?p=1986", "Category": "පුවත්", "Parent URL": null}