{"Source": "Lankatruth", "Timestamp": "November 12, 2018", "Headline": "පරාජය දැක දැක ජනාධිපති පාර්ලිමේන්තුව විසිරුවා හැරියා – ආර්. සම්බන්ධන්", "News Content": "සිය අභිමතය මත ගනු ලැබූ තීන්දුව පරාජය වීමට යන බව දැන දැනම පාර්ලිමේන්තුව විසිරුවාහැරීමට ජනාධිපතිවරයා කටයුතු කළ බව දෙමළ ජාතික සන්ධානයේ නායක විපක්ෂ නායක ආර්. සම්බන්ධන් මහතා පවසයි. ජනාධිපතිවරයා ආණ්ඩුක්‍රම ව්‍යවස්ථාවට පටහැනිව ගනු ලැබූ තීන්දුවට ශ්‍රේෂ්ඨාධිකරණය නිසි පිළිතුරු ලබා දෙනු ඇතැයි ද සම්බන්ධන් මහතා වැඩිදුරටත් පවසා සිටියි. ඒ මහතා මේ බව සඳහන් කර සිටියේ ජනාධිපතිවරයා ගනුලැබූ තීන්දුව සම්බන්ධව මාධ්‍ය වෙත අදහස් පළකරමින්ය. වැඩිදුරටත් අදහස් දක්වමින් ඒ මහතා මෙසේ ද පැවසීය… “පාර්ලිමේන්තුව වාර අවසන් කරමින් කල් තැබීමටත් විසුරුවා හැරීමටත් ජනාධිපතිවරයාට බලතල තිබුණා. නමුත් 19 වැනි ආණ්ඩුක්‍රම ව්‍යවස්ථා සංශෝධනය තුළින් එම බලතල අහිමි වී තිබෙනවා. ඒ අනුව ජනාධිපතිවරයාට පාර්ලිමේන්තුව විසුරුවා හැරිය හැක්කේ පාර්ලිමේන්තුවේ ධූර කාලය වසර හතර හමාරක් ගෙවුණු පසුවයි. මෛත්‍රීපාල සිරිසේන මහතා ස්ව අභිමතය පරිදි ගනු ලැබූ ක්‍රියාමාර්ගය පරාජය වීමට යන බව දැන දැනම පාර්ලිමේන්තුව විසුරුවා හරිනු ලැබුවා. එය රට ජනතාවට පමණක් නොවෙයි ජාත්‍යන්තරයත් දන්නා සත්‍යක්. මෑතක සිට ජනාධිපතිවරයාගේ ක්‍රියාකලාපය දෙස බැලීමේදී රනිල් වික්‍රමසිංහ අගමැති ධූරයේ නොසිටිය යුතුයි කියන හැගීමෙනුයි කටයුතු කළේ. තමන් පත්කළ නව අගමැති මහින්ද රාජපක්ෂ පාර්ලිමේන්තු බහුතරය පෙන්වීමේදී අපරාජිත විය යුතුයි කියන එක ඔහුගේ අදහස වුණා. ඔහුගේ එම උත්සහාය අන්ත පරාජය වීමට යන බව දැනගත් විගසම එම පරාජයේ අවමානයෙන් මිදීම සඳහා පාර්ලිමේන්තුව හදිසියේම විසුරුවා හැරියා. ඔහුගේ ඒ ක්‍රියාකලාපය නිසා ජනවරම ද පාවා දුන්නා යැයිද සම්බන්ධන් මහතා කීය.”", "URL": "https://lankatruth.com/si/?p=63148", "Category": "පුවත්", "Parent URL": null}