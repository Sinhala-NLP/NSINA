{"Source": "Lankatruth", "Timestamp": "February 10, 2021", "Headline": "දුර්ලභ ගස බේරාගන්න සඟසතු කරයි", "News Content": "මධ්‍යම අධිවේගී මාර්ගය ඉදිකිරිමේ දි කපා දැමීමට උත්සාහ කල ලෝකයෙන්ම වඳවී යැමේ තර්ජනයට ලක්වූ ක්ලෝඩියා සිලෝනිකා හෙවත් පඬු කරඳ නැමැති ශාකය ආරක්ෂාකර ගැනිමේ අරමුණින් අද (10) එම ගස අසලට වැඩම කළ ගරුතර සංඝරත්නය විසින් පිරිත් සංක්‍ජායනා කර පඬු ගැන්වූ චීවරයක් ගසට පලන්දා එය සඟසතු දේපලක් බවට පත්කරන ලදි. මේ අවස්ථාවට ජාතික භික්ෂු පෙරමුණ, පුරාවස්තු සුරකීමේ සංවිධානයට සම්බන්ධ මහා සංඝයා වහන්සේලා ප්‍රමුඛ ප්‍රදේශයේ ගරුතර සංඝයාවහන්සේ ඇතුළු පරිසර සංවිධාන රැසක නියෝජිතයෝ සහභාගී වූහ. මෙහිදී අනුශාසනාවක් කළ ජාතික භික්ෂු පෙරමුණේ විධායක සභික තංගල්ලේ නාරද හිමියෝ සඳහන් කළේ රටක පාලකයින් පත් කරගනු ලබන්නේ ජනතාව සහ පරිසරය ආරක්ෂා කර ගැනීමට වුවත්, වර්තමානයේ ආණ්ඩුවෙන් රටත් පරිසරයත් බේරා ගැනීමට සිදුවන තත්ත්වයක් උදා වී ඇති බවයි. මෙම ශාකයේ තවත් ගස් කිහිපයක් ඇති බවට රජය ප්‍රකාශ කරමින් ගස විනාශ කිරීමට උත්සාහ ගත්තත් රටේත් ලෝකයේත් බෝධි වෘක්ෂ ගණනාවක් තිබෙන සමයක ශ්‍රී මහා බෝධිය ඉවත් කිරීමට කිසිවෙකු සූදානම් නැති බව නාරද හිමියෝ මෙහිදී අවධාරණය කළහ. පුරාවස්තු සුරැකීමේ සංවිධානයේ සභාපති උඩස්ගිරියේ සමිත හිමියෝ මෙහිදී ප්‍රකාශ කළේ, ජනාධිපතිවරයා කොන්ද කෙලින් තියාගෙන පොදු දේපල රැක ගැනීමට බිය නොවිය යුතු බව රාජ්‍ය සේවකයින්ට පවසා ඇති වුවත්, අද එසේ කරන රාජ්‍ය සේවකයින් ආරක්ෂා කිරීමට පියවර නොගන්නා බවයි. අපට පමණක් නොව පරිසරය ආරක්ෂා කරගැනීමට වැදි නායකයාටත් ආණ්ඩුව සමඟ නඩු කියන්නට සිදුවීම කනගාටුවට කරුණක් බවද සමිත හිමියෝ සඳහන් කළහ. ගස් කොළන් පැළ කිරීමට වවුලන්ගෙන් විශාල සේවාවක් සිදු වුවත් අද ආණ්ඩුව වවුලන් කරන සේවාවවත් පරිසරය වෙනුවෙන් නොකරන බවට සමිත හිමියෝ මෙහි දී චෝදනා කළහ.", "URL": "https://lankatruth.com/si/?p=110326", "Category": "පරිසර", "Parent URL": null}