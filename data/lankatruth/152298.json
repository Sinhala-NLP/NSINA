{"Source": "Lankatruth", "Timestamp": "September 27, 2023", "Headline": "චීන නැවට අවසර ලබාදී නැහැ – ඉන්දියාවේ ආරක්ෂාව අපිට වැදගත් – අලි සබ්රි", "News Content": "මේ වනවිට ජාත්‍යන්තර වශයෙන් ආන්දෝලනයකට ලක්ව තිබෙන ඔක්තෝබර් මාසයේදී ශ්‍රී ලංකාවේ නැංගුරම් ලෑමට නියමිත Shi Yan 6, චීන පර්යේෂණ නෞකාවට මෙතෙක් අවසර ලබාදී නොමැති බව විදේශ කටයුතු ඇමති ජනාධිපති නීතිඥ මොහොමඩ් අලි සබ්රි ඉන්දීය ANI ප්‍රවෘත්ති සේවයට අදහස් දක්වමින් පවසා ඇත. එම නැව මෙරටට පැමිණීම සම්බන්ධයෙන් ඉන්දියාව මතු කරන කරුණු විශේෂයෙන් සැලකිල්ලට ගන්නා බව ඔහු එම පුවත් සේවයට වැඩිදුරටත් සඳහන් කර තිබේ. මෙම චීන නැව ලංකාවේ නැංගුරම් ලෑමට පැමිණීම සම්බන්ධයෙන් ඉන්දියාව පල කරමින් සිටින කනස්සල්ල ගැන විමසීමේදී ශ්‍රී ලංකා විදේශ ඇමති මොහොමඩ් අලි සබ්රි පවසා ඇත්තේ ඉන්දීය ආරක්ෂක ගැටළු ශ්‍රී ලංකාවට වැදගත් බවත් විදේශ යාත්‍රා පැමිණීමේදී අනුගමනය කළ යුතු SOP ක්‍රමය තිබෙන බවත් එය සැකසීමේදී විශේෂයෙන් ඉන්දියාව ඇතුළු බොහෝ මිතුරන්ගෙන් උපදෙස් ලබා ගත් බවත් ඔහු පවසා ඇත. “මම දන්න විදිහට, අපි ඔක්තෝබර් මාසයේදී ලංකාවට එන්න අවසර දීලා නැහැ. ඒ නිසා, සාකච්ඡා යනවා. ඉන්දීය ආරක්ෂක ගැට‍ළු, ඉතා වැදගත්, ඉතා වැදගත්. අපේ කලාපය සාම කලාපයක් ලෙස තබා ගැනීමට අපට අවශ්‍ය නිසා අපි එය සැම විටම සලකනවා. කෙසේ වෙතත් ඉන්දීය ANI ප්‍රවෘත්ති සේවය මෙරට ඩෙිලි මිරර් පුවත්පත උපුටා දක්වමින් සඳහන් කරන්නේ ජාතික ජලජ සම්පත් පර්යේෂණ හා සංවර්ධන නියෝජිතායතනය (NARA) සමඟ එක්ව පර්යේෂණ පැවැත්වීමට චීන පර්යේෂණ නෞකාව ඔක්තෝබර් මාසයේදී ශ්‍රී ලංකාවේ පැමිණීමට නියමිත බවය. මූළාශ්‍ර – “Not given permission to Chinese vessel…”: Sri Lankan Foreign Minister Ali Sabry", "URL": "https://lankatruth.com/si/?p=152298", "Category": "පුවත්", "Parent URL": null}