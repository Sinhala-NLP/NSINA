{"Source": "Lankatruth", "Timestamp": "March 13, 2021", "Headline": "පාස්කු කොමිෂන් වාර්තාව අධ්‍යයනයට ජනපති පත්කළ අමාත්‍ය අනු කමිටුව තවත් කල් ඉල්ලයි", "News Content": "පාස්කු ප්‍රහාරය සම්බන්ධයෙන් විමර්ශනය කිරීමට පත්කළ ජනාධිපති පරික්ෂණ කොමිෂන් සභා වාර්තාව සහ ආරක්ෂක කටයුතු පිළිබඳ පාර්ලිමේන්තුවේ ආංශික අධීක්ෂණ කාරක සභාවේ වාර්තාව අධ්‍යයනය කිරීමට ජනාධිපතිවරයා විසින් පත් කළ අමාත්‍ය මණ්ඩල අනු කමිටුවට එය අධ්‍යනය කිරීමට තවත් කාලය අවශ්‍ය බව දන්වා තිබේ. ඒ එම කමිටුවේ සභාපති අමාත්‍ය චමල් රාජපක්ෂගේ ප්‍රධානත්වයෙන් කමිටුව ඊයේ (12) පස්වරුවේ රැස් වූ අවස්ථාවේදීය. ලබන 15 වන දිනට පෙර එම අමාත්‍ය මණ්ඩල අනු කමිටුවේ නිර්දේශ ලබාදෙන බව පළමුව ප්‍රකාර තිබුණද එදිනට අදාළ නිර්දේශ ලබා දිය නොහැකි බැවින් ඒ සඳහා තවත් සති දෙකක කාලයක් ලබාදෙන ලෙස ජනාධිපතිවරයාගෙන් ඉල්ලීමක් කිරීමට ඔවුන් තීරණය කර තිබේ. එම කමිටුවට රෝහිත අබේගුණවර්ධන, ජොන්ස්ටන් ප්‍රනාන්දු, ප්‍රසන්න රණතුංග, උදය ගම්මන්පිල සහ රමේෂ් පතිරණ අයත් වෙති. පසුගිය 22වනදා ජනාධිපති මාධ්‍ය ඒකකය නිවේදනයක් නිකුත් කරමින් කියා සිටියේ පාස්කු ප්‍රහාරය පිළිබඳ ජනාධිපති කොමිසමේ වාර්තාව ගැඹුරින් අධ්‍යයනය කරන ඇමති කමිටුවට සාමාජිකයන් පත් කළේ ඒ ඇමතිවරුන්ගේ ඉහළ දැනුම සලකා බලා බවය.", "URL": "https://lankatruth.com/si/?p=112637", "Category": "පුවත්", "Parent URL": null}