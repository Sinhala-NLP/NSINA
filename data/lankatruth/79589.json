{"Source": "Lankatruth", "Timestamp": "August 23, 2019", "Headline": "කෘෂිකර්ම ගොඩනැගිල්ල ලබාගැනීමේ කැබිනට් පත්‍රිකාව ඉදිරිපත්කළේ අගමැති", "News Content": "තක්සේරු වටිනාකමට වඩා වැඩි මුදලකට ලබාගත් රාජගිරිය ප්‍රදේශයේ පෞද්ගලික ගොඩනැගිල්ලකට කෘෂිකර්ම අමාත්‍යාංශය ගෙන යාමෙන් මහජන මුදල් නාස්තියක් සිදුව ඇති බවට එල්ලවී ඇති චෝදනාව සම්බන්ධ වැඩිදුර විමර්ශන සඳහා අග්‍රාමාත්‍ය ලේකම් සමන් ඒකනායක මහතාට රාජ්‍ය ආයතනවල සිදුව ඇතැයි පැවසෙන වංචා හා දූෂණ සෙවීමේ ජනාධිපති කොමිසම හමුවේ පෙනී සිටින්නැයි නොතීසි නිකුත් කර තිබේ. එම කොමිසම සඳහන් කර ඇත්තේ ලබන 27 වැනිදා පෙරවරු 9.00ට කොමිසමේ පොලිස් ඒකකය වෙත පැමිණ සාක්ෂි ලබාදෙන ලෙස ලේකම්වරයාට නොතීසි නිකුත් කර ඇති බවය. අදාල පෞද්ගලික ගොඩනැගිල්ල බදු ගිවිසුමක් මත කෘෂිකර්ම අමාත්‍යාංශය පවත්වාගෙන යාම සඳහා ලබාගෙන ඇති අතර ඊට අදාල කැබිනට් පත්‍රිකාව අග්‍රාමාත්‍ය රනිල් වික්‍රමසිංහ මහතා විසින් කැබිනට් මණ්ඩලය වෙත ඉදිරිපත් කර ඇති බවට කොමිසම හමුවේ අනාවරණය වී තිබේ. ඒ අනුව ගොඩනැගිල්ල ලපාගැනීම සම්බන්ධව කැබිනට් පත්‍රිකාව මගින් ඉදිරිපත් කළ කරුණු ඇතුළත් ලිපිගොනු ජනාධිපති කොමිසම වෙත ඉදිරිපත් කරන ලෙස අග්‍රාමාත්‍ය ලේකම්වරයාට දන්වා ඇතැයි ද කොමිසම වැඩිදුරටත් පවසා තිබේ.", "URL": "https://lankatruth.com/si/?p=79589", "Category": "පුවත්", "Parent URL": null}