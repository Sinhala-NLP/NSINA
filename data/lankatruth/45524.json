{"Source": "Lankatruth", "Timestamp": "December 24, 2017", "Headline": "බැඳුම්කර කොමිසමට පසු ශ්‍රී ලංකන්, මිහින් ලංකා කොමිසමක්", "News Content": "අද රට පුරාම ප්‍රධාන කතිකාවතක් වි ඇති බැඳුම්කර කොමිසමේ වාර්තාව තමා වෙත ලැබීමෙන් අනතුරුව ශ්‍රී ලංකන් සහ මිහින් ලංකා ගුවන් සේවා පිළිබඳවත් විමර්ශනය කිරිමට නව කමිටු දෙකක් පත් කිරීමට කටයුතු කරන බව ජනාධිපති මෛත්‍රීපාල සිරිසේන මහතා පවසයි. ශ්‍රී ලංකා නිදහස් පක්ෂ සංවිධායකවරු සමග ජනාධිපති මන්දිරයේදී පැවති හමුවකදී මේ බව සඳහන් කළ බව ජනාධිපති මාධ්‍ය ඒකකය නිවේදනයක් නිකුත් කර ඇත. ජනපති මෛත්‍රීපාල සිරිසේන මහතා බලයට පත් වූ මුල් අවධියේද මෙවැනි ආකාරයෙන් දූෂණ විරෝධී කමිටු රැසක්ම පත් කරන ලද අතර විශේෂයෙන්ම මෙම කමිටු අතර ශ්‍රී ලංකන් ගුවන් සමාගම තුළ සිදුවූ මූල්‍ය දුෂණ වංචා පිළිබඳව විමර්ශනයට පත් කළ ජ්‍යේෂ්ඨ නීතීඥ ජේ.සී.වැලිඅමුණ මහතා ප්‍රමුඛ කමිටුවෙන් නිකුත් කළ පිටු 136ක වාර්තාව විශේෂිත වේ. රාජපක්ෂ පාලන සමය තුළ ශිරන්ති රාජපක්ෂගේ සොයුරු නිශාන්ත වික්‍රමසිංහ සභාපතිත්වය දැරූ ශ්‍රී ලංකන් ගුවන් සේවය තුළ රාජපක්ෂ පවුල හා තවත් නිලධාරින් එක්ව වසරකට කෝටි 800ක පමණ පාඩු සිදුකරමින් සිදු කළ අයථා මූල්‍ය හා දේපළ වංචා රාශියක් පිළිබඳව ජේ.සී.වැලිඅමුණ වාර්තාවෙන් හෙළිදරව් කළද වර්තමානය වනතුරුත් ඒ පිළිබඳ නිසි ක්‍රියාමාර්ග ගැනීමට ජනපති මෛත්‍රී ඇතුළු යහපාලන ආණ්ඩුව පසුබට වී ඇත. කණගාටුවට කරුණ වන්නේ මෙම වාර්තාව අගමැති රනිල් වික්‍රමසිංහ මහතා වෙත ඉදිරිපත් කොට ඇතත් මේ වන තුරුත් එම වාර්තාව පාර්ලිමේන්තුව වෙත හෝ ඉදිරිපත් කර නොමැති වීමය. රාජපක්ෂ රෙජීමය විසින් සිදුකළ බරපතල ගණයේ දූෂණ වංචා පිළිබඳ සාක්ෂි සහිතව ඉදිරිපත් කොට ඇති මෙවැනි කමිටු වාර්තා සම්බන්ධයෙන් අදාළ පුද්ගලයන් අත්අඩංගුවට ගැනීමට හෝ නීතිමය ක්‍රියාමාර්ග ගැනීමට රනිල් – මෛත්‍රී ආණ්ඩුව පසුබට වීම නිසා ජනපති මෛත්‍රී වංචා දූෂණ පිටුදැකීමට පියවර ගන්නා බව මෙම මැතිවරණ සමයේ කවරාකාරයෙන් ප්‍රකාශ නිකුත් කළද ඒවා ක්‍රියාවට නැංවීම බලාපොරොත්තු විය නොහැකි බව ජේ.සී. වැලිඅමුණ වාර්තාවට අදාළ සිදුවිම් තුළින් පැහැදිලි වේ. එම නිසා දෙසැම්බර් 31 දින බැඳුම්කර වාර්තාව ජනපති අතට පත් වුවත් එහි චූදිතයන් නීතිය ඉදිරියට ගෙන ඒමට ජනපති ක්‍රියාත්මක වේදැයි මේ වනවිටත් රටේ ජනතාව තුළ ඇත්තේ සැක සහිත බවකි. කෙසේ නමුත් මෙවැනි කොමිසම් හරහා අඩුම තරමේ අදාළ දූෂිතයන්ගේ පැටිකිරිය හෙළිදරව්වීම හෝ සිදුවීම දූෂණයට එරෙහි මිණිසුන්ගේ සතුටට හේතුවක් වනු ඇති අතර යම් තාක් දුරට එය රටට වාසි වනු ඇත.", "URL": "https://lankatruth.com/si/?p=45524", "Category": "පුවත්", "Parent URL": null}