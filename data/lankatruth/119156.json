{"Source": "Lankatruth", "Timestamp": "July 6, 2021", "Headline": "මහාචාර්ය ටෙරන්ස් පුරසිංහ අභාවප්‍රාප්ත වෙයි", "News Content": "ශ්‍රී ජයවර්ධනපුර විශ්වවිද්‍යාලයේ දේශපාලන විද්‍යාව පිළිබඳ මහාචාර්ය ටෙරන්ස් පුරසිංහ මහතා අද (06) අභාවප්‍රාප්ත වී තිබේ. එක්දරු පියෙකුවන ඒ මහතා කලක් රෝගී තත්වයකින් පීඩා විඳිමින් සිට ඇති අතර මියයන විට 60 හැවිරිදි වියෙහි පසුවිය. ශ්‍රී ජයවර්ධනපුර විශ්වවිද්‍යාලයේ දේශපාලන විද්‍යා අධ්‍යයන අංශය පිහිටුවීමට මුල් වී කටයුතු කළ ටෙරන්ස් පුරසිංහ මහතා එහි ප්‍රථම අධ්‍යයන අංශ ප්‍රධානියාද විය. අසනීප තත්වයෙන් පසුවුවත් ඊයේ (05) දිනයේද විශ්වවිද්‍යාල රාජකාරීවලට පැමිණ එහි කටයුතුවල නිරතව සිට ඇත. මහාචාර්ය ටෙරන්ස් පුරසිංහ මහතා පේරාදෙණිය විශ්වවිද්‍යාලයෙන් මූලික උපාධිය සහ පශ්චාද් උපාධිය ලබාගත්තේය. දේශපාලනය පිළිබඳ විද්වතකු වූ ඒ මහතා පුවත්වත් සඳහා ලිපි යපයමින්ද, රූපවාහිනී ගුවන්විදිලි කාලීන වැඩසටහන්වල සම්පත් දායකයකු ලෙසද කටයුතු කළේය. ටෙරන්ස් පුරසිංහ මහතාගේ දේහය පිළිබඳ අවසන් කටයුතු හෙට (07) සිදුකිරීමට නියමිතය.", "URL": "https://lankatruth.com/si/?p=119156", "Category": "පුවත්", "Parent URL": null}