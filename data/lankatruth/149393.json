{"Source": "Lankatruth", "Timestamp": "July 20, 2023", "Headline": "රුපියල අදත් කඩාවැටෙයි – මේ මාසයේ වැඩිම කඩාවැටීම අද", "News Content": "මහ බැංකුවේ විනිමය අනුපාත නිවේදන අනුව අද (20) ඩොලරයේ ගැනුම් මිල රුපියල් 316.30ක් ලෙසත් විකුණුම් මිල රුපියල් 330.29ක් වාර්තා වේ. එමෙන්ම එම නිවේදන අනුව පසුගිය ජුනි මස 20 වෙනි දින සිට අද (ජූලි මස 20) වෙනි දින දක්වා ගෙවුනු මාසය තුළ ඩොලරයට සාපේක්ෂව රුපියල වැඩිම අව ප්‍රමාණය වීම අද වාර්තා වී තිබේ. පසුගිය ජුනි මස 20 වෙනි දිනට මධ්‍ය අගය ඩොලරයට රුපියල් 305.92ක් වී තිබු අතර අද වනවිට එය රුපියල් 324.25ක් දක්වා පහත වැටී තිබිණි. ඒ අනුව මේ මාසය තුළ රුපියල් 18.32කින් රුපියල බිඳවැටී ඇති බව මහ බැංකුවේ විනිමය අනුපාත නිවේදනවලින් හෙළි වේ. එමෙන්ම මහ බැංකු විනිමය වාර්තා අනුව ජූලි 13 සිට ජූලි 20 දක්වා සතිය තුළ රුපියල් 9.67කින් රුපියල කඩාවැටී ඇත. මෙම වසර අවසන් වනවිට රුපියල තවත් දරුණු කඩාවැටීමකට ලක්විය හැකි බව ජාත්‍යන්තර මූල්‍ය විශ්ලේෂණ සමාගම් අනතුරු අඟවා තිබේ.", "URL": "https://lankatruth.com/si/?p=149393", "Category": "පුවත්", "Parent URL": null}