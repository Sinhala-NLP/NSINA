{"Source": "Lankatruth", "Timestamp": "November 23, 2022", "Headline": "හොර රහසේම අර්ථසාධකේ (EPF) විකිණීමේ සූදානමක්!", "News Content": "ජාත්‍යන්තර මූල්‍ය අරමුදල 2007දී එවකට පැවති ආණ්ඩුවට ලබා දී තිබෙන නිර්දේශයක් අනුව යමින් සේවක අර්ථ සාධක අරමුදල සහ සේවා නියුක්තිකයන්ගේ බාරකාර අරමුදල පෞද්ගලික අංශයේ පාලනයකින් යුතු විශ්‍රාම වැටුප් අරමුදලක් බවට පරිවර්තනය කිරීම කෙරෙහි රනිල් වික්‍රමසිංහ ආණ්ඩුවේ උපදේශකයන් අවධානය යොමුකර ඇති බව අනාවරණය වේ.  ජාත්‍යන්තර මූල්‍ය අරමුදල සමඟ මේ වනවිට පැමිණ තිබෙන මූලික එකඟතා කොන්දේසිවල සංවේදීම කොන්දේසියක් ලෙස මෙම අරමුදල් පෞද්ගලීකරණය පවතින බව හෙළිවේ. අර්ථ සාධක අරමුදලේ මුදල් කාර්යක්ෂම ලෙස ආයෝජනය නොකෙරෙන බවට කරුණු දක්වා ඇති අතර එය වඩා කාර්යක්ෂම කිරීම පිළිබඳව ප්‍රචාරය කරමින් පෞද්ගලීකරණය කිරීමට රනිල්ගේ ආණ්ඩුව සූදානම් වේ.   අර්ථ සමාධක අරමුදලේ මුදල් භාණ්ඩාගාර බිල්පත්වල ආයෝජනය කිරීමෙන් අවම ප්‍රතිලාභයක් ලබෙන බව මේ වනවිටත් ප්‍රචාරය කිරීමට පටන් ගෙන ඇත. එම මුදල් දැඩි අවදානමක් සහිත කොළඹ කොටස් වෙළඳපොලේ ආයෝජනය කිරීම මෙන්ම මේ වනවිට හඳුනා ගෙන ඇති ප්‍රාග්ධනය සම්පාදනය කළ යුතු මූල්‍ය සමාගම් රැසක යෙදවීම කෙරෙහි ආණ්ඩුවේ සැලසුම්කරුවන්ගේ මූලික අවධානය යොමුවී තිබේ.  මහින්ද රාජපක්ෂගේ දෙවන පාලන සමය ආරම්භයේදීම අර්ථ සාධක අරමුදල දායක විශ්‍රාම වැටුප් අරමුදලක් බවට පරිවර්තනය කිරීමට සැලසුම් සකස් කර තිබූ අතර එයට එරෙහිව විශේෂයෙන්ම පෞද්ගලික අංශයේ සේවා නියුක්තිකයන් එම උත්සාහයට එරෙහිව  දැවැන්ත විරෝධතාවක් පැවැත්වීය. කටුනායක නිදහස් වෙළඳ කළාපය තුළ පැවැත්වූ විරෝධතාවයකට පොලිසිය යොදවා වෙඩි තබා රෝෂේන් චානක තරුණයා ඝාතනය කළ අතර තවත් විශාල පිරිසක් වෙඩි වැදීමෙන් තුවාල ලැබීය. එම විරෝධතා නිසා ආණ්ඩුවේ සැලසුම් හකුලා ගැනීමට සිදුවිය.", "URL": "https://lankatruth.com/si/?p=142276", "Category": "ආර්ථික පුවත්", "Parent URL": null}