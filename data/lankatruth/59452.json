{"Source": "Lankatruth", "Timestamp": "September 16, 2018", "Headline": "අලි ඇතුන් සම්බන්ධ නඩු විභාගයට විශේෂ මහාධිකරණයක්", "News Content": "නීති විරෝධී අලි ඇතුන් ළඟ තබාගැනීම සම්බන්ධව ඉදිරිපත් කෙරෙන නඩු, විශේෂ මහාධිකරණය වෙත යොමුකිරීමට අදාල යෝජනාවක් නීතිපතිවරයා විසින් අගවිනිසුරුවරයා වෙත ඉදිරිපත් කර තිබේ. විශේෂ නඩු කඩිනමින් විභාග කිරීම සඳහා මහාධිකරණ තුනක් පිහිටුවීමට යෝජනා වී තිබූ අතර එහි පළමුවැන්න පසුගිය අගෝස්තු මස 21 වැනිදා සිට ක්‍රියාත්මක වේ. දෙවන විශේෂ මහාධිකරණය ද පිහිටුවීමට අදාල ගැසට් නිවේදනය පසුගිය සතියේ අධිකරණ අමාත්‍යාංශය මගින් නිකුත් කළේය. බලපත්‍ර රහිතව අලි ඇතුන් ප්‍රවාහනය කිරීම සහ ළඟ තබාගැනීම සම්බන්ධව මහජන දේපළ පනත යටතේ සහ අපරාධ නඩු විධිවිධාන සංග්‍රහය යටතේ නඩු පැවරිය හැකිය. ඒ අනුව පසුගිය දා අත්අඩංගුවට ගැනුණු නමගිය අලි ජාවාරම්කරුවෙකු ලෙස සැළකෙන අලි රොෂාන් සහ රජයේ සේවකයින් දෙදෙනෙකුට එරෙහිව පවතින නඩුවද විශේෂ මහාධිකරණයේ විභාග කළ හැකිය. නමුත් ඒ සඳහා අගවිනිසුරුවරයාගේ අවසරය හිමිවිය යුතුය. අලි ඇතුන් ප්‍රවාහනය සහ ළඟ තබාගැනීම සම්බන්ධව නඩු සැළකියයුතු ප්‍රමාණයක් මේ වන විට පවතින අතර හිටපු මහේස්ත්‍රාත්වරයෙකු වූ තිලිණ ගමගේ මහතාට එරෙහිව ද මෙයට අදාල චෝදනා පවතී.", "URL": "https://lankatruth.com/si/?p=59452", "Category": "පුවත්", "Parent URL": null}