{"Source": "Lankatruth", "Timestamp": "March 15, 2020", "Headline": "ඉන්ධින මිල අඩුනොකර ගෝඨාභය ජනතාවට පරිප්පු කවන්න යයි", "News Content": "ලෝක වෙළඳපොලේ ඉන්ධන මිල අඩුවීමේ සහනය ජනතාවට සෘජුවම ලබාදීම සඳහා මෙරට ඉන්ධන මිල අඩුකිරීම වෙනුවට පරිප්පු මිල සහ විදුලි බිල් අඩුකිරීමට කටයුතු කරන ලෙස ජනාධිපති ගෝඨාභය රාජපක්ෂ මහතා ජනාධිපති ලේකම්වරයාට නියෝග කර ඇතැයි වාර්තා වේ. ලෝක වෙළඳපොලේ බොරතෙල් මිල පසුගිය මාස තුන තුළ 50%කට ආසන්න අගයකින් අඩුවී තිබෙන අතර එම සහනය ශ්‍රී ලංකාවේ ජනතාවටද ලබානොදීම සම්බන්ධයෙන් ආණ්ඩුවට දැඩි විවේචනයක් එල්ලවුද ඊට කන් නොදුන් ආණ්ඩුව සඳහන් කර සිටියේ ඉන්ධන මිල අඩුකළහොත් ජනතාව නිකරුණේ රස්තියාදු ගැසීමට පෙළඹෙනු ඇති බවයි. එමෙන්ම රජයේ පාර්ශ්වයෙන් ඉදිරිපත් කෙරුණු තවත් තර්කයක් වූයේ ඉන්ධන මිල අඩු කළද එහි වාසිය සමස්ත ජනතාවටම බෙදී නොයන නිසා සමස්ත ජනතාවටම ප්‍රතිලාභ ලැබෙන විශේෂ ක්‍රමවේදයක් යටතේ මෙම සහනය ලබාදිය යුතු බවය. කෙසේ වෙතත් උක්ත නියෝගය අනුව පෙනී යන්නේ ඉන්ධන මිල අඩු නොකර ජනතා විරොධයෙන් ගැලවීම සඳහා වෙනත් ගැලවිජ්ජාවකට අර අඳිමින් සිටින බව ය. එම නියෝගය අනුව සමස්ත ජනතාව වෙතම එම ප්‍රතිලාභය බෙදී යන සේ පරිප්පු මිල සහ විදුලි බිල් අඩුකිරීමට කටයුතු කරන්නැයි ජනාධිපතිවරයා නියම කර ඇති බව සඳහන් වේ. කෙසේවෙතත් ඉන්ධන මිල අඩුකෙරුණේ නම් ප්‍රවාහන ගාස්තු පහළ බැසීම නිසා පොදුවේ රටේ සියලුම භාණ්ඩවල මිල යම් ප්‍රතිශතයකින් හෝ අඩුකිරීමට හැකියාවක් පැවති අතර ඒ අනුව එහි වාසිය සම්සත ජනතාවටම ලැබෙන්නේ ය. එමෙනම් බස්ගාස්තු අඩුවීම, විදුලි බිල අඩුවීම, ජය බිල අඩුවීමද මේ අනුව සිදු කළ හැක. එහෙත් දැන් සිදුකර ඇත්තේ එම අවස්ථාව අහිමි කර ජනතාවට පරිප්පු කැවීමය.", "URL": "https://lankatruth.com/si/?p=91058", "Category": "පුවත්", "Parent URL": null}