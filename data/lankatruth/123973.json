{"Source": "Lankatruth", "Timestamp": "October 2, 2021", "Headline": "GMOA වෘත්තීය ක්‍රියාමාර්ගයකට සැරසේ", "News Content": "ඉල්ලීම් හතරක් මුල් කරගනිමින් රජයේ වෛද්‍ය නිලධාරීන්ගේ සංගමය වෘත්තීය ක්‍රියාමාර්ගයකට එළඹීමට සුදානම් වේ. සෞඛ්‍ය අමාත්‍ය කෙහෙළිය රඹුක්වැල්ල වෙත ලිපියක් යොමු කරමින් එම සංගමය පවසා ඇත්තේ මෙම වෘත්තීය සමිති ක්‍රියාමාර්ගය පිළිබඳව අවසන් තීන්දුව ඔක්තෝබර් 07 වැනිදා ගනු ලබන බවයි. ඔවුන් ඉදිරිපත් කරන කරුණු හතර වන්නේ වෛද්‍ය නිලධාරීන්ගේ වාර්ෂික ස්ථාන මාරුවීම්, දුෂ්කර සේවා ලයිස්තුව, සීමාවාසික වෛද්‍යවරුන්ගේ පත්වීම් ප්‍රමාදය සහ පශ්චාත් සීමාවාසික පත්වීම ප්‍රමාදයයි. චක්‍රලේඛ අංක 1-22/2021 සහ 1589/30 යන අති විශේෂ ගැසට් නිවේදනය නොසලකා රජයේ වෛද්‍ය නිලධාරීන්ගේ ස්ථානමාරුවීම් සිදු කිරීමට සෞඛ්‍ය අමාත්‍යාංශය කටයුතු කළහොත් එය සෞඛ්‍ය ක්ෂේත්‍රයේ බරපතළ අර්බුදයක් නිර්මාණය කරනු ඇති බවට ඔවුන් අනතුරු අඟවා සිටී. දුරබැහැර සහ ජනගහණය අඩු දුෂ්කර ප්‍රදේශවල සේවය කරන වෛද්‍යවරුන්ට මීට කලින් වසර දෙකකින් ස්ථාන මාරුවීම් ඉල්ලා සිටිය හැකි විය. නමුත් කැබිනට් මණ්ඩලය විසින් ගනු ලැබු තීන්දුවක් අනුව එම ස්ථානවල අනිවාර්ය වසර තුනක සේවය කිරීමේ කොන්දේසිය නිසා එම ස්ථානවලට වෛද්‍යවරුන් අනුයුක්ත කිරීමේ අර්බුදයක් හටගෙන ඇති බවත් සංගමය පවසයි. දැනට සීමාවාසික පුහුණුවේ යෙදී සිටින වෛද්‍යවරුන්ගේ කාලය ඔක්තෝබර් 19 අවසන් වීමට නියමිතය නමුත් 2013/14 වෛද්‍ය ශිෂ්‍ය කණ්ඩායම් සඳහා සීමාවාසික පුහුණුව ලබාදීමේ ප්‍රමාද කිරීමක් පිළිබඳව එම සංගමය පෙන්වා දෙයි. සීමාවාසික පුහුණුව නියමිත දිනට අවසන් කිරීමට නොහැකි වුවහොත් පශ්චාත් සීමාවාසික පුහුණුව පිළිබඳව ගැටලු මතුවිය හැකි බව ඔවුන් අවධාරණය කරයි.", "URL": "https://lankatruth.com/si/?p=123973", "Category": "පුවත්", "Parent URL": null}