{"Source": "Lankatruth", "Timestamp": "May 4, 2022", "Headline": "රන් තිබියදී රිදී සොයමු", "News Content": "ශ්‍රි ලංකා ක්‍රිකට් ආයතනය විසින් කොළඹ, ගම්පහ, ගාල්ල, මාතර, නුවර, කෑගල්ල, නුවරඑළිය, අම්පාර, මාතලේ, පුත්තලම, වව්නියාව සහ ත්‍රිකුණාමලය ඇතුළු දිස්ත්‍රික්ක 14ක් සදහා නව ක්‍රිකට් ක්‍රීඩංගණ ඉදිකිරීමට අවශ්‍ය ඉඩම් සෙවීම සදහා ටෙන්ඩර් කැදවලා කියලා නිව්ස් එකක් මේ ලගදී ආවා. ඉතිං ඒ කතාවයි මේ කතාවයි කොහෙත්ම ගැලපීමක් නැහැ… ඒත් නිකමට වගේ මතක් වුනා. ඒ අපි කොච්චර සම්පත් තියාගෙනද මේ නිස්කාරණයේ ඉන්නේ කියන දේ… ආසියාතික රටක් වෙච්චි අපිට තියෙන ගැටළුවක් තමයි වේග තණතීරුවල ක්‍රීඩා කරන එක, විශේෂයෙන්ම එංගලන්ත, ඕස්ට්‍රේලියා, නවසීලන්ත, දකුණු අප්‍රිකා වගේ SENA රටවල්වල ක්‍රීඩා කරද්දි අපේ පිතිකරුවන්ට වගේම පන්දු යවන්නන්ටත් ඒ වගේම පන්දු රකින්නන්ටත් ඒ තණතීරුවලට ඒ දේශගුණයට හැඩ ගැහෙන්න ටිකක් අමාරුයි. හැබැයි අපි එහෙම ඉන්නේ ඇත්තටම අපිට පහසුකම් නැතුවද? ශ්‍රි ලංකාව කියන්නේ හිරු රශ්මිය හොදින් වැටෙන උෂ්ණත්ව ටිකක් ඉහළ රටක්. හැබැයි අපේ රටෙත් සීත ප්‍රදේශයන් තියෙයි. එංගලන්තය තරම් නැති වුනත් ඒ දේශගුණයට හුරු වෙන්න පුළුවන් හොදම ප්‍රදේශයක් තමයි පුංචි එංගලන්තය කියලා අපි හදුන්වන නුවරඑළිය. නුවරඑළියේ තියෙන මේ ක්‍රීඩාංගණය තමයි රදැල්ල ක්‍රිකට් ක්‍රීඩාංගණය. මුහුදු මට්ටමින් අඩි 4000ක් පමණ ඉහළින් පිහිටා තිබෙන මේ ක්‍රීඩාංගණය අපේ රටට මාරම සම්පතක්. විශේෂයෙන්ම SENA රටවල්වල ක්‍රීඩා කරද්දි ක්‍රීඩකයින්ට මුහුණ දෙන්න සිදුවෙන අත්දැකීම් අපිට මෙරටදීම පුහුණු වෙන්න තියෙන හොදම ක්‍රීඩාංගණයක්. වේග පන්දු යවන්නන්ට කියාපු තෝතැන්නක්. පන්දුව දෝලනය කරන්නේ කොහොමද? මේ වගේ වේග තණතීරු වල පන්දු යවද්දි පන්දු යවන්නෝ විදිහට මොන වගේ ලෙන්ත් එකක පන්දු යවන්න ඕනද? පිතිකරුවෝ විදිහට කොහොමද මේ දෝලනය සහිත පන්දුවලට ක්‍රීඩා කරන්නේ? කියන දේ අපිට හොදටම පුහුණු වෙන්න තියෙන ග්‍රවුන්ඩ් එක තමයි රදැල්ල ක්‍රිකට් ක්‍රීඩාංගණය කියන්නේ. ඒත් දැන් මේ ග්‍රවුන්ඩ් එක වල් වැදිලා ගිහිල්ලා. ප්‍රාදේශීය තරග හැරෙන්න කිසිම දේකට මේ ක්‍රීඩාංගණය පාවිච්චි කරන්නේ නැහැ. 2000/2001 වර්ෂයන්වලින් පස්සේ කිසිම කැපී පෙනෙන තරගයක් මේ ක්‍රීඩාංගණයේ ක්‍රීඩා කරලා නැහැ. දැන් ශ්‍රි ලංකා ක්‍රිකට් ආයතනය අලුතින් ක්‍රීඩාංගණ හදන්න යනවා. ඇයි අපිට බැරි මේ නව ක්‍රීඩාංගණ හදන්න මෙච්චර මුදල් ප්‍රමාණයක් යට කරන එකේ මේ වගේ ක්‍රීඩාංගණයක් නැවත ප්‍රතිසංස්කරණය කරලා අරන් අපේ රටේ ක්‍රිකට්වලට ප්‍රයොජනයක් ගන්න. ජාත්‍යන්තර තරග ඕනි නැහැ කියමුකෝ. අඩුම වශයෙන් අපිට පුළුවන් SENA රටවල්වල තරඟ සංචාරයක් යන්න කලින් වත් මේ රදැල්ලේ පුහුණු සැසි ක්‍රීඩා කරන්න. පුහුණු තරඟ ක්‍රීඩා කරන්න. ක්ලබ් ක්‍රිකට් ගහන්න. පාසල් ක්‍රිකට් ගහන්න. අපිට අඩුවක් තියෙයි. ඒ හොද වේග පන්දු යවන්නන්ගේ. පාසල් ක්‍රිකට්වලින් පවා රුචියක් දක්වන්නේ දඟ පන්දු යවන්නන්ට. මොකද ඒ තණතීරු හදන්නේ හුගාක්ම දඟ පන්දු යවන්නන්ට වාසි වෙන විදිහට. බොහෝ දුරට පෙලක් පාසල් තරගවල ආරම්භක පන්දුවාරයේ ඉදන් පන්දු යවන්නෙක් දඟ පන්දු යවන්නන්. ඉතිං අපේ පාසල් ක්‍රිකට් එකේ ඉදන් වේග පන්දු යවන්නෙක්ට හැදෙන්න තියෙන ඉඩකඩ අඩුයි. තරගයක් අවසාන වෙලා බැලුවොත් කන්ඩායමේ වැඩියෙන්ම පන්දු යවලා තියෙන්නේ දඟ පන්දු යවන්නන්. වේග පන්දු යවන්නන් යවලා තියෙන්නේ ඉතා සීමිත පන්දුවාර සංඛ්‍යාවක් විතරයි. එහෙම තියෙද්දි අපිට අනාගතයට හොද වේග පන්දු යවන්නන් බිහි කරන්න තියෙන හැකියාව හුගාක් අඩුයි. හැබැයි අපිට පුළුවන් නම් මේ වගේ ග්‍රවුන්ඩ් එකකින් වැඩක් අරන් පාසල් ක්‍රිකට් එකේ ඉදන් ඒ ළමයින්ට ක්‍රීඩා කරන්න දෙන්න. ඒ ළමයි මීට වඩා හොදට දියුණු වෙනවා. වේග පන්දු යවන්නන් කොහොමද තමන්ට වාසිසහගත තණතීරුවල පන්දු යවන්නේ කියලා ඉගෙන ගන්නවා. එතකොට පිතිකරුවන් කොහොමද වේග පන්දු යවන්නන්ට වාසිසහගත තණතීරුවල පිතිකරණයේ යෙදෙන්නේ කියලා ඉගෙන ගන්නවා. ඒත් ඒවා එහෙම තියෙද්දි ශ්‍රි ලංකා ක්‍රිකට් ආයතනය නව ක්‍රීඩාංගණ හදන්න ඉඩම් හොයනවා. අම්පාර කෑගල්ල වගේම උතුරටත් ක්‍රීඩාංගණ දෙන එක හොදයි. ඒත් ක්‍රීඩාංගණ අලුතින් හදනවට වඩා තියෙන ක්‍රීඩාංගණ ප්‍රතිසංස්කරණය කරලා වැඩිදියුණු කරලා ගන්නත් නිසි කළමනාකරණයක් තිබ්බොත් බැරි නැහැ… ඒකට හොදම උදාහරණය කුරුණෑගල වෙලගෙදර ක්‍රිකට් ක්‍රීඩාංගණය. නිරපරාදේ විනාශ වෙනවා. ජාත්‍යන්තර තරග පවා ක්‍රීඩා කරපු මේ ක්‍රීඩාංගණයෙන් දැන් අපේ ක්‍රිකට්වලට නිසි ප්‍රයෝජනයක් ගන්නවාද ??? ප්‍රශ්නයක් ! සංවර්ධනය වෙන එක ඇත්තටම හොදයි. සංවර්ධනය මුවාවෙන් අතලොස්සකගේ මඩි පිරෙන්න යටි මහඩි නොවෙනවා නම්. ඉතිං එවන්නක් සිදු නොවේවා යැයි අපි විශ්වාස කරමු ! ©️ Rishie Bro", "URL": "https://lankatruth.com/si/?p=133497", "Category": "ක්‍රීඩා පුවත්", "Parent URL": null}