{"Source": "Lankatruth", "Timestamp": "August 29, 2022", "Headline": "ශ්‍රී ලංකන් සහ කේටරින් 49%ක් විකීනීමේ තීරණයක", "News Content": "ශ්‍රී ලංකන් ගුවන් සේවාව හා එහි පාලිත සමාගම් කඩිනමින් ප්‍රතිව්‍යුහගත කිරීමට කටයුතු කරන බවත් ඒ අනුව ශ්‍රී ලංකන් කේටරින් සමාගමෙන් සහ ගුවන්තොටුපල මෙහෙයුම්වලින් 49%ක කොටස් ආයෝජකයකු වෙත ප්‍රදානය කිරීමට සැලසුම් කර ඇති බවත් වරාය නාව්ක හා ගුවන් සේවා ඇමති නිමල් සිරිපාලද සිල්වා පවසයි. ඔහු මේ බව පැවසූවේ ශ්‍රී ලංකන් ගුවන් සමාගම ප්‍රතිව්‍යුහගත කිරීම සම්බන්ධයෙන් කොළඹදී පැවති මාධ්‍ය හමුවක් අමතමිණි. ශ්‍රී ලංකන් ගුවන් සමාගමේ 51%ක කොටස් රජය සන්තකයේ තබා ගනිමින් සෙසු 49% ආයෝජකයකුට විකිණීමට තීරණය කළ බවද කැබිනට් මණ්ඩලය පත් කරනු ලබන කමිටුවක් හා තාක්ෂණික කමිටුවක් මගින් ඒ පිළිබඳ තීන්දු ගන්නා බව ඔහු එහිදී පැවසීය. ශ්‍රී ලංකා ගුවන් සමාගමේ සේවකයන්ගේ රැකියා සහ සේවක අයිතිවාසිකම් ආරක්ෂා වන පරිදි එම තීරණ ගන්නා බවත් ඇමති නිමල් සිරිපාල ද සිල්වා තවදුරටත් පැවසීය. මෙම මාධ්‍ය හමුව සදහා ශ්‍රී ලංකන් ගුවන් සමාගමේ සභාපති අශෝක පතිරගේ ඇතුළු එහි අධ්‍යක්ෂක මණ්ඩලය සාමාජිකයන් එක්ව සිටියහ.", "URL": "https://lankatruth.com/si/?p=138646", "Category": "ආර්ථික පුවත්", "Parent URL": null}