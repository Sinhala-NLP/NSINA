{"Source": "Lankatruth", "Timestamp": "December 26, 2016", "Headline": "තාජුඩීන්ගේ සහෝදරයාගෙන් ප්‍රකාශයක් ගැනීමට නියෝග", "News Content": "ප්‍රසිද්ධ රගර් ක්‍රීඩක වසීම් තාජුඩීන් ඝාතනය සිදු වූ කාලසීමාවේ නාරාහේන්පිට පොලිසියේ හිටපු ස්ථානාධිපති සුනිල් පෙරේරා මහතා විසින් වසීම් තාජුඩීන්ගේ සහෝදරයෙකුට බලපෑම් කිරීම සම්බන්ධයෙන් එම සහෝදරයාගෙන් ප්‍රකාශයක් ලබා ගැනීමට කොළඹ අතිරේක මහේස්ත්‍රාත් නිශාන්ත පිරිස් මහතා අද (26) අපරාධ පරික්ෂණ දෙපාර්තමේන්තුවට නියෝග කර තිබේ. ඒ අද කොළඹ මහේස්ත්‍රාත් අධිකරණයේදී එම නඩුව කැඳවූ අවස්ථාවේදී අපරාධ පරීක්ෂණදෙපාර්තමේන්තුව එම සහෝදරයාගෙන් ප්‍රකාශයක් ලබා ගැනීමට අවශ්‍ය බව අධිකරණය හමුවේ සිදු කළ ප්‍රකාශවෙන් අනතුරුවය. එම කාලයේ නාරාහේන්පිට පොලිසියේ හිටපු ස්ථානාධිපතිවරයා තාජුඩීන්ගේ සහෝදරයෙකුට බලපෑම් කිරීම සම්බන්ධයෙන් පරීක්ෂණයක් ක්‍රියාත්මක බව අපරාධ පරීක්ෂණ දෙපාර්තමේන්තුවේ නිළධාරින් අධිකරණයට කරුණු ඉදිරිපත් කරමින් ප්‍රකාශ කර ඇත. තාජුඩීන් ඝාතනය සම්බන්ධයෙන් අත්අඩංගුවට ගත් හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක මහතා සහ නාරාහේන්පිට පොලිසියේ අපරාධ අංශයේ හිටපු ස්ථානාධිපතිවරයා ජනවාරි මස 06 වනදා දක්වා යලි රක්ෂිත බන්ධනාගාර ගත කිරීමටද අතිරේක මහේස්ත්‍රාත්වරයා නියෝග කර ඇත.", "URL": "https://lankatruth.com/si/?p=25561", "Category": "පුවත්", "Parent URL": null}