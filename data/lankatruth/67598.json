{"Source": "Lankatruth", "Timestamp": "February 5, 2019", "Headline": "තවත් විධායක ජනාධිපතිවරයෙක් එපා!", "News Content": "විධායක ජනාධිපතිධුරය වහා අහෝසි කරනු මැයෙන් ජනතාව දැනුවත් කිරිමේ අත්පත්‍රිකා බෙදාදීමේ වැඩසටහනක් අද (05) පස්වරු 04.00ට කොටුව දුම්රියපොළ ඉදිරිපිටදී පැවැත්විණි. විධායක ජනාධිපති ධුරය අහෝසි කිරීමේ ජනතා ව්‍යාපාරය මගින් එය සංවිධාය කර තිබූ අතර ඒ සඳහා යහපත් සමාජයක් වෙනුවෙන් ලේඛක ලේඛිකාවෝ, තරුණ ජනමාධ්‍යවේදීන්ගේ සංගමය, ලංකා වෙළඳ සංගමය, සදාචාරාත්මක දේශපාලනයක් වෙනුවෙන් කාන්තාවෝ, අලුත් පියාපත්, වමේ කේන්ද්‍රය, ශ්‍රී ලංකා විද්‍යාර්තයින්ගේ හා වෘත්තිකයින්ගේ සංවිධානය, දිදුලන හදවත, 52 ව්‍යාපාරය, ජාතික විද්වත් සංවිධානය, මාරුතයේ හඬ, 71 සහෝදරත්ව සංසදය, අලුත් පරපුර, රම්‍ය ලංකා ඇතුළු විවිධ සිවිල් සංවිධාන රැසක් එක්වී සිටියහ. ඊට අමතරව ජාතික වෘත්තීය සමිති මධ්‍යස්ථානයේ සභාපති, ජනතා විමුක්ති පෙරමුණේ දේශපාලන මණ්ඩල සභික කේ.ඩී. ලාල්කාන්ත මහතා, ජනතා විමුක්ති පෙරමුණේ ජාතික සංවිධායක, පාර්ලිමේන්තු මන්ත්‍රී බිමල් රත්නායක මහතා, සමාජවාදී තරුණ සංගමයේ ජාතික සංවිධායක එරංග ගුණසේකර ඇතුළු පිරිසක්ද ඊට එක්වී සිටියහ.", "URL": "https://lankatruth.com/si/?p=67598", "Category": "පුවත්", "Parent URL": null}