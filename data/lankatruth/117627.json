{"Source": "Lankatruth", "Timestamp": "June 4, 2021", "Headline": "බිලියන 50ක බදු අදායමක් බහුජාතික සමාගම් වෙතින් උපයාගැනීමට යුරෝපා සංගමය සැරසේ !", "News Content": "ලෝක බහු ජාතික සමාගම් විසින් උපයන ලාභයන් ඉලක්ක කරමින් 20-25% නව බද්දක් අය කිරීමට ජෝ බයිඩන්ගේ පාලනය තීරණය කරනු ලැබීමෙන් පසුව G20 රටවල් කණ්ඩායමද මෙම වසරේ ජූලි මාසයේ රැස්වී මේ සම්බන්ධයෙන් එකඟතාවයකට පැමිණීමට නියමිතව ඇත. කොරෝනා වසංගතය විසින් ඇතිකර ඇති සමාජ, දේශපාලන හා ආර්ථික අර්බුදය හා චීනයේ හා රුසියාවේ නැගීමත් විසින් ඇතිකරනු ලැබ ඇති නව ලෝක තත්වය හමුවේ යුරෝපය හා ඇමරිකාව දෙවන ලෝක මහා යුද්ධයෙන් පසුව සෝවියට් දේශයෙන් හමා ආ කොමියුනිස්ට් බලපෑම හේතුවෙන් එක්වී සාදාගත් මාර්ෂල් සැලැස්මක් වැනි එක්සත් ක්‍රියා මාර්ගයකට යාමට තීරණය කර ඇත. ඒ අනුව ඊයේ රැස් වූ යුරෝපා පාර්ලිමේන්තුව හා යුරෝපා සංගමයේ සියළු අමාත්‍යවරුන්ගේ එකතුවෙන් පිහිටුවා ඇති යුරෝපීය උපදේශන සභාව නව බදු ක්‍රමයක් සම්බන්ධයෙන් නව නීතියක් සම්මත කරගැනීමට එකඟතාවයකට පැමිණීමට සමත්වී ඇති බව බටහිර මාධ්‍ය වාර්තා කර සිටිති. 2008 ආර්ථික අර්බුදයේදීත් කොටස් වෙළඳපල ආශ්‍රිත වෙළඳ ගැණුම්කරුවන් විසින් උපයන මුදල් වලින් බදු මුදලක් අයකිරීමට ඇමරිකානු හා යුරෝපීය රාජ්‍ය නායකයින් තීරණයක් ගැනීමට උත්සහ කලත් එය අසාර්ථක වුයේ මුල්‍ය සමාගම් වෙතින් එල්ලවූ දැඩි විරෝධය හමුවේය. අවසානයේ 2008 නිවාස මිලදීගැනීමට විචල්‍ය පොලි අනුපාත මත ණය ලබාදීම නිසා අර්බුදයට ගිය බැංකු හා රක්ෂණ සමාගම් බේරාගැනීමට සිදුවුයේ අධ්‍යාපනයට, සෞඛ්‍යය හා අනෙකුත් සුබ සාධක වියදම් කපා හැර රාජ්‍ය මුදල් යොදා ගනිමිනි. ඒ සඳහා ඩොලර් බිලියන 360ක් වැයවූ වූ බව සඳහන් වේ. 2006 දී යුරෝපා කොමිසම මේ සම්බන්ධයෙන් යෝජනාවක් මුල් වරට එක්සත් යුරෝපයට ඉදිරිපත් කරනු ලැබුවත් අයර්ලන්තයේ හා ලුක්සම්බර්ග් රාජ්‍යයේ විරෝධය හේතුවෙන් එය අකුලාගනු ලැබිණි. විරෝධය පෑ රටවල් දෙකෙහිම බදු අය කරගැනීම ඉතාම පහල අගයක එනම් 10% හේතුවෙන් ලෝකයේ බලසම්පන්න බහු ජාතික සමාගම් ලියා පංදිචි වී ඇත්තේ මෙම රටවල්හි වේ. එමගින් යුරෝපා සංගමයේ රටවල් 27 පුරාවටම උපයන ලාභයන් මෙම රටවල් දෙකෙහි ඇති බදු අනුපාතය යොදාගනිමින් අඩු බද්දක් ගෙවා ආරක්ෂාවීමට ඔවුනට හැකිවේ. එහිදී යුරෝපා කොමිසම පෙන්වාදෙනු ලැබුවේ මෙමගින් යුරෝ බිලියන 50ක අදායමක් යුරෝපා ආර්ථිකයට එක්කර ගත හැකියාව ලැබෙන බවයි. නමුත් එය අත්හැර දැමිණි. කෙසේ වෙතත් අඟහරුවාදා (2) රැස්වූ යුරෝපා පාර්ලිමේන්තුව හා යුරෝපීය උපදේශක සභාව සම්මත කරගත් සම්මුතියට අනුව යුරෝ මිලියන 750ට වැඩි අදායමක් උපයන යුරෝපීය හා ඇමරිකානු හා අනෙකුත් විදේශීය බහු ජාතික සමාගම් රටවල් 27 හි උපයාගන්නා ආදායම් සඳහා වෙන වෙනම බදු ගෙවිය යුතුව ඇත. ඒ අනුව 2023 සිට ඉහත දැක්වූ අදායම් උපයන බහු ජාතික සමාගම් තම සමාගම් වල සියළු තොරතුරු, සේවක ප්‍රමාණය, අදායම් හා වියදම් පිලිබඳව ලේඛණ අදාළ රටේහි අදායම් බදු දෙපාර්තමේන්තුවට ලබා දිය යුතුව ඇත. නමුත් රහසිගත හා සංවේදී කාරණා ප්‍රසිද්ධියට පත්කිරීමට වසර 5ක පරිවාස කාලයක් ලබා ගැනීමටද අදාළ බහු ජාතික සමාගම්වලට මෙහිදී අවසර ලබා දී තිබීම විමතියට කාරණයක් වේ. මේ සම්බන්ධයෙන් ප්‍රකාශයක් නිකුත් කරන යුරෝපා පාර්ලිමේන්තුවේ වාම රැඩිකල් මන්ත්‍රීවරුන් පවසනුයේ මෙම යෝජනාව සම්මත වීම පිළිබඳව සතුටුවන නමුත් බහු ජාතික සමාගම් තම අදායම් ප්‍රසිද්ධියට පත් කිරීම සම්බන්ධයෙන් ඔවුන් නිදහස් කිරීම හා ඔවුන්ගේ සැබෑ ලාභයන් සෙවීමට බලයලත් ආයතනයක මැදිහත්වීමක් නොමැතිවීම තුල අපේක්ෂා කරන බදු අදායම් උපයාගත හැකි යයි තමන් විශ්වාස නොකරන බවත්ය. මේ අතර Oxfam, Attac, CCFD-Terre solidaire, Anticor, Sherpa, Transparency International වැනි රාජ්‍ය නොවන සංවිධාන ප්‍රකාශ කරනුයේද මෙම නීතිය පනින රිලවුන්ට ඉනිමං බැඳීම වැනි දෙයක් විනා මුල්‍ය සමාගම් හි බලපෑමට ලක්ව ඇති යුරෝපීය නායකයින් පවසන අන්දමේ බහු ජාතික සමාගම් උපයන ලාභයන් හි විනිවිද භාවයක් සෙවීමේ අපේක්ෂාව මෙයින් ලඟාකරගත නොහැකි බවයි.", "URL": "https://lankatruth.com/si/?p=117627", "Category": "පුවත්", "Parent URL": null}