{"Source": "Lankatruth", "Timestamp": "October 3, 2012", "Headline": "ජනපති අතින් නුසුදුස්සන්ටත් විදුහල්පති පත්වීම්", "News Content": "ජනාධිපති මහින්ද රාජපක්‍ෂ මහතා විසින් ඊයේ (02) පත්වීම් ලබාදුන් 3,000කට අධික විදුහල්පතිවරුන් අතර එම තනතුරුට නුසුදුසු පිරිසකටද පත්වීම් ලබාදී ඇතැයි වාර්තාවේ. ඔවුන්ව අධ්‍යාපන අමාත්‍යාංශයට හදිසියේ කැඳවා එදිනම සම්මුඛ පරීක්‍ෂණයකට පෙනී සිටි වැඩබලන විදුහල්පතිවරු පිරිසක් බවත් ගුරුසංගම් මේ වන විට අනාවරණය කරගෙන තිබේ. විධිමත් විදුහල්පති පත්වීම් පිරිනමන අවස්‌ථාවක විදුහල්පති ධුරයන්හි රාජකාරි ආවරණය කරමින් සිටි නුසුදුස්‌සන් පිරිසකටද පත්වීම් දීම සුදුස්‌සන්ට කළ අසාධාරණයක්‌ යැයි ක්‍රමානුකූලව පත්වීම් ලබාගත් විදුහල්පතිවරුන් පවසති. 2006 වසරේ පැවැති තරග විභාගයට පෙනී සිට අසමත් වූ මෙන්ම එවකට පැවැති සම්මුඛ පරීක්‍ෂණයේදී විශේෂ සහනයක්‌ දුන් නමුත් එම පරීක්‍ෂණයද අසමත් වූ වැඩබලන විදුහල්පතිවරුද මේ අතර සිටීම විශේෂත්වයකි. ඊයේ පත්වීම් ලැබූ ඇතැමුන් තරග විභාගයකට පවා පෙනී සිට නැතැයිද අමාත්‍යාංශ ආරංචචිමාර්ග අනාවරණය කරයි. මෙම සියලුම පත්වීම්වලට අමාත්‍යාංශ නිර්දේශයද පිරිනමා තිබේ. කෙසේ වුවද මෙලෙස නුසුදුස්‌සන්ට පත්වීම් ලබාදීමට එරෙහිව අධිකරණ ක්‍රියාමාර්ග ගැනීමට ද ගුරු වෘත්තීය සංගම් සූදානම් බවද වාර්තාවේ.", "URL": "https://lankatruth.com/si/?p=4447", "Category": "පුවත්", "Parent URL": null}