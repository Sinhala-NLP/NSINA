{"Source": "Lankatruth", "Timestamp": "September 20, 2017", "Headline": "කොරියානු මුහුදේ චීන – රුසියා ඒකාබද්ධ යුද අභ්‍යාසයක්!", "News Content": "කොරියානු අර්ධද්වීපයට ආසන්නයේ ජාත්‍යන්තර මුහුදු සීමාවේ චීනය හා රුසියාව එක්ව පවත්වනු ලබන දැවැන්ත යුද අභ්‍යාසයක් වෙත ජාත්‍යන්තර අවධානය යොමුව ඇති බව වාර්තා වේ. පසුගිය සඳුදා සිට සතියක් පුරා මෙම ඒකාබද්ධ යුද අභ්‍යාසය පැවැත්වෙන අතර ඒ සඳහා ප්‍රහාරක නෞකා, සබ්මැරීන්, ප්‍රහාරක ගුවන් යානා විශාල ප්‍රමාණයක් එක් කරගෙන ඇති බව පැවසේ. 2012 වසරේ සිට ආරම්භ කර ඇති මෙම නාවික යුද අභ්‍යාසය තුළ මෙතෙක් පවත්වා ඇති අනෙකුත් අභ්‍යාසයන්ට වඩා විශාල යුද බලයක් සහිතව මෙවර පවත්වන බව සඳහන්ය. මතභේදාත්මක හා යුද උණුසුම්කාරීවටපිටාවක් ගොඩනැගෙමින් ඇති කොරියානු අර්ධද්වීපය තුළඅසල්වැසි බලවතුන් දෙදෙනා පවත්වන මෙම යුද අභ්‍යාසය දෙස ජපානය හා දකුණු කොරියනු අවධානයද යොමුව ඇතැයි වාර්තා වේ. ජාත්‍යන්තර මුහුදු සීමාවේ ආරක්ෂාව තහවුරු කිරීම, දෙරට අතර නාවික හමුදාවන්ගේ සහයෝගීතාවය වර්ධනය කිරීම සඳහා ‘ඒකාබද්ධ මුහුදු – 2017‘ලෙස මෙම නාවික අභ්‍යාසය නම් කර ඇති බව පැවසේ.", "URL": "https://lankatruth.com/si/?p=41233", "Category": "විදෙස් පුවත්", "Parent URL": null}