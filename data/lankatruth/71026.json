{"Source": "Lankatruth", "Timestamp": "March 25, 2019", "Headline": "බැදුම්කර වංචාව සම්බන්ධයෙන් අත්අඩංගුවට පත් සැකකරුවන් රිමාන්ඩ්", "News Content": "අත්අඩංගුවට ගත් පර්පෙචුවල් ට්‍රෙෂරීස් සමාගමේ සභාපති ජෙෆ්රි ඇලෝසියස් ඇතුළු සැකකරුවන් සිව්දෙනා සහ මහ බැංකුවේ හිටපු නියෝජ්‍ය අධිපතිවරයෙකු වන පී.සමරසිරි යන අය ලබන 5 වනදා දක්වා රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් ලංකා ජයරත්න මෙනවිය අද(25) නියෝග කළේය. රහස් පොලීසිය වෙනුවෙන් පෙනීසිටි රජයේ සොලිසිටර් ජනරාල් හරිප්‍රියා ජයසුන්දර මහත්මිය අධිකරණය හමුවේ කරුණු දක්වමින් පවසා සිටියේ මහ බැංකු බැදුම්කර වංචාව සම්බන්ධව මෙතෙක් සිදුකළ පරීක්ෂණවලින් අනතුරුව සැකකරුවන් පස්දෙනා අත්අඩංගුවට ගත් බවයි. මෙම සැකකරුවන් ලියාපදිංචි ස්කන්ධ හා සුරැකුම්පත් ආඥා පනත යටතේ කුමන්ත්‍රණය කිරීම සහ ඊට ආධාර අනුබලදීම යන වැරදි සිදු කර ඇති බවට සහ ඔවුන්ට අදාළ සාක්ෂි පිළිබඳ සාරාංශයක් අධිකරණය හමුවට ගොනු කර ඇති බව හරිප්‍රියා ජයසුන්දර මහත්මිය අධිකරණය හමුවේ දන්වා සිටියාය. වැඩිදුරටත් කරුණු දක්මවින් නියෝජ්‍ය සොලිසිටර් ජනරාල්වරිය පවසා සිටියේ 2015 වසරේ පෙබරවාරි මස 27 වැනිදා වංචනික බැදුම්කර ගනුදෙනුව සිදුවන අවස්ථාවේ සැකකාර මහ බැංකු හිටපු නියෝජ්‍ය අධිපති සමරසිරි මහතා අදාළ ටෙන්ඩර් මණ්ඩලයේ සභාපතිවරයා ලෙස කටයුතු කර ඇති බවය. කෙසේ වෙතත් විත්තියේ නීතීඥවරුන් අවධාරණය කර සිටියේ සිය සේවාදායකයන් කිසි විටකත් අධිකරණය මගහැර නොසිටි බවත් මොවුන්ට අදාළ චෝදනා ලියාපදිංචි ස්කන්ධ හා සුරැකුම්පත් ආඥා පනත යටතේ ඉදිරිපත් කර තිබෙන බැවින් ඔවුන්ට ඇප දීමට අධිකරණයට බලයක් පවතින බවත් ය. එබැවින් ඔවුන් ඇප මත මුදාහරින ලෙසද නීතීඥවරුන් ඉල්ලා සිටියේය. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් ලංකා ජයරත්න මෙනවිය සඳහන් කර සිටියේ මෙම සැකකරුවන්ට එල්ල වී ඇති චෝදනා සම්බන්ධයෙන් ඇප ලබාදීමට අධිකරණයට බලයක් පැවතිය ද ඇප පනතේ 14 (2)(ආ) වගන්තිය යටතේ මෙම වරද රජයේ මුදල් සාවද්‍ය පරිහරණය කිරීමට අදාළ වන බැවින් ඊට අදාළව මහජන කැළඹීම් ඇති වීමට ඉඩකඩ පවතින බවය. ඒ අනුව ඔවුන්ට ඇප ලබාදීමට අධිකරණයට බලයක් පැවතිය ද ඇප පනත යටතේ ඔවුන්ට ඇප ලබාදීම ප්‍රතික්ෂේප කරන බව සඳහන් කළ මහේස්ත්‍රාත්වරිය ඒ අනුව ඔවුන් අප්‍රේල් මස 05 වනදා දක්වා රිමාන්ඩ් භාරයට පත් කරන බව ද නියෝග කළේය. මෙසේ රක්ෂිත බන්ධනාගාර ගත කළ සැකකරුවන් අතර පර්පචුවෙල් ට්‍රෙෂරීස් සමාගමේ සභාපති ජෙෆ්රි ඇලෝසියස් , එහි අධ්‍යක්ෂවරුන් වන රන්ජන් හුළුගල්ලේ, මුත්තුරාජා සුරේන්ද්‍රන්, පුෂ්‍යමිත්‍ර ගුණවර්ධන සහ හිටපු මහ බැංකු නියෝජ්‍ය අධිපතිවරයෙකු වන පී. සමරසිරි ද ඇතුළත් වේ.", "URL": "https://lankatruth.com/si/?p=71026", "Category": "පුවත්", "Parent URL": null}