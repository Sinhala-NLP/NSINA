{"Source": "Lankatruth", "Timestamp": "March 22, 2020", "Headline": "කොරෝනා මර්දනයට සමස්ත ලංකා ගොවිජන සම්මේලනයෙන් අත්‍යාවශ්‍ය යෝජනා", "News Content": "මේ වනවිට කෝව්ඩ් 19 වෛරසය මැඩ පැවැත්වීම සඳහා ගෙන ඇති ක්‍රියාමාර්ග සඳහා සහයෝගය පළ කරන බවත් මෙම රුදුරු ව්‍යසනයෙන් අප මව්බිම මුදවා ගැනීම උදෙසා සෞඛ්‍ය ක්ෂේත්‍රයත්, ආරක්ෂක අංශයත්, මාධ්‍ය ආයතන හා මාධ්‍යවේදීන්, සිවිල් සංවිධාන ඇතුළු මේ මොහොතේ මැදිහත්වෙන රාජ්‍ය හා ස්වේච්ඡා සංවිධාන පිළිබඳ ස්තුතිය හා ප්‍රසංශාව පළ කරන බවත් සඳහන් කරමින් සහ මතුව ඇති විශේෂ ගැටළු පිළිබඳවද ආණ්ඩුවේ ඒ ඒ අංශවල අවධානය යොමු කරමින් සමස්ත ලංකා ගොවිජන සම්මේලනය විසින් ජනාධිපතිවරයා වෙත ලිපියක් යොමුකර තිබේ. සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතාගේ අත්සනින් නිකුත් කර ඇති එම ලිපිය මේ වනවිට මාධ්‍ය වෙතද නිකුත් කර ඇති අතර එය සම්පූර්ණයෙන් පහතින් පල වේ. “ගරු ජනාධිපතිතුමා, ජනාධිපති ලේකම් කාර්යාලය, කොළඹ 01. ගරු ජනාධිපතිතුමනි, කෝවිඩ් 19 මැඩ පැවැත්වීමට ගෙන ඇති ක්‍රියාමාර්ගවලට සහාය පලකිරීම හා ජන ජීවිතය බිඳ නොවැටී පවත්වාගෙන යාම සඳහා වන අත්‍යාවශ්‍ය යෝජනා මේ වනවිට කෝව්ඩ් 19 වෛරසය මැඩ පැවැත්වීම සඳහා ගෙන ඇති ක්‍රියාමාර්ග සඳහා අපගේ සහයෝගය පළ කරමු. මේ වනවිටත් අපගේ ශක්ති ප්‍රමාණයෙන් අපි සෞඛ්‍ය අංශවල හා ආරක්ෂක අංශවලටත් සාමාන්‍ය ජනතාවටත් යම් යම් යටිතල පහසුකම් සපයමින් උපකාර කරමින් මැදිහත් වෙමින් සිටිමු. මෙම රුදුරු ව්‍යසනයෙන් අප මව්බිම මුදවා ගැනීම උදෙසා සෞඛ්‍ය ක්ෂේත්‍රයත්, ආරක්ෂක අංශයත්, මාධ්‍ය ආයතන හා මාධ්‍යවේදීන්, සිවිල් සංවිධාන ඇතුළු මේ මොහොතේ මැදිහත්වෙන රාජ්‍ය හා ස්වේච්ඡා සංවිධාන පිළිබඳ අපගේ ස්තුතිය හා ප්‍රසංශාව පළ කරමු. සෞඛ්‍ය අංශ දැනුවත් කරන පරිදි මෙම වෛරසය මැඩ පැවැත්වීම සඳහා තවත් දින ගණනාවක් ජනතාව ඒකරාශී වීම වලක්වාලමින් නිවෙස් තුළම රැඳී සිටිය යුතුව ඇත. ජනතාගේ ආරක්ෂාව උදෙසා එම උපදෙස් පිළිපැදිය යුතු බව අපගේද අදහසයි. එහෙත් ඒ සමග මතුව ඇති විශේෂ ගැටළු පිළිබඳවද ආණ්ඩුවේ ඒ ඒ අංශවල අවධානය යොමුවිය යුතු යැයි අපි සිතමු. ඒ අනුව පහත යෝජනා ඉදිරිපත් කරමු. 01. පවතින තත්වය තුළ රටේ බොහෝ ප්‍රදේශවල ගොවි ජනතාව විශාල දුෂ්කරතාවන්ට මුහුණ දී ඇත. පසුගිය දිනවල එළවලු මිල ඉහළ යාම නිසා උත්සව සමය ඉලක්ක කරගෙන ගොවීන් විශාල වශයෙන් වගා කටයුතු කළ අතර පොහොර හිගයක් තිබියදී පවා වැඩි පිරිවැයක් සහ ශ්‍රමයක් වගුරා එම වගාවන් සිදුකරන ලදී. මේ වනවිට නෙළමින් පවතින එළවළු, පලා, පළතුරු අස්වැන්න සාධාරණ මිලකට විකිණීමට හා වෛරසය මර්දනය කිරීමට ගැලපෙන අයුරින් අස්වැන්න මිලදී ගැනීමට ක්‍රමයක් සකස් කළ යුතුව ඇත. මෙහිදී ගොවීන්ට කල් ඇතිව දැනුම්දී අස්වැන්න නෙලා අලෙවියට සූදානම් කරන ලෙසත්, ගොවිබිම් ආසන්නයට ගොස් වාහන මගින් මෙම අස්වැන්න මිලදී ගෙන, එම අස්වැන්න පාරිභෝගිකයින්ගේ නිවෙස් වෙත ලබාදීමේත් ක්‍රමවේදයක් සකස් කල යුතුව ඇත. මේ වනවිට වැලිමඩ, ඌව පරණගම, බණ්ඩාරවෙල, බදුල්ල, නුවරඑළිය, නුවර, උඩරට එළවළු ගොවියාත් දඹුල්ල, කුරුණෑගල, හලාවත, අනුරාධපුර, ඇඹිලිපිටිය, යාපනය ආදී පහතරට එළවළු, පලා සහ පළතුරු ගොවියාත් අන්ත අසරණ තත්වයට පත්ව ඇත. බොහෝ තැන්වල අස්වනු කීයටවත් විකුණා ගැනීමට ක්‍රමවේදයක් සහ පහසුකමක් නැත. ණය උගුලක සිරවී ඇති මෙම ගොවිබිම්වලින් කොරෝනා අස්සේ සියදිවි නසාගැනීම් අසන්නට ලැබුණහොත් එය පුදුමයට කරුණක් නොවේ. ඒ අනුව ගොවීන් පීඩනයෙන් මුදාගැනීමටත් සාධාරණ මිලකට පාරිභෝගික අවශ්‍යතාවයන් සැපිරීමටත් උක්ත අප යෝජනා කළ ක්‍රමය අනුගමනය කරන ලෙස නැවතත් සිහිපත් කරමු. 02. එසේම පොදුවේ පවතින තත්වය තුළ දැඩි දුෂ්කරතාවයට පත්වන ජන කොටස් පිළිබඳවද වහා දැඩි අවධානය යොමු කළ යුතුව ඇත. විශේෂයෙන් එදිනෙදා කුලීවැඩ කරමින් ජීවත්වන ජනතාවත්, වතුකරයේ කම්කරුවන් ඇතුළු පිරිසත්, සුළු ධීවර ප්‍රජාවත් ස්වයං රැකියාවල නිරත පිරිසත්, වඩු, පෙදරේරු වැනි වෙනත් විශේෂ ආදායම් මාර්ග අහිමි ජනතාවත්, වැඩිහිටි ආබාදිත හා රැකවල් අහිමි ජන කොටස් ඇතුළු නිසි ආදායම් මාර්ගයක් අහිමි විශාල ජන පිරිසක් පීඩාවට පත්ව සිටියි. ඔවුන්ගේ ජන ජීවිතය පවත්වාගෙන යාම සඳහා රජයේ නිසි වැඩපිළිවෙළක් අවශ්‍යව ඇත. ඒ අනුව ඔවුන් සඳහා ඉදිරි සති කිහිපය තුළ ජීවත් වීමට අවශ්‍ය අවම හෝ ආහාර සලාකයක් ඔවුන්ගේ නිවෙස් වෙතට ලබාදීමට යාන්ත්‍රණයක් සකස් කිරීම. මෙම කාර්යන් ඉටු කිරීමට ස්වේච්ඡා සේවකයන් ලෙස අප සහනසේවා කණ්ඩායම් යෙදවීමටත්, ගොවි ජනතාවගේ සහාය ලබාදීමටත් එකඟ වන බව කාරුණිකව දන්වමු. ස්තූතියි මෙයට, විශ්වාසී,  නාමල් කරුණාරත්න, ජාතික සංවිධායක සමස්ත ලංකා ගොවිජන සම්මේලනය 2020.03.22”  පිටපත්", "URL": "https://lankatruth.com/si/?p=91457", "Category": "පුවත්", "Parent URL": null}