{"Source": "Lankatruth", "Timestamp": "January 27, 2021", "Headline": "මානව හිමිකම්, පරිසරය ආරක්ෂාව සම්බන්ධයෙන් යුරෝපයෙන් බලපෑම්", "News Content": "යුරෝපා සංගමය සහ ශ්‍රීලංකාව අතර රාජ්‍ය ත්‍රාන්ත්‍රික සම්මන්ත්‍රණයක් පසුගිය 25 වෙනිදා වීඩියෝ තාක්ෂණය ඔස්සේ පවත්වා තිබේ. එහිදී විශේෂයෙන්ම ශ්‍රී ලංකාව තුළ මානවහිමිකම් ආරක්ෂා කිරීම යහපාලනය ප්‍රවර්ධනය කිරීම, කම්කරු අයිතියාසිකම් රැකීම සහ පරිසරය ආරක්ෂා කිරීම පිළිබඳව ආණ්ඩුව වගවිය යුතු බව යුරෝපා සංගමයෙන් අවධාරණය කර ඇත. එක්සත් ජාතීන්ගේ මානව හිමිකම් කොමිසමේ 30/1 යෝජනාව සම්බන්ධයෙන් සම අනුග්‍රාහකත්වයෙන් පසුගිය වසරේදී ශ්‍රී ලංකාව ඉවත්වීම සම්බන්ධව යුරෝපා සංගමයේ කනගාටුව පල කර තිබේ. එමෙන්ම මෙරට තුළ විවිධ ප්‍රජාවන් අතර සංහිඳියාව ඇති කිරීම වත්මන් ආණ්ඩුව යටතේ විශාල වශයෙන් පරිසර හානි සිදු කිරීමක් සම්බන්ධව එම සංගමයේ දැඩි අවධානය මෙම රාජ්‍යත්‍රාන්ත්‍රික හමුවේදී යොමු කර ඇත. ශ්‍රී ලංකාවේ සිට යුරෝපා සංගමයට අයත් රටවල් වෙත යුරෝ කෝටි 230ක අපනයන සිදු කරන අතර එම වෙළඳපොළ ආරක්ෂා කර ගැනීමට නම් මෙරට තුළ ප්‍රජාතන්ත්‍රවාදය තහවුරු කිරීම, ජන ප්‍රජාවන් අතර සංහිඳියාව ඇති කිරීම, කම්කරු අයිතියාසිකම් ආරක්ෂා කිරීම සහ පරිසරය ආරක්ෂා කිරීම සම්බන්ධයෙන් එම සංගමය මෙරට ආණ්ඩුවට අවධාරණය කර තිබේ. මේ අතර කොවිඩ් වසංගතයෙන් ආරක්ෂා වීම සඳහා සෞඛ්‍ය අංශවල වියදම් පියවා ගැනීමට යුරෝ මිලියන 35.75ක් ලබා දීමටත් ඊට අමතරව ලංකාවට සහයෝගයක් වශයෙන් යුරෝ මිලියන 22ක් ලබාදීමටත් එකඟත්වය පල කර ඇත. මෙම සම්මන්ත්‍රණය සම්බන්ධයෙන් නිල ඒකාබද්ධ නිවේදනය ඊයේ (26) නිකුත් කර තිබේ.", "URL": "https://lankatruth.com/si/?p=109399", "Category": "පුවත්", "Parent URL": null}