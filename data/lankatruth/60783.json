{"Source": "Lankatruth", "Timestamp": "October 9, 2018", "Headline": "වැලි ලොරිය ඇල්ලූ පොලිස් සැරයන්ට ඇප", "News Content": "පොලීසිය අත්අඩංගුවට ගත් වැලි ලොරියක් නිදහස් කිරීමට තෙඹුවන පොලිස් ස්ථානාධිපතිවරයා පියවර ගැනීම සම්බන්ධයෙන් විරෝධය දැක්වීම මත අත්අඩංගුවට ගෙන රක්ෂිත බන්ධනාගාර ගත කර සිටි එම වැලි ලොරිය අත්අඩංගුවට ගත් සැරයන්වරයා රුපියල් පනස් දහසක ශරීර ඇපයක් මත මුදා හැරීමට මහේස්ත්‍රාත් කෝසල සේනාධීර මහතා අද (09) නියෝග කර තිබේ. මෙසේ ඇප මත මුදා හරිනු ලැබුයේ පොලිස් සැරයන් සහන් ගුණවර්ධන මහතාය. ඉකුත් 03 වැනිදා මෙම පොලිස් සැරයන්වරයා අත්අඩංගුවට ගෙන පසු ගිය 04 වනදා මතුගම මහේස්ත්‍රාත් අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගත කරන ලදී. නීතිය හා සාමය පිළිබඳ අමාත්‍යවරයා විසින් ඔහුගේ සේවයද තාවකාලිකව අත්හිටුවීමට පියවර ගෙන තිබිණි. මෙම පොලිස් සැරයන්වරයා අත්අඩංගුවට ගත් වැලි ලොරිය මහින්ද පිල නියෝජනය කරන ප්‍රාදේශීය සභා මන්ත්‍රීවරියක වන නිර්මලී ගුණවර්ධන මහත්මියට අයත් එකක් බවත් මේ වනවිට අනාවරණය වී ඇත.", "URL": "https://lankatruth.com/si/?p=60783", "Category": "පුවත්", "Parent URL": null}