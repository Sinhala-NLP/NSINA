{"Source": "Lankatruth", "Timestamp": "March 24, 2017", "Headline": "වනාන්තර වැනසීමට කැබිනට් අනුමැතිය", "News Content": "ජනාධිපති මෙන්ම මහවැලි සංවර්ධන හා පරිසර අමාත්‍ය මෛත්‍රීපාල සිරිසේන මහතාගේ උපදෙස් මත කැබිනට් මණ්ඩලය වෙත ඉදිරිපත් කර ඇති අංක 08/2017 දරන කැබිනට් පත්‍රිකාව මගින් මහවැලි අධිකාරියට හා වන සංරක්ෂණ දෙපාර්තමේන්තුවට අයත් රජයේ “වනාන්තර ඉඩම්වලින්” සංවර්ධන කටයුතු සඳහා අවශ්‍ය පස්, කළුගල්, බොරලූ හා වැලි ලබා ගැනීමට 2017 මාර්තු 21 වැනි දා කැබිනට් අනුමැතිය ලබා දී ඇතැයි පරිසර සංරක්ෂණ භාරයේ සජිව චාමිකර මහතා පෙන්වා දෙයි. සංවර්ධන කටයුතු සදහා මෙන්ම යටිතල පහසුකම් ගොඩනැංවීමේ දී භාවිතා වන මෙම අමුද්‍රව්‍යවලට අධික ඉල්ලුමක් පවතින බැවින් රක්ෂිත ලෙස ප‍්‍රකාශයට පත් නොකළ රජයේ වනාන්තර ඉඩම්වලින් මේ ද්‍රව්‍ය ලබා ගැනීම සඳහා කැබිනට් අනුමැතිය ලබා දී ඇති බව ඒ මහතා පවසයි. වන සංරක්ෂණ ආඥා පනතේ 20 වන වගන්තියට අනුව යෝජිත රක්ෂිත හා රජයට අයත් වනාන්තර බිම් අවශේෂ කැලෑ ලෙස පාලනය වේ. එම වගන්තියට අනුව රජයේ අවශේෂ වනාන්තරවල පස්, වැලි, බොරලු හා කළු ගල් කැනීම නීති විරෝධී ක‍්‍රියාවකි. එසේ නීතිවිරෝධී වන්නේ එම පරිසර ප්‍රදේශ අනාගතයේදී රක්ෂිත ප්‍රදේශ ලෙස නම් කිරිමට යෝජිත සංවේදී පරිසර කළාප බැවිනි.", "URL": "https://lankatruth.com/si/?p=31672", "Category": "පරිසර", "Parent URL": null}