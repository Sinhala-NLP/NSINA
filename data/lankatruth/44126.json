{"Source": "Lankatruth", "Timestamp": "November 20, 2017", "Headline": "නාමල්ගේ ගවර්ස් අධ්‍යක්ෂිකාවක් රට යන්න ඉල්ලයි", "News Content": "නාමල් රාජපක්ෂට අයත් ගවර්ස් කෝපරේෂන් සර්විස් පුද්ගලික සමාගමේ අධ්‍යක්‍ෂිකා නිත්‍යා සේනානි සමරනායක මහත්මියට ආගමික කටයුත්තක් සඳහා විදේශගත වීමට අවසර දෙන්නැයි අධිකරණයෙන් ඉල්ලා තිබේ. මේ සම්බන්ධයෙන් ලබන 29 වැනි දා සලකා බැලීමට කොළඹ මහාධිකරණ විනිසුරු සම්පත් අබේකෝන් මහතා අද (20) නියෝග කර ඇති අතර ඇය වෙනුවෙන් ඇපවු ඇපකරුවන් එදින අධිකරණයට ඉදිරිපත් කරන ලෙසද විනිසුරුවරයා නියෝග කර ඇත. ආගමික කටයුත්තක් සඳහා ලබන දෙසැම්බර් පළමු වැනිදා සිට 10 වැනිදා දක්වා අතර කාලය තුළදී ඉන්දියාවට යෑමට අවසර දෙන්නැයි ඇය ඉල්ලා තිබේ. ගවර්ස් කෝපරේෂන් සර්විස් පුද්ගලික සමාගම සමග කළ ගනුදෙනුවකදී රුපියල් මිලියන 30ක මුදලක් විශුද්ධීකරනයට ලක් කිරීමේ සිද්ධිය සම්බන්ධයෙන් හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ ඇතුළු 05දෙනෙකුට එරෙහිව මෙම නඩුව ගොනු කර ඇත. මෙහි එක් සැකකාරියක වන ඔරනෙල්ලා ඉරේෂා සිල්වා නැමැත්තිය මෙම නඩුව ගොනුකළ කාලයේ සියට මාස ගණනාවක්ම අධිකරණය මගහරිමින් විදේශගතව සැඟව සිටි අතර ඇය පසුගියදා අත්අඩංගුවට ගෙන ලංකාවට රැගෙන ආවද එදිනම ඇයට ඇප හිමිවිය. ඓමන්ම මෙහි තවත් සැකකරුවෙකු වන ඉන්දික කරුණාජීව නැමැත්තාද මෙම සිද්ධිය සම්බන්ධයෙන් මුල සිට මහේස්ත්‍රාත් අධිකරනය මග හරිමින් විදේශගතව සැඟව සිටින අතර ඔහු අත්අඩංගුවට ගැනීම සඳහා අන්තර් ජාතික පොලිසිය හරහා විවෘත වරෙන්තු නිකුත් කිරීමටද මීට පෙර කොළඹ ප්‍රධාන මහෙස්ත්‍රාත් අධිකරණය නියෝග කර තිබිණි.", "URL": "https://lankatruth.com/si/?p=44126", "Category": "පුවත්", "Parent URL": null}