{"Source": "Lankatruth", "Timestamp": "October 12, 2021", "Headline": "ඇමරිකාව – ඉන්දියාව ඉදිරියේ දණ ගැසීම තවත් වැඩිවෙයි…", "News Content": "ඉන්දීය විදේශ අමාත්‍යාංශයේ ලේකම් ආපසු ගොස් සතියක් යාමටත් පෙර එරට ආරක්ෂක ප්‍රධානී යුද හමුදාපති ජෙනරාල් මනෝජ් මුකුන්ද් නාරාවේන් මෙරටට පැමිණීම සිදුවන්නේ කොළඹ වරාය නගර ව්‍යාපෘතියේ පරිපාලන ගොඩනැගිල්ල ඉදිකිරීම සඳහා මුල්ගල් තැබීම දින නියමයක් නොමැතිව කල් දමා තිබෙන පසුබිමක බව අනාවරණය වෙයි. මෙම කල් දැමීමට හේතුව ලෙස දැක්වෙන්නේ ජනාධිපති හෝ අගමැති ඒ සම්බන්ධයෙන් දිනයක් ලබා නොදීමයි. ඒ අතර ඉන්දියාවේ ප්‍රධානම නිලධාරීන් ලංකාවට පැමිණීමත්, ජපාන යුධ නැව් ශ්‍රී ලංකාවේ සංචාරයක ලියැලීම සහ ඉන්දීය හමුදා භට පිරිස් මෙරට තුළදී ඒකාබද්ධ යුද අභ්‍යාස පැවැත්වීම වැනි ක්‍රියාකාරකම් අඛණ්ඩව සිදුකරමින් පවතී. කොළඹ වරායේ බටහිර ජැටිය අදානි සමාගමට ලබාදීම, යුගදනවි බලාගාරය ඇමරිකානු සමාගමකට ලබාදීම, ත්‍රිකුණාමලයේ තෙල් ටැංකි සංකීර්ණය ඉන්දියාවට ලබාදීම සඳහා අලුතින් සැලසුම් කිරීම ඇතුළු මෙරට ආර්ථිකයේ මර්මස්ථාන ඇමරිකාව සහ ඉන්දියාවට පැවරීමේ කටයුතු දියත් කර තිබේ. මේ අතර ලෝක බැංකුවෙන් හදිසියේ ඩොලර් මිලියන 500ක ණය මුදලක් අනුමත කිරීම, ආසියානු සංවර්ධන බැංකුව ණය මුදලක් ලබාදීමට සූදානම් වීම වැනි කරුණු ද යෙදී තිබේ. මිලින්ද මොරගොඩ ඉන්දියාවේ මෙරට තානාපති ලෙස වැඩ බාර ගැනීමට ඉන්දියාව ඉඩදීමත් සමග මෙම කටයුතු වේගවත් වී ඇත. එසේම බැසිල් රාජපක්ෂ මුදල් ඇමති ලෙස පත්කිරීම සහ ගෝටාබය රාජපක්ෂ ජනාධිපති ඇමරිකාවේ නිල සංචාරයක යෙදීම ද මෙම කටයුතුවලට සමාන්තරව සිදු වී තිබේ.", "URL": "https://lankatruth.com/si/?p=124489", "Category": "පුවත්", "Parent URL": null}