{"Source": "Lankatruth", "Timestamp": "February 7, 2020", "Headline": "කෝප් කමිටුව පළමු දිනයේම වැඩට බසී- ක්‍රිකට් ආයතනය ඇතුළු ආයතන 3ක් කැඳවයි", "News Content": "ජනාධිපති ගෝඨාභය රාජපක්ෂ මහතා ජනාධිපති ධුරයට පත්වීමෙන් පසු 2019 දෙසැම්බර් 02වනදා මධ්‍යම රාත්‍රියේ පාර්ලිමේන්තුව වාර අවසාන කිරිම හේතුවෙන් අහෝසි වී ගිය කෝප් කමිටුව පසුගිය 24 වනදා නම් කළ අතර එහි පළමු කමිටු රැස්වීම අද (07) පැවැත්විණි. එහිදී නව සභාපතිවරයා ලෙස ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා පත් කරගත් අතර එහි පළමු කමිටුවාරයේදීම ශ්‍රී ලංකා විදේශ සේවා නියුක්ති කාර්යාංශය, ජාතික ලොතරැයි මණ්ඩලය සහ ශ්‍රී ලංකා ක්‍රිකට් ආයතනය පෙබරවාරි 18, 19, 20 යන දිනවලදී කෝප් කමිටුව හමුවට කැඳවීමට තීරණය කර තිබේ. මීට අමතරව මහ බැංකු බැඳුම්කර සම්බන්ධයෙන් සිදුකළ වෝහාරික විගණනයේ වාර්තාව සහ එයාර්බස් වංචාවට අදාල කරුණු සම්බන්ධයෙන් අවධානය යොමු කිරීමටද කෝප් කමිටුව තීරණය කර ඇත. ශ්‍රී ලංකන් ගුවන් සමාගමේ එයාබස් මිලදී ගැනීම සහ එයාබස් මිලදී ගැනීමේ ගණුදෙනු අවසන් කිරීමේ ගිවිසුම් පිළිබඳ කෝප් කමිටුව විසින් සකසන ලද වාර්තා දෙකක් මීට පෙර පාර්ලිමේන්තුවටද ඉදිරිපත් කර ඇත. පසුගිය කාලය තුළ කෝප් කමිටුවේ කටයුතුවලට මාධ්‍ය දැක්වූ සහයෝගයට සිය ස්තූතිය පල කරන බව සුනිල් හඳුන්නෙත්ති සභාපතිවරයා ඉදිරියටත් එම සහයෝගය අපේක්ෂා කරන බවද සඳහන් කර තිබේ. කෝප් කමිටුවේ සමාජිකයන්ගේ එකඟත්වය මත පසුගිය කාලවකවානුව තුළ අනුගමනය කළ සම්ප්‍රදාය අනුව කොප් කමිටුවේ සාමාජිකයෙක් වන අමාත්‍යවරයෙකුට අදාල ආයතනයක් ‍කමිටුව ඉදිරියට කැඳවීමේදී එම විෂය භාර අමාත්‍යවරයා එම කමිටු සැසිවාරයට සම්බන්ධ නොවිමේ සම්ප්‍රදාය ඉදිරියටත් රැක ගැනීම බලාපොරොත්තු වන බවද එහිදී සුනිල් හඳුන්නෙත්ති සභාපතිවරයා ප්‍රකාශ කර ඇත. අද රැස්වූ කෝප් කමිටු රැස්වීම සඳහා රාජ්‍ය අමාත්‍යවරුන් වන සුසිල් ප්‍රේමජයන්ත, අනුර ප්‍රිදර්ශන යාපා, යන මහත්වරුන්ද පාර්ලිමේන්තු මන්ත්‍රීවරුන් වන විජේදාස රාජපක්ෂ, ඩී.වී.චානක, රන්ජන් රාමනායක, අජිත් පී.පෙරේරා, අශෝක් අබේසිංහ, හර්ෂ ද සිල්වා සහ පාර්ලිමේන්තු මන්ත්‍රීනි ශ්‍රියානි විජේවික්‍රම යන මහත්ම මහත්මීහු සහභාගී වී තිබේ. කෝප් කමිටුවේ සෙසු සාමාජිකයන් වන මහින්දානන්ද අලුත්ගමගේ, දයාසිරි ජයසේකර, ජයන්ත සමරවීර, මොහාන් ප්‍රියදර්ශන ද සිල්වා, රාවුෆ් හකීම්, මාවෙයි එස්.සේනාධිරාජා යන පිරිස සහභාගී වී සිටියේ නැත.", "URL": "https://lankatruth.com/si/?p=89578", "Category": "පුවත්", "Parent URL": null}