{"Source": "Lankatruth", "Timestamp": "December 27, 2020", "Headline": "වී මිල අඩු වුනත් හාල් මිලනම් අඩුවෙන එකක් නැහැ – නාමල්", "News Content": "එළඹෙන මාර්තු මාසය වනවිට මෙරට ගොයම් කැපීම ආරම්භ වුවත් සහල් මිල අඩුවෙනු ඇතැයි අපේක්ෂා කළ නොහැකි බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න පවසයි. සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මේ බව පැවසුවේ ඊයේ (26) ඔවුන් විසින් පැවැත්වූ මාධ්‍ය හමුවක් අමතමිනි. එහිදී වැඩිදුරටත් අදහස් දැක්වූ අදහස්… “නාඩු හාල් කිලෝවක් රුපියල් 96ටත් සම්බා රුපියල් 98ටත් කීරි සම්බා 120ටත් ගැසට් කරලා තිබුණාට මේ මිලට ලංකාවෙ නම් හාල් ගන්න නැහැ. මං හිතන්නෙ හඳේවත් තියෙනවද දන්නෙ නැහැ. නාඩු හාල් කිලෝ එක රුපියල් 110න් එහා මට්ටමට විකුණනවා කොළඹ ප්‍රදේශයේ සමහර තැන්වල. ඒ වගේම සම්බා හාල් කිලෝව රුපියල් 115 – 120 මට්ටමට විකුණනවා. ඒවගේම තමයි කීරි සම්බා කිලෝව රුපියල් 150 – 160 මට්ටමට මේ වෙනකොට ඉහළ ගිහිල්ලා තිබෙනවා. වී වල මිල අසීමිත ලෙස ඉහළ දැම්මා, හැබැයි ගොවියා ළඟ දැන් වී නැහැ. එතකොට ඒකට ගැලපෙන විදියට හාල් මිල ඉහළ දැම්මා, අන්න ඒ ඉහළ මිලට අද පාරිභෝගිකයා මේ වෙනකොට හාල් පරිභෝජනය කරමින් ඉන්නවා. මේකෙ ඊළඟ ලස්සනම කතන්දරය වෙන්නෙ එන පෙබරවාරි මැද වෙනකොට නැවත ගොයම් කැපෙන්න පටන් ගන්නවා. මාර්තු මැද – අග විතර වෙනකොට මහා පරිමාණයෙන් ගොයම් කැපෙන්න පටන් ගන්නවා, ඔන්න ඔය කාලෙ වෙනකොට ඔය වී මිල බහිනවා. බලාගෙන ඉන්දැද්දි බහිනවා. හැබැයි වී මිල බැස්සාට හාල් මිල නම් බහින්නෙ නැහැ. එහෙම නම් එක පැත්තකින් ගොවියා මංකොල්ල කනවා, අනිත් පැත්තෙන් පාරිභෝගිකයා මංකොල්ල කනවා”", "URL": "https://lankatruth.com/si/?p=104658", "Category": "පුවත්", "Parent URL": null}