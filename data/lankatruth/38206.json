{"Source": "Lankatruth", "Timestamp": "July 24, 2017", "Headline": "බෑනාගේ විද්‍යුත් උපකරණ බැඳුම්කර කොමිසම භාරයට", "News Content": "හිටපු මහා බැංකුවේ හිටපු අධිපති අර්ජුන් මහෙන්ද්‍රන් මහතාගේ බෑණා වන පර්පචුවල් ට්‍රෙෂරීස් සමාගමේ අධ්‍යක්‍ෂක අර්ජුන් ඇලෝසියස් මහතා භාවිතා කළ ජංගම දුරකථන, ලැප්ටොප් පරිගණක, ටැබ්ලට්, පරිගණක ඇතුලු විද්‍යුත් සන්නිවේදන උපකරණ සියල්ලම විමර්ශණ නිලධාරීන්ට බාර දෙන ලෙස බැඳුම්කර කොමිසම අර්ජුන් ඇලෝසියස් මහතාට අද (24) නියෝග කර තිබේ. බැඳුම්කර කොමිසමේ සාක්කි විභාග කරන අතරතුර ඇතිවු තත්වයක් මත 2015 සහ 2016 කාලයන්හිදී අර්ජුන් ඇලෝසියස් මහතා භාවිතා කරන ලද විද්‍යුත් සන්නිවේදන උපකරණ සියල්ලම කොමිසම බාරයට ගන්නා ලෙස කළ ඉල්ලීමක් පිළිගනිමින් කොමිසම එලෙස නියෝග කර ඇත. කොමිසමේ කටයුතු ආරම්භ කළ අවස්ථාවේදී අර්ජුන් ඇලෝසියස් මහතා වෙනුවෙන් පෙනී සිටි ජනාධිපති නීතීඥ කාලිංග ඉන්ද්‍රතිස්ස මහතා කොමිසම අමතමින් තම සේවාදායකයා 2015 සහ 2016 කාලවලදී භාවිතා කළ ජංගම දුරකථන, ලැප්ටොප් පරිගණක, ටැබ්ලට්, පරිගණක ඇතුලු සියලුම විද්‍යුත් සන්නිවේදන උපකරණ කොමිසමට බාර දෙන ලෙස දැනුම් දී ඇතැයි කියා තිබේ. තම සේවාදායකයා මිලදී ගත් ජංගම දුරකථන ඇතුලු ඇතැම් විද්‍යුත් සන්නිවේදන උපකරණ පිළිබඳව ඔහුටවත් මතකයක් නැති බව ජනාධිපති නීතීඥ කාලිංග ඉන්ද්‍රතිස්ස මහතා කොමිසම අමතමින් වැඩිදුරටත් කියා ඇත. තම සේවාදායකයාගේ ජංගම දුරකථන, ලැප්ටොප් පරිගණක, ටැබ්ලට්, පරිගණක ඇතුලු සියලුම විද්‍යුත් සංනිවේදන උපකරණවල ඇති දත්ත තම සේවාදායකයා ඉදිරිපිටදීම ලබා ගන්නා ලෙසත් එම උපකරණවල ඇති දත්තයන් ලබා ගැනීමේදී ඒවා විනාශ නොවන ආකාරයෙන් ලබා ගැනීමට නියම කරන්නැයිද ඉල්ලා සිටි ජනාධිපති නීතීඥ කාලිංග ඉන්ද්‍රතිස්ස මහතා ඒ සම්බන්ධයෙන් අර්ජුන් ඇලොසියස් මහතා විසින් කළ ඉල්ලීම් අඩංගු දිව්රුම් පෙත්සමක්ද කොමිසමට ඉදිරිපත් කර තිබේ. ඉදිරිපත් වු කරුණු සළකා බැලූ කොමිසම අදාළ ඉල්ලීම් වලට අවසර ලබා දී ඇත.", "URL": "https://lankatruth.com/si/?p=38206", "Category": "පුවත්", "Parent URL": null}