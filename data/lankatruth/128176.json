{"Source": "Lankatruth", "Timestamp": "January 27, 2022", "Headline": "විදුලි කප්පාදුවට අවසර දෙනවාද නැද්ද ? තීරණය අද – මහජන උපයෝගීතා කොමිසම", "News Content": "විදුලි කප්පාදුවක් සිදුකිරීම සඳහා අවසර ලබාදෙන්නේද නැද්ද යන්න සම්බන්ධයෙන් අද (27) දිනයේ දී තීරණය කරන බව මහජන උපයෝගීතා කොමිසම පවසයි. පවතින විදුලි අර්බුදය සම්බන්ධයෙන් පසුගිය 25 වැනිදා සිදුකළ සමාලෝචනයෙන් අනතුරුව අද දිනය දක්වා විදුලි කප්පාදුවක් සිදුකිරීමේ අවශ්‍යතාවක් නොමැති බවත් අද දහවල් සිය කොමිසම රැස්වී රට තුළ පවතින විදුලි අර්බුදය සම්බන්ධයෙන් යළි සමාලෝචනයක් සිදුකිරීමෙන් අනතුරුව විදුලි කප්පාදුවක් සිදුකිරීමේ අවශ්‍යතාවක් පවතීද යන්න පිළිබඳව තීරණය කරන බවත් මහජන උපයෝගීතා කොමිසමේ සභාපති ජනක රත්නායක සඳහන් කරයි. ඒ අනුව අද දින කොමිසම රැස්වී පවතින ඉන්ධන තොග සහ විදුලි උත්පාදනය කළ හැකි ප්‍රමාණය මෙන්ම විදුලි ඉල්ලුමද සලකා බැලීමෙන් අනතුරුව විදුලි කප්පාදු යෝජනාව පිළිබදව අද දිනයේ යළි සමාලෝචනයක් සිදුකිරීමට නියමිතව තිබේ. කෙසේවෙතත් නඩත්තු කටයුත්තක් හේතුවෙන් කැලණිතිස්ස සොජිට්ස් පෞද්ගලික විදුලි බලාගාරය මේ වනවිට අක්‍රීය වී ඇති අතර මේ හේතුවෙන් ජාතික විදුලිබල පද්ධතියට මෙගාවොට් 162ක විදුලි ධාරිතාවක් අහිමිව තිබේ. පවතින තත්වයන් හමුවේ ඉදිරි දින තුන තුළද අඛණ්ඩව විදුලිය සැපයීමට උපරිම උත්සාහයක් දරන බව මහජන උපයෝගීතා කොමිෂන් සභාවේ සභාපති ජනක රත්නායක සඳහන් කරයි.", "URL": "https://lankatruth.com/si/?p=128176", "Category": "පුවත්", "Parent URL": null}