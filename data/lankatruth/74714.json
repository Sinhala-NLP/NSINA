{"Source": "Lankatruth", "Timestamp": "May 28, 2019", "Headline": "අනුරාධපුර මහ නගර සභාවටත්, නැගෙනහිර නුවර ගම් පළාත ප්‍රාදේශීය සභාවටත් අධිකරණ නියෝගයක්", "News Content": "මහජනයාට පීඩාවක් ඇති වන අයුරින් සහ මහජන සෞඛ්‍යයට හානි වන අයුරින් කීරික්කුලම කසල අංගනයට කැලි කසල බැහැරකිරිම වහාම ක්‍රියාත්මක වන පරිදි අත්හිටුවන ලෙස දන්වා අනුරාධපුර මහ නගර සභාවටත් නැගෙනහිර නුවර ගම් පළාත ප්‍රාදේශීය සභාවටත් අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු ජනක ප්‍රසන්න සමරසිංහ මහතා නියෝග කර තිබේ. ඒ අනුරාධපුර මහේස්ත්‍රාත් අධිකරණය විසින් අදාළ කසල අංගනයට කසල බැහැර කිරීමේදී අනුරාධපුර මහ නගර සභාවත් නැගෙනහිර නුවර ගම් පළාත ප්‍රාදේශීය සභාවත් මහජනයාට පීඩාවක් ඇති වන අයුරින් සහ මහජන සෞඛ්‍යයට හානි වන අයුරින් කසල බැහැ කරන බව තීන්දු කරමිනි. කීරික්කුලම කසල අංගනයේ සහ ඒ අවට තැන තැන දමා ඇති කැලි කසල එම ස්ථානවලින් වාහාම ඉවත් කර ගන්නා ලෙසටත් ජල පෝෂක ප්‍රදේශවලට සිදු වන හානිය වලක්වා ගත යුතු බවටත් තවදුරටත් නියෝග කර ඇති ප්‍රධාන මහේස්ත්‍රාත්වරයා මහජන සෞඛ්‍ය්‍යට හානි වන කිසිදු ක්‍රියා මාර්ගයක් ගැනීමෙන් වලකින ලෙසටද වග උත්තරකරුවන්ට නියෝග කර ඇත. මෙම කසල අංගනයේ මෙහෙයුම් කටයුතු තවදුරටත් පවත්වා ගෙන යාමට අවශ්‍ය නම් කසල අංගනය සදහා මධ්‍යම පරිසර අධිකාරියෙන් පරිසර ආරක්ෂණ බලපත්‍රයක් ලබා ගත යුතු බවටත් මාස හයක් ඇතුලත කසල අංනය මධ්‍යම පරිසර අධිකාරියේ නිර්නායකයන්වලට අනුව විධිමත් අකාරයෙන් සකස් කර ගත යුතු බවටත් නියෝග කර තිබේ. අනුරාධපුර ප්‍රධාන මහේස්ත්‍රාත්වරයා මෙම නියෝග නිකුත් කර ඇත්තේ කීරික්කුලම ශ්‍රි බෝධිරාජ ධර්මාලංකාර විහාරාධිපති හිමියන් ඇතුළු ප්‍රදේශවාසින් පිරිසක් විසින් ඉදිරිපත් කර ඇති පෙත්සමක් සලකා බලමිණි. අනුරාධපුර නැගෙනහිර නුවරගම් පළාත ප්‍රාදේශීය සභාවේ සභාපතිවරයා, එහි ලේකම්වරයා, අනුරාධපුර නගරාධිපතිවරයා, එහි ලේකම්වරයා, අනුරාධපුර නගාරික කොමසාරිස්වරයා, උතුරු මැද පළාත් පාලන කොමසාරිස්වරියා, මධ්‍යම පරිසර අධිකාරියේ සභාපතිවරයා සහ උතුරු මැද පළාත් ප්‍රධාන ලේකම්වරයා මෙම පෙත්සමේ වගඋත්තරකරුවන් ලෙස නම් කරනු ලැබ ඇත. මෙම කසල අංගනය පවත්වා ගෙන යන බිම්කඩ පුරාවිද්‍යා නටඹුන් පිහිටි ස්ථානයක් බවද පෙත්සම් කරුව් වෙනුවෙන් පෙනී සිටි නීතිඥ විජේරත්න මහතා අධිකරණයට දන්වා තිබේ. කොම්පෝස්ට් අංගනයක් සහ සනීපාරක්ෂක කසල අංගනයක් පවත්වා ගෙන යන බව පවසමින් මෙම කසල අංගනයට කැලි කසල බැහැර කිරීම් සිදු කලද සනීපාරක්ෂක කසල අංගනයක් පවත්වා ගෙන යාමේ ක්‍රමෙවිදයට මුළුමනින්ම පටහැනිව පරිසරයට ඉතාමත් හානි ලෙස අක්‍රමවත්ව හා අවිධිමත්ව නොදිරන කැලි කසල විශාල වශයෙන් විවෘත පරිසරයේ ගෙඩා ගසා ඇති බවද නීතිඥවරයා ප්‍රකාශ කර ඇත.", "URL": "https://lankatruth.com/si/?p=74714", "Category": "පුවත්", "Parent URL": null}