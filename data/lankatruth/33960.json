{"Source": "Lankatruth", "Timestamp": "May 8, 2017", "Headline": "ෆොන්සේකට එජාපයේ ලොකු තනතුරක් – කෘත්‍යාධිකාරී මණ්ඩලේ කචල්", "News Content": "අද (08) පස්වරුවේ රැස්වීමට නියමිත එක්සත් ජාතික පක්ෂයේ කෘත්‍යාධිකාරී මණ්ඩලයේදී අමාත්‍ය ෆීල්ඩ් මාර්ෂල් සරත් ෆොන්සේකා මහතාට එම පක්ෂයේ නියෝජ්‍ය නායක තනතුරක් ලබා දීමේ තීන්දුව ලබාගැනීමට පක්ෂ නායක රනිල් වික්‍රමසිංහ මහතා කටයුතු කරමින් සිටින නමුත් තමන් ඊට දැඩිසේ විරෝධය දක්වන බව අමාත්‍ය වජේදාස රාජපක්ෂ මහතා සඳහන් කරයි. මාධ්‍ය වෙත ප්‍රකාශයක් ලබාදෙමින් විජේදාස රාජපක්ෂ මහතා සිය විරෝධය ප්‍රසිද්ධියේම ප්‍රකාශ කර ඇත. කෙසේ නමුත් ඉකුත්දා පැවති කෘත්‍යාධිකාරී මණ්ඩල රැස්වීමේදීද නව තනතුරු සඳහා පුද්ගලයින් පත් කරනු ඇති බවට වාර්තා පල වුවද එවැන්නක් සිදුවූයේ නැත. මේ සම්බන්ධයෙන් අදහස් දක්වන දේශපාලන විචාරකයින් පවසන්නේ එක්සත් ජාතික පක්ෂය, රටේ බලය හොබවන පක්ෂ දෙකෙන් එකක් වුවද බලය ලැබීමට පෙර පැවති පක්ෂ අභ්‍යන්තර ප්‍රතිවිරෝධතාවයන් යළි විවිධ ස්වරූපවලින් ඉස්මතුවෙමින් ඇති බවය. සාමාන්‍යයෙන් බලය හොබවන පක්ෂයට ප්‍රතිවිරුද්ධ පක්ෂ තුළ අභ්‍යන්තර ප්‍රතිවිරෝධතා ඇතිවීමේ තත්වයක් ඉතිහාසයේ පෙන්නුම් කළද මේ වනවිට රටේ ප්‍රධාන පක්ෂ දෙකකම බලයහෙබවන නමුත් එම පක්ෂ දෙකම දරුණු අභ්‍යන්තර අර්බුදයකට හසුවී ඇති බවත් එම විචාරකයෝ පෙන්වා දෙති.", "URL": "https://lankatruth.com/si/?p=33960", "Category": "පුවත්", "Parent URL": null}