{"Source": "Lankatruth", "Timestamp": "September 13, 2019", "Headline": "වව්නියාව, මොරගහකන්ද ජනතාවට පොරොන්දු ඉටු නොකළොත් දැවැන්ත ක්‍රියාමාර්ගයකට යනවා…", "News Content": "වසර ගණනාවක් තිස්සේ නොවිසඳී පවතින වව්නියාව බෝගස්වැව ගොවි ඉඩම් ගැටළු, වව්නියාව රඹවෙට්ටි වැව යටතේ පවතින ගොවි ඉඩම් ගැටළු සහ මොරගහකන්දේ ජලාශය හේතුවෙන් ඉඩම් අහිමිවූ ජනතාව මේ වනවිට මුහුණ දී සිටින වගා පාලු වීම් සහ ජලය නොලැබීම ඇතුළු ගැටළු ගණනාවක් සම්බන්ධයෙන් එම ගොවි ජනතාව ඊයේ (12) සමස්ත ලංකා ගොවිජන සම්මේලනයේද මැදිහත්වීමෙන් විෂයභාර අමාත්‍ය අජිත් මාන්නප්පෙරුම මහතා හමුවී සිදු කළ සාකච්ඡාවලදී ගනු ලැබූ තීන්දු තීරණ හා ලබාදුන් පොරොන්දු යොදාගත් දින වකවානු පරිදි ඉටු කරන ලෙසත් එසේ නොකොළොත් දැඩි ක්‍රියාමාර්ගවලට එළඹෙන බවත් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා අවධාරණය කළේ ය. මෙම සාකච්ඡාව සඳහා වව්නියාව සහ මොරගහකන්ද ගොවි නියෝජිතයින් සමග සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා, එහි ලේකම් ටී.බී සරත් මහතා ඇතුළු පිරිසක් එක්වී සිටියහ. සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා මෙහිදී අවධාරණය කර සිටියේ ඇමතිවරයා සමග පැවති සාකච්ඡාවේදී ඔක්තෝබර් 02වනදා වනවිට අමැතිවරයාගේ මූලිකත්වයෙන් සියලුම නිළධාරීන් කැඳවා වැඩපිළිවෙලක් සකසක් කිරීමට තීරණය කළ බවත්, විශේෂ ව්‍යාපෘතියක් යටතේ රුපියල් කෝටියකට වැඩි මුදලක් බෝගස්වැව ප්‍රදේශයේ ගොවි ගැටළු විසඳීම සඳහා යෙදවීමට, වව්නියාවේ බෝගස්වැව ගොවියන්ට කුඹුරුඉඩම් ලබා දීමට සහ ඉඩම් පෝෂණය ලබන මහ වැව් ප්‍රතිසංස්කරණය කිරීමට වැඩපිළිවෙලක් සකස් කිරීමටත්, රඹවෙට්ටි වැව යටතේ අක්කර 200කට වැඩි කුඹුරු ඉඩම් ප්‍රමාණයෙන් සිවිල් ආරක්ෂක බලකාය වගාකරන අක්කර 20කට ආසන්න ඉඩම් ප්‍රමාණය හැර සෙසු ඉඩම් ගොවීන් වෙත ලබාදීමටත්, අවුරුදු 06ක් තිස්සේ වගා කිරීමට ජලය නොමැතිව සිටි මොරගහකන්දේ ජනතාවට 2020 ජනවාරි වනවිට ජලය ලබා දීමටත්, ජලය ලබාදීමට අපොහොසත් වුවහොත් ඉන්ධන සහනාධාරයක් ලබාදීමටත්, 2018 යල ලොකුළූනු වගා කළ ගොවීන්ගේ වගාවන් වර්ෂාව නිසා විනාශ වූ අතර ඒ සඳහා වන්දි ලබාදීමේදී ගොවීන්ට අසාධාරණයක් සිදු වූ බව පිළිගනිමින් එසේ වන්දි නොලැබුණු ගොවීන්ට ලබන 18 වෙනිදාට පෙර සමස්ත ලංකා ගොවිජන සම්මේලනයේ නිර්දේශයද සහිතව අභියාචනා ලබාදෙන ලෙසත් ඒ සම්බන්ධයෙන් අදාල නිලධාරීන්ට ඇමතිවරයා දුරකථන මගින් සාකච්ඡා කිරීමෙන් පසු පැමිණි එකඟතාවය අනුව වන්දි ලබාදීමටත්, වව්නියාව බෝගස් වැව පවුල් 2882කගේ සහ මොරගහකන්දේ පවුල් 2281කගේ ගොවි ගැටළු රැසකට විසඳුම් ලබාදීමටත් එකඟ වූ බවයි. මෙම ක්‍රියාමාර්ග ක්‍රියාත්මක කර සෑම ගොවියෙකුටම සාධාරණය ඉටුවනතුරු සමස්ත ලංකා ගොවිජන සම්මේලනය අවධියෙන් සිටින බවත් මෙහිදී නාමල් කරුණාරත්න මහතා අවධාරණය කළේ ය.", "URL": "https://lankatruth.com/si/?p=80793", "Category": "පුවත්", "Parent URL": null}