{"Source": "Lankatruth", "Timestamp": "June 27, 2019", "Headline": "තාජුඩීන් ඝාතන සිද්ධියට අනුර සේනානායකට අධිචෝදනා බාරදෙයි – සාක්ෂි කරුවන්ටත් සිතාසි", "News Content": "ප්‍රසිද්ධ රග්බි ක්‍රීඩක වසීම් තාජුදීන් ඝාතන සිද්ධියේ සාක්ෂි වසන් කිරීම සහ එහි පරීක්ෂණ වෙනතක යොමු කිරීම ඇතුළු චෝදනා එල්ල වී සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක මහතාට කොළඹ මහාධිකරණ විනිසුරු විකුම් කළුආරච්චි මහතා ඉදිරියේ අද (27) අධිචෝදනා පත්‍ර භාර දී තිබේ. එම අධිචෝදනා භාරදීමෙන් අනතුරුව විත්තිකාර අනුර සේනානායක මහතා රුපියල් ලක්ෂ 20 බැගින් වූ ශරීර ඇප දෙකක් මත මුදා හැරීමටද අධිකරණය නියෝග කර ඇත. එමෙන්ම විත්තිකාර අනුර සේනානායක මහතා විසින් කොළඹ මහේස්ත්‍රාත් අධිකරණයේ තැන්පත් කර ඇති රුපියල් ලක්ෂ 10ක මුදල් ඇපය මහාධිකරණයේ ඇපයක් වශයෙන් භාර ගැනීමටද විනිසුරුවරයා අවසර දී තිබේ. විත්තිකරුගේ විදේශ ගමන් බලපත්‍රය අධිකරණයට භාර දිය යුතු බවත් අධිකරණයේ අවසරයකින් තොරව විදේශ ගතවීම තහනම් කරන බවත් විත්තිකරුගේ ඇඟිලි සලකුණු ලබාගෙන වාර්තාවක් කැඳවන ලෙසත් විනිසුරුවරයා නියෝග කර ඇත. එමෙන්ම සාක්ෂිකරුවන්ට බලපෑම් හෝ තර්ජනය කිරීමෙන් වළකින ලෙසත් දැනට නියම කර ඇති ඇප කොන්දේසිවලින් එකක් හෝ කඩ කර ඇති බවට අධිකරණය සෑහීමකට පත්වන්නේ නම් දැනට නියම කර ඇති ඇපය අවලංගු කොට විත්තිකරු රක්ෂිත බන්ධනාගාර ගත කරන බවද විනිසුරුවරයා විත්තිකරුට තරයේ අවවාද කර තිබේ. නඩු විභාගය ඔක්තෝම්බර් මස 23 වන දා ආරම්භ කිරීමට නියම කළ මහාධිකරණ විනිසුරුවරයා එදින සාක්ෂි දීම සඳහා නඩුවේ සාක්ෂිකරුවන් ලෙස නම් කර සිටින නාරාහේන්පිට පොලිසියේ අපරාධ අංශයේ හිටපු ස්ථානාධිපති සුමිත් පෙරේරා ඇතුළු සාක්ෂිකරුවන් 06 දෙනකු වෙත සිතාසි නිකුත් කර ඇත.", "URL": "https://lankatruth.com/si/?p=76520", "Category": "පුවත්", "Parent URL": null}