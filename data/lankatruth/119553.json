{"Source": "Lankatruth", "Timestamp": "July 13, 2021", "Headline": "ඇමති බැසිල් කැබිනට් සම්ප්‍රදාය කඩයි", "News Content": "මෙතෙක් කලක් කැබිනට් මණ්ඩලය රැස්වීමේදීපැවති සම්ප්‍රදාය මුදල් ඇමති බැසිල් රාජපක්ෂ විසින් පසුගියදා පැවති කැබිනට් මණ්ඩල රැස්වීමේදී උල්ලංඝනය කර ඇති බව වාර්තා වේ. සම්ප්‍රදාය අනුව කැබිනට් මණ්ඩල රැස්වීමේදී එහි මුලසුන ජනාධිපතිවරයාට හිමි වන්නේ ඔහු කැබිනට් මණ්ඩලයේ ප්‍රධානියා බැවිනි. ඔහු අසලම අසුන හිමි වන්නේ අගමැතිවරයාට වේ. අනතුරුව කැබිනට් අසුන් පිරිනැමෙන්නේ කැබිනට් මණ්ඩලයේ සිටින ඇමතිවරුන්ගේ ජ්‍යෙෂ්ඨත්වය අනුව බව පැවසේ. එහෙත් පසුගියදා මුදල් අමාත්‍යවරයා ලෙස දිව්රුම් දුන් බැසිල් රාජපක්ෂ ඉන් පසු පැවති පළමු කැබිනට් හමුවේදී එතක් පැවති පුටු පැනවීමේ සම්ප්‍රදාය බිඳ දමා ඇති බව පැවසේ. ජනාධිපතිවරයාටත්, අගමැතිවරයාටත් පසුව ඊළඟ අසුනේ හිමිවී ඇත්තේ මුදල් ඇමති බැසිල් රාජපක්ෂ මහතාට බවයි පැවසෙන්නේ. පාර්ලිමේන්තුව නියෝජනය කරන ජ්‍යෙෂ්ඨයන් ගණනාවක් කැබිනට් ඇමතිවරුන්ව සිටියදී මෙලෙස අසුන් පැනවීම සම්බන්ධයෙන් කළ විමසීමකදී ජ්‍යෙෂ්ඨ අමාත්‍යවරයෙකු “ඔය පටන් ගත්තා විතරයි. එයා දිව්රුම් දෙන්න පාර්ලිමේන්තු ආවෙත් තඹ දොරෙන්. ඒක අයිති ජනාධිපති,අගමැති දෙන්නට විතරයි. මෙයාලට ඒවායේ ගානක් නැහැ” යනුවෙන් පවසා ඇති බව වාර්තා වේ.", "URL": "https://lankatruth.com/si/?p=119553", "Category": "පුවත්", "Parent URL": null}