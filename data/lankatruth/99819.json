{"Source": "Lankatruth", "Timestamp": "November 11, 2020", "Headline": "කොවිඩ් නිසා පේරු ජනාධිපතිට පුටුව අහිමි වෙයි…", "News Content": "කොරෝනා වෛරසය මර්දනය කිරීම සඳහා නිසි පියවර නොගැනීම සම්බන්ධයෙන් චෝදනා එල්ල වූපේරු රාජ්‍යයේ ජනාධිපති මාර්ටින් විස්කාරාට එරෙහිව දෝෂාභියෝගයක් විභාග කරමින් ඔහු ධුරයෙන් ඉවත් කිරීමට පාර්ලිමේන්තුව පසුගියාද කටයුතු කර තිබේ. දකුණු ඇමරිකානු රටක් වන පේරු හි පාර්ලිමේන්තුවේ ඒකීය ව්‍යවස්ථාදායකය මගින් පසුගිය සඳුදා රාත්‍රියේ ජනාධිපති මාර්ටින් විස්කාරාට එරෙහි එම දෝෂාභියෝගයක් විභාග කළ අතර දෝෂාභියෝගයට පක්ෂව ඡන්ද 105 ක්ද විරුද්ධව ඡන්ද 19 ක් ලැබී තිබේ. මන්ත්‍රීවරු පස් දෙනෙකු ඡන්දය දීමෙන් වැළකී ඇත. දෝෂාභියෝගයෙන් අනතුරුව පේරු පාර්ලිමේන්තුවේ කතානායක මැනුවෙල් මෙරිනෝ වැඩබලන ජනාධිපතිවරයා ලෙස පත් කර තිබේ. මාර්ටින් විස්කාරාට ලබන වසරේ ජුලි මාසය දක්වා තිබූ ධුර කාලය අවසන් වන තෙක් ඔහු එම තනතුරේ වැඩ බලනු ඇත.‍ “නොසැලකිල්ල සහ නොහැකියාව නිසා දහස් ගණනක් ජනතාව අහිමි වී තිබේ.” යැයි නීති සම්පාදක රොබින්සන් ගුපියෝක් පැය පහකට වැඩි කාලයක් පැවති විවාදයේදී ජනාධිපතිවරයාට එරෙහිව අදහස් පළකර තිබේ. දෝෂාභියෝගයෙන් පරාජය වීමෙන් පසු ව්‍යවස්ථාදායකය අමතමින් විස්කරා පවසා ඇත්තේ තමන් ඉවත් කිරීමට නැවත අභියෝග නොකරන බවත් ජනාධිපති මන්දිරය අතහැර සිය පෞද්ගලික නිවස සඳහා පිටත්ව යන බවත් එහෙත් තමාට එල්ල වූ එම චෝදනා ප්‍රතික්ෂේප කරන බවයි. කොරෝනා වෛරස ව්‍යාප්තිය පාලනය කිරීමට අසමත් වූබවට චෝදනා කරමින් මීට පෙර පසුගිය සැප්තැම්බර් මාසයේදී විස්කරා දෝෂාභියෝගයට ලක් කිරීමට මන්ත්‍රීවරුන් උත්සාහ දැරූ නමුත් එම උත්සාහය අසාර්ථක විය.", "URL": "https://lankatruth.com/si/?p=99819", "Category": "විදෙස් පුවත්", "Parent URL": null}