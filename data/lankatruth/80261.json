{"Source": "Lankatruth", "Timestamp": "September 2, 2019", "Headline": "“සාකච්ඡා අසාර්ථක වුවහොත් අපි තනිව ජනාධිපතිවරණයට එනවා” – මහින්ද අමරවීර", "News Content": "ශ්‍රී ලංකා පොදුජන පෙරමුණ සමඟ එකතු වීම සඳහා සිදු කරනු ලබන සාකච්ඡා අසාර්ථක වුවහොත් ඉදිරි ජනාධිපතිවරණයට ශ්‍රී ලංකා නිදහස් පක්ෂයට වෙනම තරග කරන බව සිය පක්ෂ මුලස්ථානයේ අද (02) පෙරවරුවේ පැවති මාධ්‍ය හමුවකට එක් වෙමින් එක්සත් ජනතා නිදහස් සන්ධාන මහලේකම් මහින්ද අමරවීර මහතා ඒ බව සඳහන් කළේය. එම මාධ්‍ය හමුවට එක්වෙමින් අදහස් දැක්වු ශ්‍රි ලංකා නිදහස් පක්ෂ මහාලේකම් දයාසිරි ජයසේකර මහතා ප්‍රකාශ කළේ ඕනෑම මැතිවරණයකට මුහුණ දීම සඳහා තම පක්ෂය ශක්තිමත් බවයි. ශ්‍රි ලංකා නිදහස් පක්ෂයට රජ කිරීමට නොහැකි වුවද රජුන් තනන පක්ෂය බවට පත්ව ඇති බව එම පක්ෂ ජ්‍යෙෂ්ඨ උප සභාපති නිමල් සිරිපාලද සිල්වා මහතා ප්‍රකාශ කළේය. මේ අතර ශ්‍රී ලංකා නිදහස් පක්ෂයේ 68 වන සංවත්සර සැමරුම හෙට (03) පස්වරු 2.00ට පක්ෂ සභාපති ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් කොළඹ සුගතදාස ගෘහස්ත ක්‍රීඩාංගණයේ දී පැවැත්වේ.", "URL": "https://lankatruth.com/si/?p=80261", "Category": "පුවත්", "Parent URL": null}