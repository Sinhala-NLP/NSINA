{"Source": "Lankatruth", "Timestamp": "February 23, 2012", "Headline": "පාසල් වෑන් රථ ගාස්තුව මාර්තු 01දා සිට ඉහලට", "News Content": "ඉන්ධන මිල ඉහළයාම හේතුවෙන් දිවයින පුරා සියලුම පාසල් වෑන් රථ ගාස්තු 15‍%ත් 20‍%ත් අතර ප්‍රමාණයකින් වැඩිවීකිරීමට සිදුව තිබෙන බව සමස්ත ලංකා පාසල් ළමුන් ප්‍රවාහන සංගමයේ සභාපති එල්. මල්ශ්‍රී ද සිල්වා මහතා පවසයි.  පාසල් වෑන් රථ සඳහා ඉන්ධන සහනාධාරයක් ලබාදෙන බවට රජයේ පාර්ශ්වය ප්‍රකාශ කළත් එවැනි සහනාධාරයක් ලබාදීමට රජය තවමත් නිශ්චිත වැඩපිළිවෙළක් ගෙන නැති බවද කියා සිටි ඒ මහතා වැඩිදුරටත් පැවසූවේ ඇතැම් පාසල් වෑන් රථ හිමියන් දෛනිකව තම පාසල් වෑන් රථය ධාවනය කරගත නොහැකි තත්ත්වයකට පත්වී සිටින බවයි. දිවයින පුරා පිහිටි පාසල් වෑන් රථ ඒ ඒ පළාත් සභා යටතේද, ළමාරක්ෂණ අධිකාරියේ සහ පුද්ගලික ප්‍රවාහන සේවා අමාත්‍යංශය යටතේද ලියාපදිංචි කෙරෙන නමුත් එම එකදු ආයතනයක්වත් පාසල් වෑන් රථ සඳහා ඉන්ධන සහනයක් ලබාදීමට කඩිනම් සැලැස්මක් ඉදිරිපත් කර නොමැති නිසා ඉන්ධන මිල වැඩි වූ දා සිට මේ දක්වා පාසල් වෑන් රථ හිමියන් විශාල අලාභයක් ලබන බවද හෙතෙම පෙන්වා දෙයි. විශේෂයෙන් කොළඹ නගරයට ළමුන් ප්‍රවාහනය කරන පාසල් වෑන් රථ හිමියන් බරපතළ අපහසුතාවලටද මුහුණ දෙන බව පවසන සභාපතිවරයාල වාහන නතර කිරීමේ රථ ගාල්වලට රුපියල් 600ත් 2000ත් අතර මුදලක් ඔවුන්ට වැය වන බවද කියා සිටියි. මේ නිසා අකමැත්තෙන් වුවද ඩීසල් මි‍ලේ ඉහළයාමේ අලාභය දෙමාපියන් පිට පැටවීමට සිදුවන බවද සභාපතිවරයා වැඩිදුරටත් සදහන් කරයි. දිවයින පුරා පාසල් වෑන් රථ 45,000ක් පමණ තිබෙන අතර එමගින් ෙදෙනිකව සිසුන් ලක්ෂ 10ක් පමණ පාසල් වෙත ගෙනයනු ලබයි.", "URL": "https://lankatruth.com/si/?p=1509", "Category": "පුවත්", "Parent URL": null}