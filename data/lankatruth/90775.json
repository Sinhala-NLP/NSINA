{"Source": "Lankatruth", "Timestamp": "March 9, 2020", "Headline": "“පාස්කු ප්‍රහාරයේ පරීක්ෂණ මෙහෙයවන CID නිලධාරීන් මාරු කරලා – අපි පාරට බහිනවා – ඡන්දේ තිබ්බත් එකයි නැතත් එකයි…” කාදිනල් රංජිත් හිමි", "News Content": "පාස්කු ඉරිදා ප්‍රහාරවලට සම්බන්ධ පරීක්ෂණ මෙහෙයවනු ලැබූ අපරාධ පරීක්ෂ දෙපාර්තමේන්තුවේ නිලධාරින් මාරු කිරීමක් සිදු වන බවට තමන් වහන්සේට දැනගන්නට ලැබුණු බවත් එසේ පොලිස් නිලධාරීන් මාරු කිරීම වැරදි බවත් ඊට එරෙහිව ජනතාවත් සමග වීදි බැස විරෝධය පළ කරන බවත් ඡන්දයක් තිබ්බුනත් නැතත් තමන් වහන්සේට එය අදාල නැති බවත් කොළඹ අගරදගුරු මැල්කම් කාදිනල් රංජිත් හිමිපානෝ පවසති. එම හිමියෝ මෙම අදහස් පළ කළේ රාගම තේවත්ත දේවස්ථානයේ පැවැති උත්සවයකින් අනතුරුව මාධ්‍ය වෙත අදහස් දක්වමිනි. එහිදී වැඩිදුරටත් අදහස් දැක්වූ කොළඹ අගරදගුරු මැල්කම් කාදිනල් රංජිත් හිමිපානෝ… “මේ ළඟදි මට දැනගන්නට ලැබුණා පොලිසියෙ නිලධාරීන්ව මාරු කරනවා කියලා එක එක ආකාරයෙන්. විශේෂයෙන්ම මේ පරීක්ෂණවලට සම්බන්ධ වෙච්ච පොලිස් නිලධාරීන්. ඒ පොලිස් නිලධාරීන්ගේ මාරුකිරීම්, එහෙම කරන එක වැරදියි. අපි පාරට බහිනවා ! අපි ලෑස්තියි අපේ අයිතිවාසිකම් වෙනුවෙන් කතා කරන්න. ඒ නිසා අපේ ජනතාවත් සමග අපි පාරට බහිනවා. අපිට මේ ඡන්දයක් තිබ්බත් එකයි නැතත් එකයි” එසේම පාස්කු ඉරිදා බෝම්බ ප්‍රහාරය සම්බන්ධයෙන් වත්මන් ආණ්ඩුව කරගෙන යන විමර්ශන සම්බන්ධයෙන්ද සෑහීමකට පත්වීමට නොහැකි බවත් ආණ්ඩුවට සම්බන්ධ ප්‍රබලයින් පිළිබඳ අනාවරණය වී ඇතත් ඔවුන්ගෙන් ප්‍රශ්න කිරීමක් හෝ සිදුවී නොමැති බවත් ඒ හිමියෝ වැඩිදුරටත් සඳහන් කළහ.", "URL": "https://lankatruth.com/si/?p=90775", "Category": "පුවත්", "Parent URL": null}