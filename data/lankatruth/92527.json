{"Source": "Lankatruth", "Timestamp": "April 16, 2020", "Headline": "කොරියානු මැතිවරණයේ සෞඛ්‍යාරක්ෂිත උපක්‍රම හෙළිවෙයි", "News Content": "කොරෝනා වසංගතය පැතිර යන අතර දකුණු කොරියානු මහා මැතිවරණය පැවැත්වීමේ පසුබිම සහ ශ්‍රී ලංකාව අතර බරපතල වෙනස්කම් රාශියක් ඇති බව දෙරටේ සෞඛ්‍ය සහ ආර්ථික දත්ත අනුව පැහැදිලි වී තිබේ. ලංකාවේ ඒක පුද්ගල දල ජාතික නිෂ්පාදිතය 2018 අවසන් වන විට ඩොලර් 4102ක් වී තිබූ අතර දකුණු කොරියාවේ එය ඩොලර් 26,762ක් වී තිබිණි. මේ අනුව ලංකාවේ ආර්ථික පසුබිම තුළින් නිරූපනය වන සෞක්‍යාරක්ෂිත තත්වය සහ දකුණු කොරියාවේ තත්වය පැහැදිලි වේ. කොරෝනා වෛරසයේ බලපෑම තීරණය වන්නේ ශරීරයේ ප්‍රතිශක්තිකරණය අනුව බව විද්‍යාත්මකව තහවුරු වී තිබේ. දකුණු කොරියාවේ ඉහළ ආර්ථික හැකියාව අනුව සෞඛ්‍යය ආරක්ෂාව ඉහළ තත්වයක තිබීබෙන පසුබිමක මෙම මැතිවරණය පැවැත්වී ය. එරට මැතිවරණය පැවැත්වූයේ පූර්ව මැතිවරණ වට දෙකක් සහ ප්‍රධාන මැතිවරණය යන අධියර තුනකින් ය. මෙම අධියර තුනටම යොදවා සිටි මැතිවරණ කාර්ය මණ්ඩලයේ ලක්ෂයකට අධික පිරිසකට පූර්ණ සෞඛ්‍යාරක්ෂිත ඇඳුම් කට්ටල ලබාදී තිබිණි. එසේම ඡන්ද දායකයන් හට අත් ආවරණය බැගින් සහ දෑත් පිරිසිදු කාරක ලබාදීමත් ඡන්ද පෝලිම් සැකසීමේදී සෑම ඡන්ද දායකයෙකුගේම ශරීර උෂ්ණත්වය මැනීමත් සිදුකරණු ලැබීය. සේන්ටිග්‍රේට් 37.5ට වඩා වැඩිනම් ඔවුන් වෙනම ඡන්ද මධ්‍යස්ථානයකට යොමු කරනු ලැබී ය. එසේම වෙනත් සාමාන්‍ය රෝගීන් හට වෙනම ඡන්ද මධ්‍යස්ථාන සකසා තිබිණි. මේ ආකාරයෙන් මැතිවරණ කාර්යමණ්ඩලයට සහ ඡන්ද දායකයන්ගේ සෞඛ්‍යාරක්ෂිත විදිවිධාන සැලසීම සඳහා පමණක් ලංකාවේදී මහා මැතිවරණය වෙනුවෙන් එම කොමිෂන් සභාවට වැය වන මුදලට වඩා වැඩි මුදලක් වැය කිරීමට සිදුවනු ඇති බවට ගණනය කර ඇත. කෙසේ වෙතත් කොරියාවේ පැවති බරපතල යුද්ධ තත්ව යටතේ පවා මැතිවරණ පැවැත්වීමේ අනන්‍යතාවය පිළිබඳව 1952දී ද රැකගෙන තිබිණි. ඒ අනුව කොරෝනා වසංගත තත්වය හමුවේ ඊට අදාළ සෞඛ්‍යාරක්ෂිත ක්‍රම අනුගමණය කරමින් මැතිවරණය පැවැත්වූ අතර මැතිවරණ ප්‍රචාරක කටයුතුවලදී එම තත්වයන් බිඳ වැටීම සහ ආණ්ඩු පක්ෂය හැර අනෙකුත් පක්ෂවලට සමාන අවස්ථා නොලැබුණු බවට බරපතල විවේචන එල්ල වී තිබේ.", "URL": "https://lankatruth.com/si/?p=92527", "Category": "පුවත්", "Parent URL": null}