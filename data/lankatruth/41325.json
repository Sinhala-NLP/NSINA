{"Source": "Lankatruth", "Timestamp": "September 21, 2017", "Headline": "ආණ්ඩුක්‍රම ව්‍යවස්ථාවේ අතුරු කමිටු වාර්තාව පාර්ලිමේන්තුවට", "News Content": "නව ආණ්ඩුක්‍රම ව්‍යවස්ථාව පිළිබඳව ආණ්ඩුක්‍රම ව්‍යවස්ථා මණ්ඩලයේ මෙහෙයුම් කමිටුව විසින් සකස් කරන ලද අතුරු වාර්තාව අද (21) පෙරවරුවේ එම කමිටුවේ සභාපති අග්‍රාමාත්‍ය රනිල් වික්‍රමසිංහ මහතා විසින් ආණ්ඩුක්‍රම ව්‍යවස්ථා මණ්ඩලයට ඉදිරිපත් කරනු ලැබීය. නව ආණ්ඩුක්‍රම ව්‍යවස්ථාවක් සකස් කිරීම සඳහා ඇති කරන ලද ආණ්ඩුක්‍රම ව්‍යවස්ථා මණ්ඩලය අද පෙරවරු 9.30ට පාර්ලිමේන්තු සංකීර්ණයේ දී රැස් විය. ව්‍යවස්ථා මෙහෙයුම් කමිටුව මඟින් පත් කළ අනු කමිටු 6හි වර්තා සහ මහජන අදහස් විමසීමේ ලාල් විජයනායක වාර්තාව පදනම් කරගෙන මෙම අතුරු වර්තාව සකස් කර තිබේ. මෙම අතුරු වාර්තාව පසුව පාර්ලිමේන්තුවට ඉදිරිපත් කිරීමට නියමිතව ඇති අතර ඉන්පසුව අවසන් වාර්තාව සකස් කිරීමට නියමිත බවද වාර්තා වේ. බෙදා වෙන්කළ නොහැකි ඒකීය ශ්‍රී ලංකාවක් පිළිගැනීමට ආණ්ඩුක්‍රම ව්‍යවස්ථා මණ්ඩල මෙහෙයුම් කමිටුවේ සියලු සාමාජිකයන් සූදානම් යැයිද අතුරු වාර්තාවේ සඳහන්වේ. [embedyt] https://www.youtube.com/watch?v=DSWlJc1-tqc[/embedyt]", "URL": "https://lankatruth.com/si/?p=41325", "Category": "පුවත්", "Parent URL": null}