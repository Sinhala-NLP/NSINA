{"Source": "Lankatruth", "Timestamp": "December 13, 2019", "Headline": "වඳවී ඇතැයි සැලකූ ශාකය හමුවූ ප්‍රදේශයේ ඉදිකිරීම් නවත්වන්නැයි මාර්ග සංවර්ධන අධිකාරියට වනජීවී දෙපාර්තමේන්තුවෙන් උපදෙස්", "News Content": "ලෝකයෙන් වඳවී ගිය බවට අන්තර් ජාතික රතු දත්ත පොතට ඇතුළත් කර තිබූ, ශ්‍රී ලංකාවට ආවේණික කෲඩියා සෙලනිකා ශාකය, ඉදිකිරීමට යෝජිත කොළඹ – මහනුවර අධිවේගී මාර්ගයේ ගම්පහ – දාරළුව ප්‍රදේශයෙන් හමුවීමත් සමඟ, එම ප්‍රදේශය ආශ්‍රිතව සිදුකෙරෙන ඉදිකිරීම් කටයුතු අත්හිටුවන ලෙස මාර්ගය සංවර්ධන අධිකාරියට දැනුම්දී ඇතැයි වනජීවී සංරක්ෂණ දෙපාර්තමේන්තුව සඳහන් කර ඇත. එහි නියෝජ්‍ය අධ්‍යක්ෂ ආචාර්ය ලක්ෂ්මන් පීරිස් මහතා සඳහන් කර ඇත්තේ පේරාදෙනිය උද්භිත උද්‍යානය සමඟ එක්ව මෙම ශාකය සංරක්ෂණය කිරීමට මේ වනවිට පියවර ගෙන ඇති බවය. අධිවේගී මාර්ගය ඉදිරකිරීම සඳහා මාර්ග සංවර්ධන අධිකාරිය ලබාගෙන ඇති පරිසර තක්සේරු වාර්තාවලදී මෙම ශාකය හමුවූ බවට සඳහන් නොමැත. 1868 වසරේ මෙම ශාකය පළමුවරට වාර්තාවී ඇති අතර පසුව 1911 වසරේ දී නැවත සොයාගෙන තිබේ. ඉන් පසුව නැවත වාර්තාවී නොමැති අතර වදවී ගිය ශාකයක් ලෙස රතු දත්ත පොතට ඇතුළත් කර ඇත. ලෝකයෙන්ම තුරන්වී ඇතිබවට වාර්තාවී තිබූ මෙම ශාකය සහ ඒ ආශ්‍රිත පරිසර කලාපය සංරක්ෂණය කිරීම සම්බන්ධව මාර්ග සංවර්ධන අධිකාරිය තීරණයක් ගතයුතුව ඇතැයි පරිසරවේදීන්ගේ මතව වී ඇත.", "URL": "https://lankatruth.com/si/?p=87209", "Category": "පරිසර", "Parent URL": null}