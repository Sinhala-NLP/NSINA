{"Source": "Lankatruth", "Timestamp": "May 5, 2021", "Headline": "මෙක්සිකෝවේ සපාතාවාදී (EZLN) වාමාංශික ගරිල්ලන් යුරෝපයේ සංචාරයක !", "News Content": "මෙක්සිකෝවේ චියාපාස් ප්‍රදේශය පාලනය කරනු ලබන සපාතාවාදී ජාතික විමුක්ති හමුදාවේ(EZLN) හය දෙනෙකුගෙන් සමන්විත ගරිල්ලා කණ්ඩායමක් යාත්‍රාවක නැගී ලොව පුරා ක්‍රියාත්මක වන වාමාංශික ව්‍යාපාර හමුවීමට යාමට තීරණය කර ඇත. එහි මුලික පියවර ලෙස යුරෝපයේ වමේ ව්‍යාපාර හමුවී ඔවුන් සමග තම විප්ලවීය අත්දැකීම් බෙදා හදා ගැනීමට අපේක්ෂා කර ඇත. වසර 25කට පසුව EZLN ගරිල්ලන් චියාපාස් කැලයෙන් පිටවී යුරෝපයේ සංචාරය කරන ප්‍රථම අවස්ථාව මෙය වන අතර තම මෙහෙයුම “ජීවිතය සඳහා ” ලෙස නම් කර ඇත. 2021 අගෝස්තු 13 වැනිදා ස්‌පාඤ්ඤයේ මැඩ්රිඩ් නුවරදී මීට සියවස් පහකට පෙර රතු ඉන්දියානු ජනතාව ඉලක්ක කරමින් ස්‌පාඤ්ඤ යටත්විජිතවාදීන් සිදුකල සංහාරයේදී මියගිය ජනතාව සැමරීමට අපේක්ෂා කරන අතර පල්ලියෙන් හෝ ස්‌පාඤ්ඤ රාජාණ්ඩුවෙන් ඒ සමබන්ධයෙන් කණගාටුව අවශ්‍ය නොවන බවද ඔවුන් පවසති. 1989 දී සෝවියට් කඳවුරේ සමාජවාදී රාජ්‍යයන් එකින් එක බිඳ වැටීමේ ප්‍රථිපලයක් ලෙස ලොව පුරා වාමාංශික පක්ෂ හා ගරිල්ලා ව්‍යාපාරයන් බරපතල අභ්‍යන්තර අර්බුධවලට, මාක්ස්වාදය සමබන්ධයෙන් දැවැන්ත සංවාද- විසංවාද පවත්වමින් සිටිනා අවස්ථාවකදී 1994 ජනවාරි පළමුවැනිදා මෙක්සිකෝවේ චියාපාස් නුවර සිදුවූ හදිසි ගරිල්ලා ප්‍රහාරයකින් ලොවම විශ්මයට පත්වුහ. චියාපාස් දිස්ත්‍රික්කයේ San Cristobal ප්‍රදේශයේ නගර සභාව අල්ලාගන්නා ගරිල්ලන් තමන් ලිබරල් විරෝධීන් බවත්, ඇමරිකාව, මෙක්සිකෝව හා කැනඩාව අතර අත්සන් තැබූ නිදහස් වෙළඳ ගිවිසුමට(NAFTA) එරෙහිවත්, රට පුරා විසිරී ජීවත්වෙන මිලියන 15ක ආදීවාසි ජනතාගේ අයිතිවාසිකම් පාගාදමන රජයට හා හමුදාවට එරෙහිව යුධ ප්‍රකාශකර සිටියහ. 1910දී සිදුවූ මෙක්සිකානු විප්ලවයේ නියමුවෙකු වූ Emiliano Zapata අනුව යමින් චියාපාස් හි 1994 ජනවාරි පළමුවැනිදා නැගීටීමට නායකත්වය දුන් ගරිල්ලා සංවිධානයේ නාමය වුයේ සපාතාවාදී ජාතික විමුක්ති හමුදාව(EZLN)යි. දින දහයක් පුරා මැක්සිකානු හමුදාව සමග සිදුවූ ගැටුමෙන් 150-200 පිරිසක් මිය යන අතර ජාතික හා ජාත්‍යන්තර බලපෑම් මත මෙක්සිකානු රජය ඒකපාක්ෂිකව සටන්විරාමයක් ප්‍රකාශයට පත්කරමින් ගරිල්ලන් සමග සාකච්ඡා කිරීමට තීරණය කරනු ලැබීය. 1996 ජුලි අගෝස්තුහිදී ලොව පුරා වමේ ව්‍යාපාර සමග එක්වී පැවැත්වූ ජාත්‍යන්තර හමුවද මෙයට ආධාරකයක් වූ බව සැලවේ. EZLN ගරිල්ලන් තම ප්‍රහාරය මගින් ඉලක්ක කර තිබුණේ තෙල් හා ගැස් සම්පත් වලින් අනූනවූ චියාපස් ප්‍රදේශයේ හා රට පුරා ජිවත්වන ආදිවාසී ජනතාවට අයත් සම්ප්‍රදායික බිම් බහු ජාතික සමාගම් හා වැඩවසම් දේශීය ධන කුවේරයන්ගෙන් ආරක්ෂා කරගැනීමේ සටන ජාත්‍යන්තරකරණය කරලීම විය. තම සටන බලය ලබා ගැනීම සඳහා නොවනබවත්, නව ලිබරල්වාදයට එරෙහිව මහද්වීප පහ තුල වෙසෙන ජාත්‍යන්තර වාමාංශික ව්‍යාපාරයන්ට මුලස්ථානයක් නිර්මාණය කිරීම සඳහා බවත් EZLN හි කැඳවුම්කරු sous comandos marcos මාධ්‍ය වෙත අදහස් පළකරමින් පවසා සිටියේය. මෙක්සිකානු මධ්‍යම රජය සමග පැවතී දීර්ඝ සාකච්ඡා වට කීපයකින් පසුව 1996 දී චියාපාස් දිස්ත්‍රික්කයට ස්වයංපාලිත ප්‍රදේශයක් දිනා ගැනීමට EZLN ගරිල්ලා ව්‍යාපාරය සමත් විණි. ඒ අනුව ස්වයං ආර්ථික ක්‍රමවේදයක්(autogestion), නොමිලේ සෞඛ්‍යය සේවා ලබාදෙන රෝහල්, පාසැල් හා විශ්වවිද්‍යාල, ස්වාධීන අධිකරණ පද්ධතියක්, ජනතා ඡන්දයෙන් පත්වන පොලීසියක් තම ස්වයංපාලනය තුල පිහිටුවන ලබන අතර මෙම කලාපය තුල සිර කඳවුරු දක්නට නොලැබෙන බවද බටහිර මාධ්‍ය වාර්තා කර සිටි. කෙසේ වෙතත් මෙක්සිකෝවෙන් ඉවත්වී වෙනම රාජ්‍යයක් බිහි කිරීම EZLN සංවිධානය ප්‍රතික්‍ෂේප කරනු ලබයි. ප්‍රාග්ධනය පෘථුවිකරණය කල ලෝකයක වෙනම රාජ්‍යය සංකල්පය විහිළුවක් බව ඔවුන් පවසති. මෙම ගිවිසුමෙන් පසුව චියාපාස් ප්‍රදේශයේ වර්ග කිලෝමීටර් 28000ක භූමියක් තම අණසකට ගැනීමට EZLN ව්‍යාපාරය සමත් විණි. කෙසේ වෙතත් මෙක්සිකන් රජය 1996 ගිවිසුමේ සිටම ඉතා සූක්‍ෂම ලෙස EZLN ගරිල්ලන්ට හා ආදීවාසි ජනතාවට එරෙහිව මර්දනය ක්‍රියාත්මක කලද EZLN සංවිධානය ලබාගෙන ඇති ජාත්‍යන්තර සහයෝගය හේතුවෙන් මේ දක්වා කිසිදු ඍජු හමුදා මෙහෙයුමක් ක්‍රියාත්මක කරලීමට රජය අපෝසත් වී ඇත. මේ වනවිට EZLN සංවිධානයට 5000ක සාමාජිකත්වයක් සිටි. EZLN ගරිල්ලා ව්‍යාපාරයේ මෙම නව ක්‍රියාදාමය පිළිබඳව ලොවපුරා වමේ ව්‍යාපාර සුබවාදීව බලා සිටි. “මානවවාදයේ ආරක්ෂාව සහතික කල හැක්කේ පිරමිඩාකාර ලෙස සූරාකෑම මත පමණක් ඉලක්ක කර ගොඩනැගුණු ජාතිවාදී, දූෂිත, මිනීමරු ධනවාදය විනාශ කිරීමෙන් පමණක් බව ලෝක ජනතාවට අවධාරණය කිරීමට අප අපගේ සංචාරය තුලදී බලාපොරොත්තුවෙනවා” EZLN කණ්ඩායමේ ප්‍රකාශකයෙකු මේ අතර මාධ්‍ය වෙත සැලකර සිටියේය.", "URL": "https://lankatruth.com/si/?p=116030", "Category": "විදෙස් පුවත්", "Parent URL": null}