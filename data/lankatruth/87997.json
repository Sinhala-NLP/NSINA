{"Source": "Lankatruth", "Timestamp": "December 26, 2019", "Headline": "වරෙන්තුව ආපසු කැඳවීමට ඉදිරිපත් කළ රාජිතගේ මෝසම යළි ඉවත්කර ගනියි", "News Content": "තමා අත්අඩංගුවට ගැනීමට අධිකරණයෙන් ලබාදුන් වරෙන්තුව ආපසු කැඳවන ලෙස ඉල්ලා හිටපු අමාත්‍ය රාජිත සේනාරත්න මහතා කොළඹ ප්‍රධාන මහේස්ත්‍රාත් අධිකරණයට අද (26) ඉදිරිපත් කළ මෝසම යළි ඉවත් කර ගැනීමට කටයුතු කර තිබේ. හිටපු අමාත්‍යවරයාගේ නීතීඥවරු විසින් එම මෝසම ඉදිරිපත් කිරීමට සූදානම් වූවද යළි එය ඉවත් කරගැනීමට ඔවුන් කටයුතු කර ඇත. සුදු වෑන් මාධ්‍ය සාකච්ඡාව පවත්වා ලංකා දණ්ඩ නීති සංග්‍රහ පනත සහ ජනාධිපතිවරයා තෝරා පත්කර ගැනීමේ පනත යටතට ගැනෙන වරදක් සිදුකළැයි කියන සිද්ධිය සම්බන්ධයෙන් හිටපු අමාත්‍ය රාජිත සේනාරත්න මහතා වහාම අත්අඩංගුවට ගෙන අධිකරණය වෙත ඉදිරිපත් කරන ලෙස කොළඹ අතිරේක මහේස්ත්‍රාත් බණ්ඩාර නෙලුම්දෙණිය මහතා පසුගිය 24 වැනිදා විවෘත වරෙන්තු නිකුත් කර තිබිණි. අධිකරණයෙන් නිකුත් වූ වරෙන්තුව අනුව අපරාධ පරීක්ෂණ දෙපාර්තමේන්තුවේ විශේෂ නිලධාරි කණ්ඩායමක් ඊයේ (25) දවස තුළ හිටපු අමාත්‍යවරයා සිටින බවට විශ්වාස කරනු ලැබූ ස්ථාන කිහිපයකටම ගොස් ඔහු අත්අඩංගුවට ගැනීම සඳහා සෝදිසි කර ඇති බවත්, ඒ කිසිදු ස්ථානයක ඔහු නොසිටි බවටත් එම නිලධාරීන් වාර්තා කර ඇත. මේ අතර සමාජ මාධ්‍යතුළින් ප්‍රචාරය වන්නේ රාජිතසේනාරත්න මහතා රාජපක්ෂ ආණ්ඩුවේ ප්‍රබලයෙකුගේ නිවසක සැඟව සිටින බවය. කෙසේ වෙතත් තමන්ට අපේක්ෂිත ඇපයක් ලබා දෙන ලෙස ඉල්ලා රාජිත සේනාරත්න මහතා විසින් අවස්ථා තුනකදී අදිකරණය වෙත අපේක්ෂිත ඇප අයදුම්පතක් ඉදිරිපත් කළ අතර තෙවනවර ඉදිරිපත් කළ ඇප අයදුම්පත පිළිබඳව සලකා බැලීම මේ මස 30වනදා සිදුකිරීමට නියමිත ය.", "URL": "https://lankatruth.com/si/?p=87997", "Category": "පුවත්", "Parent URL": null}