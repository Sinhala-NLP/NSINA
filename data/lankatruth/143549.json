{"Source": "Lankatruth", "Timestamp": "January 6, 2023", "Headline": "මිලියන 220ක් ජනතාව ඉන්න රටක 2000ක් පාරට එනවා – සමන් රත්නප්‍රිය", "News Content": "රටේ මිලියන 220ක් පමණ ඉන්න ජනතාවගෙන් මැතිවරණයක් ඉල්ලා පාරට එන්නේ 2000ක පමණ පිරිසක් පමණකැයි පත්කළ ජනාධිපති රනිල් වික්‍රමසිංහගේ වෘත්තීය සමිති අධ්‍යක්ෂ ජනරාල්, හිටපු එක්සත් ජාතික පක්ෂ පාර්ලිමේන්තු මන්ත්‍රී සමන් රත්නප්‍රිය පවසයි. ඒ සම්බන්ධයෙන් ඔහු වැඩිදුරටත් පවසන්නේ, “ප්‍රජාතන්ත්‍රවාදය පිළිබඳ ලොකු ප්‍රශ්නයක් මේ මොහොතේ මේ රටේ තියෙනවා කියලා අපි විශ්වාස කරන්නේ නැහැ. නැත්නම් මැතිවරණයක් ඉල්ලලා පාරට බහින්න කියලා කිව්වම මිලියන 220ක් ඉන්න රටක 2000ක්නම් එන්නේ මැතිවරණය ඉල්ලා එතකොට ඒක ජනමතය නෙවෙයි. ඉතිං එහෙමනම් ඇයි මේ මැතිවරණයක් තියන්නේ? හැබැයි රට තියෙන්නේ වෙන අර්බුදයක. ඒ අර්බුදයේ දිග පළල මැතිවරණ කොමිසමටත් තේරෙන්න ඕනා. කෝටි 60දාහක් ඕනා කෑම ටික ගේන්න. බෙහෙත් ගේන්න කෝටි 32,104ක් ඕනා. ඉන්ධනටික ගේන්න කෝටි 136,208ක් ඕනා. සල්ලි අච්චු ගහල පඩි ගෙව්වේ මාස තුනක් විතරම. දැන් කියනවා සල්ලි අච්චු ගහල මැතිවරණයක් දෙන්න කියලා. ප්‍රජාතන්ත්‍රවාදය ආරක්ෂා කරන්න ඕන කියන එක ගැන කාටවත් ලොකු ගැටලුවක් නැහැ. රට ආපහු අවුල්සහගත තැනකට තමයි මේ ගෙනියන්න උත්සාහ ගන්නේ.” යනුවෙනි. කෙසේ වෙතත් ජන හා සංඛ්‍යා ලේඛන දෙපාර්තමේන්තුව අනුව මෙරට ජනගහන මිලියන 22.16කි.", "URL": "https://lankatruth.com/si/?p=143549", "Category": "පුවත්", "Parent URL": null}