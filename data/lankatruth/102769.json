{"Source": "Lankatruth", "Timestamp": "December 8, 2020", "Headline": "ඩලස් පිට තබා පෞද්ගලීකරණය අරඹයි…", "News Content": "විදුලි බල මණ්ඩලයට අලුතින් එක් කෙරෙන සූර්ය බල විදුලි ව්‍යාපෘතියක් සම්පූර්ණයෙන්ම පෞද්ගලික අංශයේ ආයෝජන මත ආරම්භ කිරීමට ඊයේ (07) කැබිනට් අනුමැතිය ලබාදී ඇත. මෙගා වොට් 100ක සූර්ය බල ව්‍යාපෘතියක් වන මෙය සියඹලාආණ්ඩුව ප්‍රදේශයේ ආරම්භ කිරීමට නියමිතය. මෙම ව්‍යාපෘතිය සඳහා ආසියානු සංවර්ධන බැංකුවේ විශ්ලේෂණ අනුමැතිය ලබාදී තිබෙන අතර ලංකා විදුලි බල මණ්ඩලය එම විදුලිය සම්ප්‍රේෂණය කිරීමේ කාර්යය පමණක් කිරීමට යෝජිතය. මේ වනවිට මහජන උපයෝගීතා කොමිෂන් සභාව නීතිවිරෝධී ගැසට් නිවේදනයකින් අවලංගු කර ඇමරිකානු MS New Fortress Enerjy නමැති සමාගමක් නැවක සිට ලබාදෙන විදුලිය මිලදී ගැනීමට ආණ්ඩුව සූදානම් වේ. මෙරට විදුලි බලය ජණනය කිරීම සම්බන්ධයෙන් මෙලෙස දේශීය සහ විදේශීය සමාගම් සම්බන්ධකර ගැනීම මෙරට බලශක්ති ස්වාධීනත්වයට බරපත තර්ජනයක් බව මේ වනවිට හෙළි වී තිබේ. මෙය වඩාත් බරපතල වන්නේ පාර්ලිමේන්තු පනතකින් අහෝසි කළ යුතු මහජන උපයෝගීතා කොමිෂන් සභාව අත්තනෝමතික ලෙස ගැසට් නිවේදනයකින් අහෝසි කරණ තත්වයකට ආණ්ඩුව පත්ව තිබීමයි. ඒ අනුව මෙරට විදුලිය සම්බන්ධයෙන් ලංකා විදුලි බල මණ්ඩලයට තිබෙන රාජ්‍ය අංශයේ අධිකාරිත්වයට පෞද්ගලික අංශයේ සහභාගිත්වය ඉහළ මට්ටමකට රැගෙන යාමට ආණ්ඩුව ක්‍රියාකරමින් සිටියි. ලබන වර්ශය වෙනුවෙන් විදුලි බල අමාත්‍යාංශයට රුපියල් කෝටි 31ක් වැනි ඉතා අවම මුදලක් වෙන් කර මෙලෙස පෞද්ගලික අංශයට විශාල අවස්ථාවක් ලබාදෙමින් සිටියි.", "URL": "https://lankatruth.com/si/?p=102769", "Category": "පුවත්", "Parent URL": null}