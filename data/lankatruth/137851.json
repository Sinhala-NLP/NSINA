{"Source": "Lankatruth", "Timestamp": "August 4, 2022", "Headline": "පොලිස් තීරණයට එරෙහිව අරගලකරුවන්ගෙන් පෙත්සම්", "News Content": "ගාලු මුවදොර අරගල භූමියේ ඇති තාවකාලික ඉදිකිරීම්, බෝග වගාවන් සහ පුද්ගලයින් ඉවත් කිරීමට ගෙන ඇති තීරණයට එරෙහිව අභියාචනාධිකරණයට රිට් පෙත්සම් තුනක් ඉදිරිපත් කර තිබේ. පොලිසිය ගෙන ඇති එම තීරණය අත්හිටුවීමේ අතුරු නියෝගයක් නිකුත් කරන්නැයි ඉල්ලා අගතියට පත් පුද්ගලයින් තිදෙනෙකු විසින් මෙම පෙත්සම් ගොනු කරනු ලැබ ඇත. ගාලු මුවදොර පිටිය හා ඊට ආසන්න ප්‍රදේශයේ අනවසරයෙන් සිදුකර ඇති ඉදිකිරීම් හා බෝග වගාවන් වහා ම ඉවත් කරගන්නා ලෙස පොලිසිය ඊයේ (03) දැනුම් දී තිබිණි. ඒ අනුව, කොටුව පොලිසිය දැනුම් දී තිබුණේ හෙට (05) සවස 5.00ට පෙර එම ඉදිකිරීම් ඉවත් කළ යුතු බව ය. රටේ පවතින නීතියට අනුකූලව හා මහජනයාට පීඩාකාරී නොවන ආකාරයෙන් කටයුතු කළ යුතු බවත් එම උපදෙස් අනුව කටයුතු නොකරන පුද්ගලයින් සම්බන්ධයෙන් නීත්‍යනුකූල පියවර ගනු ලබන බව ත් එහි සඳහන් කර තිබිණි. එමගින් පොලිසිය අවධාරණය කර තිබුණේ, මහජනයාගේ අද්‍රව්‍යමය අයිතිවාසිකම් අහිමි කිරීම වහා ම නවතාලන ලෙසය.", "URL": "https://lankatruth.com/si/?p=137851", "Category": "පුවත්", "Parent URL": null}