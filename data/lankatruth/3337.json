{"Source": "Lankatruth", "Timestamp": "July 24, 2012", "Headline": "මොරටුව කාන්තාවක් PSD ඩිෆෙන්ඩර් රථයට බිලි", "News Content": "මොරටුවේ සොයිසා මහල් නිවාසයේ ජීවත් වූ කාන්තාවක් ජනාධිපති ආරක්ෂක අංශයට අයත් ඩිෆෙන්ඩර් රථයක ගැටීමෙන් මරණයට පත්වී ඇතැයි වාර්තා වේ. මිය ගිය කාන්තාව ඈන් ගින්ස්ටන් නැමැති අවු. 49ක් වයසැති කාන්තාවක් වන අතර ඇය දෙමළ ජාතික කාන්තාවකි. පසුගිය 09 වෙනි දින මෙම අනතුර සිදුවී ඇති අතර ජාතික රෝහලේ ප්‍රතිකාර ලැබීමෙන් අනතුරුව කලුබෝවිල් රෝහලට ඇතුලත් කර ඇත. ඊයේ (23) කලුබෝවිල ශික්ෂණ රෝහලේදී මෙම කාන්තාව මරණයට පත්වී ඇති බවද වැඩිදුරටත් වාර්තා වේ. තමන්ගේ මුණුපුරෙකු පාසලට රැගෙන යෑමට ගොස් සිටියදී මෙම අනතුරට මුහුණ දී ඇති අතර ගල්කිස්ස සෙන් තෝමස් පාසල ඉදිරිපිට කහඉර මතදී අදාල ඩිෆෙන්ඩර් රථයේ ගැටී ඇත. මේ අතර මෙම සිද්ධිය යටගැසීමේ උත්සාහයක් පවතින බවද වාර්තා වේ. මෘත දේහය මොරටුවේ නොතබා බණ්ඩාරවෙල ඇයගේ ඥාතීන්ගේ නිවසකට රැගෙන යන ලෙසද ජනාධිපති ලේකම් කාර්යාලයේ නියෝජිතයෙකු උපදෙස් දී ඇති බවද ප්‍රෙද්ශවාසීන් පවසයි. මේ අතර මෙම ස්ථානයේදීම ඩිෆෙන්ඩර් රථයක ගැටීමෙන් කාන්තාවක් මරණයට පත්වී ඇති අතර ඇයගේ අවසන් කටයුතු 19 වෙනි දින සිදුකර ඇත.", "URL": "https://lankatruth.com/si/?p=3337", "Category": "පුවත්", "Parent URL": null}