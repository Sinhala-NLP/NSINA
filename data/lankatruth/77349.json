{"Source": "Lankatruth", "Timestamp": "July 10, 2019", "Headline": "සන්ධාන මන්ත‍්‍රී කණ්ඩායම් රැස්වීමේදී රතන හිමියන්ට දෝෂාරෝපණ රැසක් – රැස්වීමෙනුත් ඉවත්ව යති", "News Content": "එක්සත් ජනතා නිදහස් සන්ධාන පාර්ලිමේන්තු මන්ත‍්‍රී කණ්ඩායම ඊයේ (09) විපක්‍ෂනායක මහින්ද රාජපක්‍ෂ මහතාගේ ප‍්‍රධානත්වයෙන් රැස්වී ඇති අතර එහිදී පාර්ලිමේන්තු මන්ත‍්‍රී අතුරලියේ රතන හිමියෝ සහ මහින්ද පිලේ මන්ත්‍රීවරු අතර උණුසුම් කතාබහක් ඇති වී තිබෙන බව දේශපාලන ආරංචි මාර්ග සඳහන් කරයි. අතුරලියේ රතන හිමි විසින් ආරම්භකළ මාරාන්තික උපවාසය හේතුවෙන් හිටපු අමාත්‍ය රිෂාඩ් බදියුදීන් මහතාට එරෙහිව විපක්‍ෂය ඉදිරිපත් කළ විශ්වාසභංග යෝජනාව යටපත් වූ බව මහනුවර දිස්ත‍්‍රික් පාර්ලිමේන්තු මන්ත‍්‍රී ආනන්ද අලුත්ගමගේ මහතා එම මන්ත‍්‍රී කණ්ඩායම් රැස්වීමේදී ප්‍රකාශ කර ඇති අතර තවත් මන්ත්‍රීවරු කිහිපදෙනෙකුම ඊට සහාය දක්වමින් කතා කර තිබේ. රතන හිමියන්ගේ උපවාසයෙන් ප‍්‍රයෝජනය ගත් ආණ්ඩුව විශ්වාසභංගය මඟ හැර ගිය බවත් රිෂාඩ් බදියුදීන් මන්ත‍්‍රීවරයා අමාත්‍යධූරයෙන් ඉල්ලා අස්වී තම නිවරදි බව ඔප්පු කිරීමට උත්සාහගත් බවත් ආනන්ද අලුත්ගමගේ මන්ත‍්‍රීවරයා එහිදී පවසා ඇත. ඒ අවස්ථාවේ පැවැති තත්ත්වය අනුව සිදුකළ යුතු සුදුසුම ක‍්‍රියාව තමන් කළ බවත් එය හොඳ හිතින් කළ දෙයක් බවත් අතුරලියේ රතන හිමියෝ එහිදී පවසා තිබේ. කෙසේ නමුත් අනෙක් මන්ත‍්‍රීවරුන්ද උපවාසයට එරෙහිව අදහස් දැක්වීමට පටන් ගැනීමත් සමග දිගින් දිගටම ඇදී යන මෙම වාදය නතර කිරීමට විපක්‍ෂනායක මහින්ද රාජපක්‍ෂ මහතාටද මැදිහත්වීමට සිදුව ඇත. එහිදී විපක්‍ෂනායක මහින්ද රාජපක්ෂ මහතා පවසා ඇත්තේ පසුගිය දේවල් කතා කිරීමෙන් තේරුමක් නැති බවත් ඉදිරියේදී කළ යුතු දේවල් පිළිබඳව සාකච්ඡා කළ යුතු බවත් ය. එහෙත් රතන හිමියන්ට එරෙහිව නැගුන හඬ වර්ධනයවත්ම අතුරලියේ රතන හිමියෝ රැස්වීම් ශාලාවෙන් පිටතට වැඩම කර ඇති අතර එසේ නොකරන ලෙසට විපක්‍ෂනායකවරයා උන්වහන්සේගෙන් ඉල්ලීමක්ද කර ඇත. එහෙත් උන්වහන්සේ ඒ පිළිබඳවද තැකීමක් නොකර මන්ත‍්‍රී කණ්ඩායම් රැස්වීමෙන් ඉවත්ව ගොස් තිබේ.", "URL": "https://lankatruth.com/si/?p=77349", "Category": "පුවත්", "Parent URL": null}