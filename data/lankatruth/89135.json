{"Source": "Lankatruth", "Timestamp": "January 29, 2020", "Headline": "හිටපු CID අධ්‍යක්ෂ ශානිට මරණ තර්ජන ඇතැයි පැමිණිල්ලක්", "News Content": "තමාට කිසියම් පුද්ගලයකු දුරකතනයෙන් කතා කර මරණීය තර්ජන එල්ල කළ බව පවසමින් අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ජ්‍යෙෂ්ඨ පොලිස් අධිකාරි ශානි අබේසේකර මහතා වින්දිතයන් ආරක්ෂා කිරීමේ කොට්ඨාසයට පැමිණ ඉයේ (28) පැමිණිල්ලක් ඉදිරිපත් කර තිබේ. මරණීය තර්ජන එල්ල වී ඇති හෙයින් තමාට ආරක්ෂාවක් ලබාදෙන ලෙසට ශානි අබේසේකර මහතා ඉල්ලීමක්ද කර ඇත. ශානි අබේසේකර මහතාට මරණීය තර්ජන එල්ල කළ බවට කළ පැමිණිල්ල සම්බන්ධයෙන් අපරාධ පරීක්ෂණ දෙපාර්තමේන්තුව හා පොලිස් බුද්ධි අංශවලටද දැනුම් දී ඇති අතර මේ සම්බන්ධයෙන් පුළුල් විමර්ශනයක් සිදුකරන්නැයි ඉල්ලීමක් කරන බවද වාර්තා වේ. ශානි අබේසේකර මහතා වින්දිතයින් ආරක්ෂා කිරීමේ කොට්ඨාසයට මෙම පැමිණිල්ල කිරීමට ප‍්‍රථම මේ ගැන වැඩබලන පොලිස්පතිවරයාටද පැමිණිලි කර තිබේ.", "URL": "https://lankatruth.com/si/?p=89135", "Category": "පුවත්", "Parent URL": null}