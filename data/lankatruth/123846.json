{"Source": "Lankatruth", "Timestamp": "September 30, 2021", "Headline": "පල්ලිවලට බෝම්බ එල්ලකිරීම; ආණ්ඩුවේ තොරතුර පරස්පරයි", "News Content": "දේවස්ථාන කිහිපයකට ත්‍රස්තවාදී ප්‍රහාර එල්ලවිය හැකි බව නාවික හමුදාවේ නිලධාරීන් ඍජුවම ප්‍රකාශ කිරීමත් සමඟ උද්ගතවී ඇති තත්වය පිළිබඳව ආරක්ෂක අමාත්‍යංශයේ ලේකම් සහ ආණ්ඩුව දක්වන ප්‍රතිචාර එකිනෙකට පරස්පර මෙන්ම තව තවත් ව්‍යාකූලත්වයක් ඇති කරන බව පැහැදිලි වී තිබේ.  පසුගිය දිනවල සමාජ මාධ්‍ය සහ ඇතැම් ප්‍රධාන විද්යුත් මාධ්‍යවලින් වාර්තාකරන ලද, ත්‍රස්තවාදී ප්‍රහාරයක් එල්ල කිරීම පිළිබඳව ලිඛිතව දන්වන ලද බුද්ධි තොරතුර තහවුරු නොකළ එකක් බව කමල් ගුණරත්න සහ ආණ්ඩුව මේ වන විට ප්‍රකාශ කර ඇත.  මේ අතර නාවික හමුදා නිලධාරීන් බෝපිටිය, වැලිගම්පිටිය, පමුණුගම ඇතුළු දේවස්ථාන කිහිපයකට ඍජුවම ගොස් ත්‍රස්තවාදී ප්‍රහාරයක් එල්ල කිරීමේ අනතුරක් පිළිබඳව අදාළ දේවස්ථානවල කාර්ය මණ්ඩලය දැනුවත් කර තිබිණි. එයින් උද්ගත වූ තත්වය පිළිබඳව කමල් ගුණරත්න සහ ආණ්ඩුවේ පාර්ශවය එකිනෙකට වෙනස් ප්‍රකාශ කරමින් සිටිති. මේ නිසා ව්‍යාකූලත්වය වැඩි වෙමින් පවතින බව වාර්තා වේ.", "URL": "https://lankatruth.com/si/?p=123846", "Category": "පුවත්", "Parent URL": null}