{"Source": "Lankatruth", "Timestamp": "June 24, 2021", "Headline": "කැබිනට් බලය උප කමිටුවලට…", "News Content": "ඉන්ධන මිල විශාල වශයෙන් ඉහළ දැමීමත් සමග ආණ්ඩුවේ අභ්‍යන්තර ගැටීම් හෙළිදරව්වන තත්වයක් යටතේ කැබිනට් මණ්ඩලයේ බලතල උපකමිටුවලට ලබාදී ඇති බවට තොරතුරු හෙළිවෙමින් පවතී. ඉන්ධන මිල වැඩි කිරීමේ තීරණය කැබිනට් මණ්ඩලය තුළ කිසිදු සාකච්ඡාවකට නොගෙන කැබිනට් උප කමිටුවක් සහ වෙනත් අමාත්‍යවරුන් කිහිපදෙනෙකුගේ සහභාගිත්වයෙන් ගෙන ඇති බව හෙළි වී තිබේ. ඉන්ධන මිල වැඩි කිරීම සම්බන්ධයෙන් කැබිනට් තීරණයක් ගත්තේනම් එය කැබිනට් ලේකම්වරයා විසින් ඛනිජතෙල් නීතිගත සංස්ථාවට දැන්විය යුතුය. එහෙත් මෙම අවස්ථාවේදී ඛනිජතෙල් සංස්ථාවට එය දැනුමදී ඇත්‍තේ බලශක්ති අමාත්‍යාංශයේ ලේකම්වරිය විසිනි. මෙම දැනුම්දීමත් සමග ආණ්ඩුව තුළ අලුතින් ගැටුමක් නිර්මාණය වී ඇති බවට තොරතුරු හෙළි වේ. මෙවැනි උප කමිටුවලින් බරපතල තීරණ ගෙන ක්‍රියාත්මක කිරීම සම්බන්ධයෙන් කැබිනට් ඇමතිවරු විශාල පිරිසක් විරෝධය පල කර ඇත. ජනාධිපතිවරයා මෙම අවස්ථාවේදී උදය ගම්මන්පිල ඇමතිවරයා ආරක්ෂා කිරීමට සෘජුව ඉදිරිපත්වී නිවේදන නිකුත් කිරීමේන් තවදුරටත් කැබිනට් මණ්ඩලය තුළ බෙදීම් උත්සන්න කිරීමට හේතුවී ඇති බව හෙළි වේ. කැබිනට් මණ්ඩලයේ එම විරෝධය හමුවේ ජනාධිපතිවරයා පසුගිය 14වනදා කැබිනට් මණ්ඩලයේ මුළසුන ගැනීමෙන් ඉවත්වී සිටීම පිළිබඳවද මේ වනවිට මාකච්ඡා වෙමින් පවතී.", "URL": "https://lankatruth.com/si/?p=118383", "Category": "පුවත්", "Parent URL": null}