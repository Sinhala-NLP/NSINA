{"Source": "Lankatruth", "Timestamp": "January 10, 2021", "Headline": "කොළඹ ජනතාවත් ඩෝසරයට එරෙහිවෙති", "News Content": "“ඩෝසරයට එරෙහි පරිසරය වෙත යළි හැරෙන කතාබහක්” සම්මන්ත්‍රණ මාලාවේ දෙවෙනි සම්මන්ත්‍රණය අද (10) බත්තරමුල්ල රෝයල් ප්ලාසා හිදී පැවති අතර ඊට විශාල ජනතා ප්‍රසාදයක් ලැබෙමින් තිබෙන බව එහි සංවිධායකයෝ සඳහන් කරති. ජනතා විමුක්ති පෙරමුණ විසින් සංවිධානය කරනු ලබන මෙම සම්මත්‍රණ මාලාව දිවයින පුරා පැවැත්වීමටද කටයුතු සූදානම් කර තිබෙන බව එම පක්ෂය සඳහන් කරයි. ඊයේ පැවති ආරම්භක සම්මන්ත්‍රණය සඳහා ජීවයේ අයිතිය සංවිධානයේ කැඳවුම්කරු, ජනතා විමුක්ති පෙරමුණේ මධ්‍යම කාරක සභික, සමන්ත විද්‍යාරත්න, පරිසරවේදී සජීව චාමිකර, පාරිසරික ක්‍රියාකාරී, නීතීඥ චරිත් ගල්හේන, කැළණී ගං දියවර සුරැකීමේ ජනතා පදනමේ සභාපති, කඩුවෙල ආසනයේ ජනතා විමුක්ති පෙරමුණේ ප්‍රධාන සංවිධායක අසිත නිරෝෂණ, කඩුවෙල නගර සභාවේ ජනතා විමුක්ති පෙරමුණේ මන්ත්‍රීනී සුනීතා කරුණාරත්න, කඩුවෙල නගර සභාවේ ජනතා විමුක්ති පෙරමුණේ මන්ත්‍රීනී දමයන්ති බාලසූරිය සහ කඩුවෙල නගර සභාවේ ජනතා විමුක්ති පෙරමුණේ මන්ත්‍රී ගයන්ත රුක්ෂාන් ඇතුළු පිරිසක් එක්වී සිටියහ. මීට අමතරව මහනුවර – ජනවාරි 15, බණ්ඩාරවෙල – ජනවාරි 17, මොණරාගල – ජනවාරි 13, ගම්පහ – ජනවාරි 18, අම්පාර – ජනවාරි 19, ත්‍රීකුණාමලය – ජනවාරි 26 යන දිනවලදීද තවත් මෙවැනි සම්මන්ත්‍රණ රැසක් පැවැත්වීමට නියමිතය.", "URL": "https://lankatruth.com/si/?p=107858", "Category": "පරිසර", "Parent URL": null}