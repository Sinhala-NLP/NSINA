{"Source": "Lankatruth", "Timestamp": "June 21, 2019", "Headline": "වැලිකඩ රැඳවියන් 27ක් ඝාතනය කිරීමේ සිද්ධිය විභාගයට ත්‍රිපුද්ගල විනිසුරු මඬුල්ලක් නීතිපති ඉල්ලයි", "News Content": "වැලිකඩ බන්ධනාගාරය තුළදී රැදවියන් 27 දෙනෙකුට වෙඩි තබා ඝාතනය කිරීමේ සිද්ධියට අදාල නඩුව විභාග කිරීම සඳහා ත්‍රිපුද්ගල විනිසුරු මඬුල්ලක් පත් කරන ලෙස නීතිපතිවරයා විසින් අගවිනිසුරුවරයාගෙන් ඉල්ලීමක් සිදුකර තිබේ. 2012 වසරේ වැලිකඩ බන්ධනාගාරය තුළ පොලිස් විශේෂ කාර්ය බලකාය සිදුකළ මෙහෙයුමක් අතරතුරදී ඇතිවූ ගැටුමකින් රැඳවියන් 27 දෙනෙකු වෙඩි පහරින් ඝාතනයට ලක්විය. මෙම ඝාතන සිද්ධිය අහම්බයක් නොවන බවත් ඝාතනයට ලක්ව ඇත්තේ ලැයිස්තුගත පුද්ගලයින් පිරිසක් බවත් එබැවින් මෙය සංවිධානාත්ම ඝාතනයක් බවටත් චෝදනා එල්ලවිය. සිද්ධියට අදාලව පළමු සැකකරු ලෙස හිටපු බන්ධනාගාර කොමසාරිස් එමිල් රන්ජන් ළමාහේවා සහ දෙවන සැකකරු ලෙස පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියෝමාල් රංගජීව යන අය නම්කර තිබිණි.", "URL": "https://lankatruth.com/si/?p=76161", "Category": "පුවත්", "Parent URL": null}