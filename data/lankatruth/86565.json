{"Source": "Lankatruth", "Timestamp": "December 2, 2019", "Headline": "අලි රොෂාන් ඇතුළු 8කට එරෙහි නඩුව ලබන 12 දක්වා කල් තබයි", "News Content": "බලපත්‍ර නොමැතිව අලි ඇතුන් පස්දෙනෙකු ලඟ තබාගැනීම සහ ජාවාරම්කිරීම සම්බන්ධව චෝදනා ලැබ සිටින සමරප්පුලිගේ නිරාජ් රොෂාන් හෙවත් අලි රොෂාන් ඇතුළු විත්තිකරුවන් 8 දෙනාට එරෙහි නඩුවේ වැඩිදුර විභාගය ලබන 12 වැනිදා දක්වා කල් තබා තිබේ. සිද්ධියට අදාල නඩුව අද(02) විකුම් කළුආරච්චි, ධම්මික ගනේපොල සහ ආදිත්‍ය පටබැදිගේ යන ත්‍රිපුද්ගල විනිසුරු මඬුල්ල හමුවේ විභාගයට ගත් අතර එහිදී නීතිපතිවරයා විසින් ගොනුකර තිබූ සංශෝධික චෝදනා පත්‍රය විත්තිකරුවන්ට භාරදීමත් විවෘත අධිකරණයේ කියවීමත් සිදුකර ඇත. මෙම නඩුව කඩිනමින් අවසන් කළයුතු බවත් ඒ සඳහා විත්තිකාර පාර්ශ්වය අධිකරණය සහය ලබාදිය යුතු බවත් මෙහිදී විනිසුරු විකුම් කළුආරච්චි මහතා පවසා ඇත. අනතුරුව නඩුවේ වැඩිදුර විභාගය සඳහා ලබන 12 වැනිදා දක්වා කල්තැබූ අතර නඩුවට අදාල පිලිගැනීම් සටහන්කර ගැනීම සඳහා එය ලබන 9 වැනිදා කැඳවීමට නියම කර ඇත.", "URL": "https://lankatruth.com/si/?p=86565", "Category": "පුවත්", "Parent URL": null}