{"Source": "Lankatruth", "Timestamp": "December 21, 2020", "Headline": "ප්‍රාථමික අංශ හා පෙර පාසල් අරිනවා ඇමති ජී.එල් කියයි", "News Content": "කොරෝනා වසංගතය පැතිරීම හමුවේ වසා දමා තිබෙන පාසල්වල ප්‍රාථමික අංශ සහ පෙරපාසල්වල අධ්‍යාපන කටයුතු ලබන ජනවාරි මස 11 වැනි දින ආරම්භ කරන බව අධ්‍යාපන අමාත්‍ය ජී.එල්. පීරිස් මහතා පවසයි. බස්නාහිර පළාතේ සහ හුදකලා කර ඇති ස්ථාන හැර අනෙකුත් ප්‍රදේශවල සියලු පාසල්වල ප්‍රාථමික අංශය හා පෙර පාසල් 2021 ජනවාරි මස 11 වන දා යළි ආරම්භ කරන කිරීමට මෙලෙස තීරණය කර තිබේ. ඊයේ (20) දින පන්නිපිටිය ශ්‍රී ධර්මවිජයාලෝක විහාරයේදී ආචාර්ය අතිපූජ්‍ය ඉත්තෑපාන ධම්මාලංකාර ස්වාමීන්වහන්සේ හමුවීමෙන් අනතුරුව මාධ්‍ය වෙත ඇමතිවරයා පවසා සිටියේ “පාසල් විවෘත කිරීම සම්බන්ධ ව ස්ථිර ප්‍රකාශයක් ඉක්මනින් ම ලබාදීම සඳහා අපිට හැකි වේවි. ඇතැම්විට හෙට දිනයේ දී. මේ සම්බන්ධව ගරු නායක ස්වාමීන්වහන්සේගේන් ද උපදෙස් ලබා ගැනීම සඳහා මම පැමිණියේ. උන්වහන්සේගේ ද අදහස වුණේ හැකි ඉක්මනින් රටේ දරුවන්ගේ අධ්‍යාපනයේ අයිතිය සුරක්ෂිත කරදීම පිණිස පාසල් ඉක්මනින් ම විවෘත කළ යුතු ය යන්නයි. මේ සම්බන්ධව සෞඛ්‍ය ඇමතිතුමිය, අමාත්‍යංශ ලේකම්තුමා, සෞඛ්‍ය අධ්‍යක්ෂ ජෙනරාල්වරයා සමඟ අපි මේ වනවිට සාකච්ඡා කරමින් යනවා. ඒ අය විසින් ලබාදෙන නිර්දේශ සහ මාර්ගෝපදේශයන්ට යටත් ව පාසල් විවෘත කිරීම සුදුසු බව නායක ස්වාමීන්වහනසේ ද දැනුම් දුන්නා.” යනුවෙනි.", "URL": "https://lankatruth.com/si/?p=104112", "Category": "පුවත්", "Parent URL": null}