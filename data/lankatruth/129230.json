{"Source": "Lankatruth", "Timestamp": "February 25, 2022", "Headline": "යුක්රේන අර්බුධයෙන් ලෝක ආර්ථිකයට හා සාමයට දැඩි බලපෑමක් !", "News Content": "රුසියාව විසින් යක්රේනය ආක්‍රමණය කිරීමත් සමග ඊයේ (24) වනවිට තෙල් බැරලයක මිල ඩොලර් 100ක් දක්වා ඉහළ ගොස් ඇති අතර එහි ප්‍රථිපලයක් ලෙස ලෝක ආර්ථිකයට දැඩි උද්දමන තත්වයකට මුහුණ දීමට සිදුවනු ඇතැයි ආර්ථික විශේෂඥයෝ පෙන්වා දෙති. එසේම රුසියාවට එරෙහිව යුරෝපය විසින් පනවා ඇති තහංචි හේතුවෙන් යුරෝපය පුරා ගෑස් හිඟයකට හා මිල 20-30%කින් ඉහළ යාමෙන් මෙම තත්වය තවත් උග්‍ර වනු ඇතැයි පැවසේ. ඒ අතර යුරෝපයේ හා ජපානයේ කොටස් වෙළඳපල ඊයේ දිනයේදී දැඩි පසුබෑමකට පත් වී තිබිණි. ලෝක වෙළඳපල බෙදා ගැනීමට සිදුවන මෙම ගැටුම විසින් කොරෝනා වසංගතයෙන් බලවත් පීඩාවට පත් ලෝක ජනතාව කබලෙන් ලිපට ඇද දමනු ඇතැයි ආර්ථික පුවත්පත් මේ අතර වාර්තා කර සිටි. 1991 දී ඇමරිකානු රාජ්‍ය ලේකම් ඩික් චෙනේ පැවසුවේ මෙතැන් සිට එක්සත් ජාතීන්ගේ සංවිධානය යනු තමන් පමණක් බවයි. එතැන්සිට යුගොස්ලවියාවෙන් ආරම්හ කළ රටවල් බෝල්කනිකරණය කිරීමේ ඇමරිකානු හා යුරෝපීය උපක්‍රමය තවමත් අවසන් වී නොමැත. යුගෝස්ලාවියාවේ ස්ලෝවේනියානු රාජ්‍යය ප්‍රථම වශයෙන් නිදහස් රාජ්‍යයක් ලෙස කරන ලද ප්‍රකාශය පිළිගනිමින් යුගෝස්ලාවියානු යුද්ධය අවුලවනු ලැබුවේ ජර්මනිය විසිනි. එතැන් සිට ආරම්හ කළ යුද්ධය දඩමීමා කර ගනිමින් සර්බියාව හැරුණු කොට පැවති පැරණි සියළුම සාමාජික යුගොස්ලවියානු රටවල පමණක් නොව හංගේරියාව තුළ පවා නේටෝ හමුදා රඳවනු ලැබීය. ඒ අතර රුසියාව අවට පැරණි සෝවියට් කඳවුරේ රටවල් වන එස්තෝනියාව, යුක්රේනය, ජෝර්ජියාව වැනි රටවල් වෙනම නිදහස් රාජ්‍යයන් ලෙස පිලිගනු ලැබුවේ ලෙනින්ගේ මැදිහත් වීමෙන් කෙටුම් පත් කරන ලද සෝවියට් ව්‍යවස්ථාවේ “ජාතින් සතු ස්වයං තීරණ අයිතිය” නැමැති සංකල්පය යොදා ගනිමිනි. ෆෙඩරල් ලක්‍ෂණ මත පදනම් වූ මෙම වගන්තිය සහිත සෝවියට් ව්‍යවස්ථාවට ලෙනින් විසින් ඇතුළු කරනු ලබනුයේ තවකාලික පියවරක් ලෙස සලකා කාලයත් සමග දැඩි ප්‍රජාතන්ත්‍රවාදී මධ්‍යගත රාජ්‍යයකට සෝවියට් දේශය පත්කිරීමේ අරමුණ සහිතවය. නමුත් 1991 දක්වා මෙම වගන්තිය සෝවියට් ව්‍යවස්ථාවෙන් ඉවත්වීමක් සිදුවුයේ නැත. මෙම වගන්තිය පසුව මෙම රටවල් කැබලි කිරීම සඳහා ඇමරිකානු නීති ව්‍යවස්ථා විශේෂඥන් විසින් යොදා ගන්නා ලදී. මෙම ක්‍රියාදාමය තවත් උත්සන්න කරමින් රුසියානු මිත්‍ර රටක් වන සර්බියාවට ප්‍රහාරයක් එල්ල කරමින් කොසෝව නමින් නව හමුදා කඳවුරක් බිහිකරනු ලැබුවේ ස්විස්ටර්ලන්තයේ රස්තියාදු ගසමින් සිටි අල්බේනුයානු පාතාල නායකයින් යොදාගනිමින් UCK නමින් බෙදුම්වාදී ව්‍යාපාරයක් බිහිකරමින් යුද්ධයක් අවුළුවා ලමිනි. කොසොවෝ රාජ්‍යය බිහිකිරීම පැහැදිලිවම ජාත්‍යන්තර නීතිය අමු අමුවේම උල්ලංඝණය කිරීමක් වනුයේ එය එජා සංවිධානය විසින් අප්‍රිකාවේ ඇවිලීගිය කොංගෝවේ කටංගා හා නයිජීරියාවේ බියප්‍රා හි නිදහස් රාජ්‍යයන් ලෙස පිළිගැනීම ප්‍රතික්‍ෂේප කරමින් පනවන ලද 2625 හා 1514යන යෝජනා කුණු කූඩයට දැමීම නිසාවෙනි. මෙම එක්සත් ජාතීන්ගේ සංවිධානයේ යෝජනා උල්ලංඝණය කිරීම් හෙලා දකිනු ලැබුවේ රුසියාව, චීනය ඉන්දියාව පමණක් නොව බෙදුම්වාදී ප්‍රහාරවලට මුහුන දෙමින් සිටින යුරෝපා සංගමයේ ස්පාඤ්ඤය හා බෙල්ජියම පවා මෙය නරක පුර්වාදර්ශයක් විය හැකි බවට අනතුරු හඟවනු ලැබීය. මෙහි ප්‍රථිපලය වුයේ රුසියාව විසින් 2008 දී ජෝර්ජියාව ආක්‍රමණය කරමින් එහි දකුණු ඔසෙඩියාව සහ අබ්කාසියාව වෙනම රාජ්‍යයන් ලෙස පිළිගනු ලැබුවේ කොසෝවා පිළිගැනීම බටහිරට හා ඇමරිකාවට මතක් කරමිනි. මේ වනවිට උක්රේනයේ ප්‍රදේශ දෙකක් වන Donetsk et Lougansk වෙනම රාජ්‍යයයන් ලෙස පුටින් ප්‍රකාශයට පත්කරනුයේ කොසෝව වෙන රාජ්‍යයක් ලෙස පිළිගැනීම නැවත බටහිරට මතක් කරමිනි. ඒ අනුව මේ වනවිට රුසියාවට එරෙහිව ආර්ථික සම්බාධක පැනවීම සඳහා මෙවලමක් ලෙස යොදාගනු ලබන ජාත්‍යන්තර නීතිය බරපතල ලෙස අතීතයේදී උල්ලංඝණය කරනු ලැබුවේ බටහිර හා ඇමරිකාව විසිනි. එහි ප්‍රථිපලයක් ලෙස රුසියාවේ හා බටහිර ගැටුමෙන් බරපතල ලෙස පීඩාවට පත්වී ඇත්තේ උක්රේන හා රුසියානු සාමාන්‍ය වැසියන් පමණක් නොව සමස්ත ලෝක ප්‍රජාවයි. උක්රේනයේ හා රුසියාවේ ප්‍රධාන අපනයනයන් වන තෙල් මිල හා තිරිඟු මිල ඉහළයාම කුඩා හා මධ්‍යම කර්මාන්තවලට දැඩි බලපෑමක් සිදු කරනු ඇත. රුසියාවේ තෙල් හා ගෑස් අපනයණය නවත්වා ලීමේ ඇමරිකානු අරමුණ වී ඇත්තේ ඔවුන්ගේ ෂෙල් ගෑස් යුරෝපයට විකිණීමයි. මේ වනවිට දැඩි ආර්ථික උද්ධමනයකින් පෙලෙන (6%-10%) ඇමරිකාව ජර්මනිය හා රුසියාව අතර Nord Stream 2 නල පද්ධතිය නතර කරගැනීමට හැකිවීම ජයග්‍රහණයක් ලෙස සලකා ඇත. සිරියානු යුද්ධය ඇවිලී යාමට මුලික හේතුවේ වනුයේද කටාර් රාජ්‍යය විසින් සිරියාව හරහා යුරෝපයට ගෑස් සැපයීමේ උත්සාහය රුසියාව විසින් නතර කිරීමයි. මේ වනවිට රුසියාව ප්‍රකාශ කර සිටිනුයේ නව ගෑස් නල පද්ධතියක් චීනය වෙත ගොඩනැගීම ආරම්හ කර ඇති බවයි. මෙම වසරේ පෙබරවාරි 24 වැනිදා ඩොලර් බිලියන 117ක තෙල් හා ගෑස් අපනයනය සඳහා චීනය හා රුසියාව අතර ගිවිසුමක් අත්සන් කෙරිණි. ඒ අනුව මෙම යුද්ධය පැහැදිලිවම ලෝක වෙළඳපල බෙදා ගැනීම සඳහා සිදුවන මහා බලවතුන්ගේ එක් යුද්ධයක් පමණක් විය හැකි බව මේ අනුව තවදුරටත් පැහැදිලි වන බව දේශපාලන නිරීක්‍ෂකයින්ගේ මතයයි. ඒ අනුව යුක්රේනයහි ස්වයං තීරණ අයිතිය තහවුරු කළයුතු අතර එය තීරණය කල යුත්තේ රුසියාව හෝ ඇමරිකාව හෝ බටහිර රූකඩයක් වන වර්තමාන උක්රේන නායක Volodymyr Zelensky හෝ නොව සමස්ත උක්රේන හා මිලියන 20ක් වන රුසියානු ජනතාවගේ සහෝදරත්වයෙන් හා සමගියෙන් විසින් පමණක් බව ඔවුන් නැවත නැවතත් පෙන්වා දෙනු ලබති.", "URL": "https://lankatruth.com/si/?p=129230", "Category": "පුවත්", "Parent URL": null}