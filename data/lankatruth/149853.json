{"Source": "Lankatruth", "Timestamp": "July 31, 2023", "Headline": "අනුර ඇතුළු NPP නායකයන්ට එරෙහිව අධිකරණ නියෝගයක්", "News Content": "ජාතික ජන බලවේගයේ නායක අනුර දිසානායක, ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා ඇතුළු පිරිසකට එරෙහිව කොළඹ ප්‍රධාන ස්ථාන කිහිපයක උද්ඝෝෂණ පැවැත්වීම තහනම් කරමින් කොටුව මහෙස්ත්‍රාත් අධිකරණය විසින් නියෝගයක් නිකුත් කර තිබේ. මෙම නියෝගය නිකුත් කර ඇත්තේ, කොටුව පොලීසිය විසින් කොටුව මහෙස්ත්‍රාත් අධිකරණයට සිදුකළ කරුණු දැක්වීමකට අනුවය. ඒ අනුව අද (31) දහවල් 12.00 සිට පස්වරු 06.00 දක්වා කාලය තුළ ජනාධිපති ලේකම් කාර්යාලය, ජනාධිපති මන්දිරය, මුදල් අමාත්‍යාංශය, මහ බැංකුව, පොලිස් මූලස්ථානය, කොටුව දුම්රිය ස්ථානයේ සිට CTO මංසන්ධිය දක්වා වන ඕල්කට් මාවත, CTO මංසන්ධියේ සිට සෙරමික් මංසන්ධිය NSA වටරවුම දක්වා ඇති ලෝටස් මාර්ගය ආශ්‍රිතව උද්ඝෝෂණ පැවැත්වීම තහනම් කර තිබේ. එමෙන්ම යෝර්ක් වීදිය, බැංකු මාවත, චැතැම් මාවත, මුදලිගේ මාවත, බාරොන් ජයතිලක මාවත, පොලිස් මූලස්ථානය ඉදිරිපිට, බාලදක්ෂ මාවත චෛත්‍ය පාර, ජනාධිපති මාවත, ගාලු මුවදොර වටරවුමේ සිට NSA වටරවුම දක්වා ගාලු පාරද ජනාධිපති ලේකම් කාර්යාලය වෙතද ගාලු මුවදොර පිටිය පරිශ්‍රයේද උද්ඝෝෂණ සහ පා ගමන් පැවැත්වීම තහනම් කර ඇත.", "URL": "https://lankatruth.com/si/?p=149853", "Category": "පුවත්", "Parent URL": null}