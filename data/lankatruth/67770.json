{"Source": "Lankatruth", "Timestamp": "February 9, 2019", "Headline": "ඉල්ලා අස්වෙන්න එපා… චමල් රාජපක්ෂට සුනිල් හඳුන්නෙත්ති කියයි…", "News Content": "ශ්‍රී ලංකන් ගුවන් සමාගම විසින් මගී ගුවන් යානා ගෙන්වීම සඳහා විනිවිදභාවයකින් තොර සැලසුම් කතානායක නිල නිවසේදීද සිදුකර ඇති බව ඊයේ (08) පාර්ලිමේන්තුවේදී කෝප් සභාපති, ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා අනාවරණය කළ අවස්ථාවේ එවකට හිටපු කතානායක චමල් රාජපක්ෂ මහතා සුනිල් හඳුන්නෙත්ති මහතාට අභියෝග කරමින් සඳහන් කර සිටියේ එම සාකච්ඡාවේදී මෙම ගුවන්යානා ගනුදෙනුව සම්බන්ධයෙන් කුමන හෝ තීන්දුවක් තීරණයක් ගෙන තිබේනම් තමා පාර්ලිමේන්තු මන්ත්‍රී ධුරයෙන් ඉල්ලා අස්වන බවය. එම විවාදය අතරතුරු චමල් රාජපක්ෂ මහතාගේ අභියෝගය භාරගනිමින් හිටපු කතානායක නිල නිවසේ පැවති අදාළ උක්ත සාකච්ඡාවේදී දී ගනු ලැබූ තීන්දු තීරණ පිළිබඳ වාර්තා සුනිල් හඳුන්නෙත්ති මහතා විසින් විඝණන සාක්ෂිද සහිතව හෙළිදරව් කරන ලදී. එමෙන්ම එම විගණන සටහන් සහ සියළුම සාක්ෂි සහිත කෝප් වාර්තාවේ කොටස් හැන්සාඩ් ගත කරන ලෙසද සුනිල් හඳුන්නෙත්ති මහතා මෙහිදී ඉල්ලා සිටියේය. එම තීන්දු තීරණ පිළිබඳ වාර්තා ඉදිරිපත් කරන්නේනම් තමා මන්ත්‍රී ධුරයෙන් ඉවත්වන බව පැවසූ හිටපු කතානායක චමල් රාජපක්ෂ මහතා එම වාර්තා ඉදිරිපත් කිරිමෙන් පසු මුනිවත රකින්නට වූ අතර විවාදය අවසානයේ ස්තුති කතාව සිදු කරමින් සුනිල් හඳුන්නෙත්ති මහතා සඳහන් කර සිටියේ චමල් රාජපක්ෂ මහතා හිටපු කතානායකවරයා බැවිනුත් පාර්ලිමේන්තුවේ ජ්‍යෙෂ්ඨ මන්ත්‍රීවරයෙකු බැවිනුත් ඉල්ලා අස් නොවන ලෙසය.", "URL": "https://lankatruth.com/si/?p=67770", "Category": "පුවත්", "Parent URL": null}