{"Source": "Lankatruth", "Timestamp": "September 24, 2017", "Headline": "“ඇමරිකා එක්සත් ජනපදය දිවිනසා ගැනීමේ මෙහෙයුමක” උතුරු කොරියාව ප්‍රතිචාර දක්වයි", "News Content": "තම නායක කිම් ජොං අන්ට රොකට් මිනිසා සහ උන්මත්තකයෙකු ලෙස හඳුන්වමින් අමෙරිකානු ජනාධිපති ඩොනල්ඩ් ට්‍රම්ප් සිදුකළ අපහාසාත්මක ප්‍රකාශ අමෙරිකානු භූමියට උතුරු කොරියානු මිසයිල කැඳවීමක් වන බව එරට විදේශ අමාත්‍යවරයා ජගත් සංවිධානය අමතමින් ප්‍රකාශ කර තිබේ. එක්සත් ජාතීන්ගේ මහා මණ්ඩලය ඇමතූ උතුරු කොරියානු විදේශ ඇමති රී යොන් හෝ කියා සිටියේ තම නායකයා නොව, අමෙරිකානු ජනාධිපති ට්‍රම්ප්, දිවිනසා ගැනීමේ මෙහෙයුමක නිරතවන බවයි. එමෙන්ම උතුරු කොරියාවේ න්‍යෂ්ටික බලය සම්පූර්ණවීමට තවත් ඇත්තේ පියවර කිහිපයක් පමණක් බව ඔහු කියා තිබේ. මේ අතර අමෙරිකානු බෝම්බ ප්‍රහාරක යානා උතුරු සහ දකුණු කොරියානු රාජ්‍යයන් වෙන්කරන දේශසීමාව ආසන්නයට පියාසර කර තිබේ. අමෙරිකා එක්සත් ජනපදය සහ උතුරු කොරියාව අතර මෑත සති කිහිපය තුළ වාග් සංග්‍රාමය උත්සන්න වීමේ ප්‍රතිඵලයක් ලෙස අමෙරිකානු බෝම්බ ප්‍රහාරක යානා උතුරු කොරියාවේ නැගෙනහිර වෙරළබඩ තීරය සමීපයට මෙසේ පියාසර කළ බව පෙන්ටගනය උපුටා දක්වමින් විදෙස් මාධ්‍ය වාර්තා සඳහන් කරයි. 21 වෙනි සියවසේ දී ඕනෑම අමෙරිකානු ප්‍රහාරක යානයක් උතුරු කොරියානු වෙරළේ සටන් මුක්ත කළාපයේ උතුරු ප්‍රදේශයේ පියාසර කළ සමීපම අවස්ථාව මෙය බවද විදෙස් වාර්තා පෙන්වා දෙනවා.", "URL": "https://lankatruth.com/si/?p=41446", "Category": "විදෙස් පුවත්", "Parent URL": null}