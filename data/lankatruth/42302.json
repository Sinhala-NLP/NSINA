{"Source": "Lankatruth", "Timestamp": "October 10, 2017", "Headline": "බදුල්ලේ පීඩාවටපත් ජනතා උද්ඝෝෂණයට ආණ්ඩුව බියවෙයි – අට පොළකට වාරණ නියෝග ගනියි", "News Content": "බහුවිනාශකාරී උමාඔය ව්‍යාපෘතිය හේතුවෙන් පීඩාවට පත් ජනතාව ඉල්ලා සිටින සහන නොලැබෙන තත්වයක් යටතේ හෙට (11) දින දහස ගණන් ජනතා සහභාගිත්වයෙන් පැවැත්වීමට නියමිත විරෝධතාවයට එරෙහිව ආණ්ඩුව පොලීසිය යොදවා අට පොළකට ඇතුළුවීම තහනම් කරමින් අධිකරණ නියෝගයක් ලබාගෙන ඇති බව වාර්තාවේ. මේ සම්බන්ධයෙන් අදහස් දක්වන බහුවිනාශකාරී උමාඔය ව්‍යාපෘතියට එරෙහි ජනතා පෙරමුණේ කැඳවුම්කරු, ඌව පළාත් සභාවේ ජනතා විමුක්ති පෙරමුණේ මන්ත්‍රී සමන්ත විද්‍යාරත්න මහතා සඳහන් කර සිටියේ “දැන් ආණ්ඩුව බය වෙලා. අපි කිව්වා බදුල්ලේ ස්ථාන 6කට විරෝධතා පෙළපාලිවලින් යනවා කියලා. ඒ ස්ථාන 6ටත් තවත් ස්ථාන දෙකකටත් ඇතුළුව ස්ථාන 08කට ඇතුළුවීම තහනම් කරලා වාර නියෝග අරගෙන. අපි ආණ්ඩුවට කියනවා. මේ ජනතාවගේ ආදායම මේ වනවිටත් වාරණය වෙලා, බොන වතුරටික වාරණය වෙලා. තුන්වේලට කාල හිටපු මිණිස්සුන්නේ තුන්වේල වාරණය වෙලා. ඉන්න හිටින්න තිබුණු නිවස ඉරිතලා ගිහින් දැන් ඒ නිවසේ වාසය කරන්න බැහැ. ඒ කියන්නේ නිවස වාරණය වෙලා. ඒක නිසා අපි ආණ්ඩුවට ඇති තරම් කියල තියෙනව අඩුම තරමේ මේ පීඩාවටපත් ජනතාවට දිනකට අවශ්‍ය ජල ප්‍රමාණයවත් දෙන්න කියලා. ඒකවත් තවම නැහැ. වන්දි ගෙවන්නේ නැහැ. ඒත් විනාශය දිගටම සිදුකරගෙන යනවා. ඒක නිසා අපිට තව වාරණය කරන්න දෙයක් නැහැ. අපේ ගෙවල් ඉරිතලා ගියාට හිරගෙදර ඉරිතලා ගිහින් නැහැ. අපේ ගෙවල්වල ලිං හිඳුනට හිරගෙදරදි දවසක එක් වතුර බාල්දියක් හරි ලැබෙනව. තුන්වේල කන්න ලැබෙනව. වටපිටාවෙ කඳු පුපුරලා, ඉරිතැලිල. කොයිවෙලාවේ නායයයිද දන්නේ නැහැ. හැබැයි හිර ගෙදරට ඒකෙන් හානියක් වෙන්නේ නැහැ. ඒක නිසා අපිට හිර ගෙවල් හොඳයි. අපිව කුදලගෙන ගිහින් හිරගෙවල්වල දැම්මත් ඒක අපිට සැපයි. අපි හෙට දහස් ගණනක් ජනතා සහභාගිත්වයෙන් විරෝධතා දක්වනවා. මෛත්‍රීපාල සිරිසේන ජනාධිපතිතුමා කිව්වා ඔහු ඉන්නේ උද්ඝෝෂකයන්ගේ පැත්තේ කියලා. අපි අහනවා එහෙනම් මොකටද වාරණ නියෝග ගන්නේ. ඒක නිසා අපි මේ රටේ අගමැතිට ජනාධිපතිට කියනවා ඔය වාරණ නියෝගවලින් වැඩක් නැහැ. ඔබලා මේ සිදුවෙන විනාශය නතර කරලා මේ විනාශයට ගොදුරුවුනු ජනතාවට සහන දෙනතෙක් අපි විරෝධතා සිදුකරණවා.”", "URL": "https://lankatruth.com/si/?p=42302", "Category": "පුවත්", "Parent URL": null}