{"Source": "Lankatruth", "Timestamp": "November 17, 2021", "Headline": "විකාරරූපී දේවල් ක්‍රියාත්මක නොකර ජනාධිපතිවරයා  ආහාර සුරක්‍ෂිතතාවය සම්බන්ධ ක්‍රියාමාර්ගවලට යා යුතුයි…", "News Content": "ජාතික ආරක්ෂාවට අදාළ ප්‍රධාන සාධකයක් වන රටේ ආහාර සුරක්ෂිතතාවය තහවුරු කිරීමට ජනාධිපතිවරයා වහාම ක්‍රියා කළ යුතු බව ජනතා විමුක්ති පෙරමුණේ මධ්‍යම කමිටු සාමාජික වෛද්‍ය නලින්ද ජයතිස්ස අවධාරණය කළේය. අද (17) එම පක්ෂ මූලස්ථානයේ පැවැත්වූ මාධ්‍ය හමුවකදී ඔහු මෙම අවධාරණය කර තිබිණි. මේ වන විට රටේ ජාතික ආරක්ෂාව සම්බන්ධයෙන් මූලික කරුණු ගණනාවක්ම වර්තමාන ආණ්ඩුව විසින් අනතුරට හෙළා ඇති බව එම හමුවේදී වැඩි දුරටත් අවධාරණය කර තිබිණි. එහිදී පළකළ සම්පූර්ණ අදහස් පහත දැක්වේ. මේ වනවිට රට තුළ නිර්මාණය වී තිබෙන ඩොලර් අර්බුදය සහ ඉදිරියේදී එළඹීමට නියමිත ආහාර සුරක්‍ෂිතතාවය අහිමි වීම ඇතුළු දැවැන්ත ව්‍යසනයන් පිළිබඳව ආණ්ඩුව වගකීම් විරහිතව කටයුතු කරමින් ඉන්නවා. චීන ක්විංඩාවෝ සමාගම ඩොලර් මිලියන 08ක වන්දි ලබාගැනීමට එන්තරවාසියක් එවා තිබෙනවා. නැනෝ යූරියා නිෂ්පාදනය කරන ඉන්දීය සමාගම කෘෂිකර්ම අමාත්‍යාංශයේදී මාධ්‍ය සාකච්ඡාවක් පැවැත්වූවා. මෙවැනි සිදුවීම් ගණනාවක් වාර්තා වෙන අතර ගොවියාටත් පාරිභෝගිකයාටත් පිළිගත හැකි විසඳුමක් ආණ්ඩුවෙන් මේ මොහොතේ ඉදිරිපත් කර නැහැ. ගෝඨාභය රාජපක්‍ෂ ජනාධිපතිවරණයට පැමිණෙන්නේම ජාතික ආරක්‍ෂාව කියන සටන් පාඨය මුල්කරගෙනයි. එක කාලයකදී ජාතික ආරක්‍ෂාව කියන්නේ සන්නද්ධ ප්‍රහාරයකින් රටත් ජනතාවත් ආරක්‍ෂා කර ගැනීම පමණයි. මේ වෙනකොට ඒ අර්ථකථනය පුළුල් වී තිබෙනවා. ත්‍රස්තවාදය වැළැක්වීම, අපරාධ අවම කිරීම, ආර්ථික සුරක්‍ෂිතතාවය, බලශක්ති සුරක්‍ෂිතතාවය, පරිසර සුරක්‍ෂිතතාවය, ආහාර සුරක්‍ෂිතතාවය සහ සයිබර් ආරක්‍ෂාව වගේ අංශ ගණනාවක් ඇතුළත් වී තිබෙනවා. දැන් ජාතික ආරක්‍ෂාව කියන්නේ රටේ බෝම්බ නොපිපිරවීම විතරක් නෙවෙයි. විශේෂයෙන් බලශක්ති සුරක්‍ෂතතාවය ආරක්‍ෂා කර ගන්න නම් ඒ සම්බන්ධ ප්‍රභවයන් තිබෙන්න ඕනෑ. එහෙම නැත්නම් අවශ්‍ය ප්‍රමාණයට ඩොලර් තියෙන්න ඕනෑ අදාළ ආනයනයන් කරන්න. නමුත් වෙනත් රටක් මත බලශක්ති ඒකාධිකාරයක් තිබෙනවා නම් එතැනදී බලශක්ති සුරක්‍ෂිතතාවය අර්බුදයකට යනවා. කෙරවලපිටිය බලාගාරය සම්බන්ධයෙන් දැන් ඇතිවීී තිබෙන්නේත් ඒ අනතුරයි. ආහාර සුරක්‍ෂිතතාවයත් ඒ වගෙයි. රටේ ජනතාවට අවශ්‍ය තරම් නිෂ්පාදනයන් රට තුළ තියෙන්න ඕනෑ. එහෙම නැත්නම් ආනයනය කිරීමට ඩොලර් තියෙන්න ඕනෑ. රට තුළ ප්‍රමාණවත් ආහාර නැත්නම් බලවත් අර්බුදයකට යනවා. උදාහරණයක් හැටියට අපේ රටේ තෙල් අර්බුදයක් ඇවිත් තිබෙන්නේ ලෝක වෙළඳපොළේ හිඟයක් නිසා නෙවෙයි, අපේ රටට ඩොලර් නැති නිසා. සපුගස්කන්ද තෙල් පිරිපහදුව දවස් 50කට වහන්න පවා සිදුවී තිබෙන්නේ ඩොලර් නැති නිසා.මේ තත්වයක් තුළ රටේ පැවති ආහාර සුරක්‍ෂිතතාවයත් අහිමි වෙන ක්‍රියාමාර්ග ගැනීමෙන් ඉදිරියේදී ඇතිවිය හැකි අනතුර ගැන ජනතාවට තේරුම් ගන්න පුළුවන්. ආහාර සුරක්‍ෂිතතාව මේ තරම් අර්බුදයකට ගිහින් තියෙන්නේ ආණ්ඩුවේ අමනෝඥ තීරණ නිසා. අප්‍රේල් 27වැනිදා හිටි හැටියේම රසායනික යෙදවුම් තහනම් කරලා කාබනික යෙදවුම්වලට එක්වරම මාරු වීමෙන් මේ තත්වය ඇතිවී තිබෙනවා. පියවරෙන් පියවර වුණත් 100%ක්ම කාබනික වගාවට ගිය රටවල් ලෝකයේ නැහැ. අනිත් පැත්තෙන් කාබනික වගාවේ අස්වැන්න ගුණාත්මකව ඉහළ වුණත් අනිවාර්යයෙන්ම අස්වැන්න 20% සිට 25% දක්වා අඩුවන බව තහවුරු වී තිබෙනවා. දැන් අපට පෙන්නුම් කරමින් තිබෙන්නේ එක රැයින් කාබනික වගාවට මාරු වීම කෙතරම් අවිද්‍යාත්මක අමනෝඥ ක්‍රියාවක්ද කියලයි. රසායනික යෙදවුම් එක වරම තහනම් කිරීමට විසඳුම් හැටියට ගෙනා ක්‍රියාමාර්ග සියල්ල යළි යළිත් අර්බුදයට ගිහින් තිබෙනවා. ඉඳුරුවේ ආචාරියා නම් කඩතොළුෙ දෙකයි හැදුවේ. ආණ්ඩුව කඩතොළු රාශියක් නිර්මාණය කරගෙන තිබෙනවා. කාබනික පොහොර ගෙන්වීම යටතේ චීන පොහොර ප්‍රශ්නය ඇවිත් තිබෙනවා. රසායනික පොහොර සම්බන්ධයෙන් කාලාන්තරයක් භාවිතා කර ඒ සම්බන්ධ ක්‍රමවේදයන් ලෝකයේ සකස් වී තිබෙනවා. කාබනික පොහොර සම්බන්ධයෙන් එහෙම නිශ්චිත පිළිවෙළක් නැහැ. කාබනික පොහොර මගින් යම් රටකට අහිතකර ක්‍ෂුද්‍ර ජීවීන් ඇතුළත් වුණොත් බරපතළ ප්‍රශ්නයක් වෙනවා. මේ නිසා හැම රටක්ම ඉතාම සුපරීක්‍ෂාකාරී වෙනවා. ටෙන්ඩර් කැඳවීම, සාම්පල් ලබාගැනීම, සාම්පල් පරීක්‍ෂා කිරීම සහ සාම්පල් සමත් වීමෙන් පසු එල්.සී. විවෘත කර ආනයනය කිරීමට කටයුතු සලසනවා. නමුත් චීන ක්විංඩාවෝ සමාගම සම්බන්ධයෙන් ආණ්ඩුව මේ ක්‍රමවේදය අනුගමනය කළේ නැහැ. අග්‍රාමාත්‍ය ලේකම් ගාමිණී සෙනරත්ගේ ළඟම ඥාතියෙක් චීන සමාගමේ දේශීය නියෝජිතයා හැටියට ක්‍රියා කරනවා. සාම්පල් පරීක්‍ෂා කිරීමට පෙර එල්.සී. විවෘත කර පොහොර මෙරටට ගෙන එන්න සූදානම් කළා. නැව් 05ක් එන්න තියෙනවා. එක නැවක් ආවා. මේ නැව දැන් අපේ මුහුදු සීමාවේ කැරකෙමින් ඉන්නවා. ඒ අතරේ අපේ ශාඛ නිරෝධායන සේවයට එන්තර වාසි එවා තිබෙනවා. ප්‍රමාද ගාස්තු ඇතුළු ගාස්තු අයකර ගන්න සූදානම් වන අතර ඇනවුම් කළ මුළු තොගයේ වටිනාකමෙන් 75%ක් අයකර ගන්නත් ඔවුන් උත්සාහ කරනවා.  ආණ්ඩුව අනුගමනය කරන ක්‍රියාමාර්ග නිසා ශාඛ නිරෝධායන සේවය ලබාදී තිබෙන වාර්තාව ප්‍රතික්‍ෂේප කළහොත් අනාගතයේ බරපතළ ප්‍රශ්නවලට මුහුණ දෙන්න සිදුවෙනවා. අපේ සහතික සම්බන්ධයෙන් ලෝක පිළිගැනීම අහිමි වෙනවා. මේ නිසා කලින් ලබාදුන් සහතිකවලටත් අනාගතයේ ලබාදෙන සහතිකවලටත් බරපතළ අනතුරක් සිදුවෙනවා. චීනයේ පෞද්ගලික සමාගමක් වන චින්ඩාවෝ සමාගම වෙනුවෙන් ශ්‍රී ලංකාවේ චීන තානාපති කාර්යාලය පෙනී සිටිනවා. හැබැයි කෘෂිකර්ම දෙපාර්තමේන්තුවේ ශාඛ නිරෝධායන සේවය වෙනුවෙන් අපේ ආණ්ඩුව පෙනී සිටින්නේ නැහැ. අදාළ නිලධාරීන් හැරුණුකොට ඇමතිවරයෙක් හෝ ආණ්ඩුවේ වගකිවයුත්තෙක් නිල ප්‍රකාශක් කළේ නැහැ. මෙවැනි තත්වයක් තුළ ජනාධිපතිවරයා මැදිහත් වී නිල ප්‍රකාශයක් කරන්න ඕනෑ. එවැනි ප්‍රකාශයක් කළා නම් මේ ප්‍රශ්නය මේ තරම් දිගදුර නොයන්නත් තිබුණා. චීන පොහොර ප්‍රශ්නයේදීත් ආණ්ඩුව හත්පොළේ ගාගෙන ඉන්නවා. ආණ්ඩුව එක පාරම චීනයෙන් ඉන්දියාව දිහාට හැරුණා. නැනෝ යූරියා වශයෙන් අදාළ සමාගම පවා නම්කර තිබියදී ආණ්ඩුව කියන්නේ නැනෝ නයිට්‍රජන් ආනයනය කරනවා කියලා. සූර පප්පාගේ මැජික් අරිෂ්ඨය වගේ අස්වැන්න වැඩිවන බව මැති ඇමතිවරු කියනවා. හැබැයි මේ නැනෝ යූරියා ලෝකයට අලුත්. මේ වසරේ ජූනි මාසයේදී ඉන්දීය වෙළඳපොළටත් නැනෝ යූරියා ඉදිරිපත් කර තිබෙන්නේ. ඉන්දියාවටවත් මේ සම්බන්ධයෙන් ප්‍රමාණවත් අත්දැකීම් නැහැ. මේ සම්බන්ධයෙන් අපේ රටට හඳුන්වා දීමට පෙර කෘෂිකාර්මික පර්යේෂණ ආයතන මගින් පරීක්‍ෂා කළ යුතුව තිබෙනවා. මේ කිසිවක් අද දක්වා සිදුකරලා නැහැ. කෘෂි රසායනික යෙදවුම්වලට විරුද්ධව කාබනික යෙදවුම් මගින් නිෂ්පාදනය කළ දේවල් රටට ගෙන්වන බව පෙන්වන්න ආණ්ඩුව උත්සාහ කරනවා. කෘෂිකර්ම අමාත්‍යාංශයේදී ඉන්දීය සමාගම විසින් පැවැත්වූ මාධ්‍ය හමුවේදී පවා ඔවුන් කියන්නේ නැනෝ යූරියා ලබාදී ඇති බවයි. ඔවුන්ගේ වෙබ් අඩවියේ පවා මේ බව සඳහන් කර තිබෙනවා. එහෙම තියෙද්දිත් කෘෂිකර්ම ඇමතිවරයා පාර්ලිමේන්තුවේදී කියන්නේ නැනෝ නයිට්‍රජන් ගෙන්වනවා කියලා. අනික් පැත්තෙන් මේ සමාගම තමන්ගේ වෙබ් අඩවියේ සඳහන් කර තිබෙන්නේ ශාඛවලට යොදන අතිරේක යෙදවුමක් විදිහටයි. මිනිස් ශරීරයක් ගත්තොත් සාමාන්‍යයෙන් තිබිය යුතු වර්ධනය නොතිබෙන තැන්වල වෛ්‍යවරුන් මල්ටි විටමින් වර්ග නිර්දේශ කරනවා. ඒ කියන්නේ අනික් සියලු ආහාර අත්හැරලා ගන්න දෙයක් නෙවෙයි. මේ නැනෝ යූරියාත් ඒ වාගේ අමතර යෙදවුමක්. මෙයින් ලීටර් ලක්‍ෂ 31ක් ගෙන්වන්න ආණ්ඩුව සැලසුම් කර තිබෙනවා. මේ ගනුදෙනුවත් සැක කටයුතුයි. මේ සමාගම ඊයේ(16) මාධ්‍ය හමුවක් පවත්වා හෙළිකළ ආකාරයට මිලිලීටර් 500 බෝතලයක් ඉන්දීය රු. 240යි. අද මිලට ගත්තොත් ඩොලර් 3.22යි. ඔක්තෝබර් 18වැනිදා ඉදිරිපත් කළ කැබිනට් සංදේශයෙන් ආණ්ඩුව කියන්නේ මිලි ලීටර් 500ක් ඩොලර් 12.45ක් වියදම් කර ගෙන්වන බවයි. එනම් ඉන්දීය මිලට වඩා හතර ගුණයක් මිල වැඩිවී තිබෙනවා. මෙය සම්පූර්ණ වටිනාකම ඩොලර් මිලියන 53ක ගනුදෙනුවක්. මිල වැඩිවීමට අමතරව මේ ගනුදෙනුව සිදුවුණු ආකාරය ඉතාම සැක කටයුතුයි. ටවුන් හෝල් මහජන බැංකු ශාඛාවේ ගිණුමක් විවෘත කර රජයේ මුදල් තැන්පත් කළා. අපි ඒ බව පාර්ලිමේන්තුවේදී හෙළිදරව් කළා. එය වාර්තා කරපු මාධ්‍ය ආයතනයක් සී.අයි.ඩී.යට කැඳෙව්වා. දැන් ඒ ගිණුම වහලා. මහජන බැංකුවේ නිලධාරිනිය සී.අයි.ඩී.යට කැඳවා තිබුණා. සී.අයි.ඩී. පරීක්‍ෂණ වාර්තාව දැන් කෝ? මහජන බැංකු නිලධාරිනිය හෙළිකළ දේවල් රටට කියන්න කියලා අපි ආණ්ඩුවට අභියෝග කරනවා. මේ ගනුදෙනුව මුල සිටම සැකකටයුතු ආකාරයට සිදුකර තිබෙනවා. රසායනික පොහොර එක රැයින් තහනම් කිරීම නිසා දැන් එක පැත්තකින් චීන පොහොරත් අනික් පැත්තෙන් ඉන්දියාවේ නැනෝ යූරියාත් සම්බන්ධයෙන් ජාත්‍යන්තර ප්‍රශ්නයක් මතුවී තිබෙනවා. ඒ අතර දෙසැම්බර් මාසයේදී ඇමෝනියම් සල්ෆේට් මෙ.ටො. 90,000ක් දෙසැම්බර් මාසයේදී ගේන්න සූදානම් වන බව අපට ආරංචි වෙනවා. ආණ්ඩුව මේවාත් කාබනික නාමයක් ගහලා ගේන්න උත්සාහ කරනවාද? එහෙම නැත්නම් කාබනික වගාවට යන්න ගත් තීන්දුව ආණ්ඩුවෙන් හකුළලාද කියලා රටට කියන්න ඕනෑ. සමස්තයක් විදිහට රටේ ආහාර සුරක්‍ෂිතතාවය ඇතුළුව අංශ ගණනාවකින් රට බරපතළ අර්බුදයකට ලක්කරලා තියෙන්නේ. දැන් මූලිකවම ආහාර සුරක්‍ෂිතතාවය බිඳවට්ටා ජාතික ආරක්‍ෂාව අනතුරට හෙළන්න ආණ්ඩුව ක්‍රියා කර තිබෙනවා. මේ සම්බන්ධයෙන් තනි තනි ඇමතිවරයා නොව සමස්ත ආණ්ඩුවම වගකීම බාර ගන්න ඕනෑ. ශාඛ නිරෝධායන සේවය සම්බන්ධයෙන් ජනාධිපතිවරයා නිල ප්‍රකාශයක් කළ යුතුයි. ඒ වගේම ජනතාවගේ ආහාර සුරක්‍ෂිතතාවය පරදුවට තියන්න ආණ්ඩුවට කිසිම අයිතියක් නැහැ. අඩු තරමේ අවුරුදු 5,000කට වැඩි කෘෂිකාර්මික ඉතිහාසයක් අපිට තිබෙනවා. කලාපයේ තත්වයන් සලකා බලලා අපේ රජවරුන් වාරිමාර්ග දියුණු කළා. ක්‍රි.ව. පළමුවැනි සියවසේදී දකුණු ඉන්දියාවේ ආහාර අහේනියක් ඇතිවුණාම වසභ රජතුමා කුඩා හා මධ්‍ය පරිමාණ වැව් පද්ධතියක් ඇතිකළා. ඒ වගේම ධාතුසේන, මහසෙන් වගේ රජවරුන් මහා පරිමාණ වැව් හැදුවා. කෘෂිකර්මාන්තය කියන්නේ අපේ රටේ ශිෂ්ටාචාරයේ පදනමයි. මේ පදනමයි දැන් විනාශ කරන්න යන්නේ. කෘෂිකර්මාන්තය පරදුවට නොතියා කෘෂි විශේෂඥයන්ගේ උපදෙස් අනුව වැඩකරන්න කියලා අපි ආණ්ඩුවට බල කරනවා. ආණ්ඩුව දැන් ඔවුන්ගේ තීන්දුව හකුළා ගත්තත් සිදුවන හානිය සම්පූර්ණයෙන්ම වළක්වන්න බැහැ. අඩු ගානේ හානිය අවම කරගන්න දැන්වත් කටයුතු කළ යුතුයි.ඒ ඒ විෂයන්ගෙන් පරිබාහිර අය විවිධ මනස්ගාත ඔළුවේ තියාගෙන වැඩකරලා රටකට ඉදිරියට යන්න බැහැ. ඒ නිසා අපි ජනාධිපතිවරයාට තවදුරටත් විකාරරූපී දේවල් ක්‍රියාත්මක නොකර ආහාර සුරක්‍ෂිතතාවය සම්බන්ධයෙන් ගතයුතු ක්‍රියාමාර්ගවලට වහාම මැදිහත් විය යුතු යැයි අවධාරණය කරනවා.", "URL": "https://lankatruth.com/si/?p=125901", "Category": "පුවත්", "Parent URL": null}