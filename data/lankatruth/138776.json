{"Source": "Lankatruth", "Timestamp": "September 1, 2022", "Headline": "තනි තනිව විසඳුම් නැහැ… එකමුතුවියයුතුයි… ජාතික ජන බලවේගයේ සුළු හා මධ්‍ය පරිමාන ව්‍යවසායකයෝ සංවිධානය කියති", "News Content": "සුළු හා මධ්‍ය පරිමාන ව්‍යවසායකයන් ආර්ථික කඩාවැටීම හමුවේ මුහුණදී සිටින ප්‍රශ්නවලට තනි තනිව පිළිතුරු ලබා ගැනීමට වෙහෙසීම නිරර්තක බවත් ඒ සියලුදෙනා එකමුතුවීම අවශ්‍ය බවත් අද (01) පැවති මාධ්‍ය හමුවකදී අවධාරණය කරනු ලැබීය. ජාතික ජන බලවේගයේ සුළු හා මධ්‍ය පරිමාන ව්‍යවසායකයෝ සංවිධානය මෙම මාධ්‍ය හමුව බත්තරමුල්ල පැලවත්ත හි පිහිටි ජනතා විමුක්ති පෙරමුණේ මූලස්ථානයේදී පැවැත්වීය. එම අවස්ථාවට ජාතික ජන බලවේගයේ අර්ථික ප්‍රතිපත්ති කමිටු සභාපති මහාචාර්ය අනිල් ජයන්ත, ප්‍රවීණ ව්‍යවසායකත්වය උපදේශක කිත්සිරි ජයවර්ධන, ප්‍රවීණ ව්‍යවසායිකා ලසංගි විමලරත්න, දත්ත විද්‍යා උපදේශක, සමාජ ක්‍රියාකාරී චතුරංග අබේසිංහ එක්වී සිටියහ. එහිදී ඔවුන් වැඩිදුරටත් පල කළ අදහස් පහතින් දැක්වේ, මේ විදිහට ගියොත් සුළු හා මධ්‍ය පරිමාණ කර්මාන්ත සම්පූර්ණයෙන්ම කඩා වැටෙනවා…ජාතික ජන බලවේගයේ ආර්ථික ප්‍රතිපත්ති කමිටු සභාපති – මහාචාර්ය අනිල් ජයන්ත “ජාතික ජන බලවේගයේ සුළු හා මධ්‍ය පරිමාණ ව්‍යවසායකත්ව එකමුතුව හැටියට මේ මාධ්‍ය හමුවේදී පවතින ගැටලු හා විසඳුම් සාකච්ඡා කර ගැනීමට අපේක්ෂා කරනවා. අපේ රටේ සුළු හා මධ්‍ය පරිමාණ කර්මාන්ත නොසලකා හරින තත්වයක තිබුණත් ලෝක පරිමාණයෙන් සහ අපේ රට තුළිනුත් ඔවුන්ගෙන් ආර්ථිකයකට ලැබෙන දායකත්වය ප්‍රබලයි. ව්‍යාපාර ක්ෂේත්‍රය තුළ 80%කට වැඩි ප්‍රමාණයක් නියෝජනය කරන්නේ මේ ක්ෂේත්‍රයෙන්. සේවා නියුක්තියෙන් 50%ක් පමණ පවතින්නේ මේ ක්ෂේත්‍රයේයි. නමුත් මේ මොහොතේ පවතින විශාල අර්බුදය හමුවේ ආණ්ඩුව මේ සඳහා මැදිහත් වන්නේ නැහැ. සුළු හා මධ්‍ය පරිමාණ ව්‍යවසායකයන් තනි තනි පුද්ගලයන් හැටියට ගත්තාම නොසලකා හරිනවා. ආණ්ඩුව සමග ළඟින් ඉන්න ජාවාරම්කාරී කොටස්වලට පමණක් උපකාර කරන තත්වයක් පවතින්නේ. ඉදිරිපත් කර තිබෙන අතුරු අයවැයේ අංග විශ්ලේෂණය කර බැලුවාම සුළු හා මධ්‍ය පරිමාණ ව්‍යවසාකයන් සම්බන්ධයෙන් කිසිම සඳහනක් නැහැ. ඒ වෙනුවට ආරක්ෂක වියදම් සහ මහජනතාවට සොච්චම් ගෙවීමක් කරමින් දේශපාලන ව්‍යාපෘති පවත්වාගෙන යාමට කටයුතු කර තිබෙනවා. මේ තත්වය දිගටම ගියහොත් සුළු මධ්‍ය පරිමාණ කර්මාන්ත සම්පූර්ණයෙන්ම කඩා වැටෙනවා. එයින් ආර්ථිකයට මීට වඩා බරපතළ අනතුරු සිදුවෙනවා. මෙම කර්මාන්තකරුවන්ට තවදුරටත් ක්ෂේත්‍රයේ නියැලෙන්න බැරි තත්වයක් තිබෙනවා. අපනයන නිෂ්පාදනය කරන අයට අමුද්‍රව්‍ය ආනයනය කර ගන්න බැහැ. ආනයනය අමුද්‍රව්‍ය මිල ගණන් ඉහළයි. නිෂ්පාදන පිරිවැය අසීමාන්තිකව ඉහළ ගිහිල්ලා. වෙළඳපොළ ප්‍රශ්නය ඇතිවී තිබෙනවා. මේ ක්ෂේත්‍රයට බලපාන ප්‍රධාන අංශ දෙකක් වන මූල්‍ය ශක්තිය ලබාදීම ඉතාමත් අඩු මට්ටමක පවතින්නේ. මේ ව්‍යවසායන් තනි පුද්ගල ව්‍යාපාර, හවුල් ව්‍යාපාර සහ සමාගම් හැටියට ව්‍යාප්ත වුණත් ව්‍යවසායක පහසුවක් නිර්මාණය කර දී නැහැ. අරගල කරමින් පවත්වාගෙන යාමක් තිබෙන්නේ. ස්වකැමැත්ත සහ හැකියාව මත ක්ෂේත්‍රයේ හිටියත් පවත්වාගෙන යාමේ බරපතළ දුෂ්කරතාවයක ඉන්නවා. මේ තත්වය තුළ ආණ්ඩුව මැදිහත් නොවුණොත් ව්‍යවසායන් වසාදමා ඒ තුළ පවතින සේවා නියුක්තිය වියුක්තියක් බවට පත්වෙනවා. මේ නිසා ව්‍යවසායකයන් රජයේ ආයතනවලට කතාකරමින් ආණ්ඩුව සමග සාකච්ඡා කරමින් විසඳුම් ඉල්ලා තිබෙනවා. නමුත් තනි තනිව මේ ප්‍රශ්නයට විසඳුම් ලැබී නැහැ. සමස්ත ආර්ථිකයේ කොඳුනාරටිය බවට පත්වී සිටියත් තනි තනි පුද්ගලයන්ගේ ප්‍රශ්නවලට පිළිතුරු ලබාදුන්නත් රටේ සමස්ත ආර්ථිකය ඉහළ යන්නේ නැහැ. මේ නිසා රටේ ආර්ථිකය දියුණු කරන්න ජාතික ජන බලවේගයේ සුළු හා මධ්‍ය පරිමාණ ව්‍යවසායක එකතුව හැටියට අපි අවධාරණය කරන්නේ පොදු හා සාමූහික ප්‍රයත්නයකට පැමිණිය යුතු බවයි. මේ එකතු කර ගන්නා අය අපේ සාමාජිකයන් හෝ ඡන්දදායකයින් බවට පත්කිරීමේ අරමුණක් නැහැ. නිශ්චිත වැඩපිළිවෙළක් යටතේ එය මෙහෙයවන්න අපිට බලය දෙන්න කියන පණිවිඩය ලබාදෙනවා. දේශපාලනිකව හෝ වෙනත් බැඳීම් පැත්තක තියලා අපේ නායකත්වය යටතේ ඍජුවම සම්බන්ධ වී අපේ ආර්ථිකය ගොඩගැනීමේ තිරසාර ප්‍රතිපත්තියකට එකතු වෙන්න කියලා ආරාධනා කරනවා.” අමුද්‍ර්‍ය සහ මිල ගණන් දිනපතා වෙනස්වීම අපනයන වෙළඳපොළේදීී බරපතළ ප්‍රශ්නයක්…අපනයන ව්‍යවසායිකා – ලසංගි විමලරත්න “අපනයන ක්ෂේත්‍රයේ සිටින සුළු හා මධ්‍ය පරිමාණ ව්‍යවසායකයින් නියෝජනය කරමින් මම කරුණු දක්වන්නේ. ඔවුන්ගේ නිෂ්පාදන ජාත්‍යන්තර වෙළඳපොළට ලබාදීමට මම කටයුතු කරනවා. ඔවුන් මේ මොහොතේ මුහුණ දී තිබෙන ප්‍රධාන ගැටලු කිහිපය අතර අමුද්‍රව්‍ය හිඟය ඉතා බරපතළයි. මේ වන විට විශාල වශයෙන් ඔවුන් ව්‍යාපාර වසා දමමින් සොයා ගන්නත් බැරි තත්වයකට පත්වී සිටිනවා. ප්‍රාග්ධන ප්‍රශ්න, අමු ද්‍රව්‍ය හිඟය, අමු ද්‍රව්‍ය මිල විශාලවශයෙන් වැඩි වෙමින් පවතිනවා. මීට අවුරුද්දකට කලින් සිටි ව්‍යවසායකයින් ගණනාවක් තමන්ගේ ව්‍යාපාර සම්පූර්ණයෙන්ම වහලා දාලා. උදාහරණයක් හැටියට බතික් කර්මාන්තයේ ඩයි වර්ගවල ඉහළ මිල ගණන් ඔරොත්තු දෙන්නේ නැහැ. අත්කම් නිර්මාණවල අමුද්‍රව්‍යවලට යොදා ගන්නා නියමිත ප්‍රමිතියේ භාණ්ඩ ලංකාවට ගෙන්වා ගන්න බැරි තත්වයක් තියෙන්නේ. චීනයෙන්, ඉන්දියාවෙන් ගෙන්වා ගත් අමුද්‍රව්‍ය සීමිත ප්‍රමාණයක් අතිවිශාල මිලකට අලෙවි කෙරෙනවා. සුළු ව්‍යවසායකයින්ට මේ තත්වය දරා ගන්න බැහැ. ප්‍රමිතියෙන් අඩු නිෂ්පාදනවලට ඔවුන් දැන් පෙළඹී සිටිනවා. නමුත් ඉතාමත් තරගකාරී ජාත්‍යන්තර වෙළඳපොළට මේවා ගෙනයන්න බැහැ. අනික් පැත්තෙන් විජලනය කරන ලද එළවළු සහ පලතුරු අපනයනය සම්පූර්ණයෙන්ම ඇනහිටලා. භූමිතෙල් ප්‍රශ්නය පවා කුඩා පරිමාණ ව්‍යවසායකයන්ට අතිශය බරපතළ බලපෑම් සිදුකර තිබෙනවා. සුළු නිෂ්පාදකයින්ට අවශ්‍ය ඇසුරුම් පහසුකම් දැන් තිබෙන්නේ ඉතා විශාල මිල ගණන්වලටයි. ජාත්‍යන්තර වෙළඳපොළේ විකිණිය නොහැකි තරම් ඉහළ මිලක් ඇසුරුම් වෙනුවෙන් වැය කරන්න සිදුවෙනවා. ඉන්දියාව, වියට්නාමය, තායිලන්තය, චීනය වගේ රටවල් එක්ක ඉතා විශාල තරගයක් මැද හොඳ ගුණත්වයෙන් යුතු නිෂ්පාදන ලෝක වෙළඳපොළට අපි ඉදිරිපත් කරනවා. අපේ ගැනුම්කරුවෙකුට භාණ්ඩ අලෙවි කිරීමේදී මිල ගණන් දවසින් දවස වෙනස් වීම විශාල වශයෙන් බලපානවා. අමුද්‍රව්‍ය හිඟය සහ මිල ගණන් දවස ගානේ වෙනස් වීම අපනයන වෙළඳපොළේදී බරපතළ ප්‍රශ්නයක්. බිත්තර යොදාගෙන කරන ආහාර නිෂ්පාදන උදාහරණයක්. ජාත්‍යන්තර වෙළඳපොළේ නිශ්චිත මිලක් අඩුම වශයෙන් මාස තුනක්වත් තිබිය යුතුයි. එවැනි තත්වයක් පවත්වාගෙන යන්න බැරි තත්වයක් අද තිබෙන්නේ. ඒ වගේම බහාලුම් හිඟය, නැව් පැමිණීම අඩුවීම, ගුවන් ප්‍රවාහනයේදී ඉතා ඉහළ අයකිරීමක් සහ ගුවන් ගමන් සීමිතවීමත් අතිශය බරපතළයි. ආහාර වර්ග අපනයනයේදී නරක් වෙනවා. මේ නිසා දැඩි මානසික පීඩනයක් යටතේ දැන් පවතින තත්වය පවා අපි පවත්වාගෙන යන්නේ. සියලුම අපනයනකරුවන්ට මේ තත්වයන් බලපා තිබෙනවා. ලංකාවට ඩොලර් අවශ්‍ය නිසා, අපේ අපනයන ජාත්‍යන්තරයට ගෙන යා යුතු නිසා, සියලු බාධක මැද්දේත් අපි කටයුතු කරනවා. නමුත් ආණ්ඩුවලට ප්‍රතිපත්තියක් නැතිකම ලොකුම ප්‍රශ්නයක් වෙලා. මේ තත්වයන් දිගුකාලීනව විසඳා ගත හැකි හරි තැනක හිටගන්න කියලා මම හැමෝටම කියනවා.” ව්‍යවසායකයින් ශක්තිමත් එකමුතුවක් හදාගන්න ඕනෑ…ප්‍රවීණ ව්‍යවසායකත්ව උපදේශක – කිත්සිරි ජයවර්ධන “ලංකාවේ ව්‍යවසායකයන් කෘෂිකාර්මික, කාර්මික සහ සේවා වශයෙන් ප්‍රධාන ක්ෂේත්‍ර තුනක් යටතේ හඳුනා ගන්නවා. විශේෂයෙන්ම කෘෂිකාර්මික සහ කාර්මික ක්ෂේත්‍රයේ යෙදවුම්, අන්තර් භාණ්ඩ සහ අමතර කොටස් සහ මෙවලම් 100%ක්ම ආනයනය මත රඳා පවතිනවා. උදාහරණයක් හැටියට මෝටර් රථ ක්ෂේත්‍රයේ අලුත් වැඩියා සහ නඩත්තු සේවා වෙනුවෙන් කිසිදු ද්‍රව්‍යයක් අපේ රටේ නිෂ්පාදනය කරන්නේ නැහැ. ඉදිකිරීමේ ක්ෂේත්‍රයේ ඇලුමිනියම්, අනෙකුත් උපාංග, යකඩ, ඇතුළු සියල්ල ආනයනය කරනවා. මේ වටපිටාව තුළ අත්‍යවශ්‍ය නොවන භාණ්ඩ හැටියට නම් කර, ආනයන සීමාවන් පනවා තිබෙනවා. කාර්මික ක්ෂේත්‍රයේ අර්ධ නිමි, නිමි සහ සේවා එකලස් කිරීම්, අලුත්වැඩියා කිරීම් සහ නඩත්තු කරන ව්‍යවසායන් විශාල ප්‍රමාණයක් තිබෙනවා. ඒ ආයතනවල සේවකයින්ට වැටුප් ගෙවීම විශාල ප්‍රශ්නයක් වී තිබෙනවා. ඔවුන්ට අපි යෝජනා කරන්නේ තනි තනිව තමන්ගේ ජයග්‍රහණය සහ දියුණුව වෙනුවෙන් කටයුතු කරනවා වෙනුවට අපි ශක්තිමත් එකමුතුවක් ව්‍යවසායකයන් හැටියට හදාගන්න ඕනෑ. ඒක අත්‍යවශ්‍යයි. මේ ව්‍යාපාර බලගැන්වීම ජාතික වැඩපිළිවෙළක් යටතට අරගෙන නැහැ. සුළු පරිමාණ ව්‍යාපාරවල සේවකයන් එක – දහය දක්වාත් සුළු පරිමාණ සේවකයන් 50ට අඩු සහ මධ්‍ය පරිමාණ 200ට අඩු වශයෙන් කතා කරනවා. ඔවුන් ගැන සැලකීමේදී රටේ මුළු සේවා නියුක්තියෙන් 53%ක් පමණ යෙදී සිටීම අමුද්‍රව්‍ය හිඟය නිසා රැකියා අහිමි වීමක් සිදුවෙනවා. අනික් පැත්තෙන් මේ අමුද්‍රව්‍යවල මිල ගණන් කොළඹ පාරිභෝගික මිල දර්ශකයින් කතා කරන 60% – 65% මට්ටමේ නොවෙයි පවතින්නේ. අධි උද්ධමනකාරී තත්වයක ඒ අමුද්‍රව්‍ය පවතින්නේ. මේ නිසාම මේ අමුද්‍රව්‍යවලට ඒකාධිකාරී තත්වයක් නිර්මාණය වී ගුණත්වය සහ මිල සම්බන්ධයෙන් විශාල ගැටලු ඇතිවී තිබෙනවා. කෘත්‍රිමව නිර්මාණය වුණු මිලක් තිබෙනවා. උදාහරණයක් හැටියට නානකාමර උපාංග, ගෙබිම අලංකරණ, ඇලුමිනියම් සම්බන්ධයෙන් ඒකාධිකාරයක් පවතින්නේ. සුළු හා මධ්‍ය පරිමාණ ව්‍යවසායකයන්ට මේක ඉතාමත්ම අනර්ථකාරී තත්වයක්. ඔවුන් සමාජයට, ආර්ථිකයට හෝ රජයට බරක් වූ අය නොවෙයි. ස්වෝත්සාහයෙන් කටයුතු කරන කණ්ඩායමක්. මේ නිසා මේ සියලු දෙනා අපිටම අනන්‍ය වූ ආකාරයකට එකතු කරන්න ඕනෑ. මේ අභියෝග ජයග්‍රහණ කරන්න ශක්තිමත් එකමුතුවක් අවශ්‍යයි. එහෙම නොවුණොත් ආයෝජනය කළ ප්‍රාග්ධනයක් අහිමි වී සියල්ල බිඳ වැටෙනවා.” සුළු හා මධ්‍ය පරිමාණ ව්‍යවසායන් ජාත්‍යන්තරයට ගෙනයාම රජයක වගකීමක්…ජාතික ජන බලවේගයේ විධායක කමිටු සාමාජික – දත්ත විශ්ලේෂක චතුරංග අබේසිංහ “අද අපි මුහුණ දී තිබෙන ප්‍රධාන ගැටලුව, පැවති ආණ්ඩු අපේ නිෂ්පාදන වර්ධනය කර ගන්න සැලසුම් ඉදිරිපත් නොකිරීමයි. මේ නිසා සුළු හා මධ්‍ය පරිමාණ කර්මාන්ත කඩා වැටෙමින් තිබෙනවා. අපනයන ආදේශන කර්මාන්ත වර්ධනය කර ගත්තෙත් නැහැ. අපනයන කර්මාන්තවලට අත දුන්නෙත් නැහැ. සාමූහික දායකත්වයක් ලබාදෙන අපනයන නිෂ්පාදන ජාතික සැලැස්මක් අපි සකස් කර තිබුණේ නැහැ. එහෙම නොතිබුණු තත්වයක සුළු හා මධ්‍ය පරිමාණ කර්මාන්තකරුවන් තමන්ගේ ධෛර්යයෙන් සහ කැපවීමෙන් මේ රට මෙතැනට ගෙනත් තිබෙනවා. මෑතක සිට එතනින් අගාධයට වැටෙන්න ආණ්ඩුවල අත්තනෝමතික තීරණ හේතු වී තිබෙනවා. රටක එන්ජිම ව්‍යවසාකයන්. ඔවුන් නැති වුණොත් රටේ නිෂ්පාදන ඇති වෙන්නේ නැහැ. රැකියා අවස්ථා ඇති වෙන්නේ නැහැ. ව්‍යවසායකත්වය ජාත්‍යන්තර තලයට ගෙනයාම රජයක වගකීමක්. නමුත් විශේෂ මහා පරිමාණ ව්‍යවසායකයන්ට නැති ප්‍රශ්න ගණනාවක් සුළු හා මධ්‍ය පරිමාණ ව්‍යාපාරවලට තිබෙනවා. උද්ධමනය නිසා මිනිසුන්ගේ ක්‍රය ශක්තිය අඩු වෙලා වෙළඳපොළ සංකෝචනය වෙමින් ඉල්ලුම අඩු වී තිබෙනවා. මේ තුළ තම ව්‍යාපාර වසා දැමීමට සුළු හා මධ්‍ය පරිමාණ ව්‍යවසායකයන්ට සිදුවී තිබෙනවා. මෙය දේශපාලනික සහ ආර්ථික පැත්තෙන් සලකා බැලිය යුතු බරපතළ ප්‍රශ්නයක්. සුළු හා මධ්‍ය පරිමාණ ව්‍යවසායකයන් මේ දක්වා අත්පත් කරගෙන තිබුණු වෙළඳපොළ මහා පරිමාණ ප්‍රාග්ධනයට යටවීමේ ප්‍රවණතාවක් ඇති වී තිබෙනවා. වෙළඳපොළ තරගකාරිත්වය නැතිවීමෙන් ගුණාත්මකභාවය, පාරිභෝගික ආරක්ෂණය නැතිවී යනවා. මෑතකදී පැනවූ ආනයන තහංචි නිසා පාරිභෝගික භාණ්ඩ වගේම කර්මාන්තවල යෙදවුම් සහ අමුද්‍රව්‍යවලටත් බරපතළ හිඟයක් ඇති වී තිබෙනවා. මේ නිසා ආර්ථිකයේ සිදුවන ව්‍යුහාත්මක වෙනස රටේ හෝ පාරිභෝගිකයාගේ යහපතට හේතු වෙන්නේ නැහැ. පසුගිය කාලයේ තිබුණු නවෝත්පාදන රැල්ල දැන් කඩා වැටෙමින් යනවා. ඔවුන් සම්බන්ධයෙන් පැවති ආණ්ඩුවලට හෝ පවතින ආණ්ඩුවට අවබෝධයක්වත් නැහැ.ඉදිරිපත් කළ අයවැයෙන්වත් ඔවුන් සම්බන්ධයෙන් අවධානයක් යොමු නොකර එදා වේල සොයා ගැනීමට විවිධ පැලැස්තර අලවමින් තිබෙනවා. පාරිභෝගික අවශ්‍යතා ඉෂ්ට කිරීමට අනිවාර්යයෙන්ම විශාල වශයෙන් ආනයන සිදුකරන්න වෙනවා. අපේ රටේ සහල් නිෂ්පාදනය බිඳවැටීමෙන් ඇති වී තිබෙන්නේ ඒ තත්වයයි. බිත්තර නිෂ්පාදනය, බෝග වගාව, අත්කම් කර්මාන්ත සහ යෙදවුම් කර්මාන්ත බිඳවැටී අපනයන ඉහළ දමන්නේ කොහොමද කියලා ප්‍රශ්න කරන්න වෙනවා. පවතින මේ තත්වයන් යටතේ සුළු හා මධ්‍ය පරිමාණ ව්‍යවසායකයන් වෙනුවෙන් ජාතික සැලැස්මක් අවශ්‍යයි. ඒ නිසා අපේ ජවය, සාමූහිකව ක්‍රියාත්මක වීම, තුළින් බැංකු පද්ධති, අධ්‍යාපන ආයතන සහ රජයේ අනෙකුත් ආයතනවලින් ඉටුකර ගත යුතු කාර්යයන් වෙනුවෙන් එකමුතු වෙන්න ඕනෑ. අපේ දේ ගමු කියලා එක යුගයක හැදූ සහයෝගීතාවය දැන් යළිත් අවශ්‍ය වී තිබෙනවා. ව්‍යවසායකයන්ට අපි ආරාධනා කරන්නේ මේ ප්‍රශ්නයට සාමූහිකව මුහුණ දෙමු කියලයි. පාරිභෝගිකයන්ට ආරාධනා කරන්නේ දේශීය ව්‍යවසාකයින්ගේ ප්‍රශ්නවලට විසඳුම් නොදෙන රජයට ඇඟිල්ල දිගුකරන්න කියලයි.” මාධ්‍යවේදීන් නැගූ ප්‍රශ්නවලට පිළිතුරු :- ප්‍රශ්නය:- සුළු හා මධ්‍ය පරිමාණ ව්‍යවසාකයින් කඩා වැටීම රටේ ආර්ථිකයට බලපාන්නේ කොහොමද? පිළිතුර:- මේ බලපෑම සරලව ගන්න බැහැ. අයි.එම්.එෆ්. එකෙන් බිලියන තුනක් ආවාම ප්‍රශ්නය විසඳෙනවා කියලා සමහර අය කතා කරනවා. ඊට වැඩිය ගැඹුරු අර්බුදයක අපි ඉන්නේ. මේ එන්ජිම දුවන්නේම සුළු මධ්‍ය පරිමාණ ව්‍යවසාකයන්ගෙන්. මහා පරිමාණ ව්‍යවසායකයන්ට මූල්‍ය ආයතනවලින් තිබෙන සහයෝගයෙන් සහ යම් කාලයක් ඔවුන්ට රඳා පවතින්න පුළුවන්. පාස්කු ප්‍රහාරය, කෝවිඩ් සහ දැන් පවතින ආර්ථික කඩා වැටීමත් එක්ක සුළු හා මධ්‍ය පරිමාණ ව්‍යසායකයන්ට තවදුරටත් දරාගෙන ඉන්න අමාරුයි. රජය වහාම නිසි පිළියම් නොයෙදුවහොත් පවතින ආර්ථික අර්බුදයට වඩා භයානක තත්වයක් ඇතිවේවි කියලා අපි අනතුරු අඟවනවා. ප්‍රශ්නය:- අයි.එම්.එෆ්. එක ඩොලර් මිලියන 2.9ක විස්තීරණ ණය පහසුකම් ලබාදෙන්නත් එකඟ වී තිබෙනවා. මේකෙන් රටේ ආර්ථිකය ඔසවා ගත හැකි යැයි සිතනවාද? පිළිතුර:- විස්තීරණ අරමුදල් පහසුකම ලබාදෙන්නේ ගෙවුම් ශේෂ දුෂ්කරතා හෝ ණය ගෙවා ගැනීමේ දුෂ්කරතා මඟහරවා ගන්න. ණය ප්‍රතිව්‍යගත කිරීමේදී යම් එකඟතාවලට පැමිණීම මූලික කොන්දේසියක් වී තිබෙනවා. කෙසේ හෝ අපේ රට මුහුණ දී තිබෙන ආර්ථික අර්බුදයේ ස්වභාවය අනුව එයින් ගොඩයන්න මේ තුළින් බැහැ. නමුත් කෙටිකාලීනව ණය අර්බුදයේ පීඩනය යම් ප්‍රමාණයකින් අවම කර ගන්න පුළුවන්. අවුරුද්දකින් ගෙවන්න තිබෙන ණය අවුරුදු කිහිපයකින් ගෙවන්න ප්‍රතිව්‍යුහගතකර ගැනීමෙන් අත්‍යවශ්‍ය ආනයන ද්‍රව්‍ය ලබාගැනීම වෙනුවෙන් යොදවා ගත හැකියි. නමුත් මේ සියල්ලක්ම රඳා පවතින්නේ ණය ආපසු ගෙවීමේ තිරසාර සැලැස්මක් සකස් කර එයට අනුව ක්‍රියාකිරීමෙන් පමණයි. මේ ණය අරගෙන ආපසු ගෙවන්න ඕනෑ. මේ ණය යොදාගෙන තිබෙන ණය ආපසු ගෙවීම හෝ වෙනත් අනවශ්‍ය දේවල්වලට යොදවා ගත හොත් ඩොලර් ඉපැයීමේ කාර්යයට යොදවන්න ආයේජන ගලා එන්නෙත් නැහැ. ඩොලර් බිලියන තුනක් අනුමත කළත් අපිට එය එකවර ලැබෙන්නේ නැහැ. ඒ නිසා මේ ණය ලබාදෙන අසාර්ථික දේවලට යෙදවුවහොත් ඉන් ආර්ථිකය කඩා වැටීමෙන් වන්දි ගෙවන්න සිදුවෙන්නේ මේ රටේ දුක්ිඳින සාමාන්‍ය ජනතාවටයි. ඒ වගේම සුළු හා මධ්‍ය පරිමාණ ව්‍යවසාකයන්ට. එහෙම වුණොත් ආණ්ඩුව තවත් බදු පිට බදු ගහමින් පවත්වාගෙන යන්න උත්සාහ කරයි. අපේ රටේ දැන් පවතින්නේ සුවිශේෂී තත්වයක්. සාමාන්‍යයෙන් ලෝකයේ ආර්ථිකයක් සංකෝචනය වන විට උද්ධමනය අඩු වෙන්න ඕනෑ. නමුත් අපේ ආර්ථිකය සංකෝචනය වී උද්ධමනය වැඩිවෙනවා. මේ නිසා මිනිසුන්ට ජීවත් වීම අතිශය ගැටලුවක් වී කුමන දිසාවකට කැරකේවිදැයි අපිට කියන්න බැහැ. අන්ත ගැටුම්කාරී සමාජයක් නිර්මාණය වුවහොත් ප්‍රචණ්ඩත්වය පමණක් ඉදිරියට යන්න පුළුවන්. ඒ නිසාම අපි මහජනතාවට අවධාරණය කරනවා දැනුවත්භාවයෙන් ක්‍රියාකරන්න කියලා.", "URL": "https://lankatruth.com/si/?p=138776", "Category": "පුවත්", "Parent URL": null}