{"Source": "Lankatruth", "Timestamp": "February 17, 2019", "Headline": "මධූෂ් ගැන ඉල්ලූ විවාදය නොදෙන්නේ ඇත්ත හෙළිවෙනවාට බයේ – ජවිපෙ", "News Content": "මාකඳුරේ මධූෂ් පිළිබඳ සියලු තොරතුරු හෙලි කිරීම සඳහා ජවිපෙ විසින් ඉදිරි පාර්ලිමේන්තු සතියේ දී ඉල්ලා සිටි විවාදයට ඉඩක් නොලැබෙනු ඇතැයි ජනතා විමුක්ති පෙරමුණේ ප්‍රකාශකයෙකු පැවසීය. මෙම විවාදය ලබා දුනහොත් මධූෂ් සමඟ සබඳකම් පවත්වන දේශපාලනඥයන් කවුරුන්ද යන්න හෙලි කිරීමට ජවිපෙ සූදානමින් සිටි නමුත් ඒ සඳහා අවස්ථාවක් ලබාදීමට ප්‍රධාන පක්ෂ දෙකෙන් එකක්වත් එකඟ නොවන බවද ජවිපෙ පවසයි. ජනතා විමුක්ති පෙරමුණ විසින් සභාව කල්තැබීමේ විවාදයක් ලෙස මාකඳුරේ මධූෂ් සම්බන්ධයෙන් යෝජනාවක් ඉදිරිපත් කර ඇත. එහෙත් අඟහරුවාදා දින පෝය නිවාඩු යෙදී ඇති නිසා පාර්ලිමේන්තු සතිය ඇරැඹෙන්නේ 20 වැනිදාය. 20 වැනිදා සවස කල් තැබීමේ විවාදය ආණ්ඩු පක්ෂයට ද බ්‍රහස්පතින්දා දවස පුරා සභාව කල්තැබීමේ විවාදය ද්‍රවිඩ ජාතික සන්ධානයට ලබාදී ඇතැයි ඉහත ප්‍රකාශකයා පවසයි. මේ නිසා තම පක්ෂයේ යෝජනාව විවාද කිරීම සඳහා දිනයක් නොලැබෙනු ඇතැයි කී හෙතෙම ඒකාබද්ධ විපක්ෂය, ආණ්ඩුව හා ද්‍රවිඩ ජාතික සන්ධානය තමන්ගේ විවාදය පසුවට කල්තබා මාකඳුරේ මධූෂ් පිළිබඳ විවාදයට අවස්ථාව ලබාදීමට එකඟත්වයක් පළකර නැතැයි ද කීවේය. – දිවයින ඉරිදා සංග්‍රහය –", "URL": "https://lankatruth.com/si/?p=68329", "Category": "පුවත්", "Parent URL": null}