{"Source": "Lankatruth", "Timestamp": "January 29, 2019", "Headline": "අකිල කියන්නේ බොරු !", "News Content": "පාසල්වල විවිධ කටයුතු සඳහා පාසල් ළමයින්ගෙන් මුදල් අය කිරීම තහනම් කරන්නැයි ඉල්ලා අකිල විරාජ් ඇමතිවරයා ප‍්‍රකාශයක් සිදු කර තිබුණ ද, අධ්‍යාපන ලේකම්වරයා හරහා චක‍්‍රලේඛයක් ද නිකුත් කර මුදල් එකතු කිරීම නීතිගත කිරීමේ වැඩපිළිවෙළක් තිබෙන බව ලංකා ගුරුසේවා සංගමය ප‍්‍රකාශ කරයි. මේ පිළිබඳව ඇමතිවරයාට ලිපියක් යවමින්, ලංකා ගුරුසේවා සංගමය මෙසේ සඳහන් කොට තිබේ. “නිදහස් අධ්‍යාපන අයිතීන් සුරක්‍ෂිත කරමින්, දළ දේශීය නිෂ්පාදිතයෙන් සියයට 06ක ප‍්‍රතිශතයක් අධ්‍යාපනයට වෙන් කරන බවත්, පාසල්වල සියලුම ආකාරයේ මුදල් එක්රැස් කිරීම් නතර කිරීමට කටයුතු කරන බවටත් ප‍්‍රකාශ කරමින් බලයට පැමිණි වත්මන් ආණ්ඩුව පාසල් තුළ මුදල් අය කිරීම නීතිගත කිරීමට කටයුතු කරමින් සිටී. අධ්‍යාපන ලේකම්වරයා හරහා චක‍්‍රලේඛ නිකුත් කර අදාළ මුදල් එකතු කිරීම් නීතිගත කිරීමටත්, පාසල් ප‍්‍රධානීන් මඟින් අධ්‍යාපනය සඳහා වූ රජයේ ව්‍යාපෘති වෙනුවෙන් මව්පියන්ගෙන් මුදල් අය කිරීම වත්මන් ආණ්ඩුව විසින් වැඩි වර්ධනය කරමින් සිටී. විශේෂයෙන් ම පළමු වසරට සිසු සිසුවියන් ඇතුළත් කිරීමේ දී සහ හය වසරට ඇතුළත් කිරීමේ දී මෙම මුදල් එක්රැස් කිරීම් බරපතළ ආකාරයෙන් සිදු වන බවත්, මෙම තත්ත්වය එම සිසු දරු දැරියනගේ නිදහස් අධ්‍යාපන අයිතියට සිදු කරනු ලබන බරපතළ අසාධාරණයක් කරමින් තිබේ. රටේ ආර්ථිකය බිඳවැටීම නිසා ඉහළ යන ජීවන වියදම සහ උද්ධමනය හේතුවෙන් දැඩි ජීවන අරගලයක යෙදී සිටින මව්පියන්ගෙන් මුදල් රැස් කර පාසලේ විවිධ ව්‍යාපෘති සිදු කිරීම ආණ්ඩුවේ නොහැකියාව වසා ගැනීමට අනුගමනය කරන කූඨ උපක‍්‍රමයකි. මව්පියන්ගෙන් සිදු කරන සියලුම ආකාරයේ මුදල් එක්රැස් කිරීම් නතර කිරීමට වහා ම පියවර ගන්නා ලෙස අධ්‍යාපන අමාත්‍යවරයාට බල කර සිටිමු.” කිත්සිරි කොඩිතුවක්කු – ලංකා ඉරිදා සංග්‍රහය", "URL": "https://lankatruth.com/si/?p=67141", "Category": "පුවත්", "Parent URL": null}