{"Source": "Lankatruth", "Timestamp": "February 13, 2022", "Headline": "අධිභාර බද්දට එරෙහිව ජවිපෙ අධිකරණයට", "News Content": "රජය විසින් සේවක අර්ථසාධක අරමුදලේ 25%කට අධිභාර පැනවීම පිළිබඳව ජනතා විමුක්ති පෙරමුණ නීතිමය ක්‍රියාමාර්ගවලට අවතීර්ණ වන බව එහි නායක, කොළඹ දිස්ත්‍රික් පාර්ලිමේන්තු මන්ත්‍රි අනුර දිසානායක පවසයි. සේවක අර්ථසාධක අරමුදල මේ රටේ පෞද්ගලික අංශයේ වැඩ කරන ජනතාවට අයිති අරමුදලක් බැවින් ආණ්ඩුවට පැවැරී තිබෙන්නේ එහි කළමනාකරණ වගකීම පමණක් බව අනුර දිසානායක මහතා අවධාරණය කළේය. පහුගිය කාලයේම පැවැති ආණ්ඩු තමන්ගේ ජාවාරම්කරුවන්ට කොටස් වෙළෙඳපළේ අයථා ලෙස මුදල් උපයා ගන්නටත් බැඳුම්කර මිලදී ගැනීමේදී තම ගජමිතුරන්ට අයථා ලෙස ධනය උපයා ගන්නටත් මෙම අරමුදල පාවිච්චි කළ බවට මන්ත්‍රිවරයා චෝදනා කළේය. අවසානයේද ආණ්ඩුව නිලධාරීන්ට බදු ගසා රුපියල් බිලියන 65කට අධික මුදලක් ආණ්ඩුව නිල වශයෙන් පැහැරගන්නට මෙමඟින් උත්සාහ කරන බවත් වැඩ කරන ජනතාව ඔවුන්ගේ ධනය කොල්ලකන්නට දරන උත්සාහයට එරෙහිව පෙළ ගැසෙන ලෙසත් ඔහු ඉල්ලීමක් කළේය. ඒ අනුව සියලු වැඩ කරන ජනතාව මෙම අරගලයට එක්වන ලෙස පැවසූ නායක අනුර දිසානායක වැඩිදුරටත් පැවසුවේ 2011 වසරේද මේ ලෙසම ආණ්ඩුව විශ්‍රාම වැටුපක් මුවාවෙන් සේවක අර්ථසාධක අරමුදල කොල්ලකෑමේ උත්සාහයක් ගත් බව රටේ සේවකයන් සිහිපත් කරගත යුතු බවය. මව්බිම – අනුරාධා හේරත්", "URL": "https://lankatruth.com/si/?p=128728", "Category": "පුවත්", "Parent URL": null}