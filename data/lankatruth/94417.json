{"Source": "Lankatruth", "Timestamp": "July 1, 2020", "Headline": "වරාය සේවකයින් තිදෙනෙක් දොඹකරයකට නැග විරෝධයක", "News Content": "මේ වනවිට කොළඹ වරායේ ජයබහාලුම් පර්යන්තයට ගෙන එන ලද දොඹකර තුනක් නැගෙනහිර ජැටියට ගොඩබෑම සඳහා සූදානම් වුවත් ඊට ආණ්ඩුවේ මැදිහත්වීම මත වරාය අධිකාරියෙන් අවසර නොලැබීම හේතුවෙන් වර්ධනය වෙමින් තිබූ සේවක නොසන්සුන්තාවය හේතුවෙන් මේ වනවිට සේවකයින් තිදෙනෙක් කොළඹ වරාය පරිශ්‍රයේ, ගැන්ටි දොඹකරයකට නැඟී විරෝධතාවක් ආරම්භ කර තිබේ. ඉකුත් ජූනි මස 20 වන දින චීනයෙන් ගෙන් වු ගැන්ටි දොඹකර 03ක් කොළඹ වරායේ නැගෙනහිර පර්යන්තයේ සවි නොකිරීම හේතුවෙන් මෙම විරෝධතාවය ආරම්භ කර ඇත. අද (01) දහවල් 12ට පමණ වෘත්තීය සමිති ක්‍රියාකරුවන් තිදෙනෙක් මීටර 50ක් උසැති ගැන්ටි දොඹකරයකට නැඟී මෙලෙස විරෝධය දක්වා තිබේ. සමස්ත ලංකා වරාය පොදු සේවක සමිතියේ ප්‍රධාන ලේකම් චන්ද්‍රසිරි මහගමගේ මහතා පසුගියදා මාධ්‍ය සාකච්ඡාවක් පවත්වමින් පැවසූවේ මෙම ගැන්ටි දොඹකර නවතා ඇති නැවට එක් දිනකට රුපියල් කෝටියකට ආසන්න මුදලක් ගෙවිය යුතු බවය. දින 10ක් පුරා මෙලෙස නැව තුළ දොඹකර තිබීම හේතුවෙන් මහජන මුදල් අපතේ යන බවත් එම පාඩුවද දැරීමට සිදු වන්නේ වරාය අධිකාරියටම බවත් ඒ මහතා පෙන්වා දුන්නේ ය.", "URL": "https://lankatruth.com/si/?p=94417", "Category": "පුවත්", "Parent URL": null}