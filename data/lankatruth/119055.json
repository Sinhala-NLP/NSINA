{"Source": "Lankatruth", "Timestamp": "July 5, 2021", "Headline": "කාබනික වගාවේ වසර ගණනක් නිරත ජවිපෙ මන්ත්‍රී සිය අත්දැකීම් හෙළි කරයි", "News Content": "කාබනික පොහොර පමණක් යොදා වසර ගණනාවක් තිස්සේ වගා කරන අනුරාධපුර නැගෙනහිර නුවරගම් පළාත ප්‍රාදේශීය සභාවේ ජනතා විමුක්ති පෙරමුණ මන්ත්‍රී කුමුදු ප්‍රියන්ත ගුණවර්ධන සිය අත්දැකීම් මාධ්‍ය වෙත හෙළි කර තිබේ. “රජය කාබනික රටක් කිරීමට ගත් තීරණය හරිම වැදගත්. කාබනික පොහොර හදන පුද්ගලයන් 25,000ක් පමණ රට තුළ ඉන්නවා. ඒ අය ජනාධිපතිතුමා ඉදිරියට ගෙනල්ලා ඒ අයගේ ක්‍රමවේද පිළිබදව අධ්‍යයනය කළොත් මේ වැඩේ කරන්නට හරිම පහසු වනවා. නමුත් දැනටමත් සිදුවන්නෙ සමහර මුදලාලිලා දේශපාලන හිතවතුන් සමග ඉඩම් ටික බෙදා ගෙන නොයෙකුත් වර්ග යොදමින් කාබනික පොහොර හදන්න පටන් අරගෙන. දැන් මේක ව්‍යාපාරික කටයුත්තක් කරගෙන. ඒක එහෙම කරන්න බැහැ. පියවරෙන් පියවර රට මේ ක්‍රියාවලියට යොමු කළ යුතුයි. එහෙම නැතුව මේ ක්‍රමවේදය වැරදුනොත් ඉදිරියට මේ කර්තව්‍ය කර ගෙන යන්න කාටවත් නොහැකි වෙනවා. ඒ නිසා ජනාධිපතිවරයා මේ පිලිබදව අවදානය යොමුකළ යුතුයි. මේ පිලිබදව අත්දැකීම් තියෙන පිරිස්වලින් උපදෙස් අරගෙන නිසි ක්‍රමවේදයකට අනුව රට කාබනික වගාව සදහා යොමුකල යුතුයි. එහෙම නැතුව මේක බිස්නස් එකක් කරගන්න ගියොත් කවදාවත් නිවැරදි කාබනික වගාවක් අපේ රටේ සිදුකරන්න බැරිවෙනවා”යැයි ඒ මහතා පැවසීහ. කාබනික වගාව යටතේ තමන් බඩ ඉරිඟු සහ දේශීය වී වර්ගද වගා කර ඇති බවත් කාබනික දියර පොහොර වර්ග මෙන්ම කාබනික කෘමි නාශක වර්ගද නිපදවා ඇති බවත් ඔහු පවසයි. එමෙන්ම එළවළු, බීජී 384 වී වර්ගය සහ දේශීය වී වර්ග කාබනික පොහොර යොදා නිශ්පාදනය කර ඇතැයිද ඔහු පෙන්වා දෙයි. මේ වනවිට රට තුළ අනුගමනය කරන්නේ කාබනික පොහොර මාස තුනකින් දිරාපත්වන ක්‍රමයක් වන නමුත් තමන් දින 45කින් පමණ කාබනික පොහොර නිපදනව බවත් තමා සතුව ඇති එම තාක්ෂණය රටට ලබාදිය හැකි බවත් ඔහු පවසයි. ජනාධිපතිවරයා මෙන්ම කෘෂිකර්ම අමාත්‍යාංශය තමන්ගෙන් ප්‍රයෝජනයක් ගත යුතු බවද ඔහු පවසයි.", "URL": "https://lankatruth.com/si/?p=119055", "Category": "පුවත්", "Parent URL": null}