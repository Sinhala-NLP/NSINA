{"Source": "Lankatruth", "Timestamp": "June 9, 2021", "Headline": "විදේශ ණය වැඩි කිරීමට මහ බැංකුව දිරිදෙයි", "News Content": "මෙරට පෞද්ගලික අංශය විසින් විදේශීය වශයෙන් ණය ලබා ගැනීම දිරිමත් කරන බව ශ්‍රී ලංකා මහ බැංකුව නිවේදනයක් නිකුත් කරමින් සඳහන් කර ඇත.මෙම මස 07 දා නිකුත් කළ එම නිවේදනයේ ”පෞද්ගලික අංශය මගින් විදේශයන්ගෙන් ණය ලබාගැනීම දිරිමත් කිරීම සඳහා ශ්‍රී ලංකා මහ බැංකුව ගෙන ඇති ක්‍රියා මාර්ග” යනුවෙන් එම නිවේදනය නම්කර තිබේ. මේ වන විට අප රට විශාල දේශීය හා විදේශීය ණය උගුලක සිරවී සිටින පසුබිමක මෙම නිවේදනය නිකුත් කර තිබීම බරපතළ තත්වයකි. මේ වන විටත් රජය ලබාගෙන තිබෙන මුළු විදේශීය ණය ප‍්‍රමාණය විශාල වශයෙන් ඉහළ ගොස් ඇති අතර එම ණයවලින් වැඩි ප‍්‍රමාණයක් සහනදායී නොවන වාණිජ ණය වශයෙන් පවතී. එසේ තිබියදී මෙරට පෞද්ගලික අංශය ද විශාල වශයෙන් විදේශීය ණය ගැනීමට මහ බැංකුව විසින් යොමුකරවා ඇත. පසුගිය 2020 වර්ෂය අවසන් වන විට රජයේ මුළු විදේශීය ණය ප‍්‍රමාණය ඩොලර් මිලියන 28,187ක් වී තිබිණි. එසේම පෞද්ගලික අංශයෙන් ලබාගෙන තිබුණ මුළු ණය ප‍්‍රමාණය දළ වශයෙන් ඩොලර් මිලියන 21,000 ඉක්මවා තිබිණි. රජය සහ පෞද්ගලික අංශය විසින් ලබාගෙන තිබූ ණය නිසා ශ්‍රී ලංකාව විදේශයන්ට දළ වශයෙන් ඩොලර් මිලියන 49,212ක මුළු ණය ප‍්‍රමාණයකට යටවී තිබිණි.", "URL": "https://lankatruth.com/si/?p=117890", "Category": "ආර්ථික පුවත්", "Parent URL": null}