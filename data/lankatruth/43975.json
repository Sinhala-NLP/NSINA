{"Source": "Lankatruth", "Timestamp": "November 16, 2017", "Headline": "පුංචි ඡන්දය කල්දාන කුමන්ත්‍රණය ශ්‍රීලනිපයෙන්", "News Content": "පළාත් පාලන මැතිවරණය පැවැත්වීමට අදාළ සීමානීර්ණය කිරීමේ ගැසට් නිවේදනය බල රහහිත කරන්නැයි ඉල්ලමින් ඉයේ (15) පුද්ලයින් 06 දෙනෙකු විසින් ශ්‍රේෂ්ඨාධිකරණයට පෙත්සමක් ඉදිරිපත් කළ අතර එය ශ්‍රී ලංකා නිදහස් පක්ෂයේ මෛත්‍රී පාර්ෂවයේ මෙහෙයවීමෙන් සිදුවූවක් බව අද පාර්ලිමේන්තුවේදී හෙළි විය. එහි එක් පෙත්සම්කරුවෙකු ලෙස මාතර දිස්ත්‍රික්කයෙන් ඉදිරිපත් වී ඇති පුද්ගලයා රාජ්‍ය අමාත්‍ය ලක්ෂ්මන් යාපා අබේබර්ධන අමාත්‍යවරයාගේ පුත්, පළාත් සභා මන්ත්‍රී පසඳ යාපා අබේවර්ධන මහතාගේ සම්බන්ධීකරණ ලේකම්වරයෙකු වන යොහාන් ධනුෂ්ක බව එහිදී කාන්චන විජේසේකර මන්ත්‍රීවරයා සඳහන් කළේය. කුරුණෑගල, පඬුවස්නුවර ප්‍රදේශයෙන් ඉදිරිපත්ව ඇති පෙත්සම්කරු ක්‍රීඩා අමාත්‍ය දයාසිරි ජයසේකර මහතාගේ පුද්ගලයෙකු බවත් ඔහු ශ්‍රී ලංකා නිදහස් පක්ෂයෙන් පඬුවස්නුවර ආසනයේ දෙවන කොට්ඨාෂයෙන් පළාත් පාලන මැතිවරණ අපේක්ෂකයෙක් ලෙස ඉදිරිපත් කිරීමට අපෙක්ෂා කරන අයෙකු බවත් එහිදි හෙළි විය. එමෙන්ම බණ්ඩාරවලින් ඉදිරිපත්ව ඇති පෙත්සම්කරු ඩිලාන් පෙරේරා මහතාගේ අමාත්‍ය ධුරය යටතේ පවතින මාර්ග සංවර්ධන අධිකාරියේ සේවය කරන්නෙකු බවත් ඉතිරි පෙත්සම්කරුවන් තිදෙනාද ශ්‍රී ලංකා නිදහස් පක්ෂය විසින්ම ඉදිරිපත් කර ඇති අය බවත් එහිදී හෙළි විය. මෙහිදී ඊට ප්‍රතිචාර දක්වමින් කතා කළ ඩිලාන් පෙරේරා මහතා පවසන්නේ මාර්ග සංවර්ධන අධිකාරිය තමන්ගේ නොවන බවත් මාර්ග සංවර්ධන අධිකාරියේ වය කරන අය අලුත් පක්ෂයෙන් ඡන්දය ඉල්ලන බවත්ය. මෙහිදී ජනතා විමුක්ති පෙරමුණේ නායක, විපක්ෂයේ ප්‍රධාන සංවිධාකය පාර්ලිමේන්තු මන්ත්‍රී අනුර දිසානායක මහතා ප්‍රකාශ කර සිටියේ මාර්ග සංවර්ධන අධිකාරිය ඩිලාන් පෙරේරා රාජ්‍ය අමාත්‍යවරයාගේ නොවුනත් පෙත්සම ඉදිරිපත් කර ඇති එම පුද්ගලයා මාර්ග සංවර්ධන අධිකාරියේ නිලධාරියෙකු සේම ඔහු හාලිඇල පදිංචිකරුවෙකු බවයි. පළාත් පාලන ඡන්දය කල් දමාගැනීම සඳහා ප්‍රයත්න දරන්නේ කවුරුන්ද යන්න හෙළි වී ඇති බවත් මෙය ලැජ්ජා සහගත ක්‍රියාවක් බවත් ඒවා සැඟවය නොහැකි බවත් එහිදී අනුර දිසානායක මහතා අවධාරණය කළේ ය.", "URL": "https://lankatruth.com/si/?p=43975", "Category": "පුවත්", "Parent URL": null}