{"Source": "Lankatruth", "Timestamp": "March 4, 2019", "Headline": "කුඹුරු ඉඩම්වල යාන්ත්‍රික පතල් කැපීමට අවසර – යලි කුඹුරු පුරන්වීමේ අවධානමක්", "News Content": "කුඹුරු ඉඩම්වල යාන්ත්‍රික පතල් කැපීම සඳහා යලි අවසර දී තිබේ. කුඹුරු ඉඩම්වල යාන්ත‍්‍රික පතල් කැපීමට තහනම් කරමින් නිකුත් කළ 24/2018 දරණ ගොවිජන සේවා දෙපාර්තමේන්තුවේ චක‍්‍රලේඛයට සංශෝධනයක් එක්කරමින් පෙබරවාරියේ සිට නිකුත් කළ 24/2018 (සංශෝධන) චක‍්‍රලේඛයෙන් එකී අවසරය ලබාදී ඇත. එම සංශෝධනයට අනුව මුල් චක්‍රලේඛයේ 9 වැනි වගන්තියේ සඳහන් වූ සාර්ථක ලෙස වගා කළ හැකි කුඹුරු ඉඩම් සඳහා මේ යටතේ යන අවසර ලබාදීම සිදු නොකළ යුතුය යන්න සාර්ථක ලෙස වගා කළ හැකි කුඹුරු ඉඩම් සඳහා යාන්ත‍්‍රිකව පතල් කැනීමට අවසර ලබාදීම සිදුකරන්නේ නම් එම කාර්ය නිසා අවට ඇති කුඹුරු ඉඩම්වල වගා කටයුතු වලට බාධාවක් සිදු නොවන බවට කේෂ්ත්‍ර පරීක්‍ෂණයක් මගින් තහවුරු කරගත යුතුය යන්න ගොවිජන සේවා කොමසාරිස් ජනරාල් ඩබ්.එම්. එම්.බී. වීරසේකර මහතාගේ අත්සනින් යුතු ලිපියකින් සංශෝධන කර ඇත. මෙම සංශෝධනයත් සමඟ පුරන් කුඹුරු වගාකිරීමේ වැඩසටහන නැවත අක්‍රීය වනු ඇතැයි ගොවි සංවිධාන පවසයි. රත්නපුර දිස්ත්‍රික්කය තුළ කුඹුරු පුරන්වී යාමට ප්‍රධාන හේතුව බැකෝ යන්ත්‍ර යොදා ගනිමින් කුඹුරු ඉඩම් තුළ සිදුකෙරෙන යාන්ත්‍රික මැණික් කැපීම වේ. ගොවිජන සේවා දෙපාර්තමේන්තුවේ සංඛ්‍යාලේඛන පෙන්වා දෙන පරිදි රත්නපුර දිසාවේ කුඹුරු අක්කර 50052කින් අක්කර 1644ක් යලි කිසිදා අස්වැද්දිය නොහැකි ලෙස යාන්ත්‍රික මැණික් කැපීම හේතුවෙන් හානි වී ඇත. මේ වනවිටත් රත්නපුර දිස්ත්‍රික්කය තුළ කුඹුරු අක්කර 8745ක් පුරන්වී ඇති අතර පුරන් කුඹුරු අස්වැද්දිය යුතු බවට ගෙනා නීතී රෙගුලාසි හේතුවෙන් නැවත අස්වැද්දීමට පෙළඹී සිටි අතර පණත නැවත සංශෝධනය කර යාන්ත්‍රික මැණික් කැපීමට අවසර දීම මගින් නැවත කුඹුරු පුරන්වී යා හැකි බව ගොවි සංවිධාන පෙන්වා දෙයි. පුරන් කුඹුරුවලින් 2017/18 යළ මහ කන්න දෙකේ වගා කර තිබුණේ අක්කර 2949කි. වගානොකළ පුරන්ව ඇති වගාකළ හැකි අක්කර 4152ක් 2019 යල් කන්නයේ අස්වැද්දීමට අපේක්‍ෂිත තිබුණ ද යළිත් වරක් කුඹුරුවල බැකෝ පතල් කැපීමට අවසර ලබාදීමෙන් එම වැඩපිළිවෙළ අසාර්ථක වනු ඇති බව ගොවි සංවිධාන නියෝජිතයෝ අවධාරණය කරති.", "URL": "https://lankatruth.com/si/?p=69713", "Category": "පුවත්", "Parent URL": null}