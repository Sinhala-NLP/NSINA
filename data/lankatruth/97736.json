{"Source": "Lankatruth", "Timestamp": "October 14, 2020", "Headline": "A/L ලියමින් සිටි සිසුවෙකුටත් කොරෝනා", "News Content": "මෙවර අධ්‍යයන පොදු සහතික පත්‍ර උසස්පෙළ විභාගයට පෙනී සිටින දිවුලපිටිය ප්‍රදේශයේ සිසුවෙකුට කොවිඩ් – 19 වෛරසය ආසාදනය වී ඇතැයි එම සිසුවා පිළිබඳ සිදු කළ පී.සී.ආර් පරික්ෂණයෙන් හඳුනාගෙන ඇති බව දිවුලපිටිය පරිපාලන මහජන සෞඛ්‍ය පරික්ෂක එම්. කුලතිලක මහතා පවසයි. එම සිසුවාගේ පවුලේ සාමාජිකයෙකු කොවිඩ් – 19 ආසාදිතයෙකු බවට මීට පෙර හඳුනාගෙන තිබේ. මේ වනවිට එම සිසුවා ඉරණවිල කොවිඩ් – 19 ප්‍රතිකාර මධ්‍යස්ථානයට යොමු කර ඇති අතර එහි ස්ථාපිත විභාග මධ්‍යස්ථානයේදී ඔහුට විභාගයට පෙනී සිටිමේ අවස්ථාව සලසා දී ඇත. එමෙන්ම එම සිසුවා සමග විභාගයට පෙනීසිටි සිසුන් 20 දෙනෙකු කණ්ඩායම් දෙකකට බෙදා විභාගයට පෙනී සිටිමේ අවස්ථාව ලබාදී තිබේ. එමෙන්ම එම සිසුන් ස්වයං නිරෝධායනයට යොමු කිරීමටද පියවර ගෙන ඇත.", "URL": "https://lankatruth.com/si/?p=97736", "Category": "පුවත්", "Parent URL": null}