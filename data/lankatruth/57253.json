{"Source": "Lankatruth", "Timestamp": "August 6, 2018", "Headline": "මෙන්ඩිස් සමාගමේ තහනම ඉවත් කරන්නැයි මහාධිකරණයෙන් ඉල්ලීමට උපදෙස්", "News Content": "මහ බැංකු බැදුම්කර වංචාවට සම්බන්ධ පර්පෙචුවල් ට්‍රෙෂරීස් සමාගමේ අනුබද්ධ ආයතනයක් වන මෙන්ඩිස් සමාගමේ අත්හිටුවා ඇති රුපියල් කෝටි 13ක් වටිනා බැංකු ගිනුම්වලට අදාළ තහනම ඉවත් කරන ලෙස කොළඹ මහාධිකරණය හමුවේ ඉල්ලීම් කරන්නැයි කොළඹ කොටුව මහේස්ත‍්‍රාත් ලංකා ජයරත්න මෙනෙවිය එම සමාගමේ නිතීඥවරුන් වෙත අද(6) දැනුම් දුන්නාය. එසේම මෙතෙක් අධිකරණය මගින් අත්හිටුවා ඇති පර්පෙචුවෙල් ටෙ‍්‍රෂරීස් සමාගමට අයත් රුපියල් කෝටි 120ක ගිණුම් සම්බන්ධයෙන් සවිස්තර මෙන්ම විධිමත් ලේඛන ඉදිරි දිනයේදී මෙම අධිකරණය වෙත ඉදිරිපත් කරන ලෙසද මෙහිදී මහේස්ත‍්‍රාත්වරිය අදාළ නිතීඥ මඩුල්ල වෙත නියම කළාය. සිද්ධියට අදාල ලිඛිත සාක්ෂි අධිකරණය හමුවේ ඉදිරිපත් කළ අවස්ථාවේ මහේස්ත්‍රාත්වරිය මේ බව දැනුම් දී තිබේ. ඉකුත් 2 වැනිදා ජනාධිපති නීතීඥ අනිල් සිල්වා සහ ජනාධිපති නීතීඥ කෝලිත ධර්මවර්ධන අධිකරණය හමුවේ කරුණු දක්වා සිටියේ මෙම ගිණුම්වල ඇති මුදල් බැදුම්කර ගනුදෙනුවලට අදාළ මුදල් නොවන බවත් පර්පෙචුවෙල් ටෙ‍්‍රෂරීස් සමාගමේ මුදල් රුපියල් කෝටි 120ක ගිණුම් සහ ඩබ්ලිව් එම් මෙන්ඩිස් සමාගමේ මුදල් රුපියල් කෝටි 13ක ගිණුම් එලෙස අසාධාරණ ලෙසින් එලෙස අත්හිටුවා ඇති බවත්ය.", "URL": "https://lankatruth.com/si/?p=57253", "Category": "පුවත්", "Parent URL": null}