{"Source": "Lankatruth", "Timestamp": "July 31, 2020", "Headline": "වරාය සේවක අරගලය ඉදිරියට – පර්යන්ත තුනේම වැඩ නවතී", "News Content": "කොළඹ වරායේ නැගෙනහිර ජැටිය ඉන්දියාවට පැවරීමට එරෙහිව වරාය සේවකයින් ආරම්භ කර ඇති සත්‍යග්‍රහය වැඩවර්ජනයක්දක්වා ඉදිරියට ගෙන තිබේ. අද (31) පස්වරුව වනවිට පර්යන්ත තුනෙහිම කටයුතු නතර කිරිමට සේවකයෝ කටයුතු කළහ. ඊට සමගාමීව වරායේ කන්ටේනර් ප‍්‍රවාහන මාර්ගය (හර්තාල් පාලම) වසා දැමීමට කටයුතු කර තිබිණි. මෙම පාලම වසා දැමීම හේතුවෙන් කොළඹ වරායේ සිට මීගමුව දක්වා ගමන් ගන්නා මාර්ගය සම්පූර්ණයෙන් අවහිර වී තිබිණි. නමුත් මෙතෙක් මෙම පර්යන්තය විකිණීමේ ක‍්‍රියාවලිය නවතා දැමීම සඳහා ආණ්ඩුව කටයුතු කර නැත. නැගෙනහිර පර්යන්තය සම්බන්ධයෙන් පැහැදිලි පිළිතුරක් අපේක්ෂාවෙන් මෙම ක්‍රියාමාර්ගයට එළඹුණු බව වෘතීය සමිති නියෝජිතයෝ පවසති. මේ අතර වරාය සේවක සටනම තම පූර්ණ සහාය ලබ දෙන බව ජාතික වෘත්තීය සමිති මධ්‍යස්ථානය සඳහන් කරයි. ඒ අනුව මෙම සත්‍යග්‍රහය සඳහා ඊයේ (30) ජාතික වෘත්තීය සමිති මධ්‍යස්ථානය වෙනුවෙන් සමස්ත ලංකා සෞඛ්‍ය සේවා සම්මේලනයේ සභාපති සමන්ත කෝරළේ ආරච්චි, ලංකා ගුරුසේවා සංගමයේ සභාපති ලාල්කුමාර, සමස්ත ලංකා ප‍්‍රවාහන සේවක සංගමයේ ලේකම් සේපාල ලියනගේ, සමස්ත ලංකා දුම්රිය සේවකයින්ගේ පොදු සේවක සංගමය නියෝජනය කරමින් සමරසිංහ යන සහෝදරවරු මේ සඳහා එක් වී සිටියහ.", "URL": "https://lankatruth.com/si/?p=95338", "Category": "පුවත්", "Parent URL": null}