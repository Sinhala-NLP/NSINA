{"Source": "Lankatruth", "Timestamp": "December 24, 2016", "Headline": "මන්ත්‍රී රථයටත් හැඳුනුම්පතක්", "News Content": "සිය මෝටර් රථයේ ඉදිරි වීදුරුව අසළ ප්‍රදර්ශනය කිරීම සඳහා සෑම පාර්ලිමේන්තු මන්ත්‍රීවරයකුටම විශේෂිත මුද්‍රිත ක්‍රමයකට සකසන ලද අනන්‍යතා පත්‍රයක් ලබාදීමට ආණ්ඩුව තීරණය කර ඇතැයි වාර්තා වේ. වාහනයේ ගමන් කරනුයේ මන්ත්‍රීවරයෙකු බව පෙනෙනාකාරයට මන්ත්‍රීවරයාගේ පින්තුරයද ඇතුළත්ව තරමක විශාල ප්‍රමාණයකට මෙය සකස් කර තිබෙන බවද වාර්තා වේ. රාත්‍රී කාලයේදි පැහැදිලිව ප්‍රදර්ශනය වන ආකාරයට ඇකුලින් වර්ගයේ කඩදාසියකින් මෙම අනන්‍යතා පත්‍රය මුද්‍රණය කර තිබෙන අතර ඇතැම් මන්ත්‍රීවරුන් එක් වාහනයකට වඩා භාවිත කරන බැවින් එක් මන්ත්‍රීවරයෙකුට මෙම අනන්‍යතා පත්‍ර දෙක බැගින් ලබා දීමටද කථානායක කරු ජයසූරිය මහතා කටයුතු යොදා ඇති බව පැවසේ. නමුත් අදාළ වාහන හඳුනා ගැනීමේ පත්‍රය ප්‍රදර්ශනය කළ යුත්තේ මන්ත්‍රීවරයා වහනයේ ගමන් කරනා අවස්ථාවේදී පමණක් බවටද එම බලපත්‍රයේ සටහන් කර ඇතැයි කියැවේ. මෙම එක් හඳුනා ගැනීමේ පත්‍රයක් වෙනුවෙන් රුපියල් දහසක මුදලක් ගෙවිය යුතු අතර කථානායකවරයා හැර අන් සෑම මන්ත්‍රීවරයෙකුටම මෙම හඳුනා ගැනීමේ පත්‍ර පාර්ලිමේන්තු වේත්‍රධාරි දෙපාර්තමේන්තුවෙන් ලබාගත හැකි බවද සඳහන් වේ.", "URL": "https://lankatruth.com/si/?p=25533", "Category": "පුවත්", "Parent URL": null}