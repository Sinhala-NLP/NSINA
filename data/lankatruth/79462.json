{"Source": "Lankatruth", "Timestamp": "August 21, 2019", "Headline": "අත්අඩංගුවට ගත් එජාප ප්‍රාදේශීය සභා මන්ත්‍රීවරිය සහ ඇගේ සොහොයුරිය රිමාන්ඩ්", "News Content": "පොලිස් නිලධාරීන්ගේ රාජකාරියට බාධාකිරීම සම්බන්ධව අත්අඩංගුවට ගෙන සිටි එක්සත් ජාතික පක්ෂ ප්‍රාදේශීය සභා මන්ත්‍රීවරිය සහ ඇගේ සහෝදරිය ලබන 30 වැනිදා දක්වා රක්ෂිත බන්ධනාගාර ගත කිරීමට මාරවිල මහේස්ත්‍රාත් අධිකරණය නියෝග කර තිබේ. පෙරේදා (19) සවස වෙන්නප්පුව පොලිස් වසමේ සීනෝර් හන්දිය ප්‍රදේශයේදී අධික වේගයෙන් පැමිණි යතුරුපැදියක්, රාජකාරියේ යෙදී සිටි පොලිස් නිලධාරීන් විසින් නවත්වා පරීක්ෂා කර ඇති අතර එහිදී යතුරු පැදිය පදවාගෙන පැමිණි අදාල මන්ත්‍රීවරියගේ සහෝදරිය සතුව රියදුරු බලපත්‍රය තිබී නොමැත. පසුව එම ස්ථානයට පැමිණි අදාල ප්‍රාදේශීය සභා මන්ත්‍රීවරිය සහ ඇගේ පියා ඇතුළු පිරිසක් පොලිස් රාජකාරියට බාධා වන අයුරින් හැසිරී ඇති අතර පසුව පිරිස වෑන් රථයකින් පලා ගොස් ඇත. ඔවුන් පැමිණි යතුරු පැදි දෙකක් පොලිස් භාරයට ගෙන ඇති අතර සිද්ධිය සම්බන්ධව මාරවිල පොලීසිය දැනුවත් කිරීමෙන් පසු සැකකරුවන් අත්අඩංගුවට ගැනීමට වරෙන්තු නිකුත් කර තිබිණි. ඒ අනුව ඊයේ වයස අවුරුදු 21 ක් වු තුම්මෝදර ලිපිනයේ පදිංචි එක්සත් ජාතික පක්ෂ ප්‍රාදේශීය සහා මන්ත්‍රීවරියක් වන දුලක්ෂි චමෝදරී ප්‍රනාන්දු හා වයස අවුරුදු 16 ක් වු නිමාෂා නවාන්ජලී ප්‍රනාන්දු වන යතුරු පැදිය පැදවූ ඇයගේ සහෝදරිය අත්අඩංගුවට ගෙන ඇති අතර අද ඔවුන් මාරවිල මහේස්ත්‍රාත් අධිකරණයට ඉදිරිපත් කිරීමෙන් පසු ලබන 30 වැනිදා දක්වා රක්ෂිත බන්ධනාගාර ගත කළේය.", "URL": "https://lankatruth.com/si/?p=79462", "Category": "පුවත්", "Parent URL": null}