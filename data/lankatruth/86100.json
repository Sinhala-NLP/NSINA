{"Source": "Lankatruth", "Timestamp": "November 24, 2019", "Headline": "ආණ්ඩු විරෝධී උද්ඝෝෂකයන් සතුව තිබූ ඉරාකයේ උම් ඛස්ර් වරාය හමුදා භාරයට", "News Content": "උද්ඝෝෂකයන් විසින් අත්පත්කරගෙන තිබූ ඉරාකයේ උම් ඛස්ර් නගරයේ ඇති ප්‍රධාන ගල්ෆ් වරාය දොරටුව නැවත ඉරාක ආරක්ෂක අංශ විසින් විවෘත කර ඇතැයි විදෙස් මාධ්‍ය වාර්තා කරයි. පොරොන්දු ඉටු නොකරන සහ විදේශ අවශ්‍යතා සම්පූර්ණකරන දූෂිත පාලනය පලවා හල යුතු බවට ඉරාකයේ සිවිල් ජනතාව ප්‍රචණ්ඩකාරී විරෝධතා රැල්ලක් පසුගිය සති කිහිපය පුරා ගෙන ගියේය. රජය විසින් සිදුකරණ ප්‍රතිසංස්කරණවලින් සෑහීමකට පත්විය නොහැකි බව විරෝධතාකරුවෝ පවසති. පසුගිය ඔක්තෝබර් 29 වන දින සිට නොවැම්බර් 09 වන දින දක්වා මෙම විරෝධතාකරුවන් උම් ඛස්ර් වරාය දොරටු අවහිර වන අන්දමින් උද්ඝෝෂණ වල නිරත විය. මෙම වරාය හරහා ඉරාකයට එළවළු තෙල්, ධාන්‍ය හා සීනි ආනයනය කිරීම සිදුවේ. ඉරාකයේ ආහාර පරිභෝජනය අතිශයින් ආනයනිත ආහාරපාන මත රඳා පවතින බැවින් එයට විරෝධය පෑමට මෙම උද්ඝෝෂකයින් වරාය අවහිර කිරීමට කටයුුතු කරමින් රජයට බලපෑම් කළේය. පසුගිය සඳුදා දින රජයේ හමුදා විසින් විරෝධතාකරුවන් විසිරුවාහැරීමට මෙහෙයුම් දියත් කළ අතර පසුගිය දා වරාය හමුදා භාරයට ගත්තේ ය. කෙසේ වෙතත් වරායේ සාමාන්‍ය මෙහෙයුම් මෙතෙක් ආරම්භ කර නැතැයි විදෙස් මාධ්‍ය වාර්තා කරයි. පසුගිය ඔක්තෝබර් මස මුල් කාලයේ ඉරාකයේ බැග්ඩෑඩ් නගරයේ සහ දකුණු ඉරාකයේ ඇතිවූ විශාල ආණ්ඩු විරෝධී නොසන්සුන්කාරී තත්ත්වයන් මත අවම වශයෙන් පුද්ගලයින් 325 ක් වත් ඝාතනයට ලක්වූ බව කියවේ. 2003 වර්ෂයේ සදාම් හුසේන් ගේ පරිච්ඡේදය අවසාන වීමත් සමඟ ඉරාකයේ හටගත් දරුණුතම අරගලය මෙය බව පැවසේ. එසේව විරෝධතාකරුවන් වරාය අත්පත්කර ගැනීම හේතුවෙන් පළමු සතිය තුළදී පමණක් ඇමරිකානු ඩොලර් බිලියන 6ක පාඩුවක් සිදුව ඇතැයි ද වාර්තා වේ.", "URL": "https://lankatruth.com/si/?p=86100", "Category": "විදෙස් පුවත්", "Parent URL": null}