{"Source": "Lankatruth", "Timestamp": "February 11, 2021", "Headline": "ජයලාල් රෝහණ දිවි රඟ මඬලෙන් නික්මයයි", "News Content": "ප්‍රවීණ වේදිකා සහ ටෙලිනාට්‍ය මෙන්මා සිනමා රංගණ ශිල්පියකු වන ආචාර්ය ජයලාල් රෝහණ අද (11) පස්වරුවේ රාගම ශික්ෂණ රෝහලේදී අභාවප්‍රාප්ත වී තිබේ. ඔහු රංගන ශිල්පියකු, නාට්‍ය අධ්‍යක්‍ෂවරයකු, ගුවන් විදුලි පිටපත් රචකයකු, දේශකයකු, ගුරුවරයකු, ලේඛකයකු මෙන්ම වේශ නිරූපන ශිල්පියකු ලෙසින් ද ලාංකේය කලා ක්ෂේත්‍රයට සිය දායකත්වය සැපයූ ජයලාල් රෝහණයන් මිය යනවිට 56 වැනි වියේ පසුවිය. ජයවර්ධන පුර කෝට්ටේ ඉපදී හැදී වැඩුණු ඒ මහතා මූලික අධ්‍යාපනය හදාරන ලද්දේ කෝට්ටේ ආනන්ද ශාස්ත්‍රාලයෙනි. 1980 වසරේදී උසස් පෙළින් සමත් වූ ඔහු අනතුරුව උසස් අධ්‍යාපන කටයුතු සඳහා පේරාදෙණිය විශ්වවිද්‍යාලයට ඇතුළත් වූයේය. එහිදී ආචාර්ය ගාමිණී හත්තෙට්ටුගම, ඈෂ්ලි හැල්පෙ ආදී වියතුන් සමග කටයුතු කිරීමට ඔහුට අවස්ථාව ලැබුණි. වේදිකා නාට්‍යය රංගන ශිල්පියෙකු ලෙස කටයුතු කරමින් සිටියදී ටෙලිනාට්‍ය රංගන ශිල්පියෙකු ලෙස සිය දායකත්වය දැක්වීමට ඔහුට අවස්ථාව හිමිවිය. ඔහු ශාස්ත්‍රපති උපාධිය ලැබුවේ සමාජ විද්‍යාව, දර්ශනය, නාට්‍ය හා රංග කලාව යන විශයන් සම්බන්ධයෙනි. පසු කලෙක ඔහු මොරටුව විශ්වවිද්‍යාලයේ ආරාධිත කථාකාචාර්යවරයකු ලෙසද, පාසල් විෂය ධාරාව සඳහා නාට්‍ය හා රංග කලාව පිළිබඳ ගුරුවරයකු ලෙසද ‍සේවය කළේය. ඔහු දෙස් විදෙස් ආයතනවල ආරාධිත දේශකයකුද ලෙසද දායකත්වය සපයා ඇත. වේදිකා නාට්‍යවල අංග රචනය පිළිබඳ “සැබෑ මුහුණේ වෙස් මුහුණු” යන කෘතිය ද, වේදිකා රංගාලෝකය පිළිබද “සබේ විදුලි විලක්කුව” යන කෘතියද ඔහු රචනා කළ අතර, එම ක්ෂේත්‍ර පිළිබඳව විධිමත් ම කෘතියක් රචනා කළ පළමු වැන්නා ඔහු බවද සැලකේ. ඔහුගේ මුල්ම සිනමා නිර්මාණය වූයේ පරාක්‍රම නිරිඇල්ල මහතාගේ “අයෝමා” චිත්‍රපටයයි. මෑත කාල‍යේදී චේදිකාගත වූ “ගොන්ඩෝලා” වේදිකා නාට්‍යය නිර්මාණය කරනු ලැබුවේද ඔහු විසිනි. ‍ “ඉසුරු යෝගය” ටෙලි නාට්‍යයේ මුතුමිණ නම් චරිතය වෙනුවන් දැක්වූ රංගන දායකත්වය සඳහා 2006 වසරේදී සුමති ටෙලි සම්මාන උළෙලේ, රාජ්‍ය සම්මාන උළෙලේ සහ සිග්නීස් සම්මාන උළෙලේ හොඳම නළුවා සම්මානයෙන්ද ජයලාල් රෝහණයන් පිදුම් ලැබීය. ජයලාල් රෝහණ රංගනවේදියා ගංඟාවක්, ගරු කතානායකතුමනී, හන්කිති දහතුන, ඉන්විසිබල් වේල්ස් ලීටා, ලොකා, කළු සහ සුදු, කැලණි පාලම, මාත් එක්ක නටන්න, සක්විති මොළ, සපත්තු කබලක් සහ මරණයක්, සිකුරා, සොක්‍රටීස් යන වේදිකා නාට්‍යවලත්, අහසට තව ආදරෙයි, බොරළු පාර, දෙවෙනි ගමණ, ගජමුතු, ඉහිරුණු කිරි, ඉසුරු යෝගය, එකට ගැටුම, මහතලා හටන, මන්ගල තෑග්ග, දෙවෙනි ගමණ, මිනිස්සු, නැට්ටුක්කාරියෝ, නිල් අහස ඔබ, නිරිසත්වයෝ, රති විරති, රිදී දූවිලි, සල්මල් ලන්ද, සඳගල තැන්න, සරා ආදී ටෙලි නාට්‍යවලත්, අයෝමා, සිහින දේශය, ටිකිරි සුවඳ, සින්හාවලෝකනය, නිම්නයක හුදකලාව, නිදහසේ පියා ඩීඑස්, ප්‍රසිඩන්ට් සුපර් ස්ට්‍රා, ද නිවුස්පේපර්, මිස් ජෙනිස්, අකරාක්ෂා ආදී සිනමා කෘතිවලටත් දායකත්වය ලබා දී ඇත.", "URL": "https://lankatruth.com/si/?p=110443", "Category": "කලා පුවත්", "Parent URL": null}