{"Source": "Lankatruth", "Timestamp": "July 9, 2018", "Headline": "මහින්දානන්දගේ නඩුව නව විනිසුරුවරයෙක් යටතේ විභාගයට", "News Content": "මහින්ද පිලේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව ගොනු කර තිබෙන නඩුව කොළඹ මහාධිකරණ විනිසුරු සම්පත් අබේකෝන් මහතා ඉදිරියේ අද (09) විභාගයට ගෙන තිබේ. මෙම නඩුව කොළඹ මහාධිකරණ විනිසුරු ගිහාන් කුලතුංග මහතා නොමැති අධිකරණයකවිභාගයට ගන්නා මෙන් අභියාචනාධිකරණය ජුනි 20වනදා නියම කරන ලදී. ඒ අනුව මෙම නඩුව කොළඹ මහධිකරණයේ ප්‍රධාන විනිසුරු ඒ.ඒ.ආර්. හෙයියන්තුඩුව මහතා ඉදිරියේ කැඳවූ අවස්ථාවේදී එය වැඩිදුර විභාගය සඳහා විනිසුරු විකුම් කළුආරච්චි මහතා වෙත යොමු කිරීමට නියම විය. එහෙත් විනිසුරු විකුම් කළුආරච්චි මහතා සඳහන් කර සිටියේ තමා මෙම නඩුව විභාග කිරීමට අකමැත්ත පළ කරන බවයි. ඒ අනුව මෙම නඩුව විභාග කිරීම සඳහා විනිසුරු සම්පත් අබේකෝන් මහතා පත් කිරීමට නියම විය. අනතුරුව මෙම නඩුව විනිසුරු සම්පත් අබේකෝන් මහතා ඉදිරියේ කැඳවූ අතර එහිදී නඩුවේ ඉදිරි කරුණු සලකා බැලීම සඳහා එය ලබන 17 වනදා කැඳවීමටද විනිසුරුවරයා නියෝග කර ඇත. ඇමැතිවරයකු ලෙස කටයුතු කරමින් සිටියදී උපයාගත නොහැකි රුපියල් දෙකෝටි හැත්තෑ ලක්ෂයක (රු. 27,000,000) මුදලක් වැයකොට කොළඹ කින්සි පාරේ නිවසක් මිලදී ගැනීම තුළින් මුදල් විශුද්ධිකරනය වැළැක්වීමේ පනත යටතේ වරදක් සිදුකර ඇතැයි චෝදනා කරමින් මහින්දානන්ද අළුත්ගමගේ මන්ත්‍රීවරයාට එරෙහිව නීතිපතිවරයා විසින් මෙම නඩුව පවරා තිබේ.", "URL": "https://lankatruth.com/si/?p=55885", "Category": "පුවත්", "Parent URL": null}