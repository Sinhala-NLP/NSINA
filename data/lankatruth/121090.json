{"Source": "Lankatruth", "Timestamp": "August 9, 2021", "Headline": "කප්පම් තොගයක් රැගෙන මිලින්ද ඉන්දියාවට යයි…", "News Content": "ඉන්දියාවේ ශ්‍රී ලංකා මහ කොමසාරිස්වරයා වශයෙන් පත්කර සිටින මිලින්ද මොරගොඩ මෙම මාසයේදී එහි වැඩ භාරගැනීමට පෙර ‘එට්කා ගිවිසුම’ අත්සන් කිරීමට යළි සූදානම් වීම, කොළඹ වරායේ බටහිර ජැටිය පවරාදීම, මෙරට විදුලි බල සහ ඛනිජ තෙල් වෙළඳපොළ ඉන්දියාවට සුවිශාල වශයෙන් විවෘත කර දීම ඇතුළු ඉන්දියාව පිනවන කප්පම් තොගයක් ලබාදීමේ සූදානමක් ඇති බවට කරුණු අනාවරණය වේ. මිලින්ද මොරගොඩ මෙම තනතුර සඳහා පසුගිය වසරේ අගෝස්තු මාසයේදී නම්කර තිබුණද එම ධුරයේ දිවුරුම් දීමට ඉන්දියාව ඉඩ නොදී මෙරට ආණ්ඩුවට දැඩි පීඩනයක් එල්ල කර තිබිණි. එහි ප්‍රතිඵලයක් වශයෙන් වසරකට ආසන්න කාලයක් ඉන්දියාවේ ශ්‍රී ලංකා මහ කොමසරිස් තනතුර පුරප්පාඩු වී පැවතිණි. එම කාලය තුළ කොළඹ වරායේ නැගෙනහිර ජැටිය ඉන්දියාවට ලබාදීම සඳහා ආණ්ඩුව සූදානම් වුවද එයට එරෙහිම ගොඩනැගුනු දැවැන්ත විරෝධතාවය හමුවේ හකුලා ගැනීමට සිදුවිය. ඒ නිසා බටහිර ජැටිය ලබාදීමට ආණ්ඩුව මේ වන විට ක්‍රියාකරමින් සිටී. මෙහි ප්‍රධානම කොන්දේසියක් හැටියට ඉන්දියාව සමග ආර්ථික සහ තාක්ෂණික සහයෝගීතා ගිවිසුම (එට්කා) අත්සන් කිරීම සහ විදුලිබල සහ ඛනිජ තෙල් සම්බන්ධයෙන් මෙරටට පවතින ස්වාධීනත්වය පාවාදීමේ පවතී. ඉන්දීය අයි.ඕ.සී. සමාගමට මෙරට ඛනිජ තෙල් වෙළඳපොළ විවෘත කරදීම එක්සත් ජාතික පක්ෂ ආණ්ඩුවක් යටතේ ඇමතිවරයෙකුව සිටි මිලින්ද මොරගොඩගේ මැදිහත් වීමෙන් සිදුකරනු ලැබීය. මේ වන විට මිලින්ද මොරගොඩ එම සක්‍රීය දායකත්වය යළි ලබාදීම සමගින් ඉන්දීය මහ කොමසාරිස් වශයෙන් පත්වී යාමට සූදානමින් සිටී.", "URL": "https://lankatruth.com/si/?p=121090", "Category": "පුවත්", "Parent URL": null}