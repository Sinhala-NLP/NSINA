{"Source": "Lankatruth", "Timestamp": "February 8, 2021", "Headline": "මිනුවන්ගොඩින් තවත් පොකුරක්… මංගල උත්සවයක සිටි 250කින් 131කටම කොරෝනා…", "News Content": "මෙරට තුළ කොවිඩ් – 19 දෙවන රැල්ල ආරම්භ වූ මිනුවන්ගොඩින් තවත් කොවිඩ් පොකුරක් බිහිවී තිබේ. ඒ මිනුවන්ගොඩ, උඩුගම්පොළ ප්‍රදේශයේ හෝටලයක පැවැති විවාහ මංගල උත්සවයකට සහභාගි වූ 250ක පමණ පිරිසකින් 131 දෙනෙකුටම කෝවිඩ් – 19 ආසාදනය වීම හේතුවෙනි. පසුගිය 26 වැනිදා මෙම විවාහ උත්සවය පවත්වා තිබෙන අතර නිරෝධායන නීති උල්ලංඝනය කරමින් විවාහ උත්සවයට දෙසිය පනහක් පමණ සහභාගි වී තිබෙන බවට තොරතුරු වාර්තා වී ඇතැයි මිනුවන්ගොඩ පරිපාලන මහජන සෞඛ්‍ය පරීක්ෂක සමින්ද සමරදිවාකර සඳහන් කරයි. මේ නිසා හෝටල් හිමිකරුට එරෙහිව නීති මගින් කටයුතු කරන බවද ඔහු අවධාරණය කරයි. කෝවිඩ් – 19 නීතිරීතිවලට අනුව නිවසක පැවැත්වෙන මංගල උත්සවයකට සහභාගී කරගත හැකි පුද්ගල ප්‍රමාණය 50ක් බවද හෝටලයක හෝ උත්සව ශාලාවක පැවැත්වෙන විවාහ මංගල උත්සවයක් සඳහා සහභාගී කරගත හැකි උපරිම පුද්ගල සංඛ්‍යාව 150ක් බවද ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ ලේකම් මහේන්ද්‍ර බාලසූරිය පවසයි.", "URL": "https://lankatruth.com/si/?p=110169", "Category": "කොවිඩ් -19 (කොරෝනා ) පුවත්", "Parent URL": null}