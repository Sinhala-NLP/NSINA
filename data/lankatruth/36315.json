{"Source": "Lankatruth", "Timestamp": "June 21, 2017", "Headline": "උමා ඔය ව්‍යාපෘතියේ විනාශය ඉහළ යයි – 28වනදා දැවැන්ත විරෝධතාවයක්", "News Content": "උමා ඔය ව්‍යාපෘතිය හේතුවෙන් මේ වනවිට බරපතල අනතුරකට මුහුණදී තිබෙන බණ්ඩාරවෙල ප්‍රදේශය අවධානම් කලාපයක් බවට පත් කරන ලෙස කරන ඉල්ලීම ඇතුළු තවත් ඉල්ලීම් කිහිපයක් මුල් කරගනිමින් උමා ඔය බහු විනාශකාරී ව්‍යාපෘතියට එරෙහි ජනතා පෙරමුණ ලබන 28වනදා පෙරවරු 9.00ට බණ්ඩාරවෙල නගරයේදී දැවැන්ත විරෝධතාවයක් පැවැත්වීමට සංවිධානය කර ඇති බව එම ජනතා පෙරමුණේ කැඳවුම්කරු ඌව පළාත් සභාවේ ජවිපෙ මන්ත්‍රී සමන්ත විද්‍යාරත්න මහතා සඳහන් කරයි. ඒ මහතා මේ බව පැවසූවේ අද (21) බණ්ඩාරවෙල ප්‍රදේශයේ පැවැත්වූ මාධ්‍ය හමුවකදීය. උමා ඔය ව්‍යාපෘතිය හේතුවෙන් විනාශවී ගිය නිවසක සිට මෙම මාධ්‍ය හමුව පැවැත්වීම විශේෂත්වයක් වූ අතර ඒ සඳහා 200කට අධික ප්‍රදේශවාසීන් පිරිසක් සහභාගීවීමද විශේෂත්වයකි. තම ඉල්ලීම් අතර නිවාස, ඉඩම්, වගාබිම් ඇතුළු දේපළ හානිවූවන්ට නිසිලෙස වන්දි ගෙවන ලෙසත් මෙම ව්‍යාපෘතිය නිසා සිදුවීමට නියමිත ඉදිරි හානි නැවැත්වීමට කටයුතු කරන ලෙසත් ආණ්ඩුවට බලකිරීමට කටයුතු කරන බවත් සමන්ත විද්‍යාරත්න මහතා පැවසී ය. අද අළුයම වනවිටත් තත්පරයකට ඝන ලීටර් 976ක් වූ ජල කාන්දුව අද දහවල් වනවිට තත්පරයට ඝන ලීටර් 1060 දක්වා වර්ධනය වී ඇති බවත් සමන්ත විද්‍යාරත්න මහතා අවධාරණය කළේ ය. ඒ අනුව මේ වනවිට දිනකට ඝන ලීටර් නවකෝටි පහලොස් ලක්ෂ අසූහතරදහසක (91,584,000 ) ජල කාන්දුවක් සිදුවෙමින් තිබෙන බවත් ඒ මහතා හෙළිදරව් කර සිටියේ ය.", "URL": "https://lankatruth.com/si/?p=36315", "Category": "පුවත්", "Parent URL": null}