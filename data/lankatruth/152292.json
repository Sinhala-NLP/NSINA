{"Source": "Lankatruth", "Timestamp": "September 27, 2023", "Headline": "ෆයිසර් එන්නත් ලක්ෂ 140කින් ලක්ෂ 120ක්ම කල් ඉකුත්වීම නිසා විනාශ කරන්න වුනා – කෙහෙලිය", "News Content": "කොවිඩ් 19 පාලනය සඳහා මෙරටට ගෙන්වන ලද ෆයිසර් එන්නත් ලක්ෂ 140කින් භාවිතා කොට තිබුණේ 13%ක ප්‍රමාණයක් පමණක් බවත් ඉතිරි එන්නත් ලක්ෂ 120ක පමණ ප්‍රමාණය කල් ඉකුත් වීම හේතුවෙන් විනාශ කර දැමීමට සිදු වූ බවත් සෞඛ්‍ය ඇමති කෙහෙලිය රඹුක්වැල්ල මහනුවර දී පැවති මාධ්‍ය හමුවකදී පවසා තිබේ. කොවිඩ් 19 ව්‍යාප්තිය යම් ප්‍රමාණයකට පාලනය වීමත් සමඟ නිකරුණේ එම එන්නත් ලබා ගැනීම වෙනත් රෝගවලට අත වැනීමක් වන බවට සමාජය තුළ මත පැතිර යාමත් සමග එන්නත් ලබා ගැනීමෙන් ජනතාව දුරස් වීම හේතුවෙන් එම එන්නත් ඉතිරි වූ බව සෞඛ්‍ය ඇමති එහිදී පවසා ඇත. ඉතිරි වූ එන්නත්වල ජීව කාලය අවසන් වීමට පෙර එම එන්නත් යාබද හිතවත් රටවලට ලබා දීමට ඇති හැකියාව සම්බන්ධයෙන් ලෝක සෞඛ්‍ය සංවිධානය සමඟ සාකච්ඡා කළත් එම එන්නත් ලබා ගැනීමට ඉදිරිපත් වූ රටවල් තුනක් ගබඩා කිරීම් ඇතුළු ප්‍රශ්න කීපයක් හේතුවෙන් එන්නත් ලබා ගැනීම ප්‍රතික්ෂේප කළ බව සෞඛ්‍ය ඇමති කෙහෙලිය රඹුක්වැල්ල එම මාධ්‍ය හමුවේදි පවසා තිබේ. එන්නත්වල ජීව කාලය ඉකුත් වීම හේතුවෙන් ඒවා විනාශ කිරීම හැර වෙනත් විකල්පයක් නොතිබූ බැවින් එම එන්නත් තොග විනාශ කර දැමීමට සිදු වූ බව පවසා ඇති සෞඛ්‍ය ඇමති 2015 සිට නිකුත් වූ විගණන වාර්තා අනුව සෑම වසරකම කල් ඉකුත් වූ ඖෂධ ඉවත දැමීම සිදු වන බවද පවසා ඇත. ඖෂධ ඉවත දැමීම සම්පූර්ණයෙන් නවතා දැමිය නොහැකි බවත් එය අවම කර ගැනීම සඳහා වූ වැඩ පිළිවෙළකට යා යුතුව තිබෙන බවත් සෞඛ්‍ය ඇමති කෙහෙලිය රඹුක්වැල්ල එහිදී වැඩිදුරටත් පවසා තිබේ. කොවිඩ් 19 ව්‍යාප්තිය යම් ප්‍රමාණයකට පාලනය වීමත් සමඟ නිකරුණේ එම එන්නත් ලබා ගැනීම වෙනත් රෝගවලට අත වැනීමක් වන බවට සමාජය තුළ මත පැතිර යාමත් සමග එන්නත් ලබා ගැනීමෙන් ජනතාව දුරස් වූ බව මෙම මාධ්‍ය හමුවේදී ඇමති කෙහෙලිය රඹුක්වැල්ල ප්‍රකාශ කළද කොවිඩ් 19 සමාජය තුළ පැතිර යන සමයේදිද එම එන්නතට විරුද්ධව විශාල ලෙස ව්‍යාජ සමාජ මතයක් නිර්මාණය විය. එම මතය නිර්මාණය වීමට බොහෝ සෙයින් බලපෑ කරුණු අතර කෙහෙලිය රඹුක්වැල්ලද ඇමතිවරයෙකු ලෙස සිටි ගෝටාබය රාජපක්ෂ ආණ්ඩුව ධම්මික පැණිය ප්‍රචලිත කිරීම, ජීවන් කරන ලද වතු ගංගාවලට මුදා හැරීම, වැනි අවිද්‍යාත්මක ක්‍රියාකාරකම් ගණනාවක නිරතවීමද බල පා තිබිණි.", "URL": "https://lankatruth.com/si/?p=152292", "Category": "පුවත්", "Parent URL": null}