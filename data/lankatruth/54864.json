{"Source": "Lankatruth", "Timestamp": "June 21, 2018", "Headline": "දන්සැල් සඳහා ටින් මාළු ගැනීමේදී සැළකිලිමත් වන්න", "News Content": "එළඹෙන පොසොන් සමයේ දන්සැල් සඳහා ටින් මාළු භාවිත කරන්නේනම් ඒ පිළිබඳ වඩාත් සැළකිලිමත්වන ලෙස මහජන සෞඛ්‍ය පරීක්ෂකවරුන්ගේ සංගමය දන්සැල් සංවිධායකවරුන් වෙත දන්වා සිටියි. එම සංගමයේ සභාපති උපුල් රෝහණ මහතා සඳහන් කර සිටියේ මේ වන විට දන්සැල් විශාල ප්‍රමාණයක් සඳහා ලියාපදිංචිය සිදුකර ඇති බවයි. ව්‍යාපාරිකයින් විසින් ටින්මාළු පරිත්‍යාග කිරීමේදී හෝ එකවර ටින්මාළු විශාල ප්‍රමාණයක් ගැනීමේදී පරිභෝජනයට නුසුදුසු ටින්මාළු පැමිණිය හැකි බැවින් සංවිධායකවරුන් මේ පිළිබඳ විශේෂ අවධානයක් යොමු කරන ලෙස සෞඛ්‍ය පරීක්ෂකවරුන්ගේ සංගමය පවසා සිටියි. එසේම සැමන් ටින් විවෘත කළ පසු ආගන්තුක ජීවියෙකු හෝ ද්‍රවයක් ඇත්නම් වහාම සෞඛ්‍ය වෛද්‍ය නිලධාරී කාර්යාලයට හෝ මහජන සෞඛ්‍ය පරීක්ෂකවරයාට දැනුම් දීමට කටයුතු කරන ලෙස උපුල් රෝහණ මහතා පවසයි. කෙසේ වෙතත් දන්සැල් සඳහා ටින්මාළු භාවිත නොකර ඒ වෙනුවට ආදේශක භාවිතයට ගැනීම සුදුසු බව සෞඛ්‍ය වෛද්‍ය නිලධාරීන් වැඩිදුරටත් පවසයි.", "URL": "https://lankatruth.com/si/?p=54864", "Category": "පුවත්", "Parent URL": null}