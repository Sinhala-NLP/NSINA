{"Source": "Lankatruth", "Timestamp": "September 16, 2022", "Headline": "පාස්කු ප්‍රහාරයේ පැමිණිල්ලකට මෛත්‍රීපාලට නොතීසි නිකුත් කරයි", "News Content": "පාස්කු ඉරුදින ප්‍රහාරය සම්බන්ධයෙන් වන නඩුවකට අදාලව හිටපු ජනාධිපති මෛත්‍රීපාල සිරිසේනට ඔක්තෝබර් මස 14 වනදා අධිකරණයේ පෙනීසිටින ලෙස දන්වා කොළඹ කොටුව මහෙස්ත්‍රාත් අධිකරණය අද (16) නොතීසි නිකුත් කර තිබේ. ඒ කොළඹ කොටුව මහේස්ත්‍රාත් තිළිණ ගමගේ ඉදිරියේ සිරිල් ගාමිණී පියතුමා සහ පාස්කු ප්‍රහාරයෙන් වින්දිත පුද්ගලයෙකු වන ජේසුදාසන් නඩේසන් විසින් ඉදිරිපත් කළ පුද්ගලික පැමිණිල්ලක් සලකාබැලීමෙන් අනතුරුවය. එම පැමිණිල්ල මගින්, පාස්කු ඉරුදින එල්ල කෙරුණු ත්‍රස්තවාදි ප්‍රහාරය නොසැලකිලිමත් ලෙස සහ වළක්වාගැනීමට ක්‍රියාත්මක නොවීම සම්බන්ධයෙන් හිටපු ජනාධිපති මෛත්‍රීපාල සිරිසේන සැකකරු එලෙස නම් කර ඇත.", "URL": "https://lankatruth.com/si/?p=139321", "Category": "පුවත්", "Parent URL": null}