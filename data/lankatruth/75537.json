{"Source": "Lankatruth", "Timestamp": "June 11, 2019", "Headline": "තුන්වෙනි, විකල්ප කඳවුර නිර්මානය කරන්න අපි ලෑස්තියි", "News Content": "දිගුකාලීන අරමුණු සහිතව විකල්ප වාමාංශික ප්‍රගතිශීලී පුළුල්තම ජනතා කඳවුරක් නිර්මාණය කර ගැනීම වෙනුවෙන් මේ වනවිතටත් විශ්වවිද්‍යාල ආචාර්යවරු, නීතිවේදීන්, කලාකරුවන්, සාහිත්‍යධරයින්, වාමාංශික ව්‍යාපාරවල ක්‍රියාදරයින්, ප්‍රගතිශීලී ව්‍යාපාර, සිවිල් සංවිධාන, සිවිල් පුරවැසියන් සමග සංවාදයකට මුල පුරා ඇති බව ජනතා විමුක්ති පෙරමුණේ නායක අනුර දිසානායක මහතා අවධාරණය කරයි. අනුර දිසානායක මහතා මේ බව සඳහන් කර සිටියේ පසුගිය 09වනදා පැවති කැලණිය ආසනයේ ජනතා විමුක්ති පෙරමුණේ ආසන බලමණ්ඩල රැස්වීම අමතමිණි. එහිදී මේ සම්බන්ධයෙන් තවදුරටත් අදහස් දැක්වූ අනුර දිසානායක මහතා… “ජනාධිපතිවරණයට අපි මුහුණ දෙන්න ඕනකම තිබෙනවා. ඒ නිසා අපි කෙටිකාලීනව එන අබියෝගයන්වලට මුහුණ දෙනවා වගේම දිගුකාලීන වැඩපිලිවෙලක් අපිට ඕනා. දිගුකාලීනව අවශ්‍ය වී තිබෙන්නේ කුමක්ද? ඒ නිසා අපි හමුවේ තිබෙන වගකීම තමයි පුළුල්තම ජනතා කඳවුරක්, විකල්ප වාමාංශික ප්‍රගතිශීලී ජනතා කඳවුරක් නිර්මාණය කළ යුතුව තිබෙනවා. අපි කවුරුත් අතර කරගන්නා සංවාදයකදී, ඒක විශ්වවිද්‍යාල ආචාර්යවරු, නීතිවේදීන්, කලාකරුවන්, සාහිත්‍යධරයින්, වාමාංශික ව්‍යාපාරවල ඉන්න සගයින්, ප්‍රගතිශීලී ව්‍යාපාර, සිවිල් සංවිධාන, සිවිල් පුරවැසියන් මේ සියලුදෙනා අතරම අපි සංවාදයක් පටන්ගමු. අපි අද ඒ සංවාදයට මුලපුරලා තිබෙන්නේ. ඒ සංවාදයෙන් අපි ගොඩනගාගමු අපිට එකඟවෙන්න පුළුවන් තැන්. අපි යන්න ඕන තැන. ඇතිවී තිබෙන අර්බුදය අපි කොහොමද තේරුම් ගන්නේ. මේ අර්බුදයට විසඳුම් හොයාගන්නේ කොහොමද? අපි අතර එකඟතාවයන්වල ස්වභාවයන් කොහොමද කියන විධිමත් සාකච්ඡාවක් හරහා විදිමත් මධ්‍යස්ථානයක් අපි ගොඩනගමු. ඒක අපි දිගුකාලීන අරමුණකට හදන්නේ. හැබැයි දිගුකාලීන අරමුණ සඳහා යන ගමනේදී අපිට ජනාධිපති ඡන්දය ආවොත් අපි ජනාධිපතිවරණ ඡන්දයට තරඟ කරන්න ඕනා. ඒ නිසා අපි අපේක්ෂා කරනවා ඒ ගොඩනැගනෙ මධ්‍යස්ථානයෙන් එළඹෙන ජනාධිපතිවරණයට තරඟවදින්න. විකල්ප, තුන්වෙනි කඳවුරක් ලෙස ජනතා විමුක්ති පෙරමුණේ දායකත්වය ඇතිව. අපි ලෑස්තියි. මොකද මේක වෙනස් කරන්න ඕනා.”", "URL": "https://lankatruth.com/si/?p=75537", "Category": "පුවත්", "Parent URL": null}