{"Source": "Lankatruth", "Timestamp": "May 26, 2018", "Headline": "කරාපිටිය ළමා දැඩිසත්කාර ඒකකයේ මාස දෙකක සිටි ශල්‍යකර්ම නැවතිලා", "News Content": "වෛරස් උණ ආසාදනය වීමෙන් කරාපිටිය ශික්ෂණ රෝහලේ ළමා දැඩි සත්කාර ඒකකය පිරී ගොස් ඇති බවත් මේ හේතුවෙන් වෙනත් ළමා ශල්‍යකර්ම කිරීමට නොහැකි තත්වයක් උද්ගත වී ඇති බවත් කරාපිටිය රෝහලේ ළමා ශල්‍ය වෛද්‍ය ජනිත් ලියනගේ මහතා පවසයි. රජයේ වෛද්‍ය නිලධාරීන්ගේ සංගමයේ කරාපිටිය රෝහල් ශාඛාව අද(26) සංවිධානය කරන ලද මාධ්‍ය හමුවකදී මේ බව සඳහන් කළේ ය. පිළිකා ඇතලු වෙනත් බරපතල රෝගී තත්වයන් සඳහා ශල්‍යකර්ම සිදු කළ යුතු දරුවන්ට ප්‍රතිකාර කිරීමට මේ තත්වය හේතුවෙන් නොහැකි වී ඇත. දකුණු පළාත තුළ පවතින එකම ළමා දැඩි සත්කාර ඒකකය මෙය වන අතර වෛරස් උණ රෝගය වැලදී අසාද්‍ය වූ දරුවන්ගෙන් දැනට එය පිරී පවතී. මේ හේතුවෙන් වැඩිහිටියන් ඇතුලත්කරන දැඩි සත්කාර ඒකකවලද දරුවන් ප්‍රතිකාර ලබමින් සිටියි. ළමා දැඩි සත්කාර ඒකකය තුළ පවතින්නේ ඇදන් 7ක් පමණක් වන අතර එක් ඇදක වටිනාකම රුපියල් ලක්ෂ 50ක් පමණ වන බවත් පවතින පහසුකම් හිඟ වීමෙන් දැනට මාස දෙකක පමණ සිට ශල්‍යකර්ම සිදු නොකරන බවත් වෛද්‍ය ජනිත් ලියනගේ මහතා පවසයි. ළමා දැඩි සත්කාර ඒකකය පවතින ගොඩනැගිල්ල තුළ තවත් ඇදන් හයකට ඉඩ පවතියි. වෛද්‍යවරුන් මාධ්‍ය හමුව පවත්වමින් තවත් ඇදන් හයකට අවශ්‍ය උපකරණ කඩිනමින් ලබා දෙන සෞඛය අමාත්‍යාංශයෙන් ඉල්ලා සිටියි.", "URL": "https://lankatruth.com/si/?p=52950", "Category": "පුවත්", "Parent URL": null}