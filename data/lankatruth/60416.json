{"Source": "Lankatruth", "Timestamp": "October 5, 2018", "Headline": "කෑගල්ල වගා හානිවලට විසඳුම් නැතොත් ගොවියන්ට පාරට බහින්න සිද්ධ වෙනවා", "News Content": "“කෑගල්ල දිස්ත්‍රික්කයේ වන සතුන්ගෙන් ගොවීන්ට සිදුවන හානිය අති විශාලයි. වගා හානියට මෙතෙක් කිසිවකුගෙන් උදව්වක් උපකාරයක් නැහැ. දහවල් කාලයට රිළවු, දඬුලේනුන් වගා විනාශ කරනවා. රාත්‍රී කාලයට වල් ඌරන්, ඉත්තෑවන්, ඌර මීයන් ගොවිතැන් විනාශ කරනවා. ගම්මු දේශපාලන අධිකාරියට වගේම ආයතන නිලධාරීන්වත් දැනුවත් කළා. වැඩක් වුණේ නැහැ. මීළඟට අපි කරන්නේ සංවිධානය සමග පාරට බහින එක.” යැයි ජනතා විමුක්ති පරෙමුණේ කෑගල්ල දිස්ත්‍රික් නායක, හිටපු පාර්ලිමේන්තු මන්ත්‍රී ගාමිණී රත්නායක මහතා සඳහන් කරයි. ඒ මහතා මේ බව පැවසූවේ ඊයේ (04) කෑගල්ල සණස රැස්වීම් ශාලාවේ පැවති, කෑගල්ල දිස්ත්‍රික්කයේ ගොවි සංවිධාන විසින් සංවිධානය කර තිබූ උත්සවයකට එක් වෙමිණි. එහිදී වැඩිදුරටත් අදහස් දැක්වූ ගාමිණී රත්නායක මහතා… “මෙම ආණ්ඩුව ජනතා අදහස් ගරු නොකරණ ආණ්ඩුවක්. ජනතා අදහස් පිළිගන්නේ නැහැ. පසුගිය කාලයේ නිවෙස්වලට වන සතුන් පැමිණ සිදු කරන විනාශ කිරීම් වැඩි වූ නිසා ඔවුන් පලවා හරින්න තුවක්කු දුන්නා. ඒවා දුන්නේ සල්ලි තියෙන අයට. ඒ අය තුවක්කු අරගෙන ගෙවල් ලස්සන කරන්න තියාගෙන ඉන්නවා. අවශ්‍ය පුද්ගලයට ගිනි අවිය නොදෙන නිසා ගම්වල ප්‍රශ්න වැඩිවෙලා. රජය ගොවීන් ගැන සොයා බලන්නේ නැහැ. මේ විදියට ගොවිතැනින් ජීවත් වන මිනිසුන් ආරක්ෂා කරන්න මේ ආණ්ඩුවට බැහැ. හොරකමට හුරු වූ රිළවුන් දහවල් කාලයට නිවෙස්වලට බත් මුට්ටි අරන් යනවා. කෑගල්ල දිස්ත්‍රික්කයේ අක්කර විසිදාහක (20,000) කුඹුරු වගා කරනවා. ග්‍රාම සේවා මට්ටමින් සොයාගත් තොරතුරු අනුව කෑගල්ල දිස්ත්‍රික්කයේ දැනට රිළවුන් අසූදාහකට (80,000) වැඩිය ඉන්නවා. වසරකට මේ රිළවුන් කෑගල්ල දිස්ත්‍රික්කයට බිලියන 09ක පමණ පාඩුවක් සිදුකරනවා. මේ ප්‍රශ්නය පිලිබඳව කෑගල්ල දිස්ත්‍රික් කමිටුවේ කතා කළා. වැඩක් වුණේ නැහැ. මේ ප්‍රදේශවල ජවතාවට අද තියෙන ප්‍රධානතම ගැටළුව මෙයයි.” මෙහිදී අදහස් දැක්වූ කෑගල්ල ජන අයිතියි සුරැකීමේ සංවිධානයේ කැඳවුම්කරු සමන්ත රණසිංහ මහතා… “කාලයක් තිස්සේ වන සතුන්ගෙන් වන හානියට මුහුණ දුන්නා. අපි ගම් මට්ටමේ හැම අයකුම දැනුවත් කළා. වැඩක් වුණේ නැහැ. දැන් අපිට තියෙන්නේ පාරට බහින්න. අපි ළඟදීම මාරාන්තික උපවාදයක් අරඹනවා.” මාවනැල්ල ගොවි සංවිධානයේ සභාපති ඩබ්ලිව්. අමරකෝන් බණ්ඩාර මහතාත්, රඹුක්කන බලල්ගොඩ ලීලා ඉසුරු සෝමවීර මහත්මියත් මෙහිදී අදහස් දැක්වූහ.", "URL": "https://lankatruth.com/si/?p=60416", "Category": "පුවත්", "Parent URL": null}