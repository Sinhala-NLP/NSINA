{"Source": "Lankatruth", "Timestamp": "October 6, 2019", "Headline": "ජනාධිපතිවරණ කාලය තුළ වර්ජනවල නොයෙදෙන්නැයි මැතිවරණ කොමසාරිස්ගෙන් ඉල්ලීමක්", "News Content": "ජනාධිපතිවරණ කාල සීමාව තුළදී අඛණ්ඩ වර්ජන ක්‍රියාමාර්ගවලට අවතීර්ණ නොවන්නැයි මැතිවරණ කොමිසමේ සභාපති මහින්ද දේශප්‍රිය මහතා සියලුම රාජ්‍ය සේවකයින්ගෙන් සහ අර්ධ රාජ්‍ය ආයතනවලින් ඉල්ලා සිටියි. ජනාධිපතිවරණ කටයුතු නිදහස් හා සාධාරණව පවත්වාගෙන යාම සඳහා සියලුම රාජ්‍ය සහ අර්ධ රාජ්‍ය ආයතනවල සේවකයින්ගේ උපරිම සහයෝගය අවශ්‍ය බව මහින්ද දේශප්‍රිය මහතා සඳහන් කර සිටියි. එසේම දැනට වැඩ වර්ජන ක්‍රියාමාර්ගවලට අවතීර්ණ වී ඇති වෘත්තීය සමිති, මෙම කාලසීමාව තුළ දී සාකච්ඡා මාර්ගයෙන් ගැටලු විසඳාගැනීමට කටයුතු කරන්නැයි ඒ මහතා ඉල්ලීමක් කර ඇත. එසේම වෘත්තීය අයිතිවාසිකම් දිනාගැනීමට අරගලවල නිරතව ඇති රාජ්‍ය හෝ පෞද්ගලික අංශවල වෘත්තීය සමිතිවල එම ඉල්ලීම් සඳහා සාකච්ඡාමය විසඳුම් කඩිනමින් ලබාදෙන්නැයි ද රජයේ නිසි බලධාරීන්ගෙන් ඉල්ලීමක් කරන බව ද මැතිවරණ කොමිසමේ සභාපතිවරයා පවසා ඇත. කුමන තත්වයක් පැවතිය ද නියමිත දිනයේදී නිදහස් හා සාධාරණ මැතිවරණයක් පැවැත්වීමට මැතිවරණ කොමිසම උපරිම ශක්තිය යොදවන බවද ඒ මහතා සඳහන් කර ඇත.", "URL": "https://lankatruth.com/si/?p=82391", "Category": "පුවත්", "Parent URL": null}