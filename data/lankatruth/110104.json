{"Source": "Lankatruth", "Timestamp": "February 7, 2021", "Headline": "විදේශ ශ්‍රමිකයන් කොල්ලකන ඇමති සහචරයන් මෙන්න – ස්ත්‍රී එකමුතුව ‍හෙළිකරයි", "News Content": "මේ වනවිට කොවිඩ් – 19 වසංගත තත්වය හේතුවෙන් මෙරටට පැමිණීමට නොහැකිව සිටින විදේශ ශ්‍රමිකයන්ගේ මුදල් කොල්ලකන ඇමති සම්බන්ධීකාරකයන් පිළිබඳව ප්‍රගතිශීලී ස්ත්‍රී එකමුතුව අද (07) පැවති මාධ්‍ය හමුවකදී කරුණු අනාවරණය කළෝය. විදේශ බලකාය යනුවෙන් හඳුන්වන කිසිදු වගකීමක් නැති සංවිධානයක සාමාජිකයන් ලෙස සංචාරක ඇමති ප්‍රසන්න රණතුංග විසින් බලය පවරන ලද ජීවන් ගත් කුමාර වීරසිංහ නැමැත්තා සහ කෙහෙළිය රඹුක්වැල්ල ඇමතිවරයා විසින් බලය පවරන ලද සුභාශන සුභවික්‍රම නැමැත්තාද පිළිබඳවද එහිදී කරුණු රැසක් අනාවරණය කළෝය. මෙම මාධ්‍ය හමුවට ප්‍රගතීශීලී ස්ත්‍රී එකමුතුව වෙනුවෙන් පාර්ලිමේන්තු මන්ත්‍රීනී ආචාර්ය හරිනී අමරසූරිය, දෙහිවල ගල්කිස්ස නිගර සභාවේ ජවිපෙ මන්ත්‍රීනී සමන්මලී ගුණසිංහ සහ ප්‍රගතිශ්‍රීලී ස්ත්‍රී එකමුතුවේ සරෝජා සාවිත්‍රි පෝල්රාජ් සහභාගී වූවෝය. එම මාධ්‍ය හමුවේ සම්පූර්ණ විස්තර පහත පළ වේ. අසරණභාවයට පත්වෙලා ඉන්න විදේශගත ශ්‍රී ලාංකිකයින් ගෙන්වා ගන්න ක්‍රමවත් වැඩපිළිවෙළක් තවමත් නැහැ… ජාතික ජන බලවේගයේ පාර්ලිමේන්තු මන්ත්‍රීනි ආචාර්ය හරිනි අමරසූරිය “ප්‍රගතිශීලී ස්ත්‍රී එකමුතුව සංවිධානයෙන් මේ මාධ්‍ය හමුව පවත්වන්නේ විදේශ රැකියාවලට ගිය ශ්‍රී ලාංකිකයන් කොවිඩ් තත්වය තුළ ආපසු මව්රටට ගෙන්වා ගැනීමට විධිමත් වැඩපිළිවෙළක් නොතිබීම තුළ ඇතිවී තිබෙන කරුණු නැවත වරක් රට හමුවේ හෙළි කිරීමටයි. කොවිඩ් පළමු රැල්ල ඇතිවුණ පසුගිය මාර්තු මාසයේ සිට මේ සම්බන්ධයෙන් රජය විශේෂ මැදිහත්වීමක් කළ යුතු බව අපි දිගින් දිගටම අවධාරණය කළා. මැදපෙරදිග සේවය කරන අපේ සහෝදරියන් සම්බන්ධයෙන් විශේෂ මැදිහත්වීමක් අවශ්‍ය බව අපි දිගටම අවධාරණය කළා. නමුත් රජය කිසිම සැලකිල්ලක් දැක්වූවේ නැහැ. මේ වනවිට ගිවිසුම් අවසන් වී රැකියා අහිමිවී, වීසා කාලය ඉකුත් වීමෙන් විශාල පිරිසක් මහමගට වැටිලා. අනිකුත් ශ්‍රී ලාංකිකයන් ඇතුලු පිරිසගේ අනුකම්පාව, රැකවරණය මැද ඔවුන් සිටිනවා මිස ඔවුන් ආරක්ෂා කරන්න රජය මැදිහත්වී විශේෂ වැඩපිළිවෙළක් යෙදුවේ නැහැ. ඒ නිසා අපි විදේශ රැකියා කාර්යාංශය ඉදිරිපිට උද්ඝෝෂණයක් කරලා නිලධාරීන් හමුවී කරුණු ඉදිරිපත් කළා. ඒකට කිසිම ප්‍රතිචාරයක් ආවෙත් නැහැ. තත්වය උත්සන්නවී මියයන සංඛ්‍යාව වැඩිවන විට ප්‍රශ්නය තවත් උග්‍ර වෙලා. තානාපති කාර්යාලවල කාර්යමණ්ඩලය අඩු කිරීමත් එක්ක දුරකතනයට පිළිතුරු ලබාදෙන්නවත් කෙනෙක් නැහැ. සුභසාධන මුදල් හෝ සහන සේවා ලබාදෙන්න තිබුණු ඉඩ සම්පූර්ණයෙන්ම ඇහිරිලා. මේ තත්වය හමුවේ පාර්ලිමේන්තුවේදී අනුර දිසානායක සහෝදරයා නිමල් සිරිපාලද සිල්වා ඇමතිවරයාට ප්‍රශ්න කිහිපයක්ම යොමුකළා. ආණ්ඩුව ඒ සියලු අවස්ථාවලදී කිව්වේ මේ පිරිස ගෙන්වා ගන්න වැඩපිළිවෙළක් සකස් කර තිබෙන බවක්. නමුත් ගෙන්වාගෙන ඇත්තේ රු. ලක්‍ෂ 4-5ක් වියදම් කිරීමේ හැකියාව ඇති අය විතරයි. වැඩසටහනක් තිබෙන බව ආණ්ඩුව කිව්වාට මුදල් ගෙවා පැමිණිය හැකි අය හැර අනික් කිසිදු විදේශ රැකියා කරන කෙනෙක් ගෙන්වා ගන්න වැඩපිළිවෙළක් නැහැ. ඔවුන් මේ රටට එවූ මුදල්වලින් තමයි විදේශ විනිමය ප්‍රශ්නයට උත්තර ලබාගත්තේ. නමුත් දැන් මේ වෙනකොට කීදෙනෙක් මිය ගිහින්ද, මුදල් ගෙවන්න බැරි අය කොපමණ ඉන්නවාද, ඔවුන් සම්බන්ධයෙන් පවතින තත්වය මොකක්ද? තොරතුරු කිසිවක් ලබාගන්න විදිහක් නැහැ. සති දෙකකට ඉස්සර ප්‍රගතිශීලී ස්ත්‍රී එකමුතුව හැටියට විදේශ රැකියා කාර්යාංශය ඉදිරිපිට උද්ඝෝෂණයක් කර අපේ යෝජනා කිහිපයක් නිලධාරීන්ට බාරදුන්නා. ඒ සාක්ච්ඡාවලදී ඔවුන් අවධාරණය කළේ මේ පිරිස ගෙන්වා ගැනීමේ වගකීම තියෙන්නේ විදේශ අමාත්‍යාංශයට සහ කොවිඩ් මර්දන කාර්යසාධක බලකායට බව. ඒ හැර අනෙක් කිසිදු ප්‍රශ්නයකට පිළිතුරු දෙන්න අපොහොසත් වුණා. මම පෞද්ගලිකව විදේශ කටයුතු අමාත්‍යාංශයට කතා කරන්න උත්සාහ කළා. නමුත් බැරිවුණා. අවසානයේ විදේශ කටයුතු අමාත්‍යාංශයේ ලේකම් කොළඹගේ මහත්මයාට අපිට සාකච්ඡාවක් ලබාදෙන ලෙස ඊමේල් පනිවුඩයක් යැවුවා. නමුත් මෙච්චර බරපතල ප්‍රශ්නයකට අද වෙනකම්වත් උත්තරයක් නැහැ. ඊට පස්සේ නිමල් සිරිපාල ඇමතිවරයාට ෆැක්ස් මගින් ප්‍රශ්නයට අදාල තොරතුරු දැනුම් දුන්නා. ඇමතිවරයා මාධ්‍යයට ප්‍රකාශ කර තිබුණා, විදේශ රැකියා නියුක්ති කාර්යාංශයෙන් වහාම වැඩ සටහනක් ආරම්භ කරන බව. අපිට ලැබෙන අභියාචනා සහ ඉල්ලීම් ලබාදෙන්න අවස්ථාවක් ඉල්ලා නිදහස් දවසේ ලිඛිතව දැනුම් දුන්නා. අපි මේ මැදිහත් වෙන්නේ දිනපතාම ලැබෙන විශාල ඉල්ලීම් ප්‍රමාණය නිසයි. විශේෂයෙන්ම කාන්තාවන්ගේ නම්, තොරතුරු සහ ඡායාරූප එකතු කරමින් විවිධ නිලධාරීන් පවා පීඩනයන් එල්ල කරන බවට තොරතුරු ලැබෙනවා. කාන්තාවන්ට විවිධාකාරයේ බලපෑම් කරන බව රහසක් නොවෙයි. නමුත් මේ වෙලාවේ අසරණ වෙලා ඉන්න කාන්තාවන්ට බලහත්කාරකම් කරනවා කියන්නේ තිරිසන් වැඩක්. මේ ආකාරයෙන් අපිට ලැබුණු ඉල්ලීම් ගණනාවක් තිබෙනවා. ඒ වීඩියෝ පට මාධ්‍ය හමුවේ ඉදිරිපත් කරනවා. මේ වාගේ අසරණ වුණු අය මෙරටට ගෙන්වා ගන්න තියෙන නිශ්චිත වැඩපිළිවෙළ මොකක්ද? මේ තොරතුරු දන්වන්න රජයෙන් දීල තියෙන දුරකතන අංකයට ප්‍රතිචාරයක්වත් ලැබෙන්නේ නැහැ. මේ රටේ ඉන්න අපිට මේ රටේ දුරකතන අංකයකට කතා කරන්න බැරිනම් විදේශගත වෙලා ඉන්න අය කොහොමද කරන්නේ? රජය මොන වැඩපිළිවෙළවල් ගැන කීවත් ක්‍රියාත්මක වන කිසිම වැඩපිළිවෙළක් නැහැ. මොවුන් වෙනුවෙන් කීයක් වෙන් කරලා තියෙනවාද? නිරෝධානයනට වෙන් කරන්නේ කොහෙද? ගෙන්වා ගන්න ගුවන් යානා යොදවන්නේ කවදාද? කීයක් යොදවනවාද? එන්නේ කවදාද? මේ තොරතුරු දැනගන්න අයිතියක් අපිට තියෙනවා. නිශ්චිතවම මේ තොරතුරු අපිට කියන්න. එහෙම නැතිව පොදුවේ වැඩසටහන් ගැන බොරු කිව්වාට වැඩක් නැහැ. අපි මේ සම්බන්ධයෙන් ආණ්ඩුවට බල කරමින් සත්‍ය තොරතුරු හෙළි කරන්න කියලා අවධාරණය කරනවා.” විදේශගත ශ්‍රී ලාංකිකයින් ගසා කන්න ආණ්ඩුවේම මැතිඅමතිවරු ගෝලයින්ට උදව් කරනවා.. ආණ්ඩුව බොරු කියමින් මෙරට ජනතාව රවටනවාසමන්මලී ගුණසිංහ – ප්‍රගතිශීලී ස්ත්‍රී එකමුතුව “අපි මේ කතා කරන්නේ තාමත් නොවිසඳුනු ප්‍රශ්නයක් ගැන. අනික් පැත්තෙන් ආණ්ඩුව ජනතාව නොමග යවන්න උත්සාහ කරනවා. මේ මාධ්‍ය සාකච්ාඡාවේදී හෙළිදරව් කළ යුතු විශේෂ කරුණු කිහිපයක් තියෙනවා. ආණ්ඩුවේ අගමැතිතුමා සහ ඇමතිවරුන් විදේශ රැකියා නියුක්ති කාර්යාංශයේ බිලියන 14ක මුදල් යොදවා මේ අය ගෙන්වා ගන්න කියලා සාකච්ඡා කර තිබුණා. නමුත් තාමත් මෙහෙයුමක් විදිහට මැදිහත් වෙලා නැහැ. ආණ්ඩුව තොරතුරු වසන් කළාට විදේශගත ශ්‍රමික කාන්තාවන්ගේ මළ සිරුරු 5-6ක් සමහර ගුවන්යානාවල ඇවිල්ලා තිබුණා. හලාවත, රාජාංගනය, අනුරාධපුර, හම්බන්තොට වගේ දුෂ්කර ප්‍රදේශවල අය මිය ගිහිල්ලා තියෙනවා. ඒ ගැන කිසිම දෙයක් රටට ඉදිරිපත් කරන්නේ නැහැ. පීඩාවට පත්වී ඉන්න විදේශ ශ්‍රමිකයින්ව නොමිලයේ ගෙන්වා ගන්නා බව නිමල් සිරිපාල ඇමතිවරයා කිව්වා. ඒ වෙනුවෙන් දුරකතන අංකයක් (8001919) පුවත්පත්වල පළ කර තිබුණා. මේ අංකයට ඕනෑ කෙනෙක් කතා කළොත් කිසිම ප්‍රතිචාරයක් ලැබෙන්නේ නැති බව දැනගන්න පුළුවන්. විදේශ රැකියාවලට ගිය අය ඇතුලු ලාංකිකයන් නොමිලේ ගෙන්වා ගන්නා බවට දැන්වීම් පළකර තිබුණා. ආණ්ඩුව ජනතාවට බොරු කියනවා. මේ ප්‍රශ්නය බාලගිරි දෝෂයට අහුවෙලා. විදේශගත ශ්‍රමිකයින් දිගින් දිගටම අපිට කතා කරනවා. ඔවුන් රෝහල්වල මරණාසන්න තත්වයේ පවා ඉන්නවා. අපි ආණ්ඩුවට කියනවා, ඔවුන් සම්බන්ධයෙන් බොරුවට කරුණු කියන්න එපා කියලා. විශේෂ වැඩපිළිවෙළක් සකස් කරනවා කියලා ආණ්ඩුව ‘විදේශ බලකායක්’ හදලා තියෙනවා. මෙරටට එන්න ඉන්න අය ලියාපදිංචිය දීලා තියෙන්නේ මේ විදේශ බලකායට. ඔවුන් විදේශ කටයුතු අමාත්‍යාංශයේ ලියාපදිංචි වුණාම ලංකාවට ගෙන්වා ගන්නා බව මුලින් කිව්වා. නමුත් පහුගිය කාලයේ ආණඩුවේ ඇමතිවරුන් එක්ක දේශපාලනය කළ පට්ට හොරු ටිකක් විදේශ බලකායට සම්බන්ධ කරගෙන ඉන්නවා. විදේශගත ශ්‍රමිකයන් ලියාපදිංචි කරන්න බාරදීලා තියෙන්නේ ඔවුන්ට. ඔවුන්ගෙන් එක් පුද්ගලයෙක් ගැන මම හෙළි කරන්නම්. සුභාෂණ සුබවික්‍රම. විදේශගත ශ්‍රමිකයන් වෙනුවෙන් මුදල් එකතු කරන්න මේ පුද්ගලයාට දීලා තියෙන නෛතික බලය මොකක්ද? ඔවුන්ව ලියාපදිංචි කරන්න සහ ඔවුන්ගේ පවුල්වලට මැදිහත්වෙන්න මොහුට ඉඩදීලා. මොහුගේ ෆේස්බුක් පිටුවෙන් සහ වෙනත් අන්තර්ජාල මාධ්‍යවලින් විශාල මුදල් ප්‍රමාණයක් එකතු කරනවා. ඇමතිවරුන් කිහිප දෙනෙක් විසින් විදේශ බළකායට ඔහුව පත්කර ඇති බවට ලිපි ෆේස්බුක් මගින් ඉදිරිපත් කරනවා. කෙහෙළිය රඹුක්වැල්ල ඇමතිවරයා ඔහුට දුන් ලිපියේ පැහැදිලිවම තියෙනවා “2020 විදේශගත ශ්‍රමිකයින් ලංකාවට ගෙන්වීම සඳහා සම්බන්ධීකරණ කටයුතුවලට” පත්කර ඇති බව. මේ පුද්ගලයා විදේශගත ශ්‍රමිකයින්ගෙන් ක්‍රම හිහිපයක් ඔස්සේ මුදල් එකතු කරනවා. ගුවන් ටිකට්පත් ඉක්මනින් ලබාදීම, ලියාපදිංචියට නම් ඇතුළත් කිරීම සහ කටුනායක ගුවන්තොටුපොළට පී.සී.ආර්. යන්ත්‍රයක් ගැනීම ආදී විවිධ හේතු දක්වමින් මුදල් එකතු කරමින් ඉන්නවා. බහරේන්, කුවේට්, සෞදිඅරාබි ආදී රටවලින් රුපියල් 196,000ක් එකතු කරලා තියෙනවා. ඔහුගේ නමින් තිබෙන ගිණුමට මුදල් ලබාගෙන තිබෙනවා. මේ වගේ ජාවාරම්කාරයින්ට මැදිහත් වෙන්න ආණ්ඩුව බලතල දීලා තියෙනවා.විදේශගත ශ්‍රමිකයින් ගෙන්වා ගැනීමේ වගකීම තියෙන්නේ විදේශකටයුතු අමාතය්‍යාංශයට නැත්නම් විදේශ සේවා නියුක්ති කාර්යාංශයට. නැත්නම් තානාපාති කාර්යාලවලට. නමුත් ඇමතිවරුන්ගේ ලිපි හරහා විදේශ බලකායට පත්කළ පුද්ගලයින්ට මුදල් එකතු කිරීම සහ ඒ පවුල්වල සුභසාධන කටයුතුවලට මැදිහත් වෙන්න තිබෙන නෛතික බලය මොකක්ද? විදේශගත ශ්‍රමික කාන්තාවන් මොහුට මුදල් දුන් පසුව රටට ගෙන්වා නොගැනීම ගැන ප්‍රශ්න කරන විට මේ රටේ ඉන්න ඔවුන්ගේ පවුල්වලට බලපෑම් කරනවා. ඔවුන් මුදල් තැන්පත්කළ රිසිට් පවා තිබෙනවා. නමුත් මේ පුද්ගලයා වෙනත් අය යොදවා ඒ කාන්තාවන්ට සහ පවුල්වලට නොයෙක් බලපෑම් කරනවා. මොහුට විරුද්ධව තංගල්ල උසාවියේ නඩු කිහිපයක් තිබෙනවා. මේ වගේ පුද්ගලයන් කිහිප දෙනෙක් ඉන්නවා. මේ වංචාකාරයින්ට අහුවෙන්න එපා. මේ වංචාකාරයින්ට අහුවෙන්නේ ආණ්ඩුවේ වැඩපිළිවෙළක් නැති නිසා. විදේශගත ශ්‍රමිකයින් ලියාපදිංචි වෙන්න ගියාම ගැටලු ගණනාවක් තියෙනවා. ඒ නිලධාරීන්ගේ මැදිහතත්වීම සතුටුදායක නැහැ. වීසා කාලය අවසන්වෙලා ඉන්න, රැකියා ස්ථානවලින් එළියට දාපු අය වගේම සුරක්‍ෂා කඳවුරුවල රඳවා ඉන්න කාන්තාවෝ හවුහරණක් නැතිව ඉන්නවා. අනුරාධපුරයේ එක කාන්තාවක් පඩි ඉල්ලුවාම අත පය කඩලා එළියට දාලා. දැන් රැඳවුම් මධ්‍යස්ථානයක ඉන්නේ. අද වෙද්දී විශාල පිරිසක් මේ මධ්‍යස්ථාවල ඉන්නවා. ඔවුන් වෙනුවෙන් මැදිහත්වෙන්න රාජ්‍යතාන්ත්‍රික ක්‍රියාවලියක් අවශ්‍යයි. නමුත් තානාපති කාර්යාලවලින් මැදිහත් වීමක් නැහැ. මේ නිසා ජාවාරම්කරුවන් මැදිහත්වී ඔවුන් අතේ තියෙන මුදලත් ඩැහැ ගන්නවා. මේක අද ඊයේ ඉඳන් සිද්ධ වෙන දෙයක් නෙවෙයි. ඔවුන්ව ගෙන්වා ගන්න ආණ්ඩුවට බලපෑම් කරන්න කියලා අපෙන් ඉල්ලීම් කරනවා. රැඳවුම් මධ්‍යස්ථානවල ඉන්න කිහිප දෙනෙක් ඔවුන්ගේ කතාව රටට හෙළිදරව් කරන්න කියලා අපෙන් ඉල්ලා සිටිනවා. කාන්තාවන් වගේම පිරිමින් පවා රියාද් බන්ධනාගාරයේ රඳවාගෙන ඉන්නවා. මේ විදිහට 80ක් විතර මෙරටට එන්න බලාගෙන ඉන්නවා. මේ අයට ඉතිරි වෙලා තියෙන්නේ ඇඳිවත විතරයි. නමුත් තානාපති කාර්යාල මේ අය වෙනුවෙන් කිසිම දෙයක් නොකර විදේශ බලකායට සම්බන්ධ කරලා තියෙනවා. විදෙස්ගත කාන්තාවෝ නොමිලේ ගෙන්වා ගන්න බව ආණඩුව රටට කියනවා. නමුත් බන්ධනාගාරගත කර සිටි අයගෙන් පවා මේ රටට ගෙන්වා ගැනීමට මුදල් ඉල්ලනවා. ඔවුන් සම්බන්ධයෙන් නාම ලේඛනය අපි මාධ්‍යයට බාර දෙනවා. අගමැතිතුමා, ඇමතිතුමා මැදිහත්වී මේ අය වහාම ලංකාවට ගෙන්වා ගන්න. සෞදි අරාබිය තව සතියකින් විතර ලොක්ඩවුන් කිරීමේ අනතුරක් තියෙනවා. මහපාරේ ඉන්න ලාංකිකයන්ට මෙරටට එන්න ඉඩ ලබාදෙන්න කියලා ඔවුන් ඉල්ලීම් කරනවා. ඒ වගේම තවත් කොටසක් තමන්ගේ රක්‍ෂණය දීර්ග කරගන්න බැරිව ඉන්නවා. බොහෝ අය සූරාකෑමටත් අතරමගදී ලිංගික හිංසනයටත් පත්වී සිටිනවා. අතරමගදී ජීවිත හානි පවා සිදුවෙනවා. මොවුන් වෙනුවෙන් වහාම ක්‍රියාමාර්ග අනුගමනය කරන්න අපි බල කරනවා. මේ රාජ්‍යතාන්ත්‍රික ප්‍රශ්නවලට සංවිධාන විදිහට මැදිහත් වෙන්න බැහැ. ඒ නිසා ආණ්ඩුව මැදිහත් වී විශේෂයෙන්ම පාරට වැටිල ඉන්න අය මුලින්ම ගෙන්වා ගන්න මැදිහත් වෙන්න ආණ්ඩුවට බල කරනවා. ඒ රටවල්වල ඈත ප්‍රදේශවල ඉන්න අය ගුවන් තොටුපොළවලට ගෙනත් දාන තැරැව්කරුවන් ඒ රටවලත් බිහිවී ඉන්නවා. හාම්පුතා ටිකට් එකත් අරන් දීලා ගුවන් තොටුපොළවලට යොමුකර තිබුණාට අපේ රටට ගෙන්වා ගන්න වැඩපිළිවෙළක් නැති නිසා ඔවුන් අසරණ වෙනවා. ඒ නිසා මේ වෙද්දී විවිධ අපරාධකරුවන්ට ගොදුරු වීමත් කාන්තාවන් අතින් අත යන තත්වයට පත්වීමත් ඒ ගුවන්තොටුපොළ ආශ්‍රිතව සිදුවෙනවා. මේ තත්වයෙන් ඔවුන්ව මුදවා ගන්න වහාම ආණ්ඩුව මැදිහත් වෙන්න කියලා අපි බල කරනවා.” ජනාධිපතිතුමා මඩේ හිටවපු ඉන්න වගේ.. විදෙශගත ශ්‍රී ලාංකිකයින් ගැන වැනෙන තීරණ ගන්න එපා! සරෝජා සාවිත්‍රී පෝල්රාජ් – ප්‍රගතිශීලී ස්ත්‍රී එකමුතුව “විදෙස්ගත ශ්‍රමිකයන්ගේ ගැටලු වෙනුවෙන් අවස්ථා ගණනාවකදී අපි ඉදිරිපත්වී විවිධ ක්‍රියාමාර්ග ගෙන තිබෙනවා. ලෙබනන් තානාපති කාර්යාලයේ ගැටලුව වෙලාවේදී, ජෝර්දානයේ ඇඟළුම කම්හල්වල ගැටළු මතුවූ වෙලාවෙදී, පසුගිය මාර්තු මාසයේ ගුවන්තොටුපොළවල් වැසූ අවස්ථාවේදී වගේ විශේෂ අවස්ථා මුල්කරගෙන අපි නොයෙක් අරගලවල හිටියා. ලංකාවට එන්න ඉල්ලුම් කරලා තියෙන විදෙස්ගත ශ්‍රමිකයන් හැමෝම ලංකාවට ගෙන්වා ගන්න කියලා ඒ ඒ මොහොතේ පවතින තත්වයන් එක්ක ආණ්ඩුවේ අවධානය යොමුකර බලකිරීම් කළා. මීට සති දෙකකට පෙර විදේශ රැකියා නියුක්ති කාර්යාංශයේ සභාපතිවරයා හමුවෙන්න ගියා. නමුත් අපිට ඔහු හමුවෙන්න බැරි වුනා. නියෝජ්‍ය සාමාන්‍යාධිකාරිවරයා හමුවී කරුණු ඉදිරිපත් කළා. ඔහු පැවසුවේ ශ්‍රමිකයෙක් විදේශ රටකට යැවූ පසු වගකිව යුත්තේ විදේශ අමාත්‍යාංශය බවයි. ගෝලීය වසංගතය හමුවේ බරපතල ගැටලු රැසක් විදේශ ශ්‍රමිකයන් හමුවේ තිබෙන නිසා විවිධ ක්‍රියාමාර්ග අපි අනුගමනය කළා. නමුත් විදේශ රැකියා නියුක්ති කාර්යාංශයේ නියෝජ්‍ය සාමාන්‍යාධිකාරිවරයා පැහැදිලිව ප්‍රකාශ කළේ මොවුන් ගෙන්වා ගැනීමේ වගකීමෙන් කාර්යාංශය නිදහස් කර ඇති බවයි. මේ නිසා විදේශ අමාත්‍යාංශය සහ කොරොනා මර්දන කාර්ය සාධක බලකාය මේ පිරිස ගෙන්වා ගැනීමේ මූලිකයන් හැටියට හඳුන්වා තිබෙනවා. නමුත් විදේශ රැකියා නියුක්ති කාර්යාංශය මේ වගකීමෙන් ඉවත් කරලා තැරැව්කරුවන් අතට පත්කරලා. ඒ නිසා අපේ මූලික යෝජනාව මේ පිරිස ගෙන්වා ගැනීමේ වගකීම විදේශ රැකියා නියුක්ති කාර්යාංශයට පැවරිය යුතුයි කියලා. සේවා ගිවිසුම්, බාර අරමුදල්, රක්‍ෂණ වන්දි සහ අනෙකුත් පූර්ණ වගකීම සහ අධිකාරිත්වය තිබෙන්නේ මේ කාර්යාංශයට. දෙවනුව විදෙස් රටවල්වල ඉන්න ශ්‍රී ලාංකිකයන්ගේ ආසාධිතයන් සහ මියගිය සංඛ්‍යාව සම්බන්ධයෙන් සම්පූර්ණ දත්ත ලබාදිය යුතුයි. ලංකාවේ ඉන්න ඔවුන්ගේ පවුල්වලට සියලු තොරතුරු ලබාදිය යුතුයි. මේ නිසා ලංකාවේ ඉන්න පවුල්වල සාමාජිකයන් දැඩි පීඩනයකට ලක්වී තිබෙනවා. මියගිය අයට රු. ලක්‍ෂ 06ක වන්දියක් ලබාදෙන්න තීරණය කර තිබෙනවා. මේ මුදල කිසිසේත්ම ප්‍රමාණවත් නැති නිසා අපේ තුන්වැනි යෝජනාව වන්නේ ලක්‍ෂ 10ක් දක්වා වන්දි මුදල වැඩි කරන්න කියලා. අවුරුදු ගණන් දුක් විඳ මේ රටට විදේශ විනිමය එවලා නන්නාඳුනන රටක මියගිය අයගේ පවුල්වලට යම්කිසි හරි ආර්ථික සහනයක් ලැබෙන්න අවම වශයෙන් රු. ලක්‍ෂ 10ක වත් වන්දියක් ලබාදිය යුතුයි. ඒ වගේම මියගිය අයගේ පවුල්වලට ආණ්ඩුව දෙනවා කියන ලක්‍ෂ 06වත් කඩිනමින් ලබාදීමට මැදිහත් වෙන ලෙස අපි ආණ්ඩුවට යෝජනා කරනවා. මහජනතාවට බොරු නොකර කඩිනමින් මැදිහත්වී මෙම ක්‍රියාමාර්ග ගන්න කියලා අපි බල කරනවා. පසුගිය නිදහස් දින කතාවේදී ජනාධිපතිවරයා ප්‍රකාශ කළේ “ඔබ ඉල්ලා සිටි නායකයා මමයි” කියලා. විදෙස්ගත ශ්‍රමිකයන් පවා එතුමාට ඡන්දය දීලා බලාපොරොත්තු වුණේ ජනාධිපතිවරයා මඩේ හිටවපු ඉන්න වගේ තීන්දු-තීරණ ගන්න බැරිව වැනෙන නායකයෙක් වෙයි කියලා නෙවෙයි. ගම සමඟ පිළිසඳර වැඩසටන් කරමින් මේ රටේ ජනතාව චූන් කරන්නේ නැතිව විදේස්ගත ශ්‍රමිකයන්ගේ ප්‍රශ්නවලටත් ඒ විදිහටම මැදිහත් වෙන්න කියලා ප්‍රගතිශීලී ස්ත්‍රී එකමුතුව අවධාරණය කරනවා. කල් මරන්නේ නැතිව අවදියෙන් තීරණ ගෙන විදෙස්ගත ශ්‍රමිකයන් කඩිනමින් ගෙන්වා ගන්නා ලෙසට අපි බල කරනවා. මේ අය ගෙන්වා ගැනීම සම්බන්ධව අග්‍රාමාත්‍ය කර්යාලය නිවේදන නිකුත් කළත්, එක් එක් ඇමතිවරු ප්‍රකාශ නිකුත් කළත් හැමෝම කල් මරනවා හැර කිසිවක් සිදුවෙන්නේ නැහැ. ජනාධිපතිවරයාත් නිහඬයි. ජනාධිතිවරයාගේ වචනය චක්‍රලේඛය කියලා කිව්වා වගේ විදෙස්ගත ශ්‍රමිකයන් ලංකාවට ගෙන්වා ගැනීම සඳහා කටයුතු කරන්න කියලත් අපි කියනවා. එතුමට ඡන්දය දුන් ජනතාව අද විදෙස් රටවල අනාථවෙලා. අපි ජනතාව සමග දිගින් දිගටම මේ සටන ගෙනියනවා. එය කිසිසේත්ම සැහැල්ලුවෙන් සැලකිය යුතු කාරණාවක් නොවෙයි. මෙරටට ඒමට සූදානමින් ඉන්න ජනතාව කඩිනමින් ගෙන්වා ගන්න ජාවාරම්කරුවන්ට ඉඩ නොදී මැදිහත් වෙන්න කියලා බලකරනවා. නිරෝධායනය සඳහා, පී.සී.ආර්. පරීක්‍ෂණ සඳහා විශාල මුදලක් ගෙවූඅය පවා මෙරටට එන්න බැරිව ඉන්නවා. එක් ශ්‍රමිකයෙකුට ලක්‍ෂ 5කට ආසන්න මුදලක් ජාවාරම්කරුවන් අය කරනවා. මේ පැමිණීමේ අපේක්‍ෂාවෙන් ඉන්න අය ශ්‍රී ලංකා තානාපති කාර්යාලයේ පොදු තැන්පත් ගිණුමේ මුදල් තැන්පත් කරලා තිබෙනවා. විදේශ කටයුතු අමාත්‍යංශය හරහා අදාල නිරෝධායනය හෝටලයට මුදල් ගෙවන බව සඳහන්කර තිබෙනවා. විදේස්ගත ශ්‍රමිකයන්ව බලහත්කාරයෙන් හෝටල්වලට යවන හෝටල් ජාලය කාගෙද කියලා හොයා බලන්න. ප්‍රසන්න රණතුංග කෙහෙලිය රඹුක්වැල්ල්, රංජිත් සියඹලාපිටිය ඇමතිවරුන්ගේ අනුමැතිය ඇතිව මුදල් අයකරන ජාවාරම්කරුවන් කවුද? විදෙස්ගත ශ්‍රමිකයන් සම්බන්ධීකරණය සඳහා මෙම ඇමතිවරුන් ලබාදී තිබෙන ලිපි අපවෙත ලැබී තිබෙනවා. ප්‍රභාෂණ සත්‍යජිත් සුබවික්‍රම මුදල් එකතු කරන තැරැව්කරුවන් වශයෙන් කටයුතු කරනවා. වංචා-දූෂණවලට ඉඩ නොතියා ජනතාව වෙනුවෙන් සැබෑ ලෙසම පෙනී සිටින බව කියූ ජනාධිපතිවරයා කොවිඩ් මර්දන කටයුතුවලදී තමා ලෝකයේ හොඳින්ම ක්‍රියා කළ බව මාධ්‍ය සාකච්ඡාවලදී කිව්වා. ඒ නිසා එතුමා වඩාත් සංවිධානාත්මකව විදෙස්ගත ශ්‍රමිකයන්ගේ ප්‍රශ්නය වෙනුවෙන් කඩිනම් විසඳුමක් ලබාදෙයි කියලා බලාපොරොත්තු වෙනවා. සති දෙකක් තුළ සාධනීය පිළිතුරක් නොලැබුණොත් විදෙස්ගත ශ්‍රමිකයන්ගේ පවුල්වල සාමාජිකයින් සමග ඇවිල්ලා විදේශ කටයුතු අමාත්‍යාංශය ඉදිරිපිට අඛණ්ඩ අරගලයකට එන බව දැනුම් දෙනවා. ආණ්ඩුවට බලය දුන්නේ අත් බැඳගෙන ඉන්න නෙවෙයි. ශ්‍රී ලාංකික විදෙස්ගත ශ්‍රමිකයන් සියල්ලම ලංකාවට ගෙන්වා ගත යුතුයි. විදෙස් රටක මැරෙන්න ඉඩ නොදිය යුතුයි. මේ වෙනුවෙන් විශේෂයෙන් ජනාධිපතිවරයාට මැදිහත් වෙන්න කියලා ඉල්ලා සිටිනවා.” මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් “වගන්තියක් හැටියට ගත්තොත් ආණ්ඩුවේ නායකයින් කරන ප්‍රකාශ හරි ලස්සනයි. හැබැයි ක්‍රියාවලියේදී අදටත් එතුමන්ලා ෆේල්. ඒ නිසා පළමුකොට විදෙස්ගත ශ්‍රමිකයන් ගෙන්වා ගැනීමේ ක්‍රියාවලිය ආණ්ඩුව මැදිහත්වී සක්‍රීය කරන්න ඕනෑ. ලංකාවට ගෙන්වා ගන්න ගුවන් ටිකට්පත්වලටවත් සල්ලි නැති අය ගැන තමයි මූලික අවධානය යොමුකළ යුත්තේ. දවස ගානේ ඔවුන් වීඩියෝ පට මුදා හරිනවා. සිර කඳවුරුවල ඉඳලා කතා කරනවා. ඔවුන්ව ප්‍රමුඛතා ලැයිස්තු අනුව ගෙන්වා ගත යුතුයි. පිහිටුවාගෙන තිබෙන කොවිඩ් මර්දන අරමුදලින් බිලියන 1.6ක් ආණ්ඩුව වියදම් කර තිබෙනවා. හැබැයි මොකටද පාවිච්චි කළේ කියලා අපි දන්නේ නැහැ. පහුගිය දවසක වෛද්‍යවරයෙක් පවා කොරෝනාවලින් මිය ගියා. ඒ වෙනුවෙන් ප්‍රතිකාර කිරීම සඳහා එක්මෝ යන්ත්‍ර එකයි ලංකාවේ තියෙන්නේ. නමුත් කොවිඩි අරමුදලෙන් එම යන්ත්‍රයක්වත් ලබාගෙන නැහැ. වෛද්‍යවරයා මිය යන්නේ එක්මෝ යන්ත්‍රයක් නොතිබුණු නිසයි. සුරංගනා කතා නොකියා, ජනතාව රවට්ටන එක නවත්වලා අදාල ක්‍රියාමාර්ග ගන්න කියලා අපි බල කරනවා. විදෙස්ගත ශ්‍රමිකයන්ගේ සහ ඔවුන්ගෙන් යැපෙන්නන්ගේ සුභසාධන කටයුතුවලදී ක්‍රියා කිරීමට අමාත්‍යවරුන් පත්කර සිටින පුද්ගලයින්ට මේ වැඩේ බාර දෙන්න එපා කියලා අවධාරණය කරනවා. ඇමතිවරුන්ගේ ඡායාරූපත් එක්කම ඒ අදාල පුද්ගලයන්ගේ ඡායාරූප පවා අපි මාධ්‍යයට ඉදිරිපත් කරනවා. ඔවුන් සම්බන්ධයෙන් ඉදිරි ක්‍රියාමාර්ග ආණ්ඩුව ගනියි කියලා බලාපොරොත්තු වෙනවා. ඇමතිවරුන් සමග ඡායාරූප ගත් පුද්ගලයින් සම්බන්ධයෙන් ක්‍රියා කිරීමේ හැකියාව ඒ ඇමතිවරුන්ට තියෙනවා. ඇමතිවරුන්ට මේ පුද්ගලයන් සමග සම්බන්ධයක් නැත්නම් වහාම නීතිමය ක්‍රියාමාර්ග ගන්න බල කරනවා. ජනතාව මුලා කරන්නේ නැතිව කඩිනමින් ක්‍රියාමාර්ග ගන්න කියලා අපි බය නැතිවම මාධ්‍ය ඉදිරියේ අවධාරණය කරනවා. පොදුවේ ආණ්ඩුවට මේ පුද්ගලයන් සම්බන්ධයෙන් නීතිය ක්‍රියාත්මක කිරීමේ වගකීම තියෙනවා.”", "URL": "https://lankatruth.com/si/?p=110104", "Category": "පුවත්", "Parent URL": null}