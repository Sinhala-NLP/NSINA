{"Source": "Lankatruth", "Timestamp": "March 24, 2021", "Headline": "GMOAට විරුද්ධව වෛද්‍යවරු නඩු මගට…", "News Content": "සුදුස්සන් එළියේ තබා වෛද්‍ය පරිපාලන තනතුරු නුසුදුස්සන්නට ලබා දීමේ GMOA ප්‍රයත්නයට එරෙහිව තම වෘත්තීය අයිතීන් වෙනුවෙන් අධිකරණයවෙත යෑමට වෛද්‍ය පරිපාලනය පිළිබඳ විශේෂඥ වෛද්‍යවරු සූදානම් වන බව වාර්තා වේ. මේ සම්බන්ධයෙන් වෛද්‍යවරුන්ගේ හා සෙසු සියලුම සෞඛ්‍ය වෘත්තීය සමිති දැනුවත් කිරීමටද එම විශේෂඥ වෛද්‍යවරු තීරණය කර ඇත. මෙලෙස සුදුසුකමට සරිලන රැකියාවක් ඉල්ලා විශේෂඥ වෛද්‍යවරු අධිකරණයට යන්නේ ඉතිහාසයේ මුල්ම වරටය. දශක තුනකට ආසන්න කාල සීමාවක් තුළ පරිපාලන විෂය පථයට අදාළෙව විශේෂඥ පුහුණුව ලත් වෛද්‍යවරුන් රෝහල් පරිපාලන ශ්‍රේණිය සඳහා අනුයුක්ත කිරීම සම්බන්ධව මෙතෙක් පැවති විෂමතා නිවැරදි කරමින් රාජ්‍ය සේවා කොමිෂන් සභාවේ උපදෙස් පරිදි සෞඛ්‍ය ඇමතිවරිය විසින් පසුගියදා ප්‍රකාශයට පත් කළ නව වෛද්‍ය සේවා ගැසට් පත්‍රයට එරෙහිව රජයේ වෛද්‍ය නිලධාරීන්ගේ සංගමය දිගින් දිගටම කරන ලද බලපෑම්වලට යටත්ව එය වෙනස් කරන්නේ නම් එසේ එල්ලවන්නේ වෛද්‍ය පරිපාලනයේ අනාගතයට මරු පහරක් බවද වෛද්‍ය පරිපාලන විශේෂඥ වෛද්‍යවරු කියා සිටිති.", "URL": "https://lankatruth.com/si/?p=113645", "Category": "පුවත්", "Parent URL": null}