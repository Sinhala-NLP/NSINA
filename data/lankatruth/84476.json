{"Source": "Lankatruth", "Timestamp": "November 1, 2019", "Headline": "“ජනතාව රවටන කඳවුරු දෙකම එකට තබා පරාජය කළ යුතුයි” අනුර හලාවතදී කියයි", "News Content": "“සජිත් පාර්ලිමේන්තුවට ගියේ 2000දී. මමත් පාර්ලිමේන්තු ගියේ 2000දී. දෙන්නාගේම පාර්ලිමේන්තු ජීවිතවලට අවුරුදු 19යි. සජිත් ප්‍රේමදාස, ගෝඨාභයගේ නම කියපු එක තැනක් පාර්ලිමේන්තුවේ හැන්සාඩ්වල පෙන්වන්න. ගෝඨාභය පරාජය කරන්න එන සජිත් අවුරුදු 19ක් මොනවාද කළේ? හලාවත ධීවරයන්ට වෙඩි තියනකොට කථා කළේ සජිත්ද? නැහැ. ඒ ධීවරයන් වෙනුවෙන් ගෝඨාභය රාජපක්ෂට චෝදනා කරමින් කථා කළේ අපි. රතුපස්වලදී හමුදාව දාලා ජනතාවට වෙඩි තියනකොට ගෝඨාභයගේ නම කිවුවාද? දර්ගාවලදී, අලුත්ගමදී, මුස්ලිම් ජනතාවට පහර දෙනකොට සජිත් ප්‍රේමදාස පාර්ලිමේන්තුවේදී ගෝඨාභයට චෝදනා කළාද? මේ රටේ අද තියෙන්නේ රාජපක්ෂලා පරාජය කරන එක විතරක් නොවෙයි. රාජපක්ෂලා එක්ක ඉතාම කුළුපගව කටයුතු කළ එක්සත් ජාතික පක්ෂය එකට තබා පරාජය කිරීමයි මේ වෙලාවේ ජනතාවගේ වගකීම. රාජපක්ෂලාගේ නඩුවලින් ඒ අයව බේරාගත්ත විදිහ මම දන්නවා. ශිරන්ති රාජපක්ෂ අත්අඩංගුවට ගැනීමෙන් බේරාගන්න කැබිනට් මණ්ඩලයේ තීන්දුවක් ගත්තා. මේ ගොල්ලෝ අපිට බෙදිලා පෙන්නුවාට එකම පන්තියේ කුළුපග මිතුරන්. ඒගොල්ලෝ එකිනෙකා එකිනෙකාට ආරක්ෂාව සපයනවා. එකිනෙකා රහසේ මුණගැහෙනවා. ඒ නිසා රාජපක්ෂලා විතරක් නොවෙයි අනෙක් කඳවුරත් දෙකම එකට තබා පරාජයට පත්කළ යුතුයි. අන්න ඒ වෙනුවෙන් නොවැම්බර් 16 වැනිදා අපි තීන්දුවක් අරගෙන ජාතික ජන බලවේගයට ඡන්දය ලබාදෙන්න. ඒ වෙනුවෙන් සියලු දෙනාටම එකතු වෙන්න කියලා ආරාධනා කරනවා.” යැයි ජාතික ජන බලවේගයේ ජනාධිපති අපේක්ෂක අනුර කුමාර දිසානායක මහතා අවධාරණය කරයි. ඒ මහතා මේ බව අවධාරණය කර සිටියේ ඊයේ (31) හලාවත නරයේ පැවති ජන රැලිය අමතමිණි. මෙම රැලියේදී ජාතික විද්වත් සංවිධානයේ නියෝජිත, කැලණිය විශ්වවිද්‍යාලයේ මහාචාර්ය චන්දන අබේරත්න මහතා, ආරච්චිකට්ටුව ප්‍රාදේශීය සභාවේ හිටපු එක්සත් ජාතික පක්ෂ මන්ත්‍රී ස්ටීවන් ප්‍රනාන්දු මහතා, ජනතා විමුක්ති පෙරමුණේ මධ්‍යම කමිටු සාමාජික, දූෂණ විරෝධී හඬ සංවිධානයේ කැඳවුම්කරු වසන්ත සමරසිංහ මහතා, හිටපු අමාත්‍යාංශ ලේකම් අශෝක පීරිස් මහතා සහ එතෙර අපි සංවිධානයේ ජාතික සංවිධායක සංජීව මුණසිංහ මහතා ජනතාව ඇමතූහ. එහිදී වැඩිදුරටත් අදහස් දැක්වූ අනුර දිසානායක මහතා… “මැතිවරණ වේදිකා දෙස බලනවිට අපිට අලුත් පාලකයෙක් අලුත් පාලනයක් පේන්නේ නැහැ. නත්තල් පප්පලා වගේ දකින දකින දේ දෙනවා කියන දෙන්නෙක් ඉන්නවා. ගොවි මහත්තුරු ළඟට ගියහම පොහොර නිකම් දෙනවා කියනවා. රැස්වීමේ ළමයි ඉන්නවා දැක්කොත් කියනවා, ඉස්කෝලේ ළමයින්ට කිරි වීදුරුවක් දෙනවා කියලා. ගැබිණි මව්වරු දැක්කොත් කියනවා පෝෂණ මල්ලක් දෙනවා කියලා. උපාධිධාරීන්ට රස්සා දෙනවා කියනවා. ධීවරයා හමුවුණාම ඉන්ධන සහනාධාරයක් දෙනවා කියනවා. එතකොට මෙච්චරකල් ආණ්ඩු කළේ කවුද? රාජපක්ෂලා අවුරුදු 10ක් ආණ්ඩු කළා. සජිත්ලා අවුරුදු 05ක් ආණ්ඩු කළා. දැන් මැතිවරණ වේදිකාවලට ඇවිල්ලා නත්තල් පප්පලා වගේ අරවා දෙනවා, මේවා දෙනවා කියනවා. දැන් අවුරුදු හැත්තෑ ගණනක් තිස්සේ ඡන්දවලදි මේ ගොල්ලෝ දුප්පත්කම අලෙවි කරනවා. රටේ ජනතාව දුප්පත්භාවයට පත්කරලා ඡන්දවලදී දුප්පත්කම විකුණනවා. අපි ඔබ සැම හමුවෙන්නට ආවේ, ඒකට නොවෙයි. හඳෙන් හාල් ගෙනත් දෙන බවට දුන් පොරොන්දු, ධාන්‍ය රාත්තල් 08ක් දුන් පොරොන්දු 3.50ට පාන් දෙන පොරොන්දු අපි දෙන්නේ නැහැ. අපි තමුන්නාන්සේලා හමුවෙන්න ආවේ දුප්පත්කම විකුණන දේශපාලනය වෙනුවට දුප්පත්කම තුරන් කරන දේශපාලනය ආරම්භ කරමු කියන්න. මේක තනිකෙනෙකුට ඉන්ද්‍රජාලික බලයකින් කරන්න පුළුවන් දෙයක් නොවෙයි. විහාර මහා දේවිලා, දුටුගැමුණුලා ඇවිල්ලා මේ වැඬේ කරයි කියලා නැවත රැවටෙන්න එපා. රට හදනවා කියන්නේ මේ වේදිකාවේ ඉන්න අපි සියලුදෙනා එකතුවෙලා වේදිකාව ඉස්සරහා ඉන්න ඔබත් එක්ක එකතුවෙලා කරන සාමූහික ප්‍රයත්නයක්. තනි මිනිහෙකුට ඕන නම් කරන්න පුළුවන් වෙන්නේ පිට්ටනියකට ගිහිල්ලා කරණම් ගහන්න. මේ රට හදන්න අපිට දෙන්න කියලා ඉල්ලන්නේ සමූහයක් හැටියට ඇවිල්ලයි. අපිට මේ රට බාරදෙන්න. සහතික වශයෙන් අපි රට හදනවා. සැකයක් තියාගන්න එපා. හදන්නේ කොහොමද? ඉස්සෙල්ලාම නීතිය සාධාරණව ඉටුකරන්න ඕනැ. දේශපාලන බලපෑම් නැත්නම් ඕනෑම අපරාධයක් සොයා ගන්න අපේ පොලිසියට පුළුවන්. ඊළඟට වංචා දූෂණය නවත්වන්න ඕනෑ. මේ වෙනකොට ආර්ථික සංවර්ධනය මනින සියලුම නිර්ණායකවලින් රට දුප්පත් වෙලා. පාලකයෝ පොහොසත් වෙලා තියෙන්නේ වංචා, දූෂණ නිසා. අපි මේක නවත්වනවා. අපිට විතරයි මේ වැඩේ කරන්න පුළුවන්. හොරකම් කරපු ජනතාවගේ සියලුම දේවල් ආපහු පවරාගන්නා බවටත් සහතික වෙනවා. අපිට 16 වැනිදා බලය දෙන්න. 17 වැනිදා මගේ පළමු ප්‍රකාශය වෙන්නේ මාස දෙකක් ඇතුළෙ ස්වේච්ඡාවෙන් ඇවිත් හොරකම් කරපුවා භාරදෙන්න කියලයි. අපිට පලිගන්න වුවමනා නැහැ. එහෙම භාර දුන්නේ නැතිනම් සියලු දේපළ පවරා ගන්න පාලනයක් අපි ස්ථාපිත කරනවා. චීනයේ කෝටි 135ක විතර ජනතාවකට ඇමති මණ්ඩලය 27යි. අපේ රටේ ජනගහනය කෝටි දෙකයි. ඇමතිවරු 100 පැනලා. ඇමතිවරයෙක් කියන්නේ ජනපදයක් නඩත්තු කරන්න දරන වියදම නාස්ති කරන කෙනෙක්. ඇමතිවරයාට වාහන, ඊට අමතරව කාර්ය මණ්ඩලයේ 05දෙනෙකුට වාහන. කාර්ය මණ්ඩලයට 15දෙනෙක් පත්කරගෙන රුපියල් 50,000/- ගණනේ පඩි ගෙවනවා. ඇමතිට දුරකථන දෙනවා. කාර්ය මණ්ඩලයේ 05කට දෙනවා. ඇමතිට කොළඹින් ගෙයක් දෙනවා. ලයිට් බිල ගෙවනවා. වතුර බිල් ගෙවනවා. වීරවංස ඇමති කාලේ ඇමති ගෙදර ලයිට් බිල ලක්ෂ 21යි. කෙහෙලිය රඹුක්වැල්ලගේ ඇමතිගෙදර ලයිට් බිල ලක්ෂ 19යි. දැනුත් එහෙමද කියලා බලන්න ඕනැ. ඇමතිවරයෙක් නඩත්තු කරනවා කියන්නේ මේ වගේ ගත්තාම ජනපදයක් නඩත්තු කරන්න යන වියදමක්. අපි මේ සියලු වියදම් කපනවා. අපේ පාලනයක ඇමතිවරු උපරිම 25යි. නියෝජ්‍ය ඇමතිවරු 25යි. අපේ රට හදන්නේ එහෙම. පාර්ලිමේන්තු මන්ත්‍රීවරයෙක් අවුරුදු 5ක් ගියහම විශ්‍රාම වැටුපක් හම්බ වෙනවා. අවුරුද්දට දවස් 4යි පාර්ලිමේන්තු යන්න ඕනැ. මාස තුනට එක දවසක් ගියහම ඇති. අවුරුදු 5ටම දවස් 20යි. විශ්‍රාම වැටුපක් ලැබෙනවා. හලාවත ධීවර ජනයා මහ මුහුදක් එක්ක පොරබදමින් අවුරුදු 30-40ක් ධීවර රස්සාව කරනවා. විශ්‍රාම වැටුපක් හම්බ වෙනවාද? ගොවි ජනතාව අවුරුදු 70-75 වෙනකම් හේන කුඹුර එක්ක පොරබදනවා. විශ්‍රාම වැටුපක් හම්බ වෙනවාද? හැබැයි මන්ත්‍රීවරයාට අවුරුදු 5කට දවස් 20ක් පාර්ලිමේන්තු ගියාම විශ්‍රාම වැටුපක් හම්බ වෙනවා. සාධාරණද? අපට බලය දෙන්න. මේ විශ්‍රාම වැටුප මුළුමනින්ම නතර කරනවා. රටක් හදන්න එහෙමයි. හේමා ප්‍රේමදාස මුළුමනින්ම නඩත්තු කරන්නේ මහජන මුදලින්. හිටපු ජනාධිපතිවරුත් ඒ වගේ. මේ ගොල්ලන්ව මහජන මුදලින් නඩත්තු කරන්න ඕන නැහැ. රට දුප්පත්; පාලකයෝ පොහොසත් කියලා මම කිව්වේ මෙන්න මේ වගේ තත්වයක් ගැන අවධානය යොමු කරන්නයි. රට ගොඩනඟන්න නම්, නීතියේ විධානය තහවුරු කිරීම, වංචා – දූෂණ නැවැත්වීම වගේම මහජන ආරක්ෂාව තහවුරු කිරීම කරන්න ඕනෑ. ජාතික සමගිය ගොඩනැඟීම, සිංහල, දෙමළ, මුස්ලිම් අන්‍යෝන්‍ය විශ්වාස සහ ගරුත්වය තහවුරු කිරීම, අත්‍යවශ්‍ය සාධකයක්. ඒ වෙනුවෙන් එක් එක් ජනවර්ගයක් ඇතුලේ ගොඩනැඟෙන අන්තවාදී කණ්ඩායම්වලට ඉඩදිය යුතු නැහැ. කිසිදු අන්තවාදී දේශපාලනයක් වේදිකාවට නොගත යුතුයි. අපි ඔබ සැමට එක සහතිකයක් දෙනවා කිසිදු අන්තවාදී දේශපාලනයක් අපි උපයෝගී කර ගන්නේ නැහැ. ඒ වගේම තමන්ගේ සමාජය ඇතුලේ අන්තවාදයන් පරාජයට පත්කිරීම ඒ ජනතාවගේ කාර්යභාරයක්. ඊට අමතරව මහජන ආරක්ෂාව තහවුරු කරන්න පොලිසිය හිටියහම ඇති. ආරක්ෂක ලේකම්ලා, ජෙනරාල්ලා, කරන්නේ දේශපාලන වේදිකාවේ අපිට භයක් හදලා ඒ භය විසඳන්න ඒගොල්ලෝ පත්කර ගන්න කියන එකයි. එහෙම ආරක්ෂාවකින් මහජනතාවගේ ආරක්ෂාව තහවුරු කරන්න බැහැ. ඒ නිසා මහජන ආරක්ෂාව තහවුරු කරන්න ඔය අනෙක් කිසිවෙකුට බැහැ. එය කළ හැක්කේ ජාතික ජන බලවේගය ජයග්‍රහණය කරවීමෙන් පමණයි. මේ රට ගොඩනැගීම පිළිබඳව කරුණු කිහිපයක් මම ඉදිරිපත් කරන්නම්. පුත්තලම් දිස්ත්‍රික්කයේ ආනමඩුව, කරුවලගස්වැව ප්‍රදේශවල ඉතාම දුප්පත් ජනතාවක් ඉන්නේ. ඒ වගේම හලාවත නගරයෙන් ඇතුළට යනකොට අඩු පහසුකම් සහිත ජනතාවක් ජීවත් වෙන්නේ. පුත්තලම විශාල සම්පත් තිබෙන දිස්ත්‍රික්කයක් හැටියට ගැනෙන්නේ නැහැ. හැබැයි අපි හරියට හොයලා බැලුවොත් සම්පත් ආකරයක් තිබෙන දිස්ත්‍රික්කයක්. මූන්දලමෙන් පටන්ගෙන උතුරු පැත්තට ගියොත් ලංකාවේ හොඳම ලුණු නිෂ්පාදනය කරන්න පුළුවන්. හැබැයි වසරකට අපි කෝටි 25ක ලුණු ආනයනය කරනවා. පාලවිය ප්‍රදේශයේ හොඳම තත්වයේ සිමෙන්ති කම්හලක් අපිට තිබුණා. ඒක විකුණලා දැම්මා. අද සිමෙන්ති ආනයනය වෙනුවෙන් වසරකට කෝටි 7000ක් වැය කරනවා. පොල් ත්‍රිකෝණයේ විශාල පංගුවක් පුත්තලම් දිස්ත්‍රික්කය නියෝජනය කරනවා. ඒ වගේම මැටි ආශ්‍රිත කර්මාන්ත, කොහු කර්මාන්තය, වගේම කෘෂිකර්මාන්තයත් පුත්තලම් කලපුව ඇතුළු විශාල මුහුදු තීරයක් අයිති දිස්ත්‍රික්කයක්. සංචාරකයන් සඳහා තල්මසුන් බලන්න පුළුවන් ඉතාම හොඳ පරිසරයක් තිබෙන දිස්ත්‍රික්කයක්. බත්තලංගුණ්ඩුව ඇතුළු දූපත් 14ක් අයිති දිස්ත්‍රික්කයක්. ඒ වගේම බෞද්ධ, කතෝලික, ඉස්ලාම් ආගම් අදහස ජනතාවගේ විවිධත්වයක් තිබෙන දිස්ත්‍රික්කයක්. ඉතාම උසස් සංස්කෘතික පසුබිමක් තිබෙන මේ දිස්ත්‍රික්කයේ අධ්‍යාපනය පැත්තෙන්, දුප්පත්භාවය පැත්තෙන් විශාල ප්‍රශ්න තිබෙන දිස්ත්‍රික්කයක්. අනාරක්ෂිතභාවය සම්බන්ධයෙන් විශාල ප්‍රශ්න තිබෙනවා. භූමිය, වටිනා වෙනත් සම්පත් තිබුණත් ජනතාව දුප්පත්කමින් වෙළිලා තියෙන්නේ ඇයි? අපේ රටේ ඉස්සන් කර්මාන්තයේ ඉල්ලුම මෙටි්‍රක් ටොන් 50,000 දහසක් පමණ වෙනවා. හැබැයි නිෂ්පාදනය කරන්නේ මෙට්‍රික් ටොන් 7,500යි. ජනතාවගේ ජන ජීවිතය එක්ක සමීප කර්මාන්ත ගණනාවක් දියත්කරන්න පුළුවන් දිස්ත්‍රික්කය දුප්පත්භාවයේ පතුලටම හෙළා තිබෙනවා. පුත්තලම දිස්ත්‍රික්කයේ ජනතාවගේ ආර්ථිකය උසස් කිරීම සඳහා අවශ්‍ය සැලැස්මක් දියත්කරන බවට අපි සහතික වෙනවා. මත්ස්‍ය සම්පත, සංචාරක කර්මාන්තය, ඉතා හොඳින් වර්ධනය කරන්න පුළුවන්. මේ දිස්ත්‍රික්කයේ විශාල පිරිසක් ඉතාලි ගිහින් අවුරුදු 7-8ක් වැඩකරලා යම් මුදලක් හොයාගෙන මේ රටට එනවා. ඇවිල්ලා ව්‍යාපාරයක් කරන්න උත්සාහ කරනවා. හැබැයි සිද්ධ වෙන්නේ අවුරුදු හත අටක් දුක්මහන්සියෙන් සොයාගත්ත සල්ලි නිරපරාදේ විනාශවෙලා ආයෙ ඉතාලි යන්න සිද්ධ වෙනවා. මේක ඛේදවාචකයක්. මේ රට ඉස්සරහට යන්න නම්, සුළු හා මධ්‍ය පරිමාණ කර්මාන්තකරුවන් විශාල ප්‍රමාණයක් බිහිවෙන්න ඕනැ. ඒ වැනි පිරිසක් බිහිකරන එක ජාතික ජන බලවේගයේ ආර්ථික ප්‍රතිපත්තියයි. අපේ රටේ විශ්වවිද්‍යාලවල 70%ක් විතර ඉන්නේ ශිෂ්‍යාවෝ. හැබැයි රැකියාවල නියුක්තව ඉන්නේ 31%යි. උපාධියක් අරගෙන බොහෝ දෙනෙකුට ගෙදර මුරකරන්න වෙලා. හැබැයි එයාට සුළු හා මධ්‍ය පරිමාණ ව්‍යාවසායකයන් බවට පත්කරන්න හොඳ සැලැස්මක් දෙන්න ඕනෑ. අපි ගොඩනඟන සමාජයේ ආර්ථික එන්ජින් එක සුළු හා මධ්‍ය පරිමාණ ව්‍යාපාරිකයන්. අපේ ඉලක්කය බවට පත්වන්නේ ලෝක වෙළඳපොළට නිෂ්පාදනයන් අපනයනය කිරීමයි. ඉතාලියෙන් සල්ලි ටිකක් අරගෙන එනකෙනා, අධ්‍යාපනය ලබලා ගෙදර ඉන්න කාන්තාව, වගේම අලුතින් ගොඩනැඟෙමින් සිටින තරුණයා කියන පාර්ශ්ව තුන එකතු කරලා නව ව්‍යාවසායකයන් අපි බිහිකරනවා. කරනවා නම් ලංකාවේ ගොඩක් දේවල් තිබෙනවා. මේ වෙනුවෙන් විදේශ රටවල තිබෙන අපේ තානාපති සේවය වාණිජ ඉලක්ක හඳුනාගැනීමට යොමු කරනවා. සුළු හා මධ්‍ය පරිමාණ කර්මාන්තකරුවන්ට ලෝක වෙළඳපොළේ කොටසක් අත්පත් කරගන්න පුළුවන් මේ තුළින්. ඒ තුළින් පුත්තලම් දිස්ත්‍රික්කයේ සම්පත් ප්‍රයෝජනයට අරගෙන පුබුදුවන වැඩපිළවෙළක් අපි ක්‍රියාත්මක කරනවා. 71 වසරක් මුළුල්ලේ පීඩාවට පත්කර සිටින පුත්තලම් දිස්ත්‍රික්කයේ ජනතාව ගොඩනැඟීම සඳහා නිවැරදි දැක්මක් සහිත ශක්තිමත් වැඩපිළිවෙළක් අප සතුව තිබෙනවා. මේ වැඩපිළිවෙළ ක්‍රියාත්මක කරන්න සල්ලි කොහෙන්ද කියල අහන පිරිසක් ඉන්නවා. මේ වැඩපිළිවෙළ ක්‍රියාත්මක කරන්නේ අත්‍යවශ්‍යම ප්‍රමුඛ කරුණු වෙනුවෙන් ණය ගන්න පුළුවන්. සුළු හා මධ්‍ය පරිමාණ ව්‍යාපෘති සඳහා ලෝකයෙන් 1%ක පොලියට ණය ගන්න පුළුවන්. හොරකම නාස්තිය නතර කරලා සල්ලි සොයාගන්නත් පුළුවන්. ඒ නිසා කවුරුවත් සල්ලි සොයාගැනීම ගැන සැකයක් තියාගන්න එපා. ඒ ගොල්ලන්ට ලක්ෂ 10ක් යන වැඩය අපි ලක්ෂ 05ටත් වඩා අඩුවෙන් ක්‍රියාත්මක කරනවා. මේ වැඩපිළිවෙළ ක්‍රියාත්මක කරන්න හොඳම උගතුන් බුද්ධිමතුන් පිරිසක් ජාතික ජන බලවේගය වටා එකතු වී ඉන්නවා. ඇමතිවරුත් එක්ක හැප්පිලා මහජන මුදල් බේරගත්තු ගණකාධිකාරීවරුන් අපිත් එක්ක ඉන්නවා. ගණකාධිකාරී වසන්ත මහත්තයාට චෙක්පත්වලට අත්සන් කරන්න කියලා ක්‍රීඩා අමාත්‍යාංශයේ ඇමතිවරයා කීවා. බෑ කිව්වම ක්‍රීඩා අමාත්‍යාංශයෙන් අස්කළා. ඊට විරුද්ධව ශ්‍රේෂ්ඨාධිකරණයට ගිහිල්ලා නඩු කියලා වැඩේ හරියට කළා. ක්‍රීඩා ඇමතිගේ හොර චෙක්වලට අත්සන් නොකර සටන් කළේ එහෙමයි. සීමා නිර්ණය කොමිසමේ සභාපති අශෝක පීරිස් මහත්මයා මේ වේදිකාවේ ඉන්නවා. ඒ වගේම අපේ ආර්ථික ප්‍රතිපත්ති සම්පාදක කමිටුවේ අනිල් ජයන්ත මහත්මයා ජයවර්ධනපුර විශ්වවිද්‍යාලයේ කළමනාකරණ ආචාර්යවරයෙක්. ඊට අමතරව ජනතාවගේ සමගිය නිර්මාණය කරන්න පුළුවන් හොඳම කණ්ඩායමක් අපිත් එක්ක ඉන්නවා. එහෙනම් දැන් එක ප්‍රශ්නයයි අහන්න තිබෙන්නේ. අපිට බලය නොදෙන්න අපේ තියෙන ඇදය මොකක්ද? ඒ නිසා අපිට මේ රට ගොඩනඟන්න අවස්ථාව දෙන්න. අපි ජනතාවගේ වේදනාව හදපත්ලෙන්ම දන්නා, ඒ වේදනාව විඳදරාගන්න මිනිස්සු එහෙම කණ්ඩායමකට විතරයි මේ රට ගොඩනඟන්න පුළුවන්. අපේ අඩුවක් තියෙනවා නම් තියෙන්නේ ඒ ගොල්ලෝ ලොකු පවුල්වල. අපි පොඩි පවුල්වල අය වීම. රෝයල්, සෙන්ට්තෝමස් ගිය කට්ටිය, එංගලන්තේ ඉගෙන ගත්ත කට්ටිය, නැත්නම් පැරණි වලව්වලින් පැවතගෙන එන කට්ටිය. අපි ගමේ අහිංසක පවුල්වල ඉපදුණු, කුඩා ගෙපැලවල්වල ජීවත් වුණු මිනිස්සු. ඒගොල්ලෝ සහ අපි අතරේ තිබෙන වෙනස ඔන්න ඕකයි. අපි අපේ පන්තියේ පාලනයක් ගොඩනඟාගම්මු. පන්තියේ මිනිස්සු පාලන බලයට ගේමු. අපේ පන්තියේ පාලනයක් ගොඩනඟාගන්නේ නැතිතාක් කල් අපේ පන්තියේ මිනිස්සු මේ රටේ පාලනයට ගේන්නේ නැතිතාක් කල් මේ රට ගොඩනඟන්න බැහැ. 2015 ජනාධිපතිවරණය පැරදිලා, බැසිල් රාජපක්ෂ ඇමෙරිකාවේ මහගෙදරට ගියා. මහින්ද රාජපක්ෂ පැරදිලා ශ්‍රී ලංකා නිදහස් පක්ෂයේ නායකත්වය චමල් රාජපක්ෂගේ ගෙදරදී මෛත්‍රීපාලට දෝතින්ම දුන්නා. ගෝඨාභය රාජපක්ෂ තමන්ගේ ගෙදර හිටපු අලි ටික පනාගොඩ හමුදා කඳවුරට භාරදීලා, මෝරු ඇතිකරපු මාලු ටැංකිය දාලා මිරිහානේ ගෙදරට ගියා. එහෙව් රාජපක්ෂලාට යළි බලයක් එන්න තරමේ බලයක් නිර්මාණය කළේ ජනතාව නොවෙයි. ජනතාව ඡන්ද බලයෙන් ඔවුන්ව පරාජය කළා. නමුත් රාජපක්ෂලාව ආරක්ෂා කළේ මෛත්‍රීපාල සිරිසේන, රනිල් වික්‍රමසිංහ, සාගල රත්නායක, සජිත් ප්‍රේමදාස වගේ අය. දැන් ඇවිල්ලා කියන්නේ රාජපක්ෂ පරාජය කරන්න බලය දෙන්න කියලා. පරාජය කරපු රාජපක්ෂලාට හුස්ම දුන්නේ රනිල්, මෛත්‍රී, සාගල, සජිත්. සජිත් පාර්ලිමේන්තුවට ගියේ 2000දී. මමත් පාර්ලිමේන්තු ගියේ 2000දී. දෙන්නාගේම පාර්ලිමේන්තු ජීවිතවලට අවුරුදු 19යි. සජිත් ප්‍රේමදාස, ගෝඨාභයගේ නම කියපු එක තැනක් පාර්ලිමේන්තුවේ හැන්සාඩ්වල පෙන්වන්න. ගෝඨාභය පරාජය කරන්න එන සජිත් අවුරුදු 19ක් මොනවාද කළේ? හලාවත ධීවරයන්ට වෙඩි තියනකොට කථා කළේ සජිත්ද? නැහැ. ඒ ධීවරයන් වෙනුවෙන් ගෝඨාභය රාජපක්ෂට චෝදනා කරමින් කථා කළේ අපි. රතුපස්වලදී හමුදාව දාලා ජනතාවට වෙඩි තියනකොට ගෝඨාභයගේ නම කිවුවාද? දර්ගාවලදී, අලුත්ගමදී, මුස්ලිම් ජනතාවට පහර දෙනකොට සජිත් ප්‍රේමදාස පාර්ලිමේන්තුවේදී ගෝඨාභයට චෝදනා කළාද? මේ රටේ අද තියෙන්නේ රාජපක්ෂලා පරාජය කරන එක විතරක් නොවෙයි. රාජපක්ෂලා එක්ක ඉතාම කුළුපගව කටයුතු කළ එක්සත් ජාතික පක්ෂය එකට තබා පරාජය කිරීමයි මේ වෙලාවේ ජනතාවගේ වගකීම. රාජපක්ෂලාගේ නඩුවලින් ඒ අයව බේරාගත්ත විදිහ මම දන්නවා. ශිරන්ති රාජපක්ෂ අත්අඩංගුවට ගැනීමෙන් බේරාගන්න කැබිනට් මණ්ඩලයේ තීන්දුවක් ගත්තා. මේ ගොල්ලෝ අපිට බෙදිලා පෙන්නුවාට එකම පන්තියේ කුළුපග මිතුරන්. ඒගොල්ලෝ එකිනෙකා එකිනෙකාට ආරක්ෂාව සපයනවා. එකිනෙකා රහසේ මුණගැහෙනවා. ඒ නිසා රාජපක්ෂලා විතරක් නොවෙයි අනෙක් කඳවුරත් දෙකම එකට තබා පරාජයට පත්කළ යුතුයි. අන්න ඒ වෙනුවෙන් නොවැම්බර් 16 වැනිදා අපි තීන්දුවක් අරගෙන ජාතික ජන බලවේගයට ඡන්දය ලබාදෙන්න. ඒ වෙනුවෙන් සියලු දෙනාටම එකතු වෙන්න කියලා ආරාධනා කරනවා.”", "URL": "https://lankatruth.com/si/?p=84476", "Category": "පුවත්", "Parent URL": null}