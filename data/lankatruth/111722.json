{"Source": "Lankatruth", "Timestamp": "March 1, 2021", "Headline": "බද්දේගම විදුහලක උසස් පෙළ සිසුවියට කොරෝනා…", "News Content": "බද්දේගම නගරයේ ප්‍රධාන පෙළේ විද්‍යාලයක උසස් පෙළ පන්තියක සිසුවියක හා ඇයගේ පවුලේ පස්දෙනෙකුට කොවිඩ් – 19 ආසාදිත බවට ඉකුත් 27 වැනිදා තහවුරැ වූ බව බද්දේගම සෞඛ්‍ය වෛද්‍ය නිලධාරී කාර්යාලය සඳහන් කරයි. ඔවුන් සියලුදෙනා ප්‍රතිකාර මධ්‍යස්ථාන වෙත යොමු කර ඇති අතර එම සිසුවිය පසුගිය 18 වැනිදා පාසලට පැමිණ ඇති අතර එදින පාසලට පැමිණි සිසුවියන් 24ක් ඇතුළු ඇගේ ආශ්‍රිතයින් පිරිසක් නිරෝධායනයට යොමු කර තිබේ. නිරෝධායනය වන එම සිසුවියන්ගේ ජෛව සාම්පල ලබාගැනීම අද (01) සිදුකිරීමට බද්දේගම සෞඛ්‍ය වෛද්‍ය නිලධාරී කාර්යාලයේ නිලධාරීන් විසින් සැලසුම් කර තිබිණි. මේ අතර බද්දේගම ඇඟලුම් කර්මාන්තශාලාවක කාර්ය මණ්ඩලයේ දෙදෙනෙකු ආසාදිතයන් බවට හඳුනාගැනීමෙන් පසු එම ආසාදිතයන් දෙදෙනාගේ පළමු පෙළ ආශ්‍රිතයන් බවට හඳුනාගත් පවුල් 15ක, 47 දෙනෙකු නිරෝධායනයට යොමු කර ඇති අතර, එම පිරිසගේ ජෛව සැම්පල ලබා ගැනීමද අද සිදුකරන බව බද්දේගම සෞඛ්‍ය වෛද්‍ය නිලධාරී කාර්යාලය සඳහන් කරයි.", "URL": "https://lankatruth.com/si/?p=111722", "Category": "කොවිඩ් -19 (කොරෝනා ) පුවත්", "Parent URL": null}