{"Source": "Lankatruth", "Timestamp": "April 11, 2022", "Headline": "කබ්රාල්ගේ කෝටි 3745ක මූල්‍ය අපරාධ එලියට", "News Content": "ගෝඨාභය රාජපක්ෂ ජනාධිපති විසින් මහ බැංකු අධිපති ධුරයට අජිත් නිවාඩ් කබ්‍රාල් පත් කරන අවස්ථාව වනවිට ඔහුට එරෙහිව ශ්‍රී ලංකා මහ බැංකුවේ මූල්‍ය අපරාධ සම්බන්ධයෙන් විගණන වාර්තාවකින් විශාල තොරතුරු ප්‍රමාණයක් අනාවරණය කර තිබිණි.  එම විගණන වාර්තාව අනුව රුපියල් කෝටි 3745ක ගණන් බලන ලද මූල්‍ය අපරාධ සිදු කර ඇති බව හෙළිකර තිබිණි. එම විගණන වාර්තාව නිකුත් කර තිබුණේ 2012 සහ 2013 යන වර්ෂ දෙකට අදාළව ශ්‍රී ලංකා මහ බැංකුවේ කටයුතුවලින් පමණක්ය.  මෙසේ තිබියදී ගෝඨාභය රාජපක්ෂ විසින් මහ බැංකුවට අජිත් නිවාඩ් කබ්‍රාල් අධිපති වශයෙන් ඉතා පැහැදිලිව පෙනෙන දේශපාලන පත්වීමක් ලබා දෙනු ලැබීය. පාර්ලිමේන්තු මන්ත්‍රී ධුරයෙන් පෙරවරුවේ ඉල්ලා අස්වූ කබ්‍රාල්ට පස්වරුවේ මහ බැංකුවේ අධිපති ධුරය කැබිනට් අමාත්‍ය බලතල සහිතන ලබා දෙනු ලැබීය. කැබිනට් බලතල සහිත මහ අධිපතිවරයෙකු පත් කරනු ලැබුවේ ඉතිහාසයේ පළමු වතාවට ය.  එයින් හෙළිකර තිබෙන විශාලම මූල්‍යම අක්‍රමිතාවය රුපියල් කෝටි 2800ක් වන අතර ශ්‍රී ලංකා මහ බැංකුව අලාභ ලබමින් තිබියදී මහා භාණ්ඩාගාරය වෙත ලාභ මාරු කිරීම් වශයෙන් එම මුදල යොදවා ඇත. ඊට අමතරව රුපියල් කෝටි 610ක ඊලඟ ප්‍රධානම මූල්‍ය අපරාධය සිදු කර තිබුණේ බංකොලොත් මූල්‍ය සමාගම් හයකට ණය දී ආපසු අයකර නොගැනීමෙන් ය.  මෙම දත්තවලට අදාළ විගණන වාර්තාව පහතින් අමුණා තිබේ.", "URL": "https://lankatruth.com/si/?p=131872", "Category": "පුවත්", "Parent URL": null}