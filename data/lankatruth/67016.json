{"Source": "Lankatruth", "Timestamp": "January 26, 2019", "Headline": "පාර්ලිමේන්තු ගැටුමේ පාඩුව තුන්ලක්ෂ 25,000යි – මන්ත්‍රීවරු 59කට ‌චෝදනා", "News Content": "පසුගිය නොවැම්බර් 14,15 සහ 16 යන දිනයන්හි පාර්ලිමේන්තුව තුළ තුළ ඇතිවූ කළහකාරී තත්වය පිළිබඳ විමර්ශනයට පත්කළ කමිටුව, සිද්ධිය සම්බන්ධව මන්ත්‍රීවරු 59 දෙනෙකුට එරෙහිව චෝදනා ගොනුකර ඇත. ඉන් මන්ත්‍රීවරු 54 දෙනෙකු එක්සත් ජනතා නිදහස් සන්ධාන මන්ත්‍රීවරු වන අතර ප්‍රසන්න රණවීර මන්ත්‍රීවරයාට එරෙහිව චෝදනා 12ක් වාර්තාවේ සඳහන්කර ඇත. ඊට අමතරව වැඩිම වාර ගණනක් චෝදනාවට ලක්ව ඇත්තේ ජොන්ස්ටන් ප්‍රනාන්දු සහ පද්ම උදයශාන්ත මන්ත්‍රීවරුන්ටය. දිලුම් අමුණුගම, ආනන්ද අලුත්ගමගේ, ඉන්දික අනුරුද්ධ, මහින්දානන්ද අලුත්ගමගේ, පාලිත තෙවරප්පෙරුම, රංජන් රාමනායක, අරුන්දික ප්‍රනාන්දු, නිරෝෂන් ප්‍රේමරත්න මන්ත්‍රීවරුන් ඇතුළු 59 දෙනෙකු වාර්තාවට අනුව චෝදනා ලැබ සිටිති. ඉහත දින තුන තුළදී සිදුව ඇති පොදු දේපළ හානිය රුපියල් තුන් ලක්ෂ 25,000ක් ලෙස තක්සේරු දෙපාර්තමේන්තුව විසින් ඇස්තමේන්තු කර ඇතැයි කතානායකවරයා වෙත ඉදිරිපත් කළ වාර්තාවේ දැක්වේ. පාර්ලිමේන්තුවේ සභා ගැබ තුළ සිදුවන සිදුවිම් පාර්ලිමේන්තු බලතල හා වරප්‍රසාද පනත මගින් ආවරණය වී ඇති බවට පල කරන මතය ද ප්‍රතික්ෂේප කර ඇති එම කමිටුව මෙම මන්ත්‍රීවරුන්ට නිසි ක්‍රියාමාර්ග ගැනිම අත්‍යාවශ බව සිය වාර්තාව මගින් පෙන්වා දී ඇත. කතානායකවරයා විසින් පත්කළ විමර්ශන කමිටුවේ සභාපතීත්වය නියෝජ්‍ය කතානායක ආනන්ද කුමාරසිරි මහතා දරන අතර අමාත්‍ය රංජිත් මද්දුමබණ්ඩාර, බිමල් රත්නායක, මාවේ සේනාධිරාජා යන මන්ත්‍රීවරු සෙසු සාමාජිකයන් වෙයි.", "URL": "https://lankatruth.com/si/?p=67016", "Category": "පුවත්", "Parent URL": null}