{"Source": "Lankatruth", "Timestamp": "February 19, 2020", "Headline": "ජීවත්වීමට ගණිකා වෘත්තියේ යෙදීම මෙරට නීතියට අනුව වරදක් නොවන බව අධිකරණය දන්වයි", "News Content": "ජීවත් වීම සඳහා ගණිකා වෘත්තියේ යෙදීම ශ්‍රී ලංකාවේ නීතිය අනුව වරදක් නොවන බව කොටුව මහේස්ත්‍රාත් රංග දිසානායක මහතා ඊයේ (18) අධිකරණයේ දී තීන්දුවක් ලබාදෙමින් ප්‍රකාශ කර තිබේ. ඔහු මේ බව ප්‍රකාශ කර ඇත්තේ ගණිකා නිවසක සිට අත්අඩංගුවට ගෙන අධිකරණය හමුවට ඉදිරිපත් කරන ලද කාන්තාවක් නිදහස් කරමිනි. ඉහළ උසාවියේ මීට පෙර ලබාදුන් “සයිබෝට එරෙහි චෙලාම් සහ කුරේට එරෙහි ජේමිස් අප්පුහාමි” නඩු තීන්දු දෙක දක්වමින් මහේස්ත්‍රාත්වරයා ප්‍රකාශ කර ඇත්තේ අපගේ නීතිය අනුව මෙය එනයින්ම වරදක් නොවන බවයි. මේ සඳහා අදාළ වන්නේ අයාල ආඥාපනත සහ ගණිකා මඩම් ආඥාපනත බවත් අයාල ආඥාපනත බලපාන්නේ ගණිකාවක් අසික්ෂිත සහ නොහික්මුණු ලෙස පොදු වීදියක හෝ පාරක හැසිරීම පිළිබඳව බවත් (2 සහ 9 ජේද) ගණිකා මඩම් ආඥාපනත බලපැවැත්වෙන්නේ ගණිකා මඩම් පවත්වාගෙන යන, කළමනාකරණය හෝ එයට සහය දෙන පුද්ගලයින්ට එරෙහිව බවත් ඔහු මහේස්ත්‍රාත්වරයා සිය නියෝගය මගින් පැහැදිල් කර ඇත. අධිරාජ්‍යවාදී පාලන සමයේ සිට තම ජීවිකාව සඳහා ස්වාධීනව ගණිකා වෘත්තියේ යෙදෙන කාන්තාවන්ට එරෙහි නීති මෙරට නොමැති බව පවසමින් මහේස්ත්‍රාත්වරයා ගණිකා මඩමක සිට අත්අඩංගුවට ගනු ලැබ සිටි එම කාන්තාවක් නිදහස් කර ඇත. ඇය ඉහත ආඥාපනත් දෙකම යටතේ වරදක් කර නොමැති බව ද මහේස්ත්‍රාත්වරයා පෙන්වා දී තිබේ. එවැනි කාන්තාවක් ගණිකා මඩමක් පවත්වාගෙන යාමට හෝ කළමනාකරණයට සහය දීම යටතේ ගණිකා මඩම් ආඥාපනත යටතේ චෝදනාවට ලක්කිරීමටද නොහැකි බව මහේස්ත්‍රාත් වරයා පෙන්වා දී ඇත.", "URL": "https://lankatruth.com/si/?p=89982", "Category": "පුවත්", "Parent URL": null}