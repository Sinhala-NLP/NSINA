{"Source": "Lankatruth", "Timestamp": "January 6, 2012", "Headline": "වෘත්තීය සමිති විරෝධය හමුවේ කම්කරු ඇමති නිරුත්තරවුනා – වසන්ත සමරසිංහ", "News Content": "ජාතික කම්කරු උපදේශක සභාවේදී අද දින පැවැත්වූ විශේෂ සාකච්ඡවකදී මෙම ජන 18 දින පාර්ලිමේන්තුවට ගෙන ඒමට නියමිතව තිබූ සේවක අර්ථසාධක අරමුදල් සංශෝධන පනතේ අඩංගුව තිබු සේවක අර්ථසාධක අරමුදලේ ඇති කම්කරුවන්ගේ මුදල් නැවත වටයකින් කොල්ලකෑමට අදාලකරන සියළු වගන්ති ඉවත් කරගැනීමට ඇමතිට හා කම්කරු කොමසාරිස් ජනරාල්වරයාට සහ අදාල බලධාරින්ට සිදුවී තිබේ. එම සාකච්ඡාවට සහභාගී වූ අන්තර් සමාගම් සේවක සංගමයේ සභාපති වසන්ත සමරසිංහ මහතා යෝජිත පනතේ උපක‍්‍රමශීලීව අඩංගු කර තිබු සේවක අරමුදල් කොල්ලකෑමට අදාල වගන්ති එකිනෙක ගෙන ඊට විරෝධය පෑ පසු බලධාරීන් නිරුත්තර වී ඒවා ඉවත් කර ගැනීමට පියවර ගෙන ඇත. සේවක අර්ථසාධක අරමුදල් පනතට සංශෝධන 5 ක් යෝජනා වී තිබූ අතර කම්කරු කොමසාරිස් ජනරාල්වරයාගේ නියමයන්ට අනුව පෞද්ගලික අංශයේ සේවකයින්ට විශ‍්‍රාම වැටුපක් සෑදීම, සේවක අර්ථසාධක මණ්ඩලයට ලේකම් කාර්යාලයක් සෑදීම සඳහා එහි වියදමින් 35% ක් කම්කරුවන්ගෙන් අයකර ගැනීම වැනි වගන්තිද එහි තිබී ඇත. මේවා තුල ඇති කුමන්ත‍්‍රණකාරී වුවමනාවන් පිළිබඳව දිගින් දිගටම හෙළිදරව් කරමින් කථා කර ඇති වසන්ත සමරසිංහ මහතා ඊට තම විරෝධය පෑමට පටන්ගත් පසු එම සාකච්ජාවට සහභාගී වූ අනෙකුත් වෘත්තීය සමිතිද විරෝධය දැඩි ලෙස එල්ලකර ඇත. එහි ප‍්‍රතිඵලයක් ලෙස නැවත වටයකින් කම්කරුවන්ගේ සේවක අර්ථසාධක අරමුදල ඩැහැගැනීමට ඇටවූ ආණ්ඩුවේ උගුල ආපස්සට හැරවීමට තමන්ට හැකිවූ බව වසන්ත සමරසිංහ මහතා අප සමග ප‍්‍රකාශ කර සිටියේය. මෙවැනි ප්‍රෝඩාවක් ගැන තම සංගමය නිරන්තර සෝදිසියෙන් සිටින බවත් සේවකයින්ට අහිතකර අන පනත් තවදුරටත් ගෙනඒමට මෙම ආණ්ඩුව කටයුතු කළහොත් ආණ්ඩුවේ පැවැත්ම පවා බරපතල තත්වයකට ඇද වැටීම වැළැක්විය නොහැකි බවත් සමරසිංහ මහතා වැඩිදුරටත් අවධාරණය කර සිටියේය.", "URL": "https://lankatruth.com/si/?p=786", "Category": "පුවත්", "Parent URL": null}