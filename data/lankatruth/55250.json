{"Source": "Lankatruth", "Timestamp": "June 26, 2018", "Headline": "ජනාධිපතිවරණ සමයේ ඩොලර් මිලියන 07කට අධික මුදලක් මහින්දට චීනයෙන් දීලා", "News Content": "පසුගිය ජනාධිපතිවරණ සමයේ මහින්ද රාජපක්ෂ මහතාගේ මැතිවරණ ප්‍රචාරක කටයුතු සඳහා චීන සමාගමක් වන චයිනා හාබර් සමාගමේ ගිණුමකින් සහ එම සමාගමේ උප ගිණුමකින් ඩොලර් මිලියන 07කට අධික මුදලක් ගෙවා ඇති බව ඇමරිකාවේ නිව්යොර්ක් ටයිම්ස් පුවත්පත වාර්තා කරයි. වාර්තාවේ වැඩිදුරටත් දැක්වෙන්නේ, චීනය හා හිටපු ජනාධිපති මහින්ද රාජපක්ෂ අතර සමීප සම්බන්ධතාවක් පැවති අතර 2015 ජනාධිපතිවරණය ළංවීමත් සමගම හිටපු ජනාධිපතිගේ සමීපතම හිතවතුන් වෙත විශාල මුදල් ප්‍රමාණයක් ලැබී ඇති බවයි. ස්ටැන්ඩඩ් චාටඩ් බැංකුව සමග චයිනා හාබර් සමාගම පවත්වාගෙන ගිය ගිණුම තුළින් ඩොලර් මිලියන 7.6ක මුදලක් හිටපු ජනාධිපති රාජපක්ෂගේ මැතිවරණ ව්‍යාපාරය සඳහා වියදම් කිරීමට ඔහුගේ හිතවතුන්ට ගෙවා ඇත. මැතිවරණ දිනයට දින 10කට පෙර චෙක්පත් තුළින් ඩොලර් මිලියන 3.7ක මුදලක් ගෙවා ඇති අතර ඉන් ප්‍රචාරක ටී ශර්ට් මිලදී ගැනීම සඳහා ඩොලර් හයලක්ෂ හැත්තෑ අටදහසක්ද ($ 678,000) සාරි සහ වෙනත් ත්‍යාග සඳහා තවත් ඩොලර් දෙලක්ෂ අනුහත්දහසක්ද ($ 296,000) ගෙවා තිබේ. එමෙන්ම හිටපු ජනාධිපති මහින්ද රාජපක්ෂ මහතාගේ මැතිවරණ ව්‍යාපාරයට සහාය දැක් වූ ප්‍රසිද්ධ බෞද්ධ භික්ෂුන් වහන්සේ නමකට තවත් ඩොලර් තිස්අට දහසක ($ 38000) ගෙවීමක් කර ඇති බවද එමෙන්ම ඩොලර් මිලියන 1. 7ක් වටිනා චෙක්පත් දෙකක් අරලියගහ මන්දිරයට යවා ඇති බවද නිව්යොර්ක් ටයිම්ස් පුවත්පත වාර්තා කරයි. මෙම ගෙවීම්වලින් වැඩි ප්‍රමාණයක් සිදුකර ඇත්තේ චයිනා හාබර් සමාගමට අයත් උපගිණුමක් වන “එච්.පී.ඩී.පී ෆේස් ටු” යන කෙටි නමින් හැඳින් වූ හම්බන්තොට වරාය ව්‍යෘපෘතිය අයත් ගිණුමකිනි. නිවුස් ෆස්ට්", "URL": "https://lankatruth.com/si/?p=55250", "Category": "පුවත්", "Parent URL": null}