{"Source": "Lankatruth", "Timestamp": "August 16, 2018", "Headline": "බස් හිමියන්ගේ සහාය නොමැතිව බස් සේවකයින් වර්ජනයක් අරඹයි.", "News Content": "නව දඩ පත්‍රිකාවට විරෝධය පල කරමින් ඊයේ (15) මධ්‍යම රාත්‍රීයේ සිට දීපව්‍යාප්තව වැඩවර්ජනයක් ආරම්භ කර ඇති බව සමස්ත ලංකා පෞද්ගලික බස් රථ සේවක සංගමය පවසයි. එම සංගමයේ සංවිධායක යූ.කේ කුමාර රත්න මහතා සදහන් කළේ තම ගැටළුවට බලධාරින් ස්ථීර විසදුමක් ලබාදෙන තුරු අඛණ්ඩව වැඩ වර්ජනය ක්‍රියාත්මක කරන බවයි. මෙරට මාර්ග පද්ධතිය නවිකරණය කරන තුරු පැරණි දඩ පත්‍රිකාව ක්‍රියාත්මක කළ යුතු බව ඒ මහතා පැවසීය. මේ අතර මෙම වැඩවර්ජනයට සහය ලබා නොදෙන බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා සදහන් කළේය. අන්තර් පළාත් බස් හිමියන්ගේ සංගමයේ මාධ්‍ය ප්‍රකාශක ප්‍රසන්න විපුලගුණ මහතා සදහන් කළේ සේවකයින් ආරම්භ කර ඇති මෙම වැඩවර්ජනයට සිය සංගමය ද සහය පල නොකරන බවයි.", "URL": "https://lankatruth.com/si/?p=57778", "Category": "පුවත්", "Parent URL": null}