{"Source": "Lankatruth", "Timestamp": "April 4, 2019", "Headline": "එතෙර අපි සංවිධානයේ ආධාර යටතේ බදුල්ලේ මී මැසි පාලන ව්‍යාපෘතියක්", "News Content": "එතෙර අපි සංවිධානයේ මැදිහත්වීමෙන් ඇමරිකාවේ සහ ඕස්ට්‍රේලියාවේ වෙසෙන ශ්‍රී ලාංකිකයන් පිරිසකගේ මූල්‍ය දායකත්වයෙන් බදුල්ල දිස්ත්‍රික්කයේ තෝරාගත් ගම්මාන කිහිපයක මී මැසි පාලන ව්‍යාපෘතියක් ආරම්භ කර ඇත. බදුල්ල දිස්ත්‍රික්කයේ ජනතා විමුක්ති පෙරමුණේ දිරිය පුරවැසි සමිතිය මගින් මී මැසි පාලන ව්‍යාපෘතියේ සංවිධාන කටයුතු සිදුකරන අතර තවත් ගම්මාන රැසකට ඉදිරියේදී මෙම ව්‍යාපෘතිය පුළුල් කරන බව ජනතා විමුක්ති පෙරමුණේ ඌව පළාත් සභා මන්තී සමන්ත විද්‍යාරත්න මහතා පැවසීය. මී මැසි පාලන ව්‍යාපෘතිය සඳහා කෘෂිකර්ම දෙපාර්තමේන්තුව යටතේ පවතින බණ්ඩාරවෙළ බිඳුනුවැව මී මැසි සංවර්ධන ඒකකයේ සහය ලබාගැනීමට සංවිධායක මණ්ඩලය තීරණය කර ඇතැයි සමන්ත විද්‍යාරත්න මහතා පැවසීය. මී මැසි සංවර්ධන ඒකකය මගින් මී මැසි පාලනය සඳහා අවශ්‍ය තාක්ෂණික දැණුම ගොවීන් වෙත ලබාගැනීම සංවිධායක මණ්ඩලයේ අපේක්ෂාව වී ඇත. ඒ අනුව ආයතනයෙන් ලබාදෙන ප්‍රායෝගික පුහුණුව, ගොවීන්ට අවශ්‍ය මී මැසි පෙට්ටි දුම්ඉසුරන, මී මැසි ජනපද, පැණි නිසාකාරක මැෂින්, ආරක්ෂිත මුහුණු ආවරණ ඇතුළු ආම්පන්න, ආයතනය හරහා ගොවීන්ට ලබාදීමට ව්‍යාපෘති සංවිධායක මණ්ඩලය තීරණය කර ඇත. 2018 වසරේ ශ්‍රී ලංකාවට අවශ්‍ය මී පැණි ප්‍රමාණය ලංකාවේදීම නිෂ්පාදනය කර ගැනීමට නොහැකි වී ඇති අතර, මී පැණි මෙට්‍රික් ටොන් 210ක් පමණ චීනය, තායිලන්තය, නවසීලන්තය, ඕස්ට්‍රේලියාව, වියට්නාමය ආදී රටවලින් මෙරටට ආනයනය කර ඇත. සංවිධායකයන් පවසා සිටියේ මී පැණි සඳහා මෙරට විශාල වෙළඳපළක් පවතින බවත් අවශ්‍ය සැපයුම දී ගත නොහැකි තත්වයට පත්ව ඇති බවත්ය. එබැවින් මෙම ව්‍යාපෘතිය හරහා ග්‍රාමීය ආර්ථිකය නංවාලීමට හැකිවනවා සේම විදේශ විනිමය මෙරට තුළ ඉතිරි කර ගැනීමට ද හැකිබවඔවුන් පවසති.", "URL": "https://lankatruth.com/si/?p=71596", "Category": "පුවත්", "Parent URL": null}