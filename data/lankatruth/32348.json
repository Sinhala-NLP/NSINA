{"Source": "Lankatruth", "Timestamp": "April 6, 2017", "Headline": "VIDEO:- මහින්ද පිල දුවන්නේ ආණ්ඩුවේ වරප්‍රසාදවලින් බව දිනේෂ් පිළිගනියි", "News Content": "එක්සත් ජනතා නිදහස් සන්ධානයේ මහින්ද පිල කටයුතු කරන්නේ ආණ්ඩුවේ වරප්‍රසාදවලින් බව එජනිස කණ්ඩායම් නායක දිනේෂ් ගුණවර්ධන මහා අද (06) පාර්ලිමේන්තුවේදී පිළිගත්තේ ය. ඒ අද පැවැත්වීමට නියමිතව තිබූ කල්තැබීමේ විවාදයක් ආරම්භ කරන අවස්ථාවේ ඊට පෙර අදහස් දක්වමින් දිනේෂ් ගුණවර්ධන මහතා මහින්ද පිලේ මන්ත්‍රීවරුන්ට ලබාදෙන කාලය පිළිබඳව ප්‍රශ්නයන් මතු කළේ ය. එහිදී අදහස් දැක්වූ කතානායකවරයා දිනේෂ් ගුණවර්ධන මහතාට සඳහන් කර සිටියේ මහින්ද පිලේ මන්ත්‍රීවරුන්ට කාලය ලැබෙන්නේ ආණ්ඩු පක්ෂයෙන් බැවින් ආණ්ඩු පක්ෂයේ සන්ධාන නායකයන් සමග අවශ්‍ය කාලය ලබා ගන්නා ලෙසය. මෙහිදී නැගී සිටි විපක්ෂයේ ප්‍රධාන සංවිධායක, ජවිපෙ නායක අනුර දිසානායම මහතා දීර්ඝ පැහැදිළිකිරීමක් කරමින් පාර්ලිමේන්තුවේ කාල වේලාව වෙන් වන ආකාරය ගැනත් කල් තැබීමේ විවාද සඳහා අවස්ථාව හිමිවන ආකාරය ගැනත් සඳහන් කර සිටියේය. පාර්ලිමේන්තුවේ විවාදවලට සහභාගීවීමේදී සම්පූර්ණ කාලයෙන් 30%ක් විපක්ෂයටත් ආණ්ඩු පක්ෂයට 70%ක් ලැබෙන බවත් විපක්ෂයට ලැබෙන 30%ක කාලය ජවිපෙ, ටීඑන්ඒ සහ ඊපීඩීපී පක්ෂ අතර බෙදී යන බවත් ආණ්ඩුපක්ෂය තුළ ඇති කරගෙන ඇති අභ්‍යන්තර එකඟතාවයක් මත ආණ්ඩුවේ 70%න් එජාපයට 40%කුත් සහ එජනිසයට 30%කුත් බෙදී යන බවත් එජනිසයේ 30% මහින්ද පිල හා මෛත්‍රී පිල අතර බෙදා ගෙන ඇති බවත් එහිදී අනුර දිසානායක මහතා අනාවරණය කළේ ය. එමෙන්ම කල්තැබීමේ විවාදයවලදී පාර්ලිමේන්තු සතියකදී ආණ්ඩුපක්ෂයට අවස්ථා දෙකකුත් විපක්ෂයට අවස්ථා දෙකකුත් ලැබෙන බවත් ඒ අනුව ආණ්ඩුපක්ෂයේ අවස්ථා දෙකෙන් එක් අවස්ථාවක් මහින්ද පිලට ලැබී ඇති බවත් අනුර දිසානායක මහතා පෙන්වා දුන්නේ ය. එම අනාවරණයට ප්‍රතිචාර දැක්වූ දිනේෂ් ගුණවර්ධන මහතා සඳහන් සඳහන් කර සිටියේ අනුර දිසානායක මහතාගේ කරුණු අනාවරණය සත්‍ය බව ය. අද දින පැවැත්වීමට නියමිත තිබූ කල්තැබීමේ විවාදය එක්සත් ජාතික පක්ෂයට හිමිව තිබූ අවස්ථාව යැයිද එම අවස්ථාව මහින්ද පිලට ලබා දුන්නේ යැයිද සභානායක ලක්ෂමන් කිරිඇල්ල මහතා ප්‍රකාශ කර සිටියේ ය. පාර්ලිමේන්තුවේ විවාදවලදි මන්ත්‍රීවරුන්ට තම අදහස් දැක්වීමට කාලය වෙන් කිරීම සම්බන්ධයෙන් මීට පෙර පැවති විවාද සම්පන්න අවස්ථාවකදී කතානායක කරූ ජයසූරිය මහතා සඳහන් කර සිටියේ දිනේෂ් ගුණවර්ධන මහතාට ලබා දී ඇත්තේ එජනිස මන්ත්‍රී කණ්ඩායම් නායක නිමල් සිරිපාල ද සිල්වා මහතාගේ අවස්ථාව බවත් සන්ධානයට වෙන් වන ප්‍රතිශතයෙන් කොටසක් විවාදවලට මැදිහත්වීම සඳහා මහින්ද පිලට ලැබී ඇති බවත් ය.", "URL": "https://lankatruth.com/si/?p=32348", "Category": "පුවත්", "Parent URL": null}