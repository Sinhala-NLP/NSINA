{"Source": "Lankatruth", "Timestamp": "January 6, 2020", "Headline": "පස්සරදී බස් රථයක් ප්‍රපාතයකට පෙරැළෙයි – අයහපත් කාලගුණය හේතුවෙන් මුදාගැනීම්වලට බාධා", "News Content": "පස්සර සිට මැටිගහතැන්න හරහා ඇකිරිය දක්වා ගමන් කරන ලංකා ගමනාගමන මණ්ඩලයට අයත් බස් රථයක් පස්සර මඩොල්සිම මාර්ගයේ 6 කණුව ප්‍රදේශයේදී ප්‍රපාතයකට පෙරලී යාමෙන් අනතුරකට ලක්ව ඇති බව වාර්තා වේ. මේ වනවිට මළ සිරිරු 07ක් රෝහල වෙත ගෙන ගොස් ඇති අතර තවමත් තුවාලකරුවන් ප්‍රපාතයේ සිට ගොඩ ගනිමින් සිටින බවද වාර්තා වේ. තුවාල ලැබූ මගීන් රෝහල් කරා ගෙනයාමට ප්‍රදේශවාසීන් සහ පොලිසිය එක්ව කටයුතු කරමින් සිටිති. මේ වනවිට එම ප්‍රදේශයේ වැසි සහිත කාලගුණ තත්වයක් පවතින අතර මේ හේතුවෙන් බස් රථය ලිස්සා ගොස් ප්‍රපාතයට පෙරලුණේදැයි සෙවීම සඳහා පොලිසිය පරීක්ෂණ පවත්වයි. මුදාගැනීමේ කටයුතුවලට මෙම අයහපත් කාලගුණික තත්වය බලපා ඇති බව වාර්තා වේ.", "URL": "https://lankatruth.com/si/?p=88379", "Category": "පුවත්", "Parent URL": null}