{"Source": "Lankatruth", "Timestamp": "December 12, 2017", "Headline": "ගුවන්තොටුපොළ සේවකයෝ වෘත්තීය ක්‍රියාමාර්ගයකට සැරසෙති", "News Content": "කෝටි 692ක ශුද්ධ ලාබයක් ඇති ශ්‍රී ලංකා ගුවන්තොටුපොළ හා ගුවන්සේවා සමාගමේ සේවකයන්, තමන්ට මෙතෙක් ලැබෙන බෝනස් මුදල වැඩි කර දෙන ලෙස ඉල්ලා පාලනාධිකාරිය වෙත ලිඛිතව දන්වා ඇතැයි වාර්තා වේ. සේවකයන්ට රුපිලයක් ලක්ෂයක උපරිමයකට යටත්ව බෝනස් මුදල වැඩි කළ හැකි බවත් අර්ජුන රණතුංග මහතා සිවිල් ගුවන් සේවා ඇමතිව සිටි සමයේ පත් කර තිබූ අධ්‍යක්ෂ මණ්ඩය විසින් සේවකයන් වෙත සඳහන් කර තිබී ඇති අතර එය පදනම් කරගෙන වෘත්තීය සමිති රුපියල් ලක්ෂයක බෝනස් මුදලක් ඉල්ලා මෙසේ පාලනාධිකාරියට ලිඛිතව දන්වා ඇත. මේ සම්බන්ධයෙන් පාලනාධිකාරිය හා වෘත්තීය සමිති අතර සිදු කර ඇති සාකච්ඡාවේදී ඇතිවී තිබෙන එකඟතාවය අනුව රුපියල් හැත්තෑදාහක බෝනස් මුදල් මෙම මාසයේ සිට ගෙවීමට එකඟවී තිබේ. එහෙත් සුපුරුදු පරිදි මෙම මාසය සඳහාද රුපියල් 60දාහක බෝනස් මුදල ගිණුම් ගතකිරීමට පාලනාධිකාරිය කටයුතු කරමින් සිටින බවට වාර්තාවන අතර වෘත්තීය සමිති පවසන්නේ එසේ වුවහොත් රුපියල් ලක්ෂයක බෝනස් මුදල් ඉල්ලා වර්ජනයකට යොමුවන බවයි. ගුවන් තොටුපළ සේවකයින් 3800ක් සිටින අතර ඔවුන් සඳහා රුපියල් අසූදාහක බෝනස් මුදලක් ගෙවීමට වුවද ගුවන්තොටුපොළ සමාගමට සිය ශුද්ධ ලාබයෙන් වැයවන්නේ රුපියල් කෝටි 30ක පමණ මුදලක් බවත් එය ශුද්ධ ලාබයෙන් 5%කට ආසන්න මුදලක් බවත් වෘත්තීය සමිති අවධාරණය කරයි. ගුවන්තොටුපළ සමාගම මෙවන් ලාභයකට යාමට ප්‍රධාන හේතුව සේවක කැපකිරීම් බවත් සේවක සහාය ඉදිරියටත් ඇත්නම් ගුවන්තොටුපොළ සමාගමට ලාභ ලබන තත්වයේම පවත්වාගෙන යා හැකි බවත් සිය වාර්ෂික වාර්තාවල සභාපතිවරයාගේ පණිවිඩය මගින්ද පෙන්වා දී ඇති බැවින් එවන් කැපකිරීමක් සිදුකරන සේවකයන්හට ශුද්ධ ලාභයෙන් 5%ක පමණ මුදලක් බෝනස් වෙනුවෙන් වියදම් කිරීම අපහසු කාරණයක් නොවනබවත් වෘත්තීය සමිති අවධාරණය කරයි. මෙම වසරේ ලාභය ගිය වසරට වඩා 700%කින්වැඩි වී ඇති බවත් වෘත්තීය සමිති අවධාරණය කරයි. අන්තර් සමාගම් සේවක සංගමය, ජාතික සේවක සංගමය, ශ්‍රී ලංකා නිදහස් සේවක සංගමය ඇතුළු සියළුම වෘත්තීය සමිති මේ සඳහා එක්වී සිටින බවද වාර්තා වේ.", "URL": "https://lankatruth.com/si/?p=45065", "Category": "පුවත්", "Parent URL": null}