{"Source": "Lankatruth", "Timestamp": "June 8, 2018", "Headline": "තලේබාන් ත්‍රස්තවාදීන් ඇෆ්ගනිස්තානය සමඟ සටන් විරාමයක් ප්‍රකාශ කරයි", "News Content": "තලේබාන් ත්‍රස්තවාදීන් සටන් විරාමයකට එක වූ බව ඇෆ්ගන් ජනාධිපති අෂ්රාෆ් ඝානී නිවේදනය කර තිබේ. පොදු එකඟතාවක් මත සටන් විරාමය ඊයේ (7) සිට ආරම්භ වූ බවත් එය ලබන 20 වැනිදා තෙක් ක්‍රියාත්මක වනු ඇති බවත් ඇෆ්ගන් ජනාධිපති ඝානි නිවේදනය කළේ ය. ඇෆ්ගන් ජනාධිපති මේ බව නිවේදනය කළේ එරට ජාතික රූපාවාහිනිය ඔස්සේ ජාතිය අමතමිනි. රාමදාන් සමය අවසන් වන තුරු සටන් විරාමය ක්‍රියාත්මක වන බව ජනාධිපතිවරයා වැඩි දුරටත් කියා සිටි අතර සටන් විරාමයකට තලේබාන් ත්‍රස්ත සංවිධානය කැමැත්ත පල කිරීම ප්‍රශංසනීය යැයි ද ඇෆ්ගන් ජනාධිපතිවරයා පෙන්වා දෙයි. අල් කයිඩා නායක ඔසාමා බින් ලාඩන්ට සහය දක්වන බවට චෝදනා කරමින් 2001 වසරේදී ඇමරිකාව සහ නේටෝ හමුදා ඇෆ්ගනිස්තානය ආක්‍රමණය කළෙ ය. ඒ වන විට ඇෆ්ගනිස්තානයේ පැවතියේ තලේබාන් රජයකි. තලේබාන්වරුන් අවි අතට ගෙන විදෙස් හමුදා සමඟ සටන් ආරම්භ කළේ ය. තලේබාන් සංවිධානය බිහිසුණු ත්‍රස්ත සංවිධානයක් බවට පත් වූයේ ඉන් අනතුරුවය. වසර 16කට පසු ඇෆ්ගන් යුද්ධය අවසන් වුවත්, තලේබාන් ත්‍රස්තවාදීන් මර්ධනය කිරීමට ඇෆ්ගන් රජයට හෝ විදෙස් හමුදාවලට තවමත් හැකියාව ලැබී නැත. තලේබාන් සංවිධානය සමඟ පවතින අර්බුදය දේශපාලනික මට්ටමින් විසඳිය යුතු බව ඇෆ්ගන් ජනාධිපති අෂ්රාෆ් ඝානිගේ අදහස වී තිබේ. ඔහු මීට පෙර අවස්ථා කිහිපයකදී තලේබාන් නායකයින් සමඟ සාම සාකච්ඡා පැවැත්වීමටත් සටන් විරාමයකට යෑමටත් උත්සාහ කළේ ය. එහෙත් එම උත්සාහය සාර්ථක නොවිණි.", "URL": "https://lankatruth.com/si/?p=53894", "Category": "විදෙස් පුවත්", "Parent URL": null}