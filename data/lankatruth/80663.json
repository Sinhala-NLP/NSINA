{"Source": "Lankatruth", "Timestamp": "September 11, 2019", "Headline": "මොරගහකන්ද ජලාශය හේතුවෙන් ගම් බිම් අහිමිවූ ජනතාවට ගැටළු රැසක්", "News Content": "මොරගහකන්ද ජලාශය හේතුවෙන් ගම් බිම් අහිමිවූ ජනතාවට මේ වනවිට ගැටළු රැසකට මුහුණ දීමට සිදුව ඇති නමුත් ආණ්ඩුව හෝ කිසිඳු බලධාරියෙකු ඒ පිළිබඳව අවධානයට ගෙන නැතැයි සමස්ත ලංකා ගොවිජන සම්මේලනය සඳහන් කරයි. එහි ජාතික සංවිධායක නාමල් කරුණාරත්න මහතා සහ එහි ලේකම් ටී.බී සරත් මහතා ඇතුළු පිරිසක් පසුගිය 09 වනදා එම ප්‍රදේශවල සංචාරය කරමින් එම ජනතාව ගැටළු සම්බන්ධයෙන් සාකච්ඡා කර ඇති අතර එම ගැටළු සම්බන්ධයෙන් සාකච්ඡා කිරීමට මෙම ජනතාවද සමග හෙට (12) මහවැලි අමාත්‍යාංශයට පැමිණිමට නියමිත බවත් එහිදී නාමල් කරුණාරත්න මහතා අවධාරණය කළේ ය. එහිදී වැඩිදුරටත් අදහස් දැක්වූ නාමල් කරුණාරත්න මහතා… “මේ කතා කරන්නේ මේ රට වෙනුවෙන් මහා දැවැන්ත කැපකිරීමක් කරපු මිනිස්සුන්ට සිද්ධ වෙලාතිබෙන අලකලන්චි පිළිබඳව ග්‍රාමසේව වසම් 11ක් මොරගහකන්ද ජලාහයට යට වුනා. පළවෙනි වටේ පවුල් 1581ක් යටවුනා. එතනින් පස්සේ අනු පවුල් 700කට වැඩි ප්‍රමාණයක්. මේ දෙකම එකතු වුනාම පවුල් 2281ක් දල වශයෙන් මොගහකන්ද ජලාශයට යටවුනා. ඒ ජනතාව තමයි මේ හද්ද පිටිසර කන්දකට ගෙනල්ලා දැම්මේ. මේ ජනතාවට කුඹුරු ඉඩම් දෙනවා කිව්වා. අවුරුද්දක් ඇතුළත වතුර දෙනවා කියලා කිව්වා. දැන් අවුරුදු 05කට වැඩියි පදිංචි වෙලා. තව වෙනතුරු කුඹුරු වගා කරන්න තියා බොන්න, නාන්නවත් වතුරත් නැහැ. ඒ නිසා දැන් මේ ජනතාවට හිඟමන් යදින්නා වගේ දෙන සහනාධාරයෙන් (හාල්මැස්සෝ ග්‍රෑම් 400ක්යි, පරිප්පු කිලෝ එකයි. සැමන් ටින් එකයි. හාල් කිලෝ 15යි) මෙන්න මේක අරගෙන කාල හිටපල්ලා. මෙකෙන් කොහොමද ජීවත්වෙන්නේ? මේ සලාක ආහාරෙ ගන්නත් අද දහඅතේ වඳින්න පුදන්න සිද්ධවෙලා තිබෙනවා.තමුන්ගේ පෞෂත්වය, තමුන්ගේ ගෞරවය, තමුන්ගේ අභිමානය, අද සම්පූර්ණයෙන්ම වළපල්ලට දාන්න වැඩ කරන්න සිද්ධවෙලා තිබෙනවා. මේ ජනතාවය හොඳට වතුරත් එක්ක හිටපු මිනිස්සු. හොඳට ගොවිතැන්බත් කරපු මිනිස්සු. හාල් ඇටයක් කඩෙන් ගත්තු මිනිස්සු නෙවෙයි. තමුන්ගේ බවභෝග, පළතරු ටික, එලවලු ටික මේ සියල්ල සම්පාදනය කරගත්ත මිනිස්සු. එහෙමනම් ඒ මිනිස්සු මහා දැවැන්ත කැපකිරීමක් කරලා තිබෙනවා. පාලකයෝ කියනවානම් මොරගහකන්ද ජලාශය පිරිලා ඉතිරිලා යනකොට ඒක තමුන්ට මහ අසීමිත සතුටක් කියලා. ඒ ප්‍රකාශය අහනකොට මේ ගොවිජනතාව පිච්චෙනවා. ඒක නිසා අපි ආණ්ඩුවට බල කරලා කියනවා, මේක තේරුම් ගන්න. ඒ වගේම ඒ ජනතාවට තමයි ලොකු ලූනු වගා කරපු ගොවියාගේ වගාව වැස්සත් එක්ක සම්පූර්ණයෙන් විනාශ වුනා. වර්ශාවත් එක්ක ලෙඩ ආවා. ලෙඩ ආවඑකත් එක්ක සම්පූර්ණයෙන් විනාශ වුනා. දැන් මේකේ එක ගොවී කොටසකට විතරක් යම් වන්දියක් ලබාදීලා තියෙනවා. අනික් ගොවීන්ට මේ වන්දි ලබාදීලා නැහැ. ඒ නිසා මොන තත්වයන් යටතේ වුනත් විශේෂ කාරණයක් ලෙස සලකලා, මේ මිනිස්සු සුවිශේෂි මිනිස්සු කණ්ඩායමක් ලෙස සලකලා මේ සියලු දෙනාටම කොන්දේසි විරහිතව මේ රක්ෂණ මුදල අනිවාර්යයෙන්ම දෙන්න ඕනේ. මේ ජනතාවට උපදෙස් දීලා නැහැ මේක නිවැරදි විදිහට පුරවන්න කියලා. ඒ රක්ෂණ වන්දි දෙන පොරමය අනුව තමයි ජනතාව පිරෙව්වේ. අපි වගාබිම්වලට ගියා. විනාශවුන වගාව අපි දැක්කා. ඒ නිසා වන්දි ලැබිච්ච අයට වගේම වන්දි නොලැබිච්ච අයගෙත් වගාවන් හානි වුනේ එකම කාරණයෙන්. ඒ වැස්ස නිසා. එහෙමනම් මේ සියලු ජනතාවට කොන්දේසි විරහිතව මේ රක්ෂණ වන්දිමුල් දලා දෙන්න ඕනා. ඒ වගේම තමයි අවුරුද්දක ඇතුළත වතුර දෙනවයි කියපු මේ ජනතාවට අවුරුදු දැන් 06කට කිට්ටුවෙන්න ආවා වතුර ටික නැහැ. ඒ නිසා අන්ත දුක්ඛිත තත්වයකට මේ ජනතාව දාල තියෙනවා. මේ පිළිබඳව අපි මහවැලි අමාත්‍යාංශයට ගිහිල්ලා සාකච්ඡා කළා. ඒ සාකච්ඡාවලදි වෙච්ච පොරොන්දු තියෙනවා. මේ පොරොන්දු මේ වෙනකොට කඩ කරලා තියෙනවා. ඒ නිසා 12 වෙනිදාට අපි එනවා අමාත්‍යාංශයට. අපි ලිඛිතව දැනුම්දීල තියෙනවා. අජිත් මාන්නප්පෙරුම ඇමතිතුමෝ ඔබතුමත් එක්ක සාකච්ඡාවක් ගන්න සෑහෙන්න වලි කෑවා. හැබැයි ඔබතුමා මගහැරියා. කලිනුත් අපි අමාත්‍යාංශයට ඇවිත් සාකච්ඡා කෙරුවා. ඒ නිසා වව්නියාව, බෝගස්වැව පවුල් 2882ක ගොවි ඉඩම් ප්‍රශ්නයක් තියෙනවා. ඒ ජනතාවටත් මේ වගේ අසාධාරණයක් කරලා තියෙනවා. ඒ ප්‍රශ්නයත්. ඒ වගේම තමයි. ඒ ප්‍රශ්නයත්, මොරගහ කන්ද ජනතාවගේ ප්‍රශ්නයත් සාකච්ඡා කරන්න 12 වෙනිදා උදේ 11 වෙනකොට අපි එනවා අමාත්‍යාංශයට. තනියෙන් නෙවෙයි එන්නේ. ගොවි ජනතාවත් එක්ක එන්නේ. අන්න එදාට මගඅරින්න ලෑස්ති වෙන්න එපා. මේවට අනිවාර්යෙන්ම විසඳුම් ලබාදෙන්න ඕන කියල අපි ආණ්ඩුවට බල කරලා කියනවා.”", "URL": "https://lankatruth.com/si/?p=80663", "Category": "පුවත්", "Parent URL": null}