{"Source": "Lankatruth", "Timestamp": "December 14, 2020", "Headline": "නව මැනිං වෙළඳපොළට නැවතත් වෙළඳුන්ගේ විරෝධය", "News Content": "පෑලියගොඩ නව මැනිං වෙළඳපොල අද (14) සිට පස්වරු 4 සිට රාත්‍රී 12 දක්වා සෑම දිනකම තොග වෙළඳාම සඳහා විවෘත කර තැබීමට ගෙන ඇති තීරණයට එළවළු තොග ප්‍රවාහන කරන වෙළඳුන් සහ ලොරි රථ හිමියන් විරෝධය එල්ල වී ඇති බව වාර්තා වේ. පෑලියගොඩ වෙළඳ සංකීර්ණයේ වෙළෙන්දුන්ට ලබා දීතිබෙන කුටිවල ඉඩකඩ ප්‍රමාණවත් නොවීම නිසා එල්ල කරන ලද විරෝධය හමුවේ රාජ්‍ය ඇමති නාලක ගොඩහේවා ඇතුළු පිරිසක් මැදිහත් වී එම ගැටලුව විසඳූ බව ප්‍රචාරය කර තිබිණි. එහෙත් මේ වනවිට එම වෙළෙන්දුන් සහ එළවළු ප්‍රවාහනය කරන්නන් මෙන්ම ගොවීන්ද බරපතළ ගැටලු රැසකට ලක්වන ලෙස වෙළඳ පොළ විවෘතව තබන වේලාව වෙනස් කර තිබේ. මෙම වෙළඳ පොළ විවෘතව තබන වේලාවේදී පිට පළාත්වල සිට නැවුම්එළවලු සැපයීම දුෂ්කර බව පවසමින් මෙම තීරණය ගෙන ඇත්තේ මැනිං වෙළඳපොලට එළවළු තොග සපයන වෙළඳුන් සහ ලොරි රථ හිමියන් බව පැවසේ. බණ්ඩාරවෙළ, නුවරඑළිය,ඇතුළු අනෙකුත් සෑම ප්‍රදේශයකම උදෑසන සිට අස්වනු නෙලීම ආරම්භ කරන අතර සවස් කාලයේදීගොවීන්ගෙන තොග වෙළෙදුන් අස්වනු මිලදීගෙන පසුදා අළුයම වනවිට කොළඹට රැගෙන විත් මැනිං වෙළඳ පොළෙහි එම අස්වනු අලෙවි කිරීම මේ දක්වා පැවතිණි. නමුත් මෙම වේලාවන් වෙනස් කිරීමත් සමග දෛනිකව නැවුම් එළවළු රැගෙන ඒමට නොහැකි බවත් ඒ වෙනුවට දිනක් ඉක්මවූඑළවළු අලෙවි කිරීමට සිදුවන බැවින් එම එළවළු පරිභෝජනයට නුසුදුසු තත්වයට පත්විය හැකි යැයි එළවළු තොග සපයන වෙළඳුන් පවසයි.", "URL": "https://lankatruth.com/si/?p=103387", "Category": "පුවත්", "Parent URL": null}