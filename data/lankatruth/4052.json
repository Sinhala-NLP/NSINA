{"Source": "Lankatruth", "Timestamp": "September 9, 2012", "Headline": "ලාංකික තරුණියට රෝමයේදී වෙඩි", "News Content": "ඉතාලියේ රෝමනගරයේ පදිංචිව සිටි 19 හැවිරිදි අනුෂා හෙට්ටිආරච්චි වැලිකන්දගේ නැමති ශ්‍රී ලාංකික තරුණියගේ මුහුණට වෙඩි වැදීමක් නිසා රෝමයේ කමිල්ලෝ රෝහලට ඇතුළත් කර ඇතැයි වාර්තාවේ. ඇයගේ පෙම්වතාවූ 21 හැවිරිදි ඉතාලි ජාතික මනුවෙල් අසෙල්ලොත්ති සමහ ඇය රෝමයේ ඔස්තියන්සෝ ප්‍රදේශයේ පදිංචි 21 හැවිරිදි නිකරගුවා ජාතික ඩෙනිස් අල්බරීගාගේ නිවසට පැමිණ ඇත. එහිදි ඩෙනිස්ගේ බලපත්‍ර රහිත පිස්තෝලයෙන් අනූෂාගේ පෙම්වතා අතින් අනුෂාගේ කම්මුල් ප්‍රදේශයට වෙඩි වැදී තිබේ. ඇය අදාළ රෝහලේ දැඩි සත්කාර ඒකකයට ඇතුළත් කර ඇත. ඉතාලි ජාතික පෙම්වතාද බලපත්‍ර රහිත පිස්තෝලයක් ළඟ තබා ගැනීම සම්බන්ධයෙන් අත්අඩංගුවට ගෙන තිබේ. නිකරගුවා ජාතිකයාද බොරු කීම සහ සිද්ධිය වූ ස්ථානය සුද්ධ කර සාක්ෂි විනාශ කිරීම සම්බන්ධයෙන් නිකරගුවා ජාතිකයාගේ සුළුපියාද අත්අඩංගුවට ගෙන ඇත.", "URL": "https://lankatruth.com/si/?p=4052", "Category": "පුවත්", "Parent URL": null}