{"Source": "Lankatruth", "Timestamp": "August 12, 2018", "Headline": "ග්ලයිෆොසෙට් පිළිකා කාරක බව පදනම්ව නඩු තීන්දුවක් නිකුත් කරයි", "News Content": "මෙරට තේ සහ රබර් වගාවට අදාලව ග්ලයිෆොසෙට් තහනම යලි ඉවත්කර ඇති පසුබිමක ඇමරිකාවේ කැලිෆෝනියා ප්‍රාන්ත ජූරි සභාවක් විසින් ග්ලයිෆොසෙට් වල් නාශකය පිලිකා සඳහා හේතුකාරක වන්නේ යැයි පදනම් වෙමින් නඩු තීන්දුවක් ප්‍රකාශයට පත් කර තිබේ. ලේ පිළිකාවකට ගොදුරු වී ඇති ඩ්වෙන් ජොන්සන් නැමති පුද්ගලයෙකු ඇමරිකාවේ සුප්‍රසිද්ධ වල්නාශක නිෂ්පාදනය කරන සමාගමක් වන මොන්සෙන්ටෝ සමාගමට එරෙහිව නඩුවක් පවරා ඉන් ජය ගෙන තිබේ. ඔහුගේ චෝදනාව වී තිබුනේ වල්නාශක හේතුවෙන් තමා පිළිකාවකට ගොදුරුව ඇති බවය. නඩු තීන්දුව ප්‍රකාශ කරමින් ජූරි සභාව ප්‍රකාශ කර සිටියේ මොන්සන්ටෝ සමාගමේ නිෂ්පාදන වන රවුන්ඩ් අප් සහ රේන්ජර් ප්‍රෝ යන වල්නාශක අනතුරුදායක මට්ටමක පවතින බව එම සමාගම දැන සිටියත් ඔවුන් ඒ පිළිබඳව පාරිභෝගික ජනතාව දැනුවත් කිරීමට අපොහොසත් වී ඇති බවය. ඒ අනුව අදාල පුද්ගලයාට ඇමරිකානු ඩොලර් මිලියන 289ක වන්දි මුදලක් ගෙවන ලෙස ජූරි සභාව අදාල සමාගමට නියෝග කර තිබේ. වල් නාශක සම්බන්ධව මෙරට පසුගිය කාල වකවානුව තුළ උනුසුම් කතා බහක් පැවති අතර 2014 වසරේ දෙසැම්බර් මස මෙරට තුළ පළමුවරට දිස්ත්‍රික්ක 5ක් සඳහා ග්ලයිෆොසෙට් වල් නාශකය තහනම් කෙරුණි. 2015 වසරේ ඔක්තෝබර් මස 23 වැනිදා සිට මෙරටට ග්ලයිෆොසෙට් ගෙන්වීම ද තහනම් කර දැමීය. ඊට ප්‍රධාන හේතු සාධක වූයේ පැතිරගිය හඳුනා නොගත් වකුගඩු රෝගයත් සමඟ සමාජය තුළ ඇති වූ කතාබහය. නමුත් තේ වගාවන් සඳහා විකල්ප ලෙස ඉදිරිපත් වූ MCPA වල් නාශකය හේතුවෙන් මෙරට තේ මිලදී ගැනීම ජපානය විසින් ප්‍රතික්ෂේප කරන ලදී. ඒ මෙරට තේ වල නියමිත මාත්‍රාවට වඩා MCPA අඩංගුවන බව පවසමිනි. මෙරට ප්‍රධාන තේ ගැනුම්කරුවෙකු වන ජපානය සිදුකර ඇති ප්‍රකාශයෙන් පසුව නැවත ග්ලයිෆොසෙට් භාවිතය පිළිබඳ රජයේ අවධානය යොමුවිය. ඒ අනුව පසුගිය ජූලි මස 17 වනදා තේ සහ රබර් බෝග සඳහා ග්ලයිෆොසෙට් සඳහා පනවා තිබූ තහනම ඉවත් කළේය.", "URL": "https://lankatruth.com/si/?p=57626", "Category": "පුවත්", "Parent URL": null}