{"Source": "Lankatruth", "Timestamp": "December 5, 2017", "Headline": "ස්විස් කුමාර්ව නිදහස් කළ SIට වැඩ වරදියි", "News Content": "යාපනය කයිට්ස් පුන්කුඩුතිව් මහා විද්‍යාලයේ අධ්‍යාපනය ලබමින් සිටි ශිවයෝගනාදන් විද්‍යා සිසුවිය කාමාතුරයින් විසින් සමූහ දූෂණයකට ලක් කොට මරාදැමීමේ සිද්ධියේ ප්‍රධාන සැකකරු වූ ”ස්විස් කුමාර්”ව නිදහස් කළ උප පොලිස් පරීක්ෂකවරයාව වහාම අත් අඩංගුවට ගන්නා ලෙස කයිට්ස් දිසා විනිසුරු එම්. රියාස් මහතා අද (05) නියෝග කොට තිබේ. මෙම සිද්ධිය සම්බන්ධයෙන් අත්අඩංගුවට ගෙන නිදහස් කරණ ලද උතුරු පළාත් බාරව සිටි ජේෂ්ෂ්ඨ නියෝජ්‍ය පොලිස්පති ලලිත් ජයසිංහ මහතාට එරෙහිව පවතින නඩුව විභාගයට ගත් අවස්ථාවේ විනිසුරුවරයා මෙම නියෝගය නිකුත් කර ඇත. ”ස්විස් කුමාර්” ඇතුළු සැකකරුවන් හයදෙනෙකු කයිට්ස් පොලීසියට රැගෙන එන ලද අවස්ථාවේදී ශ්‍රී ගජන් නැමති උප පොලිස් පරීක්ෂකවරයෙකු පැමිණ ඔහුව යාපනය පොලීසිය වෙත රැගෙන ගොස් එහිදී ”ස්විස් කුමාර්” හා තවත් අයෙකුව නිදහස් කොට අනෙක් හතර දෙනා රිමාන්ඩ් කළ බව මෙම නඩු විභාගයේ සාක්කිවලට අනුව ප්‍රකාශ වී තිබේ. මෙසේ සිදු කරන ලද්දේ නියෝජ‍්‍ය පොලිස්පතිවරයාගේ උපදෙස් මත බව යාපනය මහාධිකරණයේදී ප්‍රකාශ වීම නිසා නියෝජ්‍ය පොලිස්පතිවරයාව අත්අඩංගුවට ගෙන පසුව ඇප මත නිදහස් කරණු ලැබීය. ඒසේ නියෝගයක් ලබාදීමක් හෝ අණ කිරීමක් හෝ ”ස්විස් කුමාර්” නිදහස් කිරීමට තමන්ගේ සම්බන්ධයක් නොමැති බව නියෝජ්‍ය පොලිස්පතිවරයා අධිකරණයට කොට ඇති ප්‍රකාශයට අනුව සැකකරු නිදහස් කළ උප පොලිස් පරීක්ෂකවරයා වහාම අත් අඩංගුවට ගෙන අධිකරණය වෙත ඉදිරිපත් කරණ මෙන් විනිසුරුවරයා නියෝග කොට තිබේ. නමුත් එම සිද්ධියට සම්බන්ධ උප පොලිස් පරීක්ෂකවරයා විද්‍යා දැරියගේ නඩුව විභාග වෙමින් පවතින කාලයේදීම හදිසියේ අතුරුදහන් වූ අතර එම අතුරු දහන් වීමටද නියෝජ්‍ය පොලිස්පතිවරයා සම්බන්ධ බව යාපනය මහධිකරණයේදී ප්‍රකාශ විණි. කෙසේ වෙතත් ශ්‍රී ගජන් නැමති උප පොලිස් පරීක්ෂකවරයා මෙම සිද්ධියට සම්බන්ධ බව හෙළිවීමෙන් පසුව ජුලි මාසයේදී යාපනයට ගිය පොලිස්පතිවරයා ඔහුගේ සේවය අත්හිටුවනු ලැබීය. කයිට්ස් අධිකරණයෙන් අත් අඩංගුවට ගන්නා ලෙස 5දා නියෝග කොට ඇත්තේ එම උප පොලිස් පරීක්ෂකවරයාය.", "URL": "https://lankatruth.com/si/?p=44846", "Category": "පුවත්", "Parent URL": null}