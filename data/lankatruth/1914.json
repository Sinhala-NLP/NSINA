{"Source": "Lankatruth", "Timestamp": "March 27, 2012", "Headline": "වී කිලෝවක සහතික මිල 40/=ක් කරන්නැයි දඹුල්ලේ උද්ඝෝෂණ", "News Content": "වී කිලෝවක අවම මිල රු.40 ක් ලෙසත්, එය නීතිගත කරන ලෙසත්, එළවලු ගොවීන්ට භූමිතෙල් සහනාධාරයක් ලබාදෙන ලෙසත් ආණ්ඩුවට බලකරන උද්ඝෝෂණයක් අද දඹුල්ල නගරයේදී පැවැත්විණි. සමස්ත ලංකා ගොවිජන සම්මේලනය විසින් එය සංවිධානය කර තිබුණි. වී කිලෝවකට සහතික මිලක් ලබාදෙනතුරු ගොවි ජනතාව සමග අඛණ්ඩව අරගල කරන බව ජ.වි.පෙ පාර්ලිමේන්තු මන්ත්‍රී අනුර කුමාර දිසානායක මහතා එහිදී පැවසීය. වී කිලෝවක් රු.40 ට ගොවියාගෙන් ලබාගෙන හාල් කිලෝවක් රු.70 ට පාරිභෝගික ජනතාවට ලබාදිය හැකි බව මන්ත්‍රීවරයා එහිදී පෙන්වා දුන්නේය. වී මිල අඩු මට්ටමක පවතිද්දී හාල් මිලද අඩුවී ඇත්නම් එහි ගැටලුවක් නැතත්,රු.22-23 වැනි මිල ගණන් වලට ගන්නා වී කිලෝවක් හාල් බවට පත්වෙන විට රු.70-80 ක් පමණ වෙන්නේ අතරමැදියන් ගසා කන නිසා බව දිසානායක මහතා අවධාරණය කළේය. මෙම අතරමැදියන් යනු ඇමතිවරුයි, නියෝජ්‍ය ඇමතිවරුයි, ඔවුන්ගේම ගෝල බාලයොයි බවත්,ඒ නිසාම ගොවි ජනතාවට හෝ පොදුවේ ජනතාවට සාධාරණයක් ඉටු කරන්නට මොවුන්ට සැබෑ වුවමනාවක් නැති බවත් ඔහු සඳහන් කළේය.", "URL": "https://lankatruth.com/si/?p=1914", "Category": "පුවත්", "Parent URL": null}