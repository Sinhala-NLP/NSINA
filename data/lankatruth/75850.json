{"Source": "Lankatruth", "Timestamp": "June 16, 2019", "Headline": "කොමිසම හමුවට අගමැති ගෙන්වන්න ඕනෑ", "News Content": "ඉස්ලාම් අන්තවාදී ත්‍රස්තවාදී ප්‍රහාරය පිළිබඳව විමර්ශනය කෙරෙන පාර්ලිමේන්තු විශේෂ තේරීම් කාරක සභාවට විරුද්ධව ශ්‍රීලනිප සහ පොහොට්ටු මන්ත්‍රීවරුන් මේ වන විට විරෝධය පළ කළ ද, එය පිහිටුවීමේ දී පූර්ණ එකඟතාවය පළකර ඇති බව අනාවරණය වේ. එම කාරක සභාව හමුවට අගමැති සහ අමාත්‍යවරුන් ද ගෙන්විය යුතු යැයි ජවිපෙ නායක අනුර දිසානායක අවධාරණය කර ඇති බව හැන්සාඩ් වාර්තාවල දැක්වේ. මෙම කමිටුව පිහිටුවීම පිළිබඳව පාර්ලිමේන්තුවේ පැවති විවාදයේදී ඔහු මෙය අවධාරණය කරන ලද බව මැයි 24 වැනිදා “හැන්සාඩ්” වාර්තාවේ දැක්වේ. එම විවාදයේදී බන්දුල ගුණවර්ධන මන්ත්‍රීවරයා ප්‍රකාශ කර ඇත්තේ, “ප්‍රශ්න විසඳන්න ඕනෑ වෙලාවක දෙකේ පන්තියේ දේශපාලනය නොකළ යුතු” බවය. වාසුදේව නානායක්කාර මන්ත්‍රීවරයා ප්‍රකාශ කර ඇත්තේ “කාටවත් වහගන්න කිසිම දෙයක් නැත්තම්, එය විවෘතව පවත්වාගෙන යන එකයි තියෙන්නෙ” යනුවෙන් ය. ඊට අමතරව ජනාධිපතිවරයාගේ සමීපතමයෙකු වන දයාසිරි ජයසේකර මන්ත්‍රීවරයා ප්‍රකාශ කර ඇත්තේ “දැන් මේ පත් කරලා ඇත්තේ හොඳ කමිටුවක්. ඒක ගැන අපිට ප්‍රශ්නයක් නැහැ” යනුවෙන් ය. “අන්තවාදී ප්‍රහාරය සම්බන්ධයෙන් දේශපාලන නායකත්වය මගමැරලා තිබෙන්නේ මොන තරම් ප්‍රමාණයකින් ද, ඒ වගේම ආරක්ෂක යාන්ත්‍රණය මොන තරම් ප්‍රමාණයකින් අත්හැරල තිබෙනවාද කියන එක මේ රටේ ජනතාව දැනගත යුතුයි”. යනුවෙන් ජවිපෙ නායකයා පෙන්වා දී ඇත. “පුළුල් පරීක්ෂණයක් කෙරෙනවා නම්, ප්‍රධාන වශයෙන්ම ආරක්ෂක අමාත්‍යවරයා සතුව ඇති වගකීම්, සේනාධිනායකයා සතුව තිබෙන වගකීම, අග්‍රාමාත්‍යවරයා සතුව තිබෙන වගකීම, අනෙකුත් ඇමතිවරුන්, මන්ත්‍රීවරුන් සතුව ඇති වගකීම්” ගැනත් සෙවිය යුතු වෙනවා යනුවෙන් තවදුරටත් අවධාරණය කර ඇත. ලංකා ඉරිදා සංග්‍රයය", "URL": "https://lankatruth.com/si/?p=75850", "Category": "පුවත්", "Parent URL": null}