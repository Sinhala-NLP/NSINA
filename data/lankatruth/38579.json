{"Source": "Lankatruth", "Timestamp": "July 28, 2017", "Headline": "බලවතුන්ගේ ගොදුරු බිමක් වූ යෙමනය දරුණු ඛේදවාචකයක් අභියස!", "News Content": "බලයෙන් පහ කරනු ලැබූයේමන් ජනාධිපතිවරයාට පක්ෂකණ්ඩායම් හා හවුති සටන්කාමීන් අතර වසර දෙකක් පුරා පවතින ගැටුම් හේතුවෙන් යේමන ජනතාව බහුතරක් මේ වනවිට දැඩි ලෙස පීඩාවට පත්ව ඇති බව වාර්තා වේ. සවුදි අරාබියේ බාධා කිරීම් මැද බීබීසී ප්‍රවෘත්ති සේවයේ කණ්ඩායමක් යේමනයට ගොස් උද්ගතව ඇති ඛේදවාචකය පිළිබඳව වාර්තා කර ඇත. බලයෙන් පහකරනු ලැබූයේමන ජනාධිපතිවරයාට සෞදි අරාබිය සෘජුව හමුදා සහාය ලබා දෙමින් හවුති සටන්කාමීන් වෙත ප්‍රහාරයන් එල්ල කරමින් සිටින අතර ගුවන් ප්‍රහාර හා හමුදා ප්‍රහාරයන්ට ලක්ව යේමන සිවිල් වැසියන් විශාල පිරිසක් මේ වනවිට ජීවිතක්ෂයට පත්ව ඇත. සිවිල් යුද්ධයට මැදිව සිටින ජනතාව දැඩි ලෙස පානිය ජලය, ආහාර,සෞඛ්‍යපහසුකම් හා සනීපාරක්ෂක පහසුකම් නොමැතිව සරණාගතයින් බවට පත්ව ඇතැයි පැවසේ. යේමන වැසියන්ගෙන් 70% පමණ මෙම අවාසනාවන්ත ඉරණමට ගොදුරු වී ඇති බව වාර්තා වේ. කොළරා රෝගය වසංගතයක් බවට පත්ව යුද්ධයෙන් කොටුවීසිටින ජනතාව ගිල ගනිමින් මිය යන පිරිසද සීඝ්‍රයෙන් ඉහළයන බව පැවසේ. ආහාර හිඟය හේතුවෙන් උග්‍ර මන්දපෝෂණ තත්වයකට එරට වැසියන් ගොදුරු වෙමින් ඇති අතර පිරිසිදු පානීය ජලය නොමැති කමින් වසංගත රෝග ඉතා ඉක්මනින් පැතිර යමින් ඇති බව බීබීසී මාධ්‍යකාණ්ඩායම වාර්තා කරයි. යේමන වැසියන්ගෙන් 60%ක් පමණ තමන්ගේ ඊළඟ ආහාර වේල සපයා ගන්නේ කෙසේද යන්න පිළිබඳව නිශ්චිතව නොදන්නා බවත් ළමුන් ලක්ෂ පහකට වැඩි පිරිසක් උග්‍ර මන්දපෝෂණයට ගොදුරු වී ඇති බැවින් යේමනයේ අනාගතය ඉතාම අනතුරුදායක තත්වයකට පත්ව ඇති බව ඔවුන් වාර්තා කර තිබේ.", "URL": "https://lankatruth.com/si/?p=38579", "Category": "විදෙස් පුවත්", "Parent URL": null}