{"Source": "Lankatruth", "Timestamp": "May 18, 2019", "Headline": "සහරාන්ගේ දෙදෙනාම රඳවාගෙන ප්‍රශ්න කිරීමට නියෝග", "News Content": "ජාතික තව්හීත් ජමාත් සංවිධානය හා මරාගෙන මැරෙන බෝම්බකරුවන් සමඟ සෘජු සබඳතා පැවැත්වූ බවට අත්අඩංගුවට ගත් විදුහල්පතිවරයා සහ ගුරුවරයා කැබිතිගොල්ලෑව මහේස්ත‍්‍රාත් අධිකරණයට ඉදිරිපත් කිරිමෙන් පසු පැය 72ක් රඳවා තබා ගෙන ප‍්‍රශ්න කිරිමට කැබිතිගොල්ලෑව දිසා විනිසුරු සහ මහේස්ත‍්‍රාත් මාලින්ද අල්විස් මහතා හොරොව්පොතාන පොලිසියේ ස්ථානාධිපතිවරයාට ඊයේ (17) නියෝග කර තිබේ. මෙලෙස රඳවා ප‍්‍රශ්න කිරීමට නියෝග කෙරුණේ හොරොව්පොතාන වීරසෝලේ මුස්ලිම් විද්‍යාලයේ විදුහල්පති මොහොමඩ් අද්දර් රසුල් සහ හොරොව්පොතාන ඇටවීරවැව මුස්ලිම් විද්‍යාලයේ ගුරුවරයකු වන අබ්දුල් ජාබාර් නිජාබ් යන සැකකරුවන් දෙදෙනාය. බස්නාහිර පළාත් බුද්ධි තොරතුරු ඒකකය විසින් ලබා දුන් තොරතුරකට අනුව හොරොව්පොතන පොලිසියේ ස්ථානාධිපතිගේ මෙහෙයවීම මත සිදු කළ වැටලීමකදී මෙම සැකකාර විදුහල්පතිවරයා සහ ගුරුවරයා ඊයේ අත්අඩංගුවට ගෙන තිබිණි. පසුගිය 21දා කතෝලික දේවාස්ථානවලට ප‍්‍රහාර එල්ල කළ මරා ගෙන මැරෙන බෝම්බකරුවන් සමඟ මෙම සැකකරුවන් දෙදෙනා සෘජු සබඳතා පවත්වා ඇති බව දැනට සිදු කර ඇති මූලික විමර්ශන වලදී අනාවරණය වී තිබේ.", "URL": "https://lankatruth.com/si/?p=74131", "Category": "පුවත්", "Parent URL": null}