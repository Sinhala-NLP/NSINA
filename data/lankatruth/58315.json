{"Source": "Lankatruth", "Timestamp": "August 25, 2018", "Headline": "වැටුප් විශමතා නිවරදි කිරීමට පත්කළ කොමිසමේ මංගල රැස්වීම සඳුදා", "News Content": "රාජ්‍ය සේවයේ පවතින වැටුප් විශමතා නිවරදි කිරීම සහ වැටුප් සම්බන්ධ ගැටළු විමර්ශනය සඳහා පත්කරන ලද විශේෂ ජනාධිපති කොමිසම පළමුවරට ලබන සඳුදා දින ජනාධිපති කාර්යාලයේදී රැස්වන බව වාර්තා වේ. ජනාධිපතිවරයා විසින් පත්කරන ලද මෙම විශේෂ කොමිසම සාමාජිකයන් 15 දෙනෙකුගෙන් සමන්විත වන අතර ඔවුන්ගේ නම් පසුගියදා ගැසට් පත්‍රයක් මගින් ප්‍රකාශයට පත් කළේය. කොමිසමේ සභාපතිවරයා ලෙස එස්. රනුක්ගේ මහතා කටයුතු කරන අතර ලේකම් ධූරය එච්. ජී. සුමනසිංහ මහතාට හිමිව තිබේ. ගැසට් නිවේදනයට අනුව කොමිසමේ සෙසු සාමාජිකයන් ලෙස කේ.එල්.එල් විජේරත්න, ටී.පී කොල්ලුරේ, සී.පී සිරිවර්ධන, සුදර්මා කරුණාරත්න, ජනක සුගතදාස, ධාරණි එස්. විජේතිලක, ලලිත් ආර්. ද සිල්වා, ජී.එස් එදිරිසිංහ, ඒ.ආර් දේශප්‍රිය, බී.පී.පී.එස් අබේගුණරත්න, වෛද්‍ය පාලිත අබේකෝන්, පී. තංගමයිල්, එස්.ඩී ජයකොඩි සහ එම්.සී වික්‍රමසේකර යන මහත්ම මහත්මින් කටයුතු කරනු ඇත. පළමුවරට රැස්වන සඳුදා දින සාමාජිකයන් විශේෂිතව අධ්‍යනය කිරීමට නියමිත විශය ක්ෂේත්‍ර බෙදාදීම සහ කොමිසමේ කාර්යභාරය පිළිබඳ සාමාලෝචනයක් පැවැත්වීමට නියමිත බව ද වාර්තා වේ. මෙම විශේෂ ජනාධිපති කොමිසම පසුගිය 20 වැනිදා සිට ඔක්තෝබර් 20 වැනිදා දක්වා මාස දෙකක කාලයක් වලංගු වන අතර එම කාලය තුළ රාජ්‍ය සේවයේ පවතින වැටුප් ගැටළු අධ්‍යනයකර ඒවා සඳහා විසඳුම් යෝජනා කිරීමට නියමිතය.", "URL": "https://lankatruth.com/si/?p=58315", "Category": "පුවත්", "Parent URL": null}