{"Source": "Lankatruth", "Timestamp": "January 30, 2020", "Headline": "කතගේ හිරිඔතප් බින්දැයි PC දෙදෙනකුට සිරදඬුවම්", "News Content": "කොටුව දුම්රිය ස්ථානයේ දී බීමතින් කාන්තාවකගේ ඇගේ හැපී ඇගේ හිරිඔතප් බිඳීමේ චෝදනාවන්ට වරද පිළිගත් පොලිස් කොස්තාපල්වරු දෙදෙනකුට වසර එක බැගින් බරපතල වැඩ සහිත සිරදඬුවම් නියම කළ කොළඹ මහාධිකරණ විනිසුරු ගිහාන් කුලතුංග මහතා එම කාන්තාවට රුපියල් ලක්‍ෂ 2ක වන්දි මුදල් ගෙවීමටද නියෝග කර ඇත. විත්තිකරුවන්ට නියම කළ වසර බැගින් වූ බරපතල වැඩ සහිත සිරදඬුවම් කාලය වසර 5ක කාලයක් දක්වා අත්හිටුවීමට නියම කර ඇති විනිසුරුවරයා රුපියල් 2,500/- බැගින් රජයේ ගාස්තු ගෙවීමටද නියෝග කර තිබේ. පොලිස් මුලස්ථානයේ රාජකාරී කරන පොලිස් කොස්තාපල්වරු දෙදෙනකුට මෙලෙස දඬුවම් නියම කෙරුණු අතර ඔවුන්ට නියම කළ වන්දි මුදල් හා රජයේ ගාස්තු නොගෙවුවහොත් අමතර වසර 2 1/2ක සිරදඬුවමක්ද විත්තිකරුවන්ට නියම කර ඇත. 2011 ජුලි මස 9 වැනිදා හෝ ඊට ආසන්න දිනයක කොටුව දුම්රිය ස්ථානය තුළදී බීමත්ව කාන්තාවකගේ ඇගේ හැපී ඇගේ හිරිඔතප් බිඳින ලද බවට විත්තිකරුවන්ට එරෙහිව නීතීපතිවරයා විසින් චෝදනා ඉදිරිපත් කර තිබිණි. මෙම නඩුව කැඳවනු ලැබූ අවස්ථාවේදී අධිකරණයේ පෙනී සිටි විත්තිකරුවන් චෝදනාවන්ට වරද පිළිගෙන ඇත. ඒ අනුව විත්තිකරුවන්ට අදාළ දඬුවම් නියම කර ඇති විනිසුරුවරයා ඔවුන්ගේ ඇඟිලි සළකුණු ලබා ගැනීමට ද නියෝග කර තිබේ.", "URL": "https://lankatruth.com/si/?p=89187", "Category": "පුවත්", "Parent URL": null}