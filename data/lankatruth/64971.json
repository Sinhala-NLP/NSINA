{"Source": "Lankatruth", "Timestamp": "December 9, 2018", "Headline": "අමාත්‍යාංශ ලේකම්වරුන්ටත් නඩු වැටෙන ලකුණු !", "News Content": "ආණ්ඩුක්‍රම ව්‍යවස්ථාවේ 2015 ප්‍රතිශෝධන ව්‍යවස්ථාවේ 52-3 වගන්තිය අනුව වර්තමානයේ අමාත්‍යාංශ ලේකම්වරු රාජකාරි කිරීමද නීති විරෝධී බව නීති විශාරදයෝ පෙන්වා දෙති. ආණ්ඩුක්‍රම ව්‍යවස්ථාවේ 52-3 වගන්තිය අනුව “අමාත්‍ය මණ්ඩල විසිර ගිය විට” අමාත්‍යාංශ ලේකම්වරුන්ගේ ධුරය දැරීම නතර විය යුතුය. “අමාත්‍යාංශ ලේකම්වරයා ධුරය දැරීම, අණ්ඩුක්‍රම ව්‍යවස්ථාවේ විධිවිධාන යටතේ අමාත්‍ය මණ්ඩල විසිර ගිය විට හෝ ඒ අමාත්‍යාංශයේ පැවැත්ම නතරවීමේ ප්‍රතිඵලය ඇති තීරණයක් 43 වන ව්‍යවස්ථාව හෝ 44 වන ව්‍යවස්ථාව යටතේ ජනාධිපතිවරයා විසින් කරනු ලැබු විටක හෝ නතර විය යුත්තේ ය.” යනුවෙන් එම වගන්තියේ පැහැදිලිව සඳහන් වේ. උක්ත වගන්තිය අනුව නොවැම්බර් 16වනදා පාර්ලිමේන්තුවට ඉදිරිපත් කළ විශ්වාස භංග යෝජනාව සම්මත වීමෙන් අමාත්‍ය මණ්ඩලය විසිරි ගොස් ඇත. එමෙන්ම එම විශ්වාසභංගය පදනම් කරගෙන අමාත්‍යවරුන්ගේ පැවැත්ම අභියාචනාධිකරණය මගින් ලබා දුන් අතුරු තහනම් නියෝග මගින් නතරවීමේ ප්‍රතිඵලයට මුහුණ දී තිබේ. ඒ අනුව ලේකම්වරු තවදුරටත් ආමත්‍යාංශයන්හි කටයුතු කිරීම නීති විරෝධී වන අතර ඔවුන් එසේ ව්‍යවස්ථාව අනුගමනය නොකරමින් තව දුරටත් අමාත්‍යාංශයන්හි කටයුතු කරන්නේ නම් එය ව්‍යවස්ථාව උල්ලංඝණය කිරීමක්ද වන බව නීති විශාරදයෝ වැඩිදුරටත් පෙන්වා දෙති. විශ්වාසභංගය සම්මත වීම මත නව ඇමති මණ්ඩලයක් පත් කිරීමේ වගකීම ජනාධිපතිවරයා සතු වේ. වත්මන් ජනාධිපති මෛත්‍රීපාල සිරිසේන මහතා එලෙස සිය වගකීම ඉටු නොකීරීමේ ප්‍රතිඵලයක් ලෙස අමාත්‍යාංශ ලේකම්වරු මෙලෙස ව්‍යවස්ථාව උල්ලංඝණය කළ වුන් බවට පත්ව තිබේ. එලෙස අමාත්‍යාංශ ලේකම්වරු නීතිය ඉදිරියේ වැරදිකරුවන් වීමේ වගකීම මෛත්‍රීපාල සිරිසේන ජනාධිපතිවරයා විසින් භාරගත යුතුය.", "URL": "https://lankatruth.com/si/?p=64971", "Category": "පුවත්", "Parent URL": null}