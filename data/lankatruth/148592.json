{"Source": "Lankatruth", "Timestamp": "July 2, 2023", "Headline": "අස්වැසුම අසාර්ථක වෙන්නේ පාලකයන්ගේ උද්ධච්ච කම නිසයි – චාමර මද්දුමකළුගේ", "News Content": "අස්වැසුම සමාජ සුභසාදන ව්‍යාපෘතිය අසාර්ථක වන්නේ පාලකයන්ගේ උද්ධච්ච කම නිසා යැයි සමෘද්ධි සංවර්ධන නිලධාරී සංගමයේ ප්‍රධාන ලේකම් චාමර මද්දුමකළුගේ පවසයි. අප මේ සම්බන්ධයෙන් සිදු කළ විමසීමකදී, එම ව්‍යාපෘතිය නිසා සමෘද්ධි ව්‍යාපාරයටත් ඉන් ප්‍රතිලාභ ලැබූදුප්පත් ජනතාවටත් අත්ව ඇති ඉරණම පිළිබඳව සඳහන් කරමින් ඔහු මේ බව පැවසූවේ ය. එහිදී මේ සම්බන්ධයෙන් වැඩිදුරටත් අදහස් දැක්වූ සමෘද්ධි සංවර්ධන නිලධාරී සංගමයේ ප්‍රධාන ලේකම් චාමර මද්දුමකළුගේ, “ඊයේ (01) දින තමයි අස්වැසුම සමාජ සුභසාදන ප්‍රතිලාභ හිමි ජනතාවගේ ගිණුම්වලට මුදල් බැර කරනවා කියපු දිනය. මේ වෙනකොට ආණ්ඩුවට ලේඛනටිකවත් නිවැරදිව සාදාගන්න බැරි තත්වයකට පත්වෙලා තියෙනවා. මේ සියලු ව්‍යාපෘති සිද්ධ කරලා තියෙන්නේ දේශපාලන වුවමනාවට මිසක් ඇත්තටම රටේ දුප්පත්කම පිටුදැකීම සඳහා නෙවෙයි. මේ ව්‍යාපෘති ආරම්භ කරන්නත් මේවයේ සැලසුම් හදන්නත් මේවයේ සමීක්ෂණය කරන්නත් අපේ රටේ මහජන මුදල් කෝටි ප්‍රකෝටි ගණන් වියදම් කරල තියෙනවා. ගම්පෙරලිය කියන වැඩසටහනක් ගෙනාවා, පීඩාවට පත්වෙච්ච ජනතාව ගම්පෙරලිය කෙසේවෙතත් ආණ්ඩුවනම් පෙරලුවා. පැලේ ඉන්න මනුස්සය නුසුදුස්සෙක් වෙලා දෙමහල් නිවාසයේ ඉන්න කෙනා සුදුස්සෙක් වෙලා තියෙන්නේ, මේව සඳහා නියමු ව්‍යාපෘති ක්‍රියාත්මක නොකිරීමත්, ප්‍රවීනයන්ගේ උපදෙස් ලබා නොගැනීමත්, ඒ සඳහා කරුණු තේරෙන කරුණු දෙන වෘත්තීය සංගම්වල හා සමාජ ක්‍රියාකාරීන් හා විකල්ප මත දරන මිනිස්සුන්ගේ අදහස් නොගැනීමත් නිසා තමයි. ආණ්ඩුවේ තියෙන උද්ධච්ච කම තමයි මේ වැඩසටහන ආසර්ථක වෙලා තියෙන්නේ. දුර්වලකම කොතෙක්ද කියනවානම් ඇප් එකක් මාර්ගයෙන් සමීක්ෂණය කරලා දත්ත ඇතුළත් කරලා, අද ජනතාවට බාරදෙනවා ඒක නිවැරදි කරන්න කියලා.”", "URL": "https://lankatruth.com/si/?p=148592", "Category": "පුවත්", "Parent URL": null}