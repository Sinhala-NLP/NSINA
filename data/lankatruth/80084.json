{"Source": "Lankatruth", "Timestamp": "August 30, 2019", "Headline": "අලි රොෂාන්ට එරෙහි නඩුවේ මූලික විරෝධතාවලට දින දෙයි", "News Content": "නිරාජ් රොෂාන් හෙවත් අලි රොෂාන් ඇතුළු විත්තිකරුවන් 08 දෙනකුට එරෙහිව බලපත්‍ර නොමැතිව අලි ඇතුන් පස් දෙනෙකු සන්තකයේ තබා ගනිමින් ජාවාරම් කිරීම සම්බන්ධයෙන් පොදු දේපළ පනත යටතේ නීතිපතිවරයා ගොනුකර තිබෙන නඩුවේ විත්තිය විසින් ඉදිරිපත් කරන මූලික විරෝධතා පිළිබඳ කරුණු විමසීම සැප්තැම්බර් මස 18 වැනිදා සිදුකරන බවට විකුම් කළුආරච්චි, ධම්මික ගනේපොල සහ ආදිත්ය පටබැඳි යන මහත්වරුන්ගෙන් සමන්විත කොළඹ ත්‍රිපුද්ගල මහාධිකරණ විනිසුරු මඩුල්ල අද (30) නියෝග කර තිබේ. එහිදී විත්තිකරුවන් කීප දෙනෙකු වෙනුවෙන් පෙනී සිටි නීතිඥවරු අධිකරණය හමුවේ කරුණු දක්වමින් එම චෝදනා පත්‍රය සම්බන්ධයෙන් මූලික විරෝධතා ඉදිරිපත් කිරීමට අපේක්ෂා කරන බව දැනුම් දී ඇත. ඒ අනුව එම මූලික විරෝධතා සැප්තැම්බර් මස 18 වනදා ඉදිරිපත් කරන ලෙස ත්‍රිපුද්ගල විනිසුරු මඩුල්ල විත්තියේ නීතිඥවරුන් ට නියෝග කර තිබේ. මෙම නඩුවේ විත්තිකරුවන් අතර වනජීවී දෙපාර්තමේන්තුවේ හිටපු සහකාර අධ්‍යක්ෂවරයකු වන උපාලි පද්මසිරි සහ අලි ඇතුන් ලියාපදිංචි කිරීමේ ලේඛනය භාරව කටයුතු කළ ලිපිකාරිනිය වන ප්‍රියංකා සංජීවනී යන අයද ඇතුළත් වෙති.", "URL": "https://lankatruth.com/si/?p=80084", "Category": "පුවත්", "Parent URL": null}