{"Source": "Lankatruth", "Timestamp": "October 2, 2021", "Headline": "කබ්රාල්ට විශ්‍රාම වැටුපක් දීමට එරෙහිව අභියාචනාධිකරණයට පෙත්සමක්…", "News Content": "මහ බැංකු අධිපති අජිත් නිවාඩ් කබ්රාල්ට විශ්‍රාම වැටුපක් ලබාදීමට එරෙහිව අභියාචනාධිකරණයට රිට් පෙත්සමක් ගොනු කර තිබේ. ප්‍රජාතන්ත්‍රවාදී එක්සත් ජාතික පෙරමුණේ මහ ලේකම් ආරයවංශ දිසානායක විසින් ඉදිරිපත් කළ මෙම පෙත්සමේ වගඋත්තරකරුවන් ලෙස මහබැංකුවේ මූල්‍ය මණ්ඩල සමාජිකයන්, අජිත් නිවාඩ් කබ්රාල්, බැසිල් රාජපක්ෂ නම් කර ඇත. පෙත්සම්කරු සඳහන් කර සිටින්නේ අජිත් නිවාඩ් කබ්රාල්ට හෝ ඊට පෙර සිටි කිසිම මහ බැංකු අධිපතිවරයෙකුට මුදල් පනත අනුව විශ්‍රාමවැටුප් හිමි නොවන බවයි. එම පනත අනුව ශ්‍රී ලංකා මහ බැංකුවේ කාර්යමණ්ඩලයට පමණක් මුදල් ප්‍රතිපාදන වෙන් කර ඇති අතර අධිපතිවරයා එහි කාර්යමණ්ඩල සාමාජිකයෙක් නොවන බව පෙත්සම්කරු වැඩිදුරටත් කියා සිටී. එසේම මහබැංකු අධිපතිවරයෙකුට අති සුඛෝපභෝගී නිල නිවසක්, සුඛෝපභෝගී වාහන දෙකක්, ආරක්ෂක නිලධාරීන්, රියදුරන්, ගෘහසේවකයන්, පළමු පන්තියේ ගුවන් ටිකට් පත් සහිත විදෙස් සංචාර, තරු පන්තියේ හෝටල්වල නවාතැන් පහසුකම් සහ සීමාරහිත ජාත්‍යන්තර ක්‍රෙඩිට් කාඩ්පත් මූල්‍ය නීති පනතේ 12(3) වගන්ති අනුව හිමිව තිබේ. පෙත්සම්කරු සඳහන් කරන්නේ 2006 ජුලි 01 සිට 2015 ජනවාරි 08 දක්වා වසර අටහමාරක් අජිත් නිවාඩ් කබ්රාල් විසින් මෙම සුඛෝපභෝගී පහසුකම් පරිහණය කළ බවයි. මෙම පෙත්සම නීතීඥ දීපානි ප්‍රේමනායක මගින් ගොනු කර ඇත.", "URL": "https://lankatruth.com/si/?p=123962", "Category": "පුවත්", "Parent URL": null}