{"Source": "Lankatruth", "Timestamp": "May 14, 2023", "Headline": "කප්පම් දීම කෝටි දෙලක්ෂයයි – බදු බර පැටවීම කෝටි දහ දාහයි", "News Content": "රනිල් වික්‍රමසිංහ අගමැති ධුරය දැරූ යහපාලන ආණ්ඩු සමය අවසාන 2019 වසරේ සිට රාජපක්ෂ පාලන බලය දැරූ 2021 දක්වා වසර තුනක් තුළ දේශපාලන ජාවාරම්කරුවන්ට රුපියල් කෝටි දෙලක්ෂයකට ආසන්න බදු පැහැර හැරීමකට ඉඩදී තිබෙන අතර මාසික වැටුප් ලබන්නන් මත 36% දක්වා අති විශාල බදු බරක් පටවා රුපියල් කෝටි 10,000ක බදු ආදායමක් ලබා ගැනීමේ ක්‍රියාවලියක ආණ්ඩුව නිරත වී සිටී.  රාජ්‍ය මූල්‍ය ප්‍රකාශනය පිළිබඳ විගණකාධිපති වාර්තාවෙන් 2019, 2020 සහ 2021 යන වසර තුනේදී රජයට ගෙවිය යුතු බදු පැහැර හැරීම පිළිබඳව තොරතුරු හෙළිකර තිබේ. එම වාර්තාවට අනුව 2019දී රුපියල් කෝටී 69,800ක් ද 2020දී රුපියල් කෝටි 57,900ක් ද 2021දී රුපියල් කෝටී 67,000ක් ද ආදී වශයෙන් බදු ගෙවීම් පැහැර හැරීමට ඉඩ කඩ ලබාදී ඇත. එම වසර තුනේදී ජාවාරම්කරුවන් විසින් රුපියල් කෝටි ලක්ෂ දෙකකට ආසන්න මුදලක් එනම් රුපියල් කෝටි 194,700ක් වටිනා බදු නොගෙවා පැහැර හැරීමට ආණ්ඩුව විසින් ඉඩ දී තිබේ.  රනිල් වික්‍රමසිංහගේ පාලනය යටතේ මාසික වැටුප් ලබන්නන් මත 36% දක්වා උපයන විට ගෙවීම් බද්දක් පනවා රුපියල් කෝටි 10,000ක් මෙම වසරේදී ලබා ගැනීමට ඇස්තමේන්තු කර ඇත.", "URL": "https://lankatruth.com/si/?p=147034", "Category": "ආර්ථික පුවත්", "Parent URL": null}