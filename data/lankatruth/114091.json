{"Source": "Lankatruth", "Timestamp": "April 1, 2021", "Headline": "කුඩු සහ අවි ජාවාරම් ජයටම…", "News Content": "මෙතෙක් කල් හෙරොයින් ඇතුළු මත්ද්‍රව්‍ය ජාවාරමේ යෙදී සිටි පුද්ගලයන් මෙරට මුහුදු සීමාවේදී සහ ඉන්දීය මුහුදු සීමාවේදී අත්අඩංගුවට ගැනීම් ඉක්මවා ගොස් මේ වනවිට මත්ද්‍රව්‍ය ජාවාරම සමග අවි ජාවාරමත් සිදුවන බවට බරපතළ සැකයක් මතුවී තිබේ. හෙරොයින් කුඩු කිලෝ 300ක් සමග A.K.47 ස්වයංක්‍රීය ගිනි අවි පහක් සහ මිලි මීටර් 9 ජීව උණ්ඩ 1000කට අධික ප්‍රමාණයක් අත්අඩංගුවට ගෙන තිබේ. වර්තමාන ආණ්ඩුව බලයට පත්වීමෙන් පසු මත්ද්‍රව්‍ය ජාවාරම සමග ජාත්‍යන්තර අවි ජාවාරමද ඒකාබද්ධව සිදුකරන්නේ යැයි සැක මතුවී ඇති බව ආරක්ෂක ආරංචි මාර්ග සඳහන් කරයි. මෙයට පෙර හෙරොයින් මත්ද්‍රව්‍ය විශාල තොග අත්අඩංගුවට ගෙන තිබුණද එවැනි අවස්ථාවලදී ස්වයංක්‍රීය ගිනි අවි හමුවී නොතිබිණි. ශ්‍රී ලාංකික ධීවරයන් ලෙස පෙනී සිටි ජාවාරම්කරුවන් හයදෙනෙකු ඉන්දීය වෙරළ ආරක්ෂක බලකාය විසින් පෙරේදා අත්අඩංගුවට ගෙන ඇත. එල්.ටී.ටී.ඊ සංවිධානයේ යුද්ධය පැවැති වකවානුවේ මුහුදු අවි ජාවාරම්කරුවන් අත්අඩංගුවට ගැනීමෙන් පසුව ඇවන්ගාඩ් අවි ජාවාරම හැරුණු විට අවි ජාවාරම් සම්බන්ධයෙන් අත්අඩංගුවට ගත් පළමු අවස්ථාව මෙය වේ.", "URL": "https://lankatruth.com/si/?p=114091", "Category": "පුවත්", "Parent URL": null}