{"Source": "Lankatruth", "Timestamp": "September 27, 2019", "Headline": "කිලෝ 8ක රත්‍රන් නිදහස් කිරීමේ සිද්ධියට ‍හිටපු රේගු ලොක්කන් දෙදෙනෙක් අත්අඩංගුවට", "News Content": "පසුගිය රජය සමයේ රේගු බාරයේ පැවති රත්‍රන් තොගයක් නීත්‍යානුකූල නොවන ආකාරයෙන් නිදහස් කිරීමේ සිද්ධියට අදාලව හිටපු රේගු අධ්‍යක්ෂ ජනරාල් ජගත් ප්‍රේමලාල් විජේවීර සහ හිටපු අතිරේක රේගු අධ්‍යක්ෂ ජනරාල් රාජපක්ෂ පතිරගේ දොන් තාරක සෙනෙවිරත්න යන අයවලුන් මූල්‍ය විමර්ශන කොට්ඨාසය විසින් අද(27) අත්අඩංගුවට ගෙන තිබේ. උතුරු මුදුදේදී අත්අඩංගුවට ගත් රත්‍රං කිලෝග්‍රෑම් 45. 3 ක ප්‍රමාණයක් රාජසන්තක කිරීම සඳහා රේගුවට භාර දී තිබියදී, අනුරාධපුර සඳගිරිසෑයේ තැන්පත් කිරීමට කිලෝ 8ක බරකින් යුත් සමාධි පිළිමයක් සෑදීම සඳහා මෙම රත්‍රන් රේගු ආඥා පනතට පටහැනිව නිදහස් කරගෙන තිබිණි. මේ සම්බන්ධව පසුගිය 19 වැනිදා මූල්‍ය අපරාධ විමර්ශන කොට්ඨාසය විසින් අධිකරණයට දැනුම්දුන් අතර එහිදී හිටපු රේගු අධ්‍යක්ෂ ජනරාල් ජගත් විජේවීර සහ හිටපු රේගු අතිරේක අධ්‍යක්ෂ ජනරාල් තාරක සෙනෙවිරත්න යන මහත්වරුන් වහාම අත්අඩංගුවට ගෙන අධිකරණයට ඉදිරිපත් කරන ලෙස කොටුව මහේස්ත්‍රාත් රංග දිසානායක මහතා පොලිස් මූල්‍ය අපරාධ කොට්ඨාසයට නියෝග කළේ ය. ඒ අනුව අදාල සැකකරුවන් අද අත්අඩංගුවට ගෙන තිබේ.", "URL": "https://lankatruth.com/si/?p=81744", "Category": "පුවත්", "Parent URL": null}