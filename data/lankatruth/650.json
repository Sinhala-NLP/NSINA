{"Source": "Lankatruth", "Timestamp": "December 28, 2011", "Headline": "පුදුකුඩුඉරිප්පු හා මුහුදුබඩපත්තු ප‍්‍රාදේශීය සභාවල ඡන්ද නැවතත් කල්යයි", "News Content": "මුලතිව් දිස්ති‍්‍රක්කයේ පුදුකුඩුඉරිප්පු හා මුහුදුබඩපත්තු ප‍්‍රාදේශීය සභාවල ඡන්ද විමසීම ලබන වසරේ මාර්තු 10 දක්වා කල්දමා ඇතැයි මැතිවරණ කොමසාරිස් මහින්ද දේශපි‍්‍රය මහතා පවසයි. බිම් බෝම්බ ඉවත් නොකිරීම හා නැවත පදිංචි කිරීම් සිදුනොකිරීම හේතුවෙන් මෙම ප‍්‍රාදේශීය සභා දෙකෙහි ඡන්ද විමසීම මේ මස 31 වැනිදා තෙක් කල් දමා තිබිණ. ඊසාන දිග මෝසමත් සමග ඇතිවී තිබෙන තත්ත්වය මත මුලතිව් දිස්ත‍්‍රික් තේරීම් භාර නිලධාරීවරයා සමග සාකච්ඡා කොට මෙම ප‍්‍රාදේශීය සභා දෙකෙහි මැතිවරණය මාර්තු මස 10 වැනිදා දක්වා කල් දමා තිබේ. කෙසේ වෙතත් පවතින තත්ත්වය මත මාර්තු මස 10 වැනිදා මැතිවරණය පැවැත්විය හැකි ද යන්න සම්බන්ධයෙන් විශේෂ සාකච්ඡාවක් ජනවාරි මස 03 වැනිදා පැවැත්වීමට නියමිතය. ඒ සඳහා මෙම පළාත් පාලන ආයතන දෙකට තරග කරන දේශපාලන පක්ෂ ලේකම්වරුන්ට සහ ස්වාධීන කණ්ඩායම් නායකයන්ට ආරාධනා කර ඇත.", "URL": "https://lankatruth.com/si/?p=650", "Category": "පුවත්", "Parent URL": null}