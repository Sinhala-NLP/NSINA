{"Source": "Lankatruth", "Timestamp": "June 20, 2020", "Headline": "කොරෝනා අස්සේ සිසු නේවාසිකාගාර භූමිය කොල්ලකෑමට අධ්‍යාපන ඇමති සූදානම් වෙනවා…", "News Content": "කොරෝනා අස්සේ සිසු නේවාසිකාගාර භූමිය කොල්ලකෑමට අධ්‍යාපන ඇමති සූදානම් වන බවට කොළඹ විශ්වවිද්‍යාලයේ මහා ශිෂ්‍ය සංගමයේ සභාපති ආසිරි ලක්මාල් තෙන්නකෝන් මහතා ඊයේ (19) මාධ්‍ය වෙත කරුණු අනාවරනය කරමින් සදහන් කළේ ය. ඒ උසස් අධ්‍යාපන අමාත්‍ය හා කැබිනට් මාධ්‍ය ප්‍රකාශක බන්දුල ගුණවර්ධන මහතා විසින් කොළඹ විශ්වවිද්‍යාලයට අයත්, මුත්තයියා නේවාසිකාගාරයේ සිසුවියන් එම නේවාසිකාගාරයෙන් ඉවත් කර බම්බලපිටිය ප්‍රදේශයේ පිහිටා ඇති ඕෂන් වීව් නමැති හෝටලයක් නතිර කිරීමේ කැබිනට් තීරණයක් ගත් බවට කළ සඳහන් කිරීමට ප්‍රතිචාර දක්වමිණි. ඒ අනූව මෙම නේවාසිකාගාරයේ සිටි සිසුවියන් හට ඔවුන්ගේ ඇති සියළුම බඩු බාහිරාදිය මේ මස 21 වන දිනට පෙර ඉවත් කර ගන්නා ලෙසට පාලනාධිකාරිය විසින් දැනුම් දී ඇත. එහිදී වැඩිදුර අදහස් දැක්වූ එම සිසුවා පහත අදහස් පල කලේය. “උසස් අධ්‍යාපන අමාත්‍යවරයා විසින් පසුගියදා සිදුකරන ලද ප්‍රකාශයකට අනුව ඔහු විසින් පවසා සිටියේ කොළඹවිශ්ව විද්‍යාලයේ මුත්තයියා කාන්තා නේවාසිකාගාරය තුළ කාමරයක ශිෂ්‍යයින් 10ක් පමණ සිටින බවත් එය කොරෝනා වසංගතය මැඩලීමේදී ශිෂ්‍යයින්ගේ සෞඛ්‍ය ආරක්ෂාවට බාධාවක් වන බවයි. ඒ අනූව මුත්තයියා නේවාසිකාගාරය වෙනුවට හෝටලයක් ශිෂ්‍යයින්ට ලබා දීමට කැබිනට් අනුමැතිය ලබාදී ඇති බවයි. මෙහිදී අමාත්‍යවරයා සඳහන් කරන පරිදි මුත්තයියා නේවාසිකාගාරය සෞඛ්‍යාරක්ෂිත නොවන පරිදි පවතින්නේ නම්, එය මුත්තයියා නේවාසිකාගාරයට පමණක් නොව සියලු නේවාසිකාගාරයන්ට පවතින ගැටලුවක් බවට පෙන්වා දිය යුතුයි. මෙම නේවාසිකාගාරයේ මෙන්ම අනෙක් නේවාසිකාගාරවලද එක් කාමරයක සිසුන් 08 හෝ සිටින බව සදහන් කළ යුතුයි. මෙහි ඉතාම ගැටලුකාරී තත්වය නම් අප මේ පිළිබඳව විශ්වවිද්‍යාල පාලන අධිකාරියෙන් විමසූ විට ඔවුන් ප්‍රකාශ කරන්නේ එසේ කැබිනට් අනුමැතියක් හෝ මුත්තයියා නේවාසිකාගාරය වෙනත් ස්ථානයකට මාරු කිරීම සම්බන්ධව හෝ ඔවුන්ට උසස් අධ්‍යාපන අමාත්‍යාංශයෙන් කිසිදු දැනුම්දීමක් කර නැති බවයි. නමුත් සිසුන්ට ලබන 21ට කලින් නේවාසිකාගාරයේ ඇති ළමුන්ගේ සියළු බඩු බාහිර ආදිය වහාම රැගෙන යනලෙස පාලන අධිකාරිය දන්වා තිබෙනවා. වෙනත් කිසිදු විශ්වවිද්‍යාලයක මෙසෙ නේවාසිකාගාරවල තිබෙන බඩු බාහිරාදිය ඉවත් කරගන්න නියෝග කරල නැහැ. ඉතින් කොළඹ විශ්වවිද්‍යාලයේ සිසුන්ට පමණක් මෙසේ ඇඳ ඇතිරිලි සිට සියළුම බඩු භාණ්ඩ නේවාසිකාගාරයෙන් ඉවත්කර ගැනීමට කියන්නේ කුමක් නිසාද යන්න සාධාරණ සැකයක් අපට තියෙනවා. මන්ද ඊට හේතුව මුත්තයියා කාන්තා නේවාසිකාගාරය සම්බන්ඳ ගැටලුව අද ඊයේ හටගත්තක් නොව වසර ගණනාවක් තිස්සේ පවතින ගැටලුවක් වන බැවිනි. මෙම නේවාසිකාගාරය පිහිටි ඉඩම ආර්ථික වශයෙන් වැඩි වටිනාකමක් ඇති නිසාත් මේ සම්බන්ධයෙන් පහුගිය ආණ්ඩුවලත් යක්ෂ බැල්මක් වැටිල තිබුණා. බන්දුල අමාත්‍යවරයත් මෙම ඉඩම රජයට කොල්ලකා ගනිමින් අත්පත් කර ගැනීමේ සූදානමක් පවතින බවයි අපට පෙනී යන්නේ. මීට පෙරත්, කොළඹ විශ්වවිද්‍යාලයේ ශිවාජිලිංග තම්බි නේවාසිකාගාරයද පෙර සිටි උසස් අධ්‍යාපන අමාත්‍යවරයෙකු විසින් මෙලෙසම කොල්ලකෑව. ඉතිං මේ නේවාසිකාගාරයටත් ඒ දේම වීමට ඉඩ නොදී රැක ගන්න පෙරට එන්න කියල සියළුම කොළඹ විශ්වවිද්‍යාල සිසුන්ගෙන් ඉල්ලා සිටිනවා. අනිත් කරුණ තමයි පාලනාධිකාරිය මේ සම්න්ධයෙන් හරි පිළිතුරක් ලබා දියයුතුයි. මහා ශිෂ්‍ය සංගමය ලෙස මේ සම්බන්ධයෙන් ඉදිරියට පැමිණ කොළඹ විශ්වවිද්‍යාලයේ සියළු සිසුන් එක්කොට ගනිමින් විරෝධතාවය ප්‍රකාශ කරන බව සඳහන් කළ යුතුයි.” මෙම මාධ්‍ය හමුව සඳහා කොලඹ විශ්විදයාල ශ්‍රාස්ත්‍ර පීඨ ශිෂ්‍ය සංගමේ පීඨ සභික හිරුන් කොලඹ විශ්විදයාල ශ්‍රාස්ත්‍ර පීඨ ශිෂ්‍ය සංගමේ පීඨයේ හිටපු භාණ්ඩාගාරික අමිල බුද්දික යන මහත්වරුන්ද සහභාගී වූහ.", "URL": "https://lankatruth.com/si/?p=94162", "Category": "පුවත්", "Parent URL": null}