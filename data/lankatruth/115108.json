{"Source": "Lankatruth", "Timestamp": "April 19, 2021", "Headline": "කුණු කාණුවකට මන්ත්‍රීවරියන් දෙදෙනෙක් ගහගනිති… පහරදුන් මන්ත්‍රීවරියට ඇප…", "News Content": "මහරගම නගර සභාවේ මන්ත්‍රීනි රසිකා ගුණසිංහට බැන තර්ජනය කර පහරදුන්නැයි එම සභාවේ මන්ත්‍රීනි ඉනෝජා මුණසිංහ අත්අඩංගුවට ගෙන තිබේ. පොදු ජන පෙරමුණ නියෝජනය කරන මන්ත්‍රී රසිකා ගුණසිංහ සහ එක්සත් ජාතික පක්ෂ මන්ත්‍රී ඉනෝජා මුණසිංහ අතර මෙම ගැටුම හටගෙන ඇත්තේ කාණුවක් අලුත්වැඩියා කිරීමේ ප්‍රශ්නයක් මුල්කරගෙනය. එක් මන්ත්‍රීවරියක් එම කාණුව අලුත්වැඩියා කිරීමට කටයුතු කරගෙන යාමේදී අනෙක් මන්ත්‍රීවරිය ඊට විරෝධය පලකර ඇත. පසුගිය 15 වනදා මහරගම නගර සභාවේ උප නගරාධිපති කරෝලිස් රාජපක්ෂ මහතාගේ අවමංග්‍යය පැවති අවස්ථාවේ මෙම මන්ත්‍රීවරියන් දෙදෙනා අතර කාණුව සම්බන්ධයෙන් නැවත වරක් බහින්බස්වීමක් සිදුව තිබේ. එහිදී එක් මන්ත්‍රීවරියක් අනෙක් මන්ත්‍රීවරියට පහරදී ඇත. පහරකෑමට ලක්වූ මන්ත්‍රීවරිය ගැබිණියකද වන අතර ඇය වහාම රෝහල්ගතවී තිබේ. පසුව මහරගම පොලීසිය විසින් පහරදුන් මන්ත්‍රීවරිය අත්අඩංගුවට ගෙන නුගේගොඩ මහේස්ත‍්‍රාත් අධිකරණයට ඉදිරිපත් කර ඇත. නගර සභා ආරංචිමාර්ග සඳහන් කරන්නේ නගරසභා බල ප්‍රදේශයේ පරිපාලන කටයුතු මුළුමනින්ම බිඳ වැටී ඇති බවත් මෙවැනි ඉදිකිරීම්වලදී අදාළ මන්ත්‍රීවරුන්ට කොන්ත්‍රාත් කරුවන්ගෙන් 5%ක මුදලක් ලැබෙන බවයි. එම මුදල් ලබා ගැනීම සඳහා මන්ත්‍රීවරු අතර පවතින තරඟය මෙම ගැටුමට හේතු වී තිබේ. මේ වනවිට අත්අඩංගුට ගත් මන්ත්‍රීවරිය ඇප මත මුදාහැර ඇත.", "URL": "https://lankatruth.com/si/?p=115108", "Category": "පුවත්", "Parent URL": null}