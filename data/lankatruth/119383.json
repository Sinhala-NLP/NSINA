{"Source": "Lankatruth", "Timestamp": "July 9, 2021", "Headline": "ප්‍රංශයේදී ශ්‍රී ලංකාවේ දිවි දෙනක් පැටවූ දෙදනෙකුට උපත දෙයි !", "News Content": "2014 වසරේදී ශ්‍රී ලංකාවෙන් ප්‍රංශයේ Maubeaug නගරයේ සත්වෝද්‍යානයකට ලබා දුන් “මාතර” හා “සිංහ” ලෙස නම් කර ඇති දිවියන් ජෝඩුවකට දාව ජුනි මස 2-4 දිනවල සිදුවූ දිවි පැටවුන් දෙදනෙකුගේ උපත සම්බන්ධයෙන් ප්‍රංශයේ පුවත්පත් ගණනාවක් විශාල ප්‍රචාරයක් ලබා දී තිබිණි. අපේ රටේ දිනපතා සිදුවන මිනිස් ක්‍රියාකාරකම් නිසා වඳවී යන මෙම සත්ව කාණ්ඩය ආරක්ෂා කිරීමට ප්‍රංශ බලධාරින් දරන උත්සාහය ඉතාමත් පුදුම සහගතය. අදාල පුවත ප්‍රංශ පුවත්පත් වාර්තා කර තිබුනේ මෙසේය. “ඇස් විශාල, බාහිරෙන් පැමිණිය හැකි හදිසි අනතුරු ගැන දැඩි විමසිල්ලෙන් සිටින තරුණ මවගේ උණුසුමේ මේ කුඩා පැටවුන් දෙදනා නිදා සිටිති. තරුණ මව තම පැටවුන්ගෙන් ඉවත් වනුයේ ආහාර ලබාගැනීමේදී සහ බිමට ජලය ලබා ගැනීමේදී පමණි. එවිට පමණක් පැටවුන් දෙදනා සිය මවගෙන් මෑත් වී කෙළිදෙලින් පසුවෙනු දක්නට ලැබේ. මාස 4ක් පුරා මවගෙන් කිරි ලබාදීම අනිවාර්‍ය වන අතර ඉන්පසුව මස් ලබාදීමත් ඔවුන්ගේ පියාවන “සිංහ” ට හඳුන්වාදීමත් සිදු කරනු ලබයි. එය දීර්ඝ කාලින ක්‍රියාවලියක් බව සත්වෝද්‍යාන ආරංචි මාර්ග සඳහන් කරයි. සත්වෝද්‍යානයේ අධ්‍යක්ෂක Jimmy Ebel සිනාමුසු මුහුණින් පවසා සිටියේ ” දැනට කිසිදු අයෙකුට මෙම දිවියන් සමීපයට යෑම අප විසින් තහනම් කර තිබෙනවා. පැය 24 පුරා ඔවුන්ගේ සෞඛ්‍ය තත්වය, බර, උෂ්ණත්වය හා අනෙකුත් ක්‍රියාකාරකම් සටහන් කරගැනීම අපගේ විශේෂිත වෛද්‍ය කණ්ඩායමක අධික්ෂණය මත සිදුවෙනවා. සියළු වෛද්‍ය වාර්තා අධ්‍යයනය කිරීමෙන් පසුව ඔවුන්ගේ ස්ත්‍රී පුරුෂ භාවය මාධ්‍ය සාකච්ඡාවක් මගින් ජනතාවට දැනුම් දෙනවා” යනුවෙනි. මේ වනවිට ඔවුන් රඳවා සිටින කුඩුව වටා දැඩි ආරක්ෂක කලාපයක් බවට පත්කර ඇත්තේ ශබ්ද කිරීමෙන් වලකින ලෙස ඉල්ලා විශාල පුවරුවක්ද රඳවමිනි. දිවියන් නරඹන්නට එන ජනතාවට ඔවුන් බැලිය හැක්කේ කැමරාවක් මගින් පමණි. එයට හේතුව ලෙස අධ්‍යක්ෂකවරයා පවසනුයේ අදාළ දිවියන් ලෝකයේ ඉතාමත් වේගයෙන් වඳවී යන සත්ව කාණ්ඩයක් වන අතර ලොව පුරා ඇත්තේ සතුන් 1000ක් පමණ ප්‍රමාණයක් නිසා ඔවුන් ආරක්ෂා කරගැනීම සඳහා දැඩි කැපකිරීමක් ඔහුගේ සත්වෝද්‍යානය මගින් සිදුකරන බවයි. ඒ සඳහා ප්‍රංශ රජය හා ලොව වඳවී යන සත්ව කණ්ඩායම් ආරක්ෂාකිරීමේ රජයට අනුබද්ධ අමාත්‍යංශය සමග එක්ව දැඩි පරිශමයක් දරන බවත් ඔහු වැඩිදුරටත් මාධ්‍ය අමතා ප්‍රකාශ කර සිටියේය.", "URL": "https://lankatruth.com/si/?p=119383", "Category": "පරිසර", "Parent URL": null}