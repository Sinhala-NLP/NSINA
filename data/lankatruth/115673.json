{"Source": "Lankatruth", "Timestamp": "April 29, 2021", "Headline": "අගමැති චීන ඉබ්බෙකුගෙන් පිහාටු ඉල්ලයි…", "News Content": "චීන ආරක්ෂක ඇමති ජනරාල් – වෙයි ෆෙන්ග් සමග මෙරට අගමැතිවරයා පැවැත්වූ ද්විපාර්ශ්වික සාකච්ඡාවලදී ලොව පුරා ආයෝජකයන්ගේ විශ්වාසය ශ්‍රී ලංකාව කෙරෙහි ගොඩනැගීම සඳහා සහයෝගය දක්වනු ඇතැයි බලාපොරොත්තු පළකර තිබේ. මේ වන විට චීනය සහ ලෝකයේ අනෙකුත් ආර්ථික බලවතුන් අතර පවතින විරසකභාවය පිළිබඳව නොතකා මෙම ඉල්ලීම කර ඇති බවට දේශපාපලන විචාරකයෝ මත පළකරති. චීන ආරක්ෂක ඇමතිවරයා හමුවූ අවස්ථාව සම්බන්ධයෙන් අගමැතිවරයාගේ නිල ෆෙස්බුක් අඩවියේ පළකර තිබෙන සටහන මගින් මෙම අපරිණත රාජ්‍ය තාන්ත්‍රිකභාවය හෙළිවන බවද එම විශ්ලේෂකයෝ සඳහන් කරති. ‘මේ වනවිට අපගේ ප්‍රමුඛතාවය වී ඇත්තේ ලොවපුරා ආයෝජකයන් ශ්‍රී ලංකාව කෙරෙහි ආකර්ශනය කර ගැනීමයි. එවැනි ආයෝජකයින්ගේ විශ්වාසය ශ්‍රී ලංකාව කෙරෙහි ගොඩනැගීම සඳහා ඔබේ සහයෝගය මම බලාපොරොත්තු වෙමි.‘ යනුවෙන් එම නිල ෆෙස්බුක් අඩවියේ සටහන් තබා ඇත. එසේම එම සටහනේදීම “අනෙක් අතට දරිද්‍රතාවය පිටුදැකීමේ එක්සත් ජනපද ගෝලීය තිරසර සංවර්ධන ඉලක්කයන් වසර 10කට පෙර සම්පූර්ණ කිරීමට චීනයට හැකිවී තිබේ. මෙය විශිෂ්ට ජයග්‍රහණයකි.“ යනුවෙන්ද සටහනක් ඇත. මෙම සටහන අනුව පැහැදිලිවන්නේ චීනයේ ප්‍රධානම පසමිතුරා වන ඇමෙරිකා එක්සත් ජනපදය විසින් ලබාදී ඇති ගෝලීය තිරසර සංවර්ධන ඉලක්ක, චීනය විසින් වසර 10කට පෙර ජයග්‍රහණය කර ඇති බවය. ලෝකයේ අනෙකුත් රටවල ආයෝජකයන් ශ්‍රී ලංකාව කෙරෙහි ආකර්ෂණය කර දීමට චීනය ඉදිරිපත් වේ යැයි ලංකාවේ අගමැතිවරයා බලාපොරොත්තු වන බව, මෙරට ජනතාව වෙත හැඟවීම සඳහා මෙම සටහන යොදා ඇති බව පැහැදිලි වේ.", "URL": "https://lankatruth.com/si/?p=115673", "Category": "පුවත්", "Parent URL": null}