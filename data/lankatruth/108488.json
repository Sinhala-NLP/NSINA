{"Source": "Lankatruth", "Timestamp": "January 16, 2021", "Headline": "උතුරු කොරියානු කොමියුනිස්ට් පක්ෂයේ 8 වැනි සම්මේලනය සාර්ථකව අවසන් වේ!", "News Content": "ජෝ බයිඩන් ද? ට්‍රම්ප්ද? ඇමරිකන් ජනාධිපතිවරණ සටන නිසා වොෂිංටනයේ කැපිටෝලය ගිනිගනිද්දී ජයග්‍රාහකයා කවුරු වුවත් ඇමරිකන් අධිරාජ්‍යවාදය තමන්ගේ විප්ලවයේ එකම සතුරා ලෙස සලකමින් උතුරු කොරියාවේ පාලක කම්කරු පක්ෂයේ 8 වැනි සම්මේලනය ඊයේ (16) සිකුරාදා දිනයේදී සමාප්ත විය. ජාතික හා ජාත්‍යන්තර වශයෙන් වැදගත් තීරණ රාශියක් ගනු ලැබූ මෙම සම්මේලනය අවසානයේ ලොව විශාලතම හා භයානකම බැලස්ටික් අවියක් හා නව මිසයිල 4ක් ප්‍රදර්ශණය කරමින් දැවැන්ත හමුදා සංදර්ශණයක් පවත්වමින් මුළු ලොවම විශ්මයට පත් කරන ලදි. 2021 ජනවාරි 6 වැනිදා ආරම්හ වූ මෙම සම්මේලනය අමතමින් උතුරු කොරියානු නායක Kim Jong-un පසුගිය සම්මේලනයෙන් පසු වසර හතරක කාලය තුලදී ආර්ථික කේෂ්ත්‍රයේ රජය අපේක්ෂා කල අරමුණු ඉටුකර ගත නොහැකි වූ බවත් ඊළඟ වසර පහ තුලදී පක්ෂ සාමාජිකයින් හා ජනතාව තුලින් රට වෙනුවෙන් වැඩි කාලයක් හා කැපවීමක් අපේක්ෂා කරන බව පැවසුවේය. විශේෂයෙන් කාර්මික හා රසායනික අමුද්‍රව්‍ය කේෂ්ත්‍ර වල නව සොයාගැනීම් හා පරීක්ෂණ වේගවත් කරලීමත් විද්‍යාව හා නව තාක්ෂණය සංවර්ධනය කරලීම සඳහා ගත යුතු ක්‍රියාමාර්ග පිළිබඳව වැඩි සැලකිල්ලක් යොමුකිරීමටත් අවශ්‍ය පියවර වහා ගැනීමට සම්මේලනය ඒ අනුව තීරණය කර ඇත. පවතින කොරෝනා වසංගතය හා ආර්ථික අර්බුදයට මුහුණ දීම සඳහාත් බාහිර හා අභ්‍යන්තර ආක්‍රමණ පරාජය කරලීම සඳහාත් සමස්ථ රටම එකාවන්ව සහෝදරත්වයෙන් ක්‍රියාකාරී විය යුතු බව සමුළුව දැඩිව අවධාරණය කර ඇත. පක්ෂ සාමාජිකයින් 4750ක් හා නිරීක්ෂකයින් 2000ක් මෙම සම්මේලනයට සහභාගී වී ඇත. ඉදිරි වසර සඳහා පක්ෂයේ ලේකම් වරයා ලෙස Kim Jong-un සමුළුවේ ඒකමතිකව චන්දයෙන් පත් කරගෙන ඇත. 5 දෙනෙකුගෙන් සමන්විත දේශපාලන මණ්ඩලයක් හා මධ්‍යම කාරක සභාවක්ද තෝරා පත් කරගෙන ඇත. බටහිර පුවත්පත් විසින් Kim Jong-un ගේ සොයුරිය Kim-yo-jons ඊළඟ පක්ෂ නායකයා ලෙස පත්වන බවට කරන ලද ප්‍රචාරය පුස්සක් කරමින් ඇය පක්ෂයේ කිසිදු තනතුරකට පත් නොකර සිටීමටද පක්ෂය තීරණය කර ඇත. කෙසේවෙතත් සම්මේලනය අතරතුර දකුණු කොරියානු රජයට සම්බන්ධ පුවත්පතක් විසින් හමුදා සංදර්ශණයක් පිළිබඳව සිදුකරන ලද අසත්‍ය ප්‍රචාරයක් නිසා වහාම ඇය සියවුල් පාලකයින් මෝඩයින් පිරිසක් ලෙස සඳහන් කිරීම තුලින් තවමත් උතුරු කොරියානු රජයේ වැදගත් කර්තව්‍යයක් ඇය සිදු කරන බව බටහිර මාධ්‍යය පිළිගෙන තිබේ. කෙසේවෙතත් දකුණු කොරියාව මෙන්ම ලොව සියළු මහා ජාතින් වඩාත් සමීපව සම්මේලනය දෙස ඇස ගසාගෙන සිටියේ සමුළුව අවසානයේදී පැවැත්වීමට නියමිත හමුදා සංදර්ශනය වෙතය. සමුළුව නිමා කරමින් එහි අවසාන දේශණයේදී Kim Jong-un පැවසුවේ තම විප්ලවයේ සංවර්ධනයට එරෙහිව ඇති එකම බාධකය වනුයේ ඇමරිකන් අධිරාජ්‍යවාදය බවයි. ඇමරිකාවේ බලය කා අතට පත්වුවත් ඔවුන්ගේ විදේශ ප්‍රතිපත්තිය වෙනස් නොවන බවත් තම රටේ ප්‍රතිපත්තියත් ඇසට-ඇසක්, දතට-දතක් යන්නද වෙනස් නොකරන බවත් පැවසුවේය. බලයට-බලයත් සාමයට සාමයත් වෙනුවෙන් කැපවීමට නොපැකිලෙන බවද ඔහු වැඩි දුරටත් පැවසුවේය. ඇමරිකාව සමග හමුදා සංදර්ශන නවත්වා බෙදී තිබෙන රට එක් කිරීම සඳහා සෞඛ්‍යය, සංචාරක හා මානුෂික මෙහෙයුම් වැනි කේෂ්ත්‍රයන්හි එක්ව මෙහෙයුම් දියත් කිරීමට දකුණු කොරියාවට ආරාධනා කර ඇත. දකුණු කොරියාවේ 28,500ක ඇමරිකන් හමුදාවක් රඳවා සිටි. සියළු දෙනා මහත් නොවිසිල්ලෙන් බලා සිටි සම්මේලනය අවසානයේදී පැවැත්වූ හමුදා සංදර්ශණදී මෙයට පෙර ප්‍රදර්ශණය නොකෙරුණු න්‍යෂ්ටික සබ්මැරිනයක සිට විදිය හැකි විශාල බැලස්ටික් (ICBM) වර්ගයේ මිසයිලයක් « Pukguksong-5 නමින් ලොවට ඉදිරිපත් කර ඇත. මෙම මිසයිලය සමස්ථ ඇමරිකාවම ආවරණය වනපරිදි කිලෝමීටර් 150000ක දුරක් දක්වා විදිය හැකි බව න්‍යෂ්ටික විශාරදයින් පවසති. ඊට අමතරව තවත් මිසයිල 4ක්ද මෙහිදී ප්‍රදර්ශණය කර ඇත. ජාත්‍යන්තර නීතිය තුල පිළිගැනෙන ආත්ම ආරක්ෂාව සඳහා සියළුම රටවලට න්‍යෂ්ටික අවි දැරීමේ අයිතිය සංකල්පය ඔස්සේ යමින් ලෝකයේ නවතම න්‍යෂ්ටික බලවතෙකු වී ලොව අනෙකුත් න්‍යෂ්ටික බලවතුන් හා සමානයෙක් වීමට උතුරු කොරියාව සමත්වී ඇති බව දේශපාලන විචාරකයින්ගේ මතයයි. ඒ අනුව මෙම නව බලවතා සමග ගණුදෙනු කිරීමේදී රුසියාව හා චීනය සමග ගනුදෙනු කරනා හා සමානව වඩාත් බුද්ධිමත්ව කටයුතු කිරීමට බයිඩන් පාලනයට ඒ අනුව සිදුවනු ඇති බවද ඔවුන්ගේ පිළිගැනීමයි. මේ අතර උතුරු කොරියාවේ 8 වැනි කොමියුනිස්ට් පක්ෂ සම්මේලනය තම අභ්‍යන්තර ප්‍රශ්ණ සමග අර්බුදයට ගොස් සිටින ඇමරිකන් බයිඩන් පාලනයට දුන් දැවැන්ත අනතුරු හැඟවීමක් බවට බටහිර පුවත්පත්ද වාර්තා කර තිබේ.", "URL": "https://lankatruth.com/si/?p=108488", "Category": "විදෙස් පුවත්", "Parent URL": null}