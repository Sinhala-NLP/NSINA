{"Source": "Lankatruth", "Timestamp": "October 3, 2021", "Headline": "කොරෝනා සමග තවත් ලෙඩ නවයක් ගැන ජීවන්දර හෙළිකරයි", "News Content": "කොවිඩ් – 19 ආසාදනය වූ පුද්ගලයන් අතරේ දිගුකාලීනව දක්නට ලැබෙන රෝග ලක්ෂණ (පසු බලපෑම්) නමයක් නව අධ්‍යයනයකින් හඳුනාගෙන ඇති බවත් එම රෝග ලක්ෂණ දින 90ත් 180ත් කාලයේදී මතු විය හැකි බවත් ශ්‍රී ජයවර්ධනපුර විශ්වවිද්‍යාලයේ වෛද්‍ය පීඨයේ ආසාත්මිකතා ප්‍රතිශක්තිවේද සහ සෛල ජෛව විද්‍යා අධ්‍යන අංශයේ ප්‍රධානී ආචාර්ය චන්දිම ජීවන්දර සිය ට්විටර් ගිණුමේ සටහනක් තබමින් ප්‍රකාශ කරයි. ජීවන්දර මහතා සඳහන් කරන අන්දමට කොවිඩ් රෝගයට ගොදුරු වූ පුද්ගලයන්ට දිගු කාලීනව ඇතිවන රෝග ලක්ෂණ වන්නේ අසාමාන්‍ය ලෙස හුස්ම ගැනීම, උදර රෝග ලක්ෂණ, මානසික අවපීඩනය, පපුවේ සහ උගුරේ වේදනාව, සංජානනීය ගැටළු, තෙහෙට්ටුව, හිසරදය, මාංශපේශී වේදනාව සහ වෙනත් වේදනාය. එම රෝග ලක්ෂණ අතරින් මානසික අවපීඩනය ඇතිවීම 15%ක පමණ ඉහළ මට්ටමක පවතින බව ඔහු පෙන්වා දෙයි. මෙම රෝග ලක්ෂණ වැඩි වශයෙන් කාන්තාවන් තුළ දක්නට ලැබෙන බවත් දිගුකාලීන කොවිඩ් රෝග ලක්ෂණ නවීන වෛද්‍ය විද්‍යාවට අභියෝගයක් විය හැකි බවත් ආචාර්ය චන්දිම ජීවන්දර වැඩිදුරටත් සඳහන් කරයි.", "URL": "https://lankatruth.com/si/?p=124055", "Category": "කොවිඩ් -19 (කොරෝනා ) පුවත්", "Parent URL": null}