{"Source": "Lankatruth", "Timestamp": "June 1, 2018", "Headline": "මැලේසියාවේ අගමැතිටත් ලංකාවේ ලොක්කෙක් පගාව දීලා", "News Content": "මැලේසියාවේ ජනතාව බලයෙන් පහ කළ අගමැති නජීබ් රසාක්ගේ පෞද්ගලික සේප්පුවේ තිබී සොයා ගන්නා ලද ලංකාවේ රුපියල් කෝටි දෙකකට අධික මුදල මෙරට ඉහළම දේශපාලනඥයකුගේ මුදල් හැංගීම වෙනුවෙන් ලබා දෙන ලද අල්ලසක් දැයි බලවත් සැකයක මතු වී තිබේ. මලයාසියාව මෙරට කළු සල්ලි සඟවා තැබීමේ ප්‍රධාන මධ්‍යස්ථානයක් වශයෙන් කලක සිට හඳුනාගෙන තිබූ බව ශ්‍රී ලංකා මහ බැංකුවේ මූල්‍ය බුද්ධි අංශයේ තොරතුරුවලින් අනාවරණය වේ. පසුගිය පාලන සමයේදී මෙන්ම මේ ආණ්ඩුව යටතේද එය අඛණ්ඩව පවතින බවද නජීබ් රසාක්ට මෙරට ඉහළම දේශපාලනඥයන් සමග පෞද්ගලික සම්බන්ධකම් තිබූ බවද තහවුරු වන්නේ යැයිද එම ආරංචිමාර්ග සඳහන් කරයි. මූල්‍ය ජාවාරම්කරුවන්ගේ ක්‍රියාකාරී ස්වභාවය පිළිබඳව විමර්ශනවලදී හෙළි වන්නේ මැලේසියාවේ ඉහළම දේශපාලන දූෂිතයන් විදේශ රටවල කළු සල්ලි සඟවා තැබීම මගින් අති විශාල මුදලක් උපයා ගන්නා බව යැයි එම ආරංචිමාර්ග හෙළි කරයි. විදේශිකයන්ගෙන් ලබාගෙන සඟවා තිබෙන කළු සල්ලි එරට වර්තමාන පාලකයන් විසින් රාජසන්තක කරනු ලැබිමේ වැඩි ඉඩක් පවතින්නේ යැයිද හෙළි වේ. එරට තුළ ඇති වී තිබෙන ආර්ථික අර්බුදය හමුවේ ඉතා ඉක්මනින් විසඳුම් සෙවීමේ පියවරක් ලෙස ඉදිරි කාලයේදී විදේශයන්ට අයත් කළු සල්ලි තහනම් කිරීමේ තත්වයක් පවතී. එසේ වුවහොත්, මෙරට මූල්‍ය ජාවාරම් කරුවන් සඟවා තිබෙන අති විශාල මුදල් ප්‍රමාණයක් අහිමි වී කළු සල්ලි යෙදවීමට සූදානමින් සිටි පිරිස්ද හෙළි කර ගැනීමට පහසු වනු ඇති බව කියවේ. මැලේසියාවේ මහජන මුදල් වංචා කිරීම සහ කළු සල්ලි ජාවාරමට කොටුවූ හිටපු අගමැති නජීබ් රසාක් මේ වනවිට අත්අඩංගුවට ගෙන තිබේ. ඔහු ළඟ තිබී හමු වූ ශ්‍රී ලංකා මුදල් පිළිබඳව මෙරට ආණ්ඩුව නිල වශයෙන් කිසිම ප්‍රකාශයක් නොකර සිද්ධිය යට යාමට ඉඩ හැර ඇත. ලංකා ඉරිදා සංග්‍රහය", "URL": "https://lankatruth.com/si/?p=53337", "Category": "පුවත්", "Parent URL": null}