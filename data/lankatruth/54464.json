{"Source": "Lankatruth", "Timestamp": "June 16, 2018", "Headline": "ප්‍රාදේශීය සභාවේ සභාපති පන්සලේ ඉඩම් කොල්ලකයි", "News Content": "පුරාවිද්‍යා වටිනාකමකින් යුතු පොතුවිල් මුහුදු මහ විහාරයට අයත් ඉඩම් එම ප්‍රදේශයේ සිටින ඇතැම් පුද්ගලයන් බලහත්කාරයෙන් අත් පත් කර ගනිමින් සිටින බව මුහුදු මහ විහාරයේ විහාරාධිපති වරකාපොළ ඉන්ද්‍රසිරි හිමියෝ පැවසූහ. මේ වන විට මුහුදු මහ විහාරයේ ඉදිකර ඇති චෛත්‍ය අසල ඉඩම් අත්පත් කරගෙන ඇති බවත් චෛත්‍ය ආසන්නයේ පොල් පැළ සිටුවා ඇති අතර ඒ අසල නළ ළිදක් ද ඉදිකර තිබෙන බවත් විහාරාධිපති හිමියෝ පවසති. මෙම පුරාවිද්‍යා භූමියේ පිහිටා තිබෙන සෙක්කු ගල ද අනාරක්ෂිත තත්වයක පවතින බව විහාරාධිපති හිමියෝ පැවසූහ. නැගෙනහිර පළාතේ ප්‍රධාන සංඝනායක මුහුදු මහා විහාරාධිපති, හිඟුරන උත්තර ජයමහා විහාරාධිපති, අක්කරපත්තුව ශාසනාරක්ෂක බල මණ්ඩලයේ ලේඛකාධිකාරී, පොතුවිල් සිංහල විදුහලේ නියෝජ්‍ය විදුහල්පති වරකාපොළ චන්ද්‍රසිරි හිමියන් පවසන පරිදි අක්කර 262ක්ව පැවති පුදභූමියමේ වන විට අක්කර තුනකට සීමා වී තිබේ. දිනෙන් දිනම ප්‍රාදේශීය බලධාරීන්ගේ ආශිර්වාදයෙන් පන්සල් ඉඩම අහිමිව යන බව විහාරාධිපති හිමියෝ පෙන්වා දෙති. පොතුවිල් මුහුදු මහා විහාරවාසී උඩලමත්තේ රතනප්‍රිය හිමියෝ මෙසේ පැවසූහ. පොතුවිල් මුහුදු මහා විහාරය තියෙන්නේ දැඩි අවධානම් කලාපයක. දිනෙන් දිනම පන්සල් වත්ත අහිමි වෙනවා. රාජ්‍ය නිලධාරීන් මේ පිළිබඳව හොයන්නේ නැහැ. උසාවියෙ නඩු තියෙන ඉඩම් පවා අද වෙනකොට සංවර්ධනය කරනවා. නීතිය ගණන් ගන්නේ නැහැ. රාජ්‍ය ආයතන නීතිය හරියට ක්‍රියාත්මක කරන්නෙ නැහැ. ප්‍රාදේශිය සභාවේ සභාපතිවරයාත් මේ ඉඩම් මංකොල්ලයට උදව් කරනවා.ප්‍රාදේශීය ලේකම් පන්සලේ ඉඩම්වලට ඔප්පුදීලා. අපි හැමදාම පොලීසි ගිහින් පැමිණිලි දානව නමුත් ප්‍රශ්නයට විසඳුම් නෑ. මුහුදු මහ විහාරය මේ රටේ පන්සලක් නෙවෙයිද? අපි ආණ්ඩුවට කියනවා කරුණාකරලා මුහුදු මහා විහාරයට ඇති අක්කර 72 භූමිය නිදහස් කරල දෙන්න. එහෙම නැති වුනොත් අපිට පාරට බහින්න වෙනවා. චන්ද්‍රසිරි හෙට්ටිහේවා මහතා පොතුවිල් මුහුදු මහා විහාරය කියන්නේ අපේ රටේ ඵෙතිහාසික පසුබිමක් තියෙන ස්ථානයක්. ඒ අපේ උරුමය දිනෙන් දින විනාශයට පත්වෙනවා. ඒ පිළිබඳව රජයේ අවධානය යොමුවෙලා නැහැ. සමහර රාජ්‍ය නිලධාරීන් පවා මේවා ආරක්ෂා කරන්න සහයෝගය දෙන්නෙ නැහැ. මේ වෙනකොට වෙහෙර ළඟටම ආක්‍රමණය කරල. අපේ රටේ තියෙන නීතිය මොකක්ද? නීතිය හරි හැටි ක්‍රියාත්මක නොකර ප්‍රාදේශීය සභා සභාපති ඇතුළු බලධාරීන් විසින් පන්සලට අයිති ඉඩම් කොල්ලකෑමට ප්‍රදේශවාසීන් දැඩි විරෝධය පළකරයි. ලංකාදීප", "URL": "https://lankatruth.com/si/?p=54464", "Category": "පුවත්", "Parent URL": null}