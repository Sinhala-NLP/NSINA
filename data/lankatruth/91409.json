{"Source": "Lankatruth", "Timestamp": "March 21, 2020", "Headline": "වජිරගේ වසංගත දානය – තමන් පාවිච්චි කළ මුඛ ආවරණය ගළවා තව කෙනෙකුට දෙයි", "News Content": "එක්සත් ජාතික පක්ෂයේ ගාල්ල දිස්ත්‍රික් අපේක්ෂක කණ්ඩායම් නායක වජිර අබේවර්ධන මහතා පෙරේදා (19) ගාල්ල නගරයේදී මුඛ ආවරණ බෙදාහරින අතර තමන් භාවිතා කළ මුඛ ආවරණයද ගළවා තවත් පුද්ගලයෙකුගේ භාවිතය සඳහා ලබාදෙන ආකාරය හිරු ටීවී නාලිකාව හරහා ඊයේ රටටම දැකගත හැකිවිය. තමන් මුඛ ආවරණයක් හෝ අත්වැසුම් නොපැළැඳ නගරයේ ජනතාවට මුඛ ආවරණ බෙදීම ආරම්භ කළ ඒ මහතා මඳ වේලාවකින් තමන්ද ඉන් එකක් පැළඳ ගන්නා ආකාරයද තමන් අතේ ඇති මුඛ ආවරණ ප්‍රමාණය අවසන් වූ පසුව තමන් පැළඳ සිටි මුඛ ආවරණයද ගළවා “ආ, මේක තියාගන්න” යනුවෙන් පවසමින් තවත් පුද්ගලයකුගේ භාවිතය සඳහා ලබාදෙන ආකාරය එහි දැක්විණි. කොරෝනා වෛරසයෙන් ආරක්ෂා වීම සඳහා මුඛ ආවරණයක් භාවිතා කරන්නේ තවත් පුද්ගලයෙකුගේ මුඛයෙන් නිකුත් විය හැකි විෂබීජ තමන්ගේ නාසයට හෝ මුඛයට ඇතුළු වීම වළක්වා ගැනීම සඳහාය. එහෙයින් වෙනත් පුද්ගලයකු භාවිතා කළ මුඛ ආවරණයක් පැළඳ ගැනීම හෝ අතට ගැනීම යනු අනතුරට අත වැනීමකි. තමන් භාවිතා කළ මුඛ ආවරණයක් තවත් පුද්ගලයකුගේ භාවිතය සඳහා ලබාදීම යනු අනතුර බෙදාදීමකි. වජිර අබේවර්ධන යනු සුළුපටු පුද්ගලයෙක් ද නොවේ. පසුගිය එජාපෙ ආණ්ඩුවේ ස්වදේශ කටයුතු, පළාත් සභා සහ පළාත් පාලන අමාත්‍යවරයාය. එහෙත් අර හැසිරීමෙන් පෙන්නුම් කළේ කොරෝනා වෛරසය යනු කුමක්ද, එයින් බේරෙන්නේ කෙසේද යන්න පිළිබඳ කිසිදු අදහසක් ඔහුටත් නොමැති බවය. එසේම ඡන්දය ලැබෙනවා නම් කොරෝනා වුණත් බෙදාදෙන්නට ඔහු සූදානම් බවය.  LNW", "URL": "https://lankatruth.com/si/?p=91409", "Category": "පුවත්", "Parent URL": null}