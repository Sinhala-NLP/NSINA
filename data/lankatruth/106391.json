{"Source": "Lankatruth", "Timestamp": "January 3, 2021", "Headline": "යුක්රේන පොකුර නිසා රියදුරන් 27ක් නිරෝධායනයේ", "News Content": "යුක්රේන සංචාරකයින් පිරිස යාල වනෝද්‍යානයේ සංචාරයකට එක්කර ගන්නා බව තිස්සමහාරම සෞඛ්‍ය වෛද්‍ය නිලධාරීයා දැනුවත් කිරීමට වගකිව යුත්තන් කිසිදු ක්‍රියාමාර්ගයක් ගෙන නැති බව අනාවරණය වේ. තිස්සමහාරාම සෞඛ්‍ය වෛද්‍ය නිලධාරී ප්‍රභාත් ලියනාරච්චි මහතා මාධ්‍යයට මේ බව සඳහන් කර ඇති අතර මෙම යුක්රේන ජාතිකයන් යාල වනෝද්‍යානයේ සංචාරයට රැගෙන ගිය ජිප්රථ රියැදුරන් 27 දෙනෙකු මේ වනවිට නිරෝධායනයට ලක් කර ඇත. මෙම පිරිස නිරෝධායනයට ලක් කිරීමේදීසෞඛ්‍ය අංශ බලවත් අසීරුතාවයකට මුහුණ පා තිබේ. යුක්රේන සංචාරකයන් පිළිබඳව කිසිදු පූර්ව දැනුම් දීමක් සිදුකර නොමැති නිසා එම තත්වය උදාවීඇත. ජීප්රථ රියැදුරුන් නිරෝධායනයට යොමු කළද තුන්වැනි දින අළුයම එක පමණ වන තුරු ඔවුන් වෙනුවෙන් කිසිදු මධ්‍යස්ථානයක් ලබා දීනැති බව අනාවරණය වේ. මේ අතර යුක්රේන සංචාරකයන් පළමු කණ්ඩායම මෙරට පැමිණ දින පහකට පසු දෙවන පී.සී.ආර්. පරීක්ෂණය සිදු කළ යුතු වුවද මේ දක්වා ඊට අදාල ක්‍රියාමාර්ග ගෙන නොමැති වීමෙන් ඔවුන් ගමන් ගන්නා බස්රථ සහ සංචාරක ජීප්රථවල රියැදුරන් කොරෝනා වෛරසයට ගොදුරු වීමේ දැඩි අනතුරක් නිර්මාණය වීතිබේ.", "URL": "https://lankatruth.com/si/?p=106391", "Category": "පුවත්", "Parent URL": null}