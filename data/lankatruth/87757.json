{"Source": "Lankatruth", "Timestamp": "December 22, 2019", "Headline": "නව පුරවැසි පනතට එරෙහි විරෝධතාවලදී 19කට ජීවිත අහිමිවෙයි", "News Content": "ඉන්දියාවේ නව පුරවැසි පනතට එරෙහි විරෝධතාවලදී පුද්ගලයින් 19 දෙනෙකු මේ වනවිට ජීවිතක්ෂයට පත්ව ඇතැයි ඉන්දීය බලධාරීන් සඳහන් කරයි. උද්ඝෝෂකයන් 1500කට වැඩි පිරිසක් පොලිස් අත්අඩංගුවට පත්ව ඇති අතර අත්අඩංගුවේ සිටි පුද්ගලයන් 4000ක් පමණ විවිධ හේතූන් මත නිදහස් කර තිබේ. පාකිස්තානය, ඇෆ්ගනිස්තානය සහ බංග්ලාදේශය යන මුස්ලිම් බහුතරයක් වෙසෙන රටවලදී හිංසනයට ලක්වී පලා ආ හින්දු, බෞද්ධ, කිතුණු, සික් වැනි සුළුතර ජන කොට්ඨාසවලට අයත් පුද්ගලයන්ට පුරවැසිභාවය පිරිනැමීම සඳහා ඉන්දීය මධ්‍යම රජය විසින්, ඉදිරිපත් කර ඇති නව පුරවැසි පනතට එරෙහිව මෙම විරෝධතා සිදුකෙරේ. මුස්ලිම් සංක්‍රමණිකයන් මෙහිදී නොසළකා හැර තිබීම මෙම විරෝධතා ඇතිවීමට මූලික හේතුව වී ඇත. එසේම මෙම පුරවැසිභාවය ලබාදෙන්නේ 2014 වසරේ දෙසැම්බර් 31 වැනිදාට පෙර ඉන්දියාවට ඇතුළු වූ සුළු ජාතික අයදුම්කරුවන්ට ය. මෙම පුරවැසි පනතට එරෙහිව විරෝධතා ව්‍යාපාර නැගී ආ අතර මේ වනවිට එම විරෝධතා තවත් ප්‍රචණ්ඩකාරී තත්වයට පත්ව ඇත. අගමැති නරේන්ද්‍ර මෝදි, විරෝධතාවන්ට එරෙහිව ගතහැකි ආරක්ෂක පියවර සම්බන්ධව එරට අමාත්‍ය මණ්ඩලය සමඟ විශේෂ සාකච්චාවක් ද පවත්වා ඇතැයි විදෙස් මාධ්‍ය වාර්තා කරයි. ඉන්දියාවේ අතිෂය ජනාකීර්ණ උත්තර් ප්‍රාන්තයේ ඇතිව තිබෙන විරෝධතා දැඩි ප්‍රචණ්ඩකාරී මුහුණුවරක් ගෙන ඇති අතර එම ප්‍රාන්තයේ පමණක් මියගිය විරෝධතාකරුවන් ගණන නව දෙනෙකි. විරෝධතාකරුවන් චෝදනාකර සිටින්නේ මෙම පනත හරහා නරේන්ද්‍ර මෝදි ප්‍රමුඛ ආණ්ඩුව, සමස්ත ඉන්දියාව හින්දු ජාතිකවාදය දෙසට රැගෙන යමින් පවතින බවය.", "URL": "https://lankatruth.com/si/?p=87757", "Category": "විදෙස් පුවත්", "Parent URL": null}