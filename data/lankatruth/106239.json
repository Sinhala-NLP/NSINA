{"Source": "Lankatruth", "Timestamp": "January 1, 2021", "Headline": "අපි විකල්පයක් හොයනවා – මෛත්‍රී", "News Content": "හිටපු ජනාධිපති මෛත්‍රීපාල සිරිසේන මහතා ප්‍රමුඛ ශ්‍රීලංකා නිදහස් පක්ෂය ආණ්ඩුවෙන් ඉවත්ව යෑමට සූදානම් බවට ඉඟියක් ලබා දීතිබේ. එම පක්ෂයේ සභාපති හිටපු ජනාධිපති මෛත්‍රීපාල සිරිසේන මහතා ඉන්දියාවේ ‘ද හින්දු’ පුවත්පතට ප්‍රකාශයක් ලබා දෙමින් පවසා තිබෙන්නේ ඉදිරි පළාත් සභා මැතිවරණයේදී ශ්‍රී ලංකා නිදහස් පක්ෂයට නිසි අපේක්ෂක සංඛ්‍යාව නොලැබුණහොත් ආණ්ඩුවෙන් ඉවත්ව තනිව තරග වැදීමට සූදානම් බවයි. තවද පසුගිය අගෝස්තු මස පැවති මහ මැතිවරණය සඳහා අපේක්ෂකයින් තේරීමේදී තම පක්ෂයට අසාධාරණ ලෙස සැලකූ බවද හිටපු ජනාධිපති, පාර්ලිමේන්තු මන්ත්‍රී මෛත්‍රීපාල සිරිසේන මහතා පවසයි. ඉන්දියාවේ ‘ද හින්දු’ පුවත්පත සමඟ පැවැත්වූසම්මුඛ සාකච්ඡාවේදී හිටපු ජනාධිපතිවරයා මෙසේ පවසා තිබේ. “අපේ පක්ෂයට කළුතර සහ නුවර එළිය සඳහා අපේක්‍ෂකත්ව ලැබුණේ නැහැ. ගම්පහට ලැබුණේ එකයි. කුරුණෑගල ට හමුවුණේ දෙකයි. අපට සාධාරණ අපේක්ෂක ගණනක් ලැබුනේ නැහැ. අපි ඉල්ලුවා අපේක්ෂකයින් 30ක්. නමුත් ලැබුණේ නැහැ. එම අපේක්ෂක සංඛ්‍යාව ලැබුණානම් අපේ 25ක් විතර පාර්ලිමේන්තු යනවා.” “ඉදිරි පළාත් සභා මැතිවරණය එකතුවෙලා තරඟ කිරීමටයි අපි බලාපොරොත්තුවෙන් ඉන්නේ. අපිට ලැබිය යුතු සාධාරණ ආසන ගණන ලැබිය යුතුයි කියන ස්ථාවරයේ අපි ඉන්නේ. අපිට එය ලැබුණොත් ආණ්ඩුවත් එක්ක එකතුවෙලා තරඟ කිරීමට ගැටළුවක් නැහැ. නමුත් සාධාරණ ලෙස නොසැලකුවහොත්, අපේ පක්ෂය තීරණය කරාවි තනියෙන් තරඟ කිරීමට. අපි විකල්ප දෙකටම ලෑස්තියි.”", "URL": "https://lankatruth.com/si/?p=106239", "Category": "පුවත්", "Parent URL": null}