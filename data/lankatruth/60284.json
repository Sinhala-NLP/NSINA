{"Source": "Lankatruth", "Timestamp": "October 3, 2018", "Headline": "වී සඳහා සහතික මිල වැඩිකරන්නැයි ඉල්ලා ගොවියෝ පාරට බසිති", "News Content": "මේ වනවිට වී සඳහා පනවා ඇති සහතික මිල මීට අවුරුදු තුනකට පෙර පනවන ලද මිලක් බැවින් මේ වනවිට රුපියලේ අගය අවප්‍රමාණය වීම, බදු පිට බදු පැනවීම, ඉන්ධන ඇතුළු බඩු මිල ඉහළයාම, ජීවන වියදම ඉහළ යාම සහ වී සඳහා නිෂ්පාදන වියදම ඉහළ යාම යන කරුණු සලකා බලා වී සඳහා වන සහතික මිල වැඩි කරන්නැයි ඉල්ලමින් දෙහිඅත්තකණ්ඩිය ප්‍රදේශයේ ගොවි ජනතාව මේ වනවිට වීරෝධතාවයක් ආරම්භ කර තිබේ. සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා එහි ලේකම් ටී.බී. සරත් මහතා ඇතුළු පිරිසක් ඉට එක්වී සිටිති. මේ වනවිට වී සඳහා පනවා ඇති සහතික මිල අනුව නාඩු කිලෝ එකක් සඳහා රුපියල් 38කුත් සම්බා කිලෝ එකක් සඳහා රුපියල් 41කුත් වන නමුත් වී කිලෝවක් සඳහා වර්තමාන නිෂ්පාදන වියදම රුපියල් 39.90ක් වන බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා සඳහන් කරයි. වී නිෂ්පාදනයට අනුව එහි යම් අඩු වැඩි වීමක් දක්නට ලැබෙන නමුත් නිෂ්පාදන වියදම බොහෝවිට සහතික මිලට වඩා වැඩි අගයක් ගන්නා බව ඒ මහතා පෙන්වා දෙයි. දැනට පවතින තත්වය යටතේ වුවද ගොවියාගෙන් වී කිලෝ එකක් රුපියල් විසි ගණන් තිස් ගණන්වලට ලබාගන්නා බවත් හාල් කිලෝවක් මේ වනවිට රුපියල් 100කට වඩා වැඩි වන බවත් පෙන්වා දෙන නාමල් කරුණාරත්න මහතා සඳහන් කරන්නේ ගොවියාගෙන් වී කිලෝ එකක් රුපියල් 50ට ලබා ගත්තද හාල් කිලෝ එකක් රුපියල් 92කට පාරිභෝගිකයාය ලබාදිය හැකි බවයි. ගොවියාත් පාරිභෝගිකයාත් දෙදෙනාම ආරක්ෂා කළ හැකි ආකාරයේ විසඳුමක් සමස්ත ලංකා ගොවිජන සම්මේලනය ආණ්ඩුවට යෝජනා කරන බවත් එම විසඳුම කරා ආණ්ඩුව යා යුතු බවත් නාමල් කරුණාරත්න මහතා වැඩිදුරටත් අවධාරණය කරයි.", "URL": "https://lankatruth.com/si/?p=60284", "Category": "පුවත්", "Parent URL": null}