{"Source": "Lankatruth", "Timestamp": "January 25, 2019", "Headline": "වෙනිසියුලාව දුර්වල කරන බවට ඇමරිකාවෙන් ප්‍රකාශයක්", "News Content": "වෙනිසියුලාව සමඟ පවත්වන ආර්ථික සබඳතා නවතා දමන බව එක්සත් ජනපද ජාතික ආරක්ෂක උපදේශක ජෝන් බෝල්ටන් ප්‍රකාශ කර තිබේ. එසේම වෙනිසියුලානු ජනාධිපති නිකලස් මදුරෝගේ ආදායම් මාර්ග අවහිර කර ඔහු දුර්වල කරන බවද ඇමරිකානු පාර්ශ්වය පවසයි. එක්සත් ජනපද රාජ්‍ය තාන්ත්‍රික නියෝජිතයන්ට පැය 72ක් ඇතුළත ඉවත්වන ලෙස වෙනිසියුලානු ජනාධිපති නිකලස් මදුරෝ ඊයේ(24) දින ප්‍රකාශ කර තිබූ අතර එම ප්‍රකාශයට ප්‍රතිචාර දක්වමින් ඇමරිකාව මෙම පියවර ගෙන තිබේ. ඇමරිකානු ජනාධිපති ඩොනල්ඩ් ට්‍රම්ප් වෙනිසියුලානු විපක්ෂ නායක ජුවාන් ග්වයිඩෝ වෙනිසියුලාවේ අන්තර්වාර ජනාධිපතිවරයා ලෙස පිළිගන්නා බවට ප්‍රකාශයක් නිකුත් කර ඇති අතර ඊට ප්‍රතිචාර ලෙස වෙනිසියුලානු ජනාධිපති නිකලස් මදුරෝ ප්‍රකාශ කර සිටියේ ඇමරිකානු රාජ්‍ය තාන්ත්‍රික නිලධාරීන් පැය 72ක් ඇතුළත ඉවත්ව යායුතු බවයි.", "URL": "https://lankatruth.com/si/?p=66973", "Category": "විදෙස් පුවත්", "Parent URL": null}