{"Source": "Lankatruth", "Timestamp": "October 17, 2019", "Headline": "“මේ නායකයා අපිට කෙම්බිමකට නිවැරදි දිශාව පෙන්වාවි”", "News Content": "“මේ නායකයා අපිට කෙම්බිමකට නිවැරදි දිශාව පෙන්වාවි” යැයි ජාතික විද්වත් සංවිධානයේ විධායක සභික සබරගමුව විශ්වවිද්‍යාලයේ භාෂා අධ්‍යයන අංශයේ ජ්‍යෙෂ්ඨ කථිකාචාර්ය හිනිදුම සුනිල් සෙනෙවි මහතා සඳහන් කරයි. ඒ මහතා මේ බව පැවසූවේ “රටම සොබාමත් කරන අපේක්ෂාවේ පරිසර ප්‍රතිපත්තිය” නමින් ජාතික ජන බලවේගයේ පරිසර ප්‍රතිපත්ති මාලාව, අද(17) ‌ උඩවලවේදී එළිදැක්වූ අවස්ථාවේදී අදහස් දක්වමිනි. ඒහිදී වැඩිදුරටත් අදහස් දැක්වූ ජාතික විද්වත් සංවිධානයේ විධායක සභික සබරගමුව විශ්වවිද්‍යාලයේ භාෂා අධ්‍යයන අංශයේ ජ්‍යෙෂ්ඨ කථිකාචාර්ය හිනිදුම සුනිල් සෙනෙවි මහතා. “මෙම පරිසර ප‍්‍රතිපත්තිය දැන් එය සකස්කරන ලද කමිටුවටත් සමස්ත වැ‌ෙඩේට නායකත්වය දීපු අනුර දිසානායක සහෝදරයාටත් අයිති නැහැ. දැන් එය ඔබ සියු දෙනාගේ අතේ. අපේ රටේ පරිසරය බරපතළ ව්‍යසනයකට ලක්වෙලා තියෙන මොහොතක තමයි මේ දූරදර්ශී කටයුත්ත සිදුවෙන්නේ. සොබාදහම දීපු හුස්මපොද අහිමි කළ රටක අප ජීවත්වෙන්නෙ. මම මගේ කෙටි අදහස් දැක්වීමට මම නමක් යෝජනා කරනවා. මම බලපු චිත‍්‍රපටයක් ඇසුරින් තමයි මම මේ නම කියන්නෙ. චිත‍්‍රපටය තමයි 2016 දී හදපු බිෆෝද ෆ්ලඩ් (Before the Flood) කියන චිත‍්‍රපටය. මහෝඝයට, මහා ගංවතුරට පෙර යන්න තමයි එහි තේරුම. මේ ජනාධිපතිවරණය කියන්නේ මහා ගංවතුරකට කලින් ලැබිල තිබෙන දුර්ලභ අවස්ථාවක්. ශුද්ධ වූ බයිබලයේ පාඨයකින් තමයි අර චිත‍්‍රපටයේ නම අරන් තියෙන්. මුළු මහත් ලෝක පරිසරයම මනුෂ්‍යයා අතින් විනාශවෙලා තිබෙන අන්දම එම චිත‍්‍රපටයෙන් පෙන්වනවා. ඔබ මවිත වෙයි එය දුටුවිට. ඒ චිත‍්‍රපටය බලනවිට අපේ රටේ පරිසරයට වෙලා තියෙන විනාශය හා ඒ විනාශය පිටුපස සිටින පිරිස අපිට මතක් වෙනවා. අපේ රටේ කැපෙන හැම ගහක් ළඟම දේශපාලඥයෙක් ඉන්න බව අමතක කරන්න එපා. මේ ඇද වැටෙන හැම විසල් රුකක් පාමුලම දුෂ්ට දේශපාලඥයෙක් සහ විශාල මුදල් ප‍්‍රමාණයක් තියෙනවා. අනුර දිසානායක සහෝදරය ඉදිරිපත් වෙලා තියෙන්නෙ මේ දුෂ්ට චක‍්‍රයට එරෙහිවයි. Before the Flood චිත‍්‍රපටයේ අවසානයේ දෙබසක් තියෙනව මෙහෙම. එක සාගර විද්‍යාඥයෙක් කියනව “නියම වෙලාව ආවහම සාගරය නියම උත්තරය පෘථිවියට දේවි” කියල. සාගරය Democratic වත් Republican වත් නොවෙයි. මේක ඇමෙරිකාවට තමයි කියන්නෙ. ඒවා ඇමෙරිකාවේ ප‍්‍රධාන පක්‍ෂ දෙක. මේ පරිසර විනාශය මෙසේ ගියොත් කොළ නිල් ඇතුළු සියලූ දෙනා එකගොඩේ මියයාමට නියමිතයි. කිසිදු සමාවක් නැහැ. විරෝධතා තිබියෙදීම මුළු ලොවම එකම සුසානයක සැතපීමට නියමිතයි. අපි ඊට එරෙහිවීමට තමයි මේ ගමනට එකතුවෙන්න තීරණය කළේ. බොහෝ දෙනා කැමති ජනප‍්‍රිය මාවතේ යන්න. ඒත් අපි දුෂ්කර මාවත තෝරගත්තා. නැතිනම් අපට අර ගංවතුරෙන් ගැලවීමක් නැහැ. ඔබේ හුස්ම පොද වෙනුවෙන් මොනතරම් වද වෙනවද මෙතන ඉන්න මිනිස්සු. බොහෝ වියතුන් පවා අද මේ ව්‍යවසනයේ කොටස්කරුවන් වෙලා. පරිසර විනාශකාරී ව්‍යාපෘතිවලට ශක්‍යතා වාර්තා හදලා ඒවාට අත්සන් කළ විද්වතුන් කවුදැයි කියා හොයා බලන්න. ඒක ඔබට පෙනේවි. අපි ගමන් කරන නැවට හොඳ කපිතාන් කෙනෙක් ලැබිල තියෙනවා. ඒ නැවේ මාලිමාව තියෙනවා. මේ නායකයා යා යුතු දිශාව හොඳින්ම දන්නවා. ඔහු අපිට නිරවුල්ව කෙම්බිමක් තිබෙන තැනට දිශාව පෙන්වාවි. ලබන මාසෙ 16 වැනිදාට ඔබට මාලිමාව සොයාගත හැකියි. ඔබට එය සොයාගැනීමට පුළුවන් වන තුරු අපි මේ පණිවුඩය රට වටේ අරගෙන යනවා.”", "URL": "https://lankatruth.com/si/?p=83235", "Category": "පුවත්", "Parent URL": null}