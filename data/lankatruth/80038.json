{"Source": "Lankatruth", "Timestamp": "August 29, 2019", "Headline": "අල්ලස් චෝදනා එල්ලවූ දුම්රිය නිලධාරීන් දෙදෙනෙකුට අධි චෝදනා", "News Content": "අල්ලස් චෝදනා ලබා සිටි හිටපු දුම්රිය සාමානාධිකාරී පී.පී. විජේසේකර සහ හිටපු දුම්රිය වාණිජ අධිකාරී විජය සමරසිංහ යන අය හට අධිචෝදනා පත්‍ර භාරදීමෙන් පසු ඇප මත මුදා හැරීමට කොළඹ මහාධිකරණය අද(29) නියෝග කළේය. දුම්රිය දෙපාර්තමේන්තුවේ ස්ථාවර සහ ජංගම භෝජනාගාර පවත්වාගෙන යාමේ ටෙන්ඩරය ලබාගෙන සිටි ජිලාන් ද සිල්වා නැමැත්තාට 2011 වසරේ පෙබරවාරි මස පළමුවැනිදා සිට වසරක කාලයක් නීති විරෝධීව එම භෝජනාගාර කටයුතු පවත්වාගෙන යාමට අවශ්‍ය නිර්දේශ ලබා දීම තුළින් අල්ලස් පනත යටතේ වරදක් සිදුකර ඇතැයි විත්තිකරුවන් දෙදෙනාට අල්ලස් කොමිසම මගින් මෙම නඩුව ගොනුකර තිබිණි. නඩුවට අදාල අධිචෝදනා පත්‍ර කොළඹ මහාධිකරණ විනිසුරු ගිහාන් කුලතුංග මහතා ඉදිරියේ විත්තිකරුවන්ට භාර දී ඇති අතර එක් විත්තිකරුවෙකුට රුපියල් 50,000 ක මුදල් ඇප සහ රුපියල් ලක්ෂ 5 බැගින් වූ ශරීර ඇප දෙකක් මත මුදා හරින ලෙස නියෝග කර ඇත. සිද්ධියට අදාල නඩුවේ වැඩිදුර විභාගය නොවැම්බර් මස 8 වැනිදා සිදුකරන ලෙස ද විනිසුරුවරයා නියම කළේය.", "URL": "https://lankatruth.com/si/?p=80038", "Category": "පුවත්", "Parent URL": null}