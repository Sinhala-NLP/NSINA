{"Source": "Lankatruth", "Timestamp": "January 31, 2019", "Headline": "පොලිස්පතිට එන්තරවාසියක්", "News Content": "තමා විසින් අපරාධ පරීක්ෂණ දෙපාර්තමේන්තුව වෙත සිදු කරන ලද පැමිණිල්ලක් සම්බන්ධයෙන් මේ වන තෙක් නීතිය ක්‍රියාත්මක වී නොමැති බව පවසන මානව හිමිකම් වෙනුවෙන් පෙනී සිටින ක්‍රියාධරයෙක් දින පහක් ඇතුලත නීතිය ක්‍රියාත්මක නොකළහොත් පොලිස්පතිවරයාට එරෙහිව නීතිය ක්‍රියාත්මක කරන බවට එන්තරවාසියක් යොමු කර තිබේ. තිස්සමහාරාමයේ පදිංචි වැල්ලගේ සුදේශ් නන්දිමාල් සිල්වා වෙනුවෙන් පොලිස්පති පුජිත් ජයසුන්දර මහතා වෙත එන්තරවාසියක් යොමු කරමින් නීතිඥ සේනක පෙරේරා මහතා පවසන්නේ 2018 නොවැම්බර් 22 දින අගුණකොළපැලැස්ස බන්ධනාගාරයේ නිලධාරීන් විසින් එහි රැඳවියන් පිරිසකට අමානුෂිකව පහරදීම සම්බන්ධයෙන් සිදුකරන ලද පැමිණිල්ල සඳහා මේ වන තෙක් නීතිමය පියවර ගෙන නොමැති බවයි. “මාගේ සේවාදායකයාගේ උපදෙස් අනුව ඔහු විසින් 2019.01.15 වන දින කොළඹ අපරාධ පරීක්ෂණ දෙපාර්තමේන්තුවේ මූලස්ථානයට යොමු අංක 2 න් යුතුව ඉදිරිපත් කරන ලද පැමිණිල්ල සම්බන්ධයෙන් විධිමත් පරීක්ෂණයක් හෝ අදාල පහරදීමට සම්බන්ධ සැකකරුවන් අත්අඩංගුවට ගැනීමක් හෝ අපරාධ පරීක්ෂණ දෙපාර්තමේන්තුව මේ වන තෙක් සිදු කර නොමැත.” “මාගේ සේවාදායකයාගේ උපදෙස් අනුව කියා සිටින්නේ ඔහු විසින් ඉදිරිපත් කරන ලද මෙම පැමිණිල්ල රජයේ ආයතනයක් තුළ සිදු කරන ලද ඉතා බරපතල අපරාධයක් සම්බන්ධයෙන් වන පැමිණිල්ලකි. එසේම මෙම අපරාධය ශ්‍රී ලංකාව විසින් අත්සන් තබා ඇති වධහිංසා පනත වැනි ජාත්‍යන්තර ප්‍රඥප්තීන්ටද එරෙහිව කරන ලද්දකි.” “එබැවින් මෙයින් දන්වා සිටින්නේ මාගේ සේවාදායක විසින් ඉහත කී අපරාධ පරීක්ෂණ දෙපාර්තමේන්තුවට ඉදිරිපත් කරන ලද 2019.01.15 සහ යොමු අංක 2 දරන පැමිණිල්ල විභාග කර මේකී අපරාධයට සම්බන්ධ සියලු සැකකරුවන් අත්අඩංගුවට ගෙන අධිකරණයට ඉදිරිපත් කරන ලෙසයි.” “මාගේ සේවාදායකගේ උපදෙස් පරිදි මෙම කාරණය. මෙම එන්තරවාසිය ලැබී දින 5 ක් ඇතුලත (ඉරිදා, සෙනසුරාදා සහ අනෙකුත් රජයේ නිවාඩු දිනද ඇතුලත්ව) ඉටු නොකරන්නේනම් ඔබට එරෙහිව නීතිමය පියවර ගැනීමට සිදුවන බව මෙයින් දන්වා සිටිමි”. සුදේශ් නන්දිමාල් සිල්වා වෙනුවෙන් නීතිඥ සේනක පෙරේරා මහතා විසින් පොලිස්පතිවරයාට යොමු කළ එන්තරවාසියේ වැඩිදුරටත් සදහන්ය. LNW", "URL": "https://lankatruth.com/si/?p=67305", "Category": "පුවත්", "Parent URL": null}