{
    "Source": "www.lankadeepa.lk",
    "Timestamp": "2018 ඔක්තෝබර් මස 31",
    "Headline": "වහාම මැතිවරණයකට යාම අවශ්‍යයි",
    "News Content": "(විනීතා එම් ගමගේ)නව රජය පිළිබඳ  යම් ප‍්‍රශ්නයක් ඇත්නම් එය විසඳා ගැනීම සඳහා යා යුත්තේ ජනතාව හමුවට මිස ජනතාව ප‍්‍රතික්ෂෙප කළ පුද්ගලයින් යොදා හැදු  පාර්ලිමේන්තුවෙන්  නොවේ යැයි ශ්‍රී ජයවර්ධන පුර විශ්ව විද්‍යාලයේ  ව්‍යවහාරික විද්‍යා පීඨයේ පීඨාධිපති මහාචාර්ය සුදන්ත ලියනගේ මහතා ප‍්‍රකාශ කළේය.රටේ අනාගතය වෙනුවෙන් කළයුතු ඉක්මන්ම කටයුත්ත මැතිවරණයකට යාම යැයි ද මහාචාර්යවරයා සඳහන් කළේය.  මේ පාර්ලිමේන්තුව තුළ ජනතා මතය නිර්වචනය වූයේ දැයි යළි විමසා බැලිය යුතු යැයි ද හෙතෙම කියා සිටියේය.2015 ජනවාරි අට වැනිදා පැවති ප‍්‍රතිපලය නිවැරදි වන නමුත් අනතුරුව පැවති මැතිවරණයෙන් පත්වූ රජයේ අගමැති වූයේ මන්ත‍්‍රීවරුන් 48 ක් පමණක් සිටි රනිල් වික‍්‍රමසිංහ මහතා බවත් එය ජනතා මතය නොවන නමුත් එකඟතාවක් ඇතිවූ බවත් මහාචාර්යවරයා පැවසීය.එහෙත් ඉන්පසු ඇතිවූ සියලූ කි‍්‍රයාකාරකම්වල ප‍්‍රජාතන්ත‍්‍රවාදය නොතිබු බව පෙන්වා දුන් ලියනගේ මහතා ජාතික ආණ්ඩුව නිර්මාණය විය යුතු එක්සත් ජාතික පක්ෂය හා එක්සත් ජනතා නිදහස් සන්ධානය අතර වුවත් එය සිදුවූයේ එජාපය හා ශ්‍රී ලංකා නිදහස් පක්ෂය අතර වීම ද ප‍්‍රශ්නයක් යැයි ද කීය. මේ අතර ඒකාබද්ධ විපක්ෂයට විපක්ෂ නායකකම දිය යුතුව තිබිය දී එය නොදීම ද සළකා බැලිය යුතු ප‍්‍රශ්නයක් වන බව ද හෙතෙම කියා සිටියේය.විකෘති මැතිවරණ ක‍්‍රමයක් සකසා පළාත් පාලන මැතිවරණය තැබීමත් ඒ තුළින් විකෘති පළාත් පාලන ආයතන ඇති වීමත් සිදුවූයේ යැයි ද කියා සිටි ලියනගේ මහතා දැන්වත් ජනතා මතයට කන්දිය යුතු යැයි ද කීය.මහාචාර්ය සුදන්ත ලියනගේ මෙම අදහස් පළ කළේ ශ්‍රී ලංකා පදනම් ආයතනයේ දී අද  (31) පැවැති විශ්ව විද්‍යාල ආචාර්යවරුන්ගේ මාධ්‍ය හමුවක් අමතමිනි.  ",
    "URL": "https://www.lankadeepa.lk/latest_news/වහාම-මැතිවරණයකට-යාම-අවශ්‍යයි/1-539564",
    "Category": "latest_news"
}