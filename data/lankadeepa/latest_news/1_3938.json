{
    "Source": "www.lankadeepa.lk",
    "Timestamp": "2023 ජුනි මස 26",
    "Headline": "කෝටිපති ව්‍යාපාරිකයකු ගැන සී.අයි.ඩී විමර්ශන",
    "News Content": "(නිමන්ති රණසිංහ)වංචා කිරීමේ සහ කූඨ ලේඛන සකස් කිරීමේ සිද්ධි සම්බන්ධයෙන් මහේස්ත්‍රාත් අධිකරණ කිහිපයක චෝදනා එල්ලවී ඇති කෝටිපති ව්‍යාපාරිකයකු පිළිබඳව විශේෂ විමර්ශනයක් ආරම්භ කර ඇතැයි අපරාධ පරීක්ෂණ දෙපාර්තමේන්තුව කොළඹ ප්‍රධාන මහේස්ත්‍රාත් අධිකරණයට කරුණු වාර්තා කර ඇත.මෙරට ප්‍රධාන පෙළේ පෞද්ගලික සමාගමක අධ්‍යක්ෂ මණ්ඩල සාමාජිකයකු ලෙස සිටිමින්, කූඨ ලේඛන සකස් කිරීම සහ එම සමාගම්වල වාහන විකුණා වංචා කිරීමේ සිද්ධි ගණනාවකට සම්බන්ධ බව කියන, කොළඹ 06 පදිංචි නඩරාජා කනරාජා නොහොත් ‘ගනේෂ්’ නමැති කෝටිපති ව්‍යාපාරිකයා සම්බන්ධයෙන් මෙම විමර්ශනය ආරම්භ කර ඇතැයි ද අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත.තමා අධ්‍යක්ෂ ධුරයක් හොබවන පෞද්ගලික ආයතනයේ කොටස් කූඨ ලේඛනයක් සකස් කරමින් මෙම පුද්ගලයා විසින් විකුණනු ලැබ ඇති බවට පැපිලියාන බොරලැස්ගමුව පදිංචි වීරසිංහ මුදලිගේ රොෂාන් වීරසිංහ යන අය අපරාධ පරීක්ෂණ දෙපාර්තමේන්තුවේ මුල්‍ය හා වාණිජ අපරාධ විමර්ශන අංශ 01හි ස්ථානාධිපති ප්‍රධාන පොලිස් පරීක්ෂක එස්.එස්.එම්. සාජිත් මහතා ඉදිරියේ කළ පැමිණිල්ලකට අනුව, මෙම විමර්ශනය ආරම්භ කර ඇතැයි එම දෙපාර්තමේන්තුව අධිකරණයට කරුණු වාර්තා කර තිබේ.  ",
    "URL": "https://www.lankadeepa.lk/news/කෝටිපති-ව්‍යාපාරිකයකු-ගැන-සී-අයි-ඩී-විමර්ශන/101-635425",
    "Category": "latest_news"
}