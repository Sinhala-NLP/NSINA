{
    "Source": "www.lankadeepa.lk",
    "Timestamp": "2017 ජුලි මස 03",
    "Headline": "වෛද්‍ය සභාවේ පිරිසක් යළි කාලෝ ඉල්ලති",
    "News Content": "(රංජන් කස්තුරි)ශ්‍රී ලංකා වෛද්‍ය සභාවේ සභාපතිවරයා ලෙස නැවත වතාවක් මහාචාර්ය කාලෝ ෆොන්සේකා මහතාම පත්කරන්නැයි වෛද්‍ය සභාවට ඡන්දයෙන් පත්වූ සාමාජිකයන් පස් දෙනකු සෞඛ්‍ය ඇමැතිවරයාගෙන් ඉල්ලීමක් කර ඇත.ශ්‍රී ලංකා වෛද්‍ය සභාවේ සාමාජිකත්වයට ඡන්දයෙන් පත්ව සිටින වෛද්‍යවරුන් වන උපුල් ගුණසේකර, චන්දන අතපත්තු, සුසිත් සේනාරත්න, පුෂ්පිත උබේසිරි සහ සුරේෂ් සම්මුගනාදන් යන මහත්වරු සෞඛ්‍ය ඇමැතිවරයාට ලිපියක් යවමින් එම ඉල්ලීම කර තිබේ.කාලෝ ෆොන්සේකා මහතා අග්නිදිග ආසියා රටවල වෛද්‍ය සභාවල සභාපති ධූරයට පත්ව සිටින අතර මහාචාර්යවරයාගේ එම ධූර කාලය නිමවීමට තවත් වසරක කාලයක් තිබෙන බවද ඒ මහතාට ශ්‍රී ලංකා වෛද්‍ය සභාවේ සභාපති ධූරය අහිමි වුවහොත් එය ශ්‍රී ලංකාවට නුසුදුසු තත්ත්වයැකැයි ද එම සාමාජිකයෝ ඇමැතිවරයාට යැවූ ලිපියේ සඳහන්වේ.මීට අමතරව රගර් ක්‍රීඩක තාජුඩීන් ඝාතන නඩුව හා ශ්‍රී ලංකා වෛද්‍ය සභාව සම්බන්ධ වෙනත් වැදගත් නඩු කිහිපයක අධිකරණ කටයුතු නිම නොවීම හා වෛද්‍ය සභාවේ සිදුවන තාක්ෂණික වෙනස්කම් ආදිය ද සලකා ෆොන්සේකා මහතාට නැවත එම ධූරය ලබාදෙන්නැයි එහි සඳහන් කොට ඇත.  ",
    "URL": "https://www.lankadeepa.lk/latest_news/වෛද්‍ය-සභාවේ-පිරිසක්-යළි-කාලෝ-ඉල්ලති/1-514667",
    "Category": "latest_news"
}