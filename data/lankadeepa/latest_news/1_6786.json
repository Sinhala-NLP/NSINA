{
    "Source": "www.lankadeepa.lk",
    "Timestamp": "2023 ජනවාරි මස 23",
    "Headline": "රට රස්සා වලට යවන තැනින් භාණ්ඩාගාරයට බිලියන තුනක්",
    "News Content": "(අංජුල මහික වීරරත්න)ශ්‍රී ලංකා විදේශ සේවා නියුක්ති කාර්යාංශයෙන් මහා භාණ්ඩාගාරයට රුපියල් බිලියන තුනක් ලබාදීමට අදාල චෙක්පත  කම්කරු හා විදේශ රැකියා අමාත්‍ය මනුෂ නානායක්කාර මහතා  ජනාධිපති රනිල් වික්‍රමසිංහ මහතා වෙත ජනාධිපති කාර්යාලයේ දී නිල වශයෙන් බාර දුන්නේය.රටේ පවතින ආර්ථික තත්ත්වය සැලකිල්ලට ගෙන අත්‍යාවශ්‍ය ඖෂධ මිලදී ගැනීම, රාජ්‍ය සේවක වැටුප් ගෙවීම, වී මිලදී ගැනීම ඇතුළු අත්‍යාවශ්‍ය කටයුතු වෙනුවෙන්  ශ්‍රී ලංකා විදේශ සේවා නියුක්ති කාර්යාංශය පසුගිය වසරේදී ලැබූ මෙහෙයුම් අතිරික්තයෙන් මෙම මුදල ලබා දී තිබේ. මෙලෙස විදේශ සේවා නියුක්ති කාර්යාංශයෙන් මෙයට පෙර වරින් වර මහා භාණ්ඩාගාරයට ලබා දී ඇති මුළු මුදල  රුපියල් මිලියන 3382ක් වන අතර එකවර රුපියල් බිලියන තුනක්  ලබා දුන් ප්‍රථම අවස්ථාව මෙයයි. ශ්‍රී ලංකා විදේශ සේවා නියුක්ති කාර්යාංශය විසින් පිළිකා රෝහලට අවශ්‍ය ඖෂධ මිලදී ගැනීමට  රුපියල් මිලියන 500ක ප්‍රදානයක් සිදු කිරීමට පියවර ගෙන ඇති අතර ඉන් රුපියල් මිලියන 100 කට අදාළ චෙක්පත ද මෙහිදී ජනාධිපතිවරයා වෙත පිළිගැන්විණි.ජනාධිපති රනිල් වික්‍රමසිංහ මහතා විසින් එම චෙක්පත සෞඛ්‍ය අමාත්‍ය කෙහෙළිය රඹුක්වැල්ල මහතා වෙත බාර දුන්නේය.  ",
    "URL": "https://www.lankadeepa.lk/news/රට-රස්සා-වලට-යවන-තැනින්-භාණ්ඩාගාරයට-බිලියන-තුනක්/101-627413",
    "Category": "latest_news"
}