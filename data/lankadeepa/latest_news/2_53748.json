{
    "Source": "www.lankadeepa.lk",
    "Timestamp": "2018 සැප්තැම්බර් මස 14",
    "Headline": "’යුද සමයේ නිලධාරීන් අතර තිබූ මතභේද තාමත් තියෙනවා’",
    "News Content": " (අජන්ත කුමාර අගලකඩ)රටේ ආරක්ෂක තත්වය දුර්වල බවට ඇතැමුන් කරන ප්‍රකාශ පිළිගත නොහැකි බව කී ජනාධිපතිවරයා ආරක්ෂක තත්වය හොඳින් තිබෙන බව සඳහන් කළේය. යුද්ධය තිබු සමයේ විවිධ තැන්වල කඳවුරු පිහිටවු නමුත්, යුද්ධය අවසන් වීමෙන් පසුව පාසල් පෞද්ගලික ඉඩම් ආදියේ තිබු කඳවුරු ඉවත්කර  ඒවායේ හිමිකරුවන්ට ලබාදීමට  පියවර ගත් බවත් එය හමුදාව දුර්වල කිරිමක් නොවන බවත්,ජනාධිපතිවරයා කියා සිටියේය.සමහරුන් තමන්ගේ වගකීම් හා තනතුරු ගැන නොසිතා හමුදාව සම්බන්ධයෙන් වැරදි ප්‍රකාශ කරන බව කී ජනාධිපතිවරයා යුද්ධය කාලේ ඇතැම් නිලතල අතර තිබු මතභේද තවමත් නතර වී නැති බව පෙනෙන බවද පැවසීය.උතුරේ සිංහල ජනතාව පදිංචි කරවන බවට මුලතිව් ප්‍රදේශයේ පසුගිය දිනවල ගෙන ගිය උද්ඝෝෂණ ගැන ද ජනාධිපතිවරයා පැහැදිලි කළේය.ඕනෑම ජන කොටසකට රටේ ඕනෑ තැනක ජිවත්වීමට අයිතියක් තිබෙන බව කී ජනාධිපතිවරයා අර්බුද ඇතිවන අයුරින් ජනාවාස ඇති කිරිමක් රජයේ මැදිහත් වීමෙන් සිදු නොවන බවද කීවේය.ශ්‍රී ලංකා සිංගප්පුරු වෙළඳ ගිවිසුම සම්බන්ධයෙන් එල්ල වන චෝදනා පිළිබඳව අදහස් දැක්වු ජනාධිපති සිරිසේන මහතා ඒ පිළිබඳව විමර්ශනයක් කිරිමට තමා විශේෂ කමිටුවක් පත්කර ඇතැයි කීය.එම කමිටුව ඕනෑම අයකුට අදහස් යෝජනා ඉදිරිපත් කිරිමට අවස්ථාව තිබෙන බව කී ජනාධිපතිවරයා ගිවිසුමෙන් රටට අහිතකර තත්ත්වයක් ඇති වන්නේ නම් එය නිවැරදී කිරිමේ වගකීම තමා බාර ගන්නා බව පැවසීය.නියෝජ්‍ය ඇමැති ලසන්ත අලගියවන්න,ආරක්ෂක ලේකම් කපිල වෛද්‍යරත්න යන මහත්වරු ද මෙම සාකච්ඡාවට සහභාගී වුහ.  ",
    "URL": "https://www.lankadeepa.lk/latest_news/’යුද-සමයේ-නිලධාරීන්-අතර-තිබූ-මතභේද-තාමත්-තියෙනවා’/1-536650",
    "Category": "latest_news"
}