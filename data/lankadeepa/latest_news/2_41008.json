{
    "Source": "www.lankadeepa.lk",
    "Timestamp": "2020 මාර්තු මස 21",
    "Headline": "පාසල් නිවාඩු කාලයේ අධ්‍යාපන අමාත්‍යාංශයෙන් ඉ- තක්සලාවක්",
    "News Content": "( තිළිණි ද සිල්වා )එළඹ ඇති මෙම පාසල් නිවාඩු කාලය අධ්‍යයන කටයුතුවලින් බැහැරව නොසිට අධ්‍යාපන අමාත්‍යාංශයේ නිල වෙබ් අඩවිය මඟින් ඉදිරිපත් කරන “ඉ- තක්සලාව” වැඩසටහන් මාලාව සමඟ සම්බන්ධ වන ලෙස අධ්‍යාපන අමාත්‍යංශය සියලු පාසල් දරුවන්ගෙන් ඉල්ලීමක් කර සිටී.ඒ අනුව අධ්‍යාපන අමාත්‍යාංශයේ  www.e-thaksalawa.moe.gov.lk  වෙබ් අඩවියට පිවිසීමෙන් “ඉ- තක්සලාව” වැඩසටහන් සමග සම්බන්ධ විය හැකි බවද එම අමාත්‍යාංශය කියා සිටී. සිංහල හා දෙමළ මාධ්‍ය දෙකෙන්ම 1- ශ්‍රේණියේ සිට 5 - ශ්‍රේණිය දක්වා පාඩම්, අභ්‍යාස ප්‍රශ්නපත්‍ර හා ක්‍රියාකාරකම් මෙන්ම 6- ශ්‍රේණියේ සිට 13- ශ්‍රේණිය දක්වා පාඩම්, අභ්‍යාස සහ ප්‍රශ්න පත්‍ර විෂයන් රැසකට අදාළව සිංහල දෙමළ සහ ඉංග්‍රීසි මාධ්‍ය ඔස්සේ මේ හරහා ඉදිරිපත් කර ඇතැයි අධ්‍යාපන අමාත්‍යාංශය නිවේදනය කර සිටී.   ",
    "URL": "https://www.lankadeepa.lk/covid19/පාසල්-නිවාඩු-කාලයේ-අධ්‍යාපන-අමාත්‍යාංශයෙන්-ඉ--තක්සලාවක්/203-568339",
    "Category": "latest_news"
}