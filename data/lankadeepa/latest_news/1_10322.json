{
    "Source": "www.lankadeepa.lk",
    "Timestamp": "2022 ඔක්තෝබර් මස 25",
    "Headline": "යාලේ යකා නැටූ අයට වසර 3ක් වනෝද්‍යාන තහනම්",
    "News Content": "(අංජුල මහික වීරරත්න)යාල ජාතික වනෝද්‍යානයට ඇතුළු වී වනසතුන්ට හිංසාවන පරිදි හා අනිසි ලෙස වාහන ධාවනය කළ පුද්ගලයින්ට හා එම වාහනවලට වසර තුනක් යන තෙක් ශ්‍රී ලංකාවේ කිසිදු ජාතික වනෝද්‍යානයකට ඇතුළු වීමට නොහැකි වන පරිදි අසාදු ලේඛනගත කිරීමට පියවර ගන්නා බව  වනජීවී අධ්‍යක්ෂ ජනරාල් චන්දන සූරියබණ්ඩාර මහතා පැවසීය.කෘෂිකර්ම වන ජීවී සහ වන සංරක්ෂණ අමාත්‍ය මහින්ද අමරවීර මහතාගේ නියෝග පරිදි මෙම පියවර ගෙන තිබෙි.එමෙන්ම මින් ඉදිරියට ජාතික වනෝද්‍යාන වල වනසතුන්ට හිංසාවන පරිදි හැසිරෙන පුද්ගලයින් හා කණ්ඩායම් සම්බන්ධව ද මෙම තීරණය ක්‍රියාත්මක කිරීමට අමාත්‍යවරයා උපදෙස් දී ඇත.වනෝද්‍යානය වල වනසතුන්ට හිංසා නොවන පරිදි හැසිරීම සම්බන්ධව දෙස් විදෙස් සංචාරක කණ්ඩායම් දැනුම්වත් කිරීම සඳහා අත්පත්‍රිකාවක් නිකුත් කිරීමට වනජීවී අමාත්‍යාංශය තීරණය කර තිබෙි.වනජීවී අමාත්‍යවරයා ගත්  මෙම තීන්දු තීරණ වහා ක්‍රියාත්මක කරන ලෙස අමාත්‍යාංශයේ ලේකම් චන්ද්‍රා හේරත් මහත්මිය වනජීවී අධ්‍යක්ෂ ජනරාල් චන්දන සූරියබණ්ඩාර මහතාට උපදෙස් දුන්නේය .  ",
    "URL": "https://www.lankadeepa.lk/latest_news/යාලේ-යකා-නැටූ-අයට-වසර-3ක්-වනෝද්‍යාන-තහනම්/1-622123",
    "Category": "latest_news"
}