{
    "Source": "www.lankadeepa.lk",
    "Timestamp": "2019 අප්‍රේල් මස 08",
    "Headline": "ශ්‍රීලනිප සමඟ සාකච්ඡා නතර කළ නොහැකි බව ජීඇල් කියයි",
    "News Content": "(නාලක සංජීව දහනායක) නව දේශපාලන සන්ධානයක් ගොඩනැඟීම සදහා ශ්‍රී ලංකා නිදහස් පක්‍ෂය සමඟ පවත්වන සාකච්ඡා අතරමඟ නතරකර දමා පැනයාමට තම පක්‍ෂය සූදානම් නැති අතර එම සාකච්ඡා ඉදිරියටත් පැවැත්වීමට බලාපොරොත්තු වන බවත් ශ්‍රී ලංකා පොදුජන පෙරමුණේ සභාපති මහාචාර්ය ජී.එල් පිරීස් මහතා අද (8) පැවැසීය.පැස්බරා වැලිගොඩක ඔළුව සඟවා ගන්නා සේ ප්‍රශ්න හමුවේ සැඟවී සිටීම ශ්‍රී ලංකා පොදුජන පෙරමුණේ ප්‍රතිපත්තිය නොවන බව කී මහාචාර්ය පීරිස් මහතා ඇතිවී තිබෙන බැරෑරුම් ප්‍රශ්න පිළිබඳව ශ්‍රී ලංකා නිදහස් පක්‍ෂය සමඟ ඉදිරියටත් සාකච්ඡා කරන බවද කීය.කෙසේ වෙතත් ශ්‍රී ලංකා නිදහස් පක්‍ෂය අයවැය ඡන්දය වර්ජනය කිරීම ඉතාම බරපතල කාරණයක් යැයි කී මහාචාර්යවර ජී.එල් පීරිස් මහතා සඳහන් කළේය.බත්තරමුල්ල, නෙළුම් මාවතේ පිහිටි ශ්‍රී ලංකා පොදුජන පෙරමුණේ ප්‍රධාන කාර්යාලයේ දී අද (8) පැවැති මාධ්‍ය හමුවකට එක්වෙමින් මන්ත්‍රීවරයා මේ බව සඳහන් කළේය. නව දේශපාලන සන්ධානයක් ගොඩනැඟීම සඳහා ශ්‍රී ලංකා නිදහස් පක්‍ෂය හා ශ්‍රී ලංකා පොදුජන පෙරමුණ අතර පවත්වනු ලබන තුන්වැනි සාකච්ඡාව අනිද්දා (10) කොළඹ-07, ශ්‍රීමත් මාකස් ප්‍රනාන්දු මවතේ පිහිටි විපක්‍ෂනායක කාර්යාලයේදී පැවැත්වීමට නියමිතය.  ",
    "URL": "https://www.lankadeepa.lk/latest_news/ශ්‍රීලනිප-සමඟ-සාකච්ඡා-නතර-කළ-නොහැකි-බව-ජීඇල්-කියයි/1-548491",
    "Category": "latest_news"
}