{
    "Source": "www.lankadeepa.lk",
    "Timestamp": "2019 ඔක්තෝබර් මස 08",
    "Headline": "ජනාධිපති අපේක්ෂකයන්ට විවෘත ආයාචනයක්",
    "News Content": "(විනීතා එම් ගමගේ)ජනාධිපතිවරණයේ පූර්ව මැතිවරණ සමයේ දී තමන් එකී තනතුරට සුදුස්සෙකු බව ක‍්‍රියාකාරිත්වයෙන් ඔප්පු කරන ලෙස පැෆරල් සංවිධානය සියලුම අපේකෂකයින්ගෙන් ඉල්ලීමක් කරයි.එමෙන්ම තමන් ඡන්දය දෙන අපේක්ෂකයා එකී තනතුරට සුදුස්සෙකු දැයි පූර්ව මැතිවරණ සමයේ ඔහුගේ ක‍්‍රියාකාරිත්වයෙන් වටහා ගන්නැයි එම සංවිධානය ඡන්ද දායකයින්ගෙන් ඉල්ලා සිටියි.මෙරට ජනාධිපතිවරණ ඉතිහාසය තුළ වැඩිම අපේක්ෂකයන්  පිරිසක් තරග කරන මැතිවරණය වන මෙවර ජනාධිපතිවරණයේ දී තියුණු තරගකාරිත්වයක් ඇති විය හැකි බවත් එහි දී තනතුරේ ගෞරවය රැකෙන පරිදි කටයුතු කිරීම අපේක්ෂකයන්ගේ මෙන්ම ආධාරකරුවන්ගේ ද වගකීමකැයි මේ සම්බන්ධව අදහස් දක්වමින් පැෆරල් විධායක අධ්‍යක්ෂ රෝහණ හෙට්ටිආරච්චි මහතා පැවසීය.විශේෂයෙන්ම ආණ්ඩුක‍්‍රම ව්‍යවස්ථාවේ සහ 1981 අංක 15 දරන ජනාධිපති මැතිවරණ පනත ඇතුළු ජනරජයේ සියලූ නීති ප‍්‍රකාරව කටයුතු කිරීමත්, මැතිවරණ ව්‍යාපාරයේ දී පොලිතින් භාවිතයෙන් බැහැරවීම හා පරිසර හිතකාමි මැතිවරණ ව්‍යාපාරයක් පවත්වාගෙන යාමත් අපේකෂකයින්ගෙන් බලාපොරොත්තු වන බව ද හෙතෙම සඳහන් කළේය.ජනතා කැමැත්ත විෂයෙහි අයුතු බලපෑම් සිදුවන සියුල කි‍්‍රයාවන්ගෙන් වැළකීමත් ඡන්ද දායකයන්ට අල්ලස් දීමෙන් වැළකීමත් වාර්ගික සහ ආගමික වෛරය පැතිරවීම හෝ අනුබල දීම සිදුනොකිරීමත් ඔවුන් වෙතින් බලාපොරොත්තු වන බව ද හෙතෙම සඳහන් කළේය.රාජ්‍ය බලය හෝ රාජ්‍ය දේපල අයථා ලෙස මැතිවරණ ව්‍යාපාරයට භාවිතා කිරීමෙන් වැළකී යහපත් දේශපාලන සංස්කෘතියක් ඇතිකිරීමේ පරමාර්ථයෙන් කටයුතු කරන ලෙස අපේක්ෂකයන්ගෙන් ඉල්ලා සිටින බව හෙට්ටිආරච්චි මහතා පැවැසීය.      ",
    "URL": "https://www.lankadeepa.lk/news/ජනාධිපති-අපේක්ෂකයන්ට-විවෘත-ආයාචනයක්/101-558396",
    "Category": "latest_news"
}