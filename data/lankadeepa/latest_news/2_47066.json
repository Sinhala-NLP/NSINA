{
    "Source": "www.lankadeepa.lk",
    "Timestamp": "2019 ජුලි මස 16",
    "Headline": "තැපැල් වර්ජනය ඇරැඹෙයි",
    "News Content": "(විනීතා එම්. ගමගේ) ඉල්ලීම් තුනක් මුල් කරගනිමින් මධ්‍යම තැපැල් හුවමාරුවේ කාර්යය මණ්ඩලය අද(16) පස්වරු 4.00 සිට දින දෙකක සංකේත වර්ජනයක් ආරම්භ කර ඇත. තැපැල් සේවාව පිළිබඳව මේ වනවිට කැබිනට් මණ්ඩලයට ඉදිරිපත් කර ඇති කැබිනට් පත‍්‍රිකාවට අනුමැතිය ලබාගැනීම, දිවයින පුරා දැනට සිදුවෙමින් පවතින තැපැල් සේවක අයිතිවාසිකම්  කප්පාදුව නතර කිරීම, තැපැල් දෙපාර්තමේන්තුව වඩාත් කාර්යක්ෂම සේවා සපයන ස්ථානයක් බවට පත් කර ගැනීමට හැකිවන පරිදි සංවර්ධන යෝජනාවලියක් සැකසීම යන කරුණු මුල් කරගෙන මෙම වර්ජනය සිදුකරන බව ඒකාබද්ධ තැපැල් වෘත්තිය සමිති පෙරමුණේ කැඳවුම්කරු චින්තක බණ්ඩාර මහතා ලංකාදීපයට පැවැසීය.  මෙම ක‍්‍රියාමාර්ගයට, වෘත්තීය සමිති 21 ක් සහය දක්වන බව දක්වා ඇතැයි පැවසූ බණ්ඩාර මහතා ඉදිරි දෙදින මධ්‍යම තැපැල් හුවමාරුවේ කටයුතු අඩාල වනු ඇතැයි ද කියා සිටියේය.  මේ පිළිබඳව තැපැල්පති රංජිත් ආරියරත්න මහතාගෙන්  ලංකාදීප කළ විමසීමක දී ඔහු කියා සිටියේ එවැනි වෘත්තීය ක‍්‍රියාමාර්ගයකට එළැඹෙන බව ඔවුන් තමන් වෙත දන්වා ඇති බවය. ඔවුන්ගේ ප‍්‍රශ්න පිළිබඳව සාකච්ඡා කළ නමුත් ප‍්‍රශ්න නිරාකරණය නොවූ බැවින් ඔවුන් වර්ජනයකට එළඹුණු බවත් හෙතෙම සඳහන් කළේය.    ",
    "URL": "https://www.lankadeepa.lk/latest_news/තැපැල්-වර්ජනය-ඇරැඹෙයි/1-553699",
    "Category": "latest_news"
}