{
    "Source": "www.lankadeepa.lk",
    "Timestamp": "2017 ජුලි මස 21",
    "Headline": "පෞද්ගලික විශ්ව විද්‍යාල 10 ක් වත් ඕනෑ යයි සිවාජිලිංගම් කියයි",
    "News Content": "(සිරාජ් හසීම්)රජයේ වෛද්‍ය විද්‍යාලවලට අමතරව පෞද්ගලික වෛද්‍ය විද්‍යාල 10ක් ස්ථාපිත කිරිමට රජය පියවර ගතයුතු බව දෙමළ ජාතික සන්ධාන උතුරු පළාත් සභා මන්ත්‍රී එම්.කේ.සිවාජිලිංගම් මහතා පවසයි.මෙතුළින් දරුවන්ටත් සමාජයටත් මහගු සේවයක් ඉටුකළ හැකි බව ඒ මහතා කියයි.එක් දිස්ත්‍රික්කයකින් ඉතාමත් සීමිත පිරිසක් පමණක් වෛද්‍ය අධ්‍යාපනය ලැබීමට සුදුසුකම් ලබන බවත් තවත් අතිදක්ෂ දරුවන් බොහෝ දෙනකුගේ වෛද්‍ය සිහිනය බොඳවී යන බවත් ඒ මහතා ප්‍රකාශ කරයි.අද (21) පැවති විශේෂ උතුරු පළාත් සභා සැසිවාරයේදී සිවාජිලිංගම් මහතා මේ බව කීය.“උතුරු පළාතේ වෛද්‍ය හිඟය දැඩිව පවතිනවා.ඇතැම් රෝහල්වලට වෛද්‍යවරුන් පැමිණෙන්නේ සතියකට එක් දවසක් පමණයි.එම රෝහලේ ප්‍රතිකාර ලබාගැනීමට පැමිණෙන රෝගීන්ට ප්‍රතිකාර ගන්න සතියක් බලාගෙන ඉන්න වෙනවා.මෙම පළාතේ  ජනතාවට ප්‍රතිකාර කරන්න දෙමළ භාෂාව නොදන්නා වෛද්‍යවරුන්ට අසීරුයි.මීට විසඳුම් වශයෙන් දෙමළ භාෂාව කතා කරන වෛද්‍යවරුන් අවශ්‍යයි.මේ නිසා ඉන්දියාවේ සිට වෛද්‍යවරුන් ගෙන්නන්න ප්‍රතිකාර කරන්නත් පුළුවන්.““පහුගිය කාලෙ ඉන්දියාවේ ඉඳන් වෛද්‍යවරුන් ගෙන්නුවම එයාල රෝ ඔත්තුකරුවන් කියල කිව්වා.රෝ බුද්ධි අංශ ඇවිත් තොරතුරු හොයනව කියල කිව්වා.දැන් තියෙන ප්‍රශ්නෙ මොකක්ද ? ඔවුන්ට මෙහෙට ඇවිත් තොරතුරු හොයන්න අවශ්‍යතාවක් නැහැ.මෙම වෛද්‍ය හිගය පුරවන්න ඉන්දීය වෛද්‍යවරුන් ගෙන්විය යුතුයි.““දැන් මේ රටේ සයිටම් පෞද්ගලික විශ්ව විද්‍යාලය වහන්නකියල විරෝධතා කරනවා.සල්ලි තියෙන අය පිටරට ගිහිං වෛද්‍ය අධ්‍යාපනය ලබනවා.‘ලංකාවේ විභාගයක් ලියල වෛද්‍යවරයෙකු වෙන්න බැහැ. පෞද්ගලික වෛද්‍ය විද්‍යාලයක ඉගෙනගෙන වෛද්‍යවරයෙකු වෙන්න බැහැ‘ කියල විරෝධතා කරනවා.කෙසේ වෙතත් මෙරට වෛද්‍ය හිඟයට පිළියම් වශයෙන් පෞද්ගලික වෛද්‍ය විද්‍යාල 10ක් ස්ථාපිත කළයුතුයි කියන එකයි මගේ අදහස.පිටරටවලත් පෞද්ගලික වෛද්‍ය විද්‍යාල තියෙනවා.මේ රටේ සල්ලි තියෙන අය එයාලගේ ළමයි සල්ලි වියදම් කරල ඒ රටවල්වලට යවල උගන්වනවා.ඒත් ගොඩක් සල්ලි නැති අයගේ ළමයි අසරණ වෙනවා.““මේ රටේ සයිටම් වගේ වෛද්‍ය විද්‍යාල 10ක් ආරම්භ කරන්න ඕන.එවගෙන් සාධාරණ මිලකට වෛද්‍ය අධ්‍යාපනය ලබාදුන්නොත් අපේ රටේ තියෙන වෛද්‍ය හිඟය මුළුමනින්ම පාලනය කරගන්න පුළුවන්.““මේ රටේ සයිටම් වගේ විශ්ව විද්‍යාලයක් ආරම්භ කිරීමෙන් විදේශයේ ඉගෙන ගන්නවාට වැය කරන මුදලට වඩා ඉතා අඩු මුදලකට වෛද්‍ය අධ්‍යාපනය ලබන්න පුළුවන් .ඒ වගේම දෙමාපියන් සමීපයේ ඉදන්ම ඒ දරුවන්ට ඉගෙන ගන්න පුළුවන්.රජය මේ සම්බන්ධයෙන් සැලකිල්ලක් දක්වන්න ඕන. මේ රටේ පෞද්ගලික වෛද්‍ය විද්‍යාලවලට කෑ ගහන කවුරුත් පිටරට වෛද්‍ය විද්‍යාලවලින් ඉගෙනගෙන එන වෛද්‍යවරුන් ගැන කතා කරන්නෙ නැහැ“යැයි ඒ මහතා ප්‍රකාශ කරයි.   ",
    "URL": "https://www.lankadeepa.lk/latest_news/පෞද්ගලික-විශ්ව-විද්‍යාල-10-ක්-වත්-ඕනෑ-යයි-සිවාජිලිංගම්-කියයි/1-515451",
    "Category": "latest_news"
}