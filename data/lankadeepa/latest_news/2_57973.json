{
    "Source": "www.lankadeepa.lk",
    "Timestamp": "2018 අප්‍රේල් මස 21",
    "Headline": "න්‍යෂ්ටික සහ මිසයිල අත්හදාබැලීම් තාවකාලිකව නතර කිරීමට උතුරු කොරියානු අවධානය",
    "News Content": "සෝල්හිදීය (රොයිටර්)කොරියානු අර්ධද්වීපයට සාමය ගෙන ඒමටත් ආර්ථික වර්ධනය කෙරෙහි යොමු කිරීම සඳහාත් උතුරු කොරියාව කඩිනමින් න්‍යෂ්ටික සහ මිසයිල අත්හදා බැලීම් තාවකාලිකව නවතා දමන බවත් න්‍යෂ්ටික පරීක්ෂණ සිදු කරන වැඩබිමක් වසා දමන බවත් උතුරු කොරියානු රාජ්‍ය මාධ්‍ය අද, සෙනසුරාදා (21) වාර්තා කළේය. උතුරු කොරියානු රාජ්‍ය මේ බව වාර්තා කළේ එරට නායක කිම් ජොන් උන් ලබන සතියේදී දකුණු කොරියානු නායක මූන් ජායි ඉන් සහ ලබන මාසයේදී ඇමෙරිකා එක්සත් ජනාධිපති ඩොනල්ඞ් ට්‍රම්ප් හමුවීමට සූදානම් වන මොහොතකය. න්‍යෂ්ටික අවි නිපදවීමේ ඉලක්කය සපුරා ගෙන ඇති බැවින් රටට තවදුරටත් න්‍යෂ්ටික හෝ අන්තර්මහද්වීපික බැලැස්ටික් මිසයිල නිෂ්පාදනය කිරීමේ අවශ්‍යතාවක් නැතැයි උතුරු කොරියානු නායක කිම් ජොන්ග් උන් පවසා ඇතැයි කොරියාවේ මධ්‍යම පුවත් ආයතනය වාර්තා කළේය. තමන්ගේ ආර්ථිකය වෙනුවෙන් ‘ජාත්‍යන්තරයට හිතකර පරිසරයක්’ නිර්මාණය කරන බවත් ඒ වෙනුවෙන් ‘අසල්වැසි රටවල් සහ ජාත්‍යන්තර ප්‍රජාව සමඟ සමීප, ක්‍රියාශීලි සහ මිත්‍රශීලි සංවාදයක් ඇති කරගන්නා බවත්’ උතුරු කොරියානු නායකයා තවදුරටත් පවසා ඇතැයි වාර්තා වේ. උතුරු කොරියාව තමන්ගේ න්‍යෂ්ටික අවි වැඩසටහන් සම්බන්ධයෙන් සෘජුව අදහස් දැක්වූ පළමු අවස්ථාව ද මෙය විය. - 055  ",
    "URL": "https://www.lankadeepa.lk/latest_news/න්‍යෂ්ටික-සහ-මිසයිල-අත්හදාබැලීම්-තාවකාලිකව-නතර-කිරීමට-උතුරු-කොරියානු-අවධානය/1-527688",
    "Category": "latest_news"
}