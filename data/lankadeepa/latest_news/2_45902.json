{
    "Source": "www.lankadeepa.lk",
    "Timestamp": "2019 සැප්තැම්බර් මස 08",
    "Headline": "මධ්‍යම පළාත් මාර්ග සංවර්ධන අධිකාරියේ ලිපි ගොණු තොගයක් පුළුස්සා විනාශ කරලා",
    "News Content": "(ඩයනා උදයංගනී සහ සුජිත් හේවාජුලිගේ)මධ්‍යම පළාත් සභා මාර්ග සංවර්ධන අධිකාරියේ ලිපිගොණු තොගයක් එහි හිටපු සාමාන්‍යාධිකාරිවරයා ඇතුළු පිරිසක් විසින් ඉකුත් මාර්තු මාසයේදී වාහන 03 කින් මහවැව රක්ෂිතය වෙත ගෙන ගොස් පුළුස්සා විනාශ කර ඇතැයි රාජ්‍ය ගිණුම් කාරක සභාව හෙවත් කෝපා කමිටුව හමුවේ අනාවරණය විය.මේ සම්බන්ධයෙන් චෝදනා ලැබ සිටින එහි සාමාන්‍යාධිකාරිවරයා වෙත කඩිනමින් චෝදනා පත‍්‍රයක් ලබාදී විමර්ශන කටයුතු නිසියාකාරව හා වේගවත්ව කරගෙන යන ලෙස රාජ්‍ය ගිණුම් කාරක සභාවේ සභාපති ලසන්ත අලගියවන්න මහතා එම පළාත් සභා නිලධාරීන්ට නියෝග කළේය.කමිටුව මෙම නියෝගය කරනු ලැබුවේ මධ්‍යම පළාත් සභාවේ නිලධාරීන් පාර්ලිමේන්තුවේ කෝපා කමිටුව හමුවට කැඳවනු ලැබූ අවස්ථාවේදීය.එහිදී එම නිලධාරීන් පැවසුවේ මේ වන විට අදාළ සිද්ධිය පිළිබඳව මූලික විමර්ශනයක් හා අතුරු වාර්තාවක් ඉදිරිපත් කර ඇති බවත් සාමාන්‍යාධිකාරිවරයාගේ වැඩ තහනම් කර ඇති බවත්ය.පළාත් සභා මාර්ග සංවර්ධන අධිකාරියේ ලිපිගොණු තොගයක් ඉකුත් මාර්තු මස 19 වන දින වාහන 03 කින් මහවැව රක්ෂිතය වෙත ගෙන ගොස් පුළුස්සා විනාශ කළ බවටට පළ වූ පුවත් සත්‍යයක්ද යනුවෙන් කෝපා කමිටු සාමාජික පාර්ලිමේන්තු මන්ත‍්‍රී නලින්ද ජයතිස්ස මහතා මධ්‍යම පළාත් සභා නිලධාරීන්ගෙන් විමසූ අවස්ථාවේ දී නිලධාරීන් එය පිළිගත් අතර එහිදී සභාපතිවරයා මෙම නියෝගය කළේය.මධ්‍යම පළාතේ ඇති අසීමිත ලෙස ලාභ උපයන කුඩා ජල විදුලි බලාගාර හිමියන්ගෙන් එම පළාත් සභාව ලබන ආදායම ප‍්‍රමාණවත් නැති බැවින් ඔවුන්ගෙන් අය කරන බදු මුදල් ඉහළ නැංවීමට ගියවර ගන්නා ලෙස ද කෝපා කමිටුව මෙහිදී එම පළාත් සභාවට නියෝග කළේය.නුවරඑළිය ප‍්‍රාදේශීය ලේකම් කාර්යාල බල ප‍්‍රදේශයේ කි‍්‍රයාත්මක කුඩා ජල විදුලි බලාගාර  06  කින් අය විය යුතු රුපියල් 77,18,600 ක බදු මුදල් මෙතෙක් අයකර නොගැනීම සම්බන්ධව කෝපා කමිටුව හමුවේ කරුණු මතුවූ අවස්ථාවේ දී මෙම නියෝගය කෙරිණි.මධ්‍යම පළාතේ පවතින කුඩා ජලවිදුලි බලාගාර  38 හි නම්, ලිපින, පිහිටි ඉඩම් අයත් වන්නේ රජයටද පෞද්ගලික හිමිකාරිත්වයටද, දැනට ගෙවන බදු ආදායම, බලාගාරවලින් හා කෙරෙන විදුලි ජනනය ආදිය ඇතුළත් සවිස්තරාත්මක වාර්තාවකින් කමිටුව හමුවට ඉදිරිපත් කරන ලෙසද සභාපති ලසන්ත අලගියවන්න මහතා මෙහිදී නියෝග කළේය.     ",
    "URL": "https://www.lankadeepa.lk/latest_news/මධ්‍යම-පළාත්-මාර්ග-සංවර්ධන-අධිකාරියේ-ලිපි-ගොණු-තොගයක්-පුළුස්සා-විනාශ-කරලා/1-556600",
    "Category": "latest_news"
}