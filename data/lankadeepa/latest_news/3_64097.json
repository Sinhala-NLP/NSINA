{
    "Source": "www.lankadeepa.lk",
    "Timestamp": "2017 ඔක්තෝබර් මස 09",
    "Headline": "නැතිවී ගිය සාගර කීර්තිය යළි ගෙනෙන බව රාජ්‍ය ඇමැති රුවන් කියයි",
    "News Content": "(හර්ෂණ තුෂාර සිල්වා/ ඡායාරූප - ජයමාල් චන්ද්‍රසිරි)වෙළෙඳාම හා සංචාරක කර්මාන්තය ඇතුළු ක්ෂේත්‍ර දියුණු කරමින් නැති වී ගිය සාගර කීර්තිය නැවත ශ්‍රී ලංකාව වෙත ගෙන ඒම සඳහා දැඩි කැපවීමකින් යුතුව කටයුතු කරන බව ආරක්ෂක රාජ්‍ය අමාත්‍ය රුවන් විජයවර්ධන මහතා අද (9) කොළඹ දී පැවැසීය.ඉන්දීය සාගරය සියලු තර්ජන සහ අභියෝගවලින් නිදහස්ව තබා ගැනීම සඳහා ශ්‍රී ලංකාව සෑම විටම අනෙකුත් ජාතීන් සමඟ සහයෝගයෙන් කටයුතු කරන බව ද ඒ මහතා එහිදි කීය. ‘උසස් සාගර ආරක්ෂාවක් උදෙසා පුළුල් සාගර දැක්මක්’ යන තේමාව යටතේ කොළඹ ගාලු මුවදොර හෝටලයේ පැවැති ‘8 වැනි ගාලු කථිකාව සහ ජාත්‍යන්තර සාගර සමුළුවේ’ ආරම්භක සැසියේ ප්‍රධාන ආරාධිත අමුත්තා ලෙස සහභාගි වෙමින් රාජ්‍ය අමාත්‍ය රුවන් විජයවර්ධන මහතා එම කරුණු කීවේය. ඉන්දීය සාගර කලාපයේ ලොව බලය නිර්මාණය කරන තැනක් බවට පත්වෙමින් තිබෙන බව එම නිසාම අනාගත පරම්පරාවල පැවැත්වීම තහවුරු කිරීම හා සුරක්ෂිත කිරීමේ භාරදූර වගකීමක් අප වෙත පැවැරී ඇතැයි ද කී රාජ්‍ය අමාත්‍යවරයා අනාගතයේ කටයුතු තීරණය කිරීමේදීත් වත්මන් කටයුතුවලට බලපෑම් කිරීමේදීත් සාගර විෂය සහ ඒ සම්බන්ධ කටයුතු සැලකිය යුතු සහ වැදගත් සාධකයන් බවට පත්ව තිබෙ බවත් එම නිසා ගාලු කතිකාව වැනි ජාත්‍යන්තර සාගර සමුළු සාගර ප්‍රජාවේ සබඳතා වැඩි දියුණු කිරීමට ශක්තිමත් කිරීමට අවස්ථාව සපයන තෝතැන්නක් බවට පත්ව තිබෙන බවත් කියා සිටියේය.‘‘ඔබ නාවික හුමවාරු කටයුතු දෙස බැලුවොත් ඉන්දීය උප මහද්වීපයේ කටයුතුවලින් සියයට 70කට වඩා වැඩි සංඛ්‍යාවකට පහසුකම් සපයන්නේ අපි. ඉතා වැදගත් නෞකා මහාමාර්ග ශ්‍රී ලංකාවට දකුණෙන් පිහිටා තිබෙනවා. එම නෞකා නැගෙනහිර සිට බටහිර බලශක්තිය රැගෙන යනවා. ඉදිරි වසරවලදී අපි වැදගත් පියවර තැබීමට බලාපොරොත්තු වෙනවා. මේ සියලු කටයුතුවලදී අපි අපේ මිත්‍රයන්ගේ සහාය, උපකාරය බලාපොරොත්තු වෙනවා. ඉන්දීය සාගරය සියලු තර්ජන සහ අභියෝගවලින් නිදහස් කිරීමට අප සියලු ජාතීන් සමඟ සහයෝගයෙන් කටයුතු කරනවා.  ඉන්දීය සාගර කලාපය 21 වැනි සියවසේ සියල්ල ආකර්ෂණ කරගන්නා කේන්ද්‍රස්තානය සහ 21 වැනි සියවසේ බලයේ නිර්මාණය කරන ස්ථානය බවට පත්වෙමින් තිබෙන බොහෝ දෙනා විසින් පවසන කරුණක්. ඒ නිසා අනාගත පරම්පරාවල පැවැත්වම තහවුරු කිරීමේ සුවිශේෂී වගකීමක් අප වෙත පැවැරී තිබෙනවා. අපේ සාගර මානව වර්ගයාගේ යහපත සඳහා පමණක් භාවිත කරන බව තහවුරු කිරීම අපේ වගකීම” යැයි  ද ආරක්ෂක රාජ්‍ය අමාත්‍යවරයා  තවදුරටත් කීය.   ",
    "URL": "https://www.lankadeepa.lk/latest_news/නැතිවී-ගිය-සාගර-කීර්තිය-යළි-ගෙනෙන-බව-රාජ්‍ය-ඇමැති-රුවන්-කියයි/1-518803",
    "Category": "latest_news"
}