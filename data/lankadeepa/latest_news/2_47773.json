{
    "Source": "www.lankadeepa.lk",
    "Timestamp": "2019 ජුනි මස 12",
    "Headline": "බෝ අත්තක් කඩා වැටී පෙරපාසල් දරුවන් 15කට තුවාල",
    "News Content": "(පුෂ්පකුමාර ජයරත්න) නාරම්මල පහමුණේ ප්‍රදේශයේ පිහිටි ඉපැරැණි බෝධියක් අසළ අද(12) සිල් සමාදන්වීමේ නිරතව සිටි පෙර පාසලක දරුවන් පිරිසක් මතට බෝ අත්තක් කඩා වැටීමෙන් දරුවන් 15 දෙනෙකු තුවාල ලබා ඇත.පෙර පාසල් දරුවන් පෙර පාසල් පාලිකාව සහ දෙමාපියන් සමඟ සිල් සමාදන්වීමේ යෙදී සිටියදී මෙම අනතුරට ලක් වූ බව මව්පියවරු පැවසූහ.අසාධ්‍ය තත්ත්වයේ පසුවූ දරුවන් තිදෙනෙකු වැඩිදුර ප්‍රතිකාර සඳහා කුරුණෑගල ශික්ෂණ රෝහලට ඇතුළත් කර තිබේ. තුවාල ලැබූ අනෙක් දරුවන් නාරම්මල දිසා රෝහලට ඇතුළත් කර සිටින අතර ඔවුන්ගෙන් කිහිපදෙනෙකු ප්‍රතිකාර ලබා රොහලෙන් පිටව ගොස් ඇතැයි රෝහල් ආරංචි මාර්ග පවසයි.බෝ අත්ත කඩා වැටුණු අවස්ථාවේ දරුවන් බේරාගැනීමට ඉදිරිපත් වූ මවුවරු දෙදෙනෙක්ද සුළු තුවාල ලබා සිටිති.මෙය වසර 100ක් පමණ ඉපැරණි බෝ ගහක් බවද එය පෙර පාසලට මීටර් දෙසීයක් පමණ ආසන්නයේ තිබෙන බවද මව්පියවරු පවසති.   ",
    "URL": "https://www.lankadeepa.lk/news/බෝ-අත්තක්-කඩා-වැටී-පෙරපාසල්-දරුවන්-15කට-තුවාල/101-551898",
    "Category": "latest_news"
}