{
    "Source": "www.lankadeepa.lk",
    "Timestamp": "2017 අප්‍රේල් මස 18",
    "Headline": "මීතොටමුල්ලේ දේපල හානිවූවන්ට නීති ආධාර නොමිලේ දෙන්න නීතිඥ සංගමය සූදානම්",
    "News Content": "( තිළිණි ද සිල්වා )ප‍්‍රාදේශීය දේශපාලනඥයින් විශාල වශයෙන් මුදල් උපයා ගන්නා මීතොටමුල්ල කුණු කන්ද නිසා ප‍්‍රදේශයේ මහජනයාට තවදුරටත් පීඩාවන් වීම වැළැක්වීමට ජනාධිපතිවරයා සහ අගමැතිවරයාගේ සෘජු මැදිහත්වීමෙන් කුණු බැහැර කිරීම සම්බන්ධයෙන් නිසි ක‍්‍රමවේදයක් ඇති කළයුතු යැයි ශ්‍රී ලංකා නීතීඥ සංගමයේ සභාපති නීතීඥ යූ.ආර්.ද සිල්වා මහතා පවසයි.එසේම එම ව්‍යවසනයෙන් පීඩාවට පත් වූවන්ට ඔවුන්ගේ දේපළ අහිමිවීම් ,අයිතිවාසිකම් කඩවීම් සම්බන්ධයෙන් ගත යුතු නීතිමය ක‍්‍රියාමාර්ග වෙනුවෙන් අවශ්‍ය නීති ආධාර නොමිලේ සැපයීමට තම සංගමය ඉදිරිපත් වන බවද  ඒ මහතා කියයි.ඒ මහතා මේ බව පැවසුවේ අද (18) කොළඹ අලූත්කඬේ පිහිටි එම සංගම් මූලස්ථානයේදී පැවති ප‍්‍රවෘත්ති සාකච්ඡාවකදී පැවසීය. “මෙම ව්‍යවසනයෙන් දැඩි ලෙස පීඩාවට පත් වූවන්ට අපරාධ විධි විධාන සංග‍්‍රහය යටතේ මහජන පීඩාව යන නඩු නිමිත්ත හරහා නඩු පැවරීමේ හැකියාවක් පවතිනවා.““මේ ප‍්‍රශ්නය ඔඩුදිවීම වැළැක්වීමට නීතීඥ සංගමයේ සාමාජිකයෙකු වන නීතීඥ නුවන් බෝපගේ මහතා තනිවම සටන ගෙන ගිය අයෙක්.ඔහු ඉතාම උනන්දුවෙන් ක‍්‍රියාශීලීත්වයෙන් මෙම ගැටලූවට විසඳුම් සෙවීමට උත්සාහ කළත් දේශපාලනඥයින් තීන්දු තීරණ ක‍්‍රියාවට නැංවීමේ අලසකම ,නිලධාරීවාදය නිසා මෙය මහා ව්‍යවසනයක් බවට පත් වුණා.“යැයි ඒ මහතා ප්‍රකාශ කරයි.  ",
    "URL": "https://www.lankadeepa.lk/latest_news/මීතොටමුල්ලේ-දේපල-හානිවූවන්ට-නීති-ආධාර-නොමිලේ-දෙන්න-නීතිඥ-සංගමය-සූදානම්/1-511890",
    "Category": "latest_news"
}