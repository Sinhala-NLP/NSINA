{
    "Source": "www.lankadeepa.lk",
    "Timestamp": "2020 මාර්තු මස 02",
    "Headline": "බාලවයස්කාර දැරියට අතවර කරන වීඩියෝවේ හඬ පරීක්ෂාවට",
    "News Content": "(දසුන් රාජපක්ෂ) ආන්දෝලනයට ලක්ව තිබෙන ෆේස්බුක් ඇතුළු සමාජ මාධ්‍ය ජාලවල සංසරණය වන වයස අවුරුදු 6 ක දැරියක් ලිංගික අපයෝජනයට ලක් කරන වීඩියෝ පටයේ සිටින අපයෝජකයන්ගේ කටහඬ පරීක්ෂාවට ලක් කිරීමට ළමා ආරක්ෂක අධිකාරිය තීරණය කර තිබේ.හඬ පරීක්ෂාවට ලක් කිරීම සඳහා බාගත කළ එම වීඩියෝ පටය රජයේ රස පරීක්ෂකවරයා වෙත ලබාදුන් බව ළමා ආරක්ෂක අධිකාරියේ සභාපති මහාචාර්ය මුදිත විදානපතිරණ මහතා අද (2) පැවසීය.ළමා ආරක්ෂක අධිකාරිය සිදුකරන පරීක්ෂණයට සමගාමීව අපරාධ පරීක්ෂණ දෙපාර්තමේන්තුව ද මෙම සිද්ධිය සම්බන්ධයෙන් විමර්ශනයක් ආරම්භ කර තිබෙන බව මහාචාර්ය මුදිත විදානපතිරණ මහතා සඳහන් කළේය.ඒ අනුව මෙම සිද්ධියට සම්බන්ධ බවට මේ වනවිට හඳුනාගෙන සිටින පුද්ගලයන්ගේ සහ වීඩියෝ පටයේ සිටින පුද්ගලයන්ගේ හඬ සැසඳීමට නියමිත බව ඒ මහතා කීය.මේ වන විට මෙම වීඩියෝ පටය පිළිබඳව විද්වතුන්, නළු නිළියන් ඇතුළු විශාල පිරිසක් ළමා ආරක්ෂක අධිකාරියට පැමිණිලි ඉදිරිපත් කර තිබෙන බව ඔහු කියා සිටියේය.  ",
    "URL": "https://www.lankadeepa.lk/latest_news/බාලවයස්කාර-දැරියට-අතවර-කරන-වීඩියෝවේ-හඬ-පරීක්ෂාවට/1-566978",
    "Category": "latest_news"
}