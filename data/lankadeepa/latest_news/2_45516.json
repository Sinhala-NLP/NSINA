{
    "Source": "www.lankadeepa.lk",
    "Timestamp": "2019 සැප්තැම්බර් මස 24",
    "Headline": "දිල්රුක්‍ෂිගේ වැඩ තහනම් කරයි",
    "News Content": "(මනෝප‍්‍රිය ගුණසේකර)ඇවන්ට්ගාඩ් සභාපති නිශ්ශංක සේනාධිපති මහතා සමඟ ආන්දෝලනාත්මක දුරකතන සංවාදයක් පැවැත් වූ බව කියන සොලිසිටර් ජනරාල් දිල්රුක්‍ෂි ඩයස් වික‍්‍රමසිංහ මහත්මියගේ වැඩ රාජ්‍ය සේවා කොමිසන් සභාව අද (24) තහනම් කර ඇතැයි නීතීපතිවරයාගේ සම්බන්ධීකරණ නිලධාරිණි රජයේ ජ්‍යෙෂ්ඨ රජයේ නීතීඥ නිශාරා ජයරත්න මෙනවිය පැවසුවාය.සොලිසිටර් ජනරාල් දිල්රුක්‍ෂි ඩයස් වික්‍රමසිංහ මහත්මියගේ වැඩ තහනම් කළ බව රාජ්‍ය සේවා කොමිසන් සභාවේ ලේකම්වරයා විසින් අද සවස දුරකතන මාර්ගයෙන් නීතීපති දෙපාර්තමේන්තුවට දැනුම් දුන්නේ යැයි නිශාරා ජයරත්න මෙනවිය වැඩිදුරටත් පැවසුවාය.රෝගී තත්වයක් හේතුවෙන් මේ වන විට සිංගප්පුරුවේ රෝහලක ප‍්‍රතිකාර ලබන ඇවන්ට් ගාඩ් සභාපති නිශ්ශංක සේනාධිපති මහතා එහි ප‍්‍රතිකාර ලබන අතරතුරදී ඔහු සමඟ දිල්රුක්‍ෂි ඩයස් වික‍්‍රමසිංහ මහත්මිය පවත්වන දුරකතන සංවාදයක් ඇතුලත් හඬ පටයක් සමාජ මාධ්‍ය ජාලයට මුදා හරිනු ලැබීය.සමාජ මාධ්‍ය ජාලයට මුදා හරිනු ලැබූ එම ආන්දෝලනාත්මක දුරකතන සංවාදය හේතුවෙන් මෙම පියවරයන් ගනු ලැබීය.සොලිසිටර් ජනරාල් දිල්රුක්‍ෂි ඩයස් වික‍්‍රමසිංහ මහත්මියට එරෙහිව ආයතන සංග‍්‍රහය යටතේ විනය පරික්‍ෂණයක් පවත්වන ලෙස නීතිපතිවරයා රාජ්‍ය සේවා කොමිසන් සභාවෙන් පසුගිය 23 පස්වරුවේ ඉල්ලීමක් කළ අතර ඉන් අනතුරුව  දිල්රුක්‍ෂි ඩයස් වික‍්‍රමසිංහ මහත්මියගේ වැඩ ආවරණය කිරීම සඳහා ජ්‍යෙෂ්ඨ සහකාර සොලිසිටර් ජනරාල් සංජය රාජරත්නම් මහතා පත් කරන ලදී.සොලිසිටර් ජනරාල් දිල්රුක්‍ෂි ඩයස් වික‍්‍රමසිංහ මහත්මිය විසින් ඇවන්ට් ගාඩ් සභාපති නිශ්ශංක සේනාධිපති මහතා සමඟ මෙම ආන්දෝලනාත්මක දුරකතන සංවාදයක් පැවැත්වු බවත් එහි ඇති හඬ තමාගේ බවත් දිල්රුක්‍ෂි ඩයස් වික‍්‍රමසිංහ මහත්මිය විසින් නීතීපතිවරයා හමුවේ පිළිගෙන ඇති අතර නීතීපතිවරයා ඒ පිළිබඳව රාජ්‍ය සේවා කොමිෂමට දැනුම් දී ඇති අතර වික‍්‍රමසිංහ මහත්මියට එරෙහිව පවත්වන විනය පරීක්‍ෂණයේදී මෙම දුරකතන සංවාදය සම්බන්ධයෙන් දිල්රුක්‍ෂි ඩයස් වික‍්‍රමසිංහ මහත්මිය විසින් කරන ලද පිළිගැනීම් හා එයට අනුශාංගික වු වෙනත් කරුණුද සැළකිල්ලට ගන්නා ලෙස නීතීපතිවරයා රාජ්‍ය සේවා කොමිසන් සභාවෙන් ඉල්ලීමක් කර ඇතැයි නීතීපති ජනාධිපති නීතීඥ දප්පුල ද ලිවේරා මහතාගේ සම්බන්ධීකරණ නිලධාරිණි ජ්‍යෙෂ්ඨ රජයේ නීතීඥ නිශාරා ජයරත්න මෙනවිය මීට පෙර අවස්ථාවකදී සඳහන් කළාය.එමෙන්ම සුදුසුකම් ලත් නිලධාරියකු යොදවා සොලිසිටර් ජනරාල් දිල්රුක්‍ෂි ඩයස් වික‍්‍රමසිංහ මහත්මිය  සම්බන්ධයෙන් වන විනය පරීක්‍ෂණයක් සිදුකරන ලෙසද නීතිපතිවරයා රාජ්‍ය සේවා කොමිසමෙන් ඉල්ලීමක් කර තිබිණි.නීතීපතිවරයාගෙන් පසු නීතීපති දෙපාර්තමෙන්තුවේ සිටි ඉහළම තනතුර දැරූ නිලධාරිණිය වුයේ සොලිසිටර් ජනරාල් දිල්රුක්‍ෂි ඩයස් වික‍්‍රමසිංහ මහත්මිය බවත් ඒ හේතූවෙන් ඇය සම්බන්ධයෙන් වෙනත් කණිෂ්ඨ නිලධාරියකු ලවා පරීක්‍ෂණයක් සිදුකළ නොහැකි වීමත් ඇය සම්බන්ධයෙන් විනය පරීක්‍ෂණයක් සිදු කරනවානම් එය කළ යුත්තේ නීතීපතිවරයාම වීමත් සැළකිල්ලට ගනිමින් නීතීපතිවරයාගේ රාජකාරී අධික වීම හේතු කරගෙන වික‍්‍රමසිංහ මහත්මිය සම්බන්ධයෙන් විනය පරීක්‍ෂණය පැවැත්වීම රාජ්‍ය සේවා කොමිසමට පවරන ලදී.ඒ සම්බන්ධයෙන් නීතීපතිවරයා කළ ඉල්ලීම පිළිගත් රාජ්‍ය සේවා කොමිසන් සභාව ඇය සම්බන්ධයෙන් විනය පරීක්‍ෂණය ආරම්භ කිරීමට පෙර ඇගේ වැඩ තහනම් කර ඇති අතර ඒ බව දුරකථන මාර්ගයෙන් නීතීපති දෙපාර්තමෙන්තුවට දැනුම් දී ඇත.       ",
    "URL": "https://www.lankadeepa.lk/latest_news/දිල්රුක්‍ෂිගේ-වැඩ-තහනම්-කරයි/1-557582",
    "Category": "latest_news"
}