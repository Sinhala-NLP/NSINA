{
    "Source": "www.lankadeepa.lk",
    "Timestamp": "2018 දෙසැම්බර් මස 12",
    "Headline": "ජනපතිගේ ක‍්‍රියාවට විරුද්ධ පුද්ගලයන් මර්දනය කිරීමේ වැඩ පිළිවෙළක් ක‍්‍රියාත්මක වෙනවා",
    "News Content": "(නිමල කොඩිතුවක්කු)ඔක්තෝම්බර්  26 වැනිදා  සිදුවූ ක‍්‍රියාවලියට විරුද්ධව කටයුතු කරන  පුද්ගලයන් මර්දනය කිරීමේ ප‍්‍රයත්නයක් ක‍්‍රියාත්මක වන බව සාධාරණ සමාජයක් සඳහා වූ ජාතික ව්‍යාපාරයේ කැඳවුම්කරු මහාචාර්ය සරත් විජේසූරිය මහතා කොළඹදී අද (12) පැවසීය.ජනාධිපතිවරයාගේ අනීතික ක‍්‍රියාවලියට විරුද්ධව නගන හඬ මර්ධනයෙන්  පාලනය කිරීමට කටයුතු කරන්නේ නම් එය ප‍්‍රජාතන්ත‍්‍රවාදය සම්පූර්ණයෙන්ම නැති කිරීමට දරන කුමන්ත‍්‍රණයක් යැයිද විජේසූරිය මහතා සඳහන් කළේය.රාජගිරිය පිහිටි සාධාරණ සමාජයක් සඳහා වූ ජාතික ව්‍යාපාරයේ කාර්‍යාලයේ පැවති මාධ්‍ය හමුවකට එක්වෙමින් ඒ මහතා මේ බව පැවසීය.එහිදී වැඩිදුරටත් අදහස් දැක්වූ මහාචාර්ය සරත් විජේසූරිය මහතා මෙසේද කීවේය.         ‘‘ ජනාධිපතිවරයා ඔක්තෝම්බර් 26 වැනිදා  කරපු ව්‍යවස්ථා විරෝධී කි‍්‍රයාවලිය නිසා මේ රට තුළ කැළඹීමක් ඇතිවුණා. ඔහු ඒ සිදුකරපු වරද නැවැරදි  කරගැනීමට කටයුතු කළේ නැහැ. ඒ වරද සාධාරනය කිරීමට  තවත් විවිධ වැරදි කරන්න පටන් ගත්තා.මේ නිසා  ඒ පිලිබඳ සමාජයේ විවිධ ක‍්‍රියාධරයන් තමන්ගේ අදහස්  දැක්වීමට පටන් ගත්තා. ඒක ප‍්‍රජාතන්ත‍්‍රවාදි  රාමුව තුළ පුරවැසියන්ට තියෙන අයිතියක් වෙනවා.රාජපක්ෂ පාලන සමය තුළත් මිනිස්සුන්ට අදහස් ප‍්‍රකාශ කිරිමේ අයිතිය නැති කරලා තිබුණා.  එහෙම පසුබිමක සිවිල් ක‍්‍රියාධරයන්, වෘත්තිය සමිති නායකයෝ ඒ පාලන තන්ත‍්‍රය විවේචනය කරමින් ජනතාව දැනුවත් කළා.කාලයක් තිස්සේ සමාජය තුළ ගොඩනැගුනු බලවේගයේ ප‍්‍රතිඵලයක් ලෙස තමයි මෛත‍්‍රීපාල සිරිසේන මහතා පොදු අපේක්ෂකයා ලෙස  කරලියට ඇවිත් ජනාධිපතිවරණය ජයග‍්‍රහණය කළේ. ඔහු ඔක්තෝම්බර් 26  වැනිදා තමන්ට ලැබුණු ජනවරම පාවා දීම නිසා හැටදෙලක්ෂයක  ජනතාව හා සම්බන්ධතා පවත්වපු සියලු පුද්ගලයන් අසීරුතාවයකට ලක්වෙනවා.ජනාධිපතිවරයා සිදුකරපු ව්‍යවස්ථා විරෝධි ක‍්‍රියාවලිය පිළිබඳ හඬක් නගන්න ඒ අයට  සදාචාරාත්මක වගකීමක් පැවරෙනවා. රට අස්ථාවර කිරීම සම්බන්ධව ව්‍යවස්ථාව උල්ලංඝණය  කිරීම පිලිබඳ විවිධ ක‍්‍රියාමාර්ග ඒ අය ගනිමින් සිටිනවා.මේ සමාජ ක‍්‍රියාධරයන්ගේ අදහස් සමාජ  ගතවීම ජනාධිපතිවරයාගේ  පාර්ශ්වයෙන් වාරණයකට ලක්කළා. ඒ අය ඒක කළේ මාධ්‍ය සංස්කෘතිය යම් ආකාරයකට අවභාවිතයකට ලක්කරමිනුයි.අපි පැහැදිළි වශයෙන්ම ප‍්‍රකාශ කළේ මේ කුමන්ත‍්‍රණයට වගකිව යුත්තේ ජනාධිපතිවරයා බවයි. විවිධ පුද්ගලයන් අදහස් පල කිරීමේදී  විවිධ ආකාරයට තමන්ගේ විරෝධතාවයන් පළ කළා. ඒක පුරවැසියන්ගේ අයිතියක්.සමන් රත්නප‍්‍රිය මහතා  දීර්ඝ කාලයක් තිස්සේ  වෘත්තිය සමිති වලට නායකත්වය දුන් පුද්ගලයෙක් හැටියට ඔහු පැහැදිලිව  සෘජුව විරෝධතා දක්වනවා. මේ විරෝධතා  දැක්වීමේදී ඔනෑම පුද්ගලයෙක් කරුණු පැහැදිලි කිරීම  සඳහා විවිධ උපහරන දක්වනවා. ඒ දේවල් වලින්  සමහර අයට රිදෙනවා. සමහර අය ඒ දේවල් වලින් කෝපයට පත්වෙනවා.  ඒකේ අවසානය තමයි පලිගැනීමට  තීරණය කිරීම.ඔක්තෝම්බර්  26 වැනිදා  සිද්ධ වුණ කුමන්ත‍්‍රණයේ අද වනවිට අපිට පේන්නේ  පලිගැනීම කියන එක කරලියට එමින් තිබෙන බවයි. ඒ ක‍්‍රියාවලියට විරුද්ධ අදහස්  දක්වපු පුද්ගලයන් මර්දනය  කරන්න නිහඬ කරන්න ඉතාම දීන ප‍්‍රයත්නයක් දරනවා.අනීතික දෙයක් කරලා ඉන් රට තුළ  විවිධ ව්‍යාකූලතාවයන් ඇති කරලා ඒවා නිරාකරනය  කිරීමට උත්සාහයක් නොදරන තැන විවෘතව අදහස් දක්වන පුද්ගලයන් මර්ධනය කිරීමට පටන් ගන්න එපා කියලා අපි කියනවා.මර්ධනය  කියන එකට විරුද්ධව තමයි මේ රටේ නීති ගරුක පුරවැසියෝ  ජනවාරි 08 වැනිදා  ඒ පාලන ක‍්‍රමය වෙනස් කළේ. නැවතත් ඒ පාලන ක‍්‍රමය කැඳවනවා කියන්නේ මේ රටේ ප‍්‍රචන්ඩත්වය ඇති කරමින් මූලික මිනිස් අයිතිවාසිකම් අහිමි කිරීමක් වෙනවා. මෛත‍්‍රීපාල සිරිසේන  මහතාට කිසිදු සදාචාරාත්මක අයිතියක් නැහැ මොන ආකාරයකින් අදහස්  දක්වන පුද්ගලයෙකුට වුවත් මර්ධනකාරි පිලිවතක් ක‍්‍රියා කරන්න.ඒ අදහස්  වලට එකඟ වෙන්නට බැරිනම් ඔහු ඒවට ප‍්‍රතිචාර දක්වන්න  ඕන. ඔහු කිසිදු  අවස්ථාවක ජනවාරි 08 වැනිදා ඔහුව බලයට පත්කිරීමට කැපවූ  වෘත්තීය සමිති නායකයන්, සිවිල් ක‍්‍රියාධරයන් එක දවසක්වත් කැඳවලා තමන් කරපු කටයුත්ත ගැන කතා කළේ නැහැ.ජනාධිපතිවරයා  කියන දේ  පිලිගෙන නිහඬව මුනිවත රැකගෙන  ඉන්නද ඔහු කියන්නේ කියලා අපි අහනවා. ඒක ප‍්‍රජාතන්ත‍්‍රවාදයට  සම්පූර්ණයෙන්ම පටහැනියි.ඒ නිසා ජනාධිපතිවරයාගේ අනීතික  ක‍්‍රියාවලියට විරුද්ධව අපි අපේ අදහස්  පල කිරීම දිගටම කරගෙන යනවා. ඒවා මර්ධනයෙන්  පාලනය කිරීමට පුලූවන් කියලා හිතනවනම් අපි ඒක  දකින්නේ ප‍්‍රජාතන්ත‍්‍රවාදය සම්පූර්ණයෙන්ම නැති කිරීමට දරන කුමන්ත‍්‍රණයක් ලෙසයි’’ යැයිද ඔහු එහිදී පැවැසීය.පුරවැසි බලයේ සම කැඳවුම්කරු ගාමිණී වියන්ගොඩ, නීතීඥ කේ. ඩබ් ජනරංජන, ප‍්‍රවීණ කලාවේදී ලූෂන් බුලත්සිංහල යන මහත්වරුන් ඇතුලූ පිරිසක් මේ සඳහා එක්වූහ.ඡායාරූප - ජයමාල් චන්ද්‍රසිරි   ",
    "URL": "https://www.lankadeepa.lk/latest_news/ජනපතිගේ-ක‍්‍රියාවට-විරුද්ධ-පුද්ගලයන්-මර්දනය-කිරීමේ-වැඩ-පිළිවෙළක්-ක‍්‍රියාත්මක-වෙනවා/1-542084",
    "Category": "latest_news"
}