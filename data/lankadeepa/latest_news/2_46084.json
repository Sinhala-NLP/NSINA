{
    "Source": "www.lankadeepa.lk",
    "Timestamp": "2019 අගෝස්තු මස 29",
    "Headline": "හිටපු දුම්රිය අධිකාරි - සාමාන්‍යාධිකාරීට ඇප",
    "News Content": "(මනෝප‍්‍රිය ගුණසේකර)හිටපු දුම්රිය වානිජ්‍ය අධිකාරීවරයාට සහ හිටපු දුම්රිය සාමාන්‍යාධිකාරීවරයාට එරෙහි අධිචෝදනා පත‍්‍ර ඔවුන්ට බාරදුන් කොළඹ මහාධිකරණ විනිසුරු ගිහාන් කුලතුංග මහතා ඔවුන් දෙදෙනා ඇප මත මුදා හැරීමට අද (29) නියම කළේය.දුම්රිය දෙපාර්තමේන්තුවේ ස්ථාවර හා ජංගම භෝජනාගාරය ගිවිසුමකින් තොරව පුද්ගලයකුට පවත්වාගෙන යෑමට ඉඩ ලබාදීමෙන් රජයට පාඩු සිදුකළැයි කියන සිද්ධියට මොවුනට මෙලෙස අධි චෝදනා ගොනු කෙරිණි.අල්ලස් පනත යටතේ විග‍්‍රහ කෙරෙන දුෂණය නැමැති වරද සිදු කළ බවට චෝදනා ලැබ සිටින මෙම විත්තිකරුවන් දෙදෙනා රුපියල් 50,000/- බැගින් වන මුදල් හා රුපියල් ලක්‍ෂ 5 ක් වටිනා ඇපකරුවන් දෙදෙනෙකු බැගින් වන ශරීර ඇප මත මුදා හැරීමට විනිසුරුවරයා නියම කළේය.අල්ලස් පනත යටතේ විග‍්‍රහ කෙරෙන දුෂණය නැමැති වරදට එරෙහිව මහෙස්ත‍්‍රාත් අධිකරණය හමුවේ නඩු පැවරිය යුතු බවට අල්ලස් පනතේ තිබු නියෝගය සංශෝධනය කරමින් පසුගියදා පාර්ලිමේන්තුවෙන් නිකුත් කළ 2018 අංක 22 දරණ සංශෝධන පනත අනුව දුෂණය නැමැති වරද සම්බන්ධයෙන් මෙම විත්තිකරුවන්ට එරෙහිව මහාධිකරණය හමුවේ නඩු පවරන ලදී.අධිචෝදනා පත‍්‍ර බාරදීමෙන් පසුව මෙලෙස ඇප නියම කරන ලද්දේ දුම්රිය වානිජ්‍ය අධිකාරීවරයා ලෙස කටයුතු කළ විජය සමරසිංහ සහ දුම්රිය සාමාන්‍යාධිකාරීවරයා ලෙස කටයුතු කළ පී.පී. විජේසේකර යන මහත්වරුන්ටය.2010 වසරේ මාර්තු මස 11 වැනිදා හෝ ඊට ආසන්න දිනයක කොළඹදී රාජ්‍ය සේවකයකු වූ දුම්රිය දෙපාර්තමේන්තුවේ වානිජ්‍ය අධිකාරීවරයා වශයෙන් සහ දුම්රිය සාමාන්‍යාධිකාරීවරයා වශ්‍යයෙන් කටයුතු කරමින් යම් පුද්ගලයකුට එරෙහිව වාසි සිදුකිරීමේ චේතනාවෙන් ගිවිසුමකින් තොරව ලබාදී තිබු දුම්රිය දෙපාර්තමේන්තුවේ ස්ථාවර හා ජංගම භෝජනාගාරය 2011 පෙබරවාරී පළමු වැනිදා තෙක් දීර්ඝ කර එම ස්ථාවර හා ජංගම භෝජනාගාරය පවත්වාගෙන යෑමට ඉඩ ලබාදුන් බවට විත්තිකරුවන්ට එරෙහිව අල්ලස් හෝ දුෂණ චෝදනා විමර්ශන කොමිසම විසින් නඩු පවරන ලදී.විත්තිකරුවන් විසින් අල්ලස් පණත යටතේ විග‍්‍රහ කෙරෙන දුෂණය නමැති චෝදනාව යටතේ දඬුවම් ලැබිය හැකි වැරදි සිදුකර ඇති බව සඳහන් කරමින් අල්ලස් කොමිසම මෙම නඩුව පවරා ඇත.මෙම නඩුව කැඳවනු ලැබු අවස්ථාවේදී අධිකරණයෙන් නිකුත් කර තිබු සිතාසිවලට අනුව විත්තිකරුවෝ අධිකරණයේ පෙනී සිටියහ.විත්තිකරුවන් වෙනුවෙන් පෙනී සිටි නීතීඥවරු කරුණු ඉදිරිපත් කරමින් අධිකරණයෙන් නිකුත් කළ සිතාසි වලට අනුව අධිකරණයේ පෙනී සිටින තම සේවාදායකයින්ට ඇප නියම කරන්නැයි ඉල්ලා සිටියහ.කරුණු සළකා බැලීමෙන් පසුව සැකකරුවන්ට ඇප නියම කළ විනිසුරුවරයා මෙම නඩුව ලබව නොවැම්බර් 9 වැනිදා සිට විභාග කිරීමට නියම කළේය.   ",
    "URL": "https://www.lankadeepa.lk/latest_news/හිටපු-දුම්රිය-අධිකාරි---සාමාන්‍යාධිකාරීට-ඇප/1-556061",
    "Category": "latest_news"
}