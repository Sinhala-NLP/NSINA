{
    "Source": "www.lankadeepa.lk",
    "Timestamp": "2022 නොවැම්බර් මස 17",
    "Headline": "ධනුෂ්කට ඇප ලැබේ",
    "News Content": "(විමුක්ති එස් රුද්‍රිගු)ස්ත්‍රී දූෂණ චෝදනා එල්ල වූ ශ්‍රී ලංකා ක්‍රිකට් ක්‍රීඩක ධනුෂ්ක ගුණතිලකගේ දෙවන ඇප අයැදුම් පත්‍රය සිඩ්නි අධිකරණයේදී අද (17) කැඳවූ අවස්ථාවේදී ඇප අයැදුම් පත්‍රය සළකා බැලීමෙන් අනතුරුව විනිසුරුවරයා ඇප ලබා දුන් බව ඕස්ට්‍රේලියානු මාධ්‍ය වාර්තා කළේය.ශ්‍රී ලංකා රජය සහ ක්‍රිකට් ආයතනය ධනුෂ්ක ගුණතිලක වෙනුවෙන් පෙනී සිටින බවත් ඔස්ට්‍රේලියානු ඩොලර් 150,000ක ඇප බැඳුම්කරයක් තබන බවත්  අධිකරණයට දැනුම් දුන් පසු ඔහුට ඇප නියම වූ බව ඕස්ට්‍රේලියානු මාධ්‍ය පෙන්වා දුන්නේය.ධනුෂ්ක ගුණතිලක දිනපතා පොලිසිය හමුවේ පෙනී සිටිය යුතු බවත්, රාත්‍රී 9 ත් උදෑසන 6 ත් අතර ගමන් බිමන් තහනම් බවත්, මිතුරන් හඳුනාගන්නා මෘදුකාංග භාවිතය තහනම් බවත් පැමිණිලිකාරිය සමග සම්බන්ධතා පැවැත්වීම තහනම් බවත් විනිසුරුවරයා ඇප කොන්දේසි ලෙස නියම කළේය.පෙර වැරදි නොතිබීමත් නඩුව නැවත කැඳවීම  බොහෝ විට සිදුවනු ඇත්තේ 2024 වසරේ වීමත් හේතුවෙන් ඇප ලබා දෙන බව විනිසුරු වරයා ප්‍රකාශ කර ඇත.ධනුෂ්ක ගුණතිලක ඉකුත් 6 වැනිදා 29 හැවිරිදි ඕස්ට්‍රේලියානු තරුණියක් සිදුකල පැමිණිල්ලක් මත අත් අඩංගුවට ගත් අතර ලිංගික අපරාධ මර්දන ඒකකයේ රහස් පරීක්ෂකයන් විසින් කරන ලද පරීක්ෂණයකින් අනතුරුව ඔහුට චෝදනා ගොනු කළේය.එහිදී කාන්තාවගේ කැමැත්තකින් තොරව ලිංගිකව එකතු වීමේ චෝදනා 4 ක් ගුණතිලක හට එල්ල විය.ධනුෂ්ක ගුණතිලකගේ නඩුවට අදාල සිඩ්නි දුම්රිය ස්ථානයේ වීඩියෝ දර්ශන සහ වෙනත් තොරතුරු පරික්ෂා කිරීමට ඔහුගේ නීතීඥවරුන්ට සිඩ්නි අධිකරණය ඊයේ (16) අවසර ලබා දුන්නේය.ඉකුත් 7 වැනිදා සිඩ්නි අධිකරණය පළමු ඇප අයැදුම් පත්‍රය ප්‍රතික්ෂේප කිරීමෙන් පසු අනතුරුව සිඩ්නි අධිකරණය ඔහුව ජනවාරි 12 වනදා දක්වා රක්ෂිත බන්ධනාගාරගත කිරීමට නියෝග කළේය.   ",
    "URL": "https://www.lankadeepa.lk/latest_news/ධනුෂ්කට-ඇප-ලැබේ/1-623577",
    "Category": "latest_news"
}