{
    "Source": "www.lankadeepa.lk",
    "Timestamp": "None  2016 මාර්තු මස 04",
    "Headline": "පරීක්ෂණ නිමවන තෙක් සරසවි ඇදුරාගේ වැඩ අත්හිටුවයි",
    "News Content": "කථිකාචාර්යවරියන්ට අනිසි බලපෑම් කළැයි ද සිසුන්ගේ විභාග කටයුතුවලදී පෞද්ගලික හේතු මත කටයුතු කළැයි ද, පරිපාලන අක්‍රමිකතා හා අධ්‍යයන අනධ්‍යයන කාර්ය මණ්ඩලවල සාමාජිකයන්ට බලපෑම් කළැයිද  කියන පැමිණිලි ගැන පරීක්ෂණ අවසන් වනතුරු කොළඹ විශ්ව විද්‍යාලයේ ශ්‍රී පාලි මණ්ඩපයේ ජනමාධ්‍ය අධ්‍යයන අංශාධිපති ආචාර්ය ප්‍රදීප් එන්.වීරසිංහ සිය තනතුරේ වැඩකටයුතුවලින් තාවකාලිකව ඉවත් කර ඇත.ඔහු ඉවත් කරමින් උපකුලපති මහාචාර්ය ලක්ෂ්මන් දිසානායක ශ්‍රී පාලි මණ්ඩපයට යැවූ ලිපිය ලැබී ඇතැයි මණ්ඩපාධිපති ආචාර්ය රංජන් හෙට්ටිආරච්චි කියයි.මේ සම්බන්ධයෙන් පරීක්ෂණ පැවැත්වීම සඳහා විශේෂ කමිටුවක්ද පත්කර ඇතැයි කොළඹ විශ්ව විද්‍යාලයීය ආරංචි කියයි.2009/2010 කණ්ඩායමේ ශිෂ්‍යයකුගේ විභාග කටයුතුවලදී නොසැලකිලිමත් ලෙස ක්‍රියා කිරීම හෝ ද්වේෂ සහගත ලෙස අසමත් කිරීම යන චෝදනා එල්ල කරමින් එම සිසුවා උපකුලපතිට පෙත්සමකින්ද කරුණු දක්වා ඇති අතර සුදුසුකම් නොමැති සිය හිතවත් සිසුවියන් දෙදෙනකුට කථිකාචාර්ය තනතුරු දීමට උත්සාහ කර ඇති බවට ආචාර්ය වීරසිංහට එරෙහි පැමිණිලිවල දැක්වෙතියි කියති.මේ සම්බන්ධයෙන් විමසීම සඳහා ආචාර්ය ප්‍රදීප් වීරසිංහ සම්බන්ධ කරගැනීමට ගත් උත්සාහය අසාර්ථක විය. ",
    "URL": "https://www.lankadeepa.lk/latest_news/පරීක්ෂණ-නිමවන-තෙක්-සරසවි-ඇදුරාගේ-වැඩ-අත්හිටුවයි/1-391396",
    "Category": "latest_news"
}