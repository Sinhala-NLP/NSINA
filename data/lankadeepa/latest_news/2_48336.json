{
    "Source": "www.lankadeepa.lk",
    "Timestamp": "2019 මැයි මස 14",
    "Headline": "සියලු ආගම්වලට එක් අමාත්‍යංශයක් අගරදගුරුතුමෝ රජයෙන් ඉල්ලති",
    "News Content": "(නිමල කොඩිතුවක්කු) බෞද්ධ, හින්දු, කතෝලික, ඉස්ලාම් ආදි වශයෙන් වෙන වෙනම අමාත්‍යාංශ පවත්වාගෙන යනවා වෙනුවට පෙර පැවති ආකාරයට සියලුම ආගම් සඳහා එක් අමාත්‍යාංශයක් පත් කරන ලෙසට මැල්කම් කාදිනල් රංජිත් කොළඹ අගරදගුරුතුමෝ අද (14) රජයෙන් ඉල්ලීමක් කළහ.එමෙන්ම ආගමික හෝ ජාතියක නමක් සහිත දේශපාලන පක්ෂ  තහනම් කළ යුතු බව ද අගරදගුරුතුමෝ සඳහන් කළහ.බොරැල්ල අගරදගුරු මැදුරේ පැවති මාධ්‍ය හමුවකදී  අගරදගුරුතුමෝ මේ බව පැවසූහ.එමෙන්ම රට තුළ හටගෙන ඇති ගැටුම්වලට දේශපාලන පක්ෂවල ප‍්‍රාදේශීය මට්ටමේ නායකයන් සම්බන්ධ බැවින් තමන්ගේ ගෝල බාලයන් පාලනය කරගන්නා ලෙස දේශපාලන පක්ෂ නායකයින්ගෙන් ඉල්ලා සිටින බවත් අගරදගුරුතුමෝ පැවසූහ.පාස්කු ඉරිදා ප්‍රහාරය සිදුවී දින 20කට වඩා  ගතවූ අවස්ථාවේදී බුද්ධිමත් පුරවැසියන් ලෙස ආරක්ෂක අංශවලට සහාය දක්වනවා මිස නීතිය අතට ගෙන කටයුතු කිරීම සුදුසු නොවන බවත් එතුමෝ වැඩිදුරටත් කීහ.රටේ සංස්කෘතියේ කොදු නාරටිය බුද්ධ ධර්මය බවත් බුද්ධ ධර්මයේ හැසිරීම අනිත් ආගම් වලට ආශිර්වාදයක් බවත් මැල්කම් කාදිනල් රංජිත් කොළඹ අගරදගුරුතුමෝ පැවසූහ.බුද්ධ ධර්මයෙන් සංස්කෘතිය පෝෂණය වන රටක ජීවත් වීමට ලැබීම පවා වාසනාවක් බවත් පැවසූ අගරදගුරුතුමෝ සෙසු ආගම් ඒ පිළිබඳ අවබෝධයෙන් කටයුතු කළ යුතුව ඇතැයිද සඳහන් කළහ.      ‘‘පාස්කු ඉරිදා පාහාරය සිදුවී දින 20කට වඩා ගතවූ අවස්ථාවේදී බුද්ධිමත් පුරවැසියන් ලෙස අපි ඒ කටයුතු  වලට සහාය දක්වනවා මිසක් නීතිය අතට අරන් කටයුතු කිරීම සුදුසු වන්නේ නැහැ. රට තුළ හටගෙන ඇති කලබලකාරි වාතාවරනය තුනී කර ගැනීමට තමයි දැන් හැම උත්සාහයක්ම ගන්නේ.මේ ප‍්‍රශ්නය පිලිබඳ  හරියාකාරව තේරුම් ගන්න බැරි අයට මත්පැන් පොවලා ඒ අයව  මේ කටයුතු වලට  සම්බන්ධ කරන සමහර අය ඉන්නවා කියලා දැන් අපිට පෙනී ගෙන යනවා.මේ පිරිස් අතර  විවිධ දේශපාලන පක්ෂවල  ප‍්‍රදේශීය මට්ටම් වල නායකයන්  ඉන්නවා කියලා අපිට දැනගන්න ලැබිලා තියෙනවා. තමන්ගේ ගෝලබාලයින් පාලනය කරන්න කටයුතු කරන්න කියලා ඒ දේශපාලන  පක්ෂවල නායකයින්ගෙන් මම ඉල්ලීමක් කරනවා.තමන්ගේ  ගෝලබාලයින්ට  බීමත් කමින් නීතිය අතට අරගෙන ඉස්ලාම් ජනතාවගේ  ආගමික ස්ථානවලට, කඩ සාප්පු වලට පහර දිලා ඒක වීරකමක්  ලෙස සැලකීමෙන් වළකින්න කියලා මම ඉල්ලා සිටිනවා. ඒ වගේ කාඞ්බෝඞ් වීරයෝ අපේ ලංකාවට  අවශ්‍ය නැහැ.ඉදිරියේදී පැවැත්වීමට  නියමිත වෙසක් උත්සවය, රාමසාන් උත්සවය ආදි උත්සව වල  ඒ ඒ ආගමිකයන්ට නිරත වෙන්න ඉඩදිලා හැකි ඉක්මනින්  මේ රට සාමාන්‍ය තත්වයට ගෙන ඒමට ඉඩ දෙන්න කියලා මම ඒ සියලු  දෙනාගෙන්ම ඉල්ලා සිටිනවා.මේ වෙලාවේදී හැඟිම්  වලට යට වෙලා  එක එක්කෙනා කියන කරන දේ වලට ඇවිස්සිලා සාමය කඩකිරීමේ  ක‍්‍රියාදාමයට යන්න එපා කියලා මම විශේෂයෙන්ම සියලූ දෙනාගෙන්ම ඉල්ලා සිටිනවා.මේ තතත්වය අපි පාලනය කර ගත්තේ නැත්නම්  අපේ රට හුඟාක් ව්‍යාකූල තත්වයකට පත්විය හැකියි.’’ යැයිද අගරදගුරුතුමෝ එහිදී පැවැසූහ.(ඡායාරූප - ඉෂාන් සංජීව)   ",
    "URL": "https://www.lankadeepa.lk/latest_news/සියලු-ආගම්වලට-එක්-අමාත්‍යංශයක්-අගරදගුරුතුමෝ-රජයෙන්-ඉල්ලති/1-550427",
    "Category": "latest_news"
}