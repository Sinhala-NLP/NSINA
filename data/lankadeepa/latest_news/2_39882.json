{
    "Source": "www.lankadeepa.lk",
    "Timestamp": "2020 අප්‍රේල් මස 08",
    "Headline": "උකස් පහසුකම් දෙන්න යයි මධ්‍යම පන්තිකයෝ ඉල්ලති",
    "News Content": "(රේඛා තරංගනී ෆොන්සේකා)අඩු ආදායම් ලාභී පවුල් වලට සහන සලසන්නා සේම මධ්‍යම පාන්තිකයන්ටත් තමන්ගේ රත්තරන් ආභරණ හෝ උගසට තබා දරුවන්ට කෑමට යමක් මිලදී ගැනීමට හැකිවන පරිදි බැංකු සහ උගස් මධ්‍යස්ථාන විවෘත කර දෙන්න‘යි  කොළඹ සහ ඇඳිරිනීතිය මෙතෙක් ඉවත් නොකළ ප්‍රදේශ වල මධ්‍යම පන්තික ජනතාව පවසති.“අපේ පවුල් වල දරුවෝ බඩගින්නේ. රත්තරන් බඩුවක් හරි උගස් තියලා ගෙදරට හාල් පොල් ටිකක් ගන්න බැංකු සහ උගස් මධ්‍යස්ථාන ඔසුසල් ක්‍රමයට හෝ ඇර දෙන්න කියන එකයි අපේ ඉල්ලීම“ යයි අයෙක් පැවසීය.“අපි රජයට කරදර කරන්න ගිය අය නෙවෙයි. කොහොම හරි කාටවත් අත නොපා ජීවත් වුනා.  අද හැම කෙනාම අඩු ආදායම්ලභි ලේබලය ගහගෙන සමෘධි සහ අනෙක් සහන ගන්නවා.....අප ජීවත් වුන විදිහට කව්රුහරි ලබා දෙන බඩු මල්ලක්  ගන්න යන්න බෑ. ඒත් අතේ සල්ලිත් නෑ.  කර කියාගන්න දෙයක් නැති තත්වෙට අපි පත්වෙලා...““අපි කාගෙන්වත් සහනාධාර ඉල්ලන්නේ නෑ. ගෙයි රත්තරන් බඩු තිබුනට ඒවා කන්න බෑ . ඒත් ඒවා උගස් තියලා සල්ලි ගන්න ක්‍රමයක් හෝ අපට නැති වුනොත් දරුවන්ට වෙන්නෙ බඩගින්නේ මැරෙන්න.... අපි ඉන්නේ තට්ටු නිවාස වල ගම්වල අයට වගේ ගහක කොස් ගෙඩියක් කඩාගෙන, වැවක මාලුවෙක් අල්ල ගන්නවත් අපට බෑ.  ඒ නිසා මේ ගැන අවධානය යොමු කරන්නයැයි අපි ජනාධිපතිතුමන්ගෙන් ඉල්ලා සිටිනවා“ යයිද නම සඳහන් කිරීමට අකමැති වූ අයෙක් පැවසීය.  ",
    "URL": "https://www.lankadeepa.lk/news/උකස්-පහසුකම්-දෙන්න-යයි-මධ්‍යම-පන්තිකයෝ-ඉල්ලති/101-569920",
    "Category": "latest_news"
}