{
    "Source": "www.lankadeepa.lk",
    "Timestamp": "2023 ඔක්තෝබර් මස 04",
    "Headline": "දරුවන්ගේ දවසේ කිරිබත්ගොඩ දරුවන්ට අත පිරෙන්න තෑගි",
    "News Content": "(සුජිත් හේවාජුලිගේ)ලෝක ළමා දිනය නිමිත්තෙන් අඩු ආදායම්ලාභී පවුල්වල දරුවන් 200 දෙනකුට පොත් පත් ඇතුළු පාසල් උපකරණ කට්ටලයක් බැගින් නොමිලේ ලබාදීමේ පින්කමක් කිරිබත්ගොඩ ස්කයිලයින් බ්‍රිටිෂ් පෙර පාසලේදී ( ආර්පිකෝ අසල) පසුගිය 3 වැනිදා ඉරිදා පැවැත්විණ.මෙම පින්කම සඳහා සම්පූර්ණ මූල්‍ය අනුග්‍රහය දැක්වූයේ එම පෙර පාසලේ සභාපති සරත් ලියනගේ,අධ්‍යක්ෂිකා මනෝරි ලියනගේ සහ විදුහල්පතිනී ඕෂිනී ලියනගේ මහත්ම මහත්මීහු වෙති.පෙර පාසල් 135 කින් තෝරාගත් අඩු ආදායම්ලාභී පවුල්වල දරුවන් මෙන්ම පාසල් දරුවන් පිරිසකටද පොත් පත් ඇතුළු පාසල් උපකරණ මෙසේ නොමිලයේ පිරිනැමුණු බව අධ්‍යක්ෂිකා මනෝරි ලියනගේ මහත්මිය පැවසුවාය.රුපියල් දස දහසකට වැඩි වටිනාකමින් යුතු පොත්පත් සහ පාසල් උපකරණ මෙම තෑගි මල්ලට ඇතුළත් කෙරුණු බවද ඇය සඳහන් කළාය.බස්නාහිර පළාත් අධ්‍යාපන දෙපාර්තමේන්තුවට අනුබද්ධ කැලණිය එකමුතු පෙර පාසල් ගුරු සංගමයේ නියෝජිතයෝ මෙම වැඩසටහන සාර්ථක කර ගැනීමට සහාය දුන්හ.මෙම උත්සවයට බස්නාහිර පළාත් පෙර පාසල් අධ්‍යක්ෂ දුෂ්මන්ත රාජපක්ෂ බස්නාහිර පළාත් හිටපු පෙර පාසල් අධ්‍යක්ෂ මහින්ද කොඩිතුවක්කු පෙර පාසල් ඒකකයේ කැලණිය කොට්ඨාස බාර සංවර්ධන නිලධාරිනී කේ .ඒ .පී. ලක්මිණි කොඩිකාර මහර කොට්ඨාස බාර සංවර්ධන නිලධාරිනී ලුෂාකා අභයසුන්දර කැලණිය ප්‍රාදේශීය ලේකම් කාර්යාලයෙහි මුල් ළමාවිය සංවර්ධන නිලධාරිනී එස්. ගයනි යන මහත්ම මහත්මීන් ඇතුළු පිරිසක්ද සහභාගි වූහ.  ",
    "URL": "https://www.lankadeepa.lk/latest_news/දරුවන්ගේ-දවසේ-කිරිබත්ගොඩ-දරුවන්ට-අත-පිරෙන්න-තෑගි/1-640844",
    "Category": "latest_news"
}