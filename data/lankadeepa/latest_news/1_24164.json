{
    "Source": "www.lankadeepa.lk",
    "Timestamp": "2021 සැප්තැම්බර් මස 30",
    "Headline": "’’ෆයිසර්’’ ලක්ෂ 04ක් මෙරටට",
    "News Content": "( ටී.කේ.ජී.කපිල )ලෝක සෞඛ්‍ය සංවිධානයේ \"කොවැක්ස් \" පහසුකම යටතේ , ශ්‍රී ලංකාවට ප්‍රදානය කළ \" ෆයිසර් \" එන්නත් මාත්‍රා ලක්ෂ 04ක් අද (30) උදෑසන එමිරේට්ස් ගුවන් සේවයේ භාණ්ඩ ප්‍රවාහන ගුවන් යානයක් මගින් සෞඛ්‍ය අමාත්‍යාංශය වෙත එවා ඇති බව මහාචාර්ය චන්න ජයසුමන රාජ්‍යය අමාත්‍යාංශයේ ප්‍රකාශකවරයෙකු පැවසීය .කිලෝ ග්රැම් 5,356 ක් බරැති මෙම එන්නත් තොගය , පෙට්ටි 77 ක අසුරා තිබුණි .නෙදර්ලන්තයේ ඇම්ස්ටර්ඩෑම් නුවර සිට මෙම එන්නත් තොගය ගුවන් මගින් මුලින්ම එක්සත් අරාබි එමීර් රාජ්‍යයේ ඩුබායි වෙත එවා තිබුණි .ඉන්පසුව මෙම එන්නත් තොගය එතැන් සිට එමිරේට්ස් ගුවන් සේවයේ ඊ.කේ.- 650 දරන භාණ්ඩ ප්‍රවාහන ගුවන් යානය මගින් අද (30) උදෑසන 08.35 ට කටුනායක ගුවන් තොටුපළ වෙත රැගෙන පැමිණ තිබුණි . ගුවන් යානයෙන් මෙම එන්නත් තොගය ගොඩ බෑමෙන් පසුව , ගුවන් තොටුපළ ගුවන් භාණ්ඩ අංශයේ ශීතකරණ තුළ තැන්පත් කිරීමට පියවර ගෙන තිබූ අතර , ඉන්පසුව සෞඛ්‍ය අමාත්‍යාංශයේ ශීතකරණ පහසුකම් සහිත ලොරි රථ මගින් , ඔවුන්ගේ කොළඹ පිහිටි මධ්‍යම ගබඩා සංකීර්ණය වෙත රැගෙන ගොස් තිබේ .  ",
    "URL": "https://www.lankadeepa.lk/latest_news/’’ෆයිසර්’’-ලක්ෂ-04ක්-මෙරටට/1-600106",
    "Category": "latest_news"
}