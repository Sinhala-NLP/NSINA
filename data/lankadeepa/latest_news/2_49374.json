{
    "Source": "www.lankadeepa.lk",
    "Timestamp": "2019 අප්‍රේල් මස 03",
    "Headline": "බොරදියේ මාළු බෑවොත් වෘත්තීය ක්‍රියාමාර්ග ගන්නවා",
    "News Content": "විනීතා එම් ගමගේ            පවතින බරපතල තත්ත්වය යටතේ විදුලිබල මණ්ඩලයේ ඉංජිනේරුවන් ඇතුළු ඉහළ නිලධාරින් පද්ධතිය කඩා වැටීම වළකාලීමට මෙහෙයුම් මැදිරියක සිටිය යුතු නමුත් ඔවුන්ට සිදුව ඇත්තේ උසාවියේ පෙනී සිටීමට යැයි ලංකා විදුලිබල මණ්ඩල ඉංජිනේරු සංගමයේ සභාපති සෞම්‍ය කුමාරවඩු මහතා පැවැසීය. විදුලි අර්බුදයට 50% රජය වගකිව යුතු බව ද මහජන උපයෝගීතා කොමිසම ද ඒ හා සමානව වගකිව යුතු බව ද හෙතෙම කියා සිටියේය. මේ අර්බුදය නිසා රටට සිදුව ඇති පාඩුව බිලියන 45 ක් පමණ වන බව ද සභාපතිවරයා පැවසීය.විදුලි අර්බුදයෙන් රට මුදවා ගැනීමට කිසිදු පියවරක් නොගන්නා බලධාරින් හදිසි විදුලිය මිලදී ගැනීම් වලින් බොරදියේ මාළු බෑමට බලා සිටින බවත් එවැනි දේ සිදුකර ජනතාව කබලෙන් ලිපට දැමීමට උත්සාහ කළහොත් දෙවරක් නොසිතා වෘත්තිය ක්‍රියාමාර්ගවලට එළැඹෙන  බව ද කුමාරවඩු මහතා පැවසීය. රටේ විදුලි බල ඉල්ලුම සඳහා විසඳුමක් වන කිසිදු බලාගාරයක් ඉදි නොකිරීමත්, ඉදිකිරීමට සුදානමින් තිබු බලාගාර නවතා දැමීමත් ඉංජිනේරුවන්ගේ සැලසුම් ඉවත දමා ව්‍යාපාරික සැළසුම් ක්‍රියාත්මක කිරීමට යාමත් නිසා මේ වනවිට විදුලිබල කේෂ්ත්‍රය දැවැන්ත අර්බුදයකට අද වැටී ඇතැයි ද කුමාරවඩු මහතා කීය. වසරකට මෙගාවොට් 150 ක් 200 ක් අතර ප්‍රමාණයක් අලුතින් ජාතික පද්ධතියට  බලාගාර ලෙසින් එකතු විය යුතුව තිබියදී එය කරගැනීමට අපොහොසත්ව විදුලිය කැපීමට හේතුව පෑවිල්ල හෝ නොරොච්චෝල බලාගාරයේ යන්ත්‍රයක දෝෂයක් බව පැවසීම ජනතාව ගොනාට ඇන්දවීමක් බව ද ඔහු කියා සිටියේය. විදුලි බල පනත අනුව රටට අවශ්‍ය බලාගාර සෑදිය යුතු දීර්ඝකාලින අඩු වියදම් විදුලි ජනන (බලාගාර) සැලැස්ම අනුව බව කී කුමාරවඩු මහතා ලංකා විදුලි බල සැලසුම් ඉංජිනේරුවන් විසින් සකසන මෙම සැලැස්ම 2014 සිටම ඉහළම දේශපාලන පුටුවල සිටින ප්‍රබයන් විසින් අවුල් කිරීමට හා නවතා දැමීමට කටයුතු කර ඇති බවත් පැවසීය. 2018 දී පවා එම සැලසුම මහජන උපයෝගිතා කොමිසම විසින් අනුමත කරනු ලැබුයේ තම සංගමය දැඩි වෘත්තීය සමිති ක්‍රියාමාර්ගවලට එළැඹීමෙන් පසුව බව ද ඔහු සඳහන් කළේය. බලගාර සැළසුම් හැදීමේ දී හා අනුමත කිරීමේ දී පසුගිය වසර කිහිපය තූල එම කොමිසම ක්‍රීයාකර ඇති ආකාරය නීති විරෝධී බව ද ඔවුන් අදාල පනත් උල්ලංඝණය කර ඇති බව ද නීතිපතිවරයා විසින් ඉකුත් වසරේ තහවුරු කළ බව ද අවසානයේ කොමිසම දූෂිත අධ්‍යක්ෂ ජනරාල්වරයා ඉවත් කළ නමුත් මේ වනවිට කොමිසම යළි ඔහු පත් කර ඇති බව ද හෙතෙම කියා සිටියේය.   ",
    "URL": "https://www.lankadeepa.lk/news/බොරදියේ-මාළු-බෑවොත්-වෘත්තීය-ක්‍රියාමාර්ග-ගන්නවා/101-548279",
    "Category": "latest_news"
}