{
    "Source": "www.lankadeepa.lk",
    "Timestamp": "2019 ඔක්තෝබර් මස 10",
    "Headline": "ජේතවන ස්තූපයේ අකුණු සන්නායකයට හානි කරයි",
    "News Content": "(අතුල බණ්ඩාර)අනුරාධපුරයේ ඓතිහාසික ජේතවන ස්ථූපයේ අකුණු සන්නායකයට හානි සිදුකොට ඊට නුදුරින් තිබෙන පෞරාණික අතින් වැදගත් යතුරු පොකුණ පතුලේ ගල් පුවරු ගැලවූ පුද්ගලයෙකු සැකපිට ප්‍රශ්න කිරීම සඳහා අත්අඩංගුවට ගෙන ඇත.අනුරාධපුර මූලස්ථාන පොලීසියේ හීරෝ පොලිස් නිල සුනඛයාගේ සහායද ඇතිව උඩමළුව පොලිස් ස්ථානයේ නිලධාරීන් රුවන්මැලිසෑය පොලිස් මුරපොළේ නිලධාරීන් සමග එක්ව අත්අඩංගුවට ගත් මේ සැකකරු හෝමාගම, මාගම්මන ප්‍රදේශයේ පදිංචි 43 හැවිරිදි අයකු බව අනාවරණය වී තිබේ. ජේතවන ස්ථූපයේ දකුණු ආසන්නයේ පහළම පේසාවළල්ලෙන් සලපතල මළුව තුළට භූගත කර තිබෙන අකුණු සන්නායකයේ තඹ පටිය ගැලවීමට සැකකරු දැරූ උත්සාහයේදී එම ස්ථානයට සුළුහානි සිදුවී තිබේ. සංරක්ෂණය කර තිබෙන යතුරු පොකුණේ පතුලට බැසීමට හැකි වන අයුරින් සකස් කර තිබෙන පඩි පෙළ පාමුළ අතුරා තිබූ ගල් පුවරු ගැලවීම නිසා ඒවා වෙනස් වී තිබේ.ඉකුත් 06 වැනිදා රාත්‍රියේ සැකකරු සිදුකර තිබූ මේ හානි මධ්‍යම සංස්කෘතික අරමුදලේ ජේතවන ව්‍යාපෘතියේ සේවකයින් දැක ඇත්තේ (07) උදේ වරුවේදීය.ඔවුන් ඒ බව එහි ආරක්ෂක අංශයේ නිලධාරීන්ට දැනුම් දීමෙන් පසු එම නිලධාරීන් ජේතවන ව්‍යාපෘතියේ කළමනාකාර එච්.එම්.එම්. හේරත් මහතාට දැනුම් දී තිබිණි. ඒ මහතා පැමිණ පරීක්ෂා කිරීමෙන් අනතුරුව සිදුකර තිබෙන පුරාවස්තු හානිය ගැන අනුරාධපුර මූලස්ථාන පොලීසියට පැමිණිලි කර තිබිණි. යතුරු පොකුණේ ගල් පුවරු දෙකක් අතර ඔබා තිබූ මුදල් පසුම්බියක් හමුවී තිබුණු අතර එම මුදල් පසුම්බියේ සැකකරුගේ ජාතික හැඳුනුම්පතද තිබී ඇත. ඒ ඔස්සේ පරීක්ෂණ සිදුකළ පොලිස් නිලධාරීන් හීරෝ නිල සුනඛයාට එම මුදල් පසුම්බිය ඉවකරන්නට දුන් පසු සුනඛයා ඉව ඔස්සේ ජේතවන ස්ථූපය ආසන්නයේ රථ ගාලේ පොදු වැසිකිළිය ළඟට ගොස් නැවතී තිබිණි.අදාළ හැඳුනුම්පත රථ ගාලේ වෙළඳාම් කරන පුද්ගලයින්ට පෙන්වා ඡායාරූපයේ සිටින පුද්ගලයා පිළිබඳ විමසීමේදී 7 දා පෙරවරුවේ ඔහු ඒ අවට ගැවසුණු බව ඔවුන් පවසා ඇත. වැඩිදුරටත් පරීක්ෂණ කිරීමේදී අවට කැලෑ ප්‍රදේශයක සිටි සැකකරු හසුවී ඔහුගේ මුදල් පසුම්බිය හා ජාතික හැඳුනුම්පත ඔහුට පෙන්වූ විට එය තමන්ගේ බව ඔහු පිළිගත් බවත් අකුණු සන්නාහකය ගැලවීමට සහ යතුරු පොකුණේ ගල් පුවරු ගැලවීමට උත්සාහ කළේ තමන් බව ඔහු පිළිගත් බවත් පොලීිසිය කියයි. ප්‍රශ්න කරද්දී සැකකරු මානසික රෝගියෙකු ලෙස හැසිරුණු බවත් වැඩිදුර පරීක්ෂණ සඳහා ඔහු අනුරාධපුර මූලස්ථාන පොලීසියට බාර දුන් බවත් උඩමළුව පොලීසිය පවසයි.උතුරුමැද නියෝජ්‍ය පොලිස්පති සෙනරත් සඳුන්ගහවත්ත සහ අනුරාධපුර පොලිස් අධිකාරි පී.ආර්.පී. සේනානායක යන මහත්වරුන්ගේ උපදෙස් අනුව උඩමළුව පොලීසියේ ස්ථානාධිපති පොලිස් පරීක්ෂක ඉඳුනිල් හේමතිලක මහතාගේ මෙහෙයවීම මත රුවන්වැලි සෑය පොලිස් මුරපොළේ ස්ථානාධිපති පොලිස් පරීක්ෂක සරත් ධර්මසිරි, උපපොලිස් පරීක්ෂක සමන් ජයසිංහ, සැරයන් ජගත් (33614), කොස්තාපල්වරුන් වන ආනන්ද (58345), දේශප්‍රිය (33616) සහ පොලිස් නිල සුනඛ හීරෝ බාරව සිටින කොස්තාපල් සධීර (81170) යන මහත්වරු මේ ගැන පරීක්ෂණ සිදුකොට සැකකරු අත්අඩංගුවට ගැනීමට කටයුතු කළහ.  ",
    "URL": "https://www.lankadeepa.lk/latest_news/ජේතවන-ස්තූපයේ-අකුණු-සන්නායකයට-හානි-කරයි/1-558542",
    "Category": "latest_news"
}