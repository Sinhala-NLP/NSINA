{
    "Source": "www.lankadeepa.lk",
    "Timestamp": "2017 නොවැම්බර් මස 06",
    "Headline": "මඩාටුගම දැරියට ජාතික පාසලක් සමඟ නිවසක්",
    "News Content": " (රංග චතු)නිරාහාරව පාසල් පැමිණ සිටියදී වමනය කිරීම නිසා, ගැබ් ගෙන ඇතැයි පවසමින් පාසලෙන් ඉවත් කරන ලද කැකිරාව මඩාටුගම ප්‍රදේශයේ සිසුවිය අද (6) සිට අනුරාධපුර නගරයේ ජාතික පාසලක් වන අනුරාධපුර මධ්‍ය මහා විද්‍යාලයට ඇතුළත් වී  අධ්‍යාපනය ලබා ගැනීම සඳහා අවස්ථාව ලැබී තිබේ.කාන්තා හා ළමා කටයුතු ඇමැතිනි චන්ද්‍රාණි බණ්ඩාර මහත්මියගේ නිවෙසේ දී මෙම දැරියගේ ඉගෙනීම් කටයුතු සඳහා අවශ්‍ය පොත්පත්, පාසල් උපකරණ තොගයක් හා කුලී වැඩ කරමින් ජීවත් වන දෙමව්පියන්  වියළි ආහාර ඇතුළු භාණ්ඩ තොගයක් ද පරිත්‍යාග කෙරිණි. මීට අමතරව එම දියණිය ජීවත් වු කටුමැටි නිවස වෙනුවට අංග සම්පුර්ණ නිවසක් ඉදිකර දීම සඳහා කටයුතු කර ඇති බවද එහි දී අනාවරණය කෙරිණි.මෙම අවස්ථාවේ දී මාධ්‍ය වෙත අදහස් දැක්වු  කාන්තා හා ළමා කටයුතු ඇමැතිනි චන්ද්‍රානි බණ්ඩාර මහත්මිය මෙසේ පැවසීය.එම පාසලේ විදුහල්පතිනිය ගත් ක්ෂණික තීරණයක් නිසා මෙම දරුවාට විශාල හානියක් සිදු වූවා. ඒ හරහා අධ්‍යාපන අමාත්‍ය අකිල විරාජ කාරියවසම් මහතා අනුරාධපුර දිස්ත්‍රික්කයේ තිබෙන ප්‍රධානම පාසලට මේ දරුවාට ඇතුළත් වීමට අද (6) ඉඩ සලසා දී තිබෙනවා. අධ්‍යාපන කටයුතු කරගෙන යාම සඳහා නේවාසික පහසුකම් හා ශිෂ්‍යාධාරයක් ද ලබා දී තිබෙනවා. මේ දියණියගෙන් මා ඉල්ලීමක් කර සිටින්නේ, හොදින් අධ්‍යාපන කටයුතු වල නිරත වී ශක්තිමත් අධ්‍යාපනයක් ලබා රටට වැඩදායි පුරවැසියකු වන්න කියාය. මා සජිත් ප්‍රේමදාස ඇමැතිවරයාට කතාකර මෙම දැරියගේ නිවස අංග සම්පුර්ණ නිවසක් ලෙස ඉදිකර දෙන්න මේ වන විට කටයුතු සූදානම් කර තිබෙනවා.රජයක් විදියට මෙවැනි තත්ත්වයන් පිළිබඳව ක්ෂණිකව අපව දැනුවත් කළේ මාධ්‍යයි.  ඒ නිසා ජනමාධ්‍යයට ද මේ අවස්ථාවේ දී මා ස්තූතිවන්ත වනවා. මෙවැනි තත්වයකට පැමිණිමට මේ දරුවාට වරම් ලැබුණේ මෙම පුවත මාධ්‍ය මගින් ප්‍රචාරය කිරීම නිසයි.ඒ වගේම රටේ සමස්ත විදුහල්පති විදුහල්පතිනියන් , ගුරුවර ගුරුවරියන්ගෙන් මා විශේෂ ඉල්ලීමක් කරනවා. මේ වගේ අවස්ථා වලදී මේ ආකාරයෙන් ක්ෂණික තීන්දු තීරණ ගන්න එපා කියා. මේ අපි හැමෝගෙම දරුවෝ. ඒ පිළිබඳව කරුණු සොයා බලා අවශ්‍ය තීන්දු තීරණ ගත යුතු වනවා. මෙවැනි සිදුවීම් නිසා දරුවන්ගේ අනාගතය සම්පුර්ණයෙන් ම විනාශ වී යනවා. එවැනි අවස්ථා පිළිබඳව ද අප දැක තිබෙනවා. කාන්තා හා ළමා කටයුතු ඇමැතිනි විදියටත්, මවක් විදියටත් මා බෙහෙවින්ම සතුටු වනවා මෙවැනි සත්කාරයකට දායක වීමට අවස්ථාව ලැබීම පිළිබඳව.මේ සම්බන්ධයෙන් අදහස් දැක්වු  එම දැරියගේ මව හඩා වැළෙපෙමින් කියා සිටියේ ළමා හා කාන්තා ඇමැතිතුමිය, අධ්‍යාපන ඇමැතිවරයා ඇතුළු සියලු දෙනා මේ කළ උතුම් සත්කාරයට බොහෝ ස්තුතිවන්ත වන බවයි. මේ සියලු දේ හොදින් සිතට ගෙන හොඳ අධ්‍යාපනයක් ලබා ගන්නා ලෙසද තම දරුවාගෙන් ද මේ අවස්ථාවේ ඉල්ලා සිටින  බව ඇය වැඩිදුරටත් පැවසුවාය.   ",
    "URL": "https://www.lankadeepa.lk/latest_news/මඩාටුගම-දැරියට-ජාතික-පාසලක්-සමඟ-නිවසක්/1-519925",
    "Category": "latest_news"
}