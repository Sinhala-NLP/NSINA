{
    "Source": "www.lankadeepa.lk",
    "Timestamp": "None  2015 මාර්තු මස 17",
    "Headline": "‘ඇමෙරිකාවට ගියොත් විදුලි පුටුවේ‘",
    "News Content": "තමන්ට ඇමෙරිකා  පුරවැසිකම ඇති නිසා  ඇමෙරිකාවට ගොස් ජීවත් වීමේ හැකියාව  තිබුණද ඇමෙරිකාවට ගියොත්  ඉන්නට සිදු වන්නේ විදුලි පුටුවේ  යැයි හිටපු ආරක්ෂක ලේකම් ගෝඨාභය  රාජපක්ෂ මහතා දෙරණ රූපවාහිනීයේ 360 වැඩසටහනට සහභාගී වෙමින් කීවේය.වැඩසටහන මෙහෙයවු  සංඛ අමරසිංහගේ ප්‍රශ්නයකට  පිළිතුරු දෙමින් තමන් ශ්‍රී ලංකාවේද පුරවැසියකු බවත්  කොටි ත්‍රස්තවාදය විනාශ කර යුද්ධය අවසන් කිරීම නිසා  ඇමෙරිකාවට හෝ වෙනත් රටකට තමන් පැමිණෙන තෙක්  විදේශ රටවල සිටින ත්‍රස්තවාදීන් බලා සිටින බවත්  කීය. මහා පරිමාණ  මත්ද්‍රව්‍ය ජාවාරම් කරුවකු වු ‘වෙලේ සුදා‘ ඇල්ලුවේ  තමාගේ කාලයේ බවත් ජනාධිපතිවරණය පැවැත්වෙද්දී  ඔහු පකිස්ථානයේදී  ආරක්ෂක බලධාරීන් විසින් අත්අඩංගුවට  ගත් බව තමන්ට දැනුම් දුන් බව කී ආරක්ෂක ලේකම් වරයා ඒ පිළිබඳ හුවමාරුවු ලියකියවිලි  ආරක්ෂක අංශ භාරයේ  ඇති බවත් කීය.ජනාධිපතිවරණ අත්ඩංගුවට පත්ව සිටි වෙලේ සුදා ශ්‍රී ලංකාවට ගෙන ඒමට නොහැකි වු බවත් ඔහු අල්ලා ගැනීමට පකිස්තානය ,ඩුබායි  යන රටවල් හා එක්වතමන් බරපතල ක්‍රියාදාමයක් දියත් කළ බව රාජපක්ෂ මහතා කීය.2005දි තමන් ආරක්ෂක ලේකම් ධුරයට පත් වු දිනයේ සිට  ඉන් නික්ම යන තෙක්ම  වාර්ෂිකව තමන්ගේ වත්කම් බැරකම්  ප්‍රකාශන නිවැරදිව ජනාධිපති ලේකම්වරයාට භාරදී ඇති බවත් ඒවා සසඳා බලන ලෙස චෝදනා  කරන උදවියගෙන් ඉල්ලා සිටින බවත්  හේ පැවසීය.අයථා ලෙස උපයාගත් මුදලක් හෝ දේපළක් ලංකාවේ  හෝ විදේශ රටක ඇත්නම් ඒවා පහසුවෙන් සොයාගත හැකි බවත් රාජපක්ෂ මහතා වර්තමානය වන විට තමන් ඇති කළ ව්‍යාපෘති වල අද තත්ත්වය දකින විට තමන්ට  කණගාටුවක් ඇති වන බව කීවේය.ගාලු වරායේ පාවෙන අවි ගබඩාව ගැන සඳහන් කළ ගෝඨාභය රජපක්ෂ මහතා එය ලංකාවේ සාර්ථක ව්‍යාපාරයක් බවත් රට සල්ලි උපයා ලබා  ගත හැකි  මට්ටමට වර්ධනය කළ බවත් මෙම පාවෙන අවි ගබඩාව ගැන බ්‍රිතාන්‍ය මහ කොමසාරිස්වරයා පවා  තමන් සමඟ ධනාත්මක ලෙස සාකච්ඡා කළ බවත් කීය.එය සෝමාලියා මුහුදු කොල්ලකරුවන්ගේ තර්ජනයට මුහුණදීම සඳහා  ඇති කළ බවද වාණිජ්‍ය නැව් වලට ආරක්ෂාව සපයන පෞද්ගලික සී මාර්ෂල්වරුන් ගාලු වරායේදී ගොඩ බැස ඔවුන්  අවි ආයුධ නැවට භාර දීමෙන් ලංකාවටම රට සල්ලි ලැබෙන බවත් පාවෙන අවි ගබඩාව ලෙස  අවි ගබඩාව හැදින්වීමෙන් වැරැදි   තේරුමක් ලැබෙන බවත් ඔහු කීවේය.මේ සඳහා නාවික හමුදාව යොදා නොගත්තේ ඇයි දැයි  ඇසු ප්‍රශ්නයට පිළිතුරු දුන් රාජපක්ෂ මහතා වෙළෙද නැව් වලට ආරක්ෂාව සැපැයීම සඳහා  නාවික හමුදාව යොදා ගැනීම ලෝකයේ කිසිම රටක  සිදු නොකරන බවත්  එවැනි ආරක්ෂාවක්  ලබා දුන් විට එය වෙළෙද නෞකාවක්  නොව යුද නෞකාවක් බවට පත්වෙන බවත් සඳහන් කළේය. වීඩියෝ අනුග්‍රහය - දෙරණ රූපවාහිනිය ",
    "URL": "https://www.lankadeepa.lk/latest_news/‘ඇමෙරිකාවට-ගියොත්-විදුලි-පුටුවේ‘/1-303365",
    "Category": "latest_news"
}