{
    "Source": "www.lankadeepa.lk",
    "Timestamp": "2018 දෙසැම්බර් මස 06",
    "Headline": "හොඳම විසඳුම ජනතා පරමාධිපත්‍යයට ඉඩදීමයි",
    "News Content": "(තිළිණි ද සිල්වා සහ රංජන් කටුගම්පොළ) රට තුළ ඇති වී තිබෙන ව්‍යවස්ථාදායක අර්බුදයට විසඳුමක් ලබා  ගැනීමට අධිකරණයෙන් දිය හැකි හොඳම විසඳුම වන්නේ ජනතාවට සිය ජනතා පරමාධිපත්‍යය අනුව කටයුතු කරන්න අවස්ථාව  ලබාදීම යැයි ජනාධිපති නීතීඥ අලි සබ්රි මහතා අද (06) ශ්‍රේෂ්ඨාධිකරණය  හමුවේ කීය.ජනාධිපති මෛත්‍රීපාල සිරිසේන මහතා විසින් පාර්ලිමේන්තුව විසුරුවා හරිමින් නිකුත් කළ ගැසට් නිවේදනයට අදාළව ඉදිරිපත් වූ පෙත්සම් සත් පුද්ගල ශ්‍රේෂ්ඨාධිකරණ විනිසුරු මඩුල්ල හමුවේ අද (6) තෙවැනි දිනටත් විභාගයට ගැනීම ආරම්භ කළ අතර එහිදී මෙම පෙත්සම් වලට එරෙහි අතරමැදි පෙත්සම්කාර මහාචාර්ය ජගත් වැල්ලවත්තගේ මහතා වෙනුවෙන් ජනාධිපති නීතීඥවරයා මේ බව කියා සිටියේය.එහිදී වැඩිදුරටත් අදහස් දැක්වූ ජනාධිපති නීතීඥවරයා මෙසේ ද කීය. මෙවැනි ව්‍යවස්ථාදායක අර්බුදයකදී කළ යුත්තේ ජනතාවටම සිය පරමාධිපත්‍යය බලය අනුව කටයුතු කිරීමට අවස්ථාව ලබා දීමයි. ඒ නිසා ඇති වී තිබෙන මේ අර්බුදයට විසඳුමක් ලබා දෙන්නැයි අපි අධිකරණයෙන් ඉල්ලා සිටිනවා.19 වැනි ආණ්ඩුක්‍රම ව්‍යවස්ථා සංශෝධනයේ දී වගඋත්තරකාර පාර්ශ්වය පවා ඡන්දය ලබා දී තිබෙනවා. මෙවැනි ව්‍යවස්ථාදායක අර්බුද හා සමාන අර්බුද වරෙක ඉන්දියාවෙත් ඇති වූවා. එවිට එරට සියලු පාර්ලිමේන්තු මන්ත්‍රීවරුන් යෝජනාවක්  සම්මත කරගෙන ජනාධිපතිවරයා හරහා පාර්ලිමේන්තුව විසුරුවා හැරීමෙන් පසුව මහ මැතිවරණයකට ගියා. ඒ අනුව මේ අර්බුදය නිම කරන්න  අධිකරණය විසින්. ජනතාවටම අවස්ථාව ලබා දිය යුතුයි.  මැතිවරණයකට යන්න ඕනේ නැහැ කියන්නේ මැතිවරණයකට යන්න බය අයයි, ඒ වගේම ජනතාව අතරේ විශ්වාසය නැති අය යැයි ද ජනාධිපති නීතීඥ අලි සබ්රි මහතා කීය. අතරමැදි පෙත්සම්කාර මහාචාර්ය ජී.එල්.පීරිස් වෙනුවෙන් ජනාධිපති නීතීඥ සංජීව ජයවර්ධන මහතාද , උදය ගම්මන්පිල මහතා වෙනුවෙන් ජනාධිපති නීතීඥ මනෝහාර ද සිල්වා මහතා පෙනී සිටියහ.  ",
    "URL": "https://www.lankadeepa.lk/latest_news/හොඳම-විසඳුම-ජනතා-පරමාධිපත්‍යයට-ඉඩදීමයි/1-541729",
    "Category": "latest_news"
}