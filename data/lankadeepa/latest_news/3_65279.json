{
    "Source": "www.lankadeepa.lk",
    "Timestamp": "2017 අගෝස්තු මස 04",
    "Headline": "අනුරාධපුරයට පානීය ජලය මහවැලියෙන්",
    "News Content": "( බී.ජී. චතුරංග )වියළි කාලගුණය හේතුවෙන් පීඩාවට පත් වූවන් සිටින අනුරාධපුර නගරයට බීමට ජලය තිබෙන්නේ තව සති තුනකට පමණක් බව ජනාධිපති මෛත්‍රිපාල සිරිසේන මහතා පවසයි.“අද වන විට අනුරාධපුර දිස්ත්‍රික්කයේ තිබෙන සියලු ජලාශවල ජල මට්ටම සීඝ්‍රයෙන් පහත බැස තිබෙනවා. මෙම පානීය ජල අර්බුදය හේතුවෙන් මා ඊයේ මහවැලි අධ්‍යක්ෂ ජනරාල්වරයා කැඳවා  කොත්මලේ සිට තිබෙන ජලාශවල ජල මට්ටම විමසා එතුමාට උපදෙස් ලබා දුන්නා කුමන ප්‍රශ්නයක් තිබුණත් ඉහළ ජලාශවල තිබෙන සුළු ජල මට්ටමෙන් හෝ අනුරාධපුරයට ජලය ලබා දී අනුරාධපුර නගරයේ තිබෙන පානීය ජල ප්‍රශ්නය විසඳන්න කියලා““පසුගිය සතියේදී මා අනුරාධපුරයට පැමිණ කැබිතිගොල්ලෑව, හොරොව්පොතාන ප්‍රදේශ වලට ගොස් දැනගත් තොරතුරු වලට අනුව තමයි තීරණය කළේ ලංකාවේ නියඟයෙන් පීඩාවට ලක්ව සිටින පවුල් ලක්ෂ 05ක් සඳහා වෙනම වියළි ආහාර සළාකයක් ලබාදෙන්න.“සිසුවියකගේ ඉල්ලීම පරිදි අනුරාධපුර නිවත්තකචේතිය මහා විද්‍යාලයට බස් රථයක් ලබා දීමේ උත්සවයකට අද (4) සහභාගී වෙමින් ජනපතිවරයා මේ බව කීය.  “මීට මාස දෙකකට පෙර මා අනුරාධපුරයට පැමිණ ශරීර සුවතා ඇවිදින මංතීරුවක් විවෘත කළ අවස්ථාවේදී නිවත්තකචේතියේ සිසුන්ද එම අවස්ථාවට එක්ව සිටියා. මම ඒ දරුවන් සමඟ කතා කරන විට එක් දියණියක් කිව්වා අපේ පාසලට බස් රථයක් ලබාදෙන්න කියලා. මම එම අවස්ථාවේදී එම දියණියට පොරොන්දු වුණා බස් රථයක් ලබාදෙන බවට. ඒ අනුවයි අද මෙලෙස බස් රථයක් ලබාදුන්නේ. “පරිත්‍යාග කෙරුණු මෙම බස් රථයේ නැගී ජනාධිපතිවරයා නිවත්තකචේතිය විද්‍යාලයට පැමිණීම මෙහිදී විශේෂත්වයක් විය. ජනාධිපතිවරයාගේ මෙම ඉල්ලීම කළ සිසුවියට බස් රථයේ යතුර ලබාදීම එම උත්සව අවස්ථාවේදි සිදු කෙරිණි.  ",
    "URL": "https://www.lankadeepa.lk/latest_news/අනුරාධපුරයට-පානීය-ජලය-මහවැලියෙන්/1-516052",
    "Category": "latest_news"
}