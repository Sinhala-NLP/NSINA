{
    "Source": "www.lankadeepa.lk",
    "Timestamp": "2020 ජුලි මස 19",
    "Headline": "ගමේ බණ්ඩයියාට තියෙන නීතිය දේශපාලනඥයින්ට නැද්ද",
    "News Content": "(පුෂ්පකුමාර ජයරත්න )පුරාවිද්‍යා ස්මාරක වලට සිදු කරන හානි සම්බන්ධයෙන් ගමේ අහිංසක බණ්ඩයියා වැනි පුංචි මිනිස්සුන්ට ක්ෂණිකව ක්‍රියාත්මක වන පුරාවිද්‍යා දෙපාර්තමේන්තුවේ නීතිය දේශපාලනඥයින් වැනි ලොකු මිනිස්සුන්ට ක්‍රියාත්මක නොවන්නේ මන්දැයි කුරුණෑගලට වැඩම කළ ජාතික බොදුබල සේනා සංවිධානයේ කැඳවුම්කරු ගලගොඩඅත්තේ ඥානසාර හිමියෝ ප්‍රශ්න කළහ. කුරුණෑගල රාජධානියේ ඉපැරැණි රාජසභා මණ්ඩපය සහිත ගොඩනැගිල්ලට සිදු කර ඇති හානිය නිරීක්ෂණය කිරීමට පැමිණි අවස්ථාවේදී  උන්වහන්සේ මේ ප්‍රශ්නය නැඟූහ.  උතුරු  සහ නැගෙනහිර පළාත් වල තිබෙන බෞද්ධ පුරා වස්තු අන්‍යාගමිකයන් විසින් ඉවක් බවක් නැතිව ඩෝසර් කොට විනාශ කරත්දී ඒ ⁣විනාශයම දකුණේ බෞද්ධ දේශපාලනඥයින් විසින් සිදු කිරීම දැඩි සංවේගයට කරුණක් බවද ඥානසාර හිමියන් පැවසූහ. කුරුණෑගල රාජසභා මණ්ඩපයට සිදු කළ හානියට වගකිවයුත්තන් පුරාවිද්‍යා පනතට අනුව අනිවාර්යයෙන් දඬුවම් ලබා දිය යුතු බවද ජනාධිපති ගෝඨාභය රාජපක්ෂ මහතා ඒ සඳහා අවශ්‍ය පියවර ගන්නා තෙක් ජනතාව ජනාධිපතිවරයා දෙස බලා සිටින බවද උන්වහන්සේ සඳහන් කළහ. මේ අවස්ථාවට උලපනේ සුමංගල , වනවාසී රාහුල , කුරුණෑගල ශාසනාරක්ෂක බළ මණ්ඩලයේ ලේඛකාධිකාරී ගිරිහාගම මුණිරතන , නියෝජ්‍ය ලේඛකාධිකාරී වීරපොකුණේ සුමංගල හිමිවරුන්ද සහභාගි වූහ.   ",
    "URL": "https://www.lankadeepa.lk/latest_news/ගමේ-බණ්ඩයියාට-තියෙන-නීතිය-දේශපාලනඥයින්ට-නැද්ද/1-575715",
    "Category": "latest_news"
}