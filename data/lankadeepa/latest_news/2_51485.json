{
    "Source": "www.lankadeepa.lk",
    "Timestamp": "2018 දෙසැම්බර් මස 10",
    "Headline": "ජනමතයට ඇහුම්කන් දෙන්නේ නැතිනම් ජනතාව කොළඹට ගෙන්වනවා",
    "News Content": "(අංජුල මහික වීරරත්න) පාර්ලිමේන්තුව අධිකරණය මෙන්ම ජන මතයට විධායකය ඇහුම්කන් දෙන්නේ නැතිනම් රට පුරා ජනතාව කොළඹට එක්කර ගෙනවිත් ජනතා සටන අරඹන බව එක්සත් ජාතික පෙරමුණේ නායක රනිල් වික්‍රමසිංහ මහතා කොළඹදී අද (10) පැවැසීය. ප්‍රජාතන්ත්‍රවාදය බිඳවැ‍ටීමට එරෙහිව ගොඩනැගෙන ජනබලය එක්සත් ජාතික පෙරමුණට සීමා වී නැති බව කී වික්‍රමසිංහ මහතා පක්ෂ පාට බේද නොසලකා ජනතාව ජනබල මෙහෙයුම වටා පෙළගැසී සිටින බවද අවධාරණය කළේය. එක්සත් ජාතික පෙරමුණේ නායක රනිල් වික්‍රමසිංහ මහතා මේ බව පැවැසූවේ එක්සත් ජාතික පක්ෂයේ රට පුරා පළාත් සභා මන්ත්‍රීවරුන් සමඟ අද (10) පැවැති විශේෂ හමුවකදීය.කොළඹ අරලිය ගහ මන්දිරයේ පැවැති මෙම හමුවේදී වැඩිදුරටත් අදහස් දැක්වූ රනිල් වික්‍රමසංහ මහතා මෙසේද පැවැසීය. ඔක්තෝම්බර් 26 දින ආරම්භ වූ ව්‍යවස්ථා විරෝධි ක්‍රියාව අද රටේ ජනතාවගේ ප්‍රශ්නයක් බවට පත්ව තිබෙනවා.ජනතාවගේ අයිතිවාසිකම් සොරකම් කිරීමක් හැටියටයි අපි මේ තත්ත්වය දකින්නේ. අගමැතිවරයා ඉවත්කිරීමට උත්සහ කිරීම ඇමැතිවරුන් මාරු කිරීමට උත්සහ කිරීම ඇතුළු මේ සියලු කාර්යයන් වලින් පහර ගැසුවේ ජනතාවටයි. පාර්ලිමේන්තුවේ බහුතරය තිබෙන පුද්ගලයා අගමැති ධූරයට පත්කළ යුතුයි.පාර්ලිමේන්තුවට බහුතර බලයක් ලබා දීම තීරණය කරන්නේ ජනතාවයි.අවුරුදු පහකට වරක් පැවැත්වෙන ඡන්දයෙන් කුමන කණ්ඩායමක් බලයට පත් කරනවාද යන්න තීරණය කරන්නේ ජනතාවයි. මේ ක්‍රමය 1948 දී ඩී.එස් සේනානායන අගමැතිවරයා විසින් නිදහස ගෙන ආණ්ඩු ක්‍රමය ආරම්භ කළදා පටන් අපි අනුගමනය කරනවා.විධායක ජනාධිපති ක්‍රමය අහෝසි කළායින් පසුව වෙනත් පක්ෂයකට බහුතර බලය ලැබුණා නම් ඒ අනුව එම ක්‍රමයට ගෞරව කරමින් අගමැතිවරු ජනාධිපතිවරු පත්කළා. ඒ අනුව 2003 වසරේදී චන්ද්‍රිකා බණ්ඩාරනායක කුමාරතුංග මහත්මිය යටතේ අගමැති වශයෙන් පත්වන්නට මටත් අවස්ථාව ලැබුණා.නමුත් අද සිදුව තිබෙන්නේ පාර්ලිමේන්තුවේ අනුමැතිය නොමැතිව රජය විසුරුවා හැරීමයි අගමැතිවරයා මාරුකිරීමට කටයුතු කිරීමයි. මේ රට පාලනය කිරීමට කටයුතු කිරීමයි.ජනාධිපතිවරයාත් මහින්ද රාජපක්ෂත් කළේ පාර්ලිමේන්තුවට පයින් ගසා  මේ රට පාලනය කිරීමට කටයුතු කිරීමයි.මේ ප්‍රජාතන්ත්‍ර විරෝධි ක්‍රියාවට දැන් මුළු රටම විරුද්ධ වෙලා තියෙනවා.පාර්ලිමේන්තුවට එරෙහිව ගොස් රට පාලනය කිරීමට ගත් පියවරට එරෙහිව රටපුරා ජනතා විරෝධය මතුවී තිබෙනවා.  ",
    "URL": "https://www.lankadeepa.lk/news/ජනමතයට-ඇහුම්කන්-දෙන්නේ-නැතිනම්-ජනතාව-කොළඹට-ගෙන්වනවා/101-541953",
    "Category": "latest_news"
}