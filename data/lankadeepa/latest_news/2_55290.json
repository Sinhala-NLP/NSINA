{
    "Source": "www.lankadeepa.lk",
    "Timestamp": "2018 ජුලි මස 24",
    "Headline": "වෛද්‍ය වර්ජනය අගෝස්තු 3 වැනිදා",
    "News Content": "(රංජන් කස්තුරි)වෛද්‍යවරුන්ටත්, සෞඛ්‍ය සේවාවටත් පොදුවේ රටටත් බලපාන ගැටලු 10 කට විසඳුම් ලබාදෙන ලෙස බලකරමින්අගෝස්තු මස 3 වැනිදින සංකේත වැඩවර්ජනයක් ක්‍රියාත්මක කරන බව රජයේ වෛද්‍ය නිලධාරීන්ගේ සංගමය කියයි.මෙම ගැටලුවලට විසඳුම් ලබා දෙන ලෙස ඉල්ලමින් ජනාධිපතිවරයා ඇතුළු ආණ්ඩුවේ බලධාරීන්ට ලිඛිතව කරුණු ඉදිරිපත් කළත් මාසයක් යනතුරුත් ඊට විසඳුමක් නොලැබුණු බව ද රජයේ වෛද්‍ය බලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා කීය. ජාතික ප්‍රතිපත්තියකින් තොරව ජාත්‍යන්තර වෙළෙඳ ගිවිසුම්වලට එළැඹීමට රජය තීරණය කිරීම, නව බදු පනත හරහා රෝගී ජනතාව මත බදු පැටවීම, නව බදු ජනතා සංශෝනයට රජය පියවර නොගැනීම ආදී කරුණු මුල්කර ගනිමින් එම වර්ජනය ක්‍රියාත්මක කරන බව ද ලේකම්වරයා සඳහන් කළේය. ආණ්ඩුවේ ජාත්‍යන්තර වෙළෙඳ ගිවිසුම් නිසා රටම අගතියට පත්වන බව ද විශේෂයෙන් සිංගප්පූරු ගිවිසුම හරහා රටට දැඩි අගතියක් ඇතිවන බව ද වෛද්‍ය හරිත අලුත්ගේ මහතා සඳහන් කළේය. ඉතිහාසයේ කිසිඳු කලෙක සිදු නොවූ අයුරින් වර්තමානයේ දී ආණ්ඩුව රෝගීන් බද්දකට යටත් කර තිබෙන බව ද වෛද්‍යවරුන් මහාපරිමාණ ව්‍යාපාර ගණයට පත්කර ඇතැයි ද ඔහු පැවසීය. මීට අමතරව සෞඛ්‍ය ක්‍ෂේත්‍රයට මෙන්ම පොදුවේ රටටම බලපාන තවත් ගැටලු රැසක් පවතින අතර ඊට විසඳුම් ලබාදීමට රජය අපොහොසත් වී ඇතැයි ද වෛද්‍ය හරිත අලුත්ගේ මහතා කීය.    ",
    "URL": "https://www.lankadeepa.lk/latest_news/වෛද්‍ය-වර්ජනය-අගෝස්තු-3-වැනිදා/1-533249",
    "Category": "latest_news"
}