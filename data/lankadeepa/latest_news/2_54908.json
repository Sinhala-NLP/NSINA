{
    "Source": "www.lankadeepa.lk",
    "Timestamp": "2018 අගෝස්තු මස 07",
    "Headline": "උතුරු මැද ‘වකුගඩු ලෙඩුන්ගෙන්’ අඩකට රෝගය නෑ",
    "News Content": "(රඹෑව මනුල වික්‍රම)උතුරු මැද පළාතේ රෝහල්වලදී සිදුකළ පරීක්ෂණවලදී වකුගඩු රෝගය වැළඳී ඇති බවට හඳුනාගනු ලැබූ රෝගීන්ගෙන් සියයට පනහකට පමණ එම රෝගය වැළඳී නැති බව දෙවනුව සිදුකළ පරීක්ෂණවලදී හෙළිවී ඇතැයි අනුරාධපුරය ශික්ෂණ රෝහලේ වකුගඩු රෝග විශේෂඥ වෛද්‍ය ප්‍රමිල් රාජක්‍රිෂ්ණ මහතා උතුරු මැද පළාත් ප්‍රධාන ලේකම්වරයාට ලිඛිතව දැනුම් දී තිබේ.වකුගඩු රෝගය සම්බන්ධයෙන් එවැනි වැරැදි දත්ත ලැබීමට හේතුව මෙම පරීක්ෂණය සඳහා ප්‍රමිතියෙන් තොර යන්ත්‍ර භාවිත කිරීම බවද විශේෂඥ වෛද්‍යවරයා පළාත් ලේකම්වරයාට යවා ඇති ලිපියෙහි සඳහන් වේ. ජීව රසායන විශ්ලේශක යන්ත්‍ර මිලදී ගැනීමේදී තෝරාගත යුතු මාදිලිය සම්බන්ධයෙන් වසර දෙකක පමණ කාලයක සිට මිලදී ගැනීමේ කමිටුව තීරණයක් ගත නොහැකිව අවුලක පැටලී සිටින බවද එම ලිපියෙහි සඳහන් කරන විශේෂඥ වෛද්‍ය ප්‍රමිල් රාජක්‍රිෂ්ණ මහතා ගුණාත්මක භාවයෙන් ඉහළ යන්ත්‍ර මිලදී ගන්නා ලෙස තමා යෝජනා කරන බවද එහි සඳහන් කර තිබේ.ප්‍රමිතියෙන් තොර යන්ත්‍ර භාවිත කරමින් සිදුකරන මූලික පරීක්ෂණවලදී වකුගඩු රෝගය වැළඳී ඇති බව වැරැදි ලෙස අනාවරණය වීමෙන් රෝගීන් බරපතළ මානසික කඩාවැටීමකට පත්වනබවද විශේෂඥ වෛද්‍යවරයා එම ලිපියෙන් කියා සිටී. මේ අතර විශේෂඥ වෛද්‍ය ප්‍රමිල් රාජක්‍රිෂ්ණ මහතාගේ ලිපියට ප්‍රතිචාර දක්වමින් උතුරු මැද පළාත් සෞඛ්‍ය සේවා අධ්‍යක්ෂ කාර්යාලයේ සැලසුම් වෛද්‍ය නිලධාරී ධම්මික ද සිල්වා මහතාද මේ සම්බන්ධයෙන් සාකච්ඡා කිරීමට හදිසි රැස්වීමක් කැඳවන්නැයි පළාත් ප්‍රධාන ලේකම්වරයාගෙන් ඉල්ලීමක් කර තිබේ.විශේෂඥ වෛද්‍ය ප්‍රමිල් රාජක්‍රිෂ්ණ මහතාගේ ලිපියෙහි සඳහන් කරුණු සත්‍ය නම් උතුරුමැද පළාතේ වකුගඩු රෝගීන් සම්බන්ධයෙන් බරපතළ ගැටලු මතුවන බවද ඒ නිසා යන්ත්‍ර ආනයනය කරන සමාගම්වල නියෝජිතයින්, ජීව දත්ත ඉංජිනේරුවන් හා වෛද්‍යවරුන් හා අදාළ අනෙකුත් පාර්ශ්ව කැඳවා හදිසි රැස්වීමක් පවත්වන්නැයි ද වෛද්‍ය ධම්මික ද සිල්වා මහතා ප්‍රධාන ලේකම්වරයාට යවා ඇති ලිපියෙහි සඳහන් වේ. දැනට භාවිත කරන යන්ත්‍රවල නිවැරැදිභාවය පරීක්ෂා කිරීමට මෙතෙක් ප්‍රකාශ කර ඇති වකුගඩු රෝග පිළිබඳ දත්ත හා ප්‍රතිඵල නැවත පරීක්ෂාවට භාජන කිරීමටත් කඩිනම් පියවරක් ගත යුතු බවද ඔහු කියා සිටී.  ",
    "URL": "https://www.lankadeepa.lk/latest_news/උතුරු-මැද-‘වකුගඩු-ලෙඩුන්ගෙන්’-අඩකට-රෝගය-නෑ/1-534092",
    "Category": "latest_news"
}