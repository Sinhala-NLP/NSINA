{
    "Source": "www.lankadeepa.lk",
    "Timestamp": "2020 ජුනි මස 26",
    "Headline": "විදුලි බල මණ්ඩලයේ උපකරණ තොගයක් කල්එළියේ නිවසක සඟවලා",
    "News Content": "(පුෂ්පකුමාර මල්ලවආරච්චි)ලංකා විදුලිබල මණ්ඩලය සතු රුපියල් ලක්ෂ ගණනක් වටිනාකමක්  ඇති  උපකරණ තොගයක් කල්එළියේ නිවසක සඟවා තිබියදී විදුලිබල මණ්ඩලයේ විමර්ශන ඒකකය සහ පල්ලෙවෙල  පොලීසිය අද(26) දහවල් සොයා ගත්තේය.කල්එළිය නගරයට සමීපයේ පිහිටි ඉඩමක මෙම උපකරණ සඟවා තිබිණි.බස්නාහිර පළාත් බුද්ධි කොට්ඨාස අධ්‍යක්ෂවරයා ලද තොරතුරක් අනුව මෙම වැටලීම කෙරිණි. මෙම දේපළ සොයා ගනු ලැබූයේ අවිවාහක  60 හැවිරිදි පුද්ගලයෙකුගේ නිවසේ හා ඒ අවට පරිශ්‍රයේ සඟවා තිබියදී ය.විදුලි රැහැන්, විදුලි කම්බි, කේබල්,  ඇණ මුරිච්චි,  ප්ලේට් ඇතුළු විවිධ අයිතමයන් ගණනාවක්  සොයාගත් දේපල අතර විය. ඒවායේ වැඩි කොටසක් ලංකා විදුලිබල මණ්ඩලය සතු බවට හැඟවෙන ලාංඡන  ද සටහන් කර තිබිනි. විදුලිබල මණ්ඩලයේ විමර්ශන නිලධාරීහු ඒවා එකින් එක ගණනය කර අනතුරුව සියල්ල වැඩිදුර පරීක්ෂණ සඳහා රැගෙන යාමට පියවර ගත්හ.නිවස හිමිකරු මීට වසර 30 කට පෙර විදුලිබල මණ්ඩලයේ සේවය කර  ඇතැයිද ඒ අවස්ථාවේ අනතුරකට පත්වීමෙන් පසු සේවය හැර ගිය  පුද්ගලකු බවට ද තොරතුරු ලැබී ඇත.  ඔහුට විදුලිබල මණ්ඩලය සතු මේ සා විශාල අයිතමයන් ප්‍රමාණයක් ලැබුණේ කෙසේද යන්න හෙළිකර ගැනීමට වැඩිදුර පරීක්ෂණ පැවැත්වීමට නියමිතය.රුපියල් ලක්ෂ ගණනක් වටිනා බව කියන මෙහි ස්ථිර වටිනාකම ඉදිරි පරීක්ෂණ වලදී හෙළි කර ගැනීමට විමර්ශන නිලධාරීහු  කටයුතු කරමින් සිටිති.වැටලීම කරනු ලැබූ නිවසේ ඉදිකිරීම්  බොහොමයකට විදුලිබල මණ්ඩලය සතු කොන්ක්‍රීට් කණු ඇතුළු දේ යොදාගෙන ඇති බව මෙහිදී දැකිය හැකි විය. එක් ගොඩනැගිල්ලක බාල්ක  සඳහා ද විදුලි කණු යොදා තිබිණි.නිවස හිමිකරු ඊයේ (25) නිවසේ සිටි බවට තොරතුරු ලැබී ඇති අතර, මේවනවිට ඔහු ආගිය තැනක් පිළිබඳව සොයා ගැනීමට පොලිස් පරීක්ෂණ ක්‍රියාත්මක වෙමින් පවතී.   ",
    "URL": "https://www.lankadeepa.lk/latest_news/විදුලි-බල-මණ්ඩලයේ-උපකරණ-තොගයක්-කල්එළියේ-නිවසක-සඟවලා/1-574338",
    "Category": "latest_news"
}