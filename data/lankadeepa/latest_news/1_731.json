{
    "Source": "www.lankadeepa.lk",
    "Timestamp": "2023 සැප්තැම්බර් මස 23",
    "Headline": "’’අල්ලසේ’’   නඩුවලින් බාගයක්ම  අයින් කරගෙන",
    "News Content": "(සුජිත් හේවාජුලිගේ )අල්ලස් හෝ දූෂණ චෝදනා විමර්ශන කොමිෂන් සභාව ගිය වර්ෂයේදී පැවරූ   නඩු 89 කින්  නඩු 45ක්ම   විවිධ හේතු මත ඉල්ලා අස්කරගෙන ඇතැයි  ජාතික විගණන කාර්යාලය පවසයි.කෙසේ  වෙතත් මින්   යළි පවරා ඇත්තේ නඩු  විස්සක්  පමණක් බවද එම කාර්යාලය නිකුත් කළ වාර්තාවක සඳහන්වේ.මේ අතර අල්ලස් කොමිසම පැවරූ නඩු 18 ක චූදිතයන් 2021 වර්ෂයේදී  නිවැරැදිකරුවන්වී තිබූ බවත්  වැරදිකරුවන්වී තිබුණේ නඩු 11ක චූදිතයන් පමණක් බවත්  එම වාර්තාවේ දැක්වේ.අල්ලස් හෝ දූෂණ චෝදනා විමර්ශන කොමිෂන් සභාව  පසුගිය 2021 වර්ෂයේදී නඩු 69 ක් අවසන් කර තිබූ නමුත් ඉන් නඩු හතළිහක් පසුව ඉල්ලා අස් කරගෙන  තිබිණැයි කියන විගණන කාර්යාලය එය මුළු නඩු සංඛ්‍යාවෙන් සියයට පනස් අටක ප්‍රතිශතයක්  බවද   ප්‍රකාශ කළේය.මේ අතර එම කොමිෂන් සභාවේ නීති අංශයේ  වැඩ අවසන් නොකළ ලිපිගොනු 1508ක් පැවතුණු  බවත් ඉන්  ලිපිගොනු  489 ක් වසර පහකට වැඩි කාලයකට අයත්වූ ඒවා බවත්  වාර්තාවේ දැක්වේ.අවසන් නොකළ ලිපිගොනු926ක් පසුගිය වසරේ දෙසැම්බර් 31 දින තෙක්ම  පැවතුණු නමුත්  ඒ පිළිබඳ වාර්තා විගණනයට ඉදිරිපත් නොවුණු බව විගණන  නිලධාරීහු පෙන්වා දෙති.ශ්‍රී ලංකාවේ අල්ලස හා දූෂණය තුරන් කිරීම සඳහා වන ජාතික ක්‍රියාකාරී සැලැස්ම ආරම්භ කර අවුරුදු තුන හමාරක් පමණ ගත වී ඇතත් එහි සඳහන් කාර්යයන් 27 න් ක්‍රියාත්මක කර ඇත්තේ  කාර්යයන් 11 පමණක් බවද   වාර්තාවේ සඳහන් වේ.මේ අතර අල්ලස් හෝ දූෂණ චෝදනා විමර්ශන කොමිෂන්  සභාවේ ජ්‍යෙෂ්ඨ  මට්ටමේ පුරප්පාඩු 36ක්ද  තෘතීක මට්ටමේ පුරප්පාඩු 203ක්ද  ද්විතීක  මට්ටමේ පුරප්පාඩු එකසිය පනස් අටක්ද ප්‍රාථමික මට්ටමේ පුරප්පාඩු පනස් හයක්ද විමර්ශන කාර්ය මණ්ඩල පුරප්පාඩු 15 ක්ද පසුගිය වසරේදී පැවති බව විගණන  කාර්යාලය පවසයි.  ",
    "URL": "https://www.lankadeepa.lk/latest_news/’’අල්ලසේ’’---නඩුවලින්-බාගයක්ම--අයින්-කරගෙන/1-640278",
    "Category": "latest_news"
}