{
    "Source": "www.lankadeepa.lk",
    "Timestamp": "None  2016 අප්‍රේල් මස 03",
    "Headline": "‘ඇඟේ හයියට ආණ්ඩු පෙරළන්න බැහැ‘",
    "News Content": "‘මන්ත්‍රීවරුන්ගේ දීමනා වැඩි කිරිම ගැන ඒකාබද්ධ විපක්ෂයේ මන්ත්‍රිවරු කෑ මොර දෙන්නේ මාධ්‍යයට විතරයි. මාධ්‍ය සංදර්ශන තමයි පවත්වන්නේ නමුත් දිමනාව වැඩි කළොත් කිසි කෙනෙක් දිමනාව ලබා නොගෙන ඉන්නේ නැහැ. එහෙනම් වාහන පර්මිට් එකත් ප්‍රතික්ෂේප කරන්න ඕන. බොරුවට  බෙරිහන් දෙනවා. නමුත් වාහන පර්ම්ටි එක ගන්න ආණ්ඩු පක්ෂ කාර්යාලයේ කැරකෙනවා‘ යැයි ගාල්ල දිස්ත්‍රික් එජාප මන්ත්‍රි හා ගාල්ල දිස්ත්‍රික් සම්බන්ධිකරණ කමිටුවේ සම සභාපති  විජේපාල හෙට්ටිආරච්චි මහතා තම නිවසේ පැවැති සමාජ ආධාර බෙදාදීමේ  රැස්විමකදි පැවසීය.‘ඒකාබද්ධ  විපක්ෂයේ අය  ආණ්ඩු පෙරලන්න සිහින දකිනවා. මේ ආණ්ඩුව වසර පහක් යනකම් තියෙනවා. එහෙම ආණ්ඩු පෙරළන්න බැහැ. ඇඟේ හයියට ආණ්ඩු පෙරළන්න බැහැ. ඒකාබද්ධ විපක්ෂය මේ වන විට දියවෙමින් යනවා. මම නම් කියන්නේ  මන්ත්‍රිවරුන්ට අවශ්‍ය පහසුකම්  ලබා දිය යුතුයි. දැන් බලන්න අම්පාර  යාපනයේ ඉඳලා එන මන්ත්‍රිවරුන්ට ඉන්ධන දිමනාව සඳහා කෙතරම් මුදලක් වැය වෙනවාද කියලා. මටත් අධිවේගි මාර්ගයේ ගමන් බිමන් වලට විශාල වියදමක් යනවා.  රැස්විම් වලට වෙලාවට යායුතුයි. උදේ කොළඹ ඉදලා සවස  නැවත ආසනයේ මළ ගෙවල් මගුල් ගෙවල් වලට යන්න වෙනවා. නැවත ආපසු කොළඹ යන්න වෙනවා. මේ නිසා මන්ත්‍රිවරුන්ට ඒ සදහා පහසුකම් තියෙන වාහනයක් තිබිය යුතුයි. අපි ඇත්ත කථා කළ යුතුයි. දහනායක මහත්තයාලා ඒ කාලයේ දුම්රියෙන් පාර්ලිමේන්තු ගිය බව ඇත්ත. නමුත් දැන් ලෝකය දියුණු වෙලා කාලයත් සමග විශාල සටනක් කිරිමට සිදුවෙලා. වැඩ කරණ මන්ත්‍රිවරුන්ට නම් අවශ්‍ය පහසුකම් ලබා දිය යුතුවෙනවා. ජනතාවට වැඩක්  නොකර නිකන් ඉන්න අය තමයි මේ කෑ ගසන්නේ.‘ යැයිද මන්ත්‍රීවරයා කීවේය.  ",
    "URL": "https://www.lankadeepa.lk/latest_news/‘ඇඟේ-හයියට-ආණ්ඩු-පෙරළන්න-බැහැ‘/1-401790",
    "Category": "latest_news"
}