{
    "Source": "www.lankadeepa.lk",
    "Timestamp": "2020 පෙබරවාරි මස 14",
    "Headline": "දක්ෂිණ අධිවේගයේ මාතර හම්බන්තොට කොටස විවෘත කිරීම 23 දා",
    "News Content": "( +++ සුජිත් හේවාජුලිගේ)දක්ෂිණ අධිවේගී මාර්ගයේ මාතර සිට හම්බන්තොට දක්වා වූ කොටස ලබන 23 වැනිදා සම්පූර්ණයෙන්ම විවෘත කරන බව මාර්ග හා මහා මාර්ග අමාත්‍ය ජොන්ස්ටන් ප්‍රනාන්දු මහතා ලංකාදීපයට ඊයේ පැවැසීය.ජනාධිපති ගෝඨාභය රාජපක්ෂ හා අගමැති මහින්ද රාජපක්ෂ මහත්වරුන්ගේ ප්‍රධානත්වයෙන් මාර්ගය විවෘත කෙරෙන බවද ඇමැතිවරයා ප්‍රකාශ කළේය.මාතර සිට හම්බන්තොට දක්වා වූ මාර්ග කොටස් සියලුම ඇතුළුවීමේ හා පිටවීමේ දොරටු මේ වන විට සකස් කර අවසන් කර ඇතැයි කී ප්‍රනාන්දු මහතා මාර්ගයට සම්බන්ධ අතුරු මාර්ග කිහිපයක් ද කඩිනමින් ඉදි කිරීමට කටයුතු කරගෙන යන බව පැවැසීය.අතුරු මාර්ග ඉදිකිරීමට කැබිනට් අනුමැතිය ලැබී ඇතැයි ද ඔහු කීය.මෙම මාර්ග දිගුව මගින් වරායන් හා ගුවන් තොටුපළවල් අතර භාණ්ඩ ප්‍රවාහනයට මෙන්ම මගී ප්‍රවාහනයට පහසුව සැලසෙන බව මාර්ග හා මාර්ග සංවර්ධන අමාත්‍යාංශය පවසයි.දක්ෂිණ අධිවේගී මාර්ගයේ මාතර සිට හම්බන්තොට දක්වා කොටස් දුර ප්‍රමාණය කිලෝමීටර් 96 කි. මාතර-බෙලිත්ත බෙලිඅත්ත-බරවකුඹුක, බරවකුඹුක - අන්දරවැව, අන්දරවැව -හම්බන්තොට වශයෙන් අදියර හතරක් යටතේ මාර්ගය ඉදි කෙරිණි.මාර්ග දිගුව ඉදිකිරීමට වැය කර ඇති මුදල රුපියල් කෝටි 25,000 කි.මාර්ග සංවර්ධන අමාත්‍යාංශයේ හා මාර්ග සංවර්ධන අධිකාරියේ පූර්ණ සුපරීක්ෂාව යටතේ චීන සමාගම් තුනක් මෙහි ඉදිකිරීම් කටයුතු කළේය.  ",
    "URL": "https://www.lankadeepa.lk/latest_news/දක්ෂිණ-අධිවේගයේ-මාතර-හම්බන්තොට-කොටස-විවෘත-කිරීම-23-දා/1-566011",
    "Category": "latest_news"
}