{
    "Source": "www.lankadeepa.lk",
    "Timestamp": "2020 ජනවාරි මස 07",
    "Headline": "‘රන්ජන්ගේ නිවසින් සොයාගත් දෑ පිළිබඳව සොයන්න කොමිසමක් පත් කරන්න ‘",
    "News Content": "(විනීතා එම් ගමගේ)පාර්ලිමේන්තු මන්ත‍්‍රී රන්ජන් රාමනායක මහතාගේ නිවස පරික්ෂාවේ දී හමුවූ හඬපට වලින් එලි වන තොරතුරු හා එම සිද්ධීන් පිළිබදව සොයා බැලීම සදහා වහාම කොමිසමක්  පත් කරන ලෙස ජනාධීපතිවරයාගෙන් සහ අගමැතිවරයා ඇතුළු රජයෙන් ඉල්ලා සිටින බව තොරතුරු හා සන්නිවේදන තාක්ෂණ රාජ්‍ය අමාත්‍ය ලක්ෂ්මන් යාපා අබේවර්ධන මහතා ප‍්‍රකාශ කළේය.පාර්ලිමේන්තු මන්ත‍්‍රීවරුන් ඇමතිවරුන් අධිකරණය පමණක් නොව තරාතිරමක් නොබලා වෙන වෙනම සියලූ පුරවැසියන්ගේ අභිමානය හා ආරක්ෂාව සැළැස්විය යුතු යැයි ද අබේවර්ධන මහතා කීය. එමෙන්ම මෙම තත්ත්වය හා එයින් හෙළිවන කරුණු වලදී වරදකරුවන් වන සියලූ දෙනාට තරාතිරමක් නොබලා දඩුවම් දිය යුතු යැයි කී රාජ්‍ය අමාත්‍යවරයා අධිකරණය පිළිබදව රටේත් ජනතාවගේත් ඇති විශ්වාසය මේ සිද්ධින් හේතුවෙන් පළුදු වෙමින් පවතින බව ද කියා සිටියේය. ලක්ෂ්මන් යාපා අබේවර්ධන මහතා මේ අදහස් පළ කළේ රජයේ ප‍්‍රවෘත්ති දෙපාර්තමේන්තුවේ අද(8) පැවැති මාධ්‍ය හමුවක දීය.එහි දී තවදුරටත් අදහස් දැක්වූ රාජ්‍ය අමාත්‍යවරයා ජනතා ස්වාධිපත්‍යයට හා පරමාධිපත්‍යයට හානිවන කිසිදු කටයුත්තක් ජනතා නියෝජිතයෙකු විසින් නොකළ යුතු යැයි ද කීය.අලූතින් පත්ව සිටින විපක්ෂ නායකවරයා මෙන්ම ඔවුනගේ පක්ෂයේ නායකයාගේත් යුතුකම වන්නේ මේ පිළිබදව යම් පියවරක් ගැනීම යැයි ද පැවැසීය. තමන් කාලයක් තිස්සේ කළ හෙළිදරව් ද මේ සිද්ධීන් සමග හෙළිවෙමින් පවතින්නේ යැයි ද අල්ලස් කොමිසමේ අධ්‍යක්ෂ ජනරාල්, හිටපු නීතිපති ආදී අය පිළිබදව කියූ දේ හෙලි වී ඇතැයි ද ඒවා නිවැරදි කරගත යුතුව ඇතැයි ද හෙතෙම කියා සිටියේය. පාර්ලිමේන්තු මන්ත‍්‍රීවරයෙක් පත්වූ විට දේශයේ භෞමික අඛණ්ඩතාවයට රකින බවට දිවුරුමක් දිය යුතු බව පෙන්වා දුන් අබේවර්ධන මහතා මන්ත‍්‍රීවරයෙකු පාර්ලිමේන්තුවේ අසුන් ගන්නේ එම දිවුරුමෙන් පසුව යැයි ද කීය. පුද්ගලයෙකු ලෙස අධිකරණය විවේචනය කළ නොහැකි යැයි ද පාර්ලිමේන්තු මන්ත‍්‍රීවරයකුට වුවද ප‍්‍රසිද්ධියේ එවැනි විවේචනයක් කළ නොහැකි වන අතර ඔහුට තම මතය කණ්ඩායමේ දී ඉදිරිපත් කළහැකි වන බව ද පෙන්වා දුන්නේයත මේ පිළිබදව අධිකරණ අමාත්‍යවරයාට ක‍්‍රියාත්මක වීමට බලයක් ඇතැයි ද ඔහු සදහන් කළේය.   ",
    "URL": "https://www.lankadeepa.lk/latest_news/‘රන්ජන්ගේ-නිවසින්-සොයාගත්-දෑ-පිළිබඳව-සොයන්න-කොමිසමක්-පත්-කරන්න-‘/1-563669",
    "Category": "latest_news"
}