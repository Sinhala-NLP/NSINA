{
    "Source": "www.lankadeepa.lk",
    "Timestamp": "None  2015 මැයි මස 11",
    "Headline": "අත්අඩංගුවට ගැනීමෙන් බේරෙන්න ගෝඨා උසාවි යයි",
    "News Content": "තමා අත්අඩංගුවට  ගැනිමෙන් වළක්වන නියෝගයක්   ඉල්ලමින් හිටපු ආරක්ෂක ලේකම් ගෝඨාභය රාජපක්ෂ මහතා අද(11) ශ්‍රේෂ්ඨාධිකරණයේ පෙත්සමක් ගොනු කළේය.තමා අත්අඩංගුවට ගැනීමේ  සූදානමක් ඇති බවත්  ඔහු කියා ඇත.නීතීඥ සනත් විජේවර්ධන මහතා ගේ මාර්ගයෙන් හිටපු ආරක්ෂක  ලේකම්  ගොනු කළ මෙ‍ම පෙත්සමේ රනිල් වික්‍රමසිංහ මහතා, අමාත්‍ය මණ්ඩලය, පොලිස්පති, මූල්‍ය අපරාධ කොට්ඨාසයේ අධ්‍යක්ෂ ඇතළු හතළිස් හතර දෙනෙක් මෙහි වගඋත්තරකරුවෝ වශයෙන් නම් කරනු ලැබ සිටිති. අගමැතිවරයා විසින් ඉකුත් පෙබරවාරි 13 වැනි දින නිකුත් කළ 1901/20 දරණ ගැසට් නිවේදනය හා ඒ මගින් පිහිටවූ මූල්‍ය අපරාධ කොට්ඨාසය බල රහිත කරන ලෙස ද හිටපු ආරක්ෂක ලේකම් සිය පෙත්සමෙන් ඉල්ලා තිබේ. ",
    "URL": "https://www.lankadeepa.lk/latest_news/අත්අඩංගුවට-ගැනීමෙන්-බේරෙන්න-ගෝඨා-උසාවි-යයි/1-315957",
    "Category": "latest_news"
}