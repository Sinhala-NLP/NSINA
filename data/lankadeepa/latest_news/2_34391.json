{
    "Source": "www.lankadeepa.lk",
    "Timestamp": "2021 පෙබරවාරි මස 01",
    "Headline": "‘අපි තාම අඳුරේ අතපතගානවා’",
    "News Content": "(අලව්ව මුදියන්සේ)  “අපි ඉන්නේ තාම අඳුරේ අතපත ගාමින් කියලයි මට හිතෙන්නේ. අපේ රටේ මේ වර්තමාන සාකච්ඡාවන් පිළිබඳව, මේ රටේ දීර්ඝ කාලයක් මන්ත්‍රීකම් ඇමතිකම් දරාපු මට හරි කනගාටුවක් හිතෙනවා” යැයි රාජ්‍ය මුදල් කාරක සභාවේ සභාපති කුරුණෑගල දිස්ත්‍රික් පාර්ලිමේන්තු මන්ත්‍රී අනුර ප්‍රියදර්ශන යාපා මහතා පැවසීය. මන්ත්‍රීවරයා මෙසේ පැවසුවේ අද( 01) පොල්ගහවෙල පැවැති උත්සවයකට සහභාගී වෙමිනි. වැඩිදුරටත් අදහස් දැක්වූ අනුර ප්‍රියදර්ශන යාපා මහතා මෙසේ කීය. “අද මුළු ලෝකයම  එක්තරා විදිහකට සන්ධිස්ථානයක රැඳිලා ඉන්නවා. අපි හැමෝම  අද කෝවිඩ් කියන වසංගතයට ගොදුරු වෙන්න පටන් අරගෙන තියෙන රටවල්වලින් එකක් බවට පත්වෙලා. මේකෙන් අපි කාටවත් ගැලවෙන්න පුළුවන් කමක් නැහැ. ප්‍රවේසම, නිසි සෞඛ්‍ය උපදෙස් පිළිපැදීමෙන් පමණයි අපට එයින් ගැලවිය හැක්කේ. ඒ වුණත් අපි අද අවුරුදු 72 ක නිදහසින් පස්සෙ මට කල්පනා වෙනවා අද අපි තාමත් සමහර ග්‍රාම්‍ය මතවල රැඳිලා ඉන්නේ කියලා. මේ දවස්වල අපට පේනවා රටක් දියුණු කරන ක්‍රමවේදයන් පිළිබදව අපි තර්ක කරනවා.  අපි කොහොමද නැගෙනහිර ජැටිය දියුණු කරන්නේ කියලා. අපි අහනවා ඒක කාට හරි දෙනවද කියලා, බටහිර ජැටියක් තියෙනව ද කියලා. නමුත් අපි සාකච්ඡා නොකරන එකම දෙයක් තියෙනවා. ඒ තමයි අපේ රටේ ආර්ථික දියුණුව ඇති කරන්නේ කොහොමද කියලා. මේ සඳහා විශ්වවිද්‍යාලවල විවිධ මහාචාර්යතුමන්ලා ඉන්නවා.  විවිධ ක්ෂේත්‍රවල අය ඉන්නවා.  නමුත් මම කිසිම තැනක අහල නැහැ අපේ රටේ දියුණු කරන ආකාරය ගැන ඒ අය  කතා කරනවා. කවුරු හරි මොකක් හරි පටන් ගත්තොත් ඒක හොඳ නෑ කියන්න ගොඩක් අය ඉන්නවා. මට කියන්න තියෙන්නෙ අපි ඉන්නේ තවම මුල්තැන කියලා.ලෝකය අද ගොඩක් දියුණුයි ඉන්දියාව, බංග්ලාදේශය ,වියට්නාමය, තායිලන්තය වැනි රටවල් කොච්චර දියුණුද කියලා අපි දන්නේත්  නෑ. හැබැයි අපි තවම දියුණු වෙන මොඩලය ගැන  තර්ක ඇති කරගෙන ඉන්නවා. මං හිතනවා අපි කවුරු තර්ක කරන්නේ නොවැදගත් තර්ක කියලා . මේ තර්ක කිරීම නොවෙයි වැදගත් වන්නේ, අපේ රට දියුණු කිරීමට ඕන කරන ක්‍රමවේදය මොකක්ද කියලා, ඒකට කොහොමද ආයෝජන අරගන්නේ කියලා, ඒ ආයෝජනවලින් අපි  රටට අයහපතක් වෙන් නැත්තෙ මොකද කියලා අපි කතා කරන්නේ නැහැ.  ඒ නිසා තාමත් දියුණු වන රටක් හැටියට හැමදාම විවේචන ඉස්සර කරගෙන අපි ඇත්ත පස්සට දානවා. මම මේ කතා කරන්නේ හැම දේශපාලන පක්ෂයකටම වගේම සෑම  අංශයකම විවේචකයින්ට පමණක් නොව සාධාරණ අදහස් දරන හැමෝටම. මොකද අපි ඒ අදහස ඉස්සරහට ගෙනල්ලා නැහැ.  ඒ නිසා අපි මතක තියාගන්න අවශ්‍යයි  දියුණුව කියන්නේ මොකක්ද, ඒකෙන් අපි ජනතාවට ලබා දෙන්න බලාපොරොත්තු වන දේ මොනවද, හැමදාම ජනතාවට දුක් කම්කටොලු උරුම කරනවද, එහෙම නැත්නම් අපි ලෝකෙ දියුණු රටවල් එක්ක සංසන්දනය කරන තාක්ෂණික වෙනසකට යනවද කියල. අද අපි සාකච්ඡා කරලා නැහැ ඒවා.මට කනගාටුයි ඒක කියන්න. අපේ ආණ්ඩු කතා කරන්නෙත් නැහැ, විරුද්ධ පක්ෂ කතා කරන්නෙත් නෑ, කවුරුත් කතා කරන්නෑ. ඒක මග ඇරලා තමන්ගේ ආධිපත්‍ය නැත්නම් තමන්ගේ දේශපාලන දර්ශනය ඉදිරිපත් කරන කාරණා ගැන  පමණක් කතා කරනවා.  මේක අපි නවත්තල දාල අපේ රටේ දියුණු කරන ආකාරය පිළිබඳ බුද්ධිමත් සංවාදයක් නිර්මාණය කරගන්න කාලය ඇවිල්ල තියෙනවා කියලා මට හිතෙනවා.මෙය කරන්න පුළුවන් වන්නේ රජය පමණක්  එකතු වෙලාද, රාජ්‍ය හා පෞද්ගලික අංශයේ එකතුවෙන් ද, නැතිනම්  රාජ්‍ය හා විදේශ ආයෝජන එකතු වෙලාද  ප්‍රාග්ධනය හොයාගන්නෙ කොහොමද, අපේ භාණ්ඩ පිටරට ද අලෙවි කරන්නේ කෙසේද,  කියන එක ගැන අපි ඉන්නේ තාම අඳුරේ අතපත ගාමින් කියලයි මට හිතෙන්නේ. මේ රටේ දීර්ඝ කාලයක් මන්ත්‍රීකමක් දරාපු ඇමතිකමක් දරාපු මට හරි කනගාටුවක් හිතෙනවා අපේ රටේ මේ වර්තමාන සාකච්ඡාවන් හුදු  පෞද්ගලික සාකච්ඡාවන් බවට පත් පත් වීම ගැන. මම යෝජනා කරන්නේ ඒවා පොදු  සාකච්ඡා බවට පත් විය යුතුයි කියලා.සමහර රටවල් වල තාක්ෂණය ඉතා දියුණුයි. අපේ යාබද රට ඉන්දියාවේ  හදන එන්නතක් තමයි  අද අපි කොවිඩ්වලට පාවිච්චි කරන්නේ. ඒ රටේ තාක්ෂණ දියුණුව ගැන අපි කතා කරලා නැහැ.  තාක්ෂණ දියුණුව අපේ රටට ලබා ගන්නේ කොහොමද කියලා කතා කරලා නැහැ. ලෝකයේ වෙනත් රටවල්වල තිබෙන දියුණු අපි ලබා ගන්නේ කොහොමද කියලා කතා කරලා නැහැ. රාජ්‍ය අංශයට හොඳ කළමනාකරණයක් ඇති කරන්නේ කොහොමද කියලා කතා කරලත් නැහැ. අපේ ආයතන ලාභදායී කරන ක්‍රමයක් පිළිබඳව ඒ වන තෙක් කතා කරලා නැහැ. සෑම විටම වෘත්තීය සමිතිවල උවමනාවට විතරක් ඉදිරිපත් කරලා රටේ පොදු මහ ජනතාවගේ විශාල බලාපොරොත්තු නැති කර දැමීම පිළිබඳ සාකච්ඡාව වෙනත් මගකට යොමු විය යුතුයැයි මම කල්පනා කරනවා.ලෝකයේ දියුණු වෙලා තියෙන්නෙ නවීන පාලන හා  කළමනාකරණ  වගේම නවීන තාක්ෂණික උපක්‍රම සමග විතරයි ලෝකෙ වෙනත් මගකට යොමු විය යුතුයැයි මම කල්පනා කරනවා. ලෝකයේ දියුණු වෙලා තියෙන්නෙ නවීන පාලන හා  කළමනාකරණ  වගේම නවීන තාක්ෂණික උපක්‍රම සමග විතරයි ලෝකෙ  දියුණු වෙන්නේ. අනෙක් කිසිම දෙයක් වැඩක් නැහැ. ඒවා හුදු මනඃකල්පිත විතරයි. ඒ නිසා රටක් හැටියට අපි දියුණු වෙනවනම් ඒ ක්‍රමයන් ගැන කල්පනා කරන, නව පරම්පරාවක්, නව දේශපාලන සංස්කෘතියක්, නව දේශපාලන අදහස් උදහස්,  අපේ රටට ගෙනාවොත් පමණයි මේ රටේ දුප්පත්කම තුරන් කරලා හැමෝටම සාධාරණ අවස්ථාවකින් තුන්වේලම කාලා, හැමෝටම හොඳ ආදායමක් ලැබෙන රටක් බවට අපට පත් කරන්න පුළුවන් වන්නේ” යැයි මන්ත්‍රීවරයා වැඩිදුරටත් පැවසීය.  ",
    "URL": "https://www.lankadeepa.lk/latest_news/‘අපි-තාම-අඳුරේ-අතපතගානවා’/1-585475",
    "Category": "latest_news"
}