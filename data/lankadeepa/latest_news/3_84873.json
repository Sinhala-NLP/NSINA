{
    "Source": "www.lankadeepa.lk",
    "Timestamp": "None  2015 අගෝස්තු මස 11",
    "Headline": "ධම්ම පදය ප්‍රංශ බසට පෙරළයි",
    "News Content": "ප්‍රංශයේ ප්‍රධාන සංඝනායක ප්‍රංශ ජාත්‍යන්තර බෞද්ධ මධ්‍යස්ථානාධිපති පරවාහැර චන්දරතන නාහිමියන්  ප්‍රංශ බසට පරිවර්තනය කරන ලද ධම්ම පදය නිල වශයෙන් හඳුන්වාදීම   ලබුර්ෂේ   ප්‍රංශ ජාත්‍යන්තර බෞද්ධ මධ්‍යස්ථානයේ දී පැවැත්විණි.විහාරවාසී මාපලගම ජිනානන්ද හිමියෝ පිරිස පන්සිල්හි පිහිටැවූහ.අනතුරුව පොල්තෙල් පහන් දැල්විණි. රංජන් බණ්ඩාර, ලීලී ද සිල්වා , රෝහිණී  , නිලන්ති  , කුසුමා  , මල්ලිකා  , සීතා  , සෝමා  , කංකානම්ගේ හා ජගත්  මහත්ම මහත්මීහ එක් වූහ.ප්‍රංශයේ අධිකරණ සංඝනායක ප්‍රංශයේ ජේතවන බෞද්ධ විහාරාධිපති මුරුංගාගස්යායේ ඥානිස්සර නා හිමි ද පැරිස් බෞද්ධ විහාරාධිපති කෝ. ආනන්ද මාහිමියෝ ද  වැඩම කර සිටියහ.  මේ ධර්ම ග්‍රන්ථය පිළිබඳ විග්‍රහයට එදින සිල් සමාදන් වූ පිිරිස් ද සහභාගී වූහ.නිවේදන කටයුතු සිදුකළ  එ්. පී. පෙරේරා මහතා  ධම්මපදය ප්‍රංශ භාෂාවෙන් හඳුන්වා දී   ධම්ම පදය කුමක්දැයි පැහැදිලි කළේය.ධම්මපදය ප්‍රංශ භාෂාවට නැගීමේ සිය අරමුණ පැහැදිලි කරමින් චන්දරතන නා හිමියන් සඳහන් කළේ නිදාන කතා අර්ථ විග්‍රහ විස්තර හා වචනාර්ථ සහිත පූර්ණ ග්‍රන්ථයක් ලෙස මෙය සකස් කර ඇති බවයි.ත්‍රිපිටකයේ සූත්‍ර්‍ර පිටකයට අයත් ඛුද්දක නිකායේ ග්‍රන්ථ පහළොවෙන් එකක් වන ධම්මපදය ප්‍රංශ බසට පෙරළීම ප්‍රංශ ජාතිකයින්ට හා ප්‍රංශයේ උපදින ශ්‍රී ලාංකික දරුවන්ටත් මහත් වාසනාවක් බව උන්වහන්සේ පෙන්වා දුන්හ.පොත පරිවර්තනයට වසර පහක් ගත විය. ඒ සඳහා ප්‍රංශ ජාතික උගතුන්ගේ සහාය ද නාහිමියනට ලැබිණි.පරවාහැර චන්දරතන නා හිමියන් ගේ සමීපතම ගුරුවරයෙකු වැනි වූ ආචාර්ය අපවත්වී වදාල වල්පොළ රාහුල නා හිමියන් ගේ විශිෂ්ට කෘතිය වූ ‘බුදුන් වදාළ ධර්මය‘ ග්‍රන්ථය පිළිබඳව සඳහන් කළ උන්වහන්සේ පරවාහැර නා හිමියන්ගේ මේ ධම්මපද පරිවර්තනය ඒ හා සමාන බව කීය.මෙහිදී ආනන්ද හිමියන් ගේ ඉල්ලීම පරිදි පළමු බුද්ධ වචනය වූ අනේකජාති සංසාරං ගාථාව සියලු මහා සංඝරත්නය එකතුව සජ්ඣායනා කළහ .  ධම්මපදයේ වටිනාකම පිළිබඳව ආනන්ද හිමිපාණන් වඩාත් හොඳින් පැහැදිලි කරන ලද අතර ප්‍රංශයේ බුදු දහම සඳහා සිදුවූ විශාලතම සේවාව නම් මේ ධම්මපදය පරිවර්තනය කිරීම බව ද  සඳහන් කළහ.ප්‍රංශයේ අධිකරණ සංඝනායක ප්‍රංශයේ ජේතවන බෞද්ධ විහාරාධිපති මුරුංගාගස්යායේ ×නිස්සර නාහිමියෝ බුදු දහම ජනයා වෙත ගෙන යන්නට බුදු රදුන් කළ අනුදැන්ම සිහිපත් කළහ. ධම්මපදය යන බෞද්ධයාගේ අත්පොත බුදු දහම කැටි කොට කරන ලද නිර්මාණයක් බව උන්වහන්සේ සඳහන් කළහ. ධම්ම පදයේ ගාථා  උපුටා ගනිමින් ධම්ම පදය කෙතරම් ප්‍රායෝගිකව  ඔප්පු කළ හැකි සත්‍ය දේශනයක්ද යන්න පෙන්වමින් චන්දරතන නාහිමියන් ප්‍රංහ ජාතිකයන්ට  ධර්මය ඉගැන්වීම වෙනුවෙන් කරණ ලද කැපවීම මහත් සේ අගය කළ යුතු බව ද ඒ හිමියෝ කීහ.ජගත් වික්‍රමාරච්චි, නාලන්දා විද්‍යාලයේ ශිෂ්‍ය සුගත් ප්‍රනාන්දු මහත්වරු ද  අදහස් දැක්වූහ.බුදු දහම නම් වූ ලෝකයේ පරම සත්‍ය ලෝකයේ තවදුරටත් ව්‍යාප්ත කිරීම අරමුණ කර ගනිමින් සිය බසින් බුදු දහම උගැන්මට කළ අනුදැනුම සිහි කරමින් පරවාහැර නා හිමියන් සිදුකළ මේ විශිෂ්ට කාර්යය අනාගතයේ මහා මෙහෙවරක් ම වනු ඇතැයි ද ඊට හේතු  නම් අදට ද වඩා හෙට දිනයෙහි මිනිසුන් බුදු දහම සොයා යෑම බව ද ප්‍රංශ ජාතිකයෝ කියති.   ",
    "URL": "https://www.lankadeepa.lk/latest_news/ධම්ම-පදය-ප්‍රංශ-බසට-පෙරළයි/1-339551",
    "Category": "latest_news"
}