{
    "Source": "www.lankadeepa.lk",
    "Timestamp": "None  2014 නොවැම්බර් මස 02",
    "Headline": "මැද පෙරදිග ගිය 112 ක් දහදුක් විඳලා ",
    "News Content": "මැද පෙරදිග රටවල රැකියා සඳහා විදේශගතව එරට හාම්පුතුන්ගේ සහ රැකියා නියෝජිත ආයතනවල හිරිහැර සහ වද හිංසාවලට ලක් වූ තවත් ශ්‍රී ලාංකිකයෝ 112 දෙනෙකු  ඊයේ(01) උදෑසන  හිස් අතින්ම යලි දිවයිනට පැමිණියහ.මින් බහුතරයක් පැවසුවේ  එරට  රැකියා නියෝජිත ආයතන හා හාම්පුතුන්  විසින්  අදාල රැකියා ගිවිසුම් කඩ කිරීම සහ  වැටුප් නොගෙවීම මත ආපසු පැමිණි බවයි. තමන් සේවය කළ නිවෙස් වල හාම්පුතුන්ගෙන් වූ කරදර සහ තාඩන පීඩා හේතුවෙන් අසරණ වී රැකවරණ පතා නිවෙස් වලින් පැනගොස් පන බේරාගෙන මෙරටට පැමිණි අයද  මේ අතර වුහ.එරට හාම්පුතුන් විසින් අතවරයට පත් කළ බව කියන කාන්තාවෝද, හදිසි අනතුරු වලට ලක් වූවෝද, විවිධ රෝගාබාද වලට ගොදුරු වුවෝද,  එරට  රැදී  සිටීමට වලංගු ලියකියවිලි නොමැති වීම මත පොලිස් අත්අඩංගුවට පත්ව එරට සිරමැදිරි වල කල් ගෙවූවෝද මේ අතර වූහ.කටාර් ගුවන් සේවයට අයත් කිව්.ආර් 662 දරණ ගුවන් යානයෙන් පිරිමි පුද්ගලයෝ  46 ක් පැමිණ සිටි අතර ඉතිරි අය  සෞදි අරාබිය,  ඩුබායි සහ  කුවේට් යන මැද පෙරදිග රටවලින් පැමිණි කාන්තාවෝ  වූහ.මින් බහුතරයත්  ත්‍රිකුනාමලය,  අනුරාධපුර, පොලොන්නරුව, කුරුණෑගල, අම්පාර  වැනි දිවයිනේ දුෂ්කර ප්‍රදේශ වල පදිංචිකරුවෝ වූහ.එරට හාම්පුතා විසින්  රැකියා ගිවිසුම් කඩ කිරිම මත වැටුප් නොලැබ පැමිණ සිටි ත්‍රිකුනාමලයේ තෝම්පුර් හි පදිංචි ඒ. අස්වර්  පැවසුවේ තමා රුපියල් එක්ලක්ෂ පනස්දහසක මුදලක් ගෙවා ශ්‍රී ලංකා විදේශ නියුක්ති කාර්යංශය හරහා විදේශ ගත වු බවත් අදාල ගිවිසුම් අනුව තමන් එහි ගියේ ඇසුරුම් අංශයේ රැකියාවකට උවත් තමන්ට  බේකරියක වැඩකිරීමට සිදු වු බවයි.දිනකට විශාල  පෙට්ටි 7  ක පිටි මුට්ට  කර ගසා  බේකරියට බෑමට සිදු වු බැවින්  තම රැකියා ගිවිසුම අනුව මෙය වැරදි ක්‍රියාවක් බව  හාම්පුතාට දැන්විමෙන් අනතුරුව ඔහු තමා එරට පොලිස් බාරයට පත් කළ බවත් ඔහු කීය.පසුව ඔහු ඥාතීන්ගෙන් මුදල් ගෙන්වාගෙන ආපසු දිවයිනට පැමිණ ඇත. තමන්ට මෙන්ම කටාර් සිට පැමිණි බොහෝ පිරිසකට මෙරටදී අත්සන් කළ රැකියා ගිවිසුම් කඩකර ඊට පටහැණි රැකියා ලබා දී තිබු බවට ඔහු චෝදනා කළේය.දිවයිනට පැමිණි බොහෝ කාන්තාවෝ පැවසුවේ   එරට හාමිපුතුන් විසින් පහර දී  වද හිංසා කිරීම නිසා රැකවරණ පතා එරට රැකියා නියෝජිතායනය වෙත ගිය බවත් එහිදීද තමන්ට  ගුටි බැට ලබා දීම  එතනින්ද පලා යාමට සිදු වු බවයි.සිය ගෙවල් දොරවල් උගසට තබා විදේශ ගත වූයේ අනාගතය දියුණු කරගැනීම සඳහා බවද පැවසූ මොවුහු  මෙලෙස ආපසු පැමිණීමට සිදුවන බැවින් නැවත වෙනත් මැද පෙරදිග රටක සේවයට යාම පවා අහිමි වන බවද පැවසූහ.මේ අයුරින් නැවත ශ්‍රී ලංකාවට ආපසු එවීම වෙනුවට එරට රැකියා සඳහා වෙනත් සුදුසු ස්ථාන ලබා දීමට රජය මැදිහත්ව තානාපති කාර්යාල හරහා යම් වැඩපිලිවෙලක් ක්‍රියාත්මක කරන ලෙසද මෙරටට පැමිණි මොවුහු  රජයෙන් ඉල්ලා සිටියහ.එමෙන්ම  තමන් විදේශ රැකියා නියුක්ති කාර්යංශය හරහා රැකියා ගිවිසුම් අත්සන් කළ බවත් තම රැකියා ගිවිසුමට අදාල රැකියා නොදුන් සහ වැටුප් නොගෙවු අදාල රැකියා නියෝජිත ආයතන වලට එරෙහිව  නීති මගින් කටයුතු කරන ලෙසක් ඔවුහු රජයෙන් ඉල්ලා සිටිති.කටුනායක ජාත්‍යන්තර ගුවන්තොටුපොළ පරිශ්‍රයෙහි පිහිටි විදේශ සේවා නියුක්ති කාර්යංශයේ නිලධාරිනියෝ  මැදිහත්ව  මේ අතර සිටි තිදෙනෙකු මිගමුව රෝහළට ඇතුලත් කළහ.මේ අතර සිටි එක් කාන්තාවක  කතා කිරීමට පවා  නොහැකි අසාධ්‍ය තත්වයෙන් සිටි බවත් ඇයට එරටදී  යම් ඛෙහෙතක් එන්නත් කිරීමෙන් පසු එලෙස වී ඇති බවද වාර්ථා වෙයි. ඇය එරටදී හාම්පුතා අතින් අතවරයට ලක්ව ඇති බවටද සැකකරයි.ඉතිරි අය විදේශ සේවා නියුක්ති කාර්යංශ නිලධාරිනියන් විසින් විදෙස් රැකියා සඳහා විදෙස් ගතවුවන්ට  සහන  සලසන සහන පියස වෙත රැගෙන ගිය අතර එහිදී  ඔවුනට තම ගම් බිම් බලා යාමට අවශ්‍ය ගමන් ගාස්තු සැපයු බව වාර්ථා වෙයි.  ",
    "URL": "https://www.lankadeepa.lk/latest_news/මැද-පෙරදිග-ගිය-112-ක්-දහදුක්-විඳලා/1-273002",
    "Category": "latest_news"
}