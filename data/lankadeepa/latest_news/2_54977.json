{
    "Source": "www.lankadeepa.lk",
    "Timestamp": "2018 අගෝස්තු මස 04",
    "Headline": "සීගිරිය නැරඹීමට කේබල් කාර් යෙදවීමේ රහසිගත ව්‍යාපෘතියක්",
    "News Content": " (සටහන සහ ඡායාරූප - දඹුල්ල කාංචන කුමාර ආරියදාස)  මධ්‍යම සංස්කෘතික අරමුදල ඉතා රහසිගතව චීන සමාගමක් සමඟ එක්ව සීගිරිය නැරඹීම සඳහා පැමිණෙන සංචාරකයන් වෙනුවෙන් කේබල් කාර් යෙදීමේ වැඩසටහනක් ක්‍රියාත්මක කරන සිද්ධියක සුලමුල හෙළි කරගැනීමට හැකිවිය. මධ්‍යම සංස්කෘතික අරමුදලේ අධ්‍යක්ෂ ජනරාල් වරයාගේ සිට පහළම කම්කරුවා දක්වා මෙම ව්‍යාපෘතිය සඳහා ඉතා රහසිගතව දින තුනක් තිස්සේ සීගිරිය ප්‍රදේශයේ අධ්‍යයන කටයුතු කළ බවට  තොරතුරු වාර්තා විය. පසුව එම තොරතුරු ඔස්සේ සිගිරි  ව්‍යාපෘති කාර්යාලය සහ ඒ අවට ප්‍රදේශවල සංචාරය කිරීමෙන් පසුව චීන සමාගමේ නියෝජිතයින් සමඟ එක්ව මෙම කේබල් කාර් යෙදීම සඳහා අවශ්‍ය කටයුතු කරන බවද  අනාවරණය විය. මධ්‍යම සංස්කෘතික අරමුදලේ අධ්‍යක්ෂ  ජනරාල් මහාචාර්ය ප්‍රිශාන්ත ගුණවර්ධන මහතාගේ සිට පහළම කම්කරුවා දක්වා ම මෙම සිද්ධිය මාධ්‍යයෙන් සැඟවීමට දැරූ උත්සාහයන් ද වීඩියෝගත කර ගැනීමට එහි තොරතුරු සොයා ගිය මාධ්‍ය කණ්ඩායම් වලට හැකියාව ලැබිණි. කේබල් කාර් යෙදවීමේ තොරතුරු මත දඹුල්ල ප්‍රාදේශීය සභාවේ එක්සත් ජාතික පක්ෂ මන්ත්‍රී  ප්‍රියරංජන  කුමාර මහතා  මධ්‍යම  සංස්කෘතික අරමුදලේ  සීගිරි ව්‍යාපෘති කළමනාකාර වරයා මුණගැසීමට එහි  ගියද  ඒ වනවිටත් ඔහු ස්ථානයේ නොසිටියේය. පසුව ඔහුව ජංගම දුරකථනයෙන් සම්බන්ධ කරගෙන විමසීමේ දී කියා සිටියේ මධ්‍යම සංස්කෘතික අරමුදලේ නිලධාරීන්ගෙන් තමන්ට ලැබුණු   අවසරය මත චීන සමාගමකට මෙම ස්ථානයේ මැනුම් කටයුතු කිරීම සඳහා සහ අධ්‍යනය කිරීම සඳහා අවසර දුන් බවය.  එමෙන්ම ඒ සඳහා තම කාර්යාලයේ නිලධාරීන් යෙදවූ බව ද හෙතෙම සඳහන් කළේය. කෙසේ වෙතත් ඔහු කියා සිටියේ මෙය අධ්‍යයනයක් පමණක් බවය. පසුව එම ස්ථානයේ වැඩ බලන ව්‍යාපෘති කළමනාකාර වරයා සහ අනෙකුත් සේවක සේවිකාවන් මධ්‍යවේදීන් සිටි ස්ථානයට පැමිණ මෙම සිද්ධිය වසන් කිරීම සඳහා දැඩි උත්සාහයක නිරතවන අයුරු ඉතා රහසිගතව කැමරා ගත කර ගැනීමටද හැකියාව ලැබිණි.  එහි වැඩබලන ව්‍යාපෘති නිලධාරියා බව කියූ අය කියා සිටියේ පුරාවිද්‍යා අංශයේ නිලධාරින් හා  නිලධාරීනියන් තිදෙනෙකු මේ වන විටත් චීන ජාතිකයන් සමඟ එම ගවේෂණයේ නිරතව සිටින බවය.පසුව විශ්වාස කටයුතු ආරංචි මාර්ගයකින් තොරතුරු අනාවරණය වූයේ සීගිරි ව්‍යාපෘති කාර්යාලයේ ඉහළ නිලධාරිනියන් සහ පහළ නිලධාරීන් සමඟ චීන ජාතිකයන් හබරන දඹුල්ල ප්‍රධාන මාර්ගයේදී දීගම්පතහ ප්‍රදේශයේ සංචාරක හෝටලයක  මත්පැන් සාදයක් පවත්වන බවය.  . පුරාවිද්‍යා නිලධාරීන් තමන් පැමිණි කාරනය වසං කිරීමට දැඩි උත්සාහයක නිරතවන අතර පුරාවිද්‍යා නිලධාරිනිය වාහනයේ නොමැති බව පැවසුවද ඇය වාහනය තුල සැගවී සිටියාය. ඇය පසුව  කියා සිටියේ ඉහළින් ලැබුණු නියෝගයක් මත මෙය ක්‍රියාත්මක කළ බවය. චීන ජාතිකයන් සමඟ පුරාවිද්‍යා ගවේෂණයක් කළ බවද ඇය වැඩිදුරටත් කීවාය. එහි සිටි අනෙකුත් පුරාවිද්‍යා නිලධාරීන් තමන් පැමිණි කාරණය වසන් කිරීමට දැඩි උත්සාහයක නිරතවන අයුරුද දැක  දැකගැනීමට  හැකියාව ලැබිණි. එම සියලු දෙනාම සිද්ධිය වසන් කිරීම නිසා එම ස්ථානයේ සිටම  මධ්‍යම සංස්කෘතික අරමුදලේ අධ්‍යක්ෂ ජනරාල්  ප්‍රිෂාන්ත ගුණවර්ධන මහතාව දුරකථනයෙන් සම්බන්ධ කරගෙන කරුණු විමසීමේදී ඔහු එකවරම කියා සිටියේ කේබල් කාර් යෙදීම සඳහා සාකච්ඡාවක් පැවැති බවත් එය අධ්‍යයනයකින් පසුව කරන බවත්ය. මේ වන විට සාකච්ඡා වට දෙකක් පැවැත්වූ බවත් හෙතෙම සඳහන් කළේය.  පසුව  ඔහු වෙනත් කතාවක් කියන්නට වූයේය.  දෙවැනි වර ඔහු කියා සිටියේ තමන් චීන ජාතිකයන් මෙම ස්ථානයට පැමිණි බව නොදන්නා බවය. කෙසේ වෙතත් මෙම ක්‍රියාවලිය සිදුකිරීමට ඉඩ නොදෙන බවද හෙතෙම පැවසීම විශේෂත්වයකි.  කෙසේ වෙතත් අවස්ථා දෙකකදී ඔහු කළ ප්‍රකාශ දෙකම පරස්පරය. චීන ජාතිකයන්  කැඳවාගෙන ආවේ ශ්‍රී ලාංකිකයෙකු බවද ඔහු  සිටින බව ද අධ්‍යක්ෂ ජනරාල්වරයා සඳහන් කළේය. ඔහුගෙන් ප්‍රශ්න කිරීමට ගිය ද හෙතෙම කිසිදු ප්‍රතිචාරයක් නොදක්වා   යන අයුරු  පටිගත කර ගැනීමට හැකියාව ලැබිණි. එ් අවස්ථා වන විටත් අධ්‍යක්ෂ ජනරාල්වරයා ජංගම දුරකථනයෙන් සම්බන්ධව සිටීම ද තවත් විශේෂ කරුණකි. පසුව මේ පිළිබඳව සීගිරිය පුරාවිද්‍යා නිලධාරීන් ගෙන් විමසීමට ගිය අවස්ථාවේ දී එහි ද කිසිදු නිලධාරියෙකු නොසිටියේය.  කම්කරුවන් පමණක් සිටි නිසා අප ජංගම දුරකථනයේ නිලධාරියෙකු සම්බන්ධ කරගෙන කරුණු විමසීමේ දී කියා සිටියේ මධ්‍යම සංස්කෘතික අරමුදල සහ ඉහළ නිලධාරීන් විශේෂ සංචාරක ව්‍යාපෘතියක් බව පවසමින්  කණ්ඩායමක් එවා තිබුණු බවය. මෙම සිද්ධිය සැඟවීම නිසාම ප්‍රාදේශීය සභා මන්ත්‍රී ප්‍රියරංජන  කුමාර මහතාගේ ජංගම දුරකථනයෙන් සීගිරි ව්‍යාපෘති කළමනාකාරවරයාට උපක්‍රමශීලීව ඇමතුමක් ලබාගෙන මේ පිළිබඳව කරුණු විමසන්නට වූයේය . එහිදි ව්‍යාපෘති කළමනාකාර වරයා කියා සිටියේ චීනයේ ෂැංග්‍රිලා නැමති ආයතනයකට සීගිරියේ කේබල් කාර් යෙදීම සඳහා අවශ්‍ය මැනුම් කටයුතු සහ මුලික අධ්‍යනය සඳහා අවශ්‍ය පියවර ලබාදී තිබුණු බවයි. එහෙත් සියල්ලටම සඟවා මෙය සිදු කරන්නේ ඇයිද යන්න හෙතෙම හෙළි නොකළේය. පසුව සංචාරක හෝටලයේ චීන ජාතිකයන් සමඟ මත්පැන්  සාදයේ  සිටි මධ්‍යම සංස්කෘතික අරමුදලේ පහල නිලධාරියෙකු අහම්බෙන් සීගිරිය ප්‍රදේශයේ දී හමුවිය. සේවකයාගෙන් කරුණු විමසීමේ දී කියා සිටියේ තමන් එම සංචාරක හෝටලයට ගියේ වතුර රැගෙන යෑම සඳහා බවය.  ප්‍රාදේශීය සභා මන්ත්‍රී ප්‍රියරංජන  කුමාර මහතා  කිවේ මෙය ක්‍රියාත්මක කළහොත් තමන් සිගිරි ගලෙන් පැන සියදිවි තොරකර ගන්නා බවය .   ",
    "URL": "https://www.lankadeepa.lk/latest_news/සීගිරිය-නැරඹීමට-කේබල්-කාර්-යෙදවීමේ-රහසිගත-ව්‍යාපෘතියක්/1-533949",
    "Category": "latest_news"
}