{
    "Source": "www.lankadeepa.lk",
    "Timestamp": "None  2016 නොවැම්බර් මස 08",
    "Headline": "ලොව බලවත්ම පුටුව හිලරිටද ? ට්‍රම්ප්ටද ? ",
    "News Content": "ඇමරිකා එක්සත් ජනපදයේ පළමු පුරවැසියා තේරීමේ ඡන්ද සටන අද (8) ආරම්භ වේ.ඇමරිකාවේ 45 වැනි ජනපති තේරීමේ තරගය සඳහා එරට ප්‍රධාන දේශපාලන පක්ෂ දෙක වන ඩිමොක්‍රටික් පක්ෂයෙන් හිලරි ක්ලින්ටන් හා රිපබ්ලිකන් පක්ෂයෙන් ඩොනල්ඩ් ට්‍රම්ප් තරග වැද සිටිති.පසුගිය දිනවල පැවැති විවිධ දේශපාලනික සමීක්ෂණ ඔස්සේ හිලරි ක්ලින්ටන් ඉදිරියෙන් සිටින බවට වාර්තා පළ වුවද ඡන්ද සටනේ අවසන් කාල සීමාවේදී හිලරි ක්ලින්ටන්ගේ ඊමේල් ගනුදෙනු සම්බන්ධ විවිධ පුවත් පළ වීම හේතුවෙන් ඇගේ ජනප්‍රියතාවය යම් තරමකට අඩුවූ බවද වාර්තා විය.වෙනසක් බලාපොරොත්තුවන පිරිසගේ ඡන්දය ඩොනල්ඩ් ට්‍රම්ප්ට හිමිවනු ඇතැයි ද ඇතැම් වාර්තා සඳහන් කරයි. නමුත් ට්‍රම්ප් සිය මැතිවරණ ප්‍රචාරක රැලිවලදී කාන්තාවන් සම්බන්ධයෙන් පළ කළ ඇතැම් අදහස් දැඩි විවේචනයට බඳුන් විය. ඒ හේතුවෙන් ඔහුට සැලකිය යුතු ඡන්ද ප්‍රමාණයක් අහිමිවීමට ඉඩ ඇතැයිද දේශපාලන විචාරකයෝ පෙන්වා දෙති.මැතිවරණයෙන් හිලරි ක්ලින්ටන් ජයගතහොත් ඇමරිකාවේ ජනපති පුටුවට පත්වන පළමු කාන්තාව වීමේ භාග්‍යයද ඇයට උදාවනු ඇත. ඇමරිකාවේ මැතිවරණ ක්‍රමය අනුව ඡන්දයට පෙර දිනකදී වුවද ඡන්දය ප්‍රකාශ කිරීමේ අවස්ථාව එරට පුරවැසියන්ට හිමිව ඇති අතර ඒ අනුව ෆ්ලොරිඩා, උතුරු කැරොලිනා සහ නෙවාඩා ප්‍රාන්තවල පූර්ව ඡන්ද ප්‍රකාශ කිරීමේ කටයුතු මේ වන විට අවසන්ව ඇතැයි ද කියති. ඇමරිකාවේ වේලාවෙන් පෙරවරු 7ට ඡන්දය ආරම්භ වේ. ",
    "URL": "https://www.lankadeepa.lk/latest_news/ලොව-බලවත්ම-පුටුව-හිලරිටද---ට්‍රම්ප්ටද--/1-477211",
    "Category": "latest_news"
}