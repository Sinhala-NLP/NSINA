{
    "Source": "www.lankadeepa.lk",
    "Timestamp": "None  2015 සැප්තැම්බර් මස 01",
    "Headline": "‘ඇමෙරිකා  ඉන්දියා නූල් සූත්තර දැන් ලංකාවේ‘",
    "News Content": "මහින්ද රාජපක්ෂ මහතා විපක්ෂ නායක විය යුතුම යැයි ජාතික එකමුතුවේ කැඳවුම්කරු ගුණදාස අමරසේකර මහතා පවසයි.ඔහු නොවන්නේ නම් සන්ධානයේ පාර්ලිමේන්තු මන්ත්‍රී දිනේෂ් ගුණවර්ධන මහතා සුදුසු බව ජාතික එකමුතුවේ මතය බව නාරාහේන්පිට අභයාරාමයේ මාධ්‍ය හමුවක දී අමරසේකර මහතා ප්‍රකාශ කළේය.විපක්ෂයේ හිඳගත්තත් විපක්ෂය නියෝජනය කරමින් රජය විවේචනය නොකළ යුතු යැයි සන්ධානයේ පක්ෂවලට ජනාධිපති නියෝග කර ඇතැයි කී අමරසේකර මහතා, රජය විවේචනය කළ නොහැකි නම් විපක්ෂයක් කුමකට දැයි ප්‍රශ්න කළේය.මේ ජාතික ආණ්ඩුව එජාපයේ හෝ විපක්ෂයේ වුවමනාවක් නොව පිටස්තර යම් බලවේගයක් විසින් මොවුන් පිට බලහත්කාරයෙන් පැටවුණු එකකැයි ද හෙතෙම සඳහන් කළේය.‘එජාපයට ඕනෑ නම් ආණ්ඩුවක් හදන්න තිබුණා. මෛත්‍රිපාල සිරිසේන මහතාට ඕනෑ නම් ශ්‍රීලනිපය ප්‍රමුඛ සන්ධාන ආණ්ඩුවක් හදන්න තිබුණා. නමුත් ඔහු තමන්ගේ පක්ෂය පරාජය කර එජාපය දිනවන්න කටයුතු කළා. මේ සියල්ල කළා නොවෙයි කරවූයේ ඇමෙරිකාව, ඉන්දියාව ඇතුළු බලවේග විසින් විය හැකියි.‘ යයි ද අමරසේකර මහතා පැවසීය.   ",
    "URL": "https://www.lankadeepa.lk/latest_news/‘ඇමෙරිකා--ඉන්දියා-නූල්-සූත්තර-දැන්-ලංකාවේ‘/1-344488",
    "Category": "latest_news"
}