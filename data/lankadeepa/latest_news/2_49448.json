{
    "Source": "www.lankadeepa.lk",
    "Timestamp": "2019 මාර්තු මස 29",
    "Headline": "‘‘මොරගහකන්ද ජලාශයෙන් කන්න තුනක් වගා කරන්න ජලය දෙන්න පුළුවන්‘‘",
    "News Content": "(ක.ග කරුණාරත්න)මොරගහකන්ද ජලාශයේ ජල සම්පත ප්‍රයෝජනයට ගනිමින් පරාක්‍රම සමුද්‍රය යටතේ මෙතෙක් වගා කළ කන්න දෙක වෙනුවට මින් ඉදිරියට කන්න තුනක් වගා කිරීම සඳහා ජලය ලබාදීමට හැකියාව තිබෙන බව ජනාධිපති මෛත්‍රීපාල සිරිසේන මහතා අද (29) පොළොන්නරුවේදී  ප්‍රකාශ කළේය.ඒ භාග්‍ය මේ ප්‍රදේශයේ ජනතාවට ලැබී තිබෙන්නේ පරාක්‍රම සමුද්‍රය මෙන් හය ගුණයක් විශාල මොරගහකන්ද ජලාශයේ ජල සම්පත තුළින් බවද ජනාධිපතිවරයා කීය.ගොවි ජනතාව සූදානම් නම් ඔවුන් ඊට එකඟ නම්, ගොවි සංවිධාන එයට එකඟ නම්, කන්න දෙකක් වගා කරන එක කන්න තුනක් කරන්න කම්මැලිකම් නැතිව මහන්සි වෙන්නට කැමතිනම් ඉංජිනේරුවරුන් හරහා දන්වන්න අවුරුද්දේ කන්න තුනක් වතුර දෙන්න සූදානම් යැයිද ජනාධිපතිවරයා කීවේය.පොළොන්නරුව, නවනගරය, හතරේ ඇල සීවලී ආදර්ශ කණිෂ්ඨ විද්‍යාලයේ තෙමහල් පන්ති කාමර ගොඩනැගිල්ල පිබිදෙමු පොලොන්නරුව සංවර්ධන වැඩසටහන යටතේ ඉදිකර සිසු අයිතියට පැවරීමෙන් පසුව පැවති උත්සවයකදී ජනාධිපතිවරයා මේ බව කීය.එහිදී තවදුරටත් අදහස් දැක්වූ ජනාධිපති මෛත්‍රීපාල සිරිසේන මහතා.    ‘‘මම හිතනවා පොළොන්නරුව දිස්ත්‍රික්කයේ බොහෝ විට අවුරුදු පතා මුහුණ දුන්න පානීය ජල ප්‍රශ්නය සහ කෘෂිකර්මාන්තයේ ජල ප්‍රශ්නය අවසන් කියලා. මොරගහකන්ද ගැන අවුරුදු 70 ක් විතර මේ රටේ කතා කළා මොරගහකන්ද - කළුගඟ ජලාශයේ ජලය වලින් අද මේ දිස්ත්‍රික්කයේ ජලාශ සියල්ලම පිරිලා තිබෙනවා.අපිට පරාක්‍රම සමුද්‍රය වගේ හය ගුණයක් ලොකු මහා ජලාශයක් හදන්න පුළුවන්කම ලැබුණේ මේ රටේ විශේෂයෙන්ම දේශීය ඉංජිනේරුවන් නිසයි. මාතෘ භූමියෙන් ජාතික ආර්ථිකය ශක්තිමත් කරලා ඒ සශ්‍රීකත්වය තුළ ජනතාවගේ ජීවන තත්වය උසස් කිරීම වගේම රටක් විදිහට ආර්ථික වශයෙන් හිස ඔසවන්නටයි මේ මහා ජලාශ හැදුවේ.‘‘යැයි ජනාධිපතිවරයා පැවැසීය.  ",
    "URL": "https://www.lankadeepa.lk/news/‘‘මොරගහකන්ද-ජලාශයෙන්-කන්න-තුනක්-වගා-කරන්න-ජලය-දෙන්න-පුළුවන්‘‘/101-548071",
    "Category": "latest_news"
}