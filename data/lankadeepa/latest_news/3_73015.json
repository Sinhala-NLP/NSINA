{
    "Source": "www.lankadeepa.lk",
    "Timestamp": "None  2016 අගෝස්තු මස 07",
    "Headline": "තාක්ෂණ ප්‍රශ්න පත්‍රය දෙපැයක් ප්‍රමාදයි",
    "News Content": "මහනුවර වලල මධ්‍ය මහා විද්‍යාලයේ අපොස උසස් පෙළ විභාග මධ්‍යස්ථානයේ ශාලා අංක දෙකෙහි එක් කාමරයක සිසුන් 11 දෙනකුට සෙනසුරාදා (07) සවස තාක්ෂණවේදය ප්‍රශ්න පත්‍රය දෙවැනි කොටස පැය දෙකක් පමණ ප්‍රමාධ වී ලබා දුන් බවට ලද පැමිණිල්ලක් අනුව වත්තේගම පොලිසිය පරීක්ෂණ ආරම්භ කර තිබේ.පසුවරු 12  සිට 3.30 දක්වා මෙම විෂයය පැවැති අතර තාක්ෂණවේදය ප්‍රශ්න පත්‍රයේ කොටස් දෙකම එකවර ලබා දීමට නියමිතව තිබුණ නමුත්  පසුවරු දෙකත් පසුවී එක් සිසුවකු දෙවන කොටස පිළිබදව විමසීමෙන් පසුව එම කොටස ‍ලබා දී ඇතැයි පැමිණිල්ලේ සඳහන්ය.  ඒ වන විට පැය දෙකක් පමණ ප්‍රමාද වී තිබී ඇත.  මෙම කොටසට පිළිතුරු සැපයීම සදහා විනාඩි 15 ක අතිරේක කාලයක් ලබා දී තිබුණද  එයද ප්‍රමාණවත් නොමැති බව පවසමින් මෙම සිසුන් 11 දෙනා පොලීසිය වෙත පැමිණිල්ලක් ඉදිරිපත් කර තිබේ. මෙම පැමිණිල්ල සම්බන්ධයෙන් විභාග දෙපාර්තමේන්තුව දැනුම්වත් කළ බව පොලිසිය කියයි. ",
    "URL": "https://www.lankadeepa.lk/latest_news/තාක්ෂණ-ප්‍රශ්න-පත්‍රය-දෙපැයක්-ප්‍රමාදයි/1-444951",
    "Category": "latest_news"
}