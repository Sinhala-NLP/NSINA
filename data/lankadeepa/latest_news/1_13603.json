{
    "Source": "www.lankadeepa.lk",
    "Timestamp": "2022 ජුලි මස 21",
    "Headline": "එජාපයේ මන්ත්‍රී පුරප්පාඩුව මහලේකම් මැතිවරණ කොමිසමට දැනුම් දෙයි",
    "News Content": " (සුජිත් හේවාජුලිගේ සහ  අංජුල මහික වීරරත්න )රනිල් වික්‍රමසිංහ මහතා ජනාධිපති ධුරයට පත්වීමෙන්  එක්සත් ජාතික පක්ෂයේ ජාතික ලැයිස්තු මන්ත්‍රීධූරය පුරප්පාඩුවී  ඇති බව පාර්ලිමේන්තුවේ මහලේකම් ධම්මික දසනායක මහතා මැතිවරණ කොමිෂන් සභාවේ සභාපතිවරයාට අද (21) දැනුම් දුන්නේය.තමා මෙරට ජනාධිපති ධූරය බාර ගෙන ඇති හෙයින් සිය මන්ත්‍රී ධුරයෙන් අස් වන බව දැනුම්දෙමින් රනිල් වික්‍රමසිංහ මහතා තමාට ලිපියක් එවා ඇතැයි  පාර්ලිමේන්තු මහලේකම්වරයා  පැවසූවේය.පාර්ලිමේන්තු මහ ලේකම්වරයා මැතිවරණ කොමිෂන් සභාවේ සභාපතිවරයාට මෙම පුරප්පාඩුව දැනුම් දී  ඇත්තේ ආණ්ඩුක්‍රම ව්‍යවස්ථාවේ 66 (ඈ) ව්‍යවස්ථාව සහ  පාර්ලිමේන්තු මැතිවරණ පනතේ 64( 5) වගන්තිය ප්‍රකාරවය.එක්සත් ජාතික පක්ෂයේ පුරප්පාඩු වූ ජාතික ලැයිස්තු මන්ත්‍රීධූරය සඳහා  එම පක්ෂය විසින්  පත් කෙරෙන පුද්ගලයා පිළිබඳ නාම යෝජනාව මැතිවරණ කොමිෂන්  සභාවට අද හෙටම ඉදිරිපත් කරෙනු ඇතැයි  දැනගන්නට ඇත.  ",
    "URL": "https://www.lankadeepa.lk/latest_news/එජාපයේ-මන්ත්‍රී-පුරප්පාඩුව-මහලේකම්-මැතිවරණ-කොමිසමට-දැනුම්-දෙයි/1-616818",
    "Category": "latest_news"
}