{
    "Source": "www.lankadeepa.lk",
    "Timestamp": "2021 නොවැම්බර් මස 29",
    "Headline": "ඉන්දියානු සාගර සම්මේලන ආරම්භ සැසිවාරයට ජනපතිට ආරාධනාවක්",
    "News Content": " (යොහාන් භාසුර)අබුඩාබි නුවරදී ලබන 4 වැනිදා පැවැත්වෙන ඉන්දියානු සාගර සම්මේලනයේ ආරම්භ සැසිවාරය ඇමතීමට ජනාධිපති ගෝඨාභය රාජපක්‍ෂ මහතාට ආරාධනාවක් ලැබී ඇති බව විදේශ අමාත්‍ය මහාචාර්ය ජී. එල්. පීරිස් මහතා අද (29) පැවසීය.මෙම ජත්‍යන්තර සම්මේලනයට රටවල් 47 ක නියෝජිතයන් සහභාගි වන බව කී මහාචාර්ය ජී. එල්. පීරිස් මහතා ගෝඨාභය රාජපක්‍ෂ මහතා 4 වැනිදා සිය දේශනය පැවැත්වීමෙන් පසුව 5 වැනිදා එක්සත් අරාබි අමිරාටයේ රාජ්‍ය නායකයා වන අල් නායන් කුමරු සමඟ සාකච්ඡාවක් පැවැත්වීමට ද නියමිත බව ද සඳහන් කළේය.‘පරිසරය, ආර්ථිකය සහ වසංගතය’ යන්න මෙම සම්මේලනයේ තේමාව බව ද විදේශ අමාත්‍යවරයා වැඩි දුරටත් කීය.බෙත්තරමුල්ල, නෙළුම් මාවත පොදුජන පෙරමුණ පක්‍ෂ කාර්යාලයේදී අද (29) පැවැති මාධ්‍ය හමුවේදී විදේශ අමාත්‍ය මහාචාර්ය ජී. එල්. පීරිස් මහතා එසේ පැවසීය.   ",
    "URL": "https://www.lankadeepa.lk/latest_news/ඉන්දියානු-සාගර-සම්මේලන-ආරම්භ-සැසිවාරයට-ජනපතිට-ආරාධනාවක්/1-603871",
    "Category": "latest_news"
}