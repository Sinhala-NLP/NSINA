{
    "Source": "www.lankadeepa.lk",
    "Timestamp": "2019 ජනවාරි මස 03",
    "Headline": "ගොහාගොඩ කසළ ගැටළුව කඩිනමින් විසඳන්න’යි ජනපති නියෝග",
    "News Content": "(නිමල කොඩිතුවක්කු)               මහනුවර නගරයේ  ප්‍රධාන පාරිසරික ගැටලුවක් බවට පත්ව ඇති කටුගස්තොට, ගොහාගොඩ කසළ කන්ද පිළිබඳ ගැටලුවට කඩිනම් විසඳුම් ලබා දෙන ලෙස ජනාධිපති මෛත්‍රීපාල සිරිසේන මහතා අදාළ අංශ වෙත උපදෙස් ලබා දී ඇත.                මීතොටමුල්ල  වැනි තවත් ඛේදවාචකයකට ඉඩ නොතබා එම ගැටලුව විසඳීම සඳහා කඩිනම් පියවර ගන්නා ලෙස ජනාධිපතිවරයා උපදෙස් දී තිබේ.                       ජනාධිපතිවරයා මෙම උපදෙස් ලබා දී ඇත්තේ ගොහාගොඩ කසළ කළමනාකරණ මධ්‍යස්ථානයේ කටයුතු විධිමත් කිරීම පිළිබඳ ජනාධිපති කාර්යාලයේ අද(03) පැවති සාකච්ඡාවකදීය.                                             මහනුවර මහ නගර සභාව ඇතුළු පළාත් පාලන ආයතන කිහිපයක කසළ බැහැර කිරීම සඳහා යොදා ගනු ලබන කටුගස්තොට ගොහාගොඩ කසළ කන්ද පිළිබඳව ප්‍රදේශවාසීන්  කළ පැමිණිලි සම්බන්ධයෙන් අවධානය යොමු කරමින් ජනාධිපතිවරයා මෙම සකච්ඡාව කැඳවා තිබුණි.                                                       ජනතාව පීඩාවට පත්වීමට ඉඩ නොතබා විධිමත් කසළ ප්‍රතිචක්‍රීය ක්‍රමවේදයක් ඔස්සේ කසළ බැහැර කිරීමට කටයුතු කරන ලෙසත්, නගර සභාව සහ පළාත් සභාව එක්ව  ඒ සඳහා නිසි වැඩපිළිවෙළක් ක්‍රියාවට නංවන ලෙසත්  උපදෙස් දුන් ජනාධිපතිවරයා  ඒ සඳහා අවශ්‍ය සහය ලබාදෙන ලෙස මධ්‍යම පරිසර අධිකාරිය වෙත උපදෙස් දුන්නේය.(ඡායාරූප - ජනාධිපති මාධ්‍ය අංශය)  ",
    "URL": "https://www.lankadeepa.lk/latest_news/ගොහාගොඩ-කසළ-ගැටළුව-කඩිනමින්-විසඳන්න’යි-ජනපති-නියෝග/1-543264",
    "Category": "latest_news"
}