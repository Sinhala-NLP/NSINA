{
    "Source": "www.lankadeepa.lk",
    "Timestamp": "2019 අගෝස්තු මස 04",
    "Headline": "‘පාලකයන් තවමත් ජනතාවගේ බිය සංකා නැතිකර නැහැ’",
    "News Content": "(හිරාන් ප්‍රියංකර ජයසිංහ සහ පද්මා කුමාරි කංකානම්ගේ)පාලකයින් තවමත් ජනතාවගේ බිය සංකා නැති කිරීමට කටයුතු කර නැතැයි හලාවත රදගුරු අති උතුම් දෙව්ශ්‍රීත වැලන්ස් මෙන්ඩිස් හිමිපාණෝ අද(04) පැවැසූහ. රදගුරු හිමිපාණන් මේ බව පවසා සිටියේ තලවිල ශාන්ත ආනා දේවස්ථානයේ 257 වන, අගෝස්තු මංගල්‍යයට එක්වූ බැතිමතුන් අමතමිනි. එහිදි වැඩිදුරටත් බැතිමතුන් ඇමතූ රදගුරු හිමියෝ මෙසේ පවසා සිටියහ.“ධනය සම්පත් ගැන දෙවියන් වහන්සේ කථා කරද්දි මට හැ‍ඟෙනවා මේ දේව වචනය සෘජුවම රට පාලනය කරන අයට අදාළයි කියලා. මොකද රට පාලනය කරන අය තමයි, දේශයේ ධනය පාලනය කරන්නේ. මෙය අපි සියලු දෙනාටම අදාල ධනයක්. ඒ ධනය පාලනය කරද්දී තමන්ගේ ධනයක් නොවේ එය ජනතාවගේ ධනයක් ලෙස සිතා රට පාලනය කල යුතුයි.““අපි දකිනවා ජනතාවගේ ජන්දයෙන් ඔවුන් ඉදිරියට ආවත් ජනතා පරමාධිපත්‍ය කියන එක වචනයකට සීමා කරලා කියාලා. ජනතාවගේ සුභ සිද්ධිය වෙනුවෙන් කියලා ඔවුන් සමහර තීරණ ගන්නේ ජනතාවගේ කැමැත්ත නැතිව. ජනතාවට විරුද්ධව. මම කියනවා ජනතාව වෙනුවෙන් යහපත් යමක් කරන්න බැරිනම් අයහපත් යමක්වත් නොකර ඉන්න උත්සහ කරන්න උවමනායි කියලා““පසුගිය සිදුවීම් සම්බන්ධයෙන් අපේ ජනතාව තාමත් ඉන්නේ බියෙන්. එම සිද්ධීන් සඳහා සාධාරණයක් වෙලා නැහැ. ඒ සඳහා සොයා බැලීම් කරන එක හොඳයි. නමුත් මෙය කළේ කවුද කියලා සොයා බැලීම පමණක් නෙවෙයි කළයුත්තේ. කවුද මේ පිටුපස ඉන්නේ කියලා සොයා බලා මේ පිටුපස සිටින පිරිස් නීතිය ඉදිරියට ගෙනඒමයි කළ යුත්තේ. එතකොටයි ජනතාවට බයක් සැකක් නැතිව ජීවත් වෙන්න හැකියාව ලැබෙන්නේ” යැයිද හිමිපාණෝ පැවසූහ.“තලවිල ශාන්ත ආනා  මුනිවරියගේ දේවස්ථානයේ පැවති මෙම අගෝස්තු මංගල්‍ය හලාවත රදගුරු දෙව්ශ්‍රීත වැලන්ස් මෙන්ඩිස් හිමිපාණන් හා ත්‍රිකුණාමලය රදගුරු අති උතුම් ක්‍රිස්ටියන් නොයෙල් එම්මානුවෙල් හිමිපාණන්ලාගේ ප්‍රධානත්වයෙන් පැවැත්විණි. ත්‍රිවිධ හමුදාව හා පොලිසිය මෙම මංගල්‍ය පූජාව වෙනුවෙන් විශේෂ ආරක්ෂාව සපයා තිබිණි.මෙම අගෝස්තු මංගල්‍ය සඳහා දිවයිනේ නන්දෙසින් බැතිමතුන් විශාල සංඛ්‍යාවක් පැමිණ තිබුණද මෙවර යම් අඩුවීමක් දැකගත හැකිවී තිබුණි. පුත්තලම දිස්ත්‍රික් ලේකම් එන්. එච්. එම්. චිත්‍රානන්ද මහතා, රාජ්‍ය නිලධාරීහු, පුත්තලම දිස්ත්‍රික් පාර්ලිමේන්තු මන්ත්‍රීවරු වන සනත් නිශාන්ත පෙරේරා, රාජ්‍ය ඇමති නිරෝෂන් පෙරේරා යන මහත්වරු මීට සහභාගී වූහ.  ",
    "URL": "https://www.lankadeepa.lk/latest_news/‘පාලකයන්-තවමත්-ජනතාවගේ-බිය-සංකා-නැතිකර-නැහැ’/1-554790",
    "Category": "latest_news"
}