{
    "Source": "www.lankadeepa.lk",
    "Timestamp": "2019 ඔක්තෝබර් මස 14",
    "Headline": "රජයේ වෛද්‍ය නිලධාරින්ගේ සංගමය වැඩ වර්ජනයකට සැරසෙයි",
    "News Content": "(අජිත්ලාල් ශාන්තඋදය සහ ජයන්ත නානායක්කාර)තැපැල් ඡන්ද සහතික කිරීමේ නිලධාරීන් ලෙස කටයුතු කළ මහරගම අපේක්‍ෂා රෝහලේ අධ්‍යක්ෂවරිය ස්ථානමාරු කරමින්ද, කොලොන්න රෝහලේ කාර්යභාර නිලධාරීවරිය සිටියදී වෙනත් නිලධාරිනියක එම රෝහලට මාරු කර එවීමද අවලංගු කිරීමට අද (14) සෞඛ්‍ය අමාත්‍යාංශ ලේකම් සහ සෞඛ්‍ය සේවා අධ්‍යක්‍ෂ ජනරාල්වරයා සමඟ පැවැත්වූ සාකච්ඡා අසාර්ථක වූ බව රජයේ වෛද්‍ය නිලධාරින්ගේ සංගමයේ ලේකම් හරිත අලුත්ගේ මහතා පැවසීය.සෞඛ්‍ය අමාත්‍යාංශයේ දී අද (14) පස්වරුවේ මෙම සාකච්ඡාව පැවැත්විණි.මහරගම අපේක්‍ෂා රෝහලේ සහ කොළොන්න ප‍්‍රාදේශීය රෝහලේ වෛද්‍ය ස්ථානමාරු අවලංගු කර මැතිවරණය ප‍්‍රකාශයට පත් කිරීමේ අවස්ථාව වනවිට තිබූ තත්ත්වයට පත් කිරීමට මැතිවරණ කොමිසමට පැය 48ක කාලයක් ලබාදෙන බව කී රජයේ වෛද්‍ය නිලධාරීන්ගේ සංගමයේ ලේකම් හරිත අලුත්ගේ මහතා බ‍්‍රහස්පතින්දා සිට රත්නපුර සහ මොණරාගල දිස්ත්‍රික් දෙකේ වෛද්‍ය වැඩ වර්ජනයක් ක්‍රියාත්මක කරන බව සඳහන් කළේය.මෙම ස්ථාන මාරු අවලංගු කරන ලෙස මැතිවරණ කොමිසම විසින් කළ නියෝගය සෞඛ්‍ය අමාත්‍යාංශයයේ ලේකම් පිළිනොගන්නා බව ද රජයේ වෛද්‍ය නිලධාරින්ගේ සංගමයේ ලේකම් හරිත අලුත්ගේ මහතා පැවසීය.මේ සම්බන්‍ධයෙන් යළි මැතිවරණ කොමිසම දැනුවත් කළ බව කී  රජයේ වෛද්‍ය නිලධාරීන්ගේ සංගමයේ ලේකම්වරයා ඔවුන්ගේ ඉල්ලීම අනුව පැය 48ක කාලයක් මෙම ගැටලුව විසඳීමට අවස්ථාව ලබාදෙන බව ද කීවේය.මෙම ස්ථානමාරු අවලංගු කරන ලෙස මැතිවරණ කොමිසම දෙවන වරටත් සෞඛ්‍ය ලේකම්වරියට ලිඛිතව දන්වා යැවීමට කටයුතු කරන බවට පොරොන්දු වූ බවද රජයේ වෛද්‍ය නිලධාරින්ගේ සංගමයේ ලේකම් හරිත අලුත්ගේ මහතා පැවසුවේය.කෙසේ වෙතත් මැතිවරණය ප‍්‍රකාශයට පත් කිරීමට පෙර තිබූ අවස්ථාවේ තත්ත්වයට බදාදා සවස් වනවිට පත් කිරිමට අපොහොසත් වුවහොත් බ්‍රහස්පතින්දා පෙරවරු 08.00 සිට රත්නපුර සහ මොණරාගල දිස්ත්‍රික් දෙකේ වෛද්‍යවරු වැඩවර්ජනයක් අරම්භ කරන බව ද කීවේය.එහිදීද ගැටලුව නිරාකරණය නොවුණ හොත් සිකුරාදා වනවිට ඌව පළාතේ සහ සබරගමු පළාතේ වෛද්‍යවරු එම වැඩවර්ජනට එක්වන බවද පැවසුවේය.එම වෘත්තිය ක්‍රියා මාර්ගය අනුවද විසඳුමක් නොලැබුණ හොත් ලබන සඳුදා සිට දීප ව්‍යාප්ත වෛද්‍ය වැඩ වර්ජනයක් පවත්වන බව ද රජයේ වෛද්‍ය නිලධාරින්ගේ සංගමයේ ලේකම් හරිත අලුත්ගේ මහතා සඳහන් කළේය.එපමණක් නොව වෛද්‍යවරුන් ප‍්‍රධානත්වය දරණ ආයතනවල තැපැල් ඡන්ද සහතික කිරීම් වලින් එම වෛද්‍යවරු ඉවත්වීමට ද පියවර ගන්නා බවද සඳහන් කළේය.මෙම අවිධිමත් වෛද්‍ය ස්ථානමාරුව හේතුවෙන් හම්බෙගමුව සහ කොලොන්න යන රෝහල් දෙකේ වැඩ දින දොළහක පමණ සිට අඩාලව ඇති බවද රජයේ වෛද්‍ය නිලධාරින්ගේ සංගමයේ ලේකම් හරිත අලුත්ගේ මහතා පෙන්වා දුන්නේය.රජයේ වෛද්‍ය නිලධාරීන්ගේ සංගමය වෙනුවෙන් මෙම සාකච්ඡාවට එහි සභාපති විශේෂඥ වෛද්‍ය අනුරුද්ධ පාදෙනිය, ලේකම් වෛද්‍ය හරිත අලුත්ගේ ඇතුලු පිරිසක් එක්ව සිටියහ.   ",
    "URL": "https://www.lankadeepa.lk/news/රජයේ-වෛද්‍ය-නිලධාරින්ගේ-සංගමය-වැඩ-වර්ජනයකට-සැරසෙයි/101-558790",
    "Category": "latest_news"
}