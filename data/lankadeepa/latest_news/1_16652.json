{
    "Source": "www.lankadeepa.lk",
    "Timestamp": "2022 අප්‍රේල් මස 26",
    "Headline": "රජයේ වියදම් පාලනයට චක්‍රලේඛයක්",
    "News Content": "(සුජිත් හේවාජුලිගේ )රජයේ වියදම්  තවදුරටත් පාලනය කිරීමට උපදෙස් ලබාදෙමින්  මුදල් අමාත්‍යාංශයේ ලේකම් මහින්ද සිරිවර්ධන මහතා  සියලු අමාත්‍යාංශ ලේකම්වරුන්ට  සහ රජයේ ආයතන ප්‍රධානීන්ට විශේෂ චක්‍රලේඛයක්   අද (26) යොමු කළේය.මේ අනුව ආරම්භ කිරීමට නියමිත සියලුම ව්‍යාපෘති තාවකාලිකව  අත්හිට විය යුතුවේ.එසේම මෙතෙක් පත්වීම් කර නොමැති තනතුරු සඳහා බඳවා ගැනීම් කල් තැබීම, රජයේ නිලධාරීන්ගේ අත්තිකාරම් ගිණුම් යටතේ මාණ්ඩලික නිලධාරීන් වෙත ලබා දෙනු ලබන ණය පහසුකම් මේ වසර අවසන් වන තෙක් අත්හිටුවීම, සියලුම සුභසාධන හා සහනාධාර වැඩසටහන් අත්‍යවශ්‍යයෙන්ම ලැබිය යුතු අඩු ආදායම්ලාභීන්ට හෝ අත්‍යවශ්‍ය ප්‍රතිලාභීන්ට පමණක් සීමා කිරීම, නිල වාහන භාවිතයේදී එක් වාහනයක් පමණක් නිශ්චිත  ඉන්ධන සීමාව තුළ  භාවිතා කිරීමට වගබලා ගැනීම, භාණ්ඩ මිලදී ගැනීම් කල් තැබීමට කටයුතු කිරීම රාජායතන අතර සන්නිවේදන කටයුතු සඳහා හැකිතාක් විද්‍යුත් ක්‍රමවේද භාවිතා කිරීම, ලිපි ද්‍රව්‍ය භාවිතය හා මුද්‍රණ කටයුතු සඳහා වන පිරිවැය අවම කර ගැනීම , සත්‍ය වශයෙන්ම සේවයේ නිරතවී සිටින බව තහවුරු කරගැනීමෙන් තොරව සිදුකරනු සිදුකරනු ලබන සියලුම අතිකාල දීමනා ගෙවීම අත්හිටුවීම, විවිධ අයුරින් ලබා ගන්නා අතිකාල දීමනා වන්හි එකතුව වැටුප  ඉක්මවා නොයන පරිදි කටයුතු කළ හැකි ක්‍රමවේදයක් සකස් කිරීම සඳහාද කටයුතු කළ යුතු බව එම චක්‍රලේඛයේ සඳහන් වෙයි.තවද අමාත්‍ය මණ්ඩලය විසින් අනුමත කරනු ලැබ නොමැති කිසිදු දීමනාවක් සුබසාධන වැඩසටහන් සංවර්ධන  සහායන් හෝ සහනාධාර ලබාදීම නතර කිරීම කළ යුතු බවද එහි දැක්වේ.  ",
    "URL": "https://www.lankadeepa.lk/news/රජයේ-වියදම්-පාලනයට-චක්‍රලේඛයක්/101-612102",
    "Category": "latest_news"
}