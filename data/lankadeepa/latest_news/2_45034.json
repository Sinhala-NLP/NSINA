{
    "Source": "www.lankadeepa.lk",
    "Timestamp": "2019 ඔක්තෝබර් මස 15",
    "Headline": "‘‘මම කෑමට ගියාම එස්ටීඑෆ් 700 ක් කඩා වැදුණා‘‘",
    "News Content": "(මනෝප‍්‍රිය ගුණසේකර)දිවා ආහාරය සඳහා තමා නිල නිවසට ගිය අවස්ථාවේදී පොලිස් විශේෂ කාර්ය බලකායේ සෙබලුන් 700 ක් පමණ ගිනි අවිද රැගෙන බලහත්කාරයෙන් බන්ධනාගරය තුළට ගොස් තිබූ බව විශ‍්‍රාමික සහකාර බන්ධනාගාර අධිකාරී පී. ඩබ්ලිව්. කුඩාබන්ඩාර මහතා විශේෂ ත‍්‍රිපුද්ගල මහාධිකරණ විනිසුරු මඩුල්ල හමුවේ අද (15) සාක්කි දෙමින් පැවසීය. වැලිකඩ බන්ධනාගාරයේ රඳවා සිටි රැඳවියන් අටදෙනෙකු සමූහ ඝාතන කිරීමේ නඩුවේ පැමිණිල්ල වෙනුවෙන් අද පැවති නඩු විභාගයේදී ඒ මහතා මේ පවසන ලදී. බන්ධනාගරය තුළදී පොලිස් විශේෂ කාර්ය බලකායේ නිලධාරීන්ගේ ක‍්‍රියා කලාපය සහ කදුළු ගෑස් ප‍්‍රහාර එල්ල කර සිරකරුවන් ප‍්‍රකෝප ගන්වා සිටියා මේ හේතුවෙන් සිරකරුවන් බන්ධනාගාර අවි ගබඩාව කඩා එහි තිබූ ගිනි අවි රැගෙන බන්ධනාගාර වහලයට නැඟ තිබුණා යැයි ඒ මහතා සාක්කි දෙමින් වැඩිදුරටත් පැවසීය. ‘‘පොලිස් විශේෂ කාර්ය බලකායේ නිලධාරීන් චැපල් වාට්ටුව පරීක්‍ෂා කරන බව නියෝජ්‍ය පොලිස්පති රණවක මහතා පැවසූ විගස ඒක කරන්න එපා යැයි මා කිවේ 1983 වර්ෂයේ සිට බන්ධනාගාරයේ ඇති වූ කැරලි 05 කට මුහුණදී මට තිබූ වසර 39 ක සේවා අත්දැකීම් මත, මා කීවා ඒක කරන්න එපා කියා මොකද යම් සිද්ධියක් වේ යැයි මා තුළ හටගත් දැඩි බිය හේතුවෙන් මා එසේ කීවා යැයි පැවසු වැලිකඩ බන්ධනාගරයේ වැඩබලන ප‍්‍රධාන ජේලර්වරයා ලෙස කටයුතු කළ පී. ඩබ්ලිව්. කුඩාබන්ඩාර මහතා අපි සමඟ හිටපු සිරකරුවන්ගෙන් අපිට තර්ජනයක් තිබුණේ නැති බවත් සිරකරුවන් ලඟ තිබු ගිනි අවි සොයා ගැනීමට උදව් කළේ අපි සමඟ හිටපු සිරකරුවන්‘‘ බවත් වැඩිදුරටත් පැවසීය. ‘‘සිරකරුවන් අතට පත්ව තිබූ ගිනි අවි 12 ක් විතර අපි සමඟ හිටපු සිරකරුවන් අපිට ගෙනැවිත් දුන් පසු තමා ඒවා පරිගණක අංශයේ කාපට් එක යට හැංගු‘‘ බවද වැලිකඩ බන්ධනාගරයේ වැඩබලන ප‍්‍රධාන ජේලර්වරයා ලෙස කටයුතු කළ විශ‍්‍රාමික සහකාර බන්ධනාගාර අධිකාරී පී. ඩබ්ලිව්. කුඩාබන්ඩාර මහතා වැඩිදුරටත් පැවසීය. මෙම නඩුව මහාධිකරණ විනිසුරු ගිහාන් කුලතුංග (සභාපති) ප‍්‍රදීප් හෙට්ටිආරච්චි සහ මංජුල තිලකරත්න මහත්වරුන්ගෙන් සමන්විත ත‍්‍රිපුද්ගල විනිසුරු මඩුල්ලක් හමුවේ කැඳවන ලදී. නීතීපති, ජනාධිපති නීතීඥ දප්පුල ද ලිවේරා මහතා අගවිනිසුරු ජයන්ත ජයසුරිය මහතාගෙන් ඉල්ලීමකට අනුව අගනිවිනිසුරු ජයන්ත ජයසුරිය මහතා විසින් මෙම නඩුව විභාග කිරීම සඳහා විශේෂ ත‍්‍රිපුද්ගල මහාධිකරණ විනිසුරු මඩුල්ල පත් කරන ලදී.  ",
    "URL": "https://www.lankadeepa.lk/latest_news/‘‘මම-කෑමට-ගියාම-එස්ටීඑෆ්-700-ක්-කඩා-වැදුණා‘‘/1-558847",
    "Category": "latest_news"
}