{
    "Source": "www.lankadeepa.lk",
    "Timestamp": "2019 නොවැම්බර් මස 29",
    "Headline": "‘‘අත්අඩංගුවේ තිබෙන ඉන්දීය ධීවර යාත්‍රා මුදාහැරීමට පියවර ගන්නවා‘‘",
    "News Content": "(හර්ෂණ තුෂාර සිල්වා)ශ්‍රී ලංකා නාවික හමුදා අත්අඩංගුවේ තිබෙන ඉන්දීය ධීවර යාත්‍රා මුදාහැරීමට පියවර ගන්නා බව ජනාධිපති ගෝඨාභය රාජපක්ෂ මහතා නවදිල්ලි අගනුවරදී අද (29) පැවැසීය.සිය ධුර කාලයේදී ඉන්දියාව සහ ශ්‍රී ලංකාව අතර තිබෙන සබඳතා ඉහළ මට්ටමකට ගෙන ඒමට තමන්ට අවශ්‍ය යැයි ද ජනාධිපති ගෝඨාභය රාජපක්ෂ මහතා කීය.ඉන්දියාවේ නවදිල්ලි අගනුවර ‘හයිද්‍රාබාද් හවුස්’ නිල නිවස්නයේදී ඉන්දීය අග්‍රාමාත්‍ය නරේන්ද්‍ර මෝදි මහතා සමඟ ඒකාබද්ධ මාධ්‍ය හමුවකට එක්වෙමින් ජනාධිපති ගෝඨාභය රාජපක්ෂ මහතා එම කරුණු සඳහන් කළේය.අග්‍රාමාත්‍ය මෝදි මහතා සමඟ ඉන්දු ලංකා ධීවර ගැටලුව සම්බන්ධයෙන් දීර්ඝව සාකච්ඡා කළ බවත් අත්අඩංගුවේ තිබෙන ඉන්දීය ධීවර බෝට්ටු මුදා හැරීමට ඉදිරියේදී පියවර ගන්නා බවත් ජනාධිපති ගෝඨාභය රාජපක්ෂ මහතා කීවේය.ජාතික ආරක්ෂාව, යටිතල පහසුකම් සංවර්ධනය, වාණිජ සහ වෙළෙඳ අවස්ථා සම්බන්ධයෙන් ඉන්දීය අග්‍රාමාත්‍ය නරේන්ද්‍ර මෝදි මහතා දුන් සහතිකය සහ සහයෝගය පිළිබඳව ඔහුට කෘතඥ වන බව ද හෙතෙම පැවැසීය.නුදුරේදීම ශ්‍රී ලංකාවට පැමිණෙන්නැයි ඉන්දීය අග්‍රාමාත්‍ය නරේන්ද්‍ර මෝදි මහතාට ආරාධනා කරන බවත් තමන් ජනාධිපති ධුරයේ සිටියදීම පළමුවෙන්ම ශ්‍රී ලංකාවට පැමිණෙන රාජ්‍ය නායකයා ලෙස අගමැති මෝදි මහතා පිළිගැනීමට තමන් සූදානමින් සිටින බවත් ජනාධිපතිවරයා කීය.ශ්‍රී ලංකාව සහ ඉන්දියාව අතර ඓතිහාසිකව මෙන්ම දේශපාලනික වශයෙන් දීර්ඝකාලීන සබඳතාවක් තිබෙන බව ජනාධිපති ගෝඨාභය රාජපක්ෂ මහතා ආරක්ෂාව, ආර්ථික සංවර්ධනය සහ දෙරටේ ජනතාවගේ සුබසාධනය යන ප්‍රධාන කරුණු සම්බන්ධයෙන් ඉන්දියාව සහ ශ්‍රී ලංකාව එකට වැඩ කළ යුතු යැයි ද කීවේය.බුද්ධි ආයතනවල හැකියාව වැඩි කිරීම සඳහා ඇමෙරිකානු ඩොලර් මිලියන 50ක ණය මුදලක් ලබාදීම සම්බන්ධයෙන් අග්‍රාමාත්‍ය මෝදි මහතාට ස්තූතිවන්ත වන බවද ජනාධිපති ගෝඨාභය රාජපක්ෂ මහතා කීය.ශ්‍රී ලංකාව සහ ඉන්දියාව අතර සහයෝගීතාව අංශ රැසකින් පවතින බවත් එහිදි ආරක්ෂාව සම්බන්ධ කරුණුවලට ප්‍රමුඛත්වය දෙන බවත් ජනාධිපතිවරයා පැවැසීය.අග්‍රාමාත්‍ය නරේන්ද්‍ර මෝදි මහතා සමඟ ආර්ථික සහයෝගීතාව සම්බන්ධයෙන් ද සාකච්ඡා පැවැත්වූ බව ජනාධිපති ගෝඨාභය රාජපක්ෂ මහතා මෙහිදි කීවේය.  ",
    "URL": "https://www.lankadeepa.lk/latest_news/‘‘අත්අඩංගුවේ-තිබෙන-ඉන්දීය-ධීවර-යාත්‍රා-මුදාහැරීමට-පියවර-ගන්නවා‘‘/1-561392",
    "Category": "latest_news"
}