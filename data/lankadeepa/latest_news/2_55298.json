{
    "Source": "www.lankadeepa.lk",
    "Timestamp": "2018 ජුලි මස 23",
    "Headline": "ඊශ්‍රාලයේ ශ්‍රමිකයන්ට පොදු සමා කාලයක්",
    "News Content": "ඩයනා උදයංගනී මේ වන විට නීති විරෝධී ලෙස ඊශ්‍රාලයේ රැඳී සිටින ශ්‍රමිකයින්ට ලංකාවට පැමිණීම සදහා සැප්තැම්බර් පළමු වැනිදා දක්වා පොදු සමා කාලයක් ලබාදී ඇතැයි විදුලි සංදේශ, ඩිජිටල් යටිතල පහසුකම් හා විදේශ රැකියා නියෝජ්‍ය අමාත්‍ය මනුෂ නානායක්කාර මහතා පැවසීය. එම කාලය ඇතුළතදී ලංකාවට නොපැමිණෙන ශ්‍රමිකයින් සම්බන්ධයෙන් ඉදිරියේදී දැඩි නීතිමය පියවර ගන්නා බව ද නියෝජ්‍ය අමාත්‍යවරයා සඳහන් කළේය. ඊශ්‍රායෙලයේ රැකියා සඳහා ගිය 500කගෙන් 150ක් පමණ නියමිත කාලයේදී යළි නොපැමිණ නීතිවිරෝධි ලෙස එරට නතර වී සිටීම හේතුවෙන් මෙතෙක් ඊශ්‍රායලයෙන් ලැබුණු කෘෂි ක්ෂේත්‍රෙය් රැකියා අවස්ථාවන් ශ්‍රී ලංකාවට අහිමි වී ඇති බව ද මනූෂ නානායක්කාර මහතා සඳහන් කළේය. ලබාදී ඇති පොදු කාලයේදී නැවත පැමිණෙන්නන්ට යළි එරටට යාමට අවස්ථාව සළසා දිය හැකි බව ද ඔහු කීවේය. නියෝජ්‍ය අමාත්‍ය මනූෂ නානායක්කාර මහතා මේ බව පැවසුවේ ඊශ්‍රාලයේ නීති විරෝධී ලෙස රැදී සිටින ශ්‍රමිකයින්ගේ දෙමාපියන් සහ භාරකරුවන් විදේශ සේවා නියුක්ති කාර්යාංශයට ගෙන්වා දැනුවත් කිරීමේ අවස්ථාවට එක්වෙමිනි. රැකියා සඳහා ඊශ්‍රායලයට ගිය ඇතැමුන් නීතිඥවරු මාර්ගයෙන් බොරු ලේඛන ඉදිරිපත් කර දේශපාලන රැකවරණය ඉල්ලීම හේතුවෙන් මානව හිමිකම් සම්බන්ධයෙන් ශ්‍රී ලංකාවට ඉතාම නරක නාමයක් ඇතිවන බව ද නියෝජ්‍ය අමාත්‍යවරයා මෙහිදී පැවසීය.  ",
    "URL": "https://www.lankadeepa.lk/latest_news/ඊශ්‍රාලයේ-ශ්‍රමිකයන්ට-පොදු-සමා-කාලයක්/1-533230",
    "Category": "latest_news"
}