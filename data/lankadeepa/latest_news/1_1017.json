{
    "Source": "www.lankadeepa.lk",
    "Timestamp": "2023 සැප්තැම්බර් මස 15",
    "Headline": "පෙරහරට ගෙනා අලියා සිසුවා බිලි ගනී",
    "News Content": "(අජිත්ලාල් ශාන්තඋදය , ජයන්ත නානායක්කාර සහ ඉන්දිකා රාමනායක)පනාමුර, කාවන්තිස්ස රජමහා විහාරස්ථානයේ පෙරහරට ගෙන ආ අලියකු අසලට ගිය දොළොස් හැවිරිදි දරුවකු එම අලියා  පහරදීමෙන් පසු මියගොස් ඇති බව පනාමුර පොලිසිය පවසයි.අලියා පහර දීමෙන් බිම වැටී සිටි දරුවා වහාම ඇඹිලිපිටිය දිසා මහ රෝහලට ඇතුළත් කරනු ලැබීය.හදිසි ඒකකයට ඇතුළත් කළ පසු පැයක පමණ කාලයක් රෝහලේ වෛද්‍යවරු, හෙද කාර්ය මණ්ඩලය ඇතුලු සේවකයන් දරුවාගේ ජීවිතය බේරා ගැනීමට මහත් පරිශ්‍රමයක් ගත්ත ද ටික වේලාවකින් ඔහු මියගිය බව රෝහල් ප්‍රකාශකයෙක් පැවසුවේය.ඇඹිලිපිටිය, පනාමුර පාරේ දෙකේ කණුව, ගල්අමුණ පාරේ පදිංචිව සිටි මුණසිංහගේ ලකිඳු නෙත්සර මුණසිංහ (12) දරුවා මෙසේ මියගොස් ඇත. ඔහු පනාමුර මහා විද්‍යාලයේ හත්වන ශ්‍රේණියේ ඉගෙනුම ලබයි.පෙරහරට ගෙනා මෙම අලියා පන්සල පිටුපස තේක්ක ඉඩමක බැඳ තිබුණි. අලියා බැඳතිබූ ස්ථානය වටා තුන් පැත්තකින් කම්බි ගසා තිබුණි. පාසල ඇරී තවත් ළමයකු සමග පන්සල පැත්තෙන් පමණක් කම්බි නොගසා තිබු අතර මියගිය දරුවා අලියා ළඟට ගොස් ඇත්තේ එතැනින් බව පොලිසිය පැවසුවේය.  ",
    "URL": "https://www.lankadeepa.lk/latest_news/පෙරහරට-ගෙනා-අලියා-සිසුවා-බිලි-ගනී/1-639842",
    "Category": "latest_news"
}