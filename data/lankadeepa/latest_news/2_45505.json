{
    "Source": "www.lankadeepa.lk",
    "Timestamp": "2019 සැප්තැම්බර් මස 25",
    "Headline": "නෙවිල් ප්‍රනාන්දු රෝහල රජයට පවරා ගත් කැබිනට් සංදේශයේ සත්‍ය පිටපතක් ඉල්ලයි",
    "News Content": "(තිළිණි ද සිල්වා)මාලඹේ නෙවිල් ප්‍රනාන්දු රෝහල රජයට පවරා ගැනිමට අදාල කැබිනට් සංදේශයේ සත්‍ය පිටපතක් ලබා දෙන ලෙස වංචා දූෂණ සොයන ජනාධිපති කොමිසම අමාත්‍ය මණ්ඩල ලේකම්වරයාට නියෝග කර තිබේ. ඒ අනුව අදාළ කැබිනට් සංදේශයේ සත්‍ය පිටපතක් කොමිසමට අද (25) ලබා දෙන ලෙස අමාත්‍ය මණ්ඩල ලේකම්වරයාට නොතීසි නිකුත් කළ බව කොමිසමේ ප්‍රකාශකයෙක් සඳහන් කළේය. මාලඹේ  නෙවිල් ප්‍රනාන්දු රෝහල රජයට පවරා ගැනිමකින් තොරව රජයේ මුදල් යෙදවිම සම්බන්ධයෙන් ලැබී ඇති පැමිණිල්ලක් පිළිබඳව ප්‍රකාශයක් ලබාදීම සදහා සෞඛ්‍ය අමාත්‍ය රාජිත සේනාරත්න මහතා ඊයේ දිනයේ වංචා දුෂණ සොයන ජනාධිපති කොමිසම හමුවේ පෙනී සිටියේය. එහිදී අමාත්‍යවරයා සදහන් කර ඇත්තේ නෙවිල් ප්‍රනාන්දු රෝහල රජයට පවරා ගැනීම අමාත්‍ය මණ්ඩල අනුමැතිය ඇතිව සිදු කර ඇති බැවින් එය පෞද්ගලික රෝහලක් බවට පල වන ප්‍රකාශ කිසිසේත් පිළිනොගන්නා බවයි. මෙම රෝහල සම්බන්ධයෙන් නෙවිල් ප්‍රනාන්දු මහතාට කිසිදු අයිතියක් නොමැති බවත් එය රජය සතු රෝහලක් බවත් රාජිත සේනාරත්න අමාත්‍යවරයා ප්‍රකාශ කර තිබේ.ඒ අනුව රාජිත සේනාරත්න අමාත්‍යවරයා  සදහන්  කළ කැබිනට් පත්‍රිකාවේ පිටපතක් ඉදිරිපත් කරන ලෙස ජනාධිපති කොමිසම විසින් අමාත්‍ය මණ්ඩල ලේකම්වරයා දැනුවත් කර ඇති බවයි වාර්තා වෙයි.  ",
    "URL": "https://www.lankadeepa.lk/latest_news/නෙවිල්-ප්‍රනාන්දු-රෝහල-රජයට-පවරා-ගත්-කැබිනට්-සංදේශයේ-සත්‍ය-පිටපතක්-ඉල්ලයි/1-557614",
    "Category": "latest_news"
}