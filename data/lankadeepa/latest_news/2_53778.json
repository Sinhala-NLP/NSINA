{
    "Source": "www.lankadeepa.lk",
    "Timestamp": "2018 සැප්තැම්බර් මස 13",
    "Headline": "ලෝකය නැවත වරක් මූල්‍ය අර්බුදයකට - බ්‍රිතාන්‍යයේ හිටපු අගමැති",
    "News Content": "ලන්ඩන්හිදීය (රොයිටර්)ලෝකය නැවත වරක් මූල්‍ය අර්බුදයකට යමින් සිටින බවට බ්‍රිතාන්‍යයේ හිටපු අග්‍රාමාත්‍ය ගෝඞ්න් බ්‍රවුන් අනතුරු ඇඟවීය. මීට දශකයකට පෙර ඇති වූ මූල්‍ය අර්බුදය නිසා ඇති වූ අති විශාල මූල්‍ය කඩා වැටීම පාලනය කිරීමට ආණ්ඩු අසමත්වීම නිසා මෙසේ නැවත ගෝලීය මූල්‍ය අර්බුදයක් ඇතිවීමේ අවදානම හටගෙන ඇතැයි බ්‍රිතාන්‍යයේ හිටපු අගමැතිවරයා කීය. ඇමෙරිකා එක්සත් ජනපදයේ ‘ලීමන් බ්‍රදර්ස්’ ආයෝජන බැංකුවේ කඩාවැටීමත් සමඟ ලොව මෙතෙක් සිදු වූ දරුණුම මූල්‍ය අර්බුදය ඇති වූ අතර එවකට බ්‍රිතාන්‍යයේ අග්‍රාමාත්‍යවරයා වූයේ ගෝඞ්න් බ්‍රවුන්ය. එය ‘මහ අවපාතය (ග්‍රේට් ඩිප්ප්‍රෙෂන්)’ යනුවෙන් හැඳින්විණි. අද වනවිට ලෝකයට නායකත්වයක් නැති බවත් ලෝකය අවදානම් සහගත කාලයකට එළැඹෙමින් තිබෙන බවත් බ්‍රිතාන්‍යයේ හිටපු අගමැතිවරයා කීවේය. “අපි ඉන්නේ අවදානමක. අපි නිද්‍රාශීලිව අනාගත අර්බුදයකට ඇවිදිමින් ඉන්නවා” හිටපු අග්‍රාමාත්‍යවරයා ‘ද ගාඩියන්’ පුවත්පතට පැවැසීය. “අවදානම් එන්න එන්නම වැඩිවෙමින් තිබෙනවා. එහෙත් අපි ඉන්නේ නායකත්වයක් නැති ලෝකයක”“අපි පොඩි පොඩි දේවල් එක්ක ගනුදෙනු කළා. එහෙත් ලොකු දෙයක් කළේ නැහැ” යැයි බි්‍රතාන්‍යය හිටපු අගමැතිවරයා කීවේය. හෙතෙම 2007 වසරේ 2010 වසර දක්වා බි්‍රතාන්‍යයේ අග්‍රාමාත්‍යධුරය හෙබවීය. 055  ",
    "URL": "https://www.lankadeepa.lk/latest_news/ලෝකය-නැවත-වරක්-මූල්‍ය-අර්බුදයකට---බ්‍රිතාන්‍යයේ-හිටපු-අගමැති/1-536586",
    "Category": "latest_news"
}