{
    "Source": "www.lankadeepa.lk",
    "Timestamp": "2022 ජුනි මස 09",
    "Headline": "'සමහර මන්ත්‍රීවරුන්  සභාවට එන්නේ අනුන්ගේ ඇඳුම් ඇඳගෙන'",
    "News Content": "(සුජිත් හේවාජුලිගේ සහ  අංජුල මහික වීරරත්න)කාලකන්නි කුඩුකාරයන් පිරිසක් ගංජා කාරයන් පිරිසක් අරක්කු බී  මැති ඇමැතිවරුන්ගේ නිවාස ගිනි තැබීම නිසා අද සමහර මන්ත්‍රීවරුන් මේ සභාවට එන්නේ  අනුන්ගේ ඇඳුම් ඇඳගෙන බව නාගරික සංවර්ධන සහ නිවාස අමාත්‍ය ප්‍රසන්න රණතුංග මහතා පාර්ලිමේන්තුවේදී අද (9) පැවැසීය.මේවාට උල්පන්දම් දුන්  දේශපාලන පක්ෂවල අයත්  අද මෙතැන සිටින බව   හෙතෙම සඳහන් කළේය.අමාත්‍යවරයා මෙසේ පැවසුවේ  දෙමළ ජාතික සන්ධානයේ මඩකළපුව දිස්ත්‍රික් මන්ත්‍රී  ආර්. රාසමානික්කම් මහතා වාචික පිළිතුරු අපේක්ෂාවෙන් මතු  කළ ප්‍රශ්නයකට පිළිතුරු දෙමිනි.රජයේ ආයතන දෙකක් ද සමග තමාගේ නිවෙස ගිනි තැබූ  කාලකන්නින්ට අධිකරණයෙන් ඇප දෙද්දී  තම පක්ෂයේ මිනිසුන් ඇතුළත දැමූ බවද  ඔහු කීවේය.තමාගේ ගෙදරට 1977 දීත්  ගිනි තබා විනාශ කළ බවත් ඒ අවස්ථාවේදී පවුලේ සියලු දෙනා ජීවත් වුණේ දැඩි දුෂ්කරතා මධ්‍යයේ එකම කාමරයක බවත් ප්‍රසන්න රණතුංග මහතා පැවසීය.මාදිවෙල සිටින පාර්ලිමේන්තු මන්ත්‍රීවරුන්ට නිවාස ලබා දීමට තීරණය කළේ අද ඊයේ නොවන බව පැවසූ අමාත්‍යවරයා  මාදිවෙල මන්ත්‍රී නිවාස සංකීර්ණයේ සිටින පක්ෂ විපක්ෂ සියලුම මන්ත්‍රීවරුන්ට මේ නිවාස හිමිවන බවද සඳහන් කළේයමෙම  කාරණය ගැන කවුරුත්  මේ අවස්ථාවේදී සංවේදීව  බැලිය යුතු බවත්  සමහරුන් ශුද්ධ වන්තයන් ලෙස මෙතන කතා කරන බවත් ඔහු පැවසුවේය.නිවාස අහිමි වූ මැති ඇමතිවරුන්ගේ ප්‍රශ්න ගැන සොයා බැලීම තමාගේ යුතුකමක් බවද රණතුංග මහතා කීවේය.  ",
    "URL": "https://www.lankadeepa.lk/news/-සමහර-මන්ත්‍රීවරුන්--සභාවට-එන්නේ-අනුන්ගේ-ඇඳුම්-ඇඳගෙන-/101-614546",
    "Category": "latest_news"
}