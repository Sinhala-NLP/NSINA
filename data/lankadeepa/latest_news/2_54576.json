{
    "Source": "www.lankadeepa.lk",
    "Timestamp": "2018 අගෝස්තු මස 17",
    "Headline": "‘සීඅයිඩීය  පැමිණ ප්‍රකාශ සටහන් කරගැනීම දේශපාලන පලි ගැනීමක්‘‘",
    "News Content": "( විනීතා එම් ගමගේ)මාධ්‍යවේදී කීත් නොයාර් පැහැරගෙන ගොස් පහර දීමේ සිද්ධියට අදාලව තමන්ගෙන් ද ප‍්‍රකාශ  සටහන් කර  ගැනීම සහමුලින්ම දේශපාලන උවමනාවන් මත සිදුවුවක් යැයි හිටපු ජනාධිපති මහින්ද රාජපක්ෂ මහතා ප‍්‍රකාශ කළේය. ආණ්ඩුවේ ප‍්‍රධානීන් නොදැන අපරාධ පරික්ෂණ දෙපාර්තමේන්තුවේ නිලධාරින්ට තමන් හමුවී ප‍්‍රකාශ සටහන් කර ගන්නට නොහැකි යැයි ඒ අනුව මේ ප‍්‍රකාශ සටහන් කර ගත්තේ ඔවුන්ගේ උවමනාව මත යැයි පෙනෙන බව ද රාජපක්ෂ මහතා කීය. හිටපු ජනාධිපතිවරයා මෙසේ පැවැසුවේ මාධ්‍යවේදී කීත් නොයාර් පැහැරගෙන ගොස් වදහිංසා කිරීමේ සිද්ධිය පිළිබඳව අපරාධ පරික්ෂණ දෙපාර්තමේන්තුවේ නිලධාරින් විසින් රාජපක්ෂ මහතාගෙන් ප‍්‍රකාශයක් සටහන් කර ගැනීම සම්බන්ධව මාධ්‍ය වෙත කරුණු දක්වමිනි. එහි දී රාජපක්ෂ මහතා මෙසේ ද පැවැසීය.අපරාධ පරික්ෂණ දෙපාර්තමේන්තුවේ නිලධාරින් පස්දෙනෙක් ප‍්‍රකාශ සටහන් කර ගන්න ආවා. පැය තුනක් විතර ප‍්‍රකාශ සටහන් කර  ගත්තා. ඇහුවේ කරු ජයසුරිය කථා කළා ද කියලා. ඔහු කතා කළාට පස්සේ කීත් නොයාර් නිදහස් කළා ද කියලා. කරු ජයසූරිය කතා කළා ද කියල මට මතක නැහැ. කී දෙනෙක් නම් කථා කරනවා ද?  මේවා දේශපාලන උවමනාවන් ඉටු කරන්න කරන දේවල්. මේ රටේ තත්ත්වය තමයි මේ. මේ ආණ්ඩුව දේශපාලන පළිගැනීම් වල ස්වරූපයයි මේ. ආණ්ඩුවේ නායකයින් නොදැන මේ වගේ සී අයි ඞී එකට මා ගාවට එන්න බැහැනේ. ඒ අයට මෙහෙම වෙන්නේ නැහැ කියල හිතාගෙන ඉන්නේ. මේක පළි ගැනීමක්. මේ වගේ පළිගැනීම් හිර කිරීම්, සිත් රිදවීම් අනන්තව තියෙනවා. ආණ්ඩුව කියනවා අපි පහර දුන්නා කියල. මගෙන් ඇහුවා නිලධාරින් විවේචනය කරල පත්තරේක තිබුණ ද කියල නිලධාරියෙක් ඇහුවා. ඒව හැමදාම තියෙන  දේවල් නේ. කරු ජයසූරිය මහත්තයා මට ඒ කෝල් එක දුන්නට පස්සේ කීත් නොයාර් නිදහස් වෙලා ගියාලූ. ඉතින් නිදහස් වෙලා යන එක වැරුද්දක් ද?  කොහොම වුණත් එක හොඳක් තිබුණා. කරු මට කථා කරාය කියල කියන්නේ රෑ 11.20 ටලූ. එයාලයි කියන්නේ. ඒකෙන් පේනවා මම රෑ 10 ට නිදාගන්නේ නැති බව.’’ යැයි ද රාජපක්ෂ මහතා කීවේය.     ",
    "URL": "https://www.lankadeepa.lk/latest_news/‘සීඅයිඩීය--පැමිණ-ප්‍රකාශ-සටහන්-කරගැනීම-දේශපාලන-පලි-ගැනීමක්‘‘/1-534793",
    "Category": "latest_news"
}