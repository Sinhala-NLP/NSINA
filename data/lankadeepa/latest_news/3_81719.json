{
    "Source": "www.lankadeepa.lk",
    "Timestamp": "None  2015 නොවැම්බර් මස 30",
    "Headline": "මහැදුරු තිස්ස ජයවර්ධන අභාවප්‍රාප්ත වෙයි",
    "News Content": " විශ්ව විද්‍යාල ක්ෂේත්‍රයේ කීර්තිමත් විද්වතකු, භාෂා පඬිවරයකු හා වාග්විද්‍යාඥයකු වූ මහාචාර්ය තිස්ස ජයවර්ධන මහතා අභාවප්‍රාප්ත විය.ජයවර්ධන මහතාගේ දේහය   මහජන ගෞරවය සඳහා කළුබෝවිල ජයරත්න මල් ශාලාවේ තැන්පත් කර ඇති අතර  අවසන් කටයුතු ලබන තුන් වැනි දා, බ්‍රහස්පතින්දා පෙරවරු 10.00 ට කොහුවල සුසාන භූමියේදී සිදු කිරීමට නියමිතය.1939 කෑගල්ල, පනාන ග්‍රාමයේ උපත ලද ජයවර්ධන මහතා පේරාදෙණිය විශ්ව විද්‍යාලයෙන් ශාත්‍රවේදී උපාධිය දිනා ගෙන ලන්ඩන් විශ්ව විද්‍යාලයානුබද්ධ පෙරදිග හා අප්‍රිකානු අධ්‍යයන ආයතනයෙහි වාග් විද්‍යාව පිළිබඳ  පර්යේෂණ පවත්වා ලන්ඩන් විශ්ව විද්‍යාලයයෙන් ආචාර්ය උපාධිය දිනා ගත්තේය.1966 දී කොළඹ විශ්ව විද්‍යාලයයේ සිංහල අධ්‍යයන අංශයේ ආචාර්ය මණ්ඩලයට එක් වූ තිස්ස ජයවර්ධන මහතා කලක් කැලණිය විශ්ව විද්‍යාලයයේත් , නැවත කොළඹ විශ්වවිද්‍යාලයයේත් දීර්ඝ කාලයක් සේවය කළේ ය. කැලණිය විශ්වවිද්‍යාලය, ශ්‍රී ජයවර්ධනපුර විශ්වවිද්‍යාලය, කොතලාවල ආරක‍ෂක විශ්වවිද්‍යාලය ඇතුළු විශ්වවිද්‍යාල ගණනාවක බාහිර ආචාර්යවරයකු ලෙස සේවය කළ මහාචාර්ය ජයවර්ධන මහතා ශ්‍රී ලංකා විභාග දෙපාර්තමේන්තුව ඇතුළු ආයතන කිහිපයක ම අධ්‍යයන හා ඇගයීම් කටයුතු සඳහා ස්වකීය ශාස්ත්‍රීය දායකත්වය ලබා දුන්නේ ය.පරිවර්තන ක්‍රමවේද පිළිබඳව ද ප්‍රාමාණික විද්වතකු වූ ඒ මහතා රාජ්‍ය සාහිත්‍ය සම්මාන ඇගයීම් මණ්ඩල සාමාජිකයකු ලෙස ද කටයුතු කළේ ය. මහාචාර්ය ජයවර්ධන මහතා කැලණිය විශ්වවිද්‍යාලයේ පාලක සභා සාමාජිකයෙක් ද විය. ",
    "URL": "https://www.lankadeepa.lk/latest_news/මහැදුරු-තිස්ස-ජයවර්ධන-අභාවප්‍රාප්ත-වෙයි/1-365427",
    "Category": "latest_news"
}