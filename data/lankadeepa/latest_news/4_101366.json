{
    "Source": "www.lankadeepa.lk",
    "Timestamp": "None  2013 ඔක්තෝබර් මස 24",
    "Headline": "සිරිකොඩි මුදලාලිගේ කොඩිය පහතට",
    "News Content": "රුපියල් තුන්කෝටි හැත්තෑතුන් ලක්ෂයකට ආසන්න මුදලක් වෙනුවෙන් අගරු චෙක්පත් 71  ක් ලබාදී  චංචාකළැයි කියන සිද්ධියක් සම්බන්ධයෙන් ඇප මත මුදා හැර සිටින ව්‍යාපාරිකයා අසනීපව රෝහල්ගතවී ප‍්‍රතිකාර ලබන්නේ නම්   වෛද්‍ය සහතිකයක් ඉදිරිපත් කරන ලෙස කඩුවෙල ප‍්‍රධාන මහේස්ත‍්‍රාත් සහ අතිරේක දිසා විනිසුරු වසන්ත ජිනදාස මහතා ඇපකරුවනට නියෝග කළේය.අපරාධ පරීක්ෂණ දෙපාර්තමේන්තුවේ වාණිජ අපරාධ විමර්ශන අංක 5 ඒකකයෙන් ඉදිරිපත් කර ඇති මෙම පැමිණිල්ලේ සැකකරුවූයේ බත්තරමුල්ල පැලවත්තේ රංජිත් කාරියවසම් නොහොත් සිරිකොඩි මුදලාලිය.බත්තරමුල්ල පැලවත්තේ වීරක්කොඩිගේ පියරත්න නම් පොල් හා රබර් වැවිලිකරුවකුවන ව්‍යාපාරිකයකු විසින් 2012 10 26 වැනිදින ඉදිරිපත් කළ පැමිනිල්ලක් මත පරීක්ෂණ පැවැත්වූ අපරාධ පරීක්ෂණ දෙපාර්තමේන්තුව මේ සම්බන්ධව විත්තිකාර ව්‍යාපාරිකයා  ඉකුත් නඩු දිනයකදී අධීකරණය හමුවට පැමිණවූ අවස්ථාවේදී රුපියල් කෝටිය බැගින්වූ ශරීර ඇප තුනක් මත සැකකරු මුදා හැරීමට අධිකරණය නියෝග කර තිබිණි. එසේම සැකකරුගේ විදේශ ගමන් තහනම් කිරීමටද අධිකරණය නියෝග කැරිණි.පැමිනිලිකාර ව්‍යාපාරිකයා දන්නා අදුනන මල්දෙණිය නැමැත්තකු සමග සැකකාර සිරිකොඩි මුදලාලි 2011 ජූලි මාසයේ දිනක පැමිණ හමුවී සැකකාර ව්‍යාපාරිකයා රජයේ ආයතනවලට ආහාර ද්‍රව්‍ය සැපයීමේ යෙදෙන අයකු ලෙස හදුන්වා දී ඇති බවත් රජයේ ආයතන හා හමුදා කදවුරු රැසකින් ඇණවුම් ලැබී ඇතත් ඒ සදහා අවශ්‍ය තරම් මුදල් තැනි බැවින් මෙම ව්‍යාපාර සදහා මුදල් ආයෝජනය කරන ලෙසට ඉල්ලා ඇති බව පරීක්ෂණයේදී හෙළිවූ බවට අපරාධ පරීක්ෂණ දෙපාර්තමේන්තුව අධිකරණයට වාර්තා කර ඇත.ආයෝජනය කරන මුදලට මාසිකව සියයට අටක කොමිස් ගෙවීමට හැකි බව දැන්වීමෙන් පසුව වාචික ගිවිසුම් මත මුදල් ලබා දී ඇති බවද හෙළිවී ඇත. ඒ අනුව 2011 ජූලි සිට 2012 ජූනි දක්වා කාලයේදී පැමිණිළිකරු විසින් රුපියල් කෝටි හතක පමණ මුදලක් ලබාදී ඇති අතර එසේ ලබාදුන් මුදල් හා කොමිස් මුදල් නියමිත පරිදි ගෙවීම් කර විශ්වාසය ගොඩනගා ගැනීමෙන් පසු ගණුදෙනු සිදුවී ඇතැයිද අනතුරුව 2012 ජූලි හා අගෝස්තු මාසවලදී රුපියල් තුන්කෝටි හැත්තෑතුන් ලක්ෂ හතලිස් එක්දහස් දෙසිය අනූඅටක මුදලක් වෙනුවෙන් චෙක්පත් 71 ක් ලබා දී ඇති අතර එසේ ලබාදුන් චෙක්පත් 71 න් හතක් ගිණුම් හිමියා විසින්  ගෙවීම් නතර කර ඇති බවත් සෙසු චෙක්පත් 64 ගිණුමේ මුදල් නොමැතිවීම නිසා අගරු වී ඇතැයි ද පැමිනිල්ලේ සදහන්වී ඇත.මෙම සිද්ධිය සම්බන්ධයෙන් වන නඩුව කඩුවෙල මහේස්ත‍්‍රාත් අධිකරණයේ කැදවූ අවස්ථාවේ සැකකාර ව්‍යාපාරිකයා අධිකරණය හමුවේ පෙනී සිටියේ නැත. ඔහුගේ ඇපකරුවන් වන බිරිය දියණිිය හා  තවත් අයෙක් අධිකරණයේ පෙනී සිටි අතර සැකකරු රෝගාතුරව ප‍්‍රතිකාර ලබමින් පසුවන බවට ලේඛනයක් සැකකරුගේ නීතිඥ නලීන්ද්‍ර ඉන්ද්‍රතිස්ස මහතා මගින් ඉදිරිපත් කරනු ලැබීය. නිසි වෛද්‍ය වාර්තාව ඊළග නඩු දිනයේදී ඉදිරිපත් කරන බවට ඒ මහතා සදහන් කරනු ලැබීය.අපරාධ පරීක්ෂණ දෙපාර්තමේන්තුව වැඩිදුර වාර්තාවක් ඉදිරිපත් කරමින් සැකකරු හා මෙම මුදල් ගණුදෙනුවට සම්බන්ධ තවත් පුද්ගලයෙක් සම්බන්ධයෙන් පරීක්ෂන පවත්වන බවත් බැංකු ගිණුම් පිළිබඳ වාර්තා ලබා ගැනීමට කටයුතු කරන බවටත් දැනුම් දුන්නේය.අගතියට පත් පාර්ශවය වෙනුවෙන් ජනාධිපති නීතිඥ කාලිංග එන්. ඉන්ද්‍රතිස්ස මහතාගේ උපදෙස්  මත නීතිඥවරුන් වන හේමන්ත ගමගේ  හා අනුර  ද සිල්වා මහත්වරු පෙනී සිටි අතර සැකකරු ඇප ලබා සිටියදී ඒ ආකාරයේ තවත් වරදක් කිරීම ඇප පනත යටතේ ඇප ප‍්‍රතික්ෂේප කල හැකි තත්ත්වයේ බරපතල සිදුවීමකැයි පෙන්වා දුන් අතර අගතියට පත් පාර්ශවයට ඒ සදහා ඉල්ලීමක් කළ නොහැකිවුවත් ඒ සදහා පැමිනිල්ලට ඉල්ලීමක් කිරීමේ අවකාශයක් ඇති බවට සදහන් කරනු ලැබීය.සැකකරු ඇප ලැබීමෙන් පසු වරදක් කර නැති බව ඔහුගේ නීතිඥවරු කරුණු දැක්වූහ.ඉදිරිපත් කෙරුනු කරුනු සලකා බැලූ ප‍්‍රධාන මහේස්ත‍්‍රාත්වරයා සැකකරුගේ රෝගී තත්ත්වය පිළිබඳ වෛද්‍ය වාර්තාව ඉදිරිපත් කරන ලෙසට නියෝග කරමින් යළි විභාගය 2014 පෙබරවාරි මස 6 වැනිදාට කල් තබනු ලැබීය.   ",
    "URL": "https://www.lankadeepa.lk/latest_news/සිරිකොඩි-මුදලාලිගේ-කොඩිය-පහතට/1-179834",
    "Category": "latest_news"
}