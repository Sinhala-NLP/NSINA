{
    "Source": "www.lankadeepa.lk",
    "Timestamp": "2017 නොවැම්බර් මස 21",
    "Headline": "කැප්පෙටිපොළ දිසාව චේගුවේරාට වඩා ප්‍රබලයි - නීතිඥ ලාල් ද අල්විස්",
    "News Content": "(විනීතා එම් ගමගේ)            ජාතික වීරයින් වෙනුවෙන් කෞතුකාගාරයක් ඉදිකරන ලෙස මගේ රට, අපේ පැතුම පදනම රජයෙන් ඉල්ලීමක් කරයි. ලොව පුරා බොහෝ රටවල අතීත විරුවන්ගේ තොරතුරු රැගත් කෞතුකාගාර ඇතත් පෞඪ ඉතිහාසයක් හිමි ශ්‍රී ලංකාවට මේ වන තුරු ජාතික වීරයින් වෙනුවෙන් කෞතුකාගාරයක් ආරම්භ කර නැතැයි එම පදනම පෙන්වා දෙයි. විශේෂයෙන් තරුණ පරපුරට කැප්පෙටිපොළ වැනි ශ්‍රේෂ්ඨ වීරයින් පිළිබඳ හදාරන්නට අවස්ථාව එයින් ලැබෙනු ඇතැයි මගේ රට අපේ පැතුම පදනමේ සභාපති නීතිඥ ප‍්‍රශාන්ත ලාල් ද අල්විස් මහතා ජාතික පුස්තකාල හා ප‍්‍රලේඛන සේවා මණ්ඩල ශ‍්‍රවණාගාරයේ අද (21) පැවැති මාධ්‍ය හමුවක දී ප‍්‍රකාශ කළේය. මගේ රට අපේ පැතුම පදනම මඟින් මෙම මාධ්‍ය හමුව පැවැත්වූයේ මේ මස 26 වැනි දාට යෙදෙන කැප්පෙටිපොල 200 වැනි අනුස්මරණය නිමිත්තෙන් එම පදනම ක‍්‍රීයාත්මක කරන කැප්පෙටිපොල උරුමය පිළිබඳව මාධ්‍ය දැනුවත් කිරීම සඳහාය. වර්තමානයේ චේගුවේරා චරිතය තරුණ පරපුර වැළඳගෙන ඇති අයුරින් කැප්පෙටිපොල චරිතය ශ්‍රී ලාංකික ජනතාව වෙත, විශේෂයෙන් තරුණ පරපුර වෙත ආවේශ්‍ය කිරීම ද තම වැඩසටහන් වල අරමුණක් යැයි එහි දී අදහස් දක්වමින් අල්විස් මහතා කීය. ‘‘කැප්පෙටිපොල දිසාව චේගුවේරා චරිතයට වඩා ප‍්‍රබල චරිතයක්. අතුරේ එක කැරැල්ලකටත් දකුණේ කැරලි දෙකකටත් මුහුණ දුන් අද තරුණ පරපුර ඉච්ඡා භංගත්වයට පත්වෙලා. තරුණ පරපුරට කැප්පෙටිපොල චරිතය ආරෝපණය කරන එක අපේ ඉලක්කයයි. කැප්පෙටිපොළ දිසාව උඩරට ගිවිසුම සිංහල භාෂාවෙන් අස්සන් කළා. එයින් එතුමා මව් බසට ඇති ලැදියාව පෙන්නා දුන්නා. එය රට තුළ තහවුරු කිරීමත් ආදිවාසිකයින් විසින් වෙල්ලස්ස නිදහස් අරගලය ආරම්භ කිරීම මඟින් ඔවුන් ජාතික සමගියට දුන් නායකත්වය අගය කිරීමත් අපේ අරමුණයි. එමෙන්ම ජාති කුළ ආගම් වලින් තොරව ජාතිකවාදය තහවුරු කිරීමත් අරමුණ යැයි සභාපතිවරයා පැවසීය.  ",
    "URL": "https://www.lankadeepa.lk/latest_news/කැප්පෙටිපොළ-දිසාව-චේගුවේරාට-වඩා-ප්‍රබලයි---නීතිඥ-ලාල්-ද-අල්විස්/1-520546",
    "Category": "latest_news"
}