{
    "Source": "www.lankadeepa.lk",
    "Timestamp": "2017 අප්‍රේල් මස 20",
    "Headline": "මෝදිගේ ශ්‍රී ලංකා සංචාරයේදී ත්‍රිකුණාමලයේ තෙල් ටැංකි ගැනත් සාකච්ඡා",
    "News Content": "එක්සත් ජාතීන්ගේ වෙසක් දින සැමරුම නිමිත්තෙන් ශ්‍රී ලංකාවට පැමිණීමට නියමිත ඉන්දියානු අගමැති නරේන්ද්‍ර මෝදි මහතා ත්‍රිකුණාමල වරායේ තෙල් ටැංකි සංවර්ධනය කිරීම සඳහා වූ යෝජනා ඇතුළු කරුණු කිහිපයක් පිළිබඳවද සාකච්ඡා කිරීමට නියමිත ය. එක්සත් ජාතීන්ගේ වෙසක් සැමරුම නැරඹීම සඳහා මෝදි මහතා මැයි 12 වැනි දා ශ්‍රී ලංකාවට පැමිණීමට නියමිත ය. ඔහු දින දෙකක් ශ්‍රී ලංකාවේ සිටිනු ඇත.මෙම සංචාරය මෝදි මහතාගේ දෙවැනි ශ්‍රී ලංකා සංචාරයයි. මෝදි මහතා ශ්‍රී ලංකාවේ නව ආණ්ඩුව පත්වී මාස දෙකකින් පසු 2015 මාර්තු මාසයේදී මෙරට සංචාරයක නිරත විය.එම සංචාරය ඉන්දියානු අගමැතිවරයකු වසර 28 කට පසු මෙරට සංචාරයක නිරත වූ ප්‍රථම අවස්ථාව විය.  දැනගන්නට ලැබෙන තොරතුරු අනුව මෝදි මහතා දෙවරක් සංචාරය කරන ලද එකම අසල්වාසී රටද ශ්‍රී ලංකාවයි.මේ වන විට ත්‍රිකුණාමලය වරායේ ඉහළ තෙල් ටැංකි පර්යන්තය සංවර්ධනය කිරීම සඳහා දෙපාර්ශවය සාකච්ඡා ආරම්භ කර තිබේ.එම සංවර්ධන කටයුතු ලංකා ඉන්දියානු තෙල් සමාගම සමග ඒකාබද්ධ ව්‍යාපෘතියක් යටතේ කෙරෙනු ඇත. 2003දී අත්සන් කර ඇති ගිවිසුමක් යටතේ එම ඉන්දියානු තෙල් සමාගම මේ වන විටත් තෙල් ටැංකියේ කොටසක් භාවිත කරයි.ඉන්දියානු අගමැතිවරයාගේ එම සංචාරයට පෙර අගමැති රනිල් වික්‍රමසිංහ මහතා සාකච්ඡා සඳහා නවදිල්ලිය බලා යාමට නියමිතය.තම සමාගම පහළ තෙල් ටැංකි සංකීර්ණය අලුත්වැඩියා කර ඇති බව ලංකා ඉන්දියානු තෙල් සමාගමේ කළමනාකරණ අධ්‍යක්ෂ ශ්‍යාම් බෝරා මහතා කීවේය. එමෙන්ම ඉහළ තෙල් ටැංකි සංකීර්ණය අලුත්වැඩියා කිරීමට ශ්‍රී ලංකා රජයේ අවසරය ලැබෙන තෙක් සිටි බවද ඒ මහතා පැවසීය.“ඉහළ තෙල් ටැංකි සංකීර්ණය අලුත්වැඩියා කිරීම සඳහා පසුගිය අවුරුදු කිහිපයේදි අප සමාගම ශ්‍රී ලංකා රජයට යෝජනා ඉදිරිපත් කළා.නමුත් ඒ කිසිවක් අනුමත වූයේ නැහැ. නමුත් දැන් රාජ්‍ය මට්ටමෙන් තිරණය වෙලා තියෙනවා මෙම ව්‍යාපෘතිය ඒකාබද්ධ ව්‍යාපතියක් ලෙස කිරීමට. ඒ සඳහා ඉන්දියානු රජය හා ශ්‍රී ලංකා රජය අතර සාකච්ඡා පැවැත්වෙනවා.“යැයිද  ශ්‍යාම් බෝරා මහතා කීවේය.  ",
    "URL": "https://www.lankadeepa.lk/latest_news/මෝදිගේ-ශ්‍රී-ලංකා-සංචාරයේදී-ත්‍රිකුණාමලයේ-තෙල්-ටැංකි-ගැනත්-සාකච්ඡා/1-511953",
    "Category": "latest_news"
}