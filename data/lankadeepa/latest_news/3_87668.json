{
    "Source": "www.lankadeepa.lk",
    "Timestamp": "None  2015 මැයි මස 13",
    "Headline": "17 වසරකට පසු නවතින්නම එති",
    "News Content": "යුධ සමයේ  ඉන්දියාවට පලා  ගිය  තවත් ශ්‍රී ලාංකික  සරණාගතයෝ  65 දෙනෙකු යළි සිය මුල් ගම් බිම් වල  පදිංචිවීමේ අපේක්ෂාවෙන්  අද  යළි  දිවයිනට පැමිණියහ.ඉන්දියාවේ  ට්‍රිචී නුවර සිට පැමිණි ශ්‍රී ලංකන් ගුවන් සේවයට අයත් යු.එල් 132 දරණ ගුවන් යානයෙන් ශ්‍රී ලාංකික සරණගතයෝ 41 දෙනෙක්ද, ඉන්දියාවේ චෙන්නායි නුවර සිට පැමිණි යු.එල් 122 දරණ ගුවන් යානයෙන්  ශ්‍රී ලාංකික සරණාගතයෝ 24 ක් ද පැමිණියහ.මෙම පිරිස අතර  පවුල් 32 කට අයත්  සාමාජිකයෝ සිටි අතර වැඩි පිරිසක් තරුණ වියේ වුහ. මොවුහු  යාපනය, ති්‍රකුණාමලය, වව්නියාව, මන්නාරම, මඩකලපුව යන ප්‍රදේශවල පදිංචිකරුවෝ  වෙති.   මින් බොහෝ පිරිස් යුධ ගැටුම් වලට මැදිව මන්නාරම සහ ත්‍රිකුණාමලය මුහුදුතීරයෙන් බෝට්ටු මගින් ඉන්දියාවට පලා ගොස් දකණු ඉන්දියාවේ සරණගත කඳවුරු වල ජීවත්වුවෝ වෙති.නැවත පදිංචි කිරීම, ප්‍රතිසංස්කරණ හා  හින්දු ආගමික කටයුතු අමාතයංශය, එක්සත් ජාතීන්ගේ සරණගතයින් පිළිබඳ මහ කොමසාරිස් කාර්යාලය සහ ඉන්දියාවේ පිහිටි ශ්‍රී ලංකා මහකොමසාරිස් කාර්්‍යාලයේ මැදිහත්ව මෙම පිරිසට යළි ශ්‍රී ලංකාවට පැමිණීමට අවශ්‍ය  පහසුකම් සලසා ඇත.ශ්‍රී ලාංකාවේ යළි  පදිංචි වීම සදහා දිවයිනට පැමිණි මෙම පිරිස  නැවත පදිංචි කිරීමේ  හා ප්‍රතිසංස්කරණ හා හින්දු ආගමික කටයුතු අමාත්‍ය ඩී.එස් ස්වාමිනාදන් මහතා විසින් කටුනායක ගුවන්තොටුපළ ආගමන විගමන පරිශ්‍රයේදී  පිළිගනු ලැබීය.ඉන් අනතුරුව අමාත්‍යවරයා මොවුනගේ  සුවදුක් විමසු අතර පසුව  එක්සත් ජාතීන්ගේ සරණගතයින් පිළිබඳ මහ කොමසාරිස් කාර්යාලයේ නිලධාරීන් සමග එක්ව  ජීවත්වීමට දීමනාවක් සහ සිය ගම්බිම් බලා යාමට අවශ්‍ය මුදල්ද ලබා දුන්නේය.මෙරටට පැමිණි බොහෝ තරුණ තරුණියෝ පැවසුවේ තමන් වසර ගණනාවක් ඉන්දියාවේ සරණගත කදවුරු වල ජීවත් වු බවත් යළි ශ්‍රී ලංකාවට පැමිණීමට ලැබීම පිළිබඳ සතුටු වන බවයි.                   ",
    "URL": "https://www.lankadeepa.lk/latest_news/17-වසරකට-පසු-නවතින්නම-එති/1-316574",
    "Category": "latest_news"
}