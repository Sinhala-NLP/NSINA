{
    "Source": "www.lankadeepa.lk",
    "Timestamp": "2017 අප්‍රේල් මස 16",
    "Headline": "මීතොටමුල්ලේ මිය ගිය ගණන 27 ක්  - අතුරුදන් ගණන අවිනිශ්චිතයි",
    "News Content": " මීතොටමුල්ල කුණුකන්ද පාමුල ඛේදවාචකයෙන් මිය ගිය ගණන 27 දක්වා ඉහළ ගොස් ඇතැයි යුද හමුදාව කියයි. අද රාත්‍රී 9.20 වන විට මිය ගිය 26 දෙනකුගේ සිරුරු සොයා ගෙන ඇති අතර තවත් පුද්ගලයකුගේ කකුලක් පමණක් සොයාගෙන තිබේ. ඒ අනුව 27 දෙනකු මිය ගොස් ඇතැයි තහවුරු වී ඇති බව ආරක්ෂක අංශ කියයි.මිය ගිය බවට තහවුරු වූ පිරිස අතර ළමයි හය දෙනෙක් ද සිටිති. තවත්  බොහෝ දෙනෙක් අතුරුදන්ව සිටිති. අතුරුදන් වූ සංඛ්‍යාව කොපමණදැයි වගකිව යුතු ආයතන කිසිවක් තවමත් නිශ්චිතව ප්‍රකාශ කර නැත.මීතොටමුල්ල කුණු කන්ද අසල ඛේදවාචකය සිදුවූයේ සිංහල අලුත් අවුරුදු දා දහවල් 2ට පමණය. සිද්ධියෙන් තුවාල ලැබූ 11 දෙනෙක් කොළඹ ජාතික රෝහලේ ප්‍රතිකාර ලබති.යුද හමුදාව, ගුවන් හමුදාව, පොලිසිය සහ පොලිස් විශේෂ කාර්ය බළකාය එක්ව ප්‍රදේශයේ සෝදිසි මෙහෙයුම් සහ සහන සැලසීමේ කටයුතු කරති.   ",
    "URL": "https://www.lankadeepa.lk/latest_news/මීතොටමුල්ලේ-මිය-ගිය-ගණන-27-ක්----අතුරුදන්-ගණන-අවිනිශ්චිතයි/1-511823",
    "Category": "latest_news"
}