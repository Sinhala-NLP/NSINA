{
    "Source": "www.lankadeepa.lk",
    "Timestamp": "2018 අගෝස්තු මස 15",
    "Headline": "නිශාන්ත වික‍්‍රමසිංහ දුන් නියෝගයකින් ශ්‍රී ලංකන් සමාගමට කෝටියකට අධික පාඩුවක්",
    "News Content": "(මනෝප‍්‍රිය ගුණසේකර)ශ්‍රී ලංකන් ගුවන් සමාගමේ හිටපු සභාපති නිශාන්ත වික‍්‍රමසිංහ මහතා ගුවන් කළමණාකරුවන්ගේ තීරණය වෙනස් කරමින් ප‍්‍රංශය බලා පිටත්වීමට නියමිතව තිබු ගුවන් යානයක් සම්බන්ධයෙන් දුන් නියෝගයක් හේතුවෙන් ශ්‍රී ලංකන් ගුවන් සමාගමට රුපියල් කෝටියකට අධික පාඩුවක් දැරීමට සිදුවු බව ශ්‍රී ලංකන් ගුවන් සමාගමේ ගුවන් කළමණාකරුවන් ශ්‍රී ලන්කන් සහ මිහින් ලංකා ආයතන වල දුෂණ සෙවීම සඳහා පත් කළ විශේෂ ජනාධිපති පරීක්‍ෂණ කොමිසම හමුවේ අද (15) හෙළි කළහ.මේ හේතුවෙන් ගුවන් මගීන් 128 දෙනෙකුට සිය ගමනාන්ත වැරදුණු බවත් ඉන් ශ්‍රී ලංකන් ගුවන් සමාගමට විදීමට සිදුවු පාඩුවට වඩා එහි කීර්තිනාමයට අති විශාල කැළලක් සිදුවු බවද ඔව්හු කොමිසමට පෙන්වා දුන්හ.2006 ජනවාරී මස පළමුවැනිදාත් 2008 ජනවාරී මස පළමුවැනිදාත් අතර කාලය තුළ ශ්‍රී ලන්කන් සහ මිහින් ලංකා ආයතන වල දුෂණ සෙවීම සඳහා ජනාධිපති මෛත‍්‍රීපාල සිරිසේන මහතා විසින් පත් කළ විශේෂ ජනාධිපති පරීක්‍ෂණ කොමිසමක් පත් කරන ලදී.එම විශේෂ ජනාධිපති පරීක්‍ෂණ කොමිසමේ සභාපතිවරයා වශ්‍යයෙන් අනිල් ගුණරත්න මහතා (විශ‍්‍රාමික ශ්‍රේෂ්ඨාධිකරණ විනිසුරු) කටයුතු කරන අතර එහි සාමාජික විනිසුරුවරුන් වශ්‍යයෙන් ගාමිණි අමරසේකර මහතා (අභියාචනාධිකරණ විනිසුරු)  පියසේන රණසිංහ (විශ‍්‍රාමික මහාධිකරණ විනිසුරු) ඇන්තනි හැරල්ඞ් ( විශ‍්‍රාමික නියෝජ්‍ය විගණකාධිපති) කපුගම ගීගණගේ මෙනවිය (ගිණුම් හා ප‍්‍රමිති සමික්‍ෂණ ආයතනයේ අධ්‍යක්‍ෂ ජනරාල්) කටයුතු කරයි.මෙම විශේෂ ජනාධිපති පරීක්‍ෂණ කොමිසමේ සාක්කි විභාගය බණ්ඩාරනායක අනුස්මරණ ජාත්‍යයන්තර සම්මන්ත‍්‍රණ ශාලාවේදී පැවැත්විය.අතිරේක සොලිසිටර් ජනරාල් නීල් උනම්බුව මහතාගේ මෙහෙයවීම යටතේ කොමිසම හමුවේ සාක්කි දුන් ශ්‍රී ලංකන් ගුවන් සමාගමේ ගුවන් මෙහෙයුම් කළමණාකරුවන් වන ධම්මික සේනානායක මහතා සහ ශයිලාන් නිශාන්ත හඳපාන්ගොඩ මහතා කොමිසම හමුවේ මේ බව හෙළි කළහ.  ",
    "URL": "https://www.lankadeepa.lk/latest_news/නිශාන්ත-වික‍්‍රමසිංහ-දුන්-නියෝගයකින්-ශ්‍රී-ලංකන්-සමාගමට-කෝටියකට-අධික-පාඩුවක්/1-534631",
    "Category": "latest_news"
}