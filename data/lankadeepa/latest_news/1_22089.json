{
    "Source": "www.lankadeepa.lk",
    "Timestamp": "2021 නොවැම්බර් මස 23",
    "Headline": "පළිබෝධනාශක රෙජිස්ට්‍රාර්වරයා තනතුරෙන් ඉවතට",
    "News Content": "(සුජිත් හේවාජුලිගේ සහ  අංජුල මහික වීරරත්න)රජය තීරණයක් ගෙන නොතිබියදී  ග්ලයිෆොසේට් තහනම ඉවත් කරමින් ගැසට් නිවේදනයක් නිකුත් කළ  පළිබෝධනාශක රෙජිස්ට්‍රාර්වරයා  එම තනතුරෙන්  වහාම ඉවත් කිරීමට උපදෙස්දී ඇතැයි  කෘෂිකර්ම අමාත්‍ය  මහින්දානන්ද අලුත්ගමගේ මහතා පාර්ලිමේන්තුවේදී අද (23) පැවසීය.පළිබෝධනාශක රෙජිස්ට්‍රාරවරයා  ග්ලයිෆොසේට්  තහනම ඉවත් කරමින් ගැසට් නිවේදනයක් නිකුත් කිරීම  සම්පූර්ණයෙන්ම නීති විරෝධී ක්‍රියාවක් බවද  හෙතෙම සඳහන් කළේය.ඔහු මෙසේ පැවසුවේ  සභාවේ කටයුතු ආරම්භයේදී විශේෂ ප්‍රකාශයක් කරමිනි.මේ පුද්ගලයා ඊයේ දිනයේම එම තනතුරෙන් ඉවත් කිරීමට තමා උපදෙස් දුන් බව පැවසූ ඇමැතිවරයා ග්ලයිෆොසේට් තහනම යළි පැනවීමට  අවශ්‍ය කටයුතු කරගෙන යන බවද සඳහන් කළේය.රසායන  සමාගමකට අවශ්‍ය පරිදි පළිබෝධනාශක ගෙන්වීමට මෙයට පෙර කටයුතු  කිරීමේ සිද්ධියක් සම්බන්ධයෙන්   මේ පුද්ගලයාට එරෙහිව  විනය පරීක්ෂණයක් පැවැත්වෙන බවත් පළිබෝධනාශක   ගෙන්වීමේදීද මේ පුද්ගලයා එක්තරා සමාගමකට  පක්ෂපාතව කටයුතු කර ඇති බවත් මහින්දානන්ද අලුත්ගමගේ මහතා කීවේය.රසායන පොහොර සමාගම්  සමග   කෘෂිකර්ම දෙපාර්තමේන්තුවේ ඇතැම් නිලධාරින් පසුගිය කාලයේදී  කටයුතු කර ඇති බව ඇමැතිවරයා වැඩිදුරටත් පැවසීය. (යොහාන් භාසුර)ග්ලයිෆොසේට් ඇතුළු පලිබෝධනාශක පහක් ප්‍රදේශ කිහිපයක භාවිතය සහ අලෙවිය තහනම් කරමින් 2014 වසරේ දෙසැම්බර් මස 22 වැනි දින නිකුත් කළ තිබූ ගැසට් නිවේදනය අවලංගු කරමින් නව ගැසට් නිවේදනයක් නිකුත් කිරීම සම්බන්ධයෙන් පළිබෝධ නාශක රෙජිස්ටාර්වරයාට එරෙහිව විනය පියවර ගැනීමට කෘෂිකර්ම අමාත්‍ය මහින්දිානන්ද අලුත්ගමගේ මහතා උපදෙස් දී ඇති බව වාර්තා වේ.කෘෂිකර්ම අමාත්‍ය මහින්දානන්ද අලුත්ගමගේ මේ පිළිබඳව කෘෂිකර්ම අමාත්‍යංශයේ ලේකම් මහාචාර්ය උදිත් කේග ජයසිංහ මහතා ගෙන් කරුණු විමසා ඇතැයි ද දැනගන්නට තිබේ.   ",
    "URL": "https://www.lankadeepa.lk/news/පළිබෝධනාශක-රෙජිස්ට්‍රාර්වරයා-තනතුරෙන්-ඉවතට/101-603465",
    "Category": "latest_news"
}