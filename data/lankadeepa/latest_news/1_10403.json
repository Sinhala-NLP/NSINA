{
    "Source": "www.lankadeepa.lk",
    "Timestamp": "2022 ඔක්තෝබර් මස 22",
    "Headline": "ඖෂධ නිෂ්පාදන සංස්ථාවේ මගඩියක් හෙළිවෙයි",
    "News Content": " (සුජිත් හේවාජුලිගේ සහ නිමන්ති රණසිංහ)ශ්‍රී ලංකා රාජ්‍ය ඖෂධ නිෂ්පාදන සංස්ථාව 2020 වර්ෂයේදී ඖෂධ පර්යේෂණ කටයුතු  සඳහා  මිලදීගෙන තිබූ ඖෂධ අමුද්‍රව්‍ය කිලෝ 213කින් කිලෝ 175ක් නියමිත ප්‍රමිතියෙන් තොර පාවිච්චියට නුසුදුසු ඒවා බවට තහවුරුවී යැයි  ජාතික විගණන කාර්යාලය නිකුත් කළ වාර්තාවක සඳහන් වේ.එම ඖෂධ අමුද්‍රව්‍ය මිලදී ගැනීම සඳහා සංස්ථාව රුපියල් ලක්ෂ විස්සකට වැඩි මුදලක්  වැයකර තිබූ බවද  විගණන විමර්ශනවලදී තොරතුරු අනාවරණයවී ඇත.මේ අතර ශ්‍රී ලංකා රාජ්‍ය ඖෂධ නිෂ්පාදන සංස්ථාව විවිධ හේතු මත ඖෂධ නිෂ්පාදනය එම වර්ෂයේදී  අතරමඟ නවතාලීම නිසා රුපියල් ලක්ෂ විසි හයකට ආසන්න  පාඩුවක් සිදුවී ඇතැයි විගණන  අංශ පවසයි.නිෂ්පාදනය මෙසේ අතරමඟ නවතා ඇත්තේ ඖෂධ පෙතිවල  විචලතා, අයහපත් පෙනුම හා පෙති කැඩීයාම වැනි හේතු නිසා බව සඳහන් කරන විගණන  වාර්තාව සෑම වර්ෂයකම නිෂ්පාදන  ක්‍රියාවලියේදී සිදුවන මෙම අයහපත් තත්වය අවම කර ගැනීමට කටයුතු කර නොතිබූ බවද  ප්‍රකාශ කරයි.මේ අතර  වෛද්‍ය සැපයුම් අංශය විසින් 2020 වර්ෂයේදී ඇණවුම් කෙරුණු රුපියල් කෝටි සීයක් පමණ වටිනා ඖෂධ වර්ග 26කින් ඒකක මිලියන 570.78ක ප්‍රමාණයක් සැපයීමට සංස්ථාව අපොහොසත්වී තිබූ බව  ජාතික විගණන කාර්යාලය පවසයි.  ",
    "URL": "https://www.lankadeepa.lk/latest_news/ඖෂධ-නිෂ්පාදන-සංස්ථාවේ-මගඩියක්-හෙළිවෙයි/1-621976",
    "Category": "latest_news"
}