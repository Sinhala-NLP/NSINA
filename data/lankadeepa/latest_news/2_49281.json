{
    "Source": "www.lankadeepa.lk",
    "Timestamp": "2019 අප්‍රේල් මස 09",
    "Headline": "මාදුරුඔය ජලාශයේ පාවෙන විදුලි බලාගාරයක්",
    "News Content": "ඩයනා උදයංගනී  මාදුරුඔය ජලාශයේ පාවෙන සූර්ය විදුලි බලාගාරයක් ඉදිකිරීමට පියවර ගෙන ඇතැයි විදුලිබල, බලශක්ති සහ ව්‍යාපාර සංවර්ධන අමාත්‍ය රවී කරුණානායක මහතා පැවසීය. ජනාධිපතිවරයාගේ ඉල්ලීම මත කැනේඩියානු රජයේද සහයෝගයෙන් ඉදිකෙරෙන මෙම බලාගාරය මෙරට පළමු පාවෙන සූර්ය බලාගාරය වන බව ද අමාත්‍යවරයා සඳහන් කළේය. මෙම බලාගාරයේ ඉදිකිරීම් කටයුතු මෙම වසරේ නොවැම්බර් මාසය වනවිට අවසන් කිරීමට නියමිත බවත් ඉන් විදුලිබල පද්ධතියට මෙගාවොට් 100 ක විදුලි ධාරිතාවයක් එක්වන බවත් අමාත්‍යවරයා ප‍්‍රකාශ කළේය. මෙම බලාගාරයේ ඉදිකිරීම් සඳහා ශ්‍රී ලංකා හා කැනේඩියා රජයන් අතර ගිවිසුම් අත්සන් කිරීම ජනාධිපති ලේකම් කාර්යාලයේදී අද (9) සිදුකෙරුණු අතර අමාත්‍යවරයා එහිදී මේ බව පැවසීය.  ජනාධිපති මෛත‍්‍රීපාල සිරිසේන මහතාද මෙම අවස්ථාවට එක්ව සිටියේය.  ",
    "URL": "https://www.lankadeepa.lk/latest_news/මාදුරුඔය-ජලාශයේ-පාවෙන-විදුලි-බලාගාරයක්/1-548558",
    "Category": "latest_news"
}