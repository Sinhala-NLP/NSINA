{
    "Source": "www.lankadeepa.lk",
    "Timestamp": "2017 ජුලි මස 16",
    "Headline": "ඉන්දියා විදේශ ඇමැතිගෙන් තමිල්නාඩු ධීවරයන්ට දොස්",
    "News Content": "තිළිණි ද සිල්වාශ්‍රී ලංකා  ආරක්ෂක අංශ විසින් දේශසීමාව පසුකරන ඉන්දීය ධීවරයින් නිකරුණේ අත්අඩංගුවට නොගන්නා බව ඉන්දීය විදේශ කටයුතු ඇමතිනි සුෂ්මා ස්වරාජ් මහත්මිය සඳහන් කර ඇතැයි ඉන්දියාවේ පළවන ටයිම්ස් ඔෆ් ඉන්දියා පුවත්පත අද (16) වාර්තා කළේය.ඉන්දීය ලෝක් සභාවේ හිටපු මන්ත්‍රී එම්.රාම්දාස් මෙරට අත්අඩංගුවේ පසුවන ඉන්දීය ධීවරයින් නිදහස් කර ගැනීම සදහා මැදිහත් වන ලෙසට යොමුකර තිබූ ලිපියකට ප්‍රතිචාර දක්වමින් ඉන්දීය විදේශ අමාත්‍යවරිය මේ බව ප්‍රකාශ කර ඇතැයි එම පුවත්පත් වාර්තාවේ වැඩිදුරටත් සඳහන් වේ.ශ්‍රී ලංකා මුහුදු තීරයේ නීති විරෝධී අන්දමින් මසුන් මැරීම සම්බන්ධයෙන් ඉන්දීය ධීවරයින් 17 දෙනෙකු සහ ධීවර යාත්‍රා 2ක් ශ්‍රී ලංකා නාවික හමුදාව විසින් අත්අඩංගුවට ගෙන ඇති බව යාපනයේ පිහිටි ඉන්දීය කොන්සියුලර් කාර්යාලය තහවුරු කළ බවද සුෂ්මා ස්වරාජ් මහත්මිය පෙන්වා දේ.ඉන්දීය ධීවරයින් ශ්‍රී ලංකා මුහුදු තීරයේ නීති විරෝධී අන්දමින් මසුන් මැරීම සම්බන්ධයෙන් තමා කණගාටු වන බවත් , දිගින් දිගටම මෙලෙස ඉන්දීය ධීවරයින් ශ්‍රී ලාංකික මුහුදු සීමාව උල්ලංඝනය කරමින් ධීවර කටයුතුවල නිරත වුවහොත්, රාජ්‍ය තාන්ත්‍රික ක්‍රියාමාර්ග හරහා ඔවුන් නිදහස් කර ගැනීම දුෂ්කර කාර්යයක් වනු ඇති බවත් ඇය සදහන් කර ඇතැයි ඉන්දීය මාධ්‍ය වාර්තා කළා.  ",
    "URL": "https://www.lankadeepa.lk/latest_news/ඉන්දියා-විදේශ-ඇමැතිගෙන්-තමිල්නාඩු-ධීවරයන්ට-දොස්/1-515176",
    "Category": "latest_news"
}