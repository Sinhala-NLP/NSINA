{
    "Source": "www.lankadeepa.lk",
    "Timestamp": "2017 මැයි මස 21",
    "Headline": "විදුලි දුම්රිය දුවන්න දුම්රිය පාලම්වල උස වැඩිවෙයි",
    "News Content": "( පුෂ්පකුමාර මල්ලවආරච්චි)කොළඹ කොටුවේ සිට පොල්ගහවෙල දක්වා විදුලි දුම්රිය ධාවනය කරවීමට සැලසුම් කර ඇති බැවින් දුම්රිය මාර්ගය හරහා පවතින පාලම් තවත් අඩි කිහිපයක් උසින් යුතුව ඉදිකරන්නට නියමිත බව මීරිගම ප‍්‍රාදේශීය ලේකම් කාර්යාලීය ශ‍්‍රවණාගාරයේ පැවති සම්බන්ධීකරණ රැස්වීමේදී අනාවරණය විය.කතානායක කරු ජයසූරිය මහතාගේ මෙහෙයවීම මත මීරිගම නගර සංවර්ධනය යටතේ ඉදි කෙරෙන මහජන චතුරස‍්‍රය ආසන්නයේ දුම්රිය මාර්ගය හරහා පාලමේ උස වැඩ කළ යුතුව තිබේ. එම පාලම වැඩි උසකින් යුතුව ඉදි කිරීමෙන් මගීන්ට වැඩි පඩි ප‍්‍රමාණයක් නගින්නට හා බසින්නට සිදුවනු ඇතැයිද එමෙන්ම මහජන මුදල් විනාශයක් වී ඇතැයි ද සමාජ ශාලා වෙබ් අඩවිවල කතාබහට ලක්වී තිබිණ. ඒ සම්බන්ධයෙන් සාකාච්ඡා කළ අවස්ථාවේදී දුම්රිය දෙපාර්තමේන්තුවේ නිලධාරීහු මේ බව අනාවරණය කළහ.සාමාන්‍ය දුම්රිය පාලමක ඇත්තේ පඩි 26 ක් වුවත් මෙම නව පාලමේ පඩි 39 ක් ඇති බැවින් එයින් වයෝවෘද්ධ පුද්ගලයන් පවා මහත් අසීරුතාවයකට ලක් වනු ඇතැයි ද එම පුවත්වල සඳහන් වී තිබූ බව එහිදි කියැවිණි.වසර 2020 දී පමණ පළමු අදියර යටතේ විදුලි දුම්රිය වේයන්ගොඩ දක්වා ආරම්භ කෙරෙන අතර අනතුරුව එය පොල්ගහවෙල දක්වා දීර්ඝ කිරීමට නියමිතය. එහිදී අවශ්‍ය කෙරෙන කේබල් පද්ධතිය ඇදීම සදහා අවශ්‍ය කෙරෙන උසින් යුතුව නව දුම්රිය පාලම් ඉදි කෙරන අතර මේ වනවිට ග‍ණේමුල්ල හා මරදාන නව පාලම්ද ඒ අනුව ඉදිකර ඇතැයි දුම්රිය බලධාරිහු මෙහිදී පැවසූහ. පැරණි දුමිරිය මගී පාලම් ඉදිරියේදී නව ප‍්‍රමිතිය අනුව වෙනස් කිරීමට නියමිත බව කියැවිණි.(මීරිගම දූම්රිය ස්ථානයේ නව මගී පාලම)  ",
    "URL": "https://www.lankadeepa.lk/latest_news/විදුලි-දුම්රිය-දුවන්න-දුම්රිය-පාලම්වල-උස-වැඩිවෙයි/1-512955",
    "Category": "latest_news"
}