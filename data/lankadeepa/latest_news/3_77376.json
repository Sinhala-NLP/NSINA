{
    "Source": "www.lankadeepa.lk",
    "Timestamp": "None  2016 අප්‍රේල් මස 15",
    "Headline": "සිංගප්පූරුවෙන් ගුවන් ගත කළ ශ්‍රී ලංකන් යානය පැයෙන් ආපසු කැඳවයි",
    "News Content": "ශ්‍රී ලංකන් ගුවන් සාමගමේ යූඑල් 309 දරණ ගුවන් යානය සිංගප්පූරුවේ සිට කොළඹ බලා පිටත් වී මද වේලාවකින් ආරක්ෂක හේතුන් මත යැයි කියමින් නැවත සිංගප්පූරුවේ චැන්ගි ජාත්‍යන්තර ගුවන්තොටුපොළ වෙත කැඳවූ බව ශ්‍රී ලංකන් ආරංචි මාර්ග කියයි.නැවත කැඳවා පැය තුනක් පමණ පරීක්ෂා කළ බවත්, පැය තුනක ප්‍රමාදයකින් පසු ගුවන් යානය ලංකාවට ළඟා වූ බවත් එම ආරංචි සඳහන් කරයි.සිංගප්පූරුව වෙත නැවත හරවා පැමිණීමෙන් පසු  සිංගප්පූරු පොලිසියේ  ගුවන්තොටුපළ පොලිස් අංශය  විසින්   ගුවන් යානාවේ  සිටි මගීහු කිහිප දෙනෙක් ප්‍රශ්න කිරීමට බඳුන් කරනු ලැබූහ.ඔවුන් සතු ගමන් මලු ගුවන් යානාවෙන් පිටතට ගැන නැවත පරීක්ෂා කළේය.ගුවන් යානාවෙන් පිටතට ගත්  ගුවන් මගීන් කිහිප දෙනකු නැවත කොළඹට පැමිණෙන තෙක් සියලු පහසුකම් ගුවන් සමාගම ලබා දුන් අතර පසුව ඔවුහු යූඑල් 307 දරණ ගුවන් යානයෙන් කොළඹ බලා පිටත්වූහ.පළමුව ගුවන් යානාවෙන් පිටතට ගෙන ප්‍රශ්න කිරීම සඳහා යොමු කළ ගුවන් මගීන් පස්දෙනෙකු මේ වන විටත් ගුවන් තොටුපළ පොලිසීය මගින් රඳවා ගෙන ප්‍රශ්න කරනු  ලබයි.   සිංගප්පූරු ගුවන් තොටුපළ බලධාරීන් විසින්  ගුවන් යානාව නැවත හරවා එවීමට නියෝග කිරීමට හේතු පරීක්ෂණ වලින් පසු අනාවරණය කිරීමට අපේක්ෂා කරන බව ශ්‍රී ලංකන් ගුවන් සමාගම කියයි. කෙසේ වෙතත් ගුවන් යානාවක් පිටත් වීමට පෙර ගුවන් තොටුපළ බලධාරීන් විසින් අදාළ පරීක්ෂා කිරීම් නිසි ලෙස අවසන් කළ යුතු හෙයින් ශ්‍රීලංකන් ගුවන් සමාගම  මේ පිළිබඳව සිංගප්පුරු  සිවිල් ගුවන් සේවා අධිකාරිය වෙතින් වාර්තාවක් ඉල්ලීමට කටයුතු කරන බව ද එම සමාගම පවසයි.මේ අතර සිංගප්පූරුවේ පැවැති සූපවේදී තරගයකට සහභාගී වීමට ලාංකිකයන් කිහිප දෙනකු ගොස් ඇති බවත්, එක් මගියකු සූපවේදී කටයුතු සදහා භාවිත කළ ගෑස් සිලින්ඩරයක් ද රැගෙන ගුවන් යානවට යෑමට උත්සාර කර ඇති බවත් දැනගන්නට තිබේ.මෙම ගුවන් යානාව නැවත කැඳවුයේ තවත් ගෑස් සිලින්ඩර තිබේදැයි පරීක්ෂා කිරීමට විය හැකි බව එම ආරංචි කියයි.එම ගුවන් යානය පිටත්වීම සහ නැවත හරවාගෙන ඒම පහත වෙබ් ලිපිනයට පිවිස නැරඹිය හැකිය.https://www.flightradar24.com/data/flights/ul309/#9691a58 ",
    "URL": "https://www.lankadeepa.lk/latest_news/සිංගප්පූරුවෙන්-ගුවන්-ගත-කළ-ශ්‍රී-ලංකන්-යානය-පැයෙන්-ආපසු-කැඳවයි/1-405720",
    "Category": "latest_news"
}