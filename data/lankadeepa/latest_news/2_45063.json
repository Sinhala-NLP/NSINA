{
    "Source": "www.lankadeepa.lk",
    "Timestamp": "2019 ඔක්තෝබර් මස 14",
    "Headline": "සේරුවිල යකඩ - තඹ නිධියේ රත‍්රන්",
    "News Content": "(ඩයනා උදයංගනී) සේරුවිල යකඩ - තඹ නිධියෙහි රත‍්රන් තිබෙන බව තහවුරු වී ඇතැයි භූ විද්‍යා සමීක්‍ෂණ හා පතල් කාර්යාංශයේ අධ්‍යක්‍ෂ ජනරාල් ආචාර්ය සී.එච්.ඊ.ආර් සිරිවර්ධන මහතා පැවසීය.සේරුවිලට ආසන්නයේ අරිප්පු, කොල්ලකුලම් - සී ප‍්‍රදේශ ආවරණය කරමින් වර්ග කිලෝමීටර 100ක පමණ භූමියක උප පෘෂ්ඨයෙහි මෙම නිධිය පිහිටා තිබෙන බව ද ඔහු ප‍්‍රකාශ කළේය.පෘථිවි පෘෂ්ඨයෙහි සාමාන්‍ය වශයෙන් රත‍්රන් පවතිනුයේ මුළු කොටස් බිලියනයකට රත‍්රන් කොටස් 4ක් පමණ වුවත් සේරුවිල නිධියෙන් ලබාගත් සමහර සාම්වලවල මුළු කොටස් බිලියනයකට රත‍්රන් කොටස් 1000 ඉක්මවා පවතින බව ද අධ්‍යක්‍ෂ ජනරාල්වරයා සඳහන් කළේය.මෙහි තවත් සාම්පලවල මුළු කොටස් බිලියනයකට රත‍්රන් කොටස් 60 - 200 අතර ප‍්‍රමාණයන්ගෙන් පවතින බව ද ආචාර්ය සිරිවර්ධන මහතා පැවසීය.මෙසේ පවතින රත‍්රන් මගින් නිධියට නව ආර්ථික වටිනාකමක් එක්වන බැවින් එය ලාභදායී ලෙස බහු මූලද්‍රව්‍ය උකහා ගත හැකි නිධියක් දැයි සොයාබැලීම සිදුකරන බව ද ඔහු කියා සිටියේය.  ඒ අනුව මෙහි තවත් සාම්පල විශාල සංඛ්‍යාවක් රත‍්රන්, පැලේඩියම්, ප්ලැටිනම් වැනි අනිකුත් වටිනා මූලද්‍රව්‍ය තිබේද යන්න විශ්ලේෂණය කර ධනාත්මක ප‍්‍රතිඵල ලැබුණහොත් එය මෙම නිධිය සංවර්ධනය සඳහා ආයෝජකයන්ගේ සහය ලබාගැනීමට හැකි බව ද කාර්යාංශය පවසයි.භූ විද්‍යා සමීක්ෂණ දෙපාර්තමේන්තුව මගින් මෙම නිධිය පිළිබඳව ගවේෂණ කටයුතු ප‍්‍රථමයෙන් සිදුකර ඇත්තේ 70 දශකයේදී වන අතර අනතුරුව ප‍්‍රංශ රජයේ භූ විද්‍යා සහ කැණිම් පිළිබඳව පර්යේෂණ කාර්යාංශය සමග එක්ව සවිස්තර ගවේෂණයක් සිදුකොට වාර්තා සකස් කර තිබේ.මෙම වාර්තා අනුව නිධියෙහි දළ වශයෙන් මෙටි‍්‍රක් ටොන් මිලියන 03ක් පමණ වන බවත් ඉන් 40%ක් පමණ යකඩ වන අතර 1% පමණ තඹ බවත් සඳහන් වන්නේ යැයි ද අධ්‍යක්‍ෂ ජනරාල්වරයා කීවේය.කෙසේ වෙතත් එවකට (1970-1980) තඹ, යකඩ සඳහා පැවති ඉල්ලුම් මිල සහ නිධියෙහි පැතිරීමේ ස්වභාවය අනුව එය ආර්ථික වශයෙන් ලාභදායී ලෙස කැණීම් කළ නොහැකි බවට නිගමනය කර තිබූ බව ද හෙතෙම පැවසීය.යළිත් නවීන විශ්ලේෂණ උපකරණ භාවිත කර නැවත විශ්ලේෂණය කිරීමට භූ විද්‍යා සමීක්ෂණ හා පතල් කාර්යාංශය තීරණය කර ඇති අතර  ඒ අනුව ලබා ගන්නා ලද අහඹු සාම්පල 25ක් පමණ විශ්ලේෂණය කිරීමේදී ඉන් සමහර සාම්පලවල රත‍්රන් පවතින බැව් තහවුරු කරගෙන ඇතැයි ඔහු කියා සිටියේය.  ",
    "URL": "https://www.lankadeepa.lk/news/සේරුවිල-යකඩ---තඹ-නිධියේ-රත‍්රන්/101-558777",
    "Category": "latest_news"
}