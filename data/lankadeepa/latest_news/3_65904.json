{
    "Source": "www.lankadeepa.lk",
    "Timestamp": "2017 ජුලි මස 03",
    "Headline": "පාර්ලිමේන්තු මන්ත්‍රීන් ගණන අඩු කරන බව ප්‍රංශ ජනපති කියයි",
    "News Content": "ප්‍රංශ දේශපාලනයේ සුවිශේෂී ප්‍රතිසංස්කරණ කරන බවට පොරොන්දු වෙමින් බලයට පැමිණි ජනාධිපති එමානුවෙල් මැක්රෝන් පාර්ලිමේන්තු මන්ත්‍රීවරුන්ගේ සංඛ්‍යාව දැනට සිටින ප්‍රමාණයෙන් තුනෙන් එකක්   අඩු කරන බව ප්‍රකාශ කළේය. වසරක් ඇතුළත තමන්ට අවශ්‍ය ප්‍රතිසංස්කරණ කිරීමට පාර්ලිමේන්තුවේදී සහාය හිමි නොවූවහොත් ජනමත විමසුමක් පැවැත්වීමට කටයුතු කරන බව ද ඔහු පැවැසීය.   මැයි මාසයේදී ජනාධිපතිධුරයට තේරී පත්වීමෙන් අනතුරුව ප්‍රංශ ජනාධිපතිවරයා  එරට ජාතික මන්ත්‍රණ සභාව සහ සෙනට් සභාව පළමුවරට අමතමින් මේ බව ප්‍රකාශ කළේය. ප්‍රංශයේ ‘වර්සයිලස්’ මාලිගයේදී විනාඩි 90ක් පුරා තම කතාව කරමින් ප්‍රංශයට වෙනසක් අවශ්‍ය බව කියා සිටියේය. “අද වෙනකන් අපි ගමන් කරමින් සිටියේ වැරැදි මාර්ගයක” යැයි 38 හැවිරිදි ප්‍රංශ ජනාධිපතිවරයා පැවැසීය.  “අපි කතාකරන දේවල්වලින් ප්‍රතිඵල ලැබිය යුතුයි. නීති ක්‍රියාමාර්ග බවට පත්විය යුතුයි. ඔබ ජීවත්වන සමාජය උරුමයෙන් ලද නැති වී ගිහින්. මේ සමාජය යුක්ති සහගත සමාජයක් බවට පත්විය යුතුයි” යැයි ද ප්‍රංශ ජනාධිපතිවරයා කීවේය.  ජනාධිපතිවරයාගේ නව යෝජනාව අනුව ප්‍රංශ පාර්ලිමේන්තුවේ පහළ මන්ත්‍රී මණ්ඩලයේ ආසන 577 සිට 385 දක්වා සෙනට් සභාවේ ආසන සංඛ්‍යාව 348 සිට 232 දක්වාත් අඩුවීමට නියමිතය.  ඒ.එෆ්.පී 055  ",
    "URL": "https://www.lankadeepa.lk/latest_news/පාර්ලිමේන්තු-මන්ත්‍රීන්-ගණන-අඩු-කරන-බව-ප්‍රංශ-ජනපති-කියයි/1-514674",
    "Category": "latest_news"
}