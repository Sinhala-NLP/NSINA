{
    "Source": "www.lankadeepa.lk",
    "Timestamp": "None  2015 දෙසැම්බර් මස 26",
    "Headline": "සුනාමියෙන් මියගිය අයට නිසි ගෞරවය නෑ",
    "News Content": "සුනාමියෙන් මියගොස් කරාපිටිය රෝහලට ගෙනවිත් තිබූ හඳුනාගත නොහැකි වූ මළ සිරුරු 2000ට ආසන්න ප්‍ර‍මාණයක් මිහිදන් කළ ගාල්ල අක්මීමණ කුරුඳුවත්ත සමූහ මිනී වළ ආසන්නයේ ඉදිකර ඇති සුනාමි ස්මාරකය අසළ අද සුනාමියෙන් මියගිය සියළුදෙනා සිහිපත් කැරිණි. රජය සතුව ඇති කුරුඳුවත්ත ඉඩමේ මෙලෙස සිරුරු සමූහ වශයෙන් වළලනු ලැබීය. ඉන් අනතුරු ඒ ඉඩමෙන් කොටසක් පුද්ගලික ආයතනයක් විසින් මිලදී ගනු ලැබිණි. සමූහ මිනී වළ තිබූ ස්ථානය රජය සතුව ඇතත් එම ඉඩම අක්මීමණ ප්‍රාදේශීය සභාව විසින් කුණු ගෙනවිත් දැමිමට යොදා ගන්නා ලදී.මෙයට ගැමියන්ගේ මෙන් ම රුහුණ විශ්වවිද්‍යාල වෛද්‍ය පීඨයේ අධිකරණ වෛද්‍ය විද්‍යා අංශයේ විරෝධතාව ද දිගින් දිගටම එල්ල විය. අධිකරණ වෛද්‍යවරුන්ගේ මතය වූයේ සමූහ මිනී වළක් ඇති ස්ථානයක් අධිකරණමය වශයෙන් පවා වැදගත් බැවින් එතැන කුණු දැමීමට සුදුසු නොවන බවයි.කෙසේ වෙතත් පසුගිය වසරේ දී සමූහ මිනී වළ පිහිටි ස්ථානයට ඇතුළුවන තැන සුනාමි ස්මාරකයක් ඉදිකැරිණි. සිරුරු මිහිදන් කරන ලද්දේ මේ ස්ථානයට තරමක් ඈතිනි.මෙවර සුනාමිය සැමරුම් දිනය ආසන්න වනවිට සුනාමි ස්මාරකය අවට වල් බිහි වී තිබූ අතර සුනාමි සිරුරු 2000ක් පමණ වැළලූ සමූහ මිනී වළ පිහිටි තැනට යා නොහැකි පරිදි ප්‍රාදේශීය සභාව විසින් කුණු ගොඩගසා තිබිණි.රුහුණ වෛද්‍ය පීඨයේ අධිකරණ වෛද්‍ය විද්‍යා අංශ ප්‍ර‍ධානී විශේෂඥ අධිකරණ වෛද්‍ය හා ශ්‍රේෂ්ඨාධිකරණයේ නීතිඥ යූ.සී.පී.පෙරේරා මහතා කියා සිටියේ මෙතැන මිහිදන් වී සිටින මිනිසුන්ට නිසි ගෞරවය නොදැක්වීඹ කණගාටුදායක කරුණක් බවයි.‘‘සුනාමි සැමරුම් කරනවා. ලොකුවට කරන උත්සව තිබුණත් මෙතැනට අවධානයක් යොමු වන්නේ නැහැ. මේ ස්ථානයේ මිහිදන් කර තිබෙන්නේ හඳුනා නොගත් දේශීය හා විදේශීය ජනතාවගේ සිරුරු. එය අධිකරණමය වශයෙන් ද ඉතා වැදගත් දෙයක්. මේ විදියට කුණු ගොඩගසා එම ස්ථානයට යා නොහැකි තත්ත්වයට පත්ව තිබීම කණගාටුදායකයි. “        ",
    "URL": "https://www.lankadeepa.lk/latest_news/සුනාමියෙන්-මියගිය-අයට-නිසි-ගෞරවය-නෑ/1-372069",
    "Category": "latest_news"
}