{
    "Source": "www.lankadeepa.lk",
    "Timestamp": "2018 මාර්තු මස 22",
    "Headline": "මුතුරාජවෙල අවට ඉදිකිරිම් නවත්වන්න ජනපති උපදෙස්",
    "News Content": "මුතුරාජවෙල අභය භූමි ප‍්‍රදේශයේ සිදුකෙරෙන  ඉදිකිරීම්, ගොඩකිරීම් ඇතුළු පරිසර විනාශයට හේතුවන සියලූ කි‍්‍රයාකාරකම් වහාම තහනම් කරන්නැයි ජනාධිපති මෛත්‍රීපාල සිරිසේන මහතා අද (22) අදාල රාජ්‍ය අංශ වෙත දැනුම් දී තිබේ.එහි යම් ඉඩම් කොටස් ගොඩකිරීම සඳහා  යම් රාජ්‍ය ආයතනයක් මගින් දැනට කුමන හෝ අවසරයක් ලබාදී ඇත්නම් ඒ සියල්ල අහෝසි කිරීමට මෙන්ම  මෙවැනි පරිසර විනාශයන්ට අනුග‍්‍රහය දක්වන හෝ දැක්වූ රාජ්‍ය නිලධාරින් සිටීනම් ඔවුන්ට එරෙහිව ද විනය කි‍්‍රයාමාර්ග ගන්නා  ලෙසද ජනාධීපතිවරයා උපදෙස් දී  ඇත.මුතුරාජවෙල අභය භූමිය ආශි‍්‍රතව සිදු කෙරෙන පරිසර විනාශයන් පිළිබඳව  අනාවරණයෙන් පසු ඒ පිළිබඳව සෙවිම සඳහා අද (22)  එහි නීරීක්ෂණ චාරිකාවක නිරත වු ජනාධිපතිවරයා එහිදී මෙම ප්‍රකාශ නිකුත් කළේය.මෙම කි‍්‍රයා පිටුපස දේශපාලන බලවේග තිබේ නම් ඒවාට එරෙහිව ද නොපැකිළිව කටයුතු කරන බවද එහිදී සඳහන් කළ ජනාධීපතිවරයා මුතුරාජවෙල අභය භූමි ප‍්‍රදේශයේ සිදුකෙරෙන පරිසර විනාශයන් මැඩලීම සඳහා හා එම ප‍්‍රදේශයට පොලිස් විශේෂ කාර්ය බලකායේ ආරක්ෂාව සහ ප‍්‍රවේශ මාර්ගවලට මාර්ග බාධක යෙදවීමට පොලිස්පතිවරයාට උපදෙස් ලබා දුන්නේය.පරිසර සංරක්ෂණ ප‍්‍රදේශයක් ලෙස එහි  පවතින සියලූ ඉඩම් වනජීවි සහ පරිසර සංරක්ෂණ කලාප ලෙස ගැසට් කිරීමේ හැකියාව පිළිබඳව  නීති උපදෙස් ලබාගැනීමට නිලධාරීන් එහිදී දැනුම්වත් කළ අතර සින්නක්කර ඔප්පු සහිත ඉඩමක වුව ද පාරිසරික බලපෑම් ඇතිකරන්නේ නම් එහි ගොඩකිරීම් සහ ඉදිකිරීම් සඳහා ඉඩදිය නොහැකි බවද ජනාධීපතිවරයා  සඳහන් කළේය.එමෙන්ම මෙම ප‍්‍රදේශය තුළ සිදුකෙරෙන ගොඩකිරීම් සඳහා පස් ලබාදෙන ස්ථානවලට භූ විද්‍යා පර්යේෂණ හා පතල් කාර්යාංශය මගින් බලපත‍්‍ර නිකුත්කර තිබේ නම්  ඒවාද වහාම අවලංගු කරන්නැයි ජනාධීපතිවරයා නියෝග කළේය.  ",
    "URL": "https://www.lankadeepa.lk/latest_news/මුතුරාජවෙල-අවට-ඉදිකිරිම්-නවත්වන්න-ජනපති-උපදෙස්/1-526057",
    "Category": "latest_news"
}