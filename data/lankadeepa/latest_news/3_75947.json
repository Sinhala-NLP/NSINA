{
    "Source": "www.lankadeepa.lk",
    "Timestamp": "None  2016 මැයි මස 21",
    "Headline": "විපත් මැද වෙසක් සිරි අඩුවෙයි",
    "News Content": "වෙන අවුරුදුවල වෙසක් සමයේ මෙන් අද (21) අනුරාධපුරයට ආ වන්දනාකරවන්ගේ ප්‍රමාණය බෙහෙවින් අඩුවී තිබූ බව හිමිවරු කිහිප නමක්ද දන්සල් සංවිධායකයෝද කියති.අනුරාධපුරයට හා තන්තිරිමලේට ඉතා සෞම්‍ය කාලගුණයක් පැවතියද ශ්‍රී මහා බෝධිය තන්තිරිමලේ ඇතුළු රජරට බොහෝ සිද්ධස්ථානවල පෙහෙවස් සමාදන්වූ ප්‍රමාණය 25%- 30%ක් අතර ප්‍රමාණයක අඩුවක් දක්නට ඇතැයි වසර 17ක්ම අනුරාධපුර පුෂ්පදාන සංගම් මූලස්ථානයේ දන්සලක් දෙන ගල්කිරියාගම ලංකා ගොවි සංසදයේ සභාපති පතිරාජ විජේකෝන් බණ්ඩාර මහතා පවසයි.තන්තිරිමයට ආ වන්දනාකරුවන්ගේ ප්‍රමාණය ද අඩුවී තිබිණි.මීට හේතුව වශයෙන් පැවසෙනුයේ පසුගිය දිනවල පැවැති ගංවතුරින් හා නායයෑම් වලින් වූ විපතයි. අනුරාධපුරයේ දන්සල් ප්‍රමාණයද බෙහෙවින් අඩුවී තිබිණි.තන්තිරිමලේ රජමහා විහාරාධිපති තන්තිරිමලේ චන්දරතන උතුරු නැගෙනහිර දෙපළාත් උප ප්‍රධාන සංඝනායක හිමියන් පැවසූයේද වන්දනාකරුවන්ගේ ප්‍රමාණය පහත වැටී ඇති බවයි.අනුරාධපුර බොහෝ වෙළඳුන්ගේ ආදායමද මෙවර බෙහෙවින් පහත වැටී තිබිණි. ",
    "URL": "https://www.lankadeepa.lk/latest_news/විපත්-මැද-වෙසක්-සිරි-අඩුවෙයි/1-418386",
    "Category": "latest_news"
}