{
    "Source": "www.lankadeepa.lk",
    "Timestamp": "2018 සැප්තැම්බර් මස 20",
    "Headline": "'පොලිස් දෙපාර්තමේන්තුව ආරක්ෂක අමාත්‍යංශය යටතට ගත යුතුයි'",
    "News Content": " විනීතා එම් ගමගේ ජනාධිපතිවරයාගේ ආරක්ෂාව සළකා දැනට නීතිය හා සාමය පිළිබඳ අමාත්‍යංශය යටතේ ඇති පොලිස් දෙපාර්තමේන්තුව ආරක්ෂක අමාත්‍යංශය යටතට වහාම පවරා ගත යුතු යැයි පාර්ලිමේන්තු මන්ත‍්‍රී එස් බී දිසානායක මහතා ප‍්‍රකාශ කළේය. හිටපු ආරක්ෂක අමාත්‍යංශ ලේකම්වරයා සහ ජනාධිපතිවරයා ඝාතන තැතක්  පිළිබඳව මේ වනවිට හෙළිදරව් වී ඇතත් අග‍්‍රමාත්‍යවරයා ඇතුළු ආණ්ඩු පක්ෂය එය බරපතල කාරණයක් සේ නොසැලකීමත් ආරක්ෂක අංශ පිළිබඳව සරත් ෆොන්සේකා අමාත්‍යවරයා කරන චෝදනාත් සැළකිල්ලට ගත්විට වහා පොලිසිය තමන් අතට ගැනීම අත්‍යවශ්‍ය යැයි ද දිසානායක මහතා පැවසීය. ආරක්ෂක අමාත්‍යංශය තිබිය යුත්තේ දිස්ත‍්‍රික්කයකින් පත්කර එවන නියෝජිතයෙක් අතේ නොව රටේම ඡන්දයෙන් පත්වූ අයෙක් අතේ බව ද මන්ත‍්‍රීවරයා පෙන්වා දුන්නේය. නීතිය හා සාමය අමාත්‍යංශය රංජිත් මද්දුමබණ්ඩාර මහතා වෙත පවරා ඇත්තේ නාමිකව පමණක් බවත් එය අරලිය ගහ මන්දිරයේ සිට මෙහෙයවනු  ලබන්නේ සාගල අමාත්‍යවරයා සමඟ අගමැතිවරයා විසින් යැයි ද දිසානායක මහතා සඳහන් කළේය. මේ අතර වඩාත් ඉක්මන් කාර්යයක් ලෙස දැනට ජනාධිපතිවරයාට ආරක්ෂාව සපයන පොලිස් නිලධාරින් ඉවත් කර වෙනත් ආරක්ෂක අංශවලින් නිලධාරින් බඳවා ගන්නා ලෙස ජනාධිපතිවරයා ගෙන් ඉල්ලා සිටි බවත් මේ වනවිට යුද හමුදා හා නාවික හමුදා නිලධාරින් ඒ සඳහා යොදවමින් සිටින බවත් හෙතෙම ප‍්‍රකාශ කළේය. එස් බී දිසානායක මහතා මේ අදහස් පළ කළේ පුංචි බොරැල්ලේ පිහිටි නිදහසේ මාධ්‍ය කේන්ද්‍රයේ අද (20) පැවති මාධ්‍ය හමුවක් අමතමිනි.    ",
    "URL": "https://www.lankadeepa.lk/latest_news/-පොලිස්-දෙපාර්තමේන්තුව-ආරක්ෂක-අමාත්‍යංශය-යටතට-ගත-යුතුයි-/1-537033",
    "Category": "latest_news"
}