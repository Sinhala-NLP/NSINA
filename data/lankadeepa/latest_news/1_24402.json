{
    "Source": "www.lankadeepa.lk",
    "Timestamp": "2021 සැප්තැම්බර් මස 24",
    "Headline": "“රට විවෘත කළ පසු වසන්තයකට යන්න එපා’’",
    "News Content": "(සුජිත් හේවාජුලිගේ)රට විවෘත කළ පසුව අවුරුදු සමයේදී මෙන් අප්‍රේල් වසන්තයක් උදා කරගෙන කටයුතු නොකරන්නැයි ජනතාවගෙන් ඉල්ලා සිටින බවත් එසේ වගකීම් විරහිතව කටයුතු කළහොත්  කොරෝනා රැලි යළිත් මතුවීම වැළැක්විය නොහැකි බවත්  කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී යුද හමුදාපති ජෙනරාල් ශවේන්ද්‍ර සිල්වා මහතා ලංකාදීපයට පැවැසීය.රට විවෘත කළ පසු ජනතාව  මාස දෙක තුනක් යනතුරු සෞඛ්‍ය නීති  තදින්ම පිළිපදිමින්  වගකීම් සහගතව කටයුතු කළ යුතු වන බවද  හෙතෙම සඳහන් කළේය.ජනාධිපතිවරයා මෙරටට පැමිණීමෙන් පසු රට විවෘත කිරීම සම්බන්ධයෙන් තමාට  යම් උපදෙසක්  ලබාදෙනු ඇතැයි පැවසූ යුද හමුදාපතිවරයා රටේ කොරෝනා   ව්‍යාප්තිය  සතුටුදායක ලෙස  පාලනයවී  ඇති බවද පෙන්වා දුන්නේය.රටේ කොරෝනා ව්‍යාප්තිය ඉදිරි මාස දෙක තුනේදි තවදුරටත් අඩු වනු ඇතැයි බලාපොරොත්තු තබාගත හැකි බවද ඔහු කීවේය.කොරෝනා  ආසාදිතයන් නිවෙස්වල  රඳවා රැක බලාගැනීමේ වැඩපිළිවෙල ඉතාම සාර්ථකවූ බවත් කොරෝනා  පැතිරීම පාලනයට එය ලොකු පිටුබලයක්වූ බවත් ශවේන්ද්‍ර සිල්වා මහතා පැවසුවේය.රට විවෘත කිරීමට අදාළ සෞඛ්‍ය මාර්ගෝපදේශද සකස් කෙරෙමින් පවතින බව  හෙතෙම සඳහන් කළේය.මේ අතර  රටේ මුළු ජනගහනයෙන් සියයට 51කට  පමණ කොරෝනා  මර්දන  එන්නතේ  දෙවැනි මාත්‍රාව ලබාදී අවසන් කර ඇතැයි පැවැසූ යුද හමුදාපතිවරයා සෙසු වයස් කණ්ඩායම්වල  ජනතාවටද එන්නත  කඩිනමින් ලබාදී අවසන් කිරීමට බලාපොරොත්තුවන බව පැවැසීය.   ",
    "URL": "https://www.lankadeepa.lk/latest_news/“රට-විවෘත-කළ-පසු-වසන්තයකට-යන්න-එපා’’/1-599711",
    "Category": "latest_news"
}