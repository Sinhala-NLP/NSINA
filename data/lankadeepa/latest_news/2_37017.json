{
    "Source": "www.lankadeepa.lk",
    "Timestamp": "2020 ජුලි මස 17",
    "Headline": "ඇවන්ගාඩ් සභාපතිගේ ප්‍රතිශෝධන පෙත්සමේ අතුරු නියෝගය 31 දා",
    "News Content": "( තිළිණි ද සිල්වා සහ රංජන් කටුගම්පොළ ) ඇවන්ගාඩ් සමාගමේ සභාපති නිශ්ශංක සේනාධිපති සහ විශ්‍රාමික යුද හමුදා මේජර් ජෙනරාල් පාලිත ප්‍රනාන්දු යන මහත්වරු ඉදිරිපත් කළ ප්‍රතිශෝධන පෙත්සමේ අතුරු නියෝගය පිළිබද තීන්දුව හා එම පෙත්සම විභාගයට ගන්නවාද ? නැත්ද  යන්න  ලබන 31 වන දා ප්‍රකාශයට පත් කරන බව අභියාචනාධිකරණය අද (17) දින නියම කළේය. අල්ලස් හෝ දූෂණ චෝදනා විමර්ශන කොමිසම විසින් කොළඹ මහාධිකරණය හමුවේ තමන්ට එරෙහිව ගොනු කළ  තිබෙන අධි චෝදනා නඩුව විභාග කිරීම අත්හිටුවීමේ අතුරු නියෝගයක් නිකුත් කරන ලෙස ඉල්ලමින්  මොවුන්  ප්‍රතිශෝධන පෙත්සම ඉදිරිපත් කර තිබිණි. කුමුදුනී වික්‍රමසිංහ සහ දේවිකා අබේරත්න යන මහත්මීන්ගෙන් සමන්විත අභියාචනාධිකරණ විනිසුරු මඩුල්ලක් විසින් මෙම නියෝග ප්‍රකාශයට පත් කිරීමට දින නියම කරන ලදී.  \"ඇවන් ගාඩ් මැරිටයිම් සර්විසස්\" සමාගමට ගාලු වරාය ආසන්න මුහුදේ පාවෙන අවි ගබඩාවක් පවත්වාගෙන යාමට අවශ්‍ය කටයුතු ඉටු කරදීම සඳහා රක්නා ලංකා ආරක්ෂක සමාගමේ හිටපු සභාපති විශ්‍රාමික යුද හමුදා මේජර් ජෙනරාල් පාලිත ප්‍රනාන්දු මහතාට රුපියල් ලක්ෂ 355ක අල්ලසක් දුන් බවට සහ එම අල්ලස් මුදල ලබා ගත් බවට චෝදනා කරමින් තමන්ට එරෙහිව  අල්ලස් කොමිසම නඩු පවරා ඇති බව ඇවන් ගාඩ් සමාගමේ සභාපති නිශ්ශංක සේනාධිපති මහතාට සහ විශ්‍රාමික යුද හමුදා මේජර් ජෙනරාල් පාලිත ප්‍රනාන්දු යන මහත්වරුන් සිය පෙත්සම් මගින් කියා සිටිති. එම නඩුව ගොනු කිරීම සඳහා අල්ලස් කොමිසමේ කොමසාරිස්වරු තුන්දෙනාගෙන් ලිඛිත අනුමැතිය හිමි වී නොමැති බැවින් එය පවත්වාගෙන යා නොහැකි බවට පෙත්සම්කරුවන්ගේ නීතිඥවරු විසින් මූලික විරෝධතාවක් මතු කළත් එම මූලික විරෝධතා ප්‍රතික්ෂේප කොට එම නඩුව විභාග කිරීමට කොළඹ මහාධිකරණය විසින් තීන්දු කිරීම නීති විරෝධී බව පෙත්සම්කරුවෝ කියා සිටිති. දේශපාලන අරමුණක් පදනම් කරගෙන තම සේවාදායකයින්ට එරෙහිව කොමිසම මෙම නඩුව ගොනු කර ඇතැයි පෙත්සම්කරුවන් වෙනුවෙන් පෙනී සිටි  නීතිඥ එරාජ් ද සිල්වා මහතා අධිකරණය හමුවේ කීය. මෙම නඩුව සම්බන්ධයෙන් මතු කළ මූලික විරෝධතාව ප්‍රතික්ෂේප කිරීමට මහාධිකරණය විසින් දුන් තීන්දුව නීති විරෝධී බව එම පෙත්සම්කාර නීතීඥවරයා පෙන්වා දුන්නේය .  ",
    "URL": "https://www.lankadeepa.lk/latest_news/ඇවන්ගාඩ්-සභාපතිගේ-ප්‍රතිශෝධන-පෙත්සමේ-අතුරු-නියෝගය-31-දා/1-575645",
    "Category": "latest_news"
}