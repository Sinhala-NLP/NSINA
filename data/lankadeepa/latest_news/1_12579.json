{
    "Source": "www.lankadeepa.lk",
    "Timestamp": "2022 අගෝස්තු මස 19",
    "Headline": "පොලිසියෙන් බේරෙන්න වැවට පැන්න තරුණයා මරුට",
    "News Content": "(පුෂ්පකුමාර ජයරත්න)කුරුණෑගල වැව රවුම ප්‍රදේශයේ ආරක්ෂාවට යොදවා සිටි පොලිස් නිලධාරීන් පිරිසක් දැක පලා යාමට උත්සාහ කළ තරුණයෙකු කුරුණෑගල වැවේ ගිලීමෙන් අද (19) දහවල්  මරණයට පත්ව ඇති බව කුරුණෑගල පොලීසිය පවසයි.මියගිය තරුණයා කුරුණෑගල තෝරයාය නාරම්පොළ ප්‍රදේශයේ පදිංචි 26 හැවිරිදි අවිවාහකයෙකි.කුරුණෑගල ලක්දාස් ද මෙල් විදුහල පිටුපසින් පිහිටි කුරුණෑගල වැව් බැම්ම කොටසේ පාගමනින් යමින් ආරක්ෂක කටයුතු වල නිරත පොලිස් නිලධාරීන් පිරිසක් දුටු තරුණයන් දෙදෙනෙකු පලා යාමට පටන් ගෙන ඇත.ඒ බව දුටු පොලිස් නිලධාරීන් ඔවුන් දෙදෙනා පසුපස පන්නා ගොස් එක් තරුණයෙකු දැඩි පරිශ්‍රමයක් යොදා අත්අඩංගුවට ගෙන ඇතත් ඔහු පොලිස් නිලධාරීන් සමඟ පොර බදා බේරීම සඳහා කුරුණෑගල වැවට පැන ඇති බව පොලීසිය සඳහන් කරයි.වැවට පැන්න තරුණයා ස්වල්ප වේලාවකින් දියේ ගිලී ගොස් ඇති අතර සුළු මොහොතකින් එම ස්ථානයට පැමිණ ඇති පොලිස් ජීවිතාරක්ෂක භටයන් පැයක පමණ සෝදිසියකින් පසුව දියේ ගිලී සිටි තරුණයා බේරාගෙන ඇතත් ඔහු ඒ වනවිටද දියේ ගිලීමෙන් මරණයට පත්ව සිටි බවද පොලීසිය කියයි.තරුණයා දියේ ගිලුනු ස්ථානය අඩි 16 ක පමණ ගැඹුරක් සහිත වැවේ ඉතා අවදානම් ස්ථානයක් බව තරුණයාගේ සිරුර ගොඩ ගැනීමට කටයුතු කළ කුරුණෑගල පොලිස් ජීවිතාරක්ෂක කණ්ඩායමේ නායක උප පොලිස් පරීක්ෂක වසන්ත බණ්ඩාර මහතා සඳහන් කළේය.තරුණයා ගොඩට ගෙන පරීක්ෂා කළ අවස්ථාවේදී ඔහුගේ දකුණු අතේ සිර කරගෙන තිබූ ඊයම් කොළයක දවටන ලද මත්කුඩු සුළු ප්‍රමාණයක්ද හමුවූ බව පොලීසිය සඳහන් කළේය. මියගිය තරුණයාගේ සිරුර කුරුණෑගල මහේස්ත්‍රාත් අධිකරණයේ නියෝග මත කුරුණෑගල ශික්ෂණ රෝහලේ පශ්චාත් මරණ පරීක්ෂණයක් සඳහා යොමු කර ඇත.කුරුණෑගල කොට්ඨාසය බාර ජ්‍යෙෂ්ඨ පොලිස් අධිකාරි උපුල් චන්දන අබේසිංහ මහතාගේ උපදෙස් අනුව කුරුණෑගල මූලස්ථාන ප්‍රධාන පොලිස් පරීක්ෂක කපිල අධිකාරි මහතා වැඩිදුර විමර්ශන සිදු කරයි.  ",
    "URL": "https://www.lankadeepa.lk/latest_news/පොලිසියෙන්-බේරෙන්න-වැවට-පැන්න-තරුණයා-මරුට/1-618419",
    "Category": "latest_news"
}