{
    "Source": "www.lankadeepa.lk",
    "Timestamp": "2021 නොවැම්බර් මස 06",
    "Headline": "පාර්ලිමේන්තු සෙංකෝලයේ කඩතොලු කිහිපයක්",
    "News Content": "(සුජිත් හේවාජුලිගේ)පාර්ලිමේන්තුවේ බල අධිකාරියේ සංකේතය ලෙස සැලකෙන සෙංකෝලයේ කුඩා හානි (කඩතොලු) කිහිපයක් හඳුනාගෙන ඇතැයි වේත්‍රධාරී නරේන්ද්‍ර ප්‍රනාන්දු මහතා ඉරිදා ලංකාදීපයට  පැවැසීය.පාර්ලිමේන්තුවේ පසුගිය කාලයේ ඇතිවූ විවිධ සිද්ධීන්වලදී  මෙම හානි සිදුවන්නට ඇතැයි විශ්වාස කරන බවද   හෙතෙම සඳහන් කළේය.මෙම හානි  මෙරටදී  පිළිසකර කිරීමේ හැකියාවක් නැති බවත් පිළිසකර කරන්නේ නම් එය  එංගලන්තයේ මවු සමාගමට යැවිය යුතු බවත් ඔහු පැවසුවේය.කෙසේ වෙතත් මෙම හානි බැලූ බැල්මට බාහිරයට නිරීක්ෂණය නොවන බවද නරේන්ද්‍ර ප්‍රනාන්දු මහතා  ප්‍රකාශ කළේය.මේ අතර  පාර්ලිමේන්තුවේ සෙංකෝලයේ  අනුරුවක් දැවයෙන්  සකස් කර පාර්ලිමේන්තු පරිශ්‍රයේ ප්‍රදර්ශනය කිරීම සඳහා  කටයුතු සලස්වන ලෙස  වේත්‍රධාරිවරයා එහි සන්නිවේදන  දෙපාර්තමේන්තුවට  පසුගියදා උපදෙස් දුන්නේය.සෙංකෝලය සභා ගැබේ තබා ඇති අවස්ථාවල  පාසල් දරුවන් ඇතුළු පිරිස්වලට  එය දුරින් දැකබලාගත  හැකි වූවත් ළඟ සිට දැකබලා ගැනීමට අවස්ථාව  සැලසීම සඳහා මෙම අනුරුව සකස් කරන බවද  ඔහු සඳහන් කළේය.පාර්ලිමේන්තුවේ බලාධිකාරියේ සංකේතය වන සෙංකෝලය බ්‍රිතාන්‍ය මහජන මන්ත්‍රී මණ්ඩලය විසින් ශ්‍රී ලංකා මන්ත්‍රී මණ්ඩලයට 1949 වර්ෂයේදී  ප්‍රදානය කරන ලදී.බර රාත්තල් 28 කින් යුක්තවන  සෙංකෝලයේ දිග අඟල් 48 කි. කළුවර යෂ්ඨියකින්ද  රිදියෙන් , කැරට් 18ක රනින් සහ නිල් මැණික්වලින්ද  එය අලංකෘතවී ඇත.   ",
    "URL": "https://www.lankadeepa.lk/news/පාර්ලිමේන්තු-සෙංකෝලයේ-කඩතොලු-කිහිපයක්/101-602400",
    "Category": "latest_news"
}