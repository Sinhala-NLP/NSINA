{
    "Source": "www.lankadeepa.lk",
    "Timestamp": "2019 ජුලි මස 11",
    "Headline": "‘මත්කුඩු විකුණන රැඳවියන්ට මරණ දඬුවම දීමේ වරදක් නැහැ’",
    "News Content": "(මනෝජ් හර්ෂික) බන්ධනාගාරයේ සිට මත්කුඩු විකිණීමෙහි නිරත වන මහා පරිමාණ ජාවාරම්කරුවන්ට එරෙහිව පවතින චෝදනා, නීතියේ ආධිපත්‍යයට යටත්ව නිවැරදි අධිකරණය ක්‍රමවේදයක් තුළ සාක්ෂි සහිතව ඔප්පු වුවහොත්, ඔවුන් එරෙහිව මරණ දඬුවම ක්‍රියාත්මක කිරීමේ කිසිදු වරදක් තමා නොදකින බව නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා අද(11) පැවසීය. ‘සිසු දහම් සෙවණ’ වැඩසටහන යටතේ කොළඹ දිස්ත්‍රික්කයේ, කෑස්බෑව, කහපොල, ශ්‍රී සද්ධර්මාරාම මහා විහාරස්ථානයේ නව දහම් පාසල් ගොඩනැගිල්ල ඉදිකිරීම සඳහා මුල්ගල තැබීමේ අවස්ථාවට එක්වෙමින් අද (11) අමාත්‍යවරයා මේ බව සඳහන් කළේය.මෙම පිරිසට මරණ දඬුවම දීමට විරුද්ධව කතාකරන පිරිසගෙන්, ජීවිත සහමුලින් විනාශ කරන මත්ද්‍රව්‍ය ජාවාරම්කරුවන්ගෙන් ලක්ෂ 44ක පමණ වන පාසල් සිසු පරපුර රැකගන්නේ කෙසේදැයි තමන් ප්‍රශ්න කරන බවද අමාත්‍යවරයා පැවසීය.පාස්කු ඉරිදා දින අලුත්ම මාදිලියේ ත්‍රස්ත ප්‍රහාරයක් එල්ල කළ සහ එයට සහයෝගය ලබාදුන් පුද්ගලයින්ට එරෙහිව මරණීය දණ්ඩනය ලබා දීමට ද මෙම කණ්ඩායම විරුද්ධ බව ද අමාත්‍යවරයා පැවසීය.රට කෑලිවලට බෙදීමට කටයුතු කළ එල්.ටී.ටී.ඊ ත්‍රස්තවාදීන්ට එරෙහිව යුද මෙහෙයුම ක්‍රියාත්මක කරනවිට, එදා පැවැති රජය ත්‍රස්තවාදීන් විනාශ නොකරන ලෙස ත්‍රිවිධ හමුදාවට උපදෙස් ලබා දුන්නාද කියා තමන් ප්‍රශ්න කරන බවත්, එසේ උපදෙස් ලබා දුන්නා නම් අදටත් එම ත්‍රස්තවාදය රටේ පවතින බවත් ඒ මහතා වැඩිදුරටත් ප්‍රකාශ කළේය.     ",
    "URL": "https://www.lankadeepa.lk/latest_news/‘මත්කුඩු-විකුණන-රැඳවියන්ට-මරණ-දඬුවම-දීමේ-වරදක්-නැහැ’/1-553488",
    "Category": "latest_news"
}