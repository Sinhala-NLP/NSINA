{
    "Source": "www.lankadeepa.lk",
    "Timestamp": "2018 ජුනි මස 24",
    "Headline": "‘ඉක්ටා‘ පරිගණක අපරාධකරුවන්ට පාර වහයි",
    "News Content": "(බිඟුන් මේනක ගමගේ)හැකරුන්ට ඇතුල්වීමට දුෂ්කර වන පරිදි රාජ්‍ය වෙබ් අඩවි ජාලය වඩා ශක්තිමත් කිරීමට  ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) කටයුතු යොදා ඇත.මෙම වැඩසටහනේ පළමු පියවර යටතේ ප්‍රාදේශීය ලේකම් කාර්යාල 331 ට අයත් වෙබ් අඩවිවල ආරක්ෂාව වඩා ශක්තිමත් කරන්නේ යැයි එම ආයතනයේ සභාපති මහාචාර්ය රොහාන් සමරජීව මහතා පැවැසීය.එක්සත් ජාතින්ගේ සංවිධානය මගින් කෙරෙන ඉලෙක්ට්‍රොනික ආණ්ඩු ශ්‍රේණිගත කිරීම් අනුව ලංකාව දකුණු ආසියාවෙන් ඉදිරියෙන් සිටින නමුත් වෙබ් අඩවි ප්‍රශස්ත මට්ටමින් පවත්වාගෙන යෑමේදී තවමත් සාධනීය මට්ටමකට පැමිණ නැතැයි මහාචාර්යවරයා අවධාරණය කර කීය.නිසි කලට යාවත්කාලීන වන වෙබ් අඩවි මගින් විද්‍යුත් හා හරිත ආණ්ඩුකරණයට පාර කැපෙන්නේ යැයි කී හෙතෙම ඒ අනුව පහසුවෙන් මෙම වෙබ් අඩවි යාවත්කාලීන කිරීමට පිවිසුම් ලබාදීමට ද ඉක්ටා ආයතනය කටයුතු කරමින් සිටින්නේ යැයි ද කීවේය.ජනතාවට අවශ්‍ය තොරතුරු කඩිනමින් හා පහසුවෙන් ලබාගැනීමට වටිනා මාධ්‍යයක් වුවද ඇතැම් රාජ්‍ය ආයතන වෙබ් අඩවි නිසියාකාරව යාවත්කාලීන නොකිරීම නිසා ජනතාවට මෙන්ම ආණ්ඩුකරන ක්‍රියාවලියට ද සිදුවන්නේ අවාසියක් යැයි සමරජීව මහතා පැවැසීය.රාජ්‍ය වෙබ් අඩවි නිසි කලට යාවත්කාලීන කිරීමේ වැඩපිළිවෙලේදී පුරවැසියන්ට අත්හළ නොහැකි වගකීමක් ඇතැයි ද ඒ සම්බන්ධයෙන් නිරන්තරයෙන් සෝදියෙන් සිටින ලෙස තමා ජනතාවගෙන් ඉල්ලා සිටින්නේ යැයි ද මහාචාර්ය සමරජීව මහතා වැඩිදුරටත් සඳහන් කළේය.    ",
    "URL": "https://www.lankadeepa.lk/latest_news/‘ඉක්ටා‘-පරිගණක-අපරාධකරුවන්ට-පාර-වහයි/1-531499",
    "Category": "latest_news"
}