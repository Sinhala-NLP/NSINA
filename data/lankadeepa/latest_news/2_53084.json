{
    "Source": "www.lankadeepa.lk",
    "Timestamp": "2018 ඔක්තෝබර් මස 07",
    "Headline": "වැස්සෙන් මරණ 6ක්: කතක් අතුරුදන්:17,000ක් පීඩාවට",
    "News Content": "(ඩයනා උදයංගනී)දිවයිනේ ප‍්‍රදේශ රැසකට බලපා ඇති තද වැසි සහ සුළං සහිත කාලගුණ තත්ත්වය සමඟ ඇති වූ ගං වතුරට හසුවීමෙන් ඉකුත් දෙදින තුළ හය දෙනෙකු මියගොස් ඇති අතර තවත් අයෙක් අතුරුදන්ව ඇතැයි ආපදා කළමනාකරණ මධ්‍යස්ථානය පවසයි.ප‍්‍රදේශ ගණනාවකට ගං වතුර තත්ත්වයක් ඇති වී ඇති  අතර මෙහි වැඩිම බලපෑමක් එල්ල වී ඇත්තේ කළුතර, ගාල්ල සහ කොළඹ දිස්ත‍්‍රික්කයන්ටය.එම දිස්ත‍්‍රික්කයන්හි පවුල් 4,603කට පමණ අයත් 17,372 දෙනෙකු පමණ පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි.කළුතර දිස්ත‍්‍රික්කයේ කළුතර, බණ්ඩාරගම, මතුගම, පාලින්දනුවර, දොඩන්ගොඩ, හොරණ, අගලවත්ත, මිල්ලනිය, බුලත්සිංහල, වලල්ලාවිට, ඉංගිරිය, මදුරවෙල, බේරුවල සහ පානදුර ප‍්‍රාදේශීය ලේකම් කොට්ඨාශවල පවුල් 1,385කට අයත් 5,227 දෙනෙකු පීඩාවට පත්ව සිටින අතර ගාල්ල දිස්ත‍්‍රික්කයේ අක්මීමන, නියාගම, යක්කලමුල්ල, බද්දේගම, තවලම, හබරාදූව, නාගොඩ, කඩවත්සතර, ඉමදූව, ඇල්පිටිය, වැලිවිට දිවිතුර ප‍්‍රාදේශීය ලේකම් කොට්ඨාශයන්හි පවුල් 2,292කට අයත් පුද්ගලයින් 8,445 දෙනෙක් පීඩාවට පත්ව සිටිති.කොළඹ දිස්ත‍්‍රික්කයේ මොරටුව ප‍්‍රදේශයේද පවුල් 926කට අයත් 3,700ක් පමණ ගං වතුරින් පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි.මීට අමතරව තද සුළං සහ පස් කඳු කඩා වැටීම හේතුවෙන් ප‍්‍රදේශ රැසක නිවාසවලට හානි සිදුව තිබේ.වලල්ලාවිට ප‍්‍රාදේශීය ලේකම් කොට්ටාශයේ ලේදොල, ඔලගොඩ ප‍්‍රදේශයේ කාන්තාවන් තිදෙනෙකු හා අගලවත්ත රත්මලේ ප‍්‍රදේශයේ එක් පුද්ගලයෙකු අද (6) දිනයේදී ගංවතුරට හසුවී අතුරුදහන් වූ අතර ඔවුන්ගෙන් තිදෙනෙකුගේ සිරුරු හමු වී ඇතැයි වාර්තා වේ.ඔවුන් අතුරින් එක් කාන්තාවත් තවමත් අරුදන්ව සිටී. මතුගම ඇල්ල පාර, වෑත්තෑව මතුගම ඇල මාර්ගය හරහා ඇති තාවකාලික පාලම අසලදී සැඩපහරට හසුවීමෙන් 42 හැවිරිදි පුද්ගලයෙකු මියගොස් ඇත.ගාල්ල  වඳුරඹ ඌරල ප‍්‍රදේශයේ  පදිංචිව සිටි හැට එක් හැවිරිදි සිව් දරු පියෙක් ද අද  (6)  සවස ජලයේ ගසාගෙන ගොස් අතුරුදහන්ව සිටි අතර ඔහුගේ සිරුර අද (7) දහවල් සොයා ගත් බව ආපදා කළමනාකරණ මධ්‍යස්ථානය පවසයි. මොරටුව ප‍්‍රදේශයේ දීද වලිප්පුව වැලදුණු  රෝගීයෙකු වතුරට වැටීමෙන් මියගොස් ඇත. මෙම තත්ත්වයන් හේතුවෙන් නිවාස රැසකට හානි සිදුව ඇති බව ද එම ආපදා කළමනාකරණ මධ්‍යස්ථානය සඳහන් කරයි.   ",
    "URL": "https://www.lankadeepa.lk/latest_news/වැස්සෙන්-මරණ-6ක්:-කතක්-අතුරුදන්:17-000ක්-පීඩාවට/1-538051",
    "Category": "latest_news"
}