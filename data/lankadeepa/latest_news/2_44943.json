{
    "Source": "www.lankadeepa.lk",
    "Timestamp": "2019 ඔක්තෝබර් මස 20",
    "Headline": "‘‘තනතුරු අහිමිවීම ගැන දුකක් නෑ‘‘",
    "News Content": "(ඩයනා උදයංගනී)ශ්‍රී ලංකා නිදහස් පක්‍ෂයට වරදක් කර නොමැති බැවින් තනතුරු අහිමිවීම ගැන කිසිම කණගාටුවක් නැතැයි බස්නාහිර පළාත් හිටපු ප‍්‍රධාන අමාත්‍ය ඉසුර දේවප‍්‍රිය මහතා පැවසීය.තමන්ගේ ශ්‍රී.ල.නි.ප මධ්‍යම කාරක සභා සාමාජිකත්වය හා මහරගම ආසන සංවිධායකධූරය යන තනතුරු අහිමි කිරීමට පක්‍ෂ මහලේකම් දයාසිරි ජයසේකර මහතා කටයුතු කර ඇත්තේ කවර හේතුවක් නිසාදැයි තමන් නොදන්නා බවද ඉසුර දේවප‍්‍රිය මහතා කීවේය.ශ්‍රී ලංකා නිදහස් පක්‍ෂයේ සහය ලබාදෙන අපේක්‍ෂකයා දිනවීම වෙනුවෙන් පැවැත්වෙන රැස්වීමකට සහභාගීවීමේ වරදක් තමා නොදකින බවද ඔහු සඳහන් කළේය.තමාට එම රැස්වීමේදී හෝමාගම ජනතාවගෙන් ඉහළ පිළිගැනීමක් ලැබුණු බව කී හිටපු ප‍්‍රධාන අමාත්‍යවරයා වෙනත් අයට මෙන් තමාට ජනතාව ‘හූ’ කීවේ නැතැයිද ප‍්‍රකාශ කළේය.තමන් කිසිවිටෙකත් එක්සත් ජාතික පක්‍ෂය වෙනුවෙන් පෙනී සිට නැතැයි කී ඉසුර දේවප‍්‍රිය මහතා පක්‍ෂය වෙනුවෙන් කටයුතු කිරීමේදී තමාට තනතුරු අවශ්‍ය නොවන බවද කියා සිටියේය.ගෝඨාභය රාජපක්‍ෂ මහතාට සහයදීම සම්බන්ධයෙන් මුල් කාලයේදී පක්‍ෂය තුළ මත දෙකක් තිබූ බව කී දේවප‍්‍රිය මහතා තමන් මුල සිටම කටයුතු කළේ ගෝඨාභය රාජපක්‍ෂ මහතාට සහය දිය යුතුය යන මතයේ සිට බව ද සඳහන් කළේය.අවසානයේදී ගෝඨාභය රාජපක්‍ෂ මහතාට සහයදීමට පක්‍ෂය  ගත් තීරණය අනුව තමන් හෝමාගම පැවති රැස්වීමට සහභාගී වූ බවත් එයින් තමා ශ්‍රී ලංකා නිදහස් පක්‍ෂයට වරදක් කර නොමැති බවත් හිටපු ප‍්‍රධාන අමාත්‍යවරයා පැවසීය.  ",
    "URL": "https://www.lankadeepa.lk/news/‘‘තනතුරු-අහිමිවීම-ගැන-දුකක්-නෑ‘‘/101-559118",
    "Category": "latest_news"
}