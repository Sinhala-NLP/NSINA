{
    "Source": "www.lankadeepa.lk",
    "Timestamp": "2018 ජනවාරි මස 12",
    "Headline": "රෝගීන් අනතුරේ තබා කරාපිටියේ වෛද්‍යවරු කඹ අදිති",
    "News Content": "සිරංගිකා ලොකුකරවිට ගාල්ල බෙලිගහ හන්දියේදී බල්ලකුගේ සපාකෑමට ලක්වූ දැරියන් දෙදෙනකු හා බල්ලන් සපා කෑ තවත් දෙදෙනකු  අද (12) කරාපිටිය රෝහලට ඇතුත් කර තිබූ අතර එහිදි හදිසි ප්‍රතිකාර ඒකකයේ විශේෂඥ ශල්‍ය වෛද්‍යවරුන් පවසා ඇත්තේ ජලභීතිකා එන්නත විදීම තම රාජකාරිය නොවන බවයි.  රෝහල් අධ්‍යක්ෂකවරයාටද මෙම ගැටලුව සමතයකට පත් කරීමට නොහැකි වී ඇති අතර ඔහු පවසන්නේ මේ හේතුවෙන් දරුවන්ට යම් කරදරයක් සිදු වුවහොත් මෙයට සම්බන්ධ විශේෂඥ ශල්‍යවෙද්‍යවරුන් එහි වගකීම බාරගතයුතු බවයි. අභ්‍යන්තර ඒකකයේ විශේෂඥ ශල්‍ය වෛද්‍යවරු පවසන්නේ හදිසි ප්‍රතිකාර ඒකකයෙන් මෙම කාර්යය ඉටුකල යුතු බවයි. හදිසි ප්‍රතිකාර ඒකකයේ ශල්‍යාගාර පහසුකම් හා විශේෂඥ ශල්‍ය වෛද්‍යවරුන් හතර දෙනකු සිටින බවත් ලංකාවේ අනික් බොහෝ ප්‍රධාන රෝහල් වල මෙම කාර්යය ඉටුකරන්නේ හදිසි ප්‍රතිකාර ඒකකයෙන් බවත් ඔවුහු පවසති.  එසේම මෙවැනි රෝගියෙකුට එන්නත් කිරීමෙන් පසු අවශ්‍ය වුවහොත් ශල්‍යාගාරයට ඇතුලත් කිරීමට සිදුවන බවද එවිට අභ්‍යන්තර ශල්‍යාගාර වල දෛනික සැත්කම් ප්‍රමාද කිරීමට සිදුවන බවද මෙම වෛද්‍යවරු පවසති.  වෛද්‍යවරුන්ගේ  මෙම මත ගැටුම හේතුවෙන් රෝගීන් සිවුදෙනාට ප්‍රතිකාර ලබාදීමට අපහසු  වී ඇති බව රෝහල් පරිපාලන අධිකාරිය පවසයි.‍   දැරියන් සපා කෑ බල්ලා මියගොස් ඇති බැවින් වෛද්‍යවරු පවසන්නේ හැකි ඉක්මනින් මෙම එන්නත ලබාදිය යුතු බවයි. කෙසේ වුවද අද රාත්‍රී වනතුරුත් මෙම ගැටලුව විසඳී නොතිබිණි.  ",
    "URL": "https://www.lankadeepa.lk/latest_news/රෝගීන්-අනතුරේ-තබා-කරාපිටියේ-වෛද්‍යවරු-කඹ-අදිති/1-522923",
    "Category": "latest_news"
}