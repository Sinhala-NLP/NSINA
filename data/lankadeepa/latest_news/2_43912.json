{
    "Source": "www.lankadeepa.lk",
    "Timestamp": "2019 දෙසැම්බර් මස 07",
    "Headline": "අධිකරණ‍ය බාරයේ තිබූ  මුදල් අතුරුදන්",
    "News Content": "(හලාවත ඔගස්ටින් ප්‍රනාන්දු)    හලාවත මහේස්ත්‍රාත් හා  දිසා අධිකරණ‍ය බාරයේ රඳවා තබා තිබු දේශීය හා විදේශීය මුදල් තොගයක් අතුරුදහන්ව ඇති බවට ඊයේ ( 6 දා ) රාත්‍රි පැමිණිල්ලක් ලැබි ඇති බව හලාවත පොලිසිය කියයි.මෙසේ අතුරු දහන්ව ඇත්තේ අධිකරණය හමුවෙහි විභාග වන නඩුවක් සම්බන්ධයෙන් රඳවා තබා තිබූ රුපියල් දෙලක්ෂයක මුදලක් හා ඩොලර් 5000 ක මුදලක් බවත් කියයි.හලාවත අධිකරණයේ රාජ්‍ය කළමනාකරණ සහකාර නිලධාරිණියක සේ සේවය කරණු ලබන මුණසිංහ කපුරු බණ්ඩාගේ ආශා ගංගා මුණසිංහ මහත්මිය ( 34 ) විසින් ඊයේ ( 6 දා ) රාත්‍රි පොලිසියට කර ඇති පැමිණිල්ලක් අනුව මෙම මුදල් තොගය තමා බාරයේ අධිකරණ නඩු භාණ්ඩ කාමරයක තිබූ එක් සේප්පුවක රඳවා තිබූ අතර මෙම ඒකකයේ තමා හා එක් කාර්යාල සහායකයෙකු පමණක් සේවය කරණු ලබන බවත්, අවශ්‍යතාවක් අනුව පරීක්ෂා කළ විට එම මුදල් තොගය සේප්පුවෙන් අතුරුදන්ව ඇති බවත්,  එම සේප්පුවේ යතුර තමන් වෙත තිබු අතර මුදල් කෙසේ අතුරුදහන්ව ඇත්තේ දැයි තමන් නොදන්නා බවටත් පැමිණිළිකාරිය විසින් පොලිසියට දන්වා තිබුණි.මෙම මුදල් අතුරුදන්වීම අභිරහසක් වන අතර මේ සම්බන්ධයෙන් කිසිවකු අත් අඩංගුවට ගෙන නැති අතර හලාවත මූලස්ථාන ප්‍රධාන පොලිස් පරීක්ෂක සෙනරත් එදිරිසිංහ මහතාගේ උපදෙස් මත අපරාධ විමර්ශන ඒකකය පරික්ෂණ ආරම්භ කර ඇත.   ",
    "URL": "https://www.lankadeepa.lk/news/අධිකරණ‍ය-බාරයේ-තිබූ--මුදල්-අතුරුදන්/101-561873",
    "Category": "latest_news"
}