{
    "Source": "www.lankadeepa.lk",
    "Timestamp": "2019 දෙසැම්බර් මස 07",
    "Headline": "නිධානයක් ගොඩගැනීමට තැත් කළ පිරිසක් පලා යති",
    "News Content": "(ගම්පහ තිලකරත්න දිසානායක) ගම්පහ ඉහළ යාගොඩ ප්‍රදේශයේ යාගොඩ කන්ද ගල්තලාවෙහි උමගයක් තුළින් පිරිසක් නිධානයක් ගැනීමට තැත්කරමින් සිටියදී යක්කල පොලීසිය මගින් එම ස්ථානය වැටලීමට පියවර ගෙන ඇත.   පොලීසිය එම ස්ථානය වටලන බවට ලැබී ඇති හෝඩුවාවක් මත එහි සිටියවුන් පලා ගොස් ඇති අතර එහි උමග තුළ තිබී ඊට යොදාගත් බව කියන උපකරණ කිහිපයක් පොලිස් නිලධාරීන්ට සොයා ගැනීමට හැකිව තිබේ.යක්කල පොලීසියේ උප පොලිස් පරීක්ෂක සරත් බණ්ඩාර මහතාට ලැබී ඇති තොරතුරක් මත අද (7) දහවල් නිලධාරීන් පිරිසක් සූක්ෂම ලෙස යාගොඩ කන්ද ගල්තලාවේ උමගය අසලට ගොස් ඇති අතර ඒ වනවිටත් නිධානය ගැනීම පිණිස උමගය හාරමින් සිට ඇති පිරිස පලාගොස් ඇතැයි පොලීසිය පවසයි.එම ගල් කන්දෙහි කැලෑබදව ඇතුලට උමගක් හාරායමින් නිධානය සෙවීමට තැත්කර ඇති බව පොලිස් නිලධාරීන්ට පෙනී ගොස් ඇති බැවින් අඩි25 ක පමණ දුරක් කඹයක් උපයෝගී කර ගනිමින් එ් තුලට ගියවිට පසෙකට දෝනාවක් සකස් කරමින් තිබූ බව පෙනී ගොස් ඇත.උමග තුල තිබී ගල්විදීමේ යන්ත්‍රයක්, ජලය ඉවත් කිරීම පිණිස යොදා ගැනීමේ මෝටරයක් සහ ජල බටයක්, විදුලිය සපයා ගැනීමට යොදාගත් දිගු වයරයක් හා පුද පූජා පැවැත්වීම පිණිස තිබූ පහන් තැටි කිහිපයක් එ් තුළට ගිය නිලධාරීන්ට සොයා ගැනීමට හැකිව තිබේ.එම උමගයට විදුලිය සපයා ගෙන තිබූ වයරය ඔස්සේ ගමන් කිරීමේදී ගල් කන්දට ආසන්නයෙහි නිවසකින් විදුලිය ගෙන තිබූ බව පෙනී ගොස් ඇති බැවින් නිධානය ගැනීමට තැත් කළේ කවුරුන්ද යන්න අනාවරණය කර ගැනීමට අපහසු නොවන බව පොලීසිය පවසයි.මේ සම්බන්ධයෙන් ගම්පහ කොට්ඨාශය භාර පොලිස් අධිකාරී ඉන්දික සිල්වා මහතාගේ උපදෙස් මත සහකාර පොලිස් අධිකාරී බස්නායක මහතාගේ අධීක්ෂණය යටතේ යක්කල වැඩ බලන පොලිස් ස්ථානාධිපති පොලිස් පරික්ෂක අජිත් ප්‍රියන්ත මහතාගේ මෙහෙයවීම යටතේ පොලිස් නිලධාරීහු වැඩිදුර පරීක්ෂණ සිදුකරති.  ",
    "URL": "https://www.lankadeepa.lk/latest_news/නිධානයක්-ගොඩගැනීමට-තැත්-කළ-පිරිසක්-පලා-යති/1-561887",
    "Category": "latest_news"
}