{
    "Source": "www.lankadeepa.lk",
    "Timestamp": "2019 ජුලි මස 20",
    "Headline": "කළගෙඩිහේන සිද්ධිය සම්බන්ධයෙන් 4ක් රිමාන්ඩ්",
    "News Content": "(බිමල් ශ්‍යාමන් ජයසිංහ)නිට්ටඹුව - කළගෙඩිහේන නුවර පාරේදී වෑන් රථ රියදුරෙකුට හා වෑන් රථයකට පහරදීමේ සිද්ධිය සම්බන්ධයෙන් කොළඹ අපරාධ කොට්ඨාශය මගින් අත්අඩංගුවට ගත් සැකකරුවන් සිව්දෙනා අත්තනගල්ල අධිකරණය වෙත ඉදිරිපත් කිරීමෙන් අනතුරුව මේ මස 22 වැනිදා දක්වා රිමාන්ඩ් භාරයේ තබන ලෙස වැඩබලන මහේස්ත්‍රාත් සිතාරා මීමන මහත්මිය නියෝග කළාය.  එදිනම හඳුනාගැනීමේ පෙරෙට්ටුවක් සඳහා ඉදිරිපත් කරන ලෙසද බන්ධනාගාර නිලධාරීන්ට වැඩිදුරටත් නියෝග කළාය. ඉකුත් 16වැනි දින ගාල්ල හබරාදුව පදිංචි ව්‍යාපාරිකයකු පවුලේ අය සමග නුවර දළදා මාලිගාව බලා වෑන් රථයකින් ගමන් කරමින් සිටියදී ඩිෆෙන්ඩර් රථයකට හා ප්‍රාඩෝ රථයකට ඉස්සර කර ධාවනය කිරීමට ඉඩ නොදුන්නැයි උරණ වී එම වෑන් රථයට මග හරස්කර රියදුරුට තර්ජනය කරමින් පහරදීමට උත්සාහ කර අනතුරුව වෑන් රථයට පහර දී පලාගොස් තිබිණි.මෙම සිද්ධියට සම්බන්ධ ඩිෆෙන්ඩර් රථය මහරගම ඇල්හේන ප්‍රදේශයේ නිවසක ගරාජයක සඟවා තිබියදී ඊයේ රාත්‍රී (19) මහරගම පොලිසිය විසින් සොයාගැණිනි.මෙලෙස රිමාන්ඩ් භාරයට පත්කරන ලද්දේ තල්ගස්දොල් මාදම්පිටිය පදිංචි සඳුන් පුෂ්පකුමාර (44), කලුතර කිතුලෑව ලාගොස්වත්ත පදිංචි මාකස් පීටර් රුවන් ප්‍රසන්න (26), මතුගම බදුගම පදිංචි ගාමිණී විජේසූරිය (45) හා පොළොන්නරුව අරලගන්විල පදිංචි ප්‍රසන්න බණ්ඩාර යන අයයි.   ",
    "URL": "https://www.lankadeepa.lk/latest_news/කළගෙඩිහේන-සිද්ධිය-සම්බන්ධයෙන්-4ක්-රිමාන්ඩ්/1-553967",
    "Category": "latest_news"
}