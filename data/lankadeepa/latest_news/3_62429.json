{
    "Source": "www.lankadeepa.lk",
    "Timestamp": "2018 ජනවාරි මස 02",
    "Headline": "ඇමෙරිකාව උතුරු කොරියාව සමඟ යුද වදින්න ළඟයිලු",
    "News Content": "වොෂින්ටන්හිදීය (ඒ.එෆ්.පී) ඇමෙරිකා එක්සත් ජනපදය උතුරු කොරියාව සමඟ න්‍යෂ්ටික යුද්ධයකට මැදි වීමේ සමීප අවස්ථාවක් වර්තමානය වනවිට නිර්මාණය වී ඇතැයි ඇමෙරිකා හමුදාවේ හිටපු ඉහළ පෙළේ නිලධාරියෙක් අනතුරු අඟවයි.  ඇමෙරිකා එක්සත් ජනපදයේ ඒකාබද්ධ මාණ්ඩලික ප්‍රධානීන්ගේ කණ්ඩායමේ සභාපතිත්වය හෙබ වූ මයික් මලීන් ඒ බව පවසයි. ඇමෙරිකාව අද වන විට උතුරු කොරියාව සමඟ න්‍යෂ්ටික යුද්ධයකට යෑමේ ආසන්නයට පැමිණ ඇතැයි පෙන්වා ඔහු දෙයි. ඇමෙරිකා ජනාධිපතිවරයාගේ පාලන කඩකප්පල්කාරී ජනාධිපති පාලනයක් යැයි ද හෙතෙම පවසයි.  “මට අනුව උතුරු කොරියානු අර්බුදය දැන් වඩාත් අවදානමක් තත්ත්වයකට පත්ව තිබෙනවා. මේ අර්බුදය කෙසේ අවසන් වනු ඇත්දැයි කියන්න බැහැ. අවිනිශ්චිත තත්ත්වයක් උද්ගත වී තිබෙනවා. අපි අද උතුරු කොරියාව සමඟ න්‍යෂ්ටික අර්බුදයකට යෑමේ ආසන්නයට පැමිණ තිබෙනවා. පෙර කිසිදු අවස්ථාවක නොතිබූ ආකාරයෙන් කොරියානු අර්ධද්වීපයේ අර්බුදකාරී තත්ත්වයක් නිර්මාණය වී තිබෙනවා. මේ අර්බුදය රාජ්‍ය තාන්ත්‍රික අයුරින් අවසන් වෙයි කියලා හිතන්න අමාරුයි. එවන්නකට අවස්ථාවක් නැති තරම්” යැයි ඔහු කියයි. ඇමෙරිකා එක්සත් ජනපදයේ ඒ.බී.සී පුවත් සේවයේ සම්මුඛ සාකච්ඡාවකට එක්වෙමින් ඔහු එම කරුණු කීවේය.  මයික් මලීන් ඇමෙරිකා එක්සත් ජනපදයේ ජෝර්ජ් ඩබ්. බුෂ් සහ බැරැක් ඔබාමා යන හිටපු ජනාධිපතිවරුන් දෙදෙනාගේම ඉහළම හමුදා උපදේශකවරයා වශයෙන් කටයුතු කර තිබේ.  ඇමෙරිකාවේ ආරක්ෂක ලේකම් ජිම් මැටිස්, ජාතික ආරක්ෂක උපදේශක එච්.ආර්. මැක්මැස්ටර්ට හෝ ධවල මන්දිර කාර්ය මණ්ඩල ප්‍රධානී ජෝන් කෙලීට ජනාධිපති ඩොනල්ඞ් ට්‍රම්ප් පාලනය කරගැනීමට හැකිවනු ඇත්දැයි ද මලීන් ප්‍රශ්න කරයි.“ඔහු දිගින් දිගටම මේ අයුරින් වචන හරඹවල නිරත වේවිද ? එහෙමත් නැතිනම් මේ ඔහු මේ ප්‍රශ්නය සාමකාමීව විසඳා ගනීද” යනුවෙන් ඔහු තවදුරටත් ප්‍රශ්න කරයි.  055  ",
    "URL": "https://www.lankadeepa.lk/latest_news/ඇමෙරිකාව-උතුරු-කොරියාව-සමඟ-යුද-වදින්න-ළඟයිලු/1-522393",
    "Category": "latest_news"
}