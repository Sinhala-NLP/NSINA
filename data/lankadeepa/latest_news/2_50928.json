{
    "Source": "www.lankadeepa.lk",
    "Timestamp": "2019 ජනවාරි මස 11",
    "Headline": "වසර 32කට පසු යුක්තිය ඉටුවෙයි",
    "News Content": "(දිලීප් ජයසේකර)                                           තිස්සමහාරාම වීරවිලදී අවුරුදු 32කට පෙර පුද්ගලයෙකුට වෙඩි තබා ඝාතනය කිරීම හා තවත් පුද්ගලයෙකුට වෙඩි තබා තුවාල සිදු කිරීම ඇතුළු චෝදනා දෙකකට වරදකරු වූ පුද්ගලයෙකුට හම්බන්තොට මහාධිකරණ විනිසුරු තාමර තෙන්නකෝන් මහතා අද(11) මරණ දඬුවම නියම කළේය.                 මෙලෙස මරණ දඬුවම නියම කෙරුණේ වීරවිල පදිංචි 69 හැවිරිදි ශේක් මර්සුක් නොහොත් සෙයි චුට්ටා නැමති සත් දරු පියෙකුටය.                                                   සැකකරු ඔහුගේ ඥාති පුතුන් දෙදෙනෙකු සමඟ ගවයින් මිලදීගැනීමට 1987 මාර්තු 02 දින වීරවිලට ගොස් ගවයින් සොරකම් කිරීමට යාම නිසා ඔවුන් අතර යම් මත ගැටුමක් ඇතිවී තිබේ. එම ආරවුල හේතුවෙන් සැකකරු ඥාති පුතුන් දෙදෙනාට වෙඩි තබා ඇත.  වෙඩි වැදීමෙන් වීරවිල 08 කොලණියේ පදිංචි එම්. එස්. මොහොමඩ් ෆවුස් යන අය මිය ගිය අතර ඔහුගේ බාල සොහොයුරා වු එම්. එස්. මොහොමඩ් අරූස් නැමති අය තුවාල ලැබීය.   මෙම සිද්ධිය සම්බන්ධයෙන් ශේක් මර්සුක් නමැත්තා පොලිසිය මගින් අත්අඩංගුවට ගෙන අධිකරණයට ඉදිරිපත් කිරීමෙන් පසු සැකකරුට එරෙහිව නිතිපතිවරයා විසින් හම්බන්තොට මහාධිකරණය හමුවේ නඩු පවරනු ලැබීය. එම සිදුවීමෙන් වසර 32කට පසුව සියලු චෝදනාවන්ට වැරදිකරු වූ සැකකරුට හම්බන්තොට මහාධිකරණ විනිසුරු තාමර තෙන්නකෝන් මහතා අද  (11) දඬුවම් නියම කළේය.                            එම්.එස්.මොහොමඩ් ෆවුස් යන අයට වෙඩි තබා ඝාතනය කිරීමේ චෝදනාවට මරණ දඬුවම නියම කළ අතර එම්.එස්.මොහොමඩ් අරූස් නැමති අයට වෙඩි තබා තුවාල සිදු කිරීමේ චෝදනාවට වසර 05ක බරපතල වැඩ ඇතිව සිර දඬුවමක් හා රුපියල් 5000ක දඩ මුදලක්ද නියම කෙරුණි.                                                    හම්බන්තොට මහාධිකරණ විනිසුරු තාමර තෙන්නකෝන් මහතා අගුණුකොළපැලැස්ස බන්ධනාගාර අධිකාරීවරයාට නියම කරනු ලැබුවේ සැකකරු ජනාධිපතිවරයා විසින් නියම කරන ස්ථානයකදී එල්ලා මරණයට පත් කරනතෙක් වැලිකඩ බන්ධනාගාරයේ සිරකර තබන ලෙසයි.                                        පැමිණිල්ල වෙනුවෙන් රජයේ අධිනීතිඥ රංගිකා රාජපක්ෂ මහත්මිය සමග තිස්සමහාරාම පොලීසියේ පොලිස් කොස්තාපල් (91147)සඳරුවන් මහතා පෙනීසිටියේය. සැකකරු වෙනුවෙන් රජයෙන් නිතිඥවරියක පත් කර තිබුණි.  ",
    "URL": "https://www.lankadeepa.lk/news/වසර-32කට-පසු-යුක්තිය-ඉටුවෙයි/101-543717",
    "Category": "latest_news"
}