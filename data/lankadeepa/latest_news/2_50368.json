{
    "Source": "www.lankadeepa.lk",
    "Timestamp": "2019 පෙබරවාරි මස 12",
    "Headline": "ගුරුවරියට බලහත්කාරකම් කළ ගුරුවරයාට දඬුවම් කිරීම ශ්‍රේෂ්ඨාධිකරණය අනුමත කරයි",
    "News Content": " තිළිණි ද සිල්වා සහ රංජන් කටුගම්පොළ  කොළඹ ප‍්‍රසිද්ධ පාසලක සංගීත ගුරුවරියකට බලහත්කාරකමක් කරන ලදැයි කියන චෝදනාවට වරදකරු කරමින් ඊට දඬුවම් නියම කරන  කොළඹ මහාධිකරණය නියම කළ දඬුවම ඉවත දමන ලෙස ඉල්ලා එම ගුරුවරයා ගොනු කළ  විශේෂ අභියාචනා පෙත්සම ගාස්තු සහිතව නිෂ්ප‍්‍රභ කරන ලෙස ශ්‍රේෂ්ඨාධිකරණය අද (12)  නියෝග කළේය. ශ්‍රේෂ්ඨාධිකරණය මෙසේ නියෝග කළේ විත්තිකාර ගුරුවරයා ගොනු කළ අභියාචන පෙත්සම විභාගයට ගෙන තීන්දුව ප‍්‍රකාශ්‍යට පත් කරමිනි. මෙම තීන්දුව බුවනෙක අළුවිහාරේ සහ මුර්දු ප‍්‍රනාන්දු මහත්ම මහත්මීන්ගේ එකඟත්වයෙන් විනිසුරු විජිත් මළල්ගොඩ මහතා විසින්   ප්‍රකාශයට පත් කරනු ලැබීය. ගුරුවරියට සංගීත කාමරය තුළදී බලහත්කාරකමක් කරන ලදැයි කියමින් මහාධිකරණයෙන් වරදකරු කරනු ලැබ ඊට එරෙහිව අභියාචනය ගොනු කර තිබුණේ කොළඹ 06 පදිංචි   තුසිත් තිළිණ මාලෙගොඩ නම් ගුරුවරයෙකි. ගුරුවරියට බලහත්කාරකමක් කරන ලදැයි කියමින් කළ පැමිණිල්ල ගැන විමර්ශන නැතැයි හෙයින් තමන්ට වූ සිද්ධිය ජනමාධ්‍යයට ලබා දුන් බව කියමින් අධ්‍යාපන අමාත්‍යංශය එම ගුරුවරියගේ වැඩ තහනම් කර තිබිණි.එම වැඩතහනමට එරෙහිවද ගුරුවරිය මූලික අයිතිවාසිකම් පෙත්සමක් ගොනු කළ අතර මීට පෙර එම තීන්දුව ප්‍රකාශයට පත් කළ ශ්‍රේෂ්ඨාධිකරණය ඇගේ වැඩ තහනම ඉවත් කරන ලෙසත්, ගුරුවරියට වන්දි ගෙවන ලෙසත් නියෝග කළේය. එම තීන්දුවෙන් පසු කොළඹ කොටුව හිටපු මහේස්ත්‍රාත් තිලිණ ගමගේ මහතා (එක්තරා සිද්ධියක් සම්බන්ධයෙන් වැඩ තහනම් කරනු ලැබ ඇප මත සිටී) ගුරුවරියට අඩත්තේට්ටම් කිරීමේ චෝදනාවෙන් ගුරුවරයා නිදොස්කර නිදහස් කළේය. තිලිණ ගමගේ මහතාගේ තීන්දුවට එරෙහිව ගුරුවරියට කොළඹ මහාධිකරණයට අභියාචනයක් ඉදිරිපත් කළ අතර එම තීන්දුව ප්‍රකාශයට පත් කළ විනිසුරු චමත් මොරායස් මහතා ගුරුවරයා වැරදිකරු බවට පත් කළේය. ගුරුවරයාට එරෙහිව දඬුවම් නියම කරන ලෙස කොළඹ කොටුව මහේස්ත්‍රාත් අධිකරණයට නියම කළේය. අද තීන්දුව ලබා දුන්නේ එම මහාධිකරණ තීන්දුවට එරෙහිව ගුරුවරයා කළ අභියාචනා පෙත්සමේය. ඒ අනුව කොළඹ මහාධිකරණ විනිසුරු මොරායස් මහතාගේ තීන්දුව ක්‍රියාත්මක වන අතර ගුරුවරයාට එරෙහිව කොළඹ කොටුව මහේස්ත්‍රාත් අධිකරණයෙන් දඬුවම් නියම කිරීමට නියමිතය. මෙම නඩුවේ විත්තිකාර අභියාචක ගුරුවරයා වෙනුවෙන් ජනාධිපති නීතීඥ අනිල් සිල්වා මහතා පෙනී සිටියේය. ගුරුවරිය වෙනුවෙන් නීතීඥ මිගාර ඩොස් සහ ජයන්ත දෙහිඅත්තගේ මහත්වරු සහ නීතීඥ ලක්මාලි හේමචන්ද්‍ර මෙනවිය පෙනී සිටියහ.   නීතිපති වෙනුවෙන් රජයේ නීතීඥ මලික් අසීස්  මහතා පෙනී සිටියේය.  ",
    "URL": "https://www.lankadeepa.lk/news/ගුරුවරියට-බලහත්කාරකම්-කළ-ගුරුවරයාට-දඬුවම්-කිරීම-ශ්‍රේෂ්ඨාධිකරණය-අනුමත-කරයි/101-545572",
    "Category": "latest_news"
}