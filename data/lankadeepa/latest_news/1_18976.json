{
    "Source": "www.lankadeepa.lk",
    "Timestamp": "2022 පෙබරවාරි මස 21",
    "Headline": "මාදුරුඔය රක්ෂිතයේ දඩයමේ ගිය 5ක් මස් සමඟ මාට්ටු",
    "News Content": "(ඉන්දිකා රාමනායක)මහඔය පොලිස් වසමේ මාදුරුඔය ජාතික වනෝද්‍යානයේ ඔමුණුගල කැළැ ප්‍රදේශයේ දී  දඩයමේ  ගොස් සිටි සැකකරුවන් පස් දෙනකු  දඩයම් කළ  සතුන් ගේ මස් කිලෝ 50 ට ආසන්න ප්‍රමාණයක් සමග විශේෂ කාර්ය බලකාය මගින් අත්අඩංගුවට ගනු ලැබීය.විශේෂ කාර්ය බලකාය මහඔය කඳවුරේ නිලධාරීන්ට ලද තොරතුරකට අනුව දෙවන කඳවුර අණදෙන නිලධාරී පොලිස් පරීක්ෂක ඒ.එම්.සී.බී.අත්තනායක ඇතුළු නිලධාරීන් කණ්ඩායමක් විසින්  ඊයේ (20) රක්ෂිතයට ඇතුළු වී මෙම වැටලීම සිදුකර ඇත.බලපත්‍ර  නොමැති මෙරට නිපදවන ලද වෙඩිබෙහෙත් කොටන තුවක්කුවක් ආධාරයෙන් සතුන් දඩයම් කිරිම සහ දඩමස් ලග තබා ගැනිමේ සම්බන්ධයෙන් ඉහත සැකකරුවන් අත්අඩංගුවට ගෙන  ඇත.  ",
    "URL": "https://www.lankadeepa.lk/latest_news/මාදුරුඔය-රක්ෂිතයේ-දඩයමේ-ගිය-5ක්-මස්-සමඟ-මාට්ටු/1-608556",
    "Category": "latest_news"
}