{
    "Source": "www.lankadeepa.lk",
    "Timestamp": "2019 දෙසැම්බර් මස 09",
    "Headline": "ස්විස් තානිපති කාර්යාල නිලධාරිනිය අධිකරණ වෛද්‍ය හමුවට ඉදිරිපත් කරන්නැයි නියෝග",
    "News Content": "( නිමන්ති රණසිංහ)පැහැරගැනීමට ලක් වූ බව කියන  ස්වීස්තානාපති කාර්යාලයේ නිලධාරිනි ගානියා බැනිස්ටර් ෆ්‍රැන්සිස් මහත්මිය  කොළඹ ප්‍රධාන අධිකරණ වෛද්‍ය නිලධාරීවරයා හමුවට  ඉදිරිපත් කර වාර්තාවක් කැඳවන ලෙස කොළඹ ප්‍රධාන මහෙස්ත්‍රාත් ලංකා ජයරත්න මෙනවිය අද (09) අපරාධ පරීක්ෂණ දෙපාර්තමේන්තුවට  නියෝග කළාය.මෙම තැනැත්තිය  ලිංගික අතවරකට හෝ පහර දීමකට ලක්ව තිබේදැයි වෛද්‍ය පරීක්ෂාවක් කර අධිකරණයට  වාර්තාවක් ඉදිරිපත් කරන  ලෙසද මහෙස්ත්‍රාත්වරිය අධිකරණ වෛද්‍ය නිලධාරීවරයාට නියෝගයක් නිකුත් කළාය. මේ වන විටත් ඇය අපරාධ පරීක්ෂණ දෙපාර්තමේන්තුවේ ප්‍රකාශයක් ලබා දී ඇති  බව අධිකරණයට දැනුම් දුන් අපරාධ පරීක්ෂණ දෙපාර්තමේන්තුව  ඊයේ දිනයේදී  ස්වීස්තානාපති කාර්යාලයේ නිලධාරිනි  අධිකරණ වෛද්‍යවරයා වෙත යොමු කළද කාන්තා වෛද්‍ය නිලධාරිනියක නොසිටීම හේතුවෙන් ඇය වෛද්‍ය පරීක්ෂණයට ඉදිරිපත් වීමට අකමැති වූ  බවද අධිකරණයට දන්වා සිටියේය. ඒ අනුව කරුණු සළකා බැලූ  මසේත්‍රාත්වරිය ඉහත නියෝගය නිකුත් කළාය. ලබන  බ්‍රහස්පතින්දා (12) නැවැත මෙම සිද්ධිය අධිකරණය හමුවේ කැඳවීමට නියමිතය.   ",
    "URL": "https://www.lankadeepa.lk/latest_news/ස්විස්-තානිපති-කාර්යාල-නිලධාරිනිය-අධිකරණ-වෛද්‍ය-හමුවට-ඉදිරිපත්-කරන්නැයි-නියෝග/1-561955",
    "Category": "latest_news"
}