{
    "Source": "www.lankadeepa.lk",
    "Timestamp": "2022 සැප්තැම්බර් මස 25",
    "Headline": "‘‘මීළඟ සැසියේදි 19 බලගැන්විය යුතුයි‘‘",
    "News Content": "(නිමල කොඩිතුවක්කු)රජය පොරොන්දු වූ ආකාරයට ඊළඟ පාර්ලිමේන්තු සැසි වාරයේදී ශේෂ්ඨාධිකරණයේ නිර්දේශවලට යටත්ව 19 වැනි සංශෝධනය නැවතත් වහා බලගැන්වීම අනිවාර්යයෙන් සිදුවිය යුතුව ඇතැයි සාධාරණ සමාජයක් සඳහා වන ජාතික ව්‍යාපාරයේ සභාපති දේශබන්ධු කරු ජයසූරිය මහතා ප්‍රකාශ කළේය.කිසිදු ආකාරයක ජනතා සහභාගීත්වයෙන් තොරව 20 වැනි ව්‍යවස්ථා සංශෝධනය හේතුවෙන් මුළු රටේම විනාශය සිදු වූ බවත් ජයසූරිය මහතා සඳහන් කළේය.“ජාතික ආගමික සංහිඳියාව ඇති කිරීම සහ යහපත් රටක් උදෙසා නව ආණ්ඩුක්‍රම ව්‍යවස්ථාවක්” මැයෙන් හලාවතදී පැවති සම්මණ්ත්‍රණයකදී අදහස් දක්වමින් ඔහු මේ බව පැවසීය. නවතම වාර්තා අනුව සෑම පැයකටම ලංකාවේ පුරවැසියන් 32 ක් විදේශගත වන බවත් ජයසූරිය මහතා එහිදී කීවේය.පසුගිය මාස 8 අට තුළ වෛද්‍යවරුන් 500 කට වඩා රට හැර ගොස් ඇති බවත් වෛද්‍යවරුන්, ඉංජිනේරුවරු ඇතුළු සිය ගණනක් බුද්ධිමතුන් විදේශගත වීමෙන් අනාගත ජාතික සම්පත් රටට අහිමි වන බවත් ඔහු පැවසීය.මේවා රටක් පිරිහීමේ පෙර නිමිති බැවින් රජය වහාම ඒ පිළිබඳව අවධානය යොමු කළ යුතු බවත් ජයසූරිය මහතා තවදුරටත් ප්‍රකාශ කළේය.   ",
    "URL": "https://www.lankadeepa.lk/latest_news/‘‘මීළඟ-සැසියේදි-19-බලගැන්විය-යුතුයි‘‘/1-620413",
    "Category": "latest_news"
}