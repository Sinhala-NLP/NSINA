{
    "Source": "www.lankadeepa.lk",
    "Timestamp": "2018 ජුලි මස 23",
    "Headline": "කොළඹ-නුවර මාර්ගය වරකාපොළින් අවහිර වෙයි",
    "News Content": "(පුෂ්පකුමාර මල්ලවආරච්චි)වරකාපොල නගරයේ වාහන නැවැත්වීමේදී කි‍්‍රයාත්මකවන ඔත්තේ ඉරට්ටේ නීතිය ඉවත් කර දෙන ලෙස හෝ විධිමත් අතුරු මාර්ගයක් ඉදිකර කොළඹ මහනුවර මහා මාර්ගයේ පවත්නා වාහන තදබදයට විසදුමක් ලබාදෙන ලෙස ඉල්ලා වරකාපොල වෙළෙද සංගමයේ සාමාජිකයින් (23)  විරෝධතාවයක යෙදීම නිසා පැය හතරකටත් වැඩි කාලයක් වාහන ගමනාගමනයට බාධා එල්ලවිය.ඔත්තේ ඉරට්ටේ නීතිය නිසා නගරයට එන පාරිභෝගිකයන්ටත් ව්‍යාපාරිකයන්ටත් බාධා සිදුවන බවට කළක් තිස්සේ බලධාරීන්ට කරුණු ඉදිරිපත් කළත් විසදුමක් නොලැබුණු අතර පොලිසිය ජනතාව හිංසාවට පීඩාවට පත්වන අන්දමින් කටයුතු කරන බව මෙහිදී පැවසිණි.මෙම විරෝධතාවයට නගරයේ ව්‍යාපාරිකයන් සමඟ ති‍්‍රරෝද රියදුරන්  ද එක්ව සිටියහ. පෙරවරු 8.00 ට පමණ විරෝධතාවය ආරම්භවූ අතර ටික වේලාවක් ගතවීමෙන් පසු මහනුවර දෙසට වාහන ධාවනය වන තීරුව අවහිරවන සේ පිරිස රැදී සිටිමින් විරෝධයේ නිරතවූහ. මේ නිසා මාර්ගයේ වාහන ගමනාගමනයට මහත්සේ බාධා එල්ලවිය. විරෝධතාවය පැවැත්වෙන අතර පෙ. ව 10.00 ට පමණ  පොලිසිය එහි සංවිධායකයන් කිහිප දෙනෙකු සාකච්ඡාවකට කැඳවූ අතර  වෙළෙද සංගමයේ සභාපති ප‍්‍රදීප් එස්. කුමාර . හිටපු ලේකම් සංජය සෙනෙවිරත්න වරකාපොල ප‍්‍රාදේශීය සභාවේ සභාපති සරත් සුමනසූරිය, ඇතුලු පිරිසක් මේ සදහා සහභාගිවූහ. කෑගල්ල කොට්ඨාස බාර පොලිස් අධිකාරි චාමික වික‍්‍රමසිංහ, සහකාර පොලිස් අධිකාරි ගාමිනී තෙන්නකෝන්  සහ වරකාපොල පොලිස් ස්ථානාධිපති ප‍්‍රධාන පොලිස් පරීක්ෂක එච්.ඒ. ජනකාන්ත යන මහත්වරුන් මේඅවස්ථාවට එක්ව සිටියහ.මේ අතර පොලිසිය මෙම විරෝධතාවය නිසා සාමය කඩවන බවටත් මහජනයා පීඩාවට පත්වන බවටත් වරකාපොල අධිකරණයට කරුණු ඉදිරිපත් කළ අතර ඒ බව සැලවූ වහාම සාකච්ඡාවේ යෙදී සිටි පිරිස අධිකරණය වෙත ගමන් කර ඒ සදහා පෙනී සිටියහ.අ නතුරුව උද්ඝෝෂකයින් හමුවට ආ පොලිස් නිලධාරියෙකු ඉදිරි දිනයක සාකච්ඡාවක් පවත්වා තීරණයක් ගන්නා තුරු ඔත්තේ ඉරට්ටේ නීතිය කි‍්‍රයාත්මක නොකිරීමට කෑගල්ල පොලිස් අධිකාරිවරයා තීරණය කර ඇති බව දැන්වීමෙන් පසු පිරිස විසිර ගියහ.  28535  ",
    "URL": "https://www.lankadeepa.lk/latest_news/කොළඹ-නුවර-මාර්ගය-වරකාපොළින්-අවහිර-වෙයි/1-533187",
    "Category": "latest_news"
}