{
    "Source": "www.lankadeepa.lk",
    "Timestamp": "2017 ඔක්තෝබර් මස 11",
    "Headline": "අංගොඩ ගෙවල් කොළඹ අඩු ආදායම්ලාභීහු එපා කියති",
    "News Content": "කොළඹ නගරයේ අඩු ආදායම්ලාභී පවුල් වෙනුවෙන් අංගොඩ  ඉදිකරන ලද සියලු පහසුකම් සහිත නිවාස 500ක් එම ජනතාව ප්‍රතික්‍ෂේප කළ නිසා අලෙවි කිරීමට කැබිනට් මණ්ඩල අනුමැතිය හිමිව තිබේ.නාගරික සංවර්ධන අධිකාරියෙන් අංගොඩ රෝහල අසල  අක්කර 05ක භූමි ප්‍රමාණයක මහල් පහකින් යුතු මෙම සංකීර්ණය ඉදි කර තිබේ.   නමුත් කොළඹ නගරයේ අඩු පහසුකම් සහිත නිවාසවල පදිංචිකරුවන් නගර සීමාවෙන් පිටතට යෑමට අකමැත්තක් දක්වන බවත්, එම නිවාස ප්‍රතික්‍ෂේප කරන බවත් දක්වමින් අදාළ නිවාස අලෙවි කිරීමට කැබිනට් මණ්ඩල අනුමැතිය ලබාදී ඇත.ඒ අනුව ත්‍රිවිධ හමුදා සාමාජිකයන්ද ඇතුළුව පහළ මධ්‍යම පාන්තික රජයේ සේවකයන්, කලාකරුවන්, සුළු හා මධ්‍ය පරිමාණ ව්‍යවසායකයන් සහ සමාජ ක්‍රියාකාරීන් ආදී කණ්ඩායම් වෙත මෙම නිවාස අලෙවි කිරීමට නියමිතය.රුපියල් මිලියන 04 - 05ත් අතර මුදලකට අලෙවි කිරීමට නියමිත මෙම නිවාස ඒකක,  පුවත්පත් දැන්වීම් මගින් අයදුම්පත් කැඳවා අලෙවි කිරීමට යෝජනා කර තිබේ.  ",
    "URL": "https://www.lankadeepa.lk/latest_news/අංගොඩ-ගෙවල්-කොළඹ-අඩු-ආදායම්ලාභීහු-එපා-කියති/1-518905",
    "Category": "latest_news"
}