{
    "Source": "www.lankadeepa.lk",
    "Timestamp": "2019 ජුලි මස 19",
    "Headline": "තාක්ෂණයට පයින් ගසා වවාගෙන කෑම හොඳයි කියනවා නම් ඒක රට කන වැඩක්",
    "News Content": "‘තාක්ෂණය අවශ්‍ය නැහැ අපිට ගමේ වවාගෙන කාලා ඇති යනුවෙන් කවුරුන් හෝ කියනවා නම් එය රට කන අදහසක් මිස වෙන කිසිවක් නොවේ’ යැයි අග්‍රාමාත්‍ය රනිල් වික්‍රමසිංහ මහතා කොළඹදී ඊයේ (18) පැවැසීය.තාක්ෂණය නැතිව රටක් දියුණු වන්නේ නැති බව කී අග්‍රාමාත්‍යවරයා ඉතිහාසයේ කීර්තිමත්ම යුගය වන අනුරාධපුර යුගයේ පාලකයන්ටත් ඒ කාරණය වැටහී තිබිණැයි සඳහන් කළේය.අග්‍රාමාත්‍ය රනිල් වික්‍රමසිංහ මහතා මේ බව කීවේ විද්‍යා හා තාක්ෂණ පර්යේෂණ අමාත්‍යාංශයේ ශිල්ප සේනා ප්‍රදර්ශනයේ සමාරම්භක උත්සවය විවෘත කරමිනි.එදා ලංකාව තරම් ඉංජිනේරු තාක්ෂණයෙන් දියුණු වූ රටක් තිබුණේ නැහැ. ඒ දැනුම පදනම් කර ගනිමින් එදා යෝධ ඇළ හැදුවා. මින්දේරිය, කලාවැව හැදුවා.සීගිරිය, රුවන්වැලිසෑය, අභයගිරිය, ජේතවනාරාම වැනි දාගැබ් ඉදිකළා. නෞකා ශිල්පය ගැන දැනුමක් තිබුණා. ඒ නිසා ඉන්දියන් සාගරයේ චීනය දක්වා යන නැව් ලංකාවේ අලුත්වැඩියා කටයුතු සඳහා මෙහි පැමිණියා යැයි ද අග්‍රාමාත්‍ය රනිල් වික්‍රමසිංහ මහතා පැවැසීය.ශිල්ප සේනා ප්‍රදර්ශනය “ශක්තිමත් දෑතින් පොහොසත් රටක්” තේමාවෙන් කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේදී ඊයේ (18) සිට ලබන ඉරිදා (2) තෙක් පැවැත්වේ.විද්‍යා හා තාක්ෂණ පර්යේෂණ අමාත්‍ය සුජීව සේනසිංහ මහතාගේ සංකල්පයට අනුව ප්‍රදර්ශනය සංවිධානය කෙරේ.  ",
    "URL": "https://www.lankadeepa.lk/news/තාක්ෂණයට-පයින්-ගසා-වවාගෙන-කෑම-හොඳයි-කියනවා-නම්-ඒක-රට-කන-වැඩක්/101-553869",
    "Category": "latest_news"
}