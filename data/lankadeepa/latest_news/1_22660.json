{
    "Source": "www.lankadeepa.lk",
    "Timestamp": "2021 නොවැම්බර් මස 08",
    "Headline": "87 ලක් මව කැනඩා සරසවියකින් පශ්චාත් උපාධියක් ගනී",
    "News Content": "( තිළිණි ද සිල්වා )කැනඩාවේ විශ්වවිද්‍යාලයකින් පශ්චාත් උපාධියක් ලබාගත් වයස්ගතම තැනැත්තා ලෙස ඉතිහාසගත වීමට  ශ්‍රී ලංකාවේ උපත ලැබූ  කාන්තාවක් සමත් වූවාය.මෙලෙස සමත්කම් දක්වා ඇත්තේ  වරදා ෂන්මුගනාදන් නැමැති අසූහත් හැවිරිදි කාන්තාවකි .ඇය කැනඩාවේ යොර්ක් විශ්ව විද්‍යාලයෙන් දේශපාලන විද්‍යාව සම්බන්ධයෙන් වන පශ්චාත් උපාධිය ලබාගෙන ඇත. වරදා ෂන්මුගනාදන් යාපනයේ වේලනයි ප්‍රදේශයේ උපත ලැබූ අයෙකු වන්නීය.ඉන්දියාවේ මදුරාසි විශ්වවිද්‍යාලයෙන් පළමු උපාධිය ලබාගත් ඇය පසුව මෙරට ඉංග්‍රීසි සහ ඉතිහාසය යන විෂයන් ඉගැන්වීමේ ගුරුවරියක් ලෙස සේවය කර ඇති බව වාර්තා වේ.ඉන්අනතුරුව ඉංග්‍රීසි විෂය උගන්වන ගුරුවරියක් ලෙස 1990 වසරේදී එංගලන්තයේ ලන්ඩන් වෙත ගොස් ඇති අතර එහිදී ඇය ව්‍යවහාරික වාග් විද්‍යාව පිළිබඳ පළමු පශ්චාත් උපාධි ලබා ගත්තාය.2004 වර්ෂයේ දී කැනඩාවට සංක්‍රමණය වී ඇති වරදා ෂන්මුගනාදන් පසුව  එරට ජ්‍යෙෂ්ඨ  පුරවැසියන් සඳහා කැනඩාවේ යෝර්ක් විශ්වවිද්‍යාලයෙන් නොමිලයේ පශ්චාත් උපාධි පාඨමාලා පැවැත්වෙන බවට දැනගැනීමෙන් අනතුරුව ඇය එම අධ්‍යයන කටයුතු සඳහා යොමු වූවාය.වරදා ෂන්මුගනාදන් විසින් ලබාගත් දේශපාලන විද්‍යාව පිළිබඳ පශ්චාත් උපාධියේ දී ඇය ශ්‍රී ලංකාවේ සිවිල් යුද්ධය පිළිබඳව සිය අධ්‍යයනයන් ඉදිරිපත් කර ඇත.  ",
    "URL": "https://www.lankadeepa.lk/news/87-ලක්-මව-කැනඩා-සරසවියකින්-පශ්චාත්-උපාධියක්-ගනී/101-602541",
    "Category": "latest_news"
}