{
    "Source": "www.lankadeepa.lk",
    "Timestamp": "None  2016 මාර්තු මස 27",
    "Headline": "මොරටු වසන්ත ඉන්ටපෝල් පොලිසියෙන් අල්ලයි",
    "News Content": "මොරටු සරසවියේ උපාධිධරයකු බව කියන මෙන්ඩිස් ලියනගේ වසන්ත නොහොත් මොරටු වසන්ත (46)  ඉන්ටපෝල් ජාත්‍යන්තර පොලිසියෙන් අත්අඩංගුවට ගෙන ශ්‍රී ලංකාවට එවනු ලැබ සිටී.ශ්‍රී ලංකාවේ සිටියදී හෙරොයින් මත්කුඩු ජාවාරම් ඇතුළු අපරාධ වලට සම්බන්ධ වී යැයි කියන ඔහු තායිලන්තය, ඉන්දියාව හා පාකිස්තානයේ සිට ශ්‍රී ලංකාවට හෙරොයින් මත්කුඩු එවීයැයි කියන තොරතුරු ගැන පොලිසිය පරීක්ෂණ පවත්වයි.මොරටුව කටුබැද්දේ සුරම්‍ය පෙදෙසේ පදිංචිකරුවෙක් වන මොහු 28 හැවිරිදි තරුණියක හා විවාහ වී සිටින මොරටු වසන්ත පාතාලය සමගද සබඳකම් ඇත්තකු බව කියති.මත්ද්‍රව්‍ය ජාවාරම් සම්බන්ධයෙන් මෙරට පොලිසිය මොරටු වසන්ත අත්අඩංගුවට ගැනීමට සොයද්දී 2013 වසරේ දෙසැම්බර් 6 වැනිදා ඔහු ඉන්දියාව ඔස්සේ සිංගප්පූරුව පළාගිය බවත් ඔහු අත්අඩංගුවට ගැනීමට වසර තුනක් තිස්සේම නොහැකිවූ බවද දැනගන්නට ඇත.ඉන්දියාවේ හා පාකිස්තානයේ පාතාලය හා එක්වෙමින් ශ්‍රී ලංකාවට මත්කුඩු එවීයැයි සැකපිට ඉන්ටපෝල් පොලිසිය මොහු අත්අඩංගුවට ගැනීමට රතු නිවේදන නිකුත් කැර තිබිණි.ඒ අනුව තායිලන්ත පොලිසිය විසින් මොහු අත්අඩංගුවට ගනු ලැබ බැංකොක් නුවර සිට පසුගිය සෙනසුරාදා (26) කටුනායක ජාත්‍යන්තර ගුවන්තොටුපළින් ශ්‍රී ලංකාවට රැගෙන ආවේය. විශේෂ පොලිස් කණ්ඩායමක් ඔහු ශ්‍රී ලංකාවට රැගෙන ආ අතර පසුව වැඩිදුර පරීක්ෂණ සඳහා කොළඹ මත්ද්‍රව්‍ය නාශක අංශයට බාර කැරිණි.  ",
    "URL": "https://www.lankadeepa.lk/latest_news/මොරටු-වසන්ත-ඉන්ටපෝල්-පොලිසියෙන්-අල්ලයි/1-399126",
    "Category": "latest_news"
}