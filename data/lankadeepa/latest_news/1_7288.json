{
    "Source": "www.lankadeepa.lk",
    "Timestamp": "2023 ජනවාරි මස 11",
    "Headline": "රාජ්‍ය පරිපාලන ලේකම්ගේ නියෝගය ප්‍රජාතන්ත්‍ර විරෝධී",
    "News Content": "(අජන්ත කුමාර අගලකඩ)මැතිවරණයක් ප්‍රකාශයට පත් කරනු ලැබ තිබියදී ඒ සඳහා ඇප මුදල් බාර ගැනීමෙන් වළකින්නැයි රාජ්‍ය පරිපාලන අමාත්‍යාංශයේ ලේකම්වරයා දිස්ත්‍රික් ලේකම්වරුන්ට නියෝග කිරීම ප්‍රජාතන්ත්‍රවාදයට එල්ල කළ දරුණුම ප්‍රහාරයක් බව නිදහස ජනතා සභාවේ නායක මාතර දිස්ත්‍රික් පාර්ලිමේන්තු මන්ත්‍රී ඩලස් අලහප්පෙරුම මහතා පැවසීය.එය සම්පූර්ණයෙන්ම අනීතික ක්‍රියාවක් බවද ඔහු සඳහන් කළේය.මැතිවරණයක් ප්‍රකාශයට පත්කර තිබියදී ඊට එරෙහිව මේ ආකාරයට කටයුතු කිරීමට කැබිනට් මණ්ඩලයටවත් නොහැකි බව පැවසූ අලහප්පෙරුම මහතා මෙයට දැඩිසේ විරෝධය පළ කරන බවද ප්‍රකාශ කළේය.මැතිවරණයක් ප්‍රකාශයට පත්කර තිබියදී ඊට අදාළ සියලු කටයුතු නිල බලයෙන් පැවරෙන්නේ මැතිවරණ කොමිෂන් සභාවට බවත් ඒ කටයුතුවලට බාධා කිරීමට කිසිවකුටත් හැකියාවක් නැති බවත් ඩලස් අලහප්පෙරුම මහතා කීවේය.රජයේ මේ අනීතික ක්‍රියාවලිය සම්බන්ධයෙන් ජනතාව දැනුවත් කිරීමට කටයුතු කරන බව ඔහු වැඩිදුරටත් පැවසීය.   ",
    "URL": "https://www.lankadeepa.lk/latest_news/රාජ්‍ය-පරිපාලන-ලේකම්ගේ-නියෝගය-ප්‍රජාතන්ත්‍ර-විරෝධී/1-626685",
    "Category": "latest_news"
}