{
    "Source": "www.lankadeepa.lk",
    "Timestamp": "2023 ඔක්තෝබර් මස 06",
    "Headline": "අනුරාධපුරයේ සෝයා බෝංචි මුළු අස්වැන්නම මිලදී ගනී",
    "News Content": "(අංජුල මහික වීරරත්න)සෝයා බෝංචි අස්වැන්න කිලෝග්‍රෑම් ලක්ෂ පහක් අලෙවි කර ගැනීමට නොහැකිව සිටි අනුරාධපුර සෝයා  බෝංචි  ගොවීන්ගේ මුලු අස්වැන්නම මිල දී ගැනීමට ආහාර ප්‍රවර්ධන මණ්ඩලය තීරණය කර තිබේ.මෙම ගොවීන් තම අස්වනු සඳහා නිසි මිලක් නොමැති බවට කෘෂිකර්ම අමාත්‍යාංශයට පැමිණිලි කර තිබිණි. මේ සම්බන්ධව අවධානය යොමු කළ කෘෂිකර්ම අමාත්‍ය මහින්ද අමරවීර මහතා එම සෝයා බෝංචි සමස්ත අස්වැන්නම මිල දී ගැනීමට පියවර ගන්නා ලෙස ආහාර ප්‍රවර්ධන මණ්ඩලයට උපදෙස් දුන්නේය.ඒ අනුව සෝයා බෝංචි කිලෝ ග්‍රෑම් එකක් රුපියල් 250 බැගින් මිල දී ගැනීමට ආහාර ප්‍රවර්ධන මණ්ඩලය විසින් පියවර ගත් බවත් අනුරාධපුර උපුල්දෙනිය ගබඩාවේ අද දින සිට මිල දී ගැනීම් කටයුතු ආරම්භ කරන බවත් ආහාර ප්‍රවර්ධන මණ්ඩලයේ සභාපති පාලින්ද සාගර මහතා පැවසීය.සෝයා බෝංචි කිලෝග්‍රෑම් එකක් නිෂ්පාදනය සඳහා රුපියල් 80-110 දක්වා මුදලක් වැය වන අතර රුපියල් 250ක් බැගින් මිල දී ගැනීම නිසා එම ගොවීන්ට ඉහල ආදායමක් හා ලාභයක් ද ලබා දීමට හැකි වන බව ආහාර ප්‍රවර්ධන මණ්ඩලය සදහන් කළේය.මේ අතර අනුරාධපුර දිස්ත්‍රික්කයේ උඳු වගා කළ ගොවීන්ගේ උදු කිලෝග්‍රෑම් එකක් රුපියල් 400ක් බැගින් බීජ සඳහා මිල දී ගන්නා ලෙස මහින්ද අමරවීර මහතා කෘෂිකර්ම දෙපාර්තමේන්තුවට උපදෙස් දුන්නේය.  ",
    "URL": "https://www.lankadeepa.lk/news/අනුරාධපුරයේ-සෝයා-බෝංචි-මුළු-අස්වැන්නම-මිලදී-ගනී/101-640960",
    "Category": "latest_news"
}