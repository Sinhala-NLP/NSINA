{
    "Source": "www.lankadeepa.lk",
    "Timestamp": "2019 ඔක්තෝබර් මස 13",
    "Headline": "කොළොන්න රෝහලේ ගැටලූවට  විසඳුම් ගන්න හෙට සාකච්ඡාවක්",
    "News Content": "(අජිත්ලාල් ශාන්තඋදය සහ දාපනේ ජයන්ත නානායක්කාර) කොළොන්න රෝහලේ ප‍්‍රධාන වෛද්‍ය නිලධාරීවරයා සිටියදී වෙනත් වෛද්‍යවරියක් පසුගිය 1දා සිට එම තනතුරට පත්කර එවීමෙන් පසු සෙසු වෛද්‍යවරු එම රෝහලේ සේවයෙන් ඉවත්වීමෙන් කොළොන්න රෝහලේ සේවා කටයුතු දින 11ක් තිස්සේ අඩපණ වී තිබේ.ඒ සම්බන්ධයෙන් විසඳුමක් ලබාගැනීමේ සාකච්ඡාවක් හෙට (14) සවස සෞඛ්‍ය අමාත්‍යාංශයේ ලේකම් සහ සෞඛ්‍ය සේවා අධ්‍යක්‍ෂ ජනරාල්වරයා සමඟ පැවැත්වීමට නියමිත බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලූත්ගේ මහතා පැවසීය.මැතිවරණයක් ප‍්‍රකාශයට පත් කිරීමෙන් පසුව මෙවැනි ස්ථානමාරුවක් සිදු කිරීම මැතිවරණ නීතිය උල්ලංඝණය කිරීමක් බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලූත්ගේ මහතා අවධාරණය කළේය.එසේම මෙම ස්ථාන මාරුව වාර්ෂික වෛද්‍ය ස්ථානමාරු ක‍්‍රමවේදයට සම්පූර්ණයෙන් ම පටහැනි බවද කී රජයේ වෛද්‍ය නිලධාරීන්ගේ සංගමයේ ලේකම්වරයා සෞඛ්‍ය ඇමැතිවරයාගේ උවමනාව මත සෞඛ්‍ය අමාත්‍යාංශයේ ලේකම්වරිය විසින් කළ ක‍්‍රම විරෝධී ස්ථාන මාරුවක් බව ද කීවේය.මෙවැනි ස්ථාන මාරු නිසා රජයේ රෝහල්වල සේවය කරන වෛද්‍යවරුන් මෙන්ම රෝහල් වලින් සේවාවන් ලබන රෝගීන් ද දැඩි අපහසුතාවට පත්වන බව රජයේ වෛද්‍ය නිලධාරීන්ගේ සංගමයේ ලේකම්වරයා පැවසීය.ඌව පළාතේ මොණරාගල දිස්ත‍්‍රික්කයේ හම්බෙගමුව රෝහලේ සේවය කළ වෛද්‍යවරියක් එම රෝහලෙන් නිදහස් නොකර සබරගමු පළාතේ රත්නපුර දිස්ත‍්‍රික්කයේ කොළොන්න ප‍්‍රාදේශීය රෝහලේ ප‍්‍රධාන වෛද්‍යවරිය ලෙස උසස් කර ස්ථානමාරුව ලබාදී ඇති බවද රජයේ වෛද්‍ය නිලධාරීන්ගේ සංගමයේ ලේකම්වරයා සඳහන් කළේය.ඇය පස් වසරක කාලයක් කොළොන්න රෝහලේ සේවය කර හම්බෙගමුව රෝහලට ස්ථානමාරු ලැබ වසරක් පමණ වෙයි.කොළොන්න රෝහලේ ප‍්‍රධාන වෛද්‍යවරයෙක් සේවය කරද්දීම පසුගිය 1 දා සිට මෙම ස්ථානමාරුව සිදුකර ඇති අතර එම ස්ථානමාරුව වහා අවලංගු කරන ලෙස රජයේ වෛද්‍ය නිලධාරින්ගේ සංගමය සෞඛ්‍ය අමාත්‍යාංශ ලේකම්වරියට දැනුම් දුන්න ද ඊට යහපත් ප‍්‍රතිචාරයක් නොලද බවද රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලූත්ගේ මහතා කීවේය.ඉන්පසු කොළොන්න රෝහලේ ප‍්‍රධාන වෛද්‍යවරයා ඇතුළු වෛද්‍යවරු පස් දෙනා රජයේ වෛද්‍ය නිලධාරීන්ගේ සංගමයේ උපදෙස් මත රත්නපුර නව නගරයේ පිහිටි සබරගමු පළාත් නියෝජ්‍ය සෞඛ්‍ය සේවා අධ්‍යක්‍ෂ කාර්යාලයේ අත්සන් කළ බවද කීවේය. පසුදා එනම් 04දා සිට මේ දක්වා එම වෛද්‍යවරු ඇඹිලිපිටිය දිසා මහ රෝහලේ සේවයට අත්සන් කරන බව ද කීවේය.වාට්ටු පහක් සහ දන්ත සායනක් ඇතුළු වෙනත් අටක් පමණ ද බාහිර රෝගීන්ගේ අංශයකින් ද සමන්විත කොළොන්න රෝහලේ කටයුතු මේ වනවිට අඩාලවී ඇති බව සේවකයන් සහ ප‍්‍රදේශවාසීහූ පවසති.අලූතින් ප‍්‍රධාන වෛද්‍ය නිලධාරිනිය ලෙස පත්ව ආ වෛද්‍යවරිය ප‍්‍රතිකාර සේවා කළ ද වෛද්‍යවරු 6 දෙනෙක් ආවරණය කළ සේවාවන් ඇයට තනිව ආවරණය කිරිමට නොහැකි නිසා වැඩ මෙසේ අඩාලව පවතී.දැනට දින 11ක් තිසේ පවතින මේ තත්ත්වයට විසඳුමක් ලබාගැනීමට සෞඛ්‍ය අමාත්‍යාංශයේ ලේකම් සහ සෞඛ්‍ය සේවා අධ්‍යක්‍ෂ ජනරාල්වරයා සමඟ සෞඛ්‍ය අමාත්‍යාංශයේ දී සාකච්ඡාවක් පවත්වන බව කී රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලූත්ගේ මහතා මෙයට හොඳම විසඳුම ස්ථාන මාරුකළ වෛද්‍යවරිය නැවත හම්බෙගමුව රෝහලේ සේවයේ පිහිටුවීම බවද පැවසුවේය.හෙට (14) පැවැත්වෙන සාකච්ඡාවේ දී සතුටුදායක පිළිතුරක් ලැබෙනු ඇතැයි විශ්වාස කරන බවද රජයේ වෛද්‍ය නිලධාරීන්ගේ සංගමයේ ලේකම්වරයා පැවසුවේය.  ",
    "URL": "https://www.lankadeepa.lk/latest_news/කොළොන්න-රෝහලේ-ගැටලූවට--විසඳුම්-ගන්න-හෙට-සාකච්ඡාවක්/1-558709",
    "Category": "latest_news"
}