{
    "Source": "www.lankadeepa.lk",
    "Timestamp": "2020 මාර්තු මස 09",
    "Headline": "විත්ති වාචකයක් නොකැඳවාම හෙරොයින් ජාවාරම්කරු නිදහස්",
    "News Content": "(මනෝප්‍රිය ගුණසේකර)හෙරොයින් ජාවාරම් කළ බවට චෝදනා ලැබූ පුද්ගලයෙකු සම්බන්ධයෙන් පොලිස් සටහන් පොත් වල අසත්‍ය සටහන් යෙදූ බවට දෙහිවල පොලිසියේ නිලධාරියකු අධිකරණය හමුවේ පිළිගැනීම හේතුවෙන් විත්ති වාචකයක් නොකැඳවාම ඔහු නිදොස් කොට නිදහස් කිරීමට කොළඹ මහාධිකරණ විනිසුරු ආදිත්‍ය පටබැඳිගේ මහතා නියම කළේය.හෙරොයින් ප්‍රමාණය කිරා බැලුවේ පොලිස් මත්ද්‍රව්‍ය නාශක කාර්යංශයේදී නම් විත්තිකරු අත්අඩංගුවට ගත් ස්ථානයේදී හෙරොයින් වල බර ප්‍රමාණය සටහන් වල යෙදුවේ කෙසේදැයි විත්තිකරු වෙනුවෙන් පෙනී සිටි නීතීඥ ප්‍රදීප් ජයකොඩි මහතාගේ හරස් ප්‍රශ්න හමුවේ තමා විත්තිකරු අත්අඩංගුවට ගැනීම සම්බන්ධයෙන් අසත්‍ය සටහන් යෙදු බව දෙහිවල පොලිසියේ නිලධාරියා පිළිගැනීම නිසා විත්තිකරු නිදොස් කොට නිදහස් කිරීමට විනිසුරුවරයා නියම කළේය.පැමිණිල්ලේ සාක්කි විභාගය අවසානයේදී විත්ති වාචකයක් හෝ නොකැඳවාම මෙලෙස නිදොස් කොට නිදහස් කරන ලද්දේ එච්.එම්. අතුල බණ්ඩාර කුමාරසිංහ නමැත්තෙකි.2014  අගොස්තු මස පළමු වැනිදා දෙහිවලදී හෙරොයින් ග්‍රෑම් 51.75 ක් ලඟ තබා ගැනීම සහ ජාවාරම් කිරීම යටතේ නීතිපතිවරයා විත්තිකරුට එරෙහිව චෝදනා ගොනු කර තිබිණි.මේ සම්බන්ධයෙන් පැවැති නඩු විභාගයේදී දෙහිවල පොලිස්ථානාධිපතිවරයාට ලැබුණු තොරතුරකට අනුව දෙහිවල පොලිසියේ නිලධාරීන් පිරිසක් දෙහිවල පැරකුම්බා පාරේ නිවසක් අසලට රාත්‍රී 11.00 ට පමණ ගොස් පසුදා උදේ 7.45 පමණ වනතුරු ඒ අසල කෙසෙල් පඳුරක් යටට වී සිටි බවත් එසේ සිටියදී විත්තිකරු තවත් පුද්ගලයකු සමඟ නිවසින් එළියට පැමිණි අවස්ථාවේදී අත්අඩංගුවට ගත් බවත් දෙහිවල පොලිසියේ නිලධාරීන් මෙම නඩුවේ සාක්කි දෙමින් පැවසුහ.විත්තිකරු අත්අඩංගුවට ගැනීම සම්බන්ධයෙන් සටහන් යොදන ලද්දේ ඔහු අත්අඩංගුවට ගත් දෙහිවල පැරකුම්බා පාරේ නිවස ඉදිරිපිටදී පොලිස් කැබ් රථයේ තබාගෙන බවත් විත්තිකරු සන්තකයේ තිබී අල්ලා ගත් හෙරොයින් ප්‍රමාණය කිරා ගැනීම සඳහා පොලිස් මත්ද්‍රව්‍ය නාශක කාර්යංශයට ගිය බවත් ඔහු අතේ තිබු බෑගයේ හෙරොයින් ග්‍රෑම් 101.84ක් තිබූ බවත් අදාළ සටහන් යෙදු පොලිස් නිලධාරියා පැවසූ අවස්ථාවේදී විත්තිකරු වෙනුවෙන් පෙනී සිටි නීතීඥ ප්‍රදීප් ජයකොඩි මහතා හෙරොයින් ප්‍රමාණය කිරා බැලුවේ පොලිස් මත්ද්‍රව්‍ය නාශක කාර්යංශයේදී නම් විත්තිකරු අත්අඩංගුවට ගත් ස්ථානයේදී තැබූ සටහන් වලදී හෙරොයින් වල බර ප්‍රමාණය සටහන් කළේ කෙසේදැයි ප්‍රශ්න කළ විට මුලින්ම නිරුත්තර වු එම නිලධාරියා පසුව විත්තිකරු අත්අඩංගුවට ගැනීම සම්බන්ධයෙන් තමා අසත්‍ය සටහන් යෙදු බව පිළිගත්තේය.පැමිණිල්ලේ සාක්කි විභාගය අවසානයේදී අධිකරණය ඇමතූ විත්තිකරු වෙනුවෙන් පෙනී සිටි නීතීඥ ප්‍රදීප් ජයකොඩි මහතා මෙම නඩුවේ සාක්කි විභාගයේදී පැමිණිල්ල වෙනුවෙන් සාක්කි දුන් දෙහිවල පොලිසියේ නිලධාරීන් දෙදෙනාගේ සාක්කි වල ප්‍රබල පරස්පරතාවයන් ඇතැයි පෙන්වා දුන්නේය.විත්තිකරු අත්අඩංගුවට ගැනීම සම්බන්ධයෙන් දෙහිවල පොලිසියේ නිලධාරීන් අසත්‍ය සටහන් යෙදු බව පිළිගෙන ඇතැයි කී නීතීඥ ප්‍රදීප් ජයකොඩි මහතා මේ තත්වය යටතේ විත්ති වාචකයක් නොකැඳවාම විත්තිකරු නිදොස් කොට නිදහස් කරන්නැයි ඉල්ලා සිටියේය.එම ඉල්ලීම පිළිගත් විනිසුරුවරයා විත්ති වාචකයක් නොකැඳවාම විත්තිකරු නිදොස් කොට නිදහස් කිරීමට නියම කළේය.විත්තිකරු වෙනුවෙන් නීතීඥ ප්‍රදීප් ජයකොඩි මහතා පෙනී සිටියේය.     ",
    "URL": "https://www.lankadeepa.lk/news/විත්ති-වාචකයක්-නොකැඳවාම-හෙරොයින්-ජාවාරම්කරු-නිදහස්/101-567385",
    "Category": "latest_news"
}