{
    "Source": "www.lankadeepa.lk",
    "Timestamp": "2020 අප්‍රේල් මස 22",
    "Headline": "කෝවිඩ් - 19 ශීඝ්‍ර පරීක්ෂණ කට්ටල භාවිතය තාවකාලිකව නවත්වයි",
    "News Content": "චීනයෙන් ගෙන්වූ කොවිඩ් - 19 ශීඝ්‍ර පරීක්ෂණ කට්ටල භාවිතා කිරීම තාවකාලිකව නවත්වන ලෙස ඉන්දියාවේ ප්‍රධාන වෛද්‍ය පර්යේෂණ කවුන්සිලය ප්‍රාන්ත රජයන්ගෙන් ඉල්ලා ඇතැයි වාර්තා වේ.  කොරෝනා වයිරස පරීක්ෂණ වේගවත් කිරීම සඳහා ඉන්දියාව චීනයෙන් කට්ටල මිලියනයක් පමණ ආනයනය කර ඇති අතර එම කට්ටල වලින් සිදුකළ පරීක්ෂණ වලදී සාවද්‍ය ප්‍රථිපල ලැබී ඇති බවට අනාවරණය වීම හේතුවෙන් මෙම තීරණය ගෙන ඇත. නිසි ලෙස පරීක්ෂා කරන තෙක් දින දෙකක කාලයක් සඳහා ඒවා භාවිතයට නොගන්නා ලෙස ඉන්දියානු වෛද්‍ය පරීක්ෂණ කවුන්සිලය දැනුම් දී ඇත. රුධිර සාම්පල වල කොවිඩ් - 19 සඳහා ප්‍රතිදේහ තිබේදැයි පරීක්ෂා කිරීම මෙහිදී අනුගමනය කරන ක්‍රමවේදය වන අතර කොරෝනා ආසාදිතයින් තහවුරු කරගන්නා විද්‍යාගාර ක්‍රමයට වඩා ඉක්මන් ප්‍රථිපල ලබා දේ. මෙම කට්ටල අක්‍රීය බවට ඉන්දියාවේ ප්‍රාන්ත කිහිපයකින්ම පැමිණිලි ලැබී ඇතැයි සඳහන් වේ. උතුරු රාජස්ථාන් ප්‍රාන්තය ඒවා භාවිතා කිරීම සම්පූර්ණයෙන් ප්‍රතික්ෂේප කර තිබේ. ඔවුන් පවසා ඇත්තේ එහි නිරවද්‍යතාවය 5%ක් පමණ අඩු අගයක් බවයි. කොවිඩ් - 19 ආසාදිත බව තහවුරු කරගෙන ඇති පුද්ගයෙකු සඳහා එම කට්ටල වලින් පරීක්ෂා කළ විට ප්‍රථිපලය වූයේ වයිරසය ආසාදනය වී නොමැති බව යැයි ද ඔවුහු පවසති. තවත් රටවල් කිහිපයක් ද චීනයෙන් ආනයනය කළ කට්ටල සම්බන්ද ගැටලු වාර්තා කර ඇති නමුත් චීනය එම පරීක්ෂණ කට්ටල වල ගුණාත්මක භාවය සම්බන්ද ගැටලු ප්‍රතික්ෂේප කර ඇත. පසුගිය සතියේ නිවේදනයක් නිකුත් කරමින් චීනය කියා සිටියේ වෛද්‍ය නිශ්පාදන අපනයනය බරපතල වගකීමකින් සිදුකරන කාර්යයක් බවයි.කෙසේ  වුවද ඇමරිකානු සෞඛ්‍ය ලේකම් මැටි හැන්කොක් මහතා පවා සඳහන් කර තිබුණේ මෙම පරීක්ෂණ වල අඩු සංවේදීතාවයක් ඇති බවයි.  දැනට භාවිතා කරන විද්‍යාගාර පරීක්ෂණ ක්‍රමවේදය වඩාත් සංකීර්ණ හා දිගු කාලයක් ගතවන එකක් වුවද එය තවමත් විශ්වාසදායක පරීක්ෂණ ක්‍රමය බව විශේෂඥයෝ පවසති. (බීබීසී ඇසුරිණි - 085)   ",
    "URL": "https://www.lankadeepa.lk/covid19/කෝවිඩ්---19-ශීඝ්‍ර-පරීක්ෂණ-කට්ටල-භාවිතය-තාවකාලිකව-නවත්වයි/203-570699",
    "Category": "latest_news"
}