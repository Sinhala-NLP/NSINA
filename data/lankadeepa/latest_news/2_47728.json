{
    "Source": "www.lankadeepa.lk",
    "Timestamp": "2019 ජුනි මස 14",
    "Headline": "වෛද්‍ය අනුරුද්ධ පාදෙණියට එරෙහි  සයිටම් නඩුවට නව විනිසුරු මඩුල්ලක්",
    "News Content": "( තිළිණි ද සිල්වා සහ රංජන් කටුගම්පොළ) මාලඹේ සයිටම් ආයතනය සම්බන්ධයෙන් දෙන ලද නඩු තීන්දුව අපහාසාත්මකව විවේචනය කිරීමෙන් රජයේ වෛද්‍ය නිලධාරීන්ගේ සංගමයේ සභාපති වෛද්‍ය අනුරුද්ධ පාදෙණිය අධිකරණයට අපාහාසයක් සිදු කරන ලදැයි කියමින් ගොනු කළ පෙත්සම් විභාගය සඳහා අභියාචනාධිකරණ සභාපති විනිසුරු යසන්ත කෝදාගොඩ මහතා විසින් නව විනිසුරු මඩුල්ලක් අද (14)  පත් කරනු ලැබීය. එම පෙත්සම් අභියාචනාධිකරණ සභාපති විනිසුරු යසන්ත කෝදාගොඩ සහ අර්ජුන ඔබේසේකර යන විනිසුරු මඩුල්ල හමුවේ අද කැඳවූ අතර එහිදී අභියාචනාධිකරණයේ සභාපති විනිසුරුවරයා සඳහන් කර සිටියේ මෙම පෙත්සම් විභාග කිරීම සඳහා ශිරාන් ගුණරත්න සහ මහින්ද සමයවර්ධන යන මහත්වරුන් ගෙන් සමන්විත අභියාචනාධිකරණ විනිසුරු මඩුල්ල පත් කළ බවය.  ඒ අනුව මෙම පෙත්සම ලබන 21 වැනිදා යළි කැඳවීමට අභියාචනාධිකරණ තීන්දු කළේය.  වෛද්‍ය අනුරුද්ධ පාදෙණිය මහතාට එරෙහි මෙම පෙත්සම ජනක් ද සිල්වා සහ බන්දුල නිශ්ශංක කරුණාරත්න යන මහත්වරුන්ගෙන් සමන්විත අභියාචනාධිකරණ විනිසුරු මඩුල්ල ඉදිරියේ විභාගය සඳහා අද කැඳවූ අතර එහිදී විනිසුරු ජනක් ද සිල්වා මහතා සඳහන් කර සිටියේ මෙම පෙත්සම් විභාගයෙන් තමන් ඉවත්වන බවය. ඒ අනුව මෙම නඩු විභාගයට නව විනිසුරු මඩුල්ලක් පත් කිරීම සඳහා පෙත්සම අද (14) අභියාචනාධිකරණ සභාපති විනිසුරු යසන්ත කෝදාගොඩ මහතා ඉදිරියේ කැඳවූ අතර එහිදී නව විනිසුරු මඩුල්ල පත් කරන ලදී.මාළඹේ පෞද්ගලික වෛද්‍ය විද්‍යාලය (සයිටම්) ලබා දෙන වෛද්‍ය උපාධිය ලබාගත් සිසුන් වෛද්‍ය සභාවේ ලියාපදිංචි කරන ලෙසට නියෝග කරමින් අභියාචනාධිකරණය විසින් ඉකුත්දා ලබා දුන් තීන්දුව රජයේ වෛද්‍ය නිලධාරීන්ගේ සංගමයේ සභාපති වෛද්‍ය අනුරුද්ධ පාදෙණිය විසින් විචේනය කිරීම හේතුවෙන් අභියාචනාධිකරණ අධිකාරි බලය හෑල්ලූවකට ලක් කර ඇතැයි සඳහන් කරමින් ඒ පිළිබඳ විභාගයක් පවත්වා ඔහුට සුදුසු දඩුවමක් නියම කරන ලෙස  ඉල්ලා සිවිල් සමාජ ක‍්‍රියාකාරීන් දෙදෙනෙකු විසින් මෙම පෙත්සම ගොනු තිබිණි.  ",
    "URL": "https://www.lankadeepa.lk/latest_news/වෛද්‍ය-අනුරුද්ධ-පාදෙණියට-එරෙහි--සයිටම්-නඩුවට-නව-විනිසුරු-මඩුල්ලක්/1-552018",
    "Category": "latest_news"
}