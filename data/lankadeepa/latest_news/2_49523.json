{
    "Source": "www.lankadeepa.lk",
    "Timestamp": "2019 මාර්තු මස 26",
    "Headline": "‘එජාපය සමඟ ආණ්ඩු පිහිටුවීමේ අදහසක් ශ්‍රීලනිපයට නැහැ’",
    "News Content": "(ඩයනා උදයංගනී)            ශ‍්‍රී ලංකා නිදහස් පක්ෂය හා එක්සත් ජාතික පක්‍ෂය එක්ව යළිත් ජාතික ආණ්ඩුවක පිහිටුවීමට යන බවට පැතිර යන ප‍්‍රචාරයන්හි කිසිදු සත්‍යතාවයක් නැතැයි ශ්‍රී ලංකා නිදහස් පක්‍ෂ මාධ්‍ය ඒකකයේ ප‍්‍රධානී, පාර්ලිමේන්තු මන්ත‍්‍රී තිලංග සුමතිපාල මහතා පැවසීය.            ඉදිරි මහ මැතිවරණයකදී ශ්‍රී ලංකා පොදුජන පෙරමුණ හා ශ්‍රී ලංකා නිදහස් පක්‍ෂය එක්ව තරග කර නව ආණ්ඩුවක් පිහිටුවීම මිස යළිත් එක්සත් ජාතික පක්‍ෂය හා ආණ්ඩු පිහිටුවීමේ කිසිදු අදහසක් ශ්‍රී ලංකා නිදහස් පක්ෂයට නොමැති බව ද මන්ත‍්‍රීවරයා සඳහන් කළේය.            ශ්‍රී ලංකා පොදුජන පෙරමුණ හා ශ්‍රී ලංකා නිදහස් පක්‍ෂය එක්ව ඒකාබද්ධ සන්ධානයක් ගොඩනැගීමේ සාකච්ඡා මේ වන විටත් ප‍්‍රධාන කරුණු 20ක් යටතේ සිදුකරමින් පවතින බව කී තිලංග සුමතිපාල මහතා දෙපාර්ශවයම එක්ව ඉදිරි ජනාධිපතිවරණය සඳහා එකම අපේක්‍ෂකයෙක් ඉදිරිපත් කිරීම තම කණ්ඩායමේ අරමුණ බව ද කීවේය.            ශ්‍රී ලංකා නිදහස් පක්‍ෂයේ අරමුණ ඒ වෙනුවෙන් පක්‍ෂ නායක ජනාධිපති මෛත‍්‍රීපාල සිරිසේන මහතා ඉදිරිපත් කිරීම බව ද මන්ත‍්‍රීවරයා සඳහන් කළේය.            ශ්‍රී ලංකා පොදුජන පෙරමුණ මගින් ගෝඨාභය රාජපක්‍ෂ මහතා ජනාධිපතිවරණ අපේක්‍ෂකයා ලෙස ඉදිරිපත් කරන බවට මාධ්‍ය වාර්තා කර තිබුණත් මෙතෙක් ඔවුන් එවැනි තීරණයක් ගෙන නැතැයිද සුමතිපාල මහතා පැවසීය.            මන්ත‍්‍රීවරයා මේ බව පැවසුවේ පුංචි බොරැල්ලේ පිහිටි පරිවර්තන කේන්ද්‍රයේදී අද (26) පැවති මාධ්‍ය හමුවක් අමතමිනි.            අයවැය පරදවන්නට ශ්‍රී ලංකා නිදහස් පක්‍ෂය සහය නොදුන් බවට ශ්‍රී ලංකා පොදුජන පෙරමුණු පාර්ශවයේ ඇතැම් මන්ත‍්‍රීවරුන් චෝදනා කරන බව කී තිලංග සුමතිපාල මහතා මහින්ද රාජපක්‍ෂ මහතා පසුගිය ආණ්ඩු පෙරළියෙන් පසු අග‍්‍රාමාත්‍යධූරයෙන් ඉවත්වූයේ අයවැයක් ඉදිරිපත් කිරීමට නොහැකි වුවහොත් රට අරාජික වන නිසා බව ඔවුන්ට අමතක වී ඇතැයිද කීවේය.            සැම විටම දේශපාලන වශයෙන් ලැබෙන වාසි ගැන සිතා තීන්දු ගත නොහැකි බව කී සුමතිපාල මහතා අයවැයට විරෝධය පා ඡන්දය භාවිතා නොකර සිටීමට පමණක් තීරණය කළේ රට ගැන සිතා බව සඳහන් කළේය.            අයවැය ඔස්සේ ආණ්ඩු පෙරළන ක‍්‍රියාදාමයකට යාමේ අවශ්‍යතාවත් ශ්‍රී ලංකා නිදහස් පක්‍ෂයට නොමැති බව ද මන්ත‍්‍රීවරයා ප‍්‍රකාශ කළේය.  ",
    "URL": "https://www.lankadeepa.lk/latest_news/‘එජාපය-සමඟ-ආණ්ඩු-පිහිටුවීමේ-අදහසක්-ශ්‍රීලනිපයට-නැහැ’/1-547874",
    "Category": "latest_news"
}