{
    "Source": "www.lankadeepa.lk",
    "Timestamp": "2020 ජනවාරි මස 09",
    "Headline": "‘නවක වදය නිසා වසරකට 2,000ක්  සරසවි යන්නේ නැහැ’",
    "News Content": "(නාලක සංජීව දහනායක) නවක වදයට මුහුණ දීමට සිදුවන බැවින් සිසුන් 2,000ක් පමණ වාර්ෂිකව විශ්ව විද්‍යාලවලට ඇතුළත් නොවන බව ජනාධිපති ගෝඨාභය රාජපක්‍ෂ මහතා අද (9) පැවැසීය.එය ඉතා නරක තත්ත්වයක් බව කී ජනාධිපතිවරයා එවැනි ක‍්‍රියාවලට කිසිවෙකුටත් ඉඩදිය නොහැකි යැයිද කීය.අරලියගහ මන්දිරයේ අද (9) පැවැති ශ්‍රී ලංකා පොදුජන පෙරමුණේ තරුණ සමුළුවට සහභාගීවෙමින් ජනාධිපතිවරයා මේ බව පැවසීය. දියුණු රටවල තරුණ තරුණියන් වයස අවුරුදු 20 වනවිට උපාධිය ලබාගෙන රැකියා සඳහා යොමුවන බව කී ජනපතිවරයා ශ්‍රී ලංකාවේ උසස්පෙළ විභාගය සමත්වන සිසුන්ට සරසවියට ඇතුළත්වීමට වසර ගණනාවක් බලාසිටීමට සිදුවන බවද සඳහන් කළේය. එසේ සරසවි පිවිසෙන සිසුන්ට යම් යම් හේතු නිසා උපාධිය ලබාගැනීමට තවත් වසර ගණනාවක් සරසවියේ ගතකිරීමට සිදුවන බවද හෙතෙම පැවැසීය. එම ක‍්‍රමය වෙනස්කිරීමට කාලය එළඹ තිබෙන බව කී ජනාධිපතිවරයා එම වෙනස්කම් කිරීමට රජය කැපවී සිටින බවද සඳහන් කළේය.( ඡායාරූප- ඉෂාන් සංජීව )    ",
    "URL": "https://www.lankadeepa.lk/latest_news/‘නවක-වදය-නිසා-වසරකට-2-000ක්--සරසවි-යන්නේ-නැහැ’/1-563828",
    "Category": "latest_news"
}