{
    "Source": "www.lankadeepa.lk",
    "Timestamp": "2022 අගෝස්තු මස 22",
    "Headline": "‘‘ශ්‍රී ලංකාව ගමන් මඟ හොඳ නෑ‘‘",
    "News Content": "(විමුක්ති එස් රුද්‍රිගු)ශ්‍රී ලංකාව ගමන් කරන දිශාව පිළිබඳ තවමත් සෑහීමකට පත්විය නොහැකි බවත් තවමත් දේශපාලන ප්‍රතිසංස්කරණ ඉල්ලා මහා පරිමාණ විරෝධතා පැවැත්වෙන බවත් ඇමෙරිකා එක්සත් ජනපද කොංග්‍රස් සාමාජික සාමාජිකාවන් පිරිසක් ඇමෙරිකානු රාජ්‍ය ලේකම් ඇන්තනී බ්ලින්කන් මහතා සහ ජාත්‍යන්තර සංවර්ධනය සඳහා වන ඇමෙරිකානු කාර්යාංශයේ ප්‍රධානී සමන්තා පවර් මහත්මිය වෙත යැවූ ලිපියක සඳහන් වේ.ශ්‍රී ලංකාවේ ආර්ථික අර්බුදය හේතුවෙන් ඇතිවී තිබෙන ආහාර,ඖෂධ සහ ඉන්ධන හිඟය පිළිබඳ තමන් දැඩි කණස්සල්ලට පත්ව ඇති බව එම කොංග්‍රස් සාමාජිකයන් 10 දෙනා යැවූ ලිපියේ සඳහන් වේ.ශ්‍රී ලාංකිකයන් හට සහාය වීමට ඇමෙරිකානු රාජ්‍ය දෙපාර්තම්න්තුව සහ ජාත්‍යන්තර සංවර්ධනය සඳහා වන ඇමෙරිකානු කාර්යාංශය ගෙන ඇති ක්‍රියාමර්ග පිළිබඳව සතුටට පත්වෙන නමුත් ආර්ථික අර්බුදය හේතුවෙන් ජනතාවට එල්ල වී ඇති දුෂ්කරතා සැලකිල්ලට ගනිමින් ශ්‍රී ලාංකිකයන්ට සහාය වීමට කඩිනමින් අමතර ක්‍රියාමාර්ග ගන්නා ලෙස කොංග්‍රස් සාමාජිකයින් 10 දෙනා එම ලිපිය මගින් ඇමෙරිකානු රාජ්‍ය ලේකම් ඇන්තනී බ්ලින්කන් මහතාගෙන් සහ ජාත්‍යන්තර සංවර්ධනය සඳහා වන ඇමෙරිකානු කාර්යාංශයේ ප්‍රධානී සමන්තා පවර් මහත්මියගෙන් ඉල්ලා ඇත.   ",
    "URL": "https://www.lankadeepa.lk/news/‘‘ශ්‍රී-ලංකාව-ගමන්-මඟ-හොඳ-නෑ‘‘/101-618498",
    "Category": "latest_news"
}