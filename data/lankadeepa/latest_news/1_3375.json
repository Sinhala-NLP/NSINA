{
    "Source": "www.lankadeepa.lk",
    "Timestamp": "2023 ජුලි මස 12",
    "Headline": "පාර මාරුවීමට ගිය තරුණිය ලොරියේ ගැටී මරුට",
    "News Content": "(ශාන්ත ප්‍රදීප් කුමාර කුලරත්න)හෝමාගම  ගලවිලවත්ත ප්‍රදේශයේ දී හයිලෙවල් මාර්ගය හරහා පාර මාරුවීමට ගිය තරුණියන් දෙදෙනෙකු වෑන් රථයක ගැටී විරුද්ධ මන් තීරුවේ ධාවනය වෙමින් තිබූ ලොරි රථයක් අසලට විසිවී සිදු වූ අනතුරින් තරුණියක් මියගොස් තවත් තරුණියක බරපතළ තුවාල ලබා හෝමාගම මූලික රෝහලට ඇතුළත් කළ බව හෝමාගම මූලස්ථාන පොලීසිය පවසයි.අනතුර සිදු කළ වෑන් රථය සිද්ධියෙන් පසුව පලාගොස් ඇති අතර රථවාහන රාජකාරියේ නිරත පොලිස් නිලධාරියෙකු කිලෝමීටරයක් පමණ දුරට වෑන් රථය පසුපස හඹාගොස් එහි රියදුරු අත්අඩංගුවට ගත් බව පොලීසිය කියයි.මෙසේ මියගොස් ඇත්තේ ඇහැලියගොඩ පදිංචි සූරිය ආරච්චිගේ සුජීවා සමන්ති (30) අවිවාහක තරුණියක බව පැවසේ .මෙම තරුණිය ගලවිල වත්ත ප්‍රදේශයේ මේස් නිෂ්පාදන කර්මාන්ත ශාලාවක සේවය කරන අතර රාත්‍රී සේවා මුරයක නිරතව සිටියදී තවත් මිතුරියක සමඟ එදින රාත්‍රී ආහාර මිළදී ගැනීමට සේවා ස්ථානය ඉදිරිපිට පිහිටි ආපන ශාලාවක් වෙත ගොස් තිබේ.ඒ සදහා හයිලෙවල් මාර්ගය හරහා පාර මාරු වෙමින් සිටියදී මාර්ගයේ ධාවනය වූ වාහනයක් පසුකර යන තෙක් තරුණියන් දෙදෙනා මාර්ගය මැද පිහිටි සුදු ඉරි දෙක මත රැඳී සිටියදී හෝමාගම කර්මාන්ත පුරයේ සේවකයින් පිරිසක් ප්‍රවාහනය කරමින් තිබූ වෑන් රථයක ගැටී  තරුණියන් දෙදෙනා විසිවී විරුද්ධ මංතීරුවේ ධාවනය වෙමින් තිබූ ලොරි රථයක ගැටී අනතුර සිදුව තිබේ.අනතුරින් බරපතළ තුවාල ලැබූ තරුණියන් දෙදෙනා හෝමාගම මූලික රෝහලට රැගෙන යන අතරතුරදී  එක් තරුණියක මියගොස් ඇති අතර අනෙක් තරුණිය දැඩි සත්කාර ඒකකයේ නේවාසිකව ප්‍රතිකාර ලබන බව පොලිසිය කියයි.නේවාසික ප්‍රතිකාර ලබන තරුණියගේ තත්ත්වය බරපතළ බව රෝහල් ආරංචි මාර්ග පවසයි.    ",
    "URL": "https://www.lankadeepa.lk/latest_news/පාර-මාරුවීමට-ගිය-තරුණිය-ලොරියේ-ගැටී-මරුට/1-636275",
    "Category": "latest_news"
}