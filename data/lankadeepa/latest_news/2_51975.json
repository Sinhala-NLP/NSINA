{
    "Source": "www.lankadeepa.lk",
    "Timestamp": "2018 නොවැම්බර් මස 17",
    "Headline": "මන්ත්‍රීවරුන්ට විනීතව හැසිරෙන්නැයි උපදෙස් දෙන බව ජනපති කීවා",
    "News Content": "පාර්ලිමේන්තුවේදී විනීතව හැසිරෙන්නැයි තම කණ්ඩායමේ මන්ත්‍රීවරුන්ට උපදෙස් දෙන බව  ජනපති සමඟ පැවැති රැස්වීමේ දී ජනාධිපතිවරයා ප්‍රකාශ කළ බව පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පැවසීය. එය කඩකලොහොත් මන්ත්‍රීවරුන් කැඳවා අවශ්‍ය පියවර ගන්නා බව ද ජනපති කීවේයැයි ද කිරිඇල්ල මහතා සඳහන් කළේය. ලක්ෂ්මන් කිරිඇල්ල මහතා මේ බව පැවසුවේ අරලියගහ මැදුරේදී අද පැවැති මාධ්‍යහමුවකදී ය. ඒ මහතා මෙසේ ද පැවසීය. ‘‘පාර්ලිමේන්තුවට යෝජනාවක් ගෙනන ක්‍රම දෙකක් තිබෙනවා. එකක් තමයි අපි යෝජනාවක් ගෙනැල්ලා දවස් පහකට කල් දෙනවා. දවස් පහකින් පස්සේ ඒක වභාග වෙනවා. ඒක එක ක්‍රමයක්. තවත් ක්‍රමයක් තිබෙනවා ස්ථාවර නියෝග අත්හිටුවලා ගේන්න පුලුවන්. මන්ත්‍රීවරු 20ක් සහයෝගය දෙනවා නම් ස්ථාවර නියෝග අත්හිටුවලා ඕනම යෝජනාවක් ගෙන්න පුලුවන්. ඒ ක්‍රමය තමයි අපි අනුගමනය කළේ. පාර්ලිමේන්තුව විසිරෙව්ව ගැසට්ටුව උසාවියෙන් අත්හිටෙව්වා. ඉන් පසු හදිසියේ පහුවදා පාර්ලිමේන්තුව රැස්වෙලා ස්ථාවර නියෝග අත්හිටුවන යෝජනාවක් සම්මත කරලා විශ්වාසභංග යෝජනාව ගෙනාවා. කතානාකයවරයා පාර්ලිමේන්තුවට ආවට පස්සේ සුමන්තිරන් මහත්මයා නැගිටලා යෝජනාවක් ගෙනත් ස්ථාවර නියෝග අත්හිටෙව්වා.   අනුර කුමාර දිසානායක මහතා විශ්වාස භංග යෝජනාව ගෙනාවා. ඉන් පසු ස්ථාවර නියෝග 47.1 හි සඳහන් වෙලා තිබෙන ආකාරයට කටහඬ අනුව ඡන්දය විමසුවා.  පෙරේදා අපි ජනාධිපතිතුමාව හමුවුණා. හමුවුණාම කිව්වා ඊයේ (සිකුරාදා)  මේ යෝජනාව නැවත වරක් ගෙනෙන්න කියලා. මම ඇහුවා යෝජනාව ගේන්න පුලුවන් ඡන්දයක් ගන්න මන්ත්‍රීවරුන් ඉඩ දුන්නේ නැතිනම් මොකද කරන්නේ කියලා. මන්ත්‍රීවරුන්ට විනීතව හැසිරෙන්න කියලා උපදෙස් දෙනවා කිව්වා. ඒ පොරොන්දුව දුන්නා අපට.   එහෙම හැසිරුනේ නැතිනම් ඒ අය ගෙන්වලා අවශ්‍ය පියවර ගන්නවා කියලත් කිව්වා. හඬින් ඡන්දයක් ගත්තත් එතුමා පිළිගන්නවා කිව්වා. ‘‘ මන්ත්‍රී නලීන් බණ්ඩාර මහතා - ‘‘ලබන සඳුදා පාර්ලිමේන්තුව කැඳවනවා. කතානායකට අකමැති නම් යෝජනාවක් ගෙනත් කතානායක අයින් කරන්න ඔවුන්ට පුලුවන්. දැන් කියන්නේ රනිල් වික්‍රමසිංහ මහතා සමඟ වැඩ කරන්න කැමති නෑ, වෙනත් කෙනෙක් නම් කළොත් පුලුවන් කියලානේ. ඡන්දෙන් පස්සේ ආයෙත් රනිල් වික්‍රමසිංහ මහත්මයා පත්වුණොත් ව්‍යවස්ථාව එයාලා අර්ථ දක්වන විදියට පහුවදාම රනිල් වික්‍රමසිංහ මහත්තයා එක්ක වැඩ කරන්න බෑ කියලා ඒ පාර්ලිමේන්තුවත් විරිසරුවන්න පුලුවන්. මේ වෙලාවේ කළ යුත්තේ මහ මැතිවරණයකට යන එක නෙමෙයි. ජනාධිපතිවරණයකට යන එකයි කළ යුත්තේ. ‘‘  ",
    "URL": "https://www.lankadeepa.lk/news/මන්ත්‍රීවරුන්ට-විනීතව-හැසිරෙන්නැයි-උපදෙස්-දෙන-බව-ජනපති-කීවා/101-540557",
    "Category": "latest_news"
}