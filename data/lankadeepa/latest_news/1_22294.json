{
    "Source": "www.lankadeepa.lk",
    "Timestamp": "2021 නොවැම්බර් මස 17",
    "Headline": "’’පොලිසිය තරුණයකු මරා දමා ඇතැයි කියන කතාව බොරුවක්’’",
    "News Content": "(සුජිත් හේවාජුලිගේ සහ  අංජුල මහික වීරරත්න)පොලිසිය සමගි ජන බලවේගයේ උද්ඝෝෂණයට  පැමිණි තරුණයකු අත්අඩංගුවට ගෙන  පහරදී මරා දමා ඇතැයි   එම පක්ෂයේ නියෝජිතයන් කරන චෝදනාව  පට්ටපල් බොරුවක් බව මහජන ආරක්ෂක අමාත්‍ය රියාර් අද්මිරාල්  සරත් වීරසේකර මහතා පාර්ලිමේන්තුවේදී අද (17) පැවැසීය.පනාමුරේ පදිංචි ඉන්දික ජයරත්න නැමැති මෙම පුද්ගලයා මත්ද්‍රව්‍යවලට තදින්ම ඇබ්බැහි වූවකු බවත්  ඔහු නිතරම බිරිඳට සහ දරුවන්ට පහර  දෙන බවට පැමිණිලි ලැබී තිබූ බවත්  හෙතෙම සඳහන් කළේය.තමාට පොල්ලකින්  පහර දුන් බවට එම තැනැත්තාගේ දුව පසුගිය 12 වැනි දා පොලීසියට පැමිණිල්ලක් කර රෝහල්ගතවී සිටින  බව පැවසූ වීරසේකර මහතා එදින සිට මේ තැනැත්තා අතුරුදන්ව සිට ඇතැයිද  පැවසුවේය.සැඟවී සිටියදී පොලීසිය මොහු  ඊයේ (16) රාත්‍රී 10 ට පමණ අත්අඩංගුවට ගත් බවත් ඊයේ අලුයම සිරමැදිරියේ ඇඳුමකින් ගෙල සිරකර ගෙන සියදිවි හානිකර ගැනීමට උත්සාහ දැරූ අවස්ථාවේදී පොලීසිය ඔහු රෝහල්ගත කිරීමට ගෙන යනවිට  මියගොස් ඇති බවත් සරත් වීරසේකර මහතා කීවේය.මොහු සහ  පෙළපාළිය අතර කිසිදු සම්බන්ධයක් නැති බව පැවසූ  මහජන ආරක්ෂක අමාත්‍යවරයා පොලිසියට එරෙහිව කරන මෙම චෝදනාව අමූලික බොරුවක් බවද  සඳහන් කළේය.  ",
    "URL": "https://www.lankadeepa.lk/news/’’පොලිසිය-තරුණයකු-මරා-දමා-ඇතැයි-කියන-කතාව-බොරුවක්’’/101-603125",
    "Category": "latest_news"
}