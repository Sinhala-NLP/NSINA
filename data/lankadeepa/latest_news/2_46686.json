{
    "Source": "www.lankadeepa.lk",
    "Timestamp": "2019 ජුලි මස 31",
    "Headline": "‘පාස්කු දා ප්‍රහාරයට සම්බන්ධ  පිරිසක් හමුවීමට එෆ්බීඅයි නිලධාරීන් ඇවිත්‘",
    "News Content": "( ඩයනා  උදයංගනී සහ නාලක සංජීව දහනායක ) පාස්කුදා  ප්‍රහාරයට සම්බන්ධ බවට සැකපිට  ත්‍රස්ත විමර්ශන කොට්ඨාසය මගින් අත්අඩංගුවට ගෙන වැලිසර නාවුක හමුදා කඳවුරේ රඳවා සිටින  මුස්ලිම් ජාතිකයින්  පිරිසක් හමුවීමට ඇමෙරිකානු එෆ්.බී.අයි ඔත්තු සේවාවේ නිලධාරීන් දෙදෙනකු පැමිණ ඇතැයි එක්සත් ජනතා නිදහස් සන්ධාන කොළඹ දිස්ත්‍රික්  පාර්ලිමේන්තු මන්ත්‍රී විමල් වීරවංශ මහතා පැවසීය. පාර්ලිමේන්තුවේදී අදහස් දක්වමින්  මන්ත්‍රීවරයා ඒ බව පැවසීය.  මෙම සැකකරුවන් හමුවීමටඅවසර ඉල්ලා ඉකුත් 21 වැනිදා  කඳවුර වෙත ගොස් ඇති එම නිලධාරීන්  දෙදනා එදින පෙරවරු 9.30 ට කඳවුර තුළ ඇති ත්‍රස්ත විමර්ශන අංශයේදී ඔවුන් මුණ ගැසී ඇතැයිද ඔහු සඳහන් කළේය. එම නිලධාරීන් දෙදෙනා සමඟ  ඇමෙරිකානු තානාපති කාර්යාලයේ  සංජය පලිපානන් නැමැති භාෂා පරිවර්තකයෙක් සහ තවත් නිලධාරීයෙක්ද පැමිණ  ඇතැයි කී මන්ත්‍රීවරයා  ඔවුන්  සැකකරුවන් සමඟ  පැය දෙකකට  වැඩි කාලයක්  සාකච්ඡා කර තිබෙන බවද කීවේය. රටේ සිදු  වු  ප්‍රහාරයට සම්බන්ධ බවට සැක කෙරෙන අයට හා එෆ් බී අයි නිලධාරීන් කතා කරන්නට ඇත්තේ මොනවාදැයි තමන් ප්‍රශ්න කරන බව කී  මන්ත්‍රීවරයා  එම ප්‍රහාරය හේතුවෙන් රටට එෆ්බීඅයි ඔත්තු සේවාවේ තිප්පොලක් බවට  පත්කරගෙන තිබෙන බවද ප්‍රකාශ කළේය.  ",
    "URL": "https://www.lankadeepa.lk/latest_news/‘පාස්කු-දා-ප්‍රහාරයට-සම්බන්ධ--පිරිසක්-හමුවීමට-එෆ්බීඅයි-නිලධාරීන්-ඇවිත්‘/1-554608",
    "Category": "latest_news"
}