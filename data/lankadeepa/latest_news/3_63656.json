{
    "Source": "www.lankadeepa.lk",
    "Timestamp": "2017 නොවැම්බර් මස 02",
    "Headline": "සෑම ආගමකටම සමතැන දීම නියම බෞද්ධ ඉගැන්වීමයි - අගමැති",
    "News Content": "(හර්ෂණ තුෂාර සිල්වා,ඡායාරූප - ඉෂාන් සංජිව ) අශෝක අධිරාජ්‍යයාගේ ශිලා ලේඛනවලට අනුව සෑම ආගමකටම සම තැන, ගෞරවය හා අභිමානය දීම නියම බෞද්ධ ඉගැන්වීම්වලට අනුව කටයුතු කිරීම යැයි අග්‍රාමාත්‍ය රනිල් වික්‍රමසිංහ මහතා අද (2) ප්‍රකාශ කළේය. බුදුන් වහන්සේ කිසිදු අවස්ථාවකදී අනෙකුත් ආගම්වලට එරෙහිව යුද ප්‍රකාශ නොකළ බව කී අග්‍රාමාත්‍යවරයා උන්වහන්සේ අනෙකුත් ආගමික නායකයන් සමඟ සංවාදයේ යෙදෙමින්, සහ පැවැත්මෙන්, සාමයෙන් හා සහජීවනයෙන් කටයුතු කළ බව ද හෙතෙම පැවසීය.  හත්වැනි ලෝක බෞද්ධ සම්මේලනයේ ගෞරවනීය ආරාධිත අමුත්තා ලෙස සහභාගි වෙමින් අග්‍රාමාත්‍ය රනිල් වික්‍රමසිංහ මහතා මෙසේ කීය. නියම බෞද්ධයා යනු තමාව යටත් කරගනිමින් කටයුතු කිරීම බව පෙන්වා දුන් අග්‍රාමාත්‍යවරයා එක් අයකුට තමාව යටපත් කරගැනීමට පාලනය කිරීමට හැකි නම් ඔහු සාමකාමී බවත් එසේ නම් එක් අයකුට සාමයෙන් ජීවත් විය හැකි නම්, අපි සැවොටම සාමයෙන් ජීවත්විය හැකි බවත් ගෞතම බුදුන් වහන්සේගේ පණිවිඩය එය බවත් අග්‍රාමාත්‍යවරයා කීය.     ",
    "URL": "https://www.lankadeepa.lk/latest_news/සෑම-ආගමකටම-සමතැන-දීම-නියම-බෞද්ධ-ඉගැන්වීමයි---අගමැති/1-519777",
    "Category": "latest_news"
}