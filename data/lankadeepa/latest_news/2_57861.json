{
    "Source": "www.lankadeepa.lk",
    "Timestamp": "2018 අප්‍රේල් මස 26",
    "Headline": "දරුවන් මරණවා යැයි කියා ලක්ෂ 30 ක කප්පම් ඉල්ලු  දෙන්නෙක්  අත්අඩංගුවට",
    "News Content": "(ක.ග කරුණාරත්න)පොලොන්නරුව, බැඳිවැව  ප්‍රදේශයේ  පදිංචි සහල් මෝල් හිමියෙකුගේ දරුවන් දෙදෙනා පැහැරගෙන ගොස් මරා දමන බවට සහල් මෝල් හිමියාට දුරකථන ඇමතුම් මඟින් තර්ජනය කර රුපියල් ලක්ෂ 30 ක කප්පම් මුදලක් ඉල්ලා සිටි තරුණයෝ දෙදෙනෙක් අද (26) අලුයම අත් අඩංගුවට ගත් බව පොලොන්නරුව කොට්ඨාස පොලිස් අපරාධ විමර්ශන අංශය කියයි.අවුරුදු 25 සහ 29 යන වයස්වල පසුවන සැකකරුවන් බැඳිවැව සහ හබරණ යන ප්‍රදේශවල පදිංචිකරුවෝ වෙති.එක් සැකකරුවෙකු දුරකථන සමාගමක සිම් කාඩ්පත් අලෙවි කිරීමේ ව්‍යපාරයක නිරත අයෙකු බවත් ඔහු වෙනත් අයට සිම්කාඩ්පත් අලෙවි කිරීමේදී ලබා ගත් ජාතික හැඳුනුම්පත් අංක උපයෝගී කරගෙන වෙනත් ජංගම දුරකථන සමාගමකට අයත් සිම්පත් මිළදී ගෙන ඒවා භාවිතා කොට කප්පම් ඉල්ලීම සඳහා දුරකථන ඇමතුම් ලබා ගෙන තිබෙන බව පොලීසිය සිදුකළ විමර්ශනවලදී හෙළිවී තිබේ.අනෙක් සැකකරු හබරණ නගරයට නුදුරු පදිංචිකරුවෙකු බවත් ඔහු සම්බාහන මධ්‍යස්ථානයක සේවය කළ අයෙකු බව හෙළිවී තිබේ.මොවුන් විසින් මීට පෙරද ව්‍යාපාරිකයාට තර්ජනය කර කප්පම් මුදල් ලබාගෙන ඇත්ද යන්න සොයා බලන බව විමර්ශන කටයුතු සිදු කරන පොලිස් නිලධාරිහු පැවසූහ.  ",
    "URL": "https://www.lankadeepa.lk/latest_news/දරුවන්-මරණවා-යැයි-කියා-ලක්ෂ-30-ක-කප්පම්-ඉල්ලු--දෙන්නෙක්--අත්අඩංගුවට/1-527955",
    "Category": "latest_news"
}