{
    "Source": "www.lankadeepa.lk",
    "Timestamp": "2019 සැප්තැම්බර් මස 03",
    "Headline": "ගෝඨා  ගැන හොයන්න සී.අයි.ඩී. 20 ක් හම්බන්තොට යති",
    "News Content": "(නාලක සංජීව දහනායක) පාස්කු ඉරුදින එල්ලවූ ත‍්‍රස්ත ප‍්‍රාහාරය ගැන හොයනවාටත් වඩා ජනාධිපතිවරණ අපේක්‍ෂක ගෝඨාභය රාජපක්‍ෂ මහතාගේ නම 2005 ඡන්ද හිමි නාමලේඛණයට ඇතුළත්ව තිබුනේදැයි සෙවීම අපරාධ පරීක්‍ෂණ දෙපාර්තමේන්තුවේ නිලධාරීන්ට වැදගත්ව තිබෙන බව විපක්‍ෂනායක මහින්ද රාජපක්‍ෂ මහතා අද (3) පැවැසීය. ඒ සම්බන්ධයෙන් සොයා බැලීමට අපරාධ පරීක්‍ෂණ දෙපාර්තමේන්තුවේ 20 අධික නිළධාරීන් පිරිසක් හම්බන්තොට නගරයට පැමිණ සිටින බවද ඔහු කීය.  විපක්‍ෂනායකවරයා මෙසේද කීය. \"දැන් ප‍්‍රසිද්ධියේ මිනිස්සු මරනවා. ඒව ගැන හොයන්නේ නැහැ. අපරාධ ගැන හොයනවට වඩා ගෝඨාභයගේ නම 2005 ඡන්ද නාම ලේඛනයට ඇතුළත්ව තිබුණද කියල හොයන එක අපරාධ පරීක්‍ෂ දෙපාර්තමේන්තුවට වැදගත්ව වෙලා. ඔවුන්ට මේ දවස්වල තියෙන ලොකුම වැඩේ ඒකයි. ඒ විතරක් නෙවෙයි ඔහු විදේශගමන් බලපත‍්‍රය වෙනස් කර ගැනීම සම්බන්ධයෙනුත් අද දිනය ඇතුළත වාර්තාවක් කැදවා තිබෙනවා\" යැයි විපක්‍ෂනායකවරයා කීය. කොළඹ ප‍්‍රදර්ශන හා සම්මේලන මධ්‍යස්ථානයේ අද (3)  පැවැති සමෘද්ධි වෘත්තීය සමිති නියෝජිතයන්ගේ මහ සමුළුවට එක්වෙමින් විපක්‍ෂනායකවරයා මේ බව සදහන් කළේය.(ඡායාරූප - ජයමාල් චන්ද්‍රසිරි)  ",
    "URL": "https://www.lankadeepa.lk/latest_news/ගෝඨා--ගැන-හොයන්න-සී-අයි-ඩී--20-ක්-හම්බන්තොට-යති/1-556317",
    "Category": "latest_news"
}