{
    "Source": "www.lankadeepa.lk",
    "Timestamp": "2017 අප්‍රේල් මස 06",
    "Headline": "පන්නිපිටියේ බෝගස කැපීමට අතුරු තහනම් නියෝගයක්",
    "News Content": "( තිළිණි ද සිල්වා  රංජන් කටුගම්පොළ)පන්නිපිටිය නගර මධ්‍යයේ පිහිටි බෝ ගස කපා ඉවත් කිරීම වළක්වාලමින් ශ්‍රේෂ්ඨාධිකරණය විසින් මාර්ග සංවර්ධන අධිකාරියේ සභාපතිවරයාට එරෙහිව අද (6) අතුරු තහනම් නියෝගයක් නිකුත් කරන ලදී. මෙම අතුරු තහනම් නියෝගය මැයි 9 වැනිදා තෙක් බල පැවැත්වේ.කොළඹ ‐ අවිස්සාවේල්ල ප‍්‍රධාන මාර්ගය සංවර්ධනය කිරීමේ ව්‍යාපෘතිය යටතේ පන්නිපිටිය නගර මධ්‍යයේ පිහිටි බෝ ගස කපා ඉවත් කිරීමට මාර්ග සංවර්ධන අධිකාරිය ගෙන ඇති තීරණයෙන් සිය මූලික අයිතිවාසිකම් උල්ලංඝනය වී ඇතැයි කියමින් ගොනු කළ පෙත්සමක් සලකා බැලූ අවස්ථාවේදී ශ්‍රේෂ්ඨාධිකරණය මෙම නියෝගය නිකුත් කළේය.ඊවා වනසුන්දර ,අනිල් ගුණරත්න යන ශ්‍රේෂ්ඨාධිකරණ විනිසුරු මඩුල්ලක් හමුවේ මෙම පෙත්සම කැඳවන ලදී. වේරදූවේ සිරි ජෝති හිමි සහ පන්නිපිටිය ප‍්‍රදේශවාසීන් හතරදෙනෙකු විසින් මෙම පෙත්සම ගොනු කරනු ලැබ තිබිණි.  ",
    "URL": "https://www.lankadeepa.lk/latest_news/පන්නිපිටියේ-බෝගස-කැපීමට-අතුරු-තහනම්-නියෝගයක්/1-511591",
    "Category": "latest_news"
}