{
    "Source": "www.lankadeepa.lk",
    "Timestamp": "2021 සැප්තැම්බර් මස 22",
    "Headline": "හොරකම් කළා කියා ඔප්පු කළොත් දේශපාලනයෙන් සමුගන්නවා",
    "News Content": "(සුජිත් හේවාජුලිගේ සහ අංජුල මහික වීරරත්න)තමාගේ අමාත්‍යාංශයේ යටතේ තියෙන ආයතනයකින් එක ශත පනහක්  හොරකම් කර හෝ  වංචාකර හෝ කොමිස් මුදලක් ලබාගෙන  හෝ  ඇතැයි කවුරුන් හෝ ඔප්පු කළහොත්  තමා පාර්ලිමේන්තු මන්ත්‍රී ධූරයෙන් නොව මුළු දේශපාලනයෙන්ම  සදහටම සමු ගන්නා බව  වෙළෙඳ අමාත්‍ය ආචාර්ය බන්දුල ගුණවර්ධන මහතා පාර්ලිමේන්තුවේදී අද (22) පැවැසීය.\"සෙක්කුව යට ඉඳගෙන  චොක්ලට් කෑවත් ඒක දකින කෙනා හිතන්නේ පුන්නක්කු කනවා  කියලා\"  යැයි  මෙහිදී  පැවසූ ඇමැතිවරයා  පොලිස්පතිවරයා  සුදුළූනු  වංචාවේ  නියම  හොරුන් අල්ලා ගත යුතු බවද සඳහන් කළේය.ගුණවර්ධන මහතා මෙසේ පැවසූවේ පාරිභෝගික කටයුතු අධිකාරිය(සංශෝධන)පනත් කෙටුම්පත පිළිබඳ විවාදයේදීය.බන්දුල ගුණවර්ධන මහතා මෙසේද කීය.පාරිභෝගික කටයුතු අධිකාරියේ විධායක අධ්‍යක්ෂ තුෂාන් ජයවර්ධනගේ කතාවක් ඊයේ ජාතික පුවත්පතක පළ වී තිබුණා. ගෝඨාභය රාජපක්ෂ ජනාධිපති තුමාගේ කාලයේදී  අමාත්‍යාංශ බෙදුවේ අලුත් ක්‍රමයකට. ඇමැතිවරුන්ගේ බලතල වගකීම් වෙන වෙනම ගැසට් කළා. අයවැයෙන් මුදල් වෙන් කරල  රාජ්‍ය අමාත්‍යාංශයටත් ලේකම්වරයෙකු පත් කරලා තියෙනවා. ඒක තමුන්නාන්සේලාට පුරුදු එකක් නෙවෙයි.මිල නියම කිරීම පිළිබඳ බලතල තියෙන්නේ  මගේ රාජ්‍ය අමාත්‍ය  ලසන්ත අලගියවන්න මැතිතුමාට.ඒ වගේම සමුපකාර දෙපාර්තමේන්තුව පිළිබඳ සියළුම බලතල තියෙන්නෙත් එතුමාට.ඒ සඳහා එතුමාට වෙනම මුදල් ප්‍රමාණයක් වෙන් කෙරෙනවා. කැබිනට් පත්‍රිකාවක් අවශ්‍ය වෙනකොට මා ලවා ඒක කරගන්නවා. ජාතික ප්‍රතිපත්තිය ගැන වග කියන්නේ මම. අනෙක් අමාත්‍යාංශයවලත් ඒ වගෙයි. ඇමැතිවරයායි රාජ්‍ය ඇමැතිවරයායි වෙනස් විදිහට සිතුවොත්  එතැනදී ගැටුමක් නිර්මාණය වෙනවා. මෙතන ගැටලුවක් නැහැ. මොකද   උසස් අධ්‍යාපනය  හදාරන අවධියේ දී  මම එතුමාට මේ විෂය ගැන කියලා දීලා තියෙනවා. එතුමා ඒ අනුව ගුරුවරයකු ලෙස සේවය කරලා තියෙනවා. මම ගුරුවරයා ලෙසත්  එතුමා ගෝලය ලෙසත් අප පොදු ගැටළුවලට මුහුණ දෙනවා විනා අපි අතර කිසිම ගැටුමක් නැහැ.පාරිභෝගික කටයුතු අධිකාරියේ කිසිම රැස්වීමකට මම සහභාගි වෙලා නෑ. කිසිම දවසක ගියේ නැහැ. පාරිභෝගික ආරක්ෂණ පනත ගැන සාකච්ඡා කරන්න එන්න කියලා එතුමා මට ආරාධනා කළා. අන්න එදා ඒකට විතරක් ගියා. මේ ප්‍රකාශය කරන ගුණවර්ධන මහත්මයා සසර වසනා තුරු මම මේ ඇස් දෙකට දැකලා නැහැ. මේ සංසාර ගමනේදී.  මම කිසිම උපදෙසක් දෙන්න හෝ  එතුමාට කතා කරලා නැහැ.  ඒ පුද්ගලයා රාජ්‍ය නිලධාරියකු  නොවෙයි.එවිට පුද්ගලයෝ දේශපාලනික වශයෙන් විවිධ තනතුරුවලට පත් වෙනවා. එතුමා මේ පත්වීම ලබාගෙන තියෙන්නෙ  චමල් ඇමැතිතුමාගෙන්.   සතොස සුදුළූණු ගැන විමර්ශනයක් කරන්න  මම ඉඩ දුන්නේ  නැතැයි  එතුමා කියනවා. පුදුමය නම් ඒක නෙමෙයි. වගකිවයුතු ජාතික පුවත්පතක මේ ගැන කතුවැකියකුත් ලියවෙනවා. මේවා අපි සියලු දෙනාටම  හොඳ පාඩම්. සතොස  සුදුලූනු විමර්ශන ආරම්භ වූවාට පසු තනතුරුවලින් යන්න කියලා ගුණවර්ධනට තර්ජන  එනවා කියලා ඒ කතුවැකියේ තියෙනවා.  මෙපමණ විශාල වංචාවක්  බලවතකුගේ අනුදැනුමක් නොමැතිව  සිදු වන්නේ නැත කියලත් ඒකෙ සඳහන් වෙනවා. එතකොට  මෙතැන  බලවතකුත් ඉඳලා තියෙනවා.තර්ජනයකුත් වෙලා තියෙනවා.  හෘද සාක්ෂියට එකඟව  මම මේ සභාවට එක දෙයක් කියන්න කැමතියි.මේ අමාත්‍යාංශය යටතේ මම හෝ මගේ  පවුලේ දරුවකු හෝ සත පහක හෝ වංචාවක්, දූෂණයක්, අක්‍රමිකතාවක්  කරල තියෙනවා   කොමිස් මුදලක් අරගෙන තියෙනවා  කියලා හෙට ඔප්පු කළහොත් අනිද්දට මම පාර්ලිමේන්තුවෙන් අයින් වෙන්නෙ නැහැ. මම සදහටම මේ දේශපාලනයට ආයුබෝවන් කියනවා.  ",
    "URL": "https://www.lankadeepa.lk/latest_news/හොරකම්-කළා-කියා-ඔප්පු-කළොත්-දේශපාලනයෙන්-සමුගන්නවා/1-599522",
    "Category": "latest_news"
}