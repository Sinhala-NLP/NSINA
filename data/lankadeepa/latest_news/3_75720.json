{
    "Source": "www.lankadeepa.lk",
    "Timestamp": "None  2016 මැයි මස 27",
    "Headline": "විග්නේෂ්වරන් ජයලලිතාගේ ජය සමරන්න හදයි",
    "News Content": "තමිල්නාඩු මහ ඇමැතිනී ජයලලිතා ජයරාම් යළි එම පදවියට පත්වීමේ ජය සැමරීම සම්බන්ධයෙන් උතුරු මහ ඇමැති සී.වී.විග්නේෂ්වරන් උතුරු සභාවට ගෙන ආ යෝජනාව හේතුවෙන් මන්‍ත්‍රීවරුන් අතර උණුසුම් තත්වයක් ඇති විය.‘ජයලලිතා ජයරාම් තමිල්නාඩුවේ මහ ඇමතිනිය විදිහට හයවන වරටත් දිවුරුම් දුන්නා ඒක අපිට විශාල සතුටක් ඇයට අපේ සුභපැතුම් එක් කරනවා. තමිල්නාඩුවට හා දෙමළ ජනතාවට ඇය කළ සේවය තමයි මේ ජයග්‍රහණයට හේතුව වුනේ ඇගේ ජයග්‍රහණය පිළිබඳව මෙරට දෙමළ ජනතාවත් සතුටට පත් වනවා‘ යැයි විග්නේෂ්වරන් කීවේය.එම ප්‍රකාශයට එක්සත් ජනතා නිදහස් සන්ධානයේ පළාත් සභා මන්ත්‍රී වී.ජයතිලක මහතා විරුද්ධ විය.‘‘අද මේ සභාවට අමතක වෙලාද පසුගියදා මේ රටට බලපාපු ව්‍යසනයෙන් සිය ගාණක් මැරිලා සිය ගාණක් අතුරුදන් වෙලා ලක්ෂ ගාණක් ජනතාව අනාථ වෙලා ඉන්නව කියලා. එහෙම තියෙද්දි මේ අල්ලපු ගෙදර ඉන්න ජයලලිතගේ ජයග්‍රහණය වෙනුවෙන් සතුටු කඳුලු හළන මේ සභාවත් ශ්‍රී ලාකිකයින් හැටියටත් දුක් වෙන්න ඕන අවස්ථාවක්. විශේෂයෙන්ම උතුරෙත් කිලිනොච්චියේත් විශාල ජනතාවකට මේක බලපෑවා. ඒකට අපි සභා වාරය ආරම්භයේදීම කරන්න ඕන ජයලලිතගේ ජයග්‍රහනය සමරන එක නෙමෙයි. ඒ ව්‍යසනය වෙනුවේ අපි සියලුදෙනා එක්ව උතුරු පළාත් සභාවෙන්ම කනගාටුව ශෝකය ප්‍රකාශ කිරීමයි‘‘ යනුවෙන් ඔහු කීවේය.පළාත් සභා සභාපති සී.වී.කේ.සිවඥානම් කියා සිටියේ ශෝකය ප්‍රකාශ හා කනගාටුව ප්‍රකාශ කිරීමට තමන් බලා පොරොත්තුවෙන් සිටි බවයි. ‘අපි සභාව ආරම්භයේදීම කරන්න ඕන මළ ගිය අය සිහි කරන එකයි. ඉන්න අය වෙනුවෙන් සතුට පළ කරන එක නෙමෙයි‘ යනුවෙන් ජයතිලක මහතා පැවසීය.දෙමළ ජාතික සන්ධානයේ මන්ත්‍රී ඇන්ටනී ජෙගනාදන් කියා සිටියේ‘‘ජයතිලක මන්ත්‍රී වරයාගේ කතාවට මාත් එකගයි පීඩාවට පත් ජනතාවට දේශීයව හා විදේශීයව අධාර පැමිණෙනවා නමුත් අපි උතුරු පළාත් සභාවේ මොකුත් කරලා නැහැ. ඒ නිසා ඒ මන්ත්‍රී වරයාගේ ප්‍රකාශය නිවැරදියි‘‘යනුවෙනි. ",
    "URL": "https://www.lankadeepa.lk/latest_news/විග්නේෂ්වරන්-ජයලලිතාගේ-ජය-සමරන්න-හදයි/1-420134",
    "Category": "latest_news"
}