{
    "Source": "www.lankadeepa.lk",
    "Timestamp": "2020 අප්‍රේල් මස 06",
    "Headline": "ටෙන්ඩර් පමාවෙන් ඖෂධ හිඟයක් එන්න පුළුවන්",
    "News Content": "විනීතා එම් ගමගේසෞඛ්‍ය අමාත්‍යංශය ඖෂධ ගෙන්වීම සදහා ටෙන්ඩර් කැඳෙව්වත් මාස පහකට ආසන්න කාලයක් තිස්සේ එකී ටෙන්ඩර් ප‍්‍රදානය නොකිරීම නිසා ඉදිරියේ දී ඖෂධ හිඟයකට මුහුණ දෙන්නට සිදුවනු ඇතැයි ඖෂධ ආනයනකරුවෝ පවසති.මේ වනවිට ඩොලරයේ වටිනාකම ද ඉහළ යමින් පවතින බැවින් තමන් ඉදිරිපත් කර ඇති ටෙන්ඩර් සදහා ඖෂධ නොගෙන්වීමට කටයුතු කරන බවට හා කලින් ගිවිසගත් මිල ගණන්වලට ඖෂධ ලබා දීමට නොහැකි  බවට අමාත්‍යංශය වෙත ලිපි භාර දීමට ද සමහර ඖෂධ ආනයන කරුවන් සූදානමින් සිටින බව ඖෂධ ආනයනකරුවෝ කියති.මේ වනවිටත් තරමක හිඟයක් පවතින ඉන්සියුලින් වැනි බහුලව අවශ්‍ය වන ඖෂධ මෙන්ම පිළිකා රෝග සදහා වන ඖෂධ ද ජීවිතාරක්ෂක ඖෂධ ද මෙවැනි තත්ත්වයක් යටතේ හිඟයක් ඇති වන බවත් සෞධ්‍ය අමාත්‍යංශයේ ක්‍ෂණික අවධානය මේ කාරණය වෙත යොමුවිය යුතු බවත් ආනයනකරුවෝ පෙන්වා දෙති.ඉකුත් දෙසැම්බරයේ සිට මේ දක්වා කැදවූ ඖෂධ ටෙන්ඩර් ප‍්‍රදාන කටයුතු ඉක්මන් නොකල හොත් මෙසේ ඖෂධ හිඟවීම නොවැලැක්විය හැකි වනු ඇතැයි ද ඔවුහු පවසති.  ",
    "URL": "https://www.lankadeepa.lk/news/ටෙන්ඩර්-පමාවෙන්-ඖෂධ-හිඟයක්-එන්න-පුළුවන්/101-569812",
    "Category": "latest_news"
}