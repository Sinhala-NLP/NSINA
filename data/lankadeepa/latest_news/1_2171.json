{
    "Source": "www.lankadeepa.lk",
    "Timestamp": "2023 අගෝස්තු මස 14",
    "Headline": "කලම්බු පිලේ තුන්වැනි ජයෙන් තරගාවලිය තවත් උණුසුම් වෙයි",
    "News Content": "(යොහාන් භාසුර)ලංකා ප්‍රීමියර් ලීග් (එල්.පී.එල්.) ක්‍රිකට් තරගාවලියේ 18 වැනි තරගය ලෙස කොළඹ ආර්. ප්‍රේමදාස ක්‍රීඩාංගණයේදී දෙවැනි තරගයේදී කලම්බු ස්ට්‍රයිකර්ස් ක්‍රීඩකයෝ ලකුණු 9 කින් බී - ලව් කැන්ඩි පිල පරාජය කරමින් තියුණු ජයක් ලැබූහ.කලම්බු පිල ලැබූ මෙම ජයග්‍රහණයත් සමඟ මෙවර එල්.පී.එල්. තරගාවලිය තව දුරටත් තියුණු විය. කලම්බු ඇතුළුව කණ්ඩායම් තුනක්ම මේ වන විට ප්‍රසාද ලකුණු 6 බැගින් ලබා සිටියි.ජයග්‍රහණය සඳහා ලකුණු 170 ක ඉලක්කය හඹාගිය බී - ලව් කැන්ඩි පිල ඕවර 20 අවසානයේ කඩුලු 8 ක් දැවී රැස්කළ හැකිවූයේ ලකුණු 160 ක් පමණි. කැන්ඩි පිල වෙනුවෙන් නායක වනිඳු හසරංග පන්දු 21 කදී හතරේ පහර 6 ක් සහ හයේ පහරක් සමගින් ලකුණු 40 ක් රැස්කළේය.පළමුව පන්දුවට පහර දුන් කලම්බු පිල වෙනුවෙන් වේගවත් ඉනිමක් ක්‍රීඩා කළ පැතුම් නිස්සංක පන්දු 38 කින් ලකුණු 51 ක් රැස්කළ අතර එයට හතරේ පහර 4 ක් සහ හයේ පහරක් ඇතුළත් විය.කලම්බු ස්ට්‍රයිකර්ස් පිල ඕවර 20 කදී කඩුලු 9 ට 169 (පැතුම් නිස්සංක 51, නිපුන් ධනංජය 40, මොහොමඩ් නවාස් 21, චාමික කරුණාරත්න 17, නුවනිඳු ප්‍රනාන්දු 15, ඇන්ජලෝ මැතිව්ස් 23/2, ඉසුරු උදාන 40/2, වනිඳු හසරංග 21/2) බී - ලව් කැන්ඩි පිල ඕවර 20 කදී කඩුලු 8 ට 160 (වනිඳු හසරංග 40, චතුරංග ද සිල්වා 16, අසීෆ් අලී 33, අෂේන් බණ්ඩාර 22, මතීෂ පතිරණ 32/2, ජෙෆ්රි වැන්ඩසේ 39/2)   ",
    "URL": "https://www.lankadeepa.lk/latest_news/කලම්බු-පිලේ-තුන්වැනි-ජයෙන්-තරගාවලිය-තවත්-උණුසුම්-වෙයි/1-638071",
    "Category": "latest_news"
}