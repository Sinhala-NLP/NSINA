{
    "Source": "www.lankadeepa.lk",
    "Timestamp": "2020 අප්‍රේල් මස 06",
    "Headline": "ස්කොට්ලන්තයේ  ප්‍රධාන වෛද්‍ය නිලධාරිනිය ඉල්ලා අස්වෙයි",
    "News Content": "තමා විසින්ම පනවන ලද නියෝග කඩකිරීම හේතුවෙන් එල්ල වූ විරෝධය ස්කොට්ලන්තයේ ප්‍රධාන වෛද්‍ය නිලධාරී වෛද්‍ය කැතරීන් කෝල්ඩර්වුඩ්ට එම ධුරයෙන් ඉල්ලා අස් වීමට සිදුව ඇත. කොරෝනා වයිරසයේ ව්‍යාප්තිය පාලනය කිරීම සඳහා පැනවූ ‘ලොක්ඩවුන්’ සීමා නොතකමින් ඇය දෙවරක් ඇයගේ පෞද්ගලික නිවහනක් වෙත ගොස් ඇත. ‘ස්කොටිෂ් සන්’ පුවත්පත ඇය නිවසට යන ඡායාරූප පළකිරීමෙන් අනතුරුව පොලිසිය ඇයට අනතුරු ඇඟවීමක් ද කර තිබූ බව බී.බී.සී. පුවත් සේවය වාර්තා කර තිබිණි. කෙසේ නමුත් ඇය දෙවැනි වරටද නිවස වෙත ගොස් ඇති අතර විපක්ෂයෙන් සහ මහජනතාවගෙන් එල්ල වූ දැඩි විරෝධය හේතුවෙන් වෛද්‍යවරියට සිය ධුරයෙන් ඉල්ලා අස්වීමට සිදුවිය. ඒ අනුව තමා කළ වරදට සමාව ඉල්ලූ ඇය ඉදිරියට ධුරයේ කටයුතු කරන බව මුලදී ප්‍රකාශ කළාය. කෙසේ නමුත් එල්ල වූ දැඩි විරෝධය හේතුවෙන් ඇයට ධුරයෙන් ඉවත් වීමට සිදු වූ අතර ඉරිදා රාත්‍රියේදී නිවේදනයක් නිකුත් කරමින් ඇය සිය ධුරයෙන් ඉල්ලා අස්වූවාය. බී.බී.සී./ද ගාඩියන් 055  ",
    "URL": "https://www.lankadeepa.lk/news/ස්කොට්ලන්තයේ--ප්‍රධාන-වෛද්‍ය-නිලධාරිනිය-ඉල්ලා-අස්වෙයි/101-569809",
    "Category": "latest_news"
}