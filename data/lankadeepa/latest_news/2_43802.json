{
    "Source": "www.lankadeepa.lk",
    "Timestamp": "2019 දෙසැම්බර් මස 13",
    "Headline": "එම්සීසී ගිවිසුම ගැන යළි සමාලෝචනයක් කරන්න රජය තීරණය කරයි",
    "News Content": "(තිළිණි ද සිල්වා )ඇමෙරිකාවේ  මිලේනියම් චැලෙන්ජ් කෝපරේෂන්  ආයතනය මඟින් ඇමෙරිකා  ඩොලර් මිලියන 480 ක් ශ්‍රී ලංකා රජයට ලබා ගැනීමට අනුමැතිය ලබා දීමේ ගිවිසුම හෙවත් එම්.සී.සී ගිවිසුම සම්බන්ධයෙන් නැවත සමාලෝචනයක් සිදු කිරීමට රජය තීරණයක් ගෙන ඇති බව නීතිපතිවරයා අද (13) ශ්‍රේෂ්ඨාධිකරණයට දැනුම් දුන්නේය.එසේම මෙම ගිවිසුමට අත්සන තැබීම සම්බන්ධයෙන් ද රජය අවසන් තීන්දුවක් ගෙන නැතැයි ද නීතිපතිවරයා වෙනුවෙන් අතිරේක සොලිසිටර් ජනරාල් ෆර්සානා ජමීල් මහත්මිය පංච පුද්ගල ශ්‍රේෂ්ඨාධිකරණ විනිසුරු මඬුල්ලට දැනුම් දුන්නේය.අතිරේක සොලිසිටර් ජනරාල්වරයා මේ බව දැනුම් දුන්නේ ඇමෙරිකාවේ  මිලේනියම් චැලෙන්ජ් කෝපරේෂන්  ආයතනය මගින් ඇමෙරිකා  ඩොලර් මිලියන 480 ක මුදලක් ශ්‍රී ලංකා රජයට ලබා ගැනීමට අනුමැතිය ලබා දීමේ ගිවිසුම අත්සන් කිරීම තුළින් ආණ්ඩුක‍්‍රම ව්‍යවස්ථාවේ ප‍්‍රතිපාදන උල්ලංඝණය වන බව ප‍්‍රකාශ කරන ලෙසද , එම ගිවිසුම ක‍්‍රියාත්මක කිරීම වළක්වාලන අතුරු නියෝගයක් නිකුත් කරන ලෙසද ඉල්ලා ගොනු කළ මූලික අයිතිවාසිකම් පෙත්සම අද (13) සළකා බලමිනි.මෙම පෙත්සම් බුවනෙක අළුවිහාරේ, එල්.ටී.බී.දෙහිදෙණිය, මුර්දු ප‍්‍රනාන්දු, එස්.තුරෙයිරාජා සහ ගාමිණී අමරසේකර යන පංච පුද්ගල ශ්‍රේෂ්ඨාධිකරණ විනිසුරු මඬුල්ල හමුවේ මෙම පෙත්සම කැඳවිණි.එම කරුණු දැක්වීම පිළිගත පංච පුද්ගල විනිසුරු මඬුල්ල පෙත්සම් සළකා බැලීම ලබන මාර්තු 25 වැනිදා තෙක් කල් තබන ලදී.අගුළුගල්ලේ සිරි ජිනානන්ද හිමි, රජයේ වෛද්‍ය නිලධාරීන්ගේ සංගමයේ ලේකම් වෛද්‍ය අනුරුද්ධ පාදෙනිය, නීතීඥ දර්ශන වේරදූවගේ මහත්වරුන් වෙන වෙනම ගොනු කරනු ලැබූ මෙම පෙත්සම් හි  වගඋත්තරකරුවන් ලෙස නීතිපති, ආරක්ෂක අමාත්‍යවරයා වශයෙන් ජනාධිපති මෛත‍්‍රීපාල සිරිසේන මහතා,අග‍්‍රාමාත්‍ය රනිල් වික‍්‍රමසිංහ, විදේශ අමාත්‍ය තිලක් මාරපන සහ මුදල් අමාත්‍ය මංගල සමරවීර යන මහත්වරුන් නම් කරනු ලැබ සිටිති.   ",
    "URL": "https://www.lankadeepa.lk/news/එම්සීසී-ගිවිසුම-ගැන-යළි-සමාලෝචනයක්-කරන්න-රජය-තීරණය-කරයි/101-562195",
    "Category": "latest_news"
}