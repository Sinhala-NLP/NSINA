{
    "Source": "www.lankadeepa.lk",
    "Timestamp": "2021 සැප්තැම්බර් මස 20",
    "Headline": "මත්තලට අලුතින් එන ජාත්‍යන්තර ගුවන් සේවාවලට සහන පැකේජයක්",
    "News Content": "( තිළිණි ද සිල්වා )මත්තල රාජපක්ෂ ජාත්‍යන්තර ගුවන් තොටුපොළේ කාලසටහන් ගත ගුවන් මෙහෙයුම් ආරම්භ කරන  ගුවන් සමාගම් සදහා විශේෂ සහන පැකේජයක් ක්‍රියාත්මක කිරීමට යෝජනා වී ඇතැයි  සංචාරක ඇමති ප්‍රසන්න රණතුංග මහතා අද (20)  පැවසීය. ඒ අනුව මෙතෙක් මත්තල ගුවන්තොටුපළට ගුවන් මෙහෙයුම් සිදු නොකළ ජාත්‍යන්තර ගුවන් සමාගම් එම ගුවන් තොටුපළට මෙහෙයුම් ආරම්භ කරන දින සිට වසර දෙකක කාලයක් සදහා ඩොලර් 60 ක ගුවන්තොටුපළ විගමන බද්ධ අය නොකිරීමට යෝජනා කර ඇතැයි සංචාරක අමාත්‍යවරයා සදහන් කරයි..ගුවන් යානා ගොඩ බැසීම් හා නැවතුම් ගාස්තු සදහා ද සහන ලබාදීම යටතේ  මත්තල ගුවන් තොටුපළ වෙත මෙහෙයුම් ආරම්භ කරන දිනයේ සිට වසර හතරක් දක්වා එම ගාස්තු සදහා වට්ටම් ලබාදිමට නියමිත යැයි ද අමාත්‍ය ප්‍රසන්න රණතුංග මහතා කීය.ඒ අනුව පළමු වසර සදහා සියයට  100 කින් ද, දෙවන වසරේදී සියයට  75කින් ද, තුන්වන වසරේදී සියයට 5 ක් ද, සිව්වෙනි වසරේදී සියයට 25ක්ද ගුවන් යානා ගොඩ බැස්සවීම් හා නැවතුම් ගාස්තු නිදහස් කෙරෙන බවද හෙතෙම කීවේය.ඒසේම සතියකට අවම වශයෙන් එක් කාලසටහන්ගත ගුවන් ගමනක්වත් මත්තල ගුවන් තොටුපළ සදහා ක්‍රියාත්මක කිරීමට කිසියම් ගුවන් සමාගමක් ගිවිසුමකට එළඹෙන්නේ නම් කටුනායක බණ්ඩාරනායක ජාත්‍යන්තර ගුවන් තොටුපළෙහි පළමු වර්ෂයේ මෙහෙයුම් වල ගුවන්යානා ගොඩබැසීම් හා නැවතුම් ගාස්තු සදහා සියටට 50 ක වට්ටමක් ලබාදීම කෙරෙහි ද අවධානය යොමුව ඇති බවද සංචාරක අමාත්‍යවරයා කීය.කොවිඩ් 19 වසංගතය ගෝලීය ගුවන් ප්‍රවාහන කර්මාන්තයට ද සැලකිය යුතු අන්දමින් බලපෑ ඇති හෙයින් මත්තල ගුවන් තොටුපළ සදහා නව ගුවන් සේවා ආරම්භ කිරීමට කැමති ගුවන් සමාගම් ඉලක්ක කර ගනිමින් මෙම සහන පැකේජය ක්‍රියාත්මක කිරීමට සැලසුම් කළේ බවත්, ඒ අනුව මීට අදාළ කැබිනට් පත්‍රිකාවක් කැබිනට් මණ්ඩල අනුමැතියට ඉදිරිපත් කිරීමට කටයුතු යොදා ඇති බවත් ඇමතිවරයා වැඩිදුරටත් පෙන්වා දෙයි  ",
    "URL": "https://www.lankadeepa.lk/latest_news/මත්තලට-අලුතින්-එන-ජාත්‍යන්තර-ගුවන්-සේවාවලට-සහන-පැකේජයක්/1-599390",
    "Category": "latest_news"
}