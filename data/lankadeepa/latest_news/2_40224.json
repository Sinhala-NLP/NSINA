{
    "Source": "www.lankadeepa.lk",
    "Timestamp": "2020 අප්‍රේල් මස 01",
    "Headline": "කොරෝනා ආසාදිතයෙකු සිටි හෝටලයක සේවකයන් 2 ක් රෝහල් ගතකෙරේ",
    "News Content": "(අනීෂා මානගේ)කොවිඩ් - 19 වයිරසය ආසාදිත සංචාරක මගපෙන්වන්නකු නවාතැන්ගත් බව කියන තංගල්ල ගොයම්බොක්කේ සංචාරක හෝටලයක සේවකයන් දෙදෙනකු සැකසහිත රෝග ලක්ෂණ හේතුවෙන් අද (1) රෝහල්ගත කළ බව තංගල්ල සෞඛ්‍ය වෛද්‍ය නිලධාරී ජගත් ගජධීර මහතා පවසයි.විදේශික සංචාරකයන් පිරිසක් සමඟ තංගල්ලට පැමිණි බව කියන මෙම මගපෙන්වන්නා ඉකුත් 15,16 සහ 17 යන දිනවල දී තංගල්ල ගොයම්බොක්ක ප්‍රදේශයේ සංචාරක හෝටලයක රැ﻿ඳි සිටි බවට අනාවරණය වී ඇතැයි තංගල්ල සෞඛ්‍ය වෛද්‍ය නිලධාරී කාර්යාලය කියයි.  කොළඹ ප්‍රදේශයේ පදිංචි මොහුගේ  සෞඛ්‍ය තත්ත්වය යහපත් නොවීම හේතුවෙන් රෝහල්ගත කිරීමෙන් අනතුරුව ඊයේ (31) කොවිඩ්-19 ආසාදනය වී ඇතැයි සෞඛ්‍ය අංශ තහවුරු කරගෙන තිබිණ.මෙම මගපෙන්වන්නා නවාතැන්ගත් සංචාරක හෝටලය ඊයේ (31) දින සිට තාවකාලිකව වසා දැමීමට තංගල්ල සෞඛ්‍ය වෛද්‍ය නිලධාරී කාර්යාලයේ නිලධාරීන් පියවර ගත් අතර එම හෝටලය විෂබීජහරණය කිරීම අද (1) සිදුකෙරිණි.මෙම හෝටලයේ සේවකයන් දෙදෙනකු අද (1) දින වන විට සැක සහිත රෝග ලක්ෂණ පෙන්නුම් කිරීම හේතුවෙන් හම්බන්තොට මහ රෝහලට ඇතුළත් කිරීමට පියවර ගත් බව වෛද්‍ය ජගත් ගජධීර මහතා පැවසීය.   ",
    "URL": "https://www.lankadeepa.lk/latest_news/කොරෝනා-ආසාදිතයෙකු-සිටි-හෝටලයක-සේවකයන්-2-ක්-රෝහල්-ගතකෙරේ/1-569437",
    "Category": "latest_news"
}