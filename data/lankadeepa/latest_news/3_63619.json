{
    "Source": "www.lankadeepa.lk",
    "Timestamp": "2017 නොවැම්බර් මස 05",
    "Headline": "අෂ්රොෆ් මරණය ගැන වාර්තාව අතුරුදන්",
    "News Content": "මුස්ලිම් කොංග්‍රසයේ නිර්මාතෘ හා එහි ආරම්භක නායක එම්.එච්.එම් අෂ්රොෆ් මහතා ගුවන් අනතුරකින් ජීවිතක්ෂයට පත්වීමේ සිද්ධිය සොයා බැලීම සඳහා පත් කළ ජනාධිපති කොමිෂන් සභා වාර්තාව අතුරුදන් වී තිබේ. ඉකුත් 2000 වසරේදී අෂ්රොෆ් මහතා ගමන් කළ හෙලිකොප්ටර් යානය කඩා වැටීමෙන් ඒ මහතා සමඟ ගමන් කළ 14 දෙනකු ජීවිතක්ෂයට පත් වූ සිදුවීම සම්බන්ධයෙන් විවිධ ආරංචි සමාජයේ පැතිර ගිය අතර ඒ සම්බන්ධයෙන් සොයා බැලීම එවකට ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය ජනාධිපති කොමිෂන් සභාවක් පත් කළාය.  විනිසුරු එල්.කේ.ජී වීරසේකර මහතාගේ සභාපතිත්වයෙන් යුත් එම කොමිෂන් සභාව කරුණු විමර්ශනය කර සකස් කළ වාර්තාව හිටපු ජනාධිපති මහින්ද රාජපක්ෂ මහතාට බාර දී තිබිණ.  2007 වසරේ ජනවාරි පළමු වැනිදා ජනාධිපති ලේකම් කාර්යාලය අදාළ වාර්තාව ජාතික ලේඛනාරක්ෂකාගාරයට යවා ඇති අතර එහිදි එම කොමිෂන් සභා වාර්තාව අස්ථානගත වී ඇති බවට එහි බලධාරීන් ඉකුත් දා තොරතුරු දැනගැනීමේ කොමිෂන් සභාවට දැනුම් දී තිබේ.  හිටපු සමූපකාර හා අභ්‍යන්තර වෙළෙඳ කටයුතු නියෝජ්‍ය අමාත්‍ය බෂීර් සේගු දාවුද් මහතා තොරතුරු දැනගැනීමේ පනත යටතේ අෆ්රොෆ් මහතාගේ මරණය සම්බන්ධයෙන් වන ජනාධිපති කොමිෂන් සභා වාර්තාවේ පිටපතක් ලබාදෙන ලෙසට ජනාධිපති ලේකම් කාර්යාලයෙන් ඉල්ලීමක් කර තිබූ අතර ඉකුත් දා ජනාධිපති ලේකම් කාර්යාලය එම ඉල්ලීම ප්‍රතික්ෂේප කර තිබිණ.   ඉන් අනතුරුව නියෝජ්‍ය අමාත්‍යවරයා ඒ සම්බන්ධයෙන් තොරතුරු දැනගැනීමේ කොමිසමට අභියාචනයක් ඉදිරිපත් කර තිබූ අතර කොමිසමේ සභාපති මහින්ද ගම්මන්පිල, කොමිෂන් සභාවේ සාමාජිකයන් වන කිෂාලි පින්තු ජයවර්ධන, සෙල්වි තිරුචන්ද්‍රන් සහ එස්.ජී පුංචිහේවා යන මහත්ම මහත්මීන් ඉදිරියේ අදාළ අභියාචනය සැලකිල්ලට ගෙන තිබේ.  පාර්ලිමේන්තු ලේකම් කාර්යාලයේ අතිරේක ලේකම්වරයා (නීති) කොමිෂන් සභාව ඉදිරියේ කරුණු දක්වා ඇත. එහිදි ජාතික ලේඛනාරක්ෂකාගාරයේ අදාළ වාර්තාව ඉල්ලා ඇති අතර අදාළ වාර්තාව අස්ථානගත වී ඇති බව අනාවරණය වී තිබේ.  ජනාධිපති ලේකම් කාර්යාලය අදාළ වාර්තාව ජාතික ලේඛනාරක්ෂකාගාරයට යවා ඇත්තේ 2007 වසරේ ජනවාරි 1 වැනිදා බව තවදුරටත් අනාවරණය වී තිබේ. මේ අනුව මේ සම්බන්ධයෙන් තවදුරටත් තොරතුරු විමසීම සඳහා තොරතුරු කොමිෂන් සභාව ජාතික ලේඛනාරක්ෂකාගාරයේ අදාළ නිලධාරියාට කොමිසම හමුවේ පෙනි සිටින්නැයිද නියෝග කර තිබේ.    සන්ඬේ ටයිම්ස් ඇසුරිනි 055  ",
    "URL": "https://www.lankadeepa.lk/latest_news/අෂ්රොෆ්-මරණය-ගැන-වාර්තාව-අතුරුදන්/1-519860",
    "Category": "latest_news"
}