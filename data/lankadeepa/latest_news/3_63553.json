{
    "Source": "www.lankadeepa.lk",
    "Timestamp": "2017 නොවැම්බර් මස 08",
    "Headline": "හිටපු ඇමැතිවරයකුගේ බලපෑමට බස්නාහිර සබේට වාහන 19 ක් කුලියට අරන්",
    "News Content": "(ශ්‍රී ජයවර්ධනපුර මුදිතා දයානන්ද)බස්නාහිර පළාත් සභාවට කුලී පදනම යටතේ වාහන දහනවයක් ගැනීම සඳහා කෝටි දහනවයක් ගෙවන්නට සිදුව ඇතැයි බස්නාහිර පළාත් සභා මන්ත‍්‍රී සුනිල් ජයමිණි මහතා ඊයේ (07) බස්නාහිර පළාත් සභාවේදී පැවැසීය.ජයමිණි මහතා මෙසේ පැවැසුවේ සුනිල් විජේරත්න සභාපතිවරයාගේ ප‍්‍රධානත්වයෙන් බත්තරමුල්ලඩෙන්සිල් කොබ්බෑකඩුව මාවතේ පිහිටි බස්නාහිර පළාත් සභාවේදී පැවැති පළාත් සභා රැුස්වීමේදී මහ ඇමැති ඉසුර දේවප‍්‍රිය මහතා වෙත ප‍්‍රශ්නයක් ඉදිරිපත් කරමිනි.ඊට පිළිතුරු දුන් මහ ඇමැති ඉසුර දේවප‍්‍රිය මහතා මේ වාහන ලබාගෙන තිබෙන්නේ මහා භාණ්ඩාගාරයේ චක‍්‍රලේඛයකට අනුව වන නමුත් ඒවා ලබාගත් බව තමන් දැනගත්තේ මේ ප‍්‍රශ්නය ඉදිරිපත් වූ පසුව බව කීවේය.මෙමගින් ඩබල් කැබ් රථ දාහකත්, වෑන් රථයක් හා මෝටර් රථයක් ලෙස වාහන දහනවයක් ලබාගෙන ඇති අතර ඒවායේ මාසික කුලිය කැබ් රථයකට 164,000ක්, මෝටර් රථයකට 126,000ක්ද වෑන් රථයකට 170,000ක්ද වන බවත් විධිමත් ටෙන්ඩර් පටිපාටියට මේවා ලබාගෙන ඇති නමුත් මේ ගනුදෙනුව නිසා සභාවට පාඩුවක් සිදුවන්නේද යන්න ඉදිරියේදී සොයා බැලිය යුතු බවත් ඔහු පැවැසීය.මේ වාහන වසර පහකට ලබාගෙන තිබෙන අතර වසර පහ අවසානයේ වාහනය මුල් අයිතිකරුට හිමිවන බැවින් සභාවට කෝටි දහයක පාඩුවක් සිදුවන බවත් මෙවැනි තත්ත්වයක් යටතේ වාහන ලබාගෙන තිබෙන්නේ රජයේ හිටපු ප‍්‍රබල ඇමැතිවරයකුගේ බලපෑමට බවත් සුනිල් ජයමිණි මහතා පැවැසීය.  ",
    "URL": "https://www.lankadeepa.lk/latest_news/හිටපු-ඇමැතිවරයකුගේ-බලපෑමට-බස්නාහිර-සබේට-වාහන-19-ක්-කුලියට-අරන්/1-520025",
    "Category": "latest_news"
}