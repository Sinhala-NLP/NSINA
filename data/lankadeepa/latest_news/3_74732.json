{
    "Source": "www.lankadeepa.lk",
    "Timestamp": "None  2016 ජුනි මස 22",
    "Headline": "‘ලෝක බැංකුවෙන් ණය අරං අධ්‍යක්ෂවරුන් රට යවලා‘",
    "News Content": "වතුර, විදුලිය ඇතුළු මූලික අවශතාවන් නැති පාසල් රැසක් තිබිය දී ඒවා සංවර්ධනය කරනවා වෙනුවට ලෝක බැංකුවෙන් ණය ගෙන කලාප අධ්‍යාපන අධ්‍යක්ෂවරුන් රට යැවීමේ වැඩපිළිවෙළක් ක්‍රියාත්මක කරමින් තිබෙන බව ලංකා ගුරු සංගමයේ ලේකම් ජෝසප් ස්ටාලින් මහතා අද (22) පැවසීය.මේ වන විට බස්නාහිර පළාත් කලාප අධ්‍යක්ෂවරුන් ඇතුළු නිලධාරීන් පිරිසක් තායිලන්තය හා පිලිපීනය බලා යවා ඇති බව ද, ඉදිරියේ දී උතුරු මැද සහ උතුරේ කලාප අධ්‍යක්ෂවරුන් ඇතුළු නිලධාරීන්ට යැවීමට නියමිත බව ද, එක් චාරිකාවක් සඳහා වැය කරන මුදල රුපියල් කෝටි 11ක් පමණ බව ද ස්ටාලින් මහතා කීවේය.ඔහු මේ බව පැවසුවේ කොළඹ කොටුවේ ගුරු මැදුර ශාලාවේ පැවැති මාධ්‍ය හමුවකදී අදහස් දක්වමිනි. ගුරු විදුහල්පති වෘත්තීය සමිති එකමුතුව එම මාධ්‍ය හමුව කැඳවා තිබිණි.එහි දී වැඩිදුරටත් අදහස් දැක්වූ ස්ටාලින් මහතා මෙසේ ද කීවේය.‘ශ්‍රී ලංකා විදුහල්පති සේවයේ, ශ්‍රී ලංකා අධ්‍යාපන පරිපාලන සේවයේ සහ ශ්‍රී ලංකා ගුරු අධ්‍යාපන සේවයේ දේශපාලන පළිගැනීමේ පදනම මත පත්වීම් 4800ක් ලබා දීමේ වැඩ පිළිවෙළක් ක්‍රියාත්මක වෙනවා. අපි ඊට එරෙහිව ශ්‍රේෂ්ඨාධිකරණයේ නඩුවක් ගොනු කළා. එසේ තිබිය දීත් පත්වීම් දීමේ සූදානමක් තිබෙනවා.ශ්‍රී ලංකා විදුහල්පති සේවයේ විභාගයෙන් පසු 3859 දෙනකුට පත්වීම් ලබා දුන්නා. ඔවුන් සඳහා පසුගිය මැයි නව වැනිදා සිට ජුනි 16 වැනි දා තෙක් පුහුණවක්ද ලබා දුන්නා. නමුත් තවමත් ඔවුන් ස්ථාන ගත කර නෑ. ඔවුන්ට පාසල් ලබා දී නෑ. පත්වීම් ගත්තු සමහරු ඒ නිසා කළින් හිටපු පාසල්වලම පන්ති කාමරවල ඉගැන්වීම් කටයුතු කරනවා.වැඩ බලන විදුහල්පතිවරුන් තවමත් ඉවත් කර නෑ. අධ්‍යාපන ඇමැතිවරයා විපක්ෂයේ සිටිය දී දේශපාලන පත්වීම්වලට හා වැඩ බලන විදුහල්පති වරුන් තබා ගැනීම ගැන විවේචනය කළා. නමුත් දැන් වෙන්නෙත් ඒදේම තමයි. විදුහල්පති පත්වීම් ලැබූවන්ට පාසල් ලබා නොදෙන්නේ වැඩ බලන විදුහල්පතිවරුන් සහ දේශපාලන පලිගැනීම් යැයි කියමින් පත් කරන අයට පුරප්පාඩු තබා ගන්නද කියා අපි අහනවා.ලෝක බැංකුවෙන් විශේෂ ණයක් අරගෙන කලාප අධ්‍යක්ෂවරුන් රට යවන වැඩ පිළිවෙළක් ක්‍රියාත්මක වෙනවා. එක් සවාරියක් සඳහා වියදම මිලියන 116ක් පමණ.   චෝදනා ලත් නිලධාරීන්, විනය පරීක්ෂණ පැවැත්වෙන නිලධාරීන් සහ විශ්‍රාම යන්න ආසන්න නිලධාරීනුත් එම සවාරිය ගිහින් තිබෙනවා.ආණ්ඩුව පත්වූ විගස කිව්වා දූෂණ චෝදනා ඇති විදුහල්පතිවරුන් සම්බන්ධයෙන් ක්‍රියාමාර්ග ගන්නා බව. නමුත් තවමත් එය සිදු වෙලා නෑ. චෝදනා ලත් විදුහල්පතිවරුන් තවමත් සිටිනවා. කොළඹ ආනන්ද විද්‍යාලයය සම්බන්ධයෙන් නීතිය ක්‍රියාත්මක වෙන්නේ වෙනත් ආකාරයකටයි.මේ ක්‍රියාත්මක වෙන වැඩ අනුව අපට පෙනෙන්නේ පරණ ආණ්ඩුව කරගෙන ගිය වැඩ පිළිවෙළම මේ ආණ්ඩුවත් කරගෙන යන බවයි.‘‘ යැයි ද ස්ටාලින් මහතා කීවේය.ශ්‍රී ලංකා ජාතික විදුහල්පති සංගමයේ මොහාන් පරාක්‍රම වීරසිංහ මහතා ද, ස්වාධීන අධ්‍යාපන සේවක සංගමයේ ලේකම් ජගත් ආනන්ද සිල්වා මහතා ද, පොදු ගුරු වෘත්තිකයන්ගේ සංගමයේ ලේකම් දයාරත්න පටබැඳි මහතා ද එම මාධ්‍ය සාකච්ඡාවේදී අදහස් දැක්වූහ.  ",
    "URL": "https://www.lankadeepa.lk/latest_news/‘ලෝක-බැංකුවෙන්-ණය-අරං-අධ්‍යක්ෂවරුන්-රට-යවලා‘/1-429593",
    "Category": "latest_news"
}