{
    "Source": "www.lankadeepa.lk",
    "Timestamp": "2018 ජුලි මස 20",
    "Headline": "ඕස්ට්‍රේලියානු රැකියා දෙන බව පවසා මුදල් වංචා කළ කතක් අත්අඩංගුවට",
    "News Content": "( දිල්රුක්ෂි ග්‍රේරු)ඕස්ට්‍රේලියා රැකියා ලබාදෙන බව පවසා දිවයින පුරා විවිධ පුද්ගලයින්ගෙන් රුපියල් කෝටියකට ආසන්න මුදලක් වංචාකළ කාන්තාවක් විදේශ සේවා නියුක්ති කාර්යාංශයේ විශේෂ විමර්ශන ඒකකය විසින් අත්අඩංගුවට ගෙන තිබේ.මෙසේ අත්අඩංගුවට ගෙන ඇත්තේ පනාගොඩ ප්‍රදේශයේ පදිංචි කාන්තාවකි.කාර්යාංශයේ විශේෂ විමර්ශන ඒකකයට ලැබුණ තොරතුරු මත ඕස්ට්‍රේලියානු රැකියා ලබාදෙන පවසමින් මුදල් එක් රැස් කළ මෙම කාන්තාව  බත්තරමුල්ල සුහුරුපායේ ආගමන විගමන දෙපාර්තමේන්තු පරිශ්‍රය අසලදී අත්අඩංගුවට ගෙන ඇත. අත්අඩංගුවට ගන්නා අවස්ථාවේදී මෙම සැකකාරිය රු.2,250,000 ක මුදලක් හා ගමන් බලපත්‍ර ලබා ගනිමින් සිට ඇත. මෙම වංචාවට හසු වු මාතර ප්‍රදේශයේ  පැමිණිලිකරුවකුගේ දැනුම් දීමක් මත සැකකාරිය අත්අඩංගුවටගෙන මාතර අධිකරණයට ඉදිරිපත් කර තිබේ.කාන්තාව දිවයින පුරා විවිධ පුද්ගලයින්ගෙන් රු.9,800,000කට ආසන්න මුදලක් වංචාකර ඇති බව තොරතුරු අනාවරණය වී තිබේ.සැකකාරිය මාතර මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ජූලි මස 24 වන දින තෙක් රක්ෂිත බන්ධනාගාර ගතකිරීමට නියෝග කෙරිණි.මෙම වංචාවට හසුවූ තවත් අය මේ වන විට කාර්යාංශයේ විශේෂ විමර්ශන ඒකකයට පැමිණිලි කරමින් පවතින බව විදෙස් රැකියා නියුක්ති කාර්යාංශය පවසයි.  ",
    "URL": "https://www.lankadeepa.lk/latest_news/ඕස්ට්‍රේලියානු-රැකියා-දෙන-බව-පවසා-මුදල්-වංචා-කළ-කතක්-අත්අඩංගුවට/1-533076",
    "Category": "latest_news"
}