{
    "Source": "www.lankadeepa.lk",
    "Timestamp": "2018 ජුනි මස 03",
    "Headline": "රාජ්‍ය ආයතනවල වැඩ නැති වෙබ් අඩවි ගැන සොයයි",
    "News Content": "බිඟුන් මේනක ගමගේ රාජ්‍ය ආයතනවලට අයත් යාවත්කාලීන නොවූ හා පිවිසීමට දුෂ්කර වෙබ් අඩවි හඳුනාගැනීමට වැඩපිළිවෙලක් දියත් කර ඇතැයි ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ සභාපති මහාචාර්ය රොහාන් සමරජීව මහතා ‘ලංකාදීප’ යට පැවැසීය. ජනතාවට අවශ්‍ය තොරතුරු ලබාගැනීමට වටිනා මාධ්‍යයක් වුවද ඇතැම් රාජ්‍ය ආයතන වෙබ් අඩවි නිසියාකාරව යාවත්කාලීන නොකිරීම නිසා ජනතාවට මෙන්ම ආණ්ඩුකරන ක්‍රියාවලියට ද සිදුවන්නේ අවාසියක් යැයි සමරජීව මහතා අවධාරණය කළේය. එහෙත් ජනතාව මෙම වෙබ් අඩවි සම්බන්ධයෙන් දක්වන උනන්දුව ප්‍රමාණවත් නොවන්නේ යැයි චෝදනා කළ හෙතෙම මෙම තත්ත්වය වෙනස් කරගැනීමට නම් ඔවුන් ද සැළකිය යුතු මැදිහත්වීමක් කළ යුතු යැයි ද පැවැසීය. ඒ අනුව යාවත්කාලීන නොවූ වෙබ් අඩවි හා ප්‍රශස්ත මට්ටමින් ක්‍රියාත්මක වන වෙබ් අඩවි වර්ගීකරණය කරමින් මෙම වැඩපිළිවෙලට අවශ්‍ය මූලික කටයුතු ආරම්භ කර ඇතැයි ද මහාචාර්ය සමරජීව මහතා වැඩිදුරටත් සඳහන් කළේය.    ",
    "URL": "https://www.lankadeepa.lk/latest_news/රාජ්‍ය-ආයතනවල-වැඩ-නැති-වෙබ්-අඩවි-ගැන-සොයයි/1-530216",
    "Category": "latest_news"
}