{
    "Source": "www.lankadeepa.lk",
    "Timestamp": "2019 ඔක්තෝබර් මස 25",
    "Headline": "‘‘ආණ්ඩුකාරවරු මැතිවරණ ප‍්‍රචාරයට රාජ්‍ය සම්පත් යොදා ගන්නවා‘‘",
    "News Content": "(විනීතා එම් ගමගේ)පළාත් ආණ්ඩුකාරවරුන් මැතිවරණ ප‍්‍රචාරය සඳහා එක්වෙමින් පළාත් සභා සතු රාජ්‍ය සම්පත් ඊට උපයෝගී කරගන්නා බවට මැතිරවණ ප‍්‍රචණ්ඩ ක‍්‍රියා නිරීක්ෂණ මධ්‍යස්ථානය චෝදනා කරයි.පළාත් රාජ්‍යසේවා කොමිසමේ ද භාරකාරත්වය දරමින් සමස්ත පළාතේ නියෝජිතයා ලෙස කටයුතුකරන පළාත් ආණ්ඩුකාරවරුන් ජනාධිපතිවරණ අපේක්ෂකයන් ප‍්‍රවර්ධනය කරන නියෝජිතයන් සේ කටයුතු කරමින් සිටීම දැඩි සේ අවධානයට ලක්කළ යුතු කරුණකැයි මැතිවරණ ප‍්‍රචණ්ඩ ක‍්‍රියා නිරීක්ෂණ මධ්‍යස්ථානයේ ජාතික සම්බන්ධීකාරක මංජුල ගජනායක මහතා ලංකාදීපයට අද (25) පැවසීය.බස්නාහිර,වයඹ හා දකුණු පළාත්වල ආණ්ඩුකාරවරුන් මෙසේ අපේකෂ්කයන් ප‍්‍රවර්ධනය කරන ආණ්ඩුකාරවරුන් අතර කැපී පෙනෙන බව ද ගජනායක මහතා කීය.ඔවුන් පොදුජන පෙරමුණේ අපේක්ෂකයා ප‍්‍රවර්ධනයට කටයුතු කරමින් සිටින අතර ඒ සඳහා පළාත් සභා සතු සම්පත් යොදාගන්නා බවත් තම ධූරයේ පවත්නා අභිමානය හා ගෞරවය ද පසෙක ලා දේශපාලනය කරමින් සිටින බවට හෙතෙම චෝදනා කරයි.ජනාධිපතිවරණය ප‍්‍රකාශයට පත්කිරීමෙන් පසු ගෙවී ගිය දින 36 ක කාලය තුළ මැතිවරණ ප‍්‍රචණ්ඩ ක‍්‍රියා නිරීක්ෂණ මධ්‍යස්ථානය වෙත ලද පැමිණිලි අතරින් 464  ක් තහවුරු කරගත් බවද හෙතෙම සඳහන් කළේය. වැඩිම සිද්ධීන් ප‍්‍රමාණයක් වාර්තා වී ඇත්තේ බස්නාහිර හා දකුණු පළාත් වලින් බවත් පැමිණිලි අතරින් වැඩිම ප‍්‍රමාණය එනම් 198 ක් ලැබී ඇත්තේ නව ප‍්‍රජාතන්ත‍්‍රවාදී පෙරමුණට එරෙහිව බවත් ශ්‍රී ලංකා පොදුජන පෙරමුණට එරෙහිව පැමිණිලි 186ක් වාර්තා වී ඇති බවත් එහි දී පහර දීම් හා තර්ජනය කිරීම් හා සබැඳි සිද්ධීන් 16ක් වාර්තා වී තිබීම අවධානයකට ලක්කළ යුතු එකක් බවත්ගජනායක මහතා පැවැසීය.              ",
    "URL": "https://www.lankadeepa.lk/latest_news/‘‘ආණ්ඩුකාරවරු-මැතිවරණ-ප‍්‍රචාරයට-රාජ්‍ය-සම්පත්-යොදා-ගන්නවා‘‘/1-559471",
    "Category": "latest_news"
}