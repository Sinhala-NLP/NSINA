{
    "Source": "www.lankadeepa.lk",
    "Timestamp": "2019 අප්‍රේල් මස 24",
    "Headline": "බෝම්බ පිපිරීම් ගැන හොයන්න එෆ්.බී.අයි කණ්ඩායමක් දිවයිනට",
    "News Content": "(තිළිණි ද සිල්වා) කොළඹ ඇතුළු දිවයිනේ ස්ථාන කිහිපයක පිහිටි කතෝලික දේවස්ථාන සහ හෝටල් තුළ සිදුවුණු බෝම්බ පිපිරීම් සම්බන්ධයෙන් සොයා බලමින් ශ්‍රී ලංකා ආරක්ෂක අංශවලට සහාය දීමට ඇමෙරිකාවේ ෆෙඩරල් පරීක්ෂණ කාර්යාංශය හෙවත් එෆ්.බී.අයි. පරීක්ෂකයන් කණ්ඩායමක් මෙරටට පැමිණි බව රජයේ ආරංචි මාර්ග කියා සිටී. මෙරට සිදුවුණු බෝම්බ ප‍්‍රහාර සම්බන්ධයෙන් ඇමෙරිකාවේ සහාය ලැබෙන බව අමෙරිකා ජනාධිපති ඩොනල්ඞ් ට‍්‍රම්ප් සහ එරට රාජ්‍ය ලේකම් මයික් පොම්පේ ඕ ද අගමැති රනිල් වික‍්‍රමසිංහ මහතාට දුරකතන ඇමැතුම් ලබා දුන් අතර එහිදී ශ්‍රී ලංකාව සඳහා අවශ්‍ය උදවු දීම සම්බන්ධයෙන් එකඟත්වයක් පළ කෙරුණි. එෆ්.බී.අයි. පරීක්ෂකයන් මෙරටට පැමිණියේ ඒ අනුවය. මේ අතර මෙලෙස ඇමෙරිකාවේ එෆ්.බී.අයි. පරීක්ෂක කණ්ඩායමක් මෙරටට පැමිණීම සම්බන්ධයෙන් කරුණු තහවුරු කරමින් මෙරට ඇමෙරිකා එක්සත් ජනපද තානාපති කාර්යාලයේ ප‍්‍රකාශිකා නැන්සි වැන්හෝන් මහත්මිය කියා සිටියේ එෆ්.බී.අයි. පරීක්ෂකයන් කණ්ඩායමක් ශ්‍රී ලංකා බලධාරීන් විසින් සිදු කරන පරීක්ෂණ කටයුතු සඳහා සහාය දැක්වීමට පැමිණෙන බවත් ඔවුන් පැමිණෙන දින තමන්ට තහවුරු කළ නොහැකි බවය.  ",
    "URL": "https://www.lankadeepa.lk/latest_news/බෝම්බ-පිපිරීම්-ගැන-හොයන්න-එෆ්-බී-අයි-කණ්ඩායමක්-දිවයිනට/1-549136",
    "Category": "latest_news"
}