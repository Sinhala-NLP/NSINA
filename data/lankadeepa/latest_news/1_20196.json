{
    "Source": "www.lankadeepa.lk",
    "Timestamp": "2022 ජනවාරි මස 14",
    "Headline": "බොරැල්ලේ බෝම්බය ගැන පොලිස්පතිගෙන් විශේෂ ප්‍රකාශයක්",
    "News Content": "(සුජිත් හේවාජුලිගේ )බොරැල්ල සියලු සාන්තුවරයන්ගේ දේවස්ථානයේ අත් බෝම්බයක් තැබීමේ සිද්ධිය පිටුපස කුමන්ත්‍රණයක් සිදුවී ඇත්දැයි  සොයා ගැනීමට දිගින් දිගටම විමර්ශන පවත්වන බව පොලිස්පති සී.ඩී වික්‍රමරත්න මහතා පැවැසීය.එසේම දේවස්ථානයට මෙම බෝම්බය රැගෙන ආ පුද්ගලයා හෝ පුද්ගලයන්  කවුරුන්දැයි  සහ  එය කුමන  අරමුණක් වෙනුවෙන් රැගෙන ආවා දැයි සොයා ගැනීමටද  විමර්ශන පවත්වන බව පැවසූ පොලිස්පතිවරයා  සිද්ධියේ සියලුම සැකකරුවන් තරාතිරම නොබලා නොපමාව අත්අඩංගුවට ගෙන නීතිය ක්‍රියාත්මක කරන ලෙස විමර්ශන අංශවලට දැනටමත්  නියෝග කර ඇතැයිද    ප්‍රකාශ කළේය.මේ සම්බන්ධයෙන් ලැබී ඇති විද්‍යාත්මක පරිවේශනීය  තාක්ෂණික  සහ  පුද්ගල සාක්ෂි පිළිබඳව  අදාල ක්ෂේත්‍රයන්හි විශේෂඥයන්ගේද  සහාය ලබා ගනිමින් අඛණ්ඩව විමර්ශන පවත්වන බවත්    සිද්ධිය සම්බන්ධයෙන් පුද්ගලයන් 14 දෙනෙකුගෙන්  දැනට ප්‍රකාශ සටහන් කරගෙන ඇති බවත්  වික්‍රමරත්න මහතා   පැවසුවේය.සිද්ධියේ විමර්ශන තවමත් අවසන් වී නැතැයි පැවසූ හෙතෙම  විමර්ශන සඳහා සී.සී.ටී.වී දර්ශනද   උපයෝගී කරගෙන ඇතැයි සඳහන් කළේය.කොළඹ නාරාහේන්පිට ප්‍රදේශයේ පෞද්ගලික රෝහලක  තිබී මේ ආකාරයටම බෝම්බයක් මෙයට පෙර හමුවූ බවත් මාස තුනකට ආසන්න කාලයක් පුරා පැවැත්වූ  පුළුල් විමර්ශනයකින් පසු සිද්ධියට සම්බන්ධ සියලු පුද්ගලයන් අත්අඩංගුවට ගෙන නීතිය ඉදිරියට පැමිණවීමට  කටයුතු කළ බවත් පොලිස්පතිවරයා වැඩිදුරටත් සඳහන් කළේය.  ",
    "URL": "https://www.lankadeepa.lk/latest_news/බොරැල්ලේ-බෝම්බය-ගැන-පොලිස්පතිගෙන්-විශේෂ-ප්‍රකාශයක්/1-606537",
    "Category": "latest_news"
}