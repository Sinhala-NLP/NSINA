{
    "Source": "www.lankadeepa.lk",
    "Timestamp": "2021 අගෝස්තු මස 03",
    "Headline": "ඇප දෙන්න විරුද්ධ නොවෙන්න අල්ලස් ගත් පී.සී දැලේ",
    "News Content": "(නිමන්ති රණසිංහ සහ හිරාන් ප්‍රියංකර )බාල වයස්කාර දැරියක දූෂණය කිරීමේ සිද්ධියකට අදාල සැකකරුවකුට අධිකරණයේ දී  ඇප සම්බන්ධයෙන් විරුද්ධ නොවී සිටීමට අල්ලස් වශයෙන් රුපියල් විසිපන්දාහක මුදලක් ඉල්ලා ලබාගත් බව කියන සාලියවැව පොලිසියේ අධිකරණ අංශයේ පොලිස් කොස්තාපල්වරයෙකු අල්ලස් හෝ දූෂණ විමර්ශන කොමිසන් සභාව විසින් පුත්තලම මහේස්ත්‍රාත් අධිකරණයේ වැසිකිළියක් තුළදී අද (03) අත්අඩංගුවට ගනු ලැබ තිබේ .වයස අවුරුදු දාහතරක දැරියක සිය පියා විසින් දූෂණය කරනු ලැබූ බව කියන මෙම සිද්ධියට අදාළ සැකකාර පියා ට ඇප ලබාදීම සඳහා අධිකරණයේ දී විරුද්ධ නොවී සිටීමට සැකකාර පොලිස් කොස්තාපල්වරයා අදාළ අල්ලස් මුදල ඉල්ලා ලබා ගනිමින් සිටියදී මෙලෙස අත්අඩංගුවට පත්වූ බව අල්ලස් හෝ දූෂණ විමර්ශන කොමිසන් සභාව පවසයි .මෙම සිද්ධියට අදාළ මහේස්ත්‍රාත් පරීක්ෂණය අද (03) පුත්තලම මහේස්ත්‍රාත් අධිකරණය හමුවේ කැඳවීමට නියමිතව තිබියදී සැකකාර පියා ගේ පාර්ශවයෙන් පැමිණ මෙම අල්ලස් මුදල ලබා දීමට කටයුතු කර ඇතැයි ද කොමිසම පවසයි .අල්ලස් කොමිසමට ලද පැමිණිල්ලකට අනුව එහි උපාය දූතයන් පුත්තලම මහේස්ත්‍රාත් අධිකරණයට ගොස් සැකකරුට අදාල අල්ලස් මුදල ලබා දෙන අවස්ථාවේදී එනම් එම අධිකරණයේ වැසිකිළියේදී සැකකරු අත්අඩංගුවට ගත් බව ද කොමිසම සඳහන් කරයි.සැකකරු පුත්තලම මහේස්ත්‍රාත් අධිකරණය හමුවට ඉදිරිපත් කිරීමට නියමිතව ඇත.   ",
    "URL": "https://www.lankadeepa.lk/latest_news/ඇප-දෙන්න-විරුද්ධ-නොවෙන්න-අල්ලස්-ගත්-පී-සී-දැලේ/1-596214",
    "Category": "latest_news"
}