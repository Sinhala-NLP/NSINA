{
    "Source": "www.lankadeepa.lk",
    "Timestamp": "None  2016 සැප්තැම්බර් මස 12",
    "Headline": "යුද ගැටුම් යළිත් දෝංකාර දෙයි",
    "News Content": "මෙවර ජිනීවා සැසියේදී ශ්‍රී ලංකාවේ සිදුව ඇතැයි කියන බලහත්කාරයෙන් අතුරුදන් වූවන් පිළිබඳව සහ ශ්‍රී ලංකාවේ ඉකුත් යුද ගැටුම් පැවති කාලයේදී  සිදු වී යැයි කියන මානව හිමිකම් කඩවීම් සොයා බැලීම සඳහා වත්මන් රජය ගෙන යන ප‍්‍රතිසන්ධාන හා සංහිඳියා ක‍්‍රියාවලියේ ප‍්‍රගතිය සම්බන්ධයෙන් විවිධ රාජ්‍ය නොවන සංවිධාන හා ජාත්‍යන්තර සංවිධානය එක්සත් ජාතීන්ගේ සමුළුවේදී අඟහරුවාදා (14) අදහස් දැක්වීමට නියමිත බව ජිනීවා තනාපති ආරංචි මාර්ග පවසයි.එක්සත් ජාතීන්ගේ මානව හිමිකම් කවුන්සිලයේ 33 වැනි වාර්ෂික සැසිවාරය අද (13)  ස්විට්සර්ලන්තයේ ජිනීවා නුවර දී ආරම්භවීමට නියමිතය.ලබන 30 වැනිදා තෙක් පැවැත්වෙන මෙම සැසිවාරයේ දී ශ්‍රී ලංකාව ඇතුළු මානව හිමිකම් කවුන්සිලයේ සාමාජික රටවල්  47 ක මානව හිමිකම් ප‍්‍රගතිය පිළිබඳව මහකොමසාරිස් සෙයිද් අල් හුසේන් ගේ වාර්ෂික වාර්තාව  ඉදිරිපත් කෙරෙනු ඇත. ප‍්‍රතිසන්ධානය, වගවීම හා මානව අයිතිය ප‍්‍රවර්ධනය කිරීමේ තේමාවෙන් යුතුව මානව හිමිකම් මහ කොමසාරිස්වරයා කවුන්සිලයේ සාමාජික රටවල් හමුවේ කරුණු දැක්වීමට නියමිතව ඇත.ඇමිනෙස්ටි ඉන්ටර්නැෂනල් (ජාත්‍යන්තර ක්ෂමා සංවිධානය) ඇතුළු සංවිධාන කිහිපයක් එහිදී ශ්‍රී ලංකාවට එරෙහිව අදහස් දැක්වීමට යයි. ",
    "URL": "https://www.lankadeepa.lk/latest_news/යුද-ගැටුම්-යළිත්-දෝංකාර-දෙයි/1-456861",
    "Category": "latest_news"
}