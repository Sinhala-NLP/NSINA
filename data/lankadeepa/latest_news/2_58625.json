{
    "Source": "www.lankadeepa.lk",
    "Timestamp": "2018 මාර්තු මස 22",
    "Headline": "ඇමරිකාව නාමල්ට බාධක දමයි",
    "News Content": "රුසියාවේ සංචාරයකින් පසුව තමා ඇමෙරිකාව බලා යෑමට උත්සාහ කළ අවස්ථාවේ ඇමෙරිකන් බලධාරීන් ඊට අවසර නොදුන් බව එක්සත් ජනතා නිදහස් සන්ධානයේ හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ මහතා ‘ඉන්දියන් එක්ස්ප්‍රස්‘ පුවත්පතට පවසා ඇත. නාමල් රාජපක්ෂ මහතා ඇමෙරිකාව බලා යෑමට සැරසී ඇත්තේ රුසියාවේ මොස්කව් නුවර සිටය. ඔහු මොස්කව් නුවරට ගොස් සිටියේ ඉකුත් 18 වැනිදා එරට පැවැති ජනාධිපතිවරණයේ ස්වාධීන නිරීක්ෂකයකු ලෙස කටයුතු කිරීමටය. නාමල් රාජපක්ෂ මහතා වෙනුවෙන් ඔහුගේ ප්‍රකාශකයකු ‘ඉන්දියන් එක්ස්ප්‍රස්‘ ප්‍රවෘත්ති සේවය සමග පවසා ඇත්තේ, ඇමෙරිකාවට පැමිණීමට අවසර නොදෙන බව, ඇමෙරිකා ස්වදේශ කටයුතු දෙපාර්තමේන්තුව රාජපක්ෂ මහතාට දැනුම් දුන් බවය. ඒ වනවිට නාමල් රාජපක්ෂ මහතා එමිරේට්ස් ගුවන් සේවයට අයත් ගුවන් යානයකින්, මොස්කව් සිට ඇමෙරිකාවේ හූස්ටන් බලා පිටත්ව යෑමට සූදානමින් සිට ඇත. තහනම පැනවූයේ ඇයිදැයි යන්න ඇමෙරිකා ස්වදේශ කටයුතු දෙපාර්තමේන්තුව පැහැදිලි කර නොමැති බවද නාමල් රාජපක්ෂ මහතාගේ ප්‍රකාශකයා පැවැසීය. මොස්කව් නුවර ඇමෙරිකා තානාපති කාර්යාලය හෝ කොළඹ ඇමෙරිකන් තානාපති කාර්යාලය හෝ මේ සම්බන්ධයෙන් කිසිදු පැහැදිලි කිරීමක් කර නැති බව ද වාර්තා වේ. ඇමෙරිකාවට යෑමට නාමල් රාජපක්ෂ මහතාට වීසා බලපත්‍ර තිබූ බව ද ඔහුගේ ප්‍රකාශකයා වැඩිදුරටත් පවසා ඇත. මේ සම්බන්ධයෙන් ට්විටර් ගිණුම ඔස්සේ අදහස් දක්වමින් නාමල් රාජපක්ෂ මහතා මෙසේ සටහනක් යොදා ඇත. ‘හූස්ටන් බලා යන එමිරේට්ස් ගුවන් යානයට ගොඩවීමට මට ඉඩ නොදෙන ඇමෙරිකාවේ බලධාරීන් දැනුම් දී තිබෙන බව එමිරේට්ස් සමාගමේ මොස්කව් කාර්යාලය මට දැනුම් දුන්නා. ඒ කුමන හේතුවක් නිසාදැයි තවම දැනගන්නට නෑ. මගේ නම නිසා හෝ රුසියානු ජනාධිපතිවරණයේ නිරීක්ෂකයකු ලෙස මා මෙහි පැමිණීම නිසා හෝ ඔවුන් මට මෙවැනි තහංචියක් දැමුවා වෙන්න බෑ. කොහොම වුණත් තීරණයක් ගැනීමේ පරම අයිතිය ඔවුන්ට තිඛෙනවා.‘ නාමල් රාජපක්ෂ මහතාගේ ප්‍රකාශකයා පැවසුවේ ඔහු ආපසු ශ්‍රී ලංකාව බලා පිටත්වන බවත් මේ සම්බන්ධයෙන් ඔහු එහිදී ප්‍රකාශයක් කරනු ඇති බවත්ය.  ",
    "URL": "https://www.lankadeepa.lk/latest_news/ඇමරිකාව-නාමල්ට-බාධක-දමයි/1-526101",
    "Category": "latest_news"
}