{
    "Source": "www.lankadeepa.lk",
    "Timestamp": "2018 අප්‍රේල් මස 08",
    "Headline": "ආනයනයට තහනම් ඉස්සන් තොගයක් රේගුවෙන් අල්ලයි",
    "News Content": " (ජුඩ් සමන්ත)ආනයනය කිරීම  තහනම් කරන ලෙස පුත්තලම දිස්ත්‍රික් ඉස්සන් වගා කරුවන්ගේ සංවර්ධන සංධානය විසින් ඉල්ලුම් කර තිබූ “වනමී” යනුවෙන් හදුන්වන මව් ඉස්සන් තොගයක් අද (08)  රේගු නිලධාරීන් අත්අඩංගුවට ගෙන තිබේ.මව් ඉස්සන් ජෝඩු 50 ක් අඩංගු බහාලුමක මෙම ඉස්සන් තොගය අසුරා තිබී ඇත.ඒවායේ බර කිලෝ ග්‍රෑම් 550 කි.ඇමරිකාවේ හවායි ගුවන් තොටුපලේ සිට කොරියාණු ගුවන් සමාගමකට අයත් යානයකින් මෙම මව් ඉස්සන් තොගය මෙරටට ගෙනවිත් ඇත.08 වැනිදා අලුයම 4.30 ට එම ගුවන් යානය මෙරටට පැමිණ ඇත.“වනමී” නමින් හදුන්වන මෙම ඉස්සන් මෙරටට ගෙන්වීම තුළින් භයානක රෝග පැතිර යා හැකි බවට ඇතමුන් තුළ මතයක් ඇති වී ඇත.කිසිදු නීරෝධායන කටයුත්තකින් තොරව මෙම මව් ඉස්සන් තොගය මෙරටට ගෙනවිත් වෙන්නප්පුව - නයිනමඩම ප්‍රදේශයේ පිහිටි ඉස්සන් අභිජනනාගාරයකදී පැටවුන් බිහි කිරීමට කටයුතු යොදා ඇති බව පුත්තලම දිස්ත්‍රික් ඉස්සන් වගා සංවර්ධන සංවිධානයේ සභාපති කමල් පුෂ්පකුමාර මහතා හලාවත කොට්ඨාස බාර පොලිස් අධිකාරීවරයාට පැමිණිළි කර ඇත.ඒ අනුව පොලීසිය විසින් කරන ලද දැනුම් දීමක් මත මව් ඉස්සන් ඇතුළත් බහාලුම තම බාරයට ගෙන පරීක්ෂා කිරීමට රේගු නිලධාරීන් කටයුතු කර තිබේ.පොලිස් ආරක්ෂාව යටතේ අදාල බහාලුම වෙන්නප්පුව - නයිනමඩමේ පිහිටි ඉස්සන් අභිජනනාගාරය වෙත ගෙනවිත් ඇත.  ",
    "URL": "https://www.lankadeepa.lk/latest_news/ආනයනයට-තහනම්-ඉස්සන්-තොගයක්-රේගුවෙන්-අල්ලයි/1-527124",
    "Category": "latest_news"
}