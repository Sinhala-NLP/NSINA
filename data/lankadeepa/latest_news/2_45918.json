{
    "Source": "www.lankadeepa.lk",
    "Timestamp": "2019 සැප්තැම්බර් මස 06",
    "Headline": "අගමැති ලේකම් පැය 5 ක් ජනපති කොමිසම හමුවේ සාක්කි දෙයි",
    "News Content": "(තිළිණි ද සිල්වා)කෘෂිකර්ම අමාත්‍යාංශය පවත්වා ගෙන යාම සඳහා බත්තරමුල්ලේ ඩී.පී.ජේ ගොඩනැගිල්ල ලබා ගැනීම සඳහා වන ගිවිසුම් අත්සන් කිරීමට කෝටි 103 ක් පමණ වැය වී ඇති බවත් එම ගොඩනැගිල්ල සඳහා භාණ්ඩ ගැනීමට තවත් කෝටි 46 ක් වැය කළ බවත් මෙසේ වියදම් කළ මුදලින් එම ගොඩනැගිල්ල මිළදී ගැනීමට වුවත් පුළුවන් කමක් තිබුණේ යැයි අග‍්‍රාමාත්‍ය ලේකම් සමන් ඒකනායක මහතා අද (06) ජනාධිපති පරීක්ෂණ කොමිසම හමුවේ සාක්කි දෙමින් කියා සිටියේය.කෘෂිකර්ම අමාත්‍යාංශය රුපියල් මිලියන 24 .6 ක මාසික කුලියට බත්තරමුල්ල පිහිටි ඩී.පී.ජයසිංහ ගොඩනැගිල්ලට රැගෙන යාමෙන් රජයට පාඩු සිදුව ඇතැයි කියමින් එම ජනාධිපති කොමිසම හමුවේ ගොනු කල පැමිණිල්ල සම්බන්ධයෙන් පැය 5 ක් පුරා සාක්කි ලබා දෙමින් හෙතෙම මේ බව පැවසීය.අදාළ ගොඩනැගිල්ල කෘෂිකර්ම අමාත්‍යාංශයට ලබා ගෙන වසර එකහමාරක් පමණ හිස්ව තබා ගැනීමත්  එම කාලයට කුලිය ගෙවීමත් එම අමාත්‍යාංශ නිලධාරීන්ගේ අකාර්යක්ෂමතාව මත සිදුව ඇති බවත් කියා සිටි අග‍්‍රාමාත්‍ය ලේකම්වරයා එම ගොඩනැගිල්ල කෘෂිකර්ම අමාත්‍යාංශයට ලබා ගැනීමට කැබිනට් පත‍්‍රිකාව ඉදිරිපත් කළ එවකට කෘෂිකර්ම ඇමතිවරයා වූ දුමින්ද දිසානායක මහතා පෞද්ගලිකව ගොස් පරීක්ෂා කර බලා ඇති බව  කැබිනට් පත‍්‍රිකාවේ සඳහන් වුවද ගොඩනැගිල්ලේ අඩුපාඩු අමාත්‍යවරයාද දැක නැති බව හෙතෙම ජනාධිපති කොමිසම හමුවේ සාක්කි දෙමින් පිළිගත්තේය.අග‍්‍රමාත්‍ය ලේකම්වරයා වැඩිදුරටත් කොමිසම හමුවේ සාක්කි දෙමින් ප‍්‍රකාශ කර සිටියේ පාර්ලිමේන්තු ආංශික අධීක්ෂණ කාරක සභා 17 ක් සඳහා කාර්යාල ඉඩකඩ ලබා ගැනීමට කෘෂීකර්ම අමාත්‍යාංශය පවත්වා ගෙන ගිය ගොවිජන මන්දිරය ලබා ගැනීමට අවශ්‍ය වූ බවත් එය ඉතා හදිසි අවශ්‍යතාවයක් නිසා කෘෂීකර්ම අමාත්‍යාශයට සුදුසු තැනක් සෙවීමේ අවශ්‍යතාවය යටතේ ඩී.පී.ජේ ගොඩනැගිල්ල මිලඳී ගත් බවය.එලෙස ලබා ගත් එම ගොඩනැගිල්ල සඳහා අනුමත නීත්‍යානුකූල ගොඩනැගිලි සැලැස්ම නීත්‍යානුකූල අනුකූලතා සහතිකය හෝ එම ඉඩම සඳහා නඩුවක් පවතින බවක් තමන් නොදන්නා බවද අග‍්‍රමාත්‍ය ලේකම්වරයා කොමිසම හමුවේ වැඩිදුරටත් ප‍්‍රකාශ කර ඇත.රාජ්‍ය කාර්යාලයක් බදු ක‍්‍රමයකට ලබා ගන්නා විට අනිවාර්යයෙන්ම නීතිපති වෙත බදුගිවිසුම් ඉදිරිපත් කළා නම්  සියලූ තොරතුරු හෙළි කර ගත හැකි වන බවත්  අදාළ පෙළපත් සටහන් ආදිය එමඟින් පැහැදිලි වන බවත් හෙතෙම කොමිසමට කීය.කෙසේ වුවද කෘෂිකර්ම අමාත්‍යාංශය සඳහා කලින් යෝජනා වූ සුහුරුපාය නව ගොඩනැගිල්ලේ හිස්ව තිබූ 14 ‐ 18 යන මහල් ලබා ගත්තේ නම් අදාළ ගොඩනැගිල්ලට ගෙවූ රුපියල් බිලියන ගණනක රාජ්‍ය මුදල් ඉතිරිවන බව අග‍්‍රාමාත්‍ය ලේකම්වරයා කොමිසමේ දී පිළිගෙන ඇත.ගොඩනැගිල්ලේ විවිධ අඩුපාඩු තිබියදී විශාල මුදලක් වැය කර ලබා ගැනීම සුදුසු නොවන බවත් බදුගිවිසුම් අත්සන් කිරීමට පෙර මෙම ගොඩනැගිල්ලේ තත්ත්වය නිසි ලෙස පරීක්ෂා කළා නම් එය ආපසු අමාත්‍ය මණ්ඩලයට වාර්තා කළ යුතුව තිබූ බවද හෙතෙම කොමිසම හමුවේ කියා සිටියේය.මෙහිදී කොමිසමේ සභාපති  හිටපු ශ්‍රේෂ්ඨාධිකරණ විනිසුරු උපාලි අබේරත්න මහතා මුල් අවස්ථාවේ කැබිනට් පත‍්‍රිකාවකින් සුහුරු පායේ ගොඩනැගිලි කීපයක් ගැනීමට අගමැති යෝජනා කළත් පසුව එම තීරණය වෙනස්කර අගමැතිවරායම දුමින්ද දිසානායක ඇමතිවරයාට අදාළ ගොඩනැගිල්ල ලබා ගැනීමට උපදෙස් දී ඇති බව දුමින්ද දිසානායක මහතා ඉදිරිපත් කළ කැබිනට් පත‍්‍රිකාවේ සඳහන් ඇති බවත් එවැනි පරස්පර් මත දෙකක සිටීමෙන් අගමැතිවරයාද මෙම සිද්ධියේ වගකිව යුත්තෙක් නේද යැයි කොමිසමේ සභාපතිවරයා ඔහුගෙන් විමසා සිටයේය.එහිදී සාක්කිකාර අගමැති ලේකම්වරයා කියා සිටියේ එම පැහැදිලි කර ගැනීම සඳහා අගමැතිවරයා ගෙන් විමසා බැලිය යුතු බවය.අග‍්‍රාමාත්‍ය ලේකම්වරයා පුරා පැය 5ක් පමණ කාලයක් කොමිසම හමුවේ සාක්කි ලබා දෙන ලදී.මෙම පැමිණිලලේ වැඩිදුර විභාගය ලබන 10 වැනිදා යළි කැඳවන අතර එදින හිටපු කෘෂිකර්ම අමාත්‍ය සහ පාර්ලිමේන්තු මන්ත‍්‍රී දුමින්ද දිසානායක මහතා සාක්කි දීමට නියමිතය.    ",
    "URL": "https://www.lankadeepa.lk/latest_news/අගමැති-ලේකම්-පැය-5-ක්-ජනපති-කොමිසම-හමුවේ-සාක්කි-දෙයි/1-556560",
    "Category": "latest_news"
}