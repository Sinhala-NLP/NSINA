{
    "Source": "www.lankadeepa.lk",
    "Timestamp": "2020 මැයි මස 13",
    "Headline": "සහරාන්ගේ දේශන ඇසූ දරුවන් දෙදෙනකුගෙන් රහස් ප්‍රකාශයක්",
    "News Content": "(*** නිමන්ති රණසිංහ)පාස්කු ඉරිදා ප්‍රහාරයේ මහමොළකරු වූ ජාතික තවුහිද් ජමාද් සංවිධානයේ නායක මොහොමඩ් සහ්රාන් නමැත්තා ඇතුළු මරාගෙන මැරුණු බෝම්බකරුවන් පැවැත්වූ අන්තවාදී දේශනවලට සහභාගී වූ බව කියන බාලවයස්කාර දරුවෝ දෙදෙනෙක් කොළඹ කොටුව මහේස්ත්‍රාත් රංග දිසානායක මහතා ඉදිරියේ  රහස් ප්‍රකාශයක් දුන්හ.අපරාධ නඩු විධාන සංග්‍රහ පනතේ 127 වගන්ති ප්‍රකාරව මෙම බාලවයස්කාර දරුවෝ දෙදෙනා මහේස්ත්‍රාත්වරයාගේ නිලමැදිරියේදී එලෙස සිය රහස් ප්‍රකාශය දුන්හ.පුත්තලම ප්‍රදේශයේ මද්‍රසා පාසලක ඉගෙනුම ලැබූ බව කියන මෙම දරුවෝ දෙදෙනා වයස අවුරුදු 16ත් 17ත් අතර වයසේ පසුවෙති.  පාස්කු ඉරිදා ප්‍රහාර මාලාව සම්බන්ධයෙන්  කොළඹ කොටුව මහේස්ත්‍රාත් අධිකරණයේ පවතින සිනමන්ග්‍රෑන්ඩ් නඩු කටයුත්තට අදාළව අපරාධ පරීක්ෂණ දෙපාර්තමේන්තුව ඊයේ (12) මෝසමක් ගොනු කරමින් මෙම දරුවන් දෙදෙනා අධිකරණය හමුවට ඉදිරිපත් කළේය.පාස්කු ඉරිදා ප්‍රහාරයේ මහමොළකරු සහ්රාන් හෂීම් ඇතුළු කණ්ඩායම අනාථ දරුවන්ට අවි පුහුණුව දී ඔවුන් මරාගෙන මැරෙන ප්‍රහාරයකට යොදා ගැනීමේ සැලසුමක් පිළිබඳව අපරාධ පරීක්ෂණ දෙපාර්තමේන්තුව කරුණු අනාවරණය කරගත්තේ ඉකුත් දිනකදීය.සහ්රාන් හෂීම් ගේ සොහොයුරා වූ අම්පාර සයින්දමරුදු ප්‍රදේශයේ දී මියගිය මොහොමඩ් රිල්වාන් පුත්තලමේ පිහිටි මද්‍රසා පාසලට පැමිණ එහි සිටි අනාථ දරුවන්ට ගිනි අවි සහ අත්බෝම්බ පරිහරණය කිරීමට උගන්වා ඇති බවට ද අපරාධ පරීක්ෂණ දෙපාර්තමේන්තුව කරුණු අනාවරණය කරගෙන තිබිණි. කොළඹ ප්‍රදේශයේ පදිංචිව සිටි දෙමාපියන් භාරකරුවන් අහිමි දරුවන් 25 දෙනකු පමණ පිරිසක් කල්පිටිය මදුරන්කුලම ප්‍රදේශයේ පිහිටි පුහුණු කඳවුරක භාරකරුවකු විසින් එහි රැගෙන ගොස් පුහුණු කිරීම සඳහා බාර දෙන ලද බවට ද අපරාධ පරීක්ෂණ දෙපාර්තමේන්තුව කරුණු හෙළිකරගෙන තිබිණි.මෙම මද්‍රසා පාසලේ විදුහල්පති ඇතුළු පිරිසකගෙන් කරන ලද ප්‍රශ්න කිරීම් හමුවේදී මෙම කරුණු අනාවරණය කරගෙන ඇතැයි ද අපරාධ පරීක්ෂණ දෙපාර්තමේන්තුව පවසයි.  මෙම දරුවන් සඳහා සියලු වියදම් දරා ඇත්තේ පාස්කු ඉරිදා ප්‍රහාරයට අදාළව මේ වනවිට අපරාධ පරීක්ෂණ දෙපාර්තමේන්තුව තුළ රඳවා ගෙන ප්‍රශ්න කිරීම් සිදුකරනු ලබන නීතිඥ හිජාස් හිස්බුල්ලා නමැත්තා සභාපතිත්වය දරන “සේව් ද පර්ල්” නමැති රාජ්‍ය නොවන සංවිධානයෙන් බවට ද මේ වනවිට කරුණු අනාවරණය වී ඇතැයි එම දෙපාර්තමේන්තුව සඳහන් කරයි.  ",
    "URL": "https://www.lankadeepa.lk/latest_news/සහරාන්ගේ-දේශන-ඇසූ-දරුවන්-දෙදෙනකුගෙන්-රහස්-ප්‍රකාශයක්/1-571836",
    "Category": "latest_news"
}