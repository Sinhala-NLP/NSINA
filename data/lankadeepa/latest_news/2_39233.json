{
    "Source": "www.lankadeepa.lk",
    "Timestamp": "2020 අප්‍රේල් මස 26",
    "Headline": "පකිස්තානයේ වෛද්‍යවරුන් හෙද කාර්ය මණ්ඩලය ඇතුළු සෞඛ්‍ය සේවකයින් 150 කොරෝනා",
    "News Content": "පාකිස්තානයේ වෛද්‍යවරුන්, හෙදියන් ඇතුළු වෛද්‍ය කාර්යමණ්ඩල ඇතුළු සෞඛ්‍ය සේවකයන් 150කට වැඩි පිරිසකට කොරෝනා වයිරසය ආසාදනය වී ඇතැයි එරට පන්ජාබ් ප්‍රාන්තයේ තරුණ වෛද්‍යවරුන්ගේ සංගමය සඳහන් කරයි.මෙම තත්ත්වයත් සමඟ කොරෝනා රෝගීන්ට ප්‍රතිකාර කරන ඉදිරිපෙළ සිටින රෝහල් කාර්යමණ්ඩලවලට ප්‍රමාණවත් පෞද්ගලික ආරක්ෂණ උපකරණ කට්ටල දෙන්නැයි ඉල්ලමින් පාකිස්තානයේ වෛද්‍යවරු සහ හෙදියෝ පනහකට ආසන්න පිරිසක් උපවාසයක් ආරම්භ කර ඇත.කොරෝනා වයිරසයෙන් පාකිස්තානයේ වැඩිම බලපෑමක් එල්ල වී ඇත්තේ පන්ජාබ් පළාතටය.ආරක්ෂිත මුඛ ආවරණ, අත්ආවරණ ආදී සෞඛ්‍යාරක්ෂිත උපකරණවල දැඩි හිඟයක් මතුව ඇතැයි පාකිස්තානයේ වෛද්‍යවරු ඇතුළු සෞඛ්‍ය සේවකයෝ සති ගණනක සිට චෝදනා නඟති. වෛද්‍ය සහ සෞඛ්‍යාරක්ෂිත උපකරණ ප්‍රමාණවත් නැතැයි කී වෛද්‍යවරුන් 50 දෙනකු පොලිස් අත්අඩංගුවට පත්ව ඇතැයි ද පාකිස්තානයේ ක්වෙටා නගරයෙන් මේ මස මුලදී වාර්තා විය. සෞඛ්‍යාරක්ෂිත උපකරණ ඉල්ලමින් පැවැති විරෝධතාවයේදී ඇතැම් වෛද්‍යවරු පොලිසියෙන් පහර කෑහ.පාකිස්තානයේ අසල්වැසි රට වන ඉන්දියාවෙන් එවැනි පුවත් වාර්තා වූ අතර වෛද්‍යවරුන් පහර කෑමට හිංසා හා පීඩාවලට ලැබුණු බව ද ඉන්දියාවෙන් වාර්තා විය.කොරෝනා වයිරසය හේතුවෙන් පාකිස්තානයේ වෛද්‍යවරුන් හා හෙදියන් මියගොස් ඇතැයි ද වාර්තා වේ. මෑතකදී වෛද්‍ය වෘත්තිය ඇරැඹු 26 හැවිරිදි වෛද්‍යවරයකු ඉකුත් දිනෙක කොරෝනා වයිරසයෙන් මියගිය බව පාකිස්තානයේ නිලධාරියෙක් ප්‍රංශ පුවත් සේවයට පැවැසීය.පාකිස්තාන රජයට අයත් රෝහලක විශේෂඥ වෛද්‍යවරයකු ද කොරෝනා වයිරසයෙන් මියගොස් ඇතැයි සෙනසුරාදා වාර්තා විය.වෛද්‍යවරු උපවාසයේ යෙදුණ ද ඔවුන්ගේ වැඩමුරයේදී වෛද්‍ය වෘත්තියේ නිරත වෙති. සිය සේවා මුරය අවසන් වූ පසු වෛද්‍යවරු පාකිස්තානයේ ලාහෝර් අගනුවර පිහිටි සෞඛ්‍ය අමාත්‍යාංශ කාර්යාල ඉදිරියට පැමිණ විරෝධතාවයෙහි නිරත වෙති.‘‘ආණ්ඩුව අපේ ඉල්ලීම්වලට කන්දෙනතුරු මෙය නවත්වන්නේ නැහැ. ආණ්ඩුව දිගින් දිගටම අපේ ඉල්ලීම් නොසලකා හැරියා’’ යැයි වෛද්‍ය සල්මාන් හසීබ් පැවැසීය.සල්මාන් හසීබ් යනු පන්ජාබ් පළාතේ ‘ග්‍රෑන්ඩ් හෙල්ත් එලායන්ස්’ සංවිධානයේ ප්‍රධානියා ය. අප්‍රේල් 16 වැනිදා සිට තමන් ආහාර ගෙන නැතැයි ද හෙතෙම කීය.‘‘වයිරසය සමඟ ගැටෙන්නේ අපි. අපි කොරෝනා රෝගීන්ට ප්‍රතිකාර කරනවා. ඉදිරිපෙළ සිටින්නේ අපි. අපි ආරක්ෂා නොවුණොත් සමස්ත ජනගහනයම අවදානමේ’’ යැයි හෙතෙම කීය.‘ග්‍රෑන්ඩ් හෙල්ත් එලායන්ස්’ සංවිධානයේ වෛද්‍යවරුන් සහ හෙදියන් 30 දෙනකු උපවාසයට එක්ව සිටින බවත් වෛද්‍ය කාර්යමණ්ඩලවල 200කට අධික පිරිසක් දිනපතා විරෝධතාවලට එක්වන බවත් හෙතෙම කීය. පන්ජාබ් ප්‍රාන්තයේ සහ පාකිස්තානයේ අනෙකුත් ප්‍රදේශවල සෞඛ්‍ය වෘත්තීය සමිති ද මෙම උපවාසයට සහාය දක්වයි. ඒ.එෆ්.පී. 055    ",
    "URL": "https://www.lankadeepa.lk/latest_news/පකිස්තානයේ-වෛද්‍යවරුන්-හෙද-කාර්ය-මණ්ඩලය-ඇතුළු-සෞඛ්‍ය-සේවකයින්-150-කොරෝනා/1-570962",
    "Category": "latest_news"
}