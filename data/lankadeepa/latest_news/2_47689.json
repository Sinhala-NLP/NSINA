{
    "Source": "www.lankadeepa.lk",
    "Timestamp": "2019 ජුනි මස 17",
    "Headline": "රතන හිමියෝ ෂරියා විශ්වවිද්‍යාලයේ තොරතුරු ඉල්ලති",
    "News Content": "(ඩයනා උදයංගනී)            මඩකලපුවේ ඉදිකෙරෙන පෞද්ගලික විශ්වවිද්‍යාලය සම්බන්ධයෙන් තොරතුරු දැනගැනීමේ පනත යටතේ තොරතුරු ඉල්ලා පාර්ලිමේන්තු මන්ත‍්‍රී අතුරලියේ රතන හිමි ඇතුළු භික්‍ෂූන් වහන්සේලා පිරිසක් උසස් අධ්‍යාපන අමාත්‍යාංශය වෙත අද (17) ගොස් ලිපියක් භාරදුන්හ.            උන්වහන්සේලා මෙම තොරතුරු ලබාගැනීම සඳහා පළමුව විශ්වවිද්‍යාල ප‍්‍රතිපාදන කොමිෂන් සභාවට පැමිණි අතර පෞද්ගලික විශ්වවිද්‍යාල සම්බන්ධ තොරතුරු තමන් සතුව නොමැති බැවින් උසස් අධ්‍යාපන අමාත්‍යාංශයට ගොස් විමසන්නැයි විශ්වවිද්‍යාල ප‍්‍රතිපාදන කොමිසම දැනුම් දී තිබිණි.             ඉන් අනතුරුව රතන හිමි ප‍්‍රමුඛ භික්‍ෂූන් වහන්සේලා උසස් අධ්‍යාපන අමාත්‍යාංශයට ගොස් එහි අතිරේක ලේකම්වරයෙකු වෙත තොරතුරු ඉල්ලීමේ ලිපිය භාර දී තිබේ.            පෞද්ගලික විශ්වවිද්‍යාල පිළිබඳ කටයුතු සිදුකිරීම සඳහා උසස් අධ්‍යාපන අමාත්‍යාංශය යටතේ වෙනම අංශයක් කෝට්ටේ ප‍්‍රදේශයේ පිහිටුවා ඇති බව එම අතිරේක ලේකම්වරයා උන්වහන්සේලා වෙත දැනුම් දී ඇති අතර ඒ අනුව හෙට (18) උදෑසන එම අංශයටද ගොස් තොරතුරු ඉල්ලීමට බලාපොරොත්තු වන බව රතන හිමියෝ කීහ.             දැනට විශ්වවිද්‍යාල ප‍්‍රතිපාදන කොමිසම යටතේ ක‍්‍රියාත්මක වන රජයේ විශ්වවිද්‍යාලවලට අමතරව මඩකලපුව ප‍්‍රදේශයේ පෞද්ගලික විශ්වවිද්‍යාලයක් ආරම්භ කිරීමට අනුමැතිය දී තිබේද, එසේනම් අනුමැතිය ඉල්ලුම් කළ පුද්ගලයා හා ආයතනය, එම විශ්වවිද්‍යාලයේ නම, ඒ වෙත භූමිය ලබාගෙන ඇති ආකාරය, මුදල් සම්පාදනය කරගන්නා ආකාරය සහ එයට දැනට ලැබී ඇති මුදල, විශ්වවිද්‍යාලයේ පාලන ව්‍යුහය හා එයට ප‍්‍රධානීන් පත්කරන ආකාරය, එහි ස්ථාපිත කෙරෙන පීඨ සංඛ්‍යාව සහ ලබාදීමට යෝජිත උපාධි, විභාග පැවැත්වෙන ආකාරය ආදී තොරතුරු රැසක් රතන හිමියන් ඉල්ලා තිබිණි.            ජාතික සංඝ සම්මේලනයේ සභාපති රජවත්තේ වප්ප අනුනාහිමි, ලේකම් කට්ටකඩුවේ සුමනරතන හිමි ඇතුළු භික්‍ෂූන් වහන්සේලා පිරිසක් මෙම අවස්ථාවට එක්ව සිටියහ.(ඡායාරූප - ළහිරු හර්ෂණ)  ",
    "URL": "https://www.lankadeepa.lk/news/රතන-හිමියෝ-ෂරියා-විශ්වවිද්‍යාලයේ-තොරතුරු-ඉල්ලති/101-552127",
    "Category": "latest_news"
}