{
    "Source": "www.lankadeepa.lk",
    "Timestamp": "2017 සැප්තැම්බර් මස 30",
    "Headline": "මානව හිමිකම් නියෝජිතයන්  රෝහින්ග්‍යා වරුන්ගෙන් ඈත්කර තබති",
    "News Content": "මියන්මාරයේ සිටින එක්සත් ජාතීන්ගේ නියෝජිතයන් රොහින්ග්‍යාවරුන්ගේ අර්බුදය සම්බන්ධයෙන් මියන්මාර ආණ්ඩුව සමඟ සාකච්ඡා කිරීම වළක්වාලීමට කටයුතු කළ බව එම සංවිධානයේ අභ්‍යන්තර ආරංචි මාර්ග වාර්තා කරයි.ඒ සම්බන්ධයෙන් ආධාර සපයන ප්‍රජාවගෙන් සහ එක්සත් ජාතීන්ගේ සංවිධාන අභ්‍යන්තරයෙන් බී.බී.සී පුවත්සේවයට තොරතුරු ලැබී තිබේ. මානව හිමිකම් නියෝජිතයන් රොහින්ග්‍යාවරුන් ජීවත්වන ප්‍රදේශවල සංචාරය කිරීම වැළැක්වීමට මියන්මාරයේ සිටින එක්සත් ජාතීන්ගේ ප්‍රධානියා කටයුතු කළ බව ද එක්සත් ජාතීන්ගේ සංවිධානයේ හිටපු නියෝජිතයකු පවසා තිබේ.කෙසේ නමුත් මියන්මාරයේ සිටින එක්සත් ජාතීන්ගේ ප්‍රධානියා මෙය ප්‍රතික්ෂේප කර තිබේ.වසර ගණනක් තිස්සේ පවතින රොහින්ග්‍යා අර්බුදය අලුත් වූයේ ඉකුත් අගෝස්තු 25 වැනිදාය. එතැන් පටන් එක්සත් ජාතීන්ගේ සංවිධානය රොහින්ග්‍යාවරුන්ට ආධාර සපයමින් මියන්මාර ආණ්ඩුව විවේචනය කරමින් ඒ සම්බන්ධයෙන් අවධානයෙන් කටයුතු කළේය.මීට සිව්වසරකට පෙර මියන්මාරයේ එක්සත් ජාතීන්ගේ කාර්යාලයේ ප්‍රධානියා වශයෙන් කටයුතු කර තිබෙන්නේ කැනේඩියානු ජාතික රෙනාටා ලොක් ඩැසලීන්ය. ඇය පසුගිය ජූනි මාසයේදී එම තනතුරෙන් ඉවත් කර තිබේ. ඇය තනතුරෙන් ඉවත් කර තිබෙන්නේ මානව හිමිකම් ආරක්ෂා කිරීම සම්බන්ධයෙන් ප්‍රමුඛත්වය නොදී කටයුතු කිරීම හේතුවෙනි.එක්සත් ජාතීන්ගේ සංවිධානය සහ ජාත්‍යන්තර ප්‍රජාව මීට පෙර නිසි ක්‍රියාමාර්ග ගත්තා නම් රොහින්ග්‍යා අර්බුදය මෙතරම් දිග්ගැස්සෙන්නේ නැතැයි ද විදෙස් පුවත් සේවා, මානව හිමිකම් ක්‍රියාකාරීහූ ඇතුළු පිරිස් පෙන්වාදෙති.(ඒ.එෆ්.පී/රොයිටර්-055)  ",
    "URL": "https://www.lankadeepa.lk/latest_news/මානව-හිමිකම්-නියෝජිතයන්--රෝහින්ග්‍යා-වරුන්ගෙන්-ඈත්කර-තබති/1-518424",
    "Category": "latest_news"
}