{
    "Source": "www.lankadeepa.lk",
    "Timestamp": "2019 මාර්තු මස 05",
    "Headline": "කොකේන් තොගයක් සමඟ බොලීවියානු ජාතිකයෙකු අත්අඩංගුවට",
    "News Content": "(ටී.කේ.ජී.කපිල )රුපියල් හත් කෝටි පනස් ලක්ෂයක් වටිනා කොකේන් මත්ද්‍රව්‍ය කිලෝ ග්‍රෑම් පහක් නීතිවිරෝධී ලෙස ශ්‍රී ලංකාවට රැගෙන පැමිණි බොලීවියානු ජාතිකයෙකු අද (5) කටුනායක ගුවන් තොටුපළේ දී රේගු මත්ද්‍රව්‍ය පාලන අංශයේ නිලධාරීන් විසින් අත්අඩංගුවට ගත් බව රේගු මාධ්‍ය ප්‍රකාශක සුනිල් ජයරත්න මහතා පැවසීය .ඔහු බ්‍රසීලයෙන් මෙම කොකේන් තොගය රැගෙන ඉතියෝපියාව හරහාඉන්දියාවට පැමිණ ඉන්දියාවේ නවදිල්ලි නුවර සිට පැමිණි ඉන්දීය ගුවන් සේවයට අයත් ඒ.අයි.- 281 දරන ගුවන් යානයෙන් කටුනායක ගුවන් තොටුපළ වෙත පැමිණ තිබේ.මොහු ලංකාවට පැමිණි පළමු අවස්ථාව මෙය බව රේගුව සිදුකළ මූලික පරීක්ෂණ වලදී අනාවරණය වී තිබේ .ඔහු විසින් රැගෙන ආ ගමන් මලු දෙකක සූක්ෂම ලෙස මෙම කොකේන් තොගය සඟවා  තිබූ බව රේගු මාධ්‍ය ප්‍රකාශකවරයා පැවැසීය.  ",
    "URL": "https://www.lankadeepa.lk/latest_news/කොකේන්-තොගයක්-සමඟ-බොලීවියානු-ජාතිකයෙකු-අත්අඩංගුවට/1-546765",
    "Category": "latest_news"
}