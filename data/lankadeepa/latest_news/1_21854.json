{
    "Source": "www.lankadeepa.lk",
    "Timestamp": "2021 නොවැම්බර් මස 29",
    "Headline": "වෛද්‍ය සමන් වීරසිංහට රුසියාවෙන් සම්මානයක්",
    "News Content": "(ඩයනා උදයංගනී)අග්‍රාමාත්‍ය මහින්ද රාජපක්ෂ මහතාගේ උපදේශක, රුසියාවේ හිටපු ශ්‍රී ලංකා තානාපති, ශ්‍රී ලංකා - රුසියානු මිත්‍රත්ව සංගමයේ ප්‍රධාන ලේකම් වෛද්‍ය සමන් වීරසිංහ මහතාට රුසියානු සමූහාණ්ඩුවේ විදේශ කටයුතු අමාත්‍යාංශය මගින් සුවිශේෂී  සම්මානයක් ලබා දී ඇත.රුසියාව සහ ශ්‍රී ලංකාව අතර මිත්‍ර සබඳතා වර්ධනය කිරීම සඳහා වසර ගණනාවක් තුළ සිදුකල කාර්‍යභාර්‍ය අගයමින්  පිරිනැමුණු මෙම සම්මානය එරට විදේශ අමාත්‍යංශයේදී, ඉකුත් 25 වැනිදා වෛද්‍ය සමන් වීරසිංහ මහතාට පිරිනැමිණි.ඒ රුසියානු සමූහාණ්ඩුවේ විදේශ කටයුතු අමාත්‍යාංශ සම්මේලනයේ  පාර්ලිමේන්තු සහ මහජන සංගම් විෂයයන් සබඳතා පිළිබඳ දෙපාර්තමේන්තුවේ අධ්‍යක්ෂ සෙමෝන් ග්‍රිගෝරියෙව් මහතා අතිනි.   රුසියානු සමූහාණ්ඩුව හා විදේශීය රාජ්‍ය සමග ද්වීපාර්ශික සම්බන්ධතා සහ සහයෝගිතාවය වර්ධනය කිරීමට එරට විදේශ අමාත්‍යංශය හා ක්‍රියාකාරීව සම්බන්ධ වී කටයුතු කරන එරට හා විදේශීය පුරවැසියන් වෙනුවෙන්  'ජාත්‍යන්තර සහයෝගිතාවය හා සම්බන්ධීකරණය' වෙනුවෙන් මෙම සම්මාන පිරිනැමේ. මෙවර ශ්‍රී ලංකාව නියෝජනය කරමින් මෙම සම්මානය ලබා ගැනීමේ භාග්‍යය සමන් වීරසිංහ මහතාට හිමිවිය. ඔහු 2015 සිට 2018 වසර දක්වා කාලයේදී , රුසියාවේ ශ්‍රී ලංකා තානාපතිවරයා ලෙස කටයුතු කළේය. \"රුසියානු සමූහාන්ඩුවේ වීරයා\" සම්මානයෙන් පිදුම් ලද අභය්‍යාවකාශගාමී වැලේරී තකාරෙව් මහතාද රුසියානු විදේශ අමාත්‍යංශය මගින් ලබාදුන් මෙම සුවිශේෂී සම්මානයෙන් පිදුම් ලැබීය. මීට පෙර, ස්ලෝවේනියාව, ඉන්දියාව, ප්‍රංශය, බල්ගේරියාව යනාදී රටවලින් තෝරාගත් පුරවැසියන් සඳහා මෙම සම්මානය පිරිනැමිණි.ඒ මිනිසුන් අතර සාමය, මිත්‍රත්වය සහ සහයෝගීතාව ආරක්ෂා කිරීම සඳහා ඔවුන් ලබාදෙන  සැලකිය යුතු දායකත්වය වෙනුවෙනි. රුසියානු විදේශ අමාත්‍යංශයේ නිලධාරීන්, තානාපතිවරුන්, රුසියාවේ කීර්තිමත් පුද්ගලයන්, ඉහළ රාජ්‍ය නිලධාරීන්, රුසියානු හා විදෙස් මාධ්‍ය නිලධාරීන් ඇතුළු පිරිසක් මෙම අවස්ථාවට එක්ව සිටියහ.  ",
    "URL": "https://www.lankadeepa.lk/latest_news/වෛද්‍ය-සමන්-වීරසිංහට-රුසියාවෙන්-සම්මානයක්/1-603878",
    "Category": "latest_news"
}