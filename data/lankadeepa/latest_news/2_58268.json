{
    "Source": "www.lankadeepa.lk",
    "Timestamp": "2018 අප්‍රේල් මස 05",
    "Headline": "ලෙස්ටර් ජේම්ස් පීරිස්ට මසකට ලක්ෂ 5ක දීමනාවක්",
    "News Content": "ඩයනා උදයංගනී ජාත්‍යන්තර කීර්තියට පත් ප‍්‍රවීණ සිනමාවේදී ආචාර්ය ලෙස්ටර් ජේම්ස් පීරිස් මහතාගේ ප‍්‍රතිකාර කටයුතු සහ අනෙකුත් වියදම් වෙනුවෙන් මසකට රුපියල් ලක්‍ෂ 5 බැගින් ලබාදීමට ජනාධිපති මෛත්‍රීපාල සිරිසේන මහතා පියවර ගෙන තිබේ. ආචාර්ය ලෙස්ටර් ජේම්ස් පීරිස් මහතාගේ 99 වන ජන්ම දිනය අදට යෙදී තිබූ අතර, තිඹිරිගස්යායේ පිහිටි ඒ මහතාගේ නිවස වෙත  ගිය ජනාධිපති මෛත‍්‍රීපාල සිරිසේන මහතා ඔහු වෙත සිය සුබපැතුම් පිරිනැමූ අතර එහිදී එතුමා වෙත මේ බව දැනුම් දුන්නේය. දේශීය සිනමාව අන්තර්ජාතික කීර්තියට පත් කිරීමට සිය නිර්මාණ දායකත්වය සැපයූ ජ්‍යෙෂ්ඨතම ලාංකේය සිනමාකරුවා වන ආචාර්ය ලෙස්ටර් ජේම්ස් පීරිස් මහතා ඉටු කළ මෙහෙවර අගයමින් ඒ මහතාගේ වෛද්‍ය ප‍්‍රතිකාර කටයුතු ඇතුළු සෙසු වියදම් සදහා විශේෂ මාසික දීමනාවක් ලබාදීමට ජනාධිපතිවරයා පසුගියදා කැබිනට් අනුමැතිය ද ලබා ගත්තේය. යුග මෙහෙවරක් ඉටුකළ යුග පුරුෂයෙකුට පමණක් පිරිනැමෙන මෙම විශේෂ මාසික දීමනාවට අදාළ ලිපි ලේඛන සහ ඊට අදාළ පළමු චෙක්පත ද මෙහිදී ජනාධිපතිවරයා පිරිනැමීය.           නීතිය හා සාමය අමැති රංජිත් මද්දුමබණ්ඩාර, ආචාර්ය සෝමරත්න දිසානායක, රේනුකා බාලසූරිය යන මහත්ම මහත්මීහු ඇතුළු පිරිසක් ද   මෙම අවස්ථාවට එක්ව සිටියහ.   ",
    "URL": "https://www.lankadeepa.lk/latest_news/ලෙස්ටර්-ජේම්ස්-පීරිස්ට-මසකට-ලක්ෂ-5ක-දීමනාවක්/1-527027",
    "Category": "latest_news"
}