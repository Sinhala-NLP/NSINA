{
    "Source": "www.lankadeepa.lk",
    "Timestamp": "None  2015 නොවැම්බර් මස 03",
    "Headline": "නෙත් වගේ පොත් සිත් පුරා පෙරළන නෞකාව කොළඹ ඇවිත්",
    "News Content": "ජාත්‍යන්තර පොත් රැසක් සමග ලෝක ප්‍රසිද්ධ ‘ලෝගෝස් හෝප්‘ නෞකාව මේ දිනවල ශ්‍රී ලංකාවට පැමිණ ඇත. කොළඹ වරායේ නැංගුරම් ලා ඇති නැවට ගොස් ශ්‍රී ලාංකිකයෝද එහි ඇති පොත් බලමින් හා නැවේද සංචාරය කරමින් අපූරු අත්දැකීම් ලබති.ඔක්තෝබර් 22 වැනිදා ශ්‍රී ලංකාවට පැමිණි ලෝගෝස් හෝප් නැව නොවැම්බර් 12 වැනිදා තෙක් ශ්‍රී ලංකාවේ නවතා තිබේ. 2013 වසරේදී අවසන් වරට මෙරටට පැමිණි මෙම නැව ඉදිරි වසර 8 තුළ ශ්‍රී ලංකාවට පැමිණෙන අවසාන වතාව මෙය බව සංවිධායකයෝ කියති.රුපියල් 100 ක් වැනි මුදලකට නැවට ඇතුළුවී හිතේ හැටියට පොත්පත් තෝරා ගැනීමට මෙන්ම කුඩා දරුවන්ට විනෝද වීමටද අවස්ථාව ලබාදී ඇත.මෙම නැව මෙරට රසිකයන් වෙනුවෙන් ඉරිදා අඟහරුවාදා දිනවල පස්වරු 1 සිට පස්වරු 7 දක්වාත් බදාදා හා සෙනසුරාදා දිනවල පෙරවරු 10 සිට පස්වරු 7 දක්වාත් විවෘතව තැබේ.ලෝක ප්‍රසිද්ධ නවකතා, අධ්‍යාපනික, ආගමික, සූපවේදී, ළමා ග්‍රන්ථ රැසක් එහි දැකිය හැකිය. අඩු මුදලකට එම කෘතීන් මිලට ගැනීමේ හැකියාවද ලබාදී ඇතැයි සංවිධායකයෝ කියති.යන එන්නන්ට සුව පහසු සේවාවක් සපයා ඇති මෙම නෞකාවේ කාර්ය මණ්ඩලය වෙනුවෙන් ලොව පුරා විවිධ රටවල් 65 කට අයත් සාමාජිකයෝ බොහෝ පිරිසක් ස්වේච්ඡාවෙන් තම සේවය ලබාදීමට කැපවී සිටිති. ආපන ශාලාවක්ද මෙහි ඇති අතර වයස අවුරුදු 12 ට අඩු කුඩා දරුවන්ට හා අවුරුදු 65 ට වැඩි පිරිසට නොමිලේ ඇතුළුවීමේ අවසරයද ලබාදී ඇත.       ",
    "URL": "https://www.lankadeepa.lk/latest_news/නෙත්-වගේ-පොත්-සිත්-පුරා-පෙරළන-නෞකාව-කොළඹ-ඇවිත්/1-358549",
    "Category": "latest_news"
}