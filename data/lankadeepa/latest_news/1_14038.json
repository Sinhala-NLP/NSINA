{
    "Source": "www.lankadeepa.lk",
    "Timestamp": "2022 ජුලි මස 10",
    "Headline": "ජනපති මැදුරේ තිබූ මුදල් තොගයක් අරගලකරුවෝ පොලිසිය බාර දෙති",
    "News Content": "(නිමන්ති රණසිංහ සහ ඉන්දිකා රාමනායක)අරගලය පැවති අවස්ථාවේදී ජනපති මන්දිරයේ තිබූ රුපියල් එක්කෝටි හැත්තෑ අට ලක්ෂ පනස් දහසක මුදලක් විශ්වවිද්‍යාල සිසුන් විසින් භාර දෙනු ලැබ ඇතැයි පොලිසිය පවසයි.ජනාධිපති මන්දිරයේ අල්මාරියක තිබූ එම මුදල විශ්වවිද්‍යාල සිසුන් විසින් ඒ අවස්ථාවේදී පොලිස් විශේෂ කාර්ය බලකා නිලධාරියෙකුට ලබා දෙනු ලැබ ඇති අතර, පසුව එය කොටුව පොලිසියේ ස්ථානාධිපතිවරයාට භාරදී ඇතැයිද පොලිසිය සඳහන් කරයි.අරගලකරුවන් ජනාධිපති මන්දිරයට ඇතුළු වූ අවස්ථාවේ දී විශ්වවිද්‍යාලයේ සිසුන් අදාළ මුදල සිය භාරයට ගෙන එම මුදල් ගණන් කිරීමෙන් පසු වීඩියෝ ගත කර අදාළ මුදල පොලිසියට භාරදී තිබිණ.මෙම මුදල සම්බන්ධයෙන් කොළඹ කොටුව මහේස්ත්‍රාත් අධිකරණයට කරුණු වාර්තා කිරීමට නියමිතව ඇතැයි ද කොටුව පොලිසිය පවසයි.   ",
    "URL": "https://www.lankadeepa.lk/latest_news/ජනපති-මැදුරේ-තිබූ-මුදල්-තොගයක්-අරගලකරුවෝ-පොලිසිය-බාර-දෙති/1-616159",
    "Category": "latest_news"
}