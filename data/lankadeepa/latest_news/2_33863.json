{
    "Source": "www.lankadeepa.lk",
    "Timestamp": "2021 පෙබරවාරි මස 23",
    "Headline": "ආනවිළුන්දාවේ කඩොලාන පැළ ගැලවූ තිදෙනෙකු දැලේ",
    "News Content": " (එච්. චන්දන)ආනවිළුන්දාව රම්සා අභය භූමිය තුළ රෝපණය කරන ලද කඩොලාන පැල 1000 කට ආසන්න ප්‍රමාණයක් ගලවා දැමීමේ සිද්ධිය සම්බන්ධයෙන්  තිදෙනෙකු අත්අඩංගුවට ගත් බව ආරච්චිකට්ටුව පොලීසිය පවසයි.වන ජීවී දෙපාර්තමේන්තුවේ ආනවිළුන්දාව රැම්සා අභය භූමිය භාරව සිටින වන සත්ත්ව අඩවි සහකාර ඩබ්ලිව්.එල්.පී.බුද්ධික උපනන්ද මහතා විසින් ඉකුත්  22 වැනිදා සවස ආරච්චිකට්ටුව පොලීසිය  කරණ ලද පැමිණිල්ලකට අදාලව කරණ ලද මූලික විමර්ෂණවලින් අනතුරුව මෙම අත්අඩගුවට ගැනීම සිදු කර තිබේ. ආරච්චිකට්ටුව - මුතුපන්තිය පදිංචි ධීවරයින් තිදෙනකු අද(23) වැනිදා අළුයම 1.00 ට පමණ ආරච්චිකට්ටුව  පොලීසිය විසින්අත්අඩංගුවට ගෙන  ඇත. 2001 අගෝස්තු මස 03 වැනි දින තෙත් බිම් පිළිබදව වන ජාත්‍යන්තර සම්මුතිය (රම්සා සම්මුතිය) යටතේ ජාත්‍යන්තර වැදගත්කමක් ඇති තෙත් බිමක් ලෙස ආනවිළුන්දාව අභය භූමිය  නම් කර එය මේ දක්වා ආරක්ෂා කගෙන ඒමට වන ජීවී නිලධාරින් කටයතු කර තිබේ.හෙක්ටයාර් 1397 ක විශාලත්වයකින් යුත් මෙම අභය භූමිය සහිත කලාපය තුල වැව් පහක් දක්නට ලැබේ. ආනවිළුන්දාව අභය භූමිය ප්‍රකාශයට පත් කිරීමට පෙර එම ප්‍රදේශයේ කොටසක ඉස්සන් ගොවිපල රැසක් පවත්වා ගෙන ගොස් ඇති අතර පසු කලක අභය භූමිය ප්‍රකාශයට පත් කිරීමෙන් අනතුරුව එම ඉස්සන් ගොවිපල පවත්වා ගෙන යාම අතහැර දමා ඇත.එසේ අතහැර දමා ඇති ඉස්සන් කොටු සහිත භූමියක් තුළ නැවත කඩොලාන පැල රෝපනය කිරීමට වන ජීවී දෙපාර්තමේන්තුව කටයුතු කරන ලදි.එම වැඩ සටහනට අනුව ලෝක තෙත් බිම් දින ජාතික උත්සවය මෙවර ආනවිළුන්දාව රම්සා අභය භූමිය තුළදී සිදු කරන ලදි. වන සත්ත්ව අඩවි සහකාර ඩබ්ලිව්.එල්.පී.බුද්ධික උපනන්ද මහතා ආරච්චිකට්ටුව පොලීසිය හමුවේ කර ඇති පැමිණිල්ලේ සදහන් ඉකුත් 19 වැනිදා තමන් රම්සා අභය භූමියේ අළුතින් කඩොලාන පැළ රෝපනය කරන ලද ප්‍රදේශයට ගිය බවත්,තෙත් බිම් දිනයදා රෝපනය කළ පැළ එදිනද දක්නට ලැබුණ බවත් , යලි 22 වැනිදා තමන් එම ප්‍රදේශයට ගිය අවස්ථාවේ පැළ ගලවා ඇති ආකාරයක් දක්නට ලැබුණු බවත්,ඒ අනුව 20 හෝ 21 දින පැළ ගලවා දැමීම සිදු කරන්නට ඇති බවට තමන් විශ්වාස කරන්නේ යැයිද  ඒ මහතා පොලිසීයට කරණ ලද පැමිණිල්ලේ සදහන් වේ.   ",
    "URL": "https://www.lankadeepa.lk/latest_news/ආනවිළුන්දාවේ-කඩොලාන-පැළ-ගැලවූ-තිදෙනෙකු-දැලේ/1-586476",
    "Category": "latest_news"
}