{
    "Source": "www.lankadeepa.lk",
    "Timestamp": "2019 මාර්තු මස 18",
    "Headline": "රාගම රෝහලේ හදිසි ප්‍රතිකාර ඒකකය බාගෙට වැඩ",
    "News Content": "(බිඟුන් මේනක ගමගේ)  රාගම ශික්ෂණ රෝහලේ හදිසි ප්‍රතිකාර ඒකකය මාස දෙකක් තිස්සේ සවස 4.00න් පසුව වසා දමා ඇතැයි ද මේ නිසා රෝගී ජීවිත රැසක් අවදානමට ලක්ව ඇතැයි ද නිදහස් සෞඛ්‍ය සේවයක් සඳහා ජනතා ව්‍යාපාරයේ කැඳවුම්කරු වෛද්‍ය නිලාන් ප්‍රනාන්දු මහතා ‘ලංකාදීප’යට පැවසීය.  හදිසි ප්‍රතිකාර ඒකකය නව ගොඩනැගිල්ලකට ගෙනයාමෙන් පසුව ඊට අවශ්‍ය ඉඩකඩ හා කාර්ය මණ්ඩලයක් නොමැතිවීමෙන් මෙම තත්ත්වය උද්ගතව ඇතැයි ද වෛද්‍ය ප්‍රනාන්දු මහතා කීය.  හදිසි ප්‍රතිකාර ඒකකයක් යනු 24පැයේම සේවාව ලබා දිය යුතු ප්‍රතිකාර ඒකකයක් වුවද සවස 4.00න් පසුව වසා දැමීම නිසා හදිසි ප්‍රතිකාර සඳහා රෝහලට ඇතුළත් කෙරෙන රෝගීන්ට  මූලික වෛද්‍ය පරීක්ෂණ නොකරම වාට්ටුවලට යොමුකිරීමට සිදුව ඇතැයි ද ඒ මහතා කීය.   මේ තත්ත්වය නිසා හදවත් රෝගීන් වැනි පිරිස්වල ජීවිත දැඩි අවදානමකට හෙළා ඇතැයි ද වෛද්‍ය ප්‍රනාන්දු මහතා චෝදනා කළේය.  වෛද්‍යවරුන් දොළොස් දෙනෙකුගේ පමණ සේවය අවශ්‍ය වුවත් රාගම රෝහලේ හදිසි ප්‍රතිකාර ඒකකයේ දැනට සේවය කරන්නේ වෛද්‍යවරුන් තිදෙනකු යැයි ද ප්‍රනාන්දු මහතා අවධාරණය කළේය.  හදිසි ප්‍රතිකාර ඒකකයේ කාර්ය මණ්ඩලයේ සේවය කළ බොහෝ වෛද්‍යවරුන් සේවා මාරු ලබා වෙනත් රෝහල්වල රාජකාරිවලට වාර්තා කළේ යැයි ද ඉන්පසුව හදිසි ප්‍රතිකාර ඒකකයේ වැඩි කාර්යභාරයක් ඉටුකරනු ලැබුවේ සීමාවාසික වෛද්‍යවරුන් විසින් යැයි ද වෛද්‍ය ප්‍රනාන්දු මහතා සඳහන් කළේය. සෞඛ්‍ය සේවය පුද්ගලීකරණයට නම් රෝහල් පරිපාලනය බිඳවැට්ටිය යුතු යැයි ද එනිසා මෙය නිදහස් සෞඛ්‍ය සේවය කෙරෙහි පොදු ජනතාව කලකිරවීමට කරන වැඩක්දැයි සැකයක් උපදින්නේ යැයි ද වෛද්‍ය නිලාන් ප්‍රනාන්දු මහතා වැඩිදුරටත් පැවසීය.  මේ සම්බන්ධයෙන් කළ විමසීමේදී රාගම ශික්ෂණ රෝහලේ අධ්‍යක්ෂ වෛද්‍ය ෂෙල්ටර් පෙරේරා මහතා සඳහන් කළේ වෛද්‍යවරුන්ගේ වාර්ෂික සේවා ස්ථාන මාරුවෙන් මෙවැනි තත්ත්වයක් උද්ගත වූ බවය.  රාගම ශික්ෂණ රෝහලේ සේවය කළ පශ්චාත් සීමාවාසික වෛද්‍යවරුන් 42 දෙනෙකු එකවර වෙනත් රෝහල්වලට සේවා මාරු ලබා ගිය නමුත් පුරප්පාඩු සඳහා සේවයට වාර්තා කළ යුතු වෛද්‍යවරුන්ගේ පැමිණීමේ ප්‍රමාදය ඊට ප්‍රධාන හේතුව වී යැයි ද පෙරේරා මහතා කීය.  හදිසි ප්‍රතිකාර ඒකකයේ දැනට වෛද්‍යවරුන් තිදෙනෙකු සේවය කරන්නේ යැයි ද මෙම සතිය අවසන් වනවිට පුරප්පාඩු සියල්ල සම්පූර්ණ කිරීමට හැකිවනු ඇතැයි ද අධ්‍යක්ෂ වෛද්‍ය ෂෙල්ටන් පෙරේරා මහතා වැඩිදුරටත් සඳහන් කළේය.    ",
    "URL": "https://www.lankadeepa.lk/latest_news/රාගම-රෝහලේ-හදිසි-ප්‍රතිකාර-ඒකකය-බාගෙට-වැඩ/1-547449",
    "Category": "latest_news"
}