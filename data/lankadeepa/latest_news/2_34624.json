{
    "Source": "www.lankadeepa.lk",
    "Timestamp": "2021 ජනවාරි මස 21",
    "Headline": "කුරුණෑගල ප්‍රා.සබේ හිටපු සභාපති සිරදඬුවමින් නිදොස් කොට නිදහස්",
    "News Content": "(පුෂ්පකුමාර ජයරත්න සහ රවින්ද්‍ර ප්‍රභාත් නෙත්තසිංහ)මිනීමැරුම් චෝදනාවකට වරදකරු කර වසර 10 ක සිර දඩුවමකට යටත් කරනු ලැබූ කුරුණෑගල ප්‍රාදේශීය සභාවේ හිටපු සභාපති පැට්‍රික් කරුණාසිංහ මහතා සහ ඔහුගේ සොයුරා අභියාචනාධිකරණය විසින් ලබාදුන් තීන්දුවකට අනුව එම සියලු චෝදනා වලින් නිදොස්කොට නිදහස් කිරීමට කුරුණෑගල මහාධිකරණ විනිසුරු මාපා බණඩාර මහතා අද (21) නියම කළේය.වසර 1999 දෙසැම්බර් මස 15 දින හෝ ඊට ආසන්න දිනකදී මාවතගම මැතිවරණ කොට්ඨාසයේ මතව ප්‍රදේශයේ පැවැති එක්සත් ජාතික පක්ෂයේ රැස්වීමකට වෙඩි තබා පක්ෂ ආධාරකරුවන් තිදෙනෙකුට බරපතළ තුවාල සිදුකළ බවට හිටපු සභාපතිවරයා සහ ඔහුගේ සොහොයුරාට එරෙහිව නීතිපතිවරයා විසින් කුරුණෑගල මහාධිකරණයේ නඩු පවරා තිබිණි.හිටපු සභාපතිවරයා සහ ඔහුගේ සොහොයුරා වන ප්‍රියන්ත කරුණාසිංහ යන අය එම නඩුවේ 1,3,4,5,6 සහ 10 යන චෝදනා වලට වරදකරුවන් කරමින් එවකට කුරුණෑගල මහාධිකරණ විනිසුරු මේනකා විජේසුන්දර මහත්මිය විසින් තීන්දුවක් ලබා දුන්නාය.වරදකරුවන් කල දෙදෙනාට වසර 10 බැගින් සිරදඬුවම් නියම වූ අතර එක් චෝදනාවකට රුපියල් දස දහස බැගින් රුපියල් හැට දහසක දඩ මුදලක් ද නියම කෙරිණි.හිටපු සභාපතිවරයා විසින් අභියාචනාධිකරණය වෙත ඇපෑලක් ඉදිරිපත් කල අතර අචල වෙන්ගප්පුලි සහ ප්‍රියන්ත ප්‍රනාන්දු යන අභියාචනාධිකරණ විනිසුරුවරුන් විසින් එය සලකා බලා වරදකරුවන් කිරීමේ නියෝගය ඉවත් කරන බව 2020.11.16 දින ප්‍රකාශ කරන ලදී. අභියාචනාධිකරණයේදී විත්ති පාර්ශවය වෙනුවෙන් කාලිංග ඉන්ද්‍රතිස්ස සහ නලින් ලද්දුවහෙට්ටි යන ජනාධිපති නීතිඥවරුන් පෙනී සිටි අතර කුරුණෑගල මහාධිකරණයේ දී උපාලි ජයමාන්න සහ ඒ.එස්.එම්. ජලීස් යන නීතිඥවරුන් පෙනී සිටියහ.නිදොස්කොට නිදහස් කිරීමේ නියෝගය ලබා දෙන විට හිටපු සභාපතිවරයා සහ ඔහුගේ සොහොයුරා වසර තුනකට අධික කාලයක් සිර දඩුවම් ලබා තිබිණ.   ",
    "URL": "https://www.lankadeepa.lk/latest_news/කුරුණෑගල-ප්‍රා-සබේ-හිටපු-සභාපති-සිරදඬුවමින්-නිදොස්-කොට-නිදහස්/1-584990",
    "Category": "latest_news"
}