{
    "Source": "www.lankadeepa.lk",
    "Timestamp": "2020 මාර්තු මස 20",
    "Headline": "රජයේ වාහන මැතිවරණයට ගත්තොත්  ලක්ෂයක් අයකරයි",
    "News Content": "(අජන්ත කුමාර අගලකඩ) කැබිනට් ඇමැතිවරුන්, විපක්ෂ නායක, හිටපු රාජ්‍ය අමාත්‍යවරුන් සහ ඊට සමාන තනතුරු දරන මන්ත්‍රීවරුන්ට රජයෙන් දී ඇති නිල වාහන මැතිවරණයේදී සිය දේශපාලන කටයුතු සඳහා යොදාගන්නේ නම්, ඒ සඳහා එක් වාහනයකට රුපියල් ලක්ෂය බැගින් මාසික ගාස්තුවක් අයකරගැනීමට රජය තීරණය කර ඇත. ඒ සඳහා ඉදිරිපත් කරන ලද කැබිනට් සංදේශයකට අමාත්‍ය මණ්ඩලය අනුමැතිය ලැබී තිබේ. එම කොන්දේසියට යටත්ව අගමැතිවරයාට, කතානායකවරයාට, හිටපු කතානායකවරයාට, හිටපු රාජ්‍ය ඇමැතිවරුන්ට හා ඒ හා සමාන තනතුරක් දරන මන්ත්‍රීවරුන්ට සිය තනතුරට හිමි නිල වාහන ඡන්ද කටයුතු සඳහා භාවිත කිරීමේ අවස්ථාව හිමිවනු ඇත. මේ අතර, දේශපාලන කටයුතු සඳහා ගුවන්යානා හෝ හෙලිකොප්ටර් භාවිත කරන්නේ නම් ඒ සම්බන්ධයෙන් වන සියලු වියදම්ද ඔවුන් විසින් පෞද්ගලිකව දැරිය  යුතු වේ. අගමැති, කතානායක, අගමැතිවරුන් හෝ විපක්ෂ නායක තම පක්ෂයේ හෝ තමාගේ අපේක්ෂකවරුන් ප්‍රවර්ධනය සඳහා රජයේ නිල නිවාස යොදා ගන්නේ නම්, ඒ සඳහා ද රුපියල් ලක්ෂයකට මාසික ගාස්තුවක් රජයට ගෙවිය යුතු බවටද අමාත්‍ය මණ්ඩලයේ නියම කර ඇත.  ",
    "URL": "https://www.lankadeepa.lk/latest_news/රජයේ-වාහන-මැතිවරණයට-ගත්තොත්--ලක්ෂයක්-අයකරයි/1-568234",
    "Category": "latest_news"
}