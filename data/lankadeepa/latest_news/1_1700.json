{
    "Source": "www.lankadeepa.lk",
    "Timestamp": "2023 අගෝස්තු මස 27",
    "Headline": "රාජ නියමයට අනුව ආදීවාසීන් මී පැණි පුදති",
    "News Content": "(ජේ.ඒ.එල් ජයසිංහ සහ ෂේන් සෙනෙවිරත්න)ඇසළ මංගල්‍ය නිමිත්තෙන් සාම්ප්‍රදායිකව වර්ෂයක් පාසා දඹාන ආදිවාසීන් සිදුකරන මී පැණි පූජාව ආදිවාසි නායක වන්නිල ඇත්තෝ ඇතුළු ආදිවාසීහු සිදු කළහ.දළදා මාලිගාවේ සිදු කෙරෙන තේවා කටයුතු සඳහා අවශ්‍ය මී පැණි රාජ නියමයෙන් අතීතයේ සිට ආදිවාසීහු සපයනු ලබති.ඇසළ පෙරහරේ පළමු රන්දෝලි පෙරහර දිනයේ දී එම මී පැණි පූජාව සිදුකරන අතර වනයෙන් නෙලාගත් නොඉඳුල් මී පැණි ආදිවාසීන් දළදා සමිඳුන් වෙත පූජා කිරීම එහි දී සිදු කෙරේ.ආදිවාසි නායක වන්නිල ඇත්තෝ ඇතුළු 65 දෙනකුගෙන් සමන්විත පිරිසක් මෙම අවස්ථාවට සහභාගි වූහ.  ",
    "URL": "https://www.lankadeepa.lk/latest_news/රාජ-නියමයට-අනුව-ආදීවාසීන්-මී-පැණි-පුදති/1-638805",
    "Category": "latest_news"
}