{
    "Source": "www.lankadeepa.lk",
    "Timestamp": "2020 පෙබරවාරි මස 20",
    "Headline": "2016 න් පසු විශ්‍රාමගිය ලක්ෂයකට අසාධාරණයක්",
    "News Content": "(රංජන් කස්තුරි)වැඩිකළ වැටුපට අනුව විශ්‍රාම වැටුප ගණනය කිරීම අත්හිටුවීම හේතුවෙන් 2016 න් පසුව විශ්‍රාම ගිය රාජ්‍ය සේවකයින් 100,000 කට පමණ දැඩි අසාධාරණයක් සිදුව ඇතැයි විදුහල්පති හා ගුරු සංගම් චෝදනා කරයි.රාජ්‍ය සේවකයින්ගේ වැටුප 107 % වැඩිකිරීමේ රජයේ වැඩපිළිවෙළ යටතේ 2016 වසරේ ජනවාරි මස 01 වැනිදින සිට 2020 වසරේ 01 වැනිදින දක්වා අදියර පහකින් වැටුප් වැඩිකිරීමට යහපාලන ආණ්ඩුව සහ නව ආණ්ඩුව පියවර ගත්තේය.ඒ අනුව 2016 වසරේ ජනවාරි මස 01 වැනිදින සිට 2020 ජනවාරි මස 01 වැනිදින දක්වා කාලය තුළ යම් සේවකයෙකු විශ්‍රාමගිය හොත් ඔහුද 2020 ජනවාරි මස 01 වැනිදින දක්වා සේවය කළ බවට සිතා වැඩිවන වැටුපට සාපේක්ෂව විශ්‍රාම වැටුප් ගණනය කිරීමට ඉකුත් රජයේ කැබිනට් මණ්ඩලය තීන්දුවක් ගෙන තිබිණි.ඉකුත් රජයේ එම තීන්දුව නව රජයේ කැබිනට් මණ්ඩලයද අනුමත කළ අතර ඒ බව දන්වමින් රාජ්‍ය පරිපාලන අමාත්‍යාංශයේ ලේකම්වරයා ඉකුත් දෙසැම්බර් මස 10 වැනිදින චක්‍රලේඛනයක් පවා නිකුත් කළේය.එහෙත් ඉන්පසු ඉකුත් ජනවාරි මස 02 වැනිදින කැබිනට් මණ්ඩලය විසින් ඉහත තීන්දුව අත්හිටුවන ලද අතර ඒ බව දන්වමින් රාජ්‍ය පරිපාලන අමාත්‍යාංශයේ ලේකම්වරයා තවත් චක්‍රලේඛයක් නිකුත් කර තිබිණි.   ",
    "URL": "https://www.lankadeepa.lk/news/2016-න්-පසු-විශ්‍රාමගිය-ලක්ෂයකට-අසාධාරණයක්/101-566437",
    "Category": "latest_news"
}