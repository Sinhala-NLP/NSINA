{
    "Source": "www.lankadeepa.lk",
    "Timestamp": "2017 ඔක්තෝබර් මස 03",
    "Headline": "බිලියන 2,200 ක් උපයන්න රජය බලාපොරොත්තු වෙයි",
    "News Content": "(හර්ෂණ තුෂාර සිල්වා) ලබන වසරේදී රුපියල් බිලියන 2,200 ක ආදායමක් ඉපැයීමට බලාපොරොත්තු වන බව මුදල් හා ජනමාධ්‍ය අමාත්‍ය මංගල සමරවීර මහතා පවසයි. ගෙවීමට ඇති ණය වාරිකවල වටිනාකම රුපියල් බිලියන 1,700කට ආසන්න වන බවත් එයින් සියයට 84කට වැඩි ප්‍රමාණයක් ලබාගෙන ඇත්තේ එවකට මුදල් අමාත්‍යවරයා වශයෙන් කටයුතු කළ හිටපු ජනාධිපති මහින්ද රාජපක්ෂ මහතා බවත් අමාත්‍යවරයා  ප‍්‍රකාශ කරයි . ශ්‍රී ලංකා මහ බැංකුවේ 2016 වාර්ෂික වාර්තාවට අනුව 2016 වසරේදි අඛණ්ඩව දෙවැනි වසරටත් රාජ්‍ය ආදායම වැඩි විය. වසර 2015 දී දළ දේශීය නිෂ්පාදිතයෙන් සියයට 13.3ක් වූ රාජ්‍ය ආදායම 2016 දී සියයට 14.4ක් දක්වා වැඩි විය. නාමික අගයවලට අනුව 2015 වසරේදී රුපියල් බිලියන 1,454.9ක් වූ රාජ්‍ය ආදායම 2016 වසරේදී සියයට 15.9කින් එනම් රුපියල් බිලියන 1,686.1 දක්වා වැඩි විය. ලබන වසරේදී රාජ්‍ය ආදායම දළ දේශීය නිෂ්පාදිතයෙන් සියයට 15ක් දක්වා වැඩි කිරීමත් 2020 වනවිට එය සියයට 16.5 දක්වා වැඩි කර ගැනීමත් ආණ්ඩුවේ බලාපොරොත්තුව වී තිබේ.   ",
    "URL": "https://www.lankadeepa.lk/latest_news/බිලියන-2-200-ක්-උපයන්න-රජය-බලාපොරොත්තු-වෙයි/1-518579",
    "Category": "latest_news"
}