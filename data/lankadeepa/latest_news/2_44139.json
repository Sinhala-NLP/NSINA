{
    "Source": "www.lankadeepa.lk",
    "Timestamp": "2019 නොවැම්බර් මස 26",
    "Headline": "කොළඹ වායු දූෂණය යළිත් ඉහළට",
    "News Content": "(ඩයනා උදයංගනී)කොළඹ නගරයේ වායුගෝලීය දුවිලි අංශු ප‍්‍රමාණය ඉදිරි දිනවල යළිත් ඉහළ යා හැකි බව ජාතික ගොඩනැගිලි පර්යේෂණ සංවිධානය පවසයි.විශේෂයෙන්ම හෙට (27) සිට ලබන 2 වැනිදා දක්වා දින 5 තුළ  උදෑසන කාලයේ දී මෙම තත්ත්වය පැවතිය හැකි බව එම සංවිධානයේ ජ්‍යෙෂ්ඨ විද්‍යාඥ සරත් පේ‍්‍රමසිරි මහතා  පැවසීය.වායුගෝලයට එක්වන දුම් ආදිය හේතුවෙන් වායුගෝලීය අංශු ප‍්‍රමාණය ඉහළ යන අතර සුළඟ සමඟ ඒවා පාව යාම හේතුවෙන් වායුගෝලය සාමාන්‍ය වන බවත්, මෙම දිනවල පවතින සුළං රටාවේ වෙනස්වීමක් හේතුවෙන් එසේ වායුගෝලීය අංශු ප‍්‍රමාණය පාලනයවීම නොවන බවත් හෙතෙම සඳහන් කළේය.මෙම දිනවල පහළ වායුගෝලයේ සුළං එක් දිශාවකටත්, ඉහළ වායුගෝලයේ සුළං තවත් දිශාවකටත් හැමීම හේතුවෙන් වායුගෝලීය අංශු ඉහළ වායුගෝලය කරා නොයා පහළ වායුගෝලයේම රැඳී තිබීමෙන් මෙසේ වායුගෝලීය අංශු ප‍්‍රමාණය ඉහළ යන බව ද ප්‍රේමසිරි මහතා පැවසීය.විශේෂයෙන්ම උදෑසන කාලයේ දී වායුගෝලීය අංශු ප‍්‍රමාණය ඉහළ යාමට හේතුව විශාල රථ වාහන ප‍්‍රමාණයක් කොළඹ නගරයට ඇතුළුවීම බව ද ඒ මහතා ප‍්‍රකාශ කළේය.පසුව උණුසුම ඉහළ යාම හෝ වැසි ඇතිවීම ආදිය දහවල් කාලය වන විට එම අංශු ප‍්‍රමාණය තරමක් අඩුවන බව ද හෙතෙම කීවේය.සාමාන්‍යයෙන් වායුගෝලීය දූෂණ දර්ශකය පවතින්නේ 60 - 70 අතර අගයක් ගන්නා අතර එම අගය 100 ඉක්ම වුවහොත් වායුගෝලීය දූෂිත තත්ත්වයක් ලෙස හඳුන්වන බව ප්‍රේමසිරි මහතා ප‍්‍රකාශ කළේය.මෙම තත්ත්වය දිනය පුරාම හෝ පැය කිහිපයක කාලයක් පැවතිය හැකි බව ද හෙතෙම කීවේය.මෙවන් තත්ත්වයක් පවතින අවස්ථාවකදී ශ්වසන රෝග ඇති අය, කුඩා දරුවන්, වැඩිහිටියන් මෙන්ම ගර්භනී මව්වරුන් ආරක්‍ෂාකාරී විය යුතු බවද සරත් ප්‍රේමසිරි මහතා සඳහන් කළේය.එවැනි අය වැඩි වශයෙන් එළිමහනේ ගැවසීමෙන් වැළකීම, මුව ආවරණ භාවිතය, ශරීරය වෙහෙසට පත්නොකිරීම ආදී ආරක්‍ෂිත පියවර ගැනීම සුදුසු බව ද ජ්‍යෙෂ්ඨ විද්‍යාඥවරයා කීවේය.ඉකුත් මාසයක පමණ කාලයේ දී කිහිප වරක්ම මෙලෙස කොළඹ නගරයේ වායුගෝලීය දූෂණය ඉහළ අගයක් ගත් අතර පසුගිය වසරේ ද දෙසැම්බර් මාසයේ දින තුනක පමණ කාලයක් මෙවැනි තත්ත්වයක් වාර්තා වූ බව ප්‍රේමසිරි මහත සඳහන් කළේය.මෙවැනි කාලවලදී රථ වාහන භාවිතය අවම කිරීමට ක‍්‍රියාමාර්ග ගැනීම ආදිය මගින් වායුගෝලය ආරක්‍ෂා කරගැනීමට පියවර ගත හැකි නම් එය ඉතා වැදගත් බව ද හෙතෙම කියා සිටියේය.  ",
    "URL": "https://www.lankadeepa.lk/news/කොළඹ-වායු-දූෂණය-යළිත්-ඉහළට/101-561193",
    "Category": "latest_news"
}