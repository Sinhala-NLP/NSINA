{
    "Source": "www.lankadeepa.lk",
    "Timestamp": "2023 අගෝස්තු මස 09",
    "Headline": "’’රට වෙනුවෙන් අපිත්  සූදානම්’’",
    "News Content": "(සුජිත් හේවාජුලිගේ සහ  අංජුල මහික වීරරත්න)දහතුන් වැනි ආණ්ඩුක්‍රම ව්‍යවස්ථා සංශෝධනය සම්බන්ධයෙන් ජනාධිපතිවරයා ඉදිරිපත් කළ යෝජනා හා අදහස් පරීක්ෂාකර බලා රට වෙනුවෙන්  සද්භාවයෙන් කටයුතු කිරීමට සූදානම් බව විපක්ෂ නායක සජිත් ප්‍රේමදාස මහතා පාර්ලිමේන්තුවේදී අද (9) පැවසීය.දහතුන් වැනි ආණ්ඩුක්‍රම ව්‍යවස්ථා සංශෝධනය ක්‍රියාත්මක කරන්නේ කවුරුන් වෙනුවෙන් දැයි මෙහිදී ප්‍රශ්න කළ විපක්ෂනායකවරයා මුලින්ම පළාත් සභා පළාත් පාලන ඡන්ද පවත්වා ජනවරමක් සමග මෙම සංශෝධනය ක්‍රියාත්මක කිරීම වැදගත් බවද  ප්‍රකාශ කළේය.විපක්ෂනායකවරයා මෙසේ පැවසූවේ  දහතුන් වැනි ආණ්ඩුක්‍රම ව්‍යවස්ථා සංශෝධනය සම්බන්ධයෙන් ජනාධිපති රනිල් වික්‍රමසිංහ මහතා කළ ප්‍රකාශය පිළිබඳව අදහස් ඉදිරිපත් කරමිනි.සජිත් ප්‍රේමදාස මහතා  මෙසේද සඳහන් කළේය.ඔබතුමා මේ රටේ ජනවරමට ඉඩක්  දෙන්න. ඔබතුමා ප්‍රජාතන්ත්‍රවාදය වෙනුවෙන්  හඬක් නැගුවා. විපක්ෂයේ ඉඳිද්දි  නැඟූ හඬ දැන් වෙනස් වෙන්න බැහැ. ප්‍රතිපත්තිගරුක වෙන්න. මැතිවරණයකට ඉඩක් දෙන්න. ජනපීඩක ක්‍රියාදාමයෙන් වලකින්න. රාජ්‍ය භීෂණයෙන් රාජ්‍ය මර්දනයෙන් වැළකෙන්න කියලා මම ඉල්ලනවා.විපක්ෂය හැම වෙලාම විපක්ෂ වෙන්නේ නැහැ. සාධනීය දේවල්වලදි අපි පක්ෂපාති වුණා. ඔබතුමා ඉදිරිපත් කළ යෝජනා පිළිබඳව අප ප්‍රගතිශීලී ව හිතනවා. අර තවාන් ටික මැරෙන්න දෙන්න එපා. මැතිවරණයක් නොමැති වීම තුළ. වහාම පළාත් සභා මැතිවරණය පවත්වන්න. ඒ ජනවරමත් එක්ක මේ සංශෝධන ක්‍රියාත්මක කරන්න අපිට පුළුවන්.ඔබතුමා යම් යෝජනා අදහස් කෙටුම්පත් ප්‍රමාණයක් ඉදිරිපත් කරල තියනව. ඔබතුමාගේ යෝජනා පරීක්ෂාකර බලලා සද්භාවයෙන් කටයුතු කරන්න සූදානම්. 13 සංශෝධනය ක්‍රියාත්මක කරන්නේ කවුරු සඳහාද. අද පළාත් සභා එකකටවත් මහජන නියෝජිතයන් නැහැ. අද තවාන් මැරිල. ඡන්ද එකක්වත් නැහැ. අද ඡන්ද භීතිකාවක් තියෙනවා. ජනවරමට ඉඩක් දෙන්න. පළාත් සභා පළාත් පාලන සියල්ල අද තියෙන්නෙ විධායකය යටතේ. ඔබතුමා පත්වුණේ 134 ක පාර්ලිමේන්තු වරමින්. ජනවරමට ඉඩක් දෙන්න ඔබතුමාට පැහැදිලි වගකීමක් තියෙනවා.  ",
    "URL": "https://www.lankadeepa.lk/latest_news/’’රට-වෙනුවෙන්-අපිත්--සූදානම්’’/1-637838",
    "Category": "latest_news"
}