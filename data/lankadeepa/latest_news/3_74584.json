{
    "Source": "www.lankadeepa.lk",
    "Timestamp": "None  2016 ජුනි මස 26",
    "Headline": "‘ජවිපෙ කාර්යය දූෂිතයන් පැන්නීමයි‘",
    "News Content": "‘රටේ මූල්‍ය පාලනයේ හදවත ශ්‍රී ලංකා මහ බැංකුවයි. ඒ නිසා දූෂිතයින් හෙළිදරව් කිරීම අපේ වගකීමක්‘ යැයි ජනතා විමුක්ති පෙරමුණේ ලේකම් විජිත හේරත් මහතා අද පැලවත්ත පක්ෂ මුලස්ථානයේ පැවති මාධ්‍ය හමුවේදී පැවසීය.‘මේ වනවිට රටේ විශාල මූල්‍ය අර්බුදයක් තිබෙනවා. ඊට ප්‍රධාන හේතු කිහිපයක් බලපා තිබෙනවා. රාජපක්‍ෂ පාලන කාලයේ සිදුකළ වංචා-දූෂණ-අක්‍රමිකතා හේතුවෙන් විශාල මුදලක් රටට අහිමි වුණා. ඒ වගේම රාජපක්‍ෂ පාලනය කාලයේ අපේ රට විශාල ණය උගුලක හිරකළා. එම හේතු නිසා පැන නැඟුණු මූල්‍ය අර්බුදය තව තවත් දිග්ගැස්සෙමින් තිබෙනවා. වත්මන් ආණ්ඩුවත් අයථා ගනුදෙනු, ඥාති ගනුදෙනු හරහා ජනතා මුදල් නාස්ති කරනවා. දින 100 ආණ්ඩුවේ මුල් කාලයේ නව මහබැංකු අධිපතිවරයෙක් පත්කළා. මහ බැංකු අධිපතිවරයා පත්කර මාසයක් ගතවීමටත් පෙර ඔහු ඥාති සංග්‍රහයක් කළා. තමන්ගේ බෑනාට මහබැංකු බැඳුම්කර විකුණමින් ඥාති ගනුදෙනුවක් කළා. ජනතා විමුක්ති පෙරමුණ එම අයථා ගනුදෙනුව පිළිබඳව රටේ ජනතාවත් පාර්ලිමේන්තුවත් දැනුවත් කළා. මහබැංකු බැඳුම්කර ගනුදෙනුව ගැන මුලින්ම කතා කළේ ජනතා විමුක්ති පෙරුමණයි. අප පක්‍ෂයේ දේශපාලන මණ්ඩල සභික සුනිල් හඳුන්නෙත්ති සහෝදරයා 2015 මාර්තු 10 වැනිදා මාධ්‍ය හමුවක් පවත්වමින් මේ බව රටට හෙළිකළා. ගනුදෙනුව ගැන විධිමත් පරීක්‍ෂණයක් සිදුකරන ලෙසත් මහබැංකු අධිපතිවරයා ධුරයෙන් ඉවත් කර සුදුසු පුද්ගලයෙකු එම තනතුරට පත්කරන ලෙසත් අපි ආණ්ඩුවට අවධාරණය කළා. මුල සිටම ඒ පිළිබඳව අපි පැහැදිළි, සෘජු ස්ථාවරයක සිටියා. වත්මන් මහබැංකු අධිපති අර්ජුන මහේන්ද්‍රන්ට එරෙහිව පමණක් නෙවෙයි අජිත් නිවාඞ් කබ්රාල් මහබැංකු අධිපතිවරයාව සිටියදී සිදුකළ ග්‍රීසියේ බැඳුම්කර ගනුදෙනුව පිළිබඳව අපි අල්ලස් හෝ දූෂණ කොමිසමට 2015 ජනවාරි 13 පැමිණිල්ලක් ඉදිරිපත් කළා‘ යැයිද හේරත් මහතා කීය. ",
    "URL": "https://www.lankadeepa.lk/latest_news/‘ජවිපෙ-කාර්යය-දූෂිතයන්-පැන්නීමයි‘/1-430940",
    "Category": "latest_news"
}