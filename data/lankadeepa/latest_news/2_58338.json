{
    "Source": "www.lankadeepa.lk",
    "Timestamp": "2018 අප්‍රේල් මස 03",
    "Headline": "අනධ්‍යන සේවක වැඩ වර්ජනය හෙට අවසන් නොවන ලකුණු",
    "News Content": "(ඩයනා උදයංගනී)           විශ්ව විද්‍යාල අනධ්‍යයන සේවකයින් විසින් මසකට අධික කාලයක් තිස්සේ පවත්වාගෙන ගිය වැඩවර්ජනය හෙට (4) උදෑසන අවසන් කරන්නට තීරණය කර තිබූ නමුත් උසස් අධ්‍යාපන අමාත්‍යවරයා අද (3) නිකුත් කිරීමට පොරොන්දු වූ චක‍්‍රලේඛය නිකුත් නොවූ බැවින් වැඩවර්ජනය ඉදිරියට ගෙනයාමට තීරණය කළ බව විශ්ව විද්‍යාල අනධ්‍යයන සේවක වෘත්තීය සමිති ඒකාබද්ධ කමිටුවේ සම සභාපති එඞ්වඞ් මල්වත්තගේ මහතා පැවසීය.             උසස් අධ්‍යාපන හා  මහාමාර්ග අමාත්‍ය කබීර් හෂීම් මහතා සමඟ ඊයේ (2) පැවැත්වූ සාකච්ඡාවේදී ඇතිවූ එකඟතාවක් මෙම වර්ජනය අවසන් කරන්නට තීරණය කර තිබූ බවත්, ඒ සඳහා වන ලියවිල්ලක් පවා අමාත්‍යවරයා වෙත භාර දුන් බවත් ඔහු සඳහන් කළේය.           කෙසේ වෙතත් චක‍්‍රලේඛය නිකුත් වන තුරු වැඩවර්ජනය අත්හළ නොහැකි බැවින් තවදුරටත් තම වෘත්තීය ක‍්‍රියාමාර්ගයේ නිරතවීමට සිදුවන බව ද සම සභාපතිවරයා කියා සිටියේය.           තමන් තවමත් සටන් කරන්නේ මීට වසර එක හමාරකට පෙර ඇතිවූ එකඟතාවක් මත පොරොන්දු වූ දීමනාවක් ලබාගැනීමට බව කී මල්වත්තගේ මහතා යළිත් එකඟතා විශ්වාස කර සටන අත්හළ නොහැකි බවද ප‍්‍රකාශ කළේය.  ",
    "URL": "https://www.lankadeepa.lk/latest_news/අනධ්‍යන-සේවක-වැඩ-වර්ජනය-හෙට-අවසන්-නොවන-ලකුණු/1-526842",
    "Category": "latest_news"
}