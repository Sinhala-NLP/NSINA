{
    "Source": "www.lankadeepa.lk",
    "Timestamp": "2018 ජුනි මස 29",
    "Headline": "රාජකාරී ගිනි අවියෙන් වෙඩි තබාගත් හමුදා සෙබළා මරුට",
    "News Content": "( රොමේෂ් මධුෂංඛ)යාපනය අරාලි ප්‍රදේශයේ පිහිටි 17 වන ගැමුණු හේවා බළකා කඳවුරට අයත් යුද හමුදා සෙබළෙකු සිය ගිනි අවියෙන් වෙඩිතබාගෙන මිය ගොස් ඇති බවට කයිට්ස් පොලීසිය පවසයි.අරාලි කොබ්බෑකඩුව පිළිරුව ආසන්නයේ පිහිටි යුද හමුදා කඳවුරේ මුර පොළක සිටි අදාල යුද හමුදා නිලධාරියා ඊයේ (28) රාත්‍රී මුර සේවයේ යෙදී අවසන් වූ අවස්ථාවේදී ගිමන් හැරීම සඳහා ආසන්නයේ පිහිටි ගසක් මුලට ගොස් විනාඩි 15 කට පමණ පසුව යුද හමුදා සෙබළාගේම ගිනි අවියෙන් වෙඩිතබාගෙන සියදිවි හානි කර ගෙන ඇතැයි පොලීසිය සඳහන් කරයි.මෙසේ සිය දිවි හානි කරගෙන ඇත්තේ 17 වන ගැමුණූ හේවා බලකා කඳවුරේ සේවය කළ 24 හැවිරිදි ජේ.එස්.ආර්. උදයකුමාර් වන අතර ඔහු රත්නපුර ප්‍රදේශයේ පදිංචි වූවෙකු බවට තොරතුරු අනාවරණය වී ඇත.කෙසේ වෙතත් කයිට්ස් පොලිස්  නිලධාරීන් විසින් මිය ගිය යුද හමුදා සෙබලා පරික්ෂා කිරීමේදී සෙබලාගේ නිලඇඳුමේ සාක්කුවක ලිපියක් ඔහු විසින් ලියා තිබූ අතර එහි ලියා ඇත්තේ මා සමඟ රාජකාර සිදු කළ සෙබලුන් දෙදෙනාට දඩුවම් නොකරන ලෙසටත් ඔවුන් කිසිවෙක් මෙයට සම්බන්ධ නොමැති හෙයින් තමන් ජීවිතය නැති කරගන්නා බවටත්ය.යුද හමුදා සෙබළා කිසියම් පෞද්ගලික හේතුවක් හේතුවෙන් සියදිවි හානි කරගන්නට ඇති බවට පරික්ෂණ සිදු කරන  බව කයිට්ස්  පොලීසීය සඳහන් කරයි.   ",
    "URL": "https://www.lankadeepa.lk/latest_news/රාජකාරී-ගිනි-අවියෙන්-වෙඩි-තබාගත්-හමුදා-සෙබළා-මරුට/1-531790",
    "Category": "latest_news"
}