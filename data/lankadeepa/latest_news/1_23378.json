{
    "Source": "www.lankadeepa.lk",
    "Timestamp": "2021 ඔක්තෝබර් මස 19",
    "Headline": "තෙල් පොහොර නැති එක තේවලට බලපෑමක් වෙලා",
    "News Content": "(ඩයනා උදයංගනී)පොහොර නොලැබීම හේතුවෙන් තේ අස්වැන්නේ අඩුවක් සිදුව ඇති බව සත්‍යයක් යැයි සම කැබිනට් ප්‍රකාශක, වැවිලි අමාත්‍ය, වෛද්‍ය රමේෂ් පතිරණ මහතා පැවසීය.ඉකුත් අගෝස්තු මාසයේ අස්වනු ගැටලුවක් සිදුවූයේ නැතත් මෙම මාසයේදී අස්වැන්නේ ක්‍රමානුකූල අඩුවක් සිදුව ඇතැයි ඇමතිවරයා සඳහන් කළේය.මේ වන විට අවශ්‍ය පොහොර ගෙන්වා බෙදාහැරීමට කටයුතු කරගෙන යන බැවින් අධෛර්යමත් නොවී වගාකටයුතුවල නිරත වන්නැයි තමා තේ වැවිලිකරුවන්ගෙන් මෙන්ම සෙසු ගොවීන්ගෙන් ඉල්ලා සිටින බව ඇමතිවරයා කීවේය.අමාත්‍ය රමේෂ් පතිරණ මහතා මේ බව පැවසුවේ රජයේ ප්‍රවෘත්ති දෙපාර්තමේන්තුවේ දී අද (19) පැවති කැබිනට් ප්‍රකාශ දැනුම් දීමේ මාධ්‍ය හමුව අමතමිනි.ශ්‍රී ලංකාවේ තේ නිෂ්පාදනය ගුණාත්මකභාවයෙන් ඉහළ නංවමින් වගාව ප්‍රවර්ධනය කිරීමට රජය පියවර රැසක් ගෙන ඇතැයි කී ඇමතිවරයා වගාව දියුණු කිරීමට මිස ආපසු හැරවීමට කටයුතු නොකරන නිසා රජය ගැන විශ්වාසය තබා කටයුතු කරන්නැයි වගාකරුවන්ට දැනුම් දෙන බව ද පැවසීය.කාබනික පොහොර නිෂ්පාදනයේ අඩුවක් රට තුළ ඇති නිසා අඩු ප්‍රමාණය ආනයනය කර ලබාදෙන්න සැලසුම් කර තිබුණත් ප්‍රමිතියේ තිබූ ගැටලු නිසා එය කරගැනීමට නොහැකි වූ බව ද රමේෂ් පතිරණ මහතා කීවේය.නැනෝ තාක්‍ෂණයෙන් නිෂ්පාදනය කළ නයිට්‍රජන් පොහොර ඉක්මනින් ගෙන්වීමට මේ වන විටත් කටයුතු කර ඇති නිසා පවතින ගැටලු කඩිනමින් විසඳෙනු ඇතැයි ඇමතිවරයා පැවසීය.  ",
    "URL": "https://www.lankadeepa.lk/latest_news/තෙල්-පොහොර-නැති-එක-තේවලට-බලපෑමක්-වෙලා/1-601348",
    "Category": "latest_news"
}