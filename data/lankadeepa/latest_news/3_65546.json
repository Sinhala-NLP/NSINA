{
    "Source": "www.lankadeepa.lk",
    "Timestamp": "2017 ජුලි මස 21",
    "Headline": "පොරොන්දු ඉටු නොකළොත් ලංකාව අවදානමේ",
    "News Content": "(හර්ෂණ තුෂාර සිල්වා)පොරොන්දු වූ පරිදි වත්මන් ආණ්ඩුවට ප්‍රතිසංස්කරණ සිදු කරමින් සංහිඳියා ක්‍රියාවලිය සාර්ථකව පවත්වාගෙන යෑමට නොහැකි වුවහොත් ශ්‍රී ලංකාව අවදානම් තත්ත්වයකට පත්වනු ඇතැයි එක්සත් ජාතීන්ගේ නියෝජ්‍ය මහලේකම් සහ දේශපාලන කටයුතු දෙපාර්තමේන්තුවේ ප්‍රධානි ජෙෆ්රි ෆෙල්ට්මන් මහතා අද (21) පැවැසීය.බොහෝ පොරොන්දු ඉටු කිරීමට නොහැකි වීම සම්බන්ධයෙන් කනගාටුවක් තිබෙන බවද ඒ මහතා කීය.තෙදින නිල සංචාරය අවසානයේදී සම්මුඛ සාකච්ඡාවකට එක්වෙමින් එක්සත් ජාතීන්ගේ නියෝජ්‍ය මහලේකම්වරයා ඒ බව කීය.එහිදි අදහස් තවදුරටත් අදහස් දැක්වූ එක්සත් ජාතීන්ගේ නියෝජ්‍ය මහලේකම් සහ දේශපාලන කටයුතු දෙපාර්තමේන්තුවේ ප්‍රධානි ජෙෆ්රි ෆෙල්ට්මන් මහතා මෙසේ ද කීය.“මෙය මගේ දෙවැනි නිල සංචාරය. මුල පිරීම් සහ පොරොන්දු ඉටු නොවීම සම්බන්ධයෙන් කනගාටුවක් තිබෙනවා. කඩිනමින් ප්‍රශ්නවලට විසඳුම් සෙවිය යුතුයි. පොරොන්දු කඩිනමින් ඉටු කළ යුතුයි. ප්‍රමාදය සම්බන්ධයෙන් කනගාටුවක් තිබුණත්, එම පොරොන්දු සහ ප්‍රතිසංස්කරණ ඉටු කිරීම තරමක් දුෂ්කර කාර්යයක්. එසේ නමුත් ඒ දේවල් කඩිනමින් සිදුවිය යුතුයි. එසේ නොකළහොත් ශ්‍රී ලංකාව හමුවේ සැලකිය යුතු අවදානමක් තිබෙනවා.“පීඩාවට පත්වූ පුද්ගලයන්ගේ දුක් අඳෝනාවලට විසඳුම් සෙවිය යුතුයි. ධ්‍රැවීකරණයක් සහ කැබැලිවලට වෙන් ව ගිය බවක් දක්නට ලැබෙනවා. අන්තවාදී ක්‍රියා සම්බන්ධයෙන් සිදුවීම් වාර්තා වෙනවා. මේවා සියල්ල ලේසි පහසු දේවල් නෙමෙයි. එසේ නොවුණත් ප්‍රතිසංස්කරණ කඩිනමින් කළ යුතුයි. ප්‍රමාදවීම කියන්නේ තව තවත් අර්බුදයකට යෑමක්. ආණ්ඩුව අභියෝග සහ දුෂ්කරතා හඳුනාගත යුතුයි. මේ ප්‍රමාදය සහ නිර්දේශ ක්‍රියාත්මක නොවීම, ප්‍රතිසංස්කරණ සිදු නොවීම සම්බන්ධයෙන් ජනාධිපතිවරයා ප්‍රමුඛ ආණ්ඩුව හඳුනාගෙන ඇති බවට විශ්වාසයක් අපට තිබෙනවා.““පශ්චාත් යුද සමයෙන් පසු තිරසර සාමයක්, ජාතීන් අතර සමඟියක් අත්පත් කරගත් රටක් බවට පත්වෙමින් ශ්‍රී ලංකාව ලෝකයට ආදර්ශයක් විය යුතුයි. ශ්‍රී ලංකාව කළ යුත්තේ එක්සත් ජාතීන් පිනවීම නෙමෙයි. ශ්‍රී ලංකාවට අවශ්‍ය කුමක්දැයි තීරණය කළ යුත්තේ ශ්‍රී ලංකාවයි. එසේ වුවත් ජාත්‍යන්තරයට ශ්‍රී ලංකාවට උපකාර කළ හැකියි. \"“මම රටින් යන්නේ විශ්වාසයක් ඇතිවයි. ආණ්ඩුව අර්බුද සහ අභියෝග හඳුනාගෙන ඇති බවට විශ්වාසයක් තිබෙනවා. මුල පිරීම්, ප්‍රතිසංස්කරණ සහ නිර්දේශ කඩිනමින් ක්‍රියාත්මක කළ යුතුයි”   ",
    "URL": "https://www.lankadeepa.lk/latest_news/පොරොන්දු-ඉටු-නොකළොත්-ලංකාව-අවදානමේ/1-515452",
    "Category": "latest_news"
}