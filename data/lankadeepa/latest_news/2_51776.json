{
    "Source": "www.lankadeepa.lk",
    "Timestamp": "2018 නොවැම්බර් මස 26",
    "Headline": "වසන්ත සේනානායක පාක්ෂිකයන්ගෙන් සමාව අයදී",
    "News Content": "(තරිඳු ජයවර්ධන) එක්සත් ජාතික පෙරමුණ පැත්තේ සිට මහින්ද රාජපක්ෂ මහතාගේ ආණ්ඩුවට එක්වීම නිසා හෝ එම ආණ්ඩුවේ සිට යළිත් එක්සත් ජාතික පෙරමුණට පැමිණීම නිසා හෝ කිසිවකුගේ හිත් රිදීමක් වූවා නම් ඊට සමාව ඉල්ලා සිටින බව එක්සත් ජාතික පක්ෂ පොළොන්නරු දිස්ත්‍රික් පාර්ලිමේන්තු මන්ත්‍රී වසන්ත සේනානායක මහතා පැවසීය. ආණ්ඩු මාරු චිත්‍රපටයේ තමාද ප්‍රධාන චරිතයක් වූ බව කී සේනානායක මහතා මේ අවස්ථාවේ එක්සත් ජාතික පක්ෂය ශක්තිමත් කළ යුතු වේලාව බැවින් පක්ෂය සමඟ සිටින බව ප්‍රකාශ කළේය. වසන්ත සේනානායක මහතා මේ බව පැවසුවේ අද (26) රාත්‍රී කොළඹ අරලියගහ මැදුරේ පැවැති මාධ්‍ය සාකච්ඡාවකට එක් වෙමිනි. එම මාධ්‍ය හමුවට පෙර එක්සත් ජාතික පෙරමුණේ පාර්ලිමේන්තු කණ්ඩායම් රැස්වීමද පැවැති අතර සේනානායක මහතා ඊටද සහභාගී විය. වැඩිදුරටත් අදහස් දැක්වූ සේනානායක මහතා මෙසේ ද කීවේය. ‘‘මම පොළොන්නරු දිස්ත්‍රික්කයේ පාර්ලිමේන්තු මන්ත්‍රීවරයා වශයෙන් කටයුතු කළ පසුගිය කාලේ මටත් මේ පක්ෂය ඇතුළේ අසාධාරණකම් වුණා. එය මුළු රටම දන්නවා. මම මහින්ද රාජපක්ෂ මහත්මයාගෙත්, මෛත්‍රීපාල සිරිසේන ජනාධිපතිතුමාගේත් ආරාධනය මත ඒ ආණ්ඩුවට එකතු වුණේ මගේ පාක්ෂිකයන්ට යම් වැඩක් කිරීමේ උවමනාවෙන්. අවුරුදු තුනක් ඒ මිනිස්සු වෙනුවෙන් මට කිසිම දෙයක් කරන්න බැරි වුණා. රැකියාවක් දෙන්න බැරි වුණා. කිසිම ප්‍රතිපාදනයක් දෙන්න බැරි වුණා.  ඉතින් මට  ජ්‍යෙෂ්ඨ අමාත්‍යවරයකුට දෙන තනතුරක් දෙන්න කතා කළාම ඒ තනතුර බාර ගත්තේ මගේ මිනිස්සුන්ට වැඩ කරන්න. අමාත්‍යංශ දෙකක් එක අමාත්‍යංශයක් කරලා දුන්නේ. මට තනතුරක්  දීම ගැන ජනාධිපතිතුමා හා අගමැතිතුමාට ස්තුතිවන්ත වෙනවා. හැබැයි අද වෙනකොට මට තියෙන්නේ ප්‍රජාතන්ත්‍රවාදය ගැන ප්‍රශ්නයක්. පාර්මේන්තුවේ ප්‍රජාතන්ත්‍රවාදය තිබිය යුතුයි. පහුගිය දිනවල මම පාර්ලිමේන්තුවට ගියේ නෑ. මම ගෙදර ඉඳන් රූපවාහිනියෙන් බැලුවා. පාර්ලිමේන්තුවේ හැසිරීම දැක්කම මට සමහර දිනවල ඇඬෙන්න යනවා. එම තත්ත්වය ප්‍රජාතන්ත්‍රවාදයට හොඳත් නෑ. රටට හොඳත් නෑ. මෙය එක පක්ෂයකින් කළ වැරැද්දක් නෙමෙයි. තත්ත්වය ඇති කරන්න පක්ෂ දෙකෙන්ම යම් එකතු කිරීම් කළා මේ. මෛත්‍රීපාල සිරිසේන ජනාධිපතිවරයත්, රනිල් වික්‍රමසිංහ මහත්මයත්, මහින්ද රාජපක්ෂ මහත්මයත් ඇරෙන්න ආණ්ඩු මාරු චිත්‍රපටයේ මමත් ප්‍රධාන චරිතයක් වුණා කියලා මම හිතනවා. මමත් ප්‍රධාන නළුවෙක් වුණා.  මම දාලා ගියා කියලා හිතලා මගේ පාක්ෂිකයන්ට යම් හිත් රිදීමක් වුණා නම් මම සමාව ඉල්ලා සිටිනවා. මට තනතුරු දුන්න ජනාධිපති සහ අගමැතිගෙන් සමාව ඉල්ලනවා. මම බලාපොරොත්තු වෙන්නේ පාර්ලිමේන්තු ප්‍රජාතන්ත්‍රවාදය. මම බොහොම අමාරුවෙන් මේ තීරණයට ආවේ. එක්සත් ජාතික පක්ෂයෙන් ආණ්ඩුවට එකතු වුණෙත් බොහොම අමාරුවෙන්. හිත් වේදනාවෙන්. මේ ආණ්ඩුවෙන් මට කරපු ගෞරවය පැත්තකින් තියලා එය දාලා යන්නෙත් හිත් රිදීමෙන්.  මට පාර්ලිමේන්තුවේ කවදාවත් පක්ෂ විපක්ෂ හතුරො හිටියේ නෑ. මගේ මේ ක්‍රියාවලියෙන් යම් හිත් රිදීමක් වෙනවා නම් මම සමාව ඉල්ලනවා. ‘‘ එහිදී මාධ්‍යවේදීන් නැගූ ප්‍රශ්නවල පිළිතුරු දුන් වසන්ත සේනානායක මහතා - ප්‍රශ්නය - ඔබ එදා කැබිනට් රැස්වීමෙදි අස්වීමේ ලිපිය දුන්නද? පිළිතුර - මම එදා අස්වීමේ ලිපිය ගෙනිච්චා. ජනාධිපතිතුමා කාර්යබහුලව හිටියේ. ඒ නිසා මට දෙන්න බැරි වුණා. ප්‍රශ්නය - හෙට කැබිනට් රැස්වීම තිබ්බොත් ඔබ යනවද?  පිළිතුර - මගේ ඉල්ලා අස්වීම දැන් දීලා තියෙන්නේ. ඉතින් මට යන්න බැහැනේ. මෙම මාධ්‍ය සාකච්ඡාවේදී අදහස් දැක්වූ එක්සත් ජාතික පක්ෂ මහ ලේකම් අකිල විරාජ් කාරියවසම් මහතා මෙසේද පැවසීය.   ‘‘වසන්ත සේනානායක මහත්මයා කිහිප වරක් එහාට මෙහාට ගියාද කියලා ඔබ කල්පනා කරන්න පුලුවන්. ගියවර පාර්ලිමේන්තුවේ ඡන්දය ප්‍රකාශ කරන අවස්ථාවෙත් අපිට එකතු වෙන්න දිවුරුම් ප්‍රකාශයක් දීලයි තිබුණේ.  මෙතුමාට  අනිත් පැත්තෙන් ලොකු පීඩනයක් තිබ්බා. එතුමාට ගෙදරවත් ඉන්න බැරි තැනට පත්වුණා. අපි තීරණය කළා එතුමාට අපට අවශ්‍ය වෙලාවේ ඡන්දය දෙන තෙක් ඒ පැත්තේ රැඳී ඉන්න කියා කියන්න. එතුමා විතරක් නෙමෙයි තව අපේ මන්ත්‍රීවරුන් රැසක් මේ තත්ත්වයට මුහුණ දීලා ඉන්නවා. අද අපේ පාර්ලිමේන්තු කණ්ඩායම් රැස්වීමෙදි මේ බව කිව්වා. විශේෂයෙන්ම ගම්පහ දිස්ත්‍රික්කයේ මන්ත්‍රීරයකුගේ ගෙදරට ලක්ෂ 2000ක් අරගෙන ඇවිත් තිබ්බා. ඉතුරු ගණන   ඡන්දෙන් පස්සේ දෙනවා කියලා තිබුණා. මේ වගේ බරපතල ප්‍රශ්නය තිබෙනවා එක්සත් ජාතික පෙරමුණේ මන්ත්‍රීවරුන්ට.   වසන්ත සේනානායක මහත්මයා ගිය පාර්ලිමේන්තු ඡන්දය ප්‍රකාශ කරන අවස්ථාවේ දිවුරුම් ප්‍රකාශ දීලා කණ්ඩායම් රැස්වීමට එන්න කැමැත්ත දීලා තිබ්බා. තියන පීඩනය හමුවේ , එතුමාගේ ගෙදර ඇවිත් කරන පීඩනය හමුවේ අපිටවත් පුලුවන් කමක් නෑ බලා ගන්න. ඒ නිසයි අපි කියලා තිබ්බේ ඡන්දය ප්‍රකාශ කරන තුරු ඒ පැත්තට වෙලා ඉන්න කියලා. ඡන්දෙදි අපිට සහෝගය දෙනවා කියලා එතුමා තියලා තිබ්බා. එදා කැබිනට් රැස්වීමට ගිහින් තිබුණේ අස්වීමේ ලියුම දෙන්නයි. මෙතුමාගේ පැමිණීම එක්ක අපට 123ක් වෙනවා. හෙට අනිද්දා වෙද්දි තවත් අපේ මන්ත්‍රී ප්‍රමාණය වැඩි වෙනවා.‘‘ මෙම මාධ්‍ය සාකච්ඡාවට කොළඹ දිස්ත්‍රික් පාර්ලිමේන්තු මන්ත්‍රී රවී කරුනානායක මහතා සහ දයා ගමගේ මහතා ද එක්ව සිටියේය.  (ඡායාරූප - ප්‍රදීප් පතිරණ) වීඩියෝ (356)    ",
    "URL": "https://www.lankadeepa.lk/latest_news/වසන්ත-සේනානායක-පාක්ෂිකයන්ගෙන්-සමාව-අයදී/1-541070",
    "Category": "latest_news"
}