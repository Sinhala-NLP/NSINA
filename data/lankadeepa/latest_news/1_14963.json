{
    "Source": "www.lankadeepa.lk",
    "Timestamp": "2022 ජුනි මස 12",
    "Headline": "ලංවීම වැඩකට නැති විදුලි ජනන යන්ත්‍ර 50 මිලට අරන්",
    "News Content": "(සුජිත් හේවාජුලිගේ සහ අංජුල මහික වීරරත්න)ශ්‍රී ලංකා විදුලිබල මණ්ඩලයට රුපියල් කෝටි 310 ක් වැයකර වැඩ නොකරන( ක්‍රියාකාරී නොවන ) විදුලි ජනන යන්ත්‍ර 50ක් මිලදී ගෙන කර ඇතැයි පැවසෙන දූෂණයක් සම්බන්ධයෙන් පොදු ව්‍යාපාර පිළිබඳ පාර්ලිමේන්තු කාරක සභාවේ( කෝප් කමිටුව ) දැඩි අප්‍රසාදය පළවී ඇත.කෝප් කමිටුවේ දී හෙළිවී ඇති තොරතුරු අනුව මෙම ක්‍රියාකාරී නොවන විදුලි ජනන  යන්ත්‍ර 50 මිලදී ගෙන ඇතැයි පැවසෙන්නේ 2018 සහ 2019 කාලවලදීය.මේ තොරතුරු අනාවරණය වූයේ ලංකා විදුලිබල මණ්ඩලයේ 2017 සහ 2018 වර්ෂයන්ට අදාළ විගණකාධිපති වාර්තා සහ ආයතනයේ වර්තමාන කාර්යසාධනය සම්බන්ධයෙන් පරීක්ෂා කිරීමට පොදු ව්‍යාපාර පිළිබඳ කාරක සභාව එහි සභාපති පාර්ලිමේන්තු මන්ත්‍රී මහාචාර්ය චරිත හේරත් මහතාගේ ප්‍රධානත්වයෙන් පසුගිය (10) වැනිදා පාර්ලිමේන්තු සංකීර්ණයේදී රැස් වූ අවස්ථාවේදීය.මෙම ජනක යන්ත්‍ර මිලදී ගන්නා විට ඒවා ක්‍රියාකාරී තත්වයේ නොපැවතුණ බව කමිටුවේ සාමාජික මන්ත්‍රීවරු පැවසූහ.මේ නිසා මෙම මිලදී ගැනීම්වලදී තත්ව පරීක්ෂාවක් සිදු වූවාද යන්න සහ ඒ සඳහා වියදම් වූ මිල ගණන් සම්බන්ධයෙන් ඔවුහු විදුලි බලමණ්ඩලයේ නිලධාරින්ගෙන් කරුණු විමසුහ.මෙහිදී මණ්ඩලයේ ප්‍රධානීන් පෙන්වා දී ඇත්තේ මෙම මිලදීගැනීම්වලදී නිලධාරීන් විසින් පරීක්ෂාවක් කරනු ලැබ ඇති වැදගත්කම නම් බවයි.කෙසේ වෙතත් අද වන විට මෙම ජනක යන්ත්‍ර ක්‍රියාකාරීව පවතින බවද ඔවුන් සඳහන් කර ඇත.මෙම යන්ත්‍ර දැන් ක්‍රියාත්මක වන්නේ විශාල වියදමක් දරා කළ අලුත්වැඩියාවකින් පසුව හෙයින් ක්‍රියාකාරී නොවන යන්ත්‍ර මිලදී ගත්තේ ඇයි දැයි විධිමත් විමර්ශනයක් කළ යුතු බව සාමාජික මන්ත්‍රීවරු පෙන්වා දුන්හ.මෙහිදී කෝප් කමිටු සභාපතිවරයා මේ සම්බන්ධයෙන් වාර්තාවක් සති 2 ක් ඇතුළත විගණකාධිපති දෙපාර්තමේන්තුවට ලබාදෙන ලෙස විදුලිබල මණ්ඩල ප්‍රධානීන්ට නිර්දේශ කළේය.   ",
    "URL": "https://www.lankadeepa.lk/latest_news/ලංවීම-වැඩකට-නැති-විදුලි-ජනන-යන්ත්‍ර-50-මිලට-අරන්/1-614695",
    "Category": "latest_news"
}