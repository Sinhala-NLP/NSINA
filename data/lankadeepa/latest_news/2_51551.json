{
    "Source": "www.lankadeepa.lk",
    "Timestamp": "2018 දෙසැම්බර් මස 05",
    "Headline": "පාර්ලිමේන්තුව විසුරුවා හැරීමේ පෙත්සම් විභාගය හෙටට කල් තබයි",
    "News Content": "(තිළිණි ද සිල්වා සහ රංජන් කටුගම්පොළ)ජනාධිපතිවරයා විසින් පාර්ලිමේන්තුව විසුරුවා හැරීම අභියෝගයට ලක්කරමින් පාර්ශ්ව 13 ක් විසින් ගොනු කළ මූලික අයිතිවාසිකම් පෙත්සම් විභාගය අතරමැදි පෙත්සම්කාරුවන්ගේ වැඩිදුර කරුණු දැක්වීම හෙට (6)දක්වා කල් තැබීමට ශ්‍රේෂ්ඨාධිකරණය අද (5) තීන්දු කළේය.මෙම මූලික අයිතිවාසිකම් පෙත්සම්වලට එරෙහිව අතරමැදි පෙත්සම් ගොනු කළ ශ්‍රී  ලංකා පොදුජන පෙරමුණේ නායක ජී.එල් පීරිස් මහතා වෙනුවෙන් කරුණු දැක් වූ ජනාධිපති නීතිඥ සංජීව ජයවර්ධන මහතා මෙසේ ද කීය.       ‘‘නීතිපතිවරයා විසින් මීට පෙර අධිකරණය හමුවේ ඉදිරිපත් කළ කරුණුවලට මා එකඟ වෙනවා. මේ ගැසට් නිවේදන නිකුත් කිරීම සිදුකෙරුණේ ව්‍යවස්ථාවේ 33 (2) සී සහ 62 (2) වගන්තීන් වලින් ජනාධිපතිවරයා වෙත ලැබී ඇති ප‍්‍රතිපාදන යටතේයි.62 (2) වගන්තීන් ඉංග‍්‍රීසි භාෂාවෙන් සහ සිංහල භාෂාවෙන් සඳහන්වී ඇති කරුණු වල වෙනස්කම් පවතිනවා.පාර්ලිමේන්තුවේ විධි විධාන අනුව යම් වගන්තියක භාෂා ගැටලූවක් මතු වුවහොත් සිංහල භාෂාවෙන් සඳහන් දෑ පිළිගන්න කියා එම පාර්ලිමේන්තු විධි විධාන වල සඳහන් වනවා‘‘. 62(2) වගන්තිය සිංහල භාෂාවෙන් මෙසේ සඳහන්වේ.‘‘ පාර්ලිමේන්තුව රැස්වී පළමු දින සිට වසර 5ක කාලයක් සම්පූර්ණ වු පසු විසුරුවා හැරිය හැකියි.එම නියමිත කාලයට පෙරත් ආණ්ඩුක‍්‍රම ව්‍යවස්ථාව විසුරුවා හැරිය හැකිවේ. ’’19 වැනි ආණ්ඩුක‍්‍රම ව්‍යවස්ථා සංශෝධනය ගෙන ඒමට පෙර පාර්ලිමේන්තුව විසුරුවා හැරීම සිදු කළ හැක්කේ අවුරුදු හයකට පසුවයි.නමුත් ව්‍යවස්ථා සංශෝධනයෙන් අවුරුදු පහකට පමණක් යන්න වෙනස් වූවා.62(2) වගන්තියේ ඉංග‍්‍රීසි භාෂා පිටපතේ සඳහන් වන්නේ පාර්ලිමේන්තුව රැස්වී නියමිත කාලයට පෙර පාර්ලිමේන්තුව විසුරුවා හැරීම සිදු කළ හැකියි යන්න සඳහන් වී නැහැ.ඒ අනුව ජනාධිපතිවරයා 62(2) වගන්තිය යටතේ විෂය මූලිකව සිංහල භාෂාවෙන් සඳහන් වන දෑ අනුව කටයුතු කර තිබෙනවා.ජනාධිපතිවරයා විසින් පාර්ලිමේන්තුව විසුරුවා හැරීම අභියෝගයට ලක්කරමින් එක්සත් ජාතික පක්ෂය, දෙමළ ජාතික සන්ධානය, ජනතා විමුක්ති පෙරමුණ, සමස්ත ලංකා මහජන කොංග‍්‍රසය, ශ‍්‍රී ලංකා මුස්ලිම් කොංග‍්‍රසය, හිටපු පාර්ලිමේන්තු මන්ත‍්‍රී මනෝ ගනේෂන්, විකල්ප ප‍්‍රතිපත්ති කේන්ද්‍රය, නීතිඥ අරුණ ලක්සිරි සහ ශ‍්‍රී ලංකා මැතිවරණ කොමිසමේ සාමාජිකයෙකු වන මහාචාර්ය රත්නජීවන් හූල් ඇතුළු පාර්ශ්ව 13 ක් විසින් පෙත්සම් ඉදිරිපත් කර තිබුණි.එම පෙත්සම් මීට පෙර අගවිනිසුරු නලින් පෙරේරා , ප‍්‍රසන්න ජයවර්ධන සහ ප‍්‍රියන්ත ජයවර්ධන යන මහත්වරුන්ගෙන් යුතු ත‍්‍රිපුද්ගල විනිසුරු මඩුල්ලක් හමුවේ කරුණු සලකා බැලූ අතර එම පෙත්සම් විභාගයට අවසර දුන් එම ශ්‍රේෂ්ඨාධිකරණ විනිසුරු මඩුල්ල ජනාධිපතිවරයා විසින් පාර්ලිමේන්තුව විසුරුවා හැරීමේ ගැසට් නිවේදනය දෙසැම්බර් මස 7 වැනිදා දක්වා ක‍්‍රියාත්මක කිරීම වළක්වාලමින් අතුරු තහනම් නියෝගයක් ද ඉකුත් නොවැම්බර් 13 වැනිදා නිකුත් කරනු ලැබීය.විනිසුරුවරුන් පහට වැඩි පූර්ණ විනිසුරු මඩුල්ලක් හමුවේ සලකා බලන්නැයි ඉල්ලා ශ‍්‍රී ලංකා පොදුජන පෙරමුණ නායක මහාචාර්ය ජී.එල් .පීරිස් මහතා ඇතුළු පස් දෙනෙකු විසින් ශ්‍රේෂ්ඨාධිකරණය හමුවේ ගොනු කළ මෝසමක් සලකා බලමින් අගවිනිසුරුවරයා විසින් හත් පුද්ගල විනිසුරු මඩුල්ලක් හමුවේ පෙත්සම කැඳවීමට තීන්දු කළේය.මෙම පෙත්සම් පිළිබඳ වැඩිදුර විභාගය හෙට (06) දක්වා කල් තැබිණි.   ",
    "URL": "https://www.lankadeepa.lk/latest_news/පාර්ලිමේන්තුව-විසුරුවා-හැරීමේ-පෙත්සම්-විභාගය-හෙටට-කල්-තබයි/1-541676",
    "Category": "latest_news"
}