{
    "Source": "www.lankadeepa.lk",
    "Timestamp": "2019 නොවැම්බර් මස 29",
    "Headline": "‘විපක්ෂනායක අර්බුදය පාර්ලිමේන්තුව රැස්වන්නට පෙර විස‍දෙයි’",
    "News Content": "(ඩයනා උදයංගනී)           විපක්‍ෂනායකධූරය සම්බන්ධයෙන් ඇතිවී තිබෙන ගැටලූව ලබන අඟහරුවාදා පාර්ලිමේන්තුව රැස්වීමට පෙර විසඳනු ඇතැයි එක්සත් ජාතික පක්‍ෂ පාර්ලිමේන්තු මන්ත‍්‍රී විජයපාල හෙට්ටිආරච්චි මහතා අද (29) පැවසීය.එක්සත් ජාතික පක්‍ෂ නායක රනිල් වික‍්‍රමසිංහ මහතා සහ ජනාධිපති අපේක්‍ෂකවරයා වූ සජිත් ප්‍රේමදාස මහතා හමුවී ඒ සම්බන්ධයෙන් සාකච්ඡා කර විසඳුමකට පැමිණෙනු ඇතැයි ද මන්ත‍්‍රීවරයා සඳහන් කළේය.සාකච්ඡාමය විසඳුමක් සඳහා රනිල් වික‍්‍රමසිංහ මහතා මෙන්ම සජිත් ප්‍රේමදාස මහතාද සූදානමින් සිටින බව හෙතෙම ප‍්‍රකාශ කළේය.එහිදී පාක්‍ෂිකයින්ට සතුටු විය හැකි යහපත් ප‍්‍රතිචාරයක් ලැබෙනු ඇතැයි ද විජේපාල හෙට්ටිආරච්චි මහතා කීවේය.මන්ත‍්‍රීවරයා මේ බව පැවසුවේ සිරිකොත එක්සත් ජාතික පක්‍ෂ මූලස්ථානයේදී අද (29) පැවති මාධ්‍ය හමුවකදී මාධ්‍යවේදියෙක් නැගූ පැනයකට පිළිතුරු දෙමිනි.විපක්‍ෂනායක ධූරය සජිත් ප්‍රේමදාස මහතාට ලබාදෙන්නැයි ඉල්ලා එක්සත් ජාතික පෙරමුණු මන්ත‍්‍රීවරුන් 57 දෙනෙකු කතානායකවරයාට ලිපියක් බාර දී ඇතත් සජිත් ප්‍රේමදාස මහතා ඒ සම්බන්ධයෙන් මෙතෙක් ප‍්‍රතිචාරයක් දක්වා නැතැයි ද මන්ත‍්‍රීවරයා කීවේය.මේ සම්බන්ධයෙන් නවීන් දිසානායක, පාඨලී චම්පික රණවක යන මන්ත‍්‍රීවරුන් හා තලතා අතුකෝරළ මන්ත‍්‍රීවරිය ද රනිල් වික‍්‍රමසිංහ මහතා මුණගැසී සාකච්ඡා කළ බව හෙට්ටිආරච්චි මහතා සඳහන් කළේය.ශ්‍රී ලංකා නිදහස් පක්‍ෂයෙන් පැමිණ තම පාර්ශවය හා සිටින ඇතැමුන් ද මේ දිනවල පක්‍ෂ නායකත්වය හා විපක්‍ෂනායකත්වය ගැන අදහස් දක්වන නමුත් ඔවුන්ට ඒ සඳහා කිසිඳු අයිතියක් නැතැයි ද හෙතෙම වැඩිදුරටත් කියා සිටියේය.  ",
    "URL": "https://www.lankadeepa.lk/latest_news/‘විපක්ෂනායක-අර්බුදය-පාර්ලිමේන්තුව-රැස්වන්නට-පෙර-විස‍දෙයි’/1-561388",
    "Category": "latest_news"
}