{
    "Source": "www.lankadeepa.lk",
    "Timestamp": "2022 අප්‍රේල් මස 25",
    "Headline": "පක්ෂ නායක රැස්වීමක් කැදවන්නැයි සජිත් ඉල්ලයි",
    "News Content": "(නිමල කොඩිතුවක්කු)21 වන ව්‍යවස්ථා සංශෝධනය ඉදිරියට ගෙනයාමට කටයුතු කිරිම සදහා වහාම පක්ෂ නායක රැස්වීමක් කැදවන්නැයි විපක්ෂ නායක සජිත් ප්‍රේමදාස මහතා කතානායකවරයාගෙන් ලිඛිත ඉල්ලීමක් කර තිබේ.මෙම රැස්වීමට නීතිපතිතුමා ඇතුළු එම දෙපාර්තමේන්තුවේ අත්‍යාවශ්‍ය නිලධාරීන් මෙන්ම නීතිකෙටුම්පත් දෙපාර්තමේන්තුවේ නිලධාරින් ද කැඳවීමට පියවර ගන්නා මෙන් කථානායකවරයා වෙත අද (25) දිනයේ ලිපියක් යොමුකරමින් ඔහු මේ බව සඳහන් කරයි.වර්තමානයේ රටේ  උද්ගතව ඇති අභියෝගකාරි තත්වයට ව්‍යවස්ථාදායකයේ ඍජු මැදිහත්වීම වහාම සිදුකල යුත්තක් බැවින් රටේ  ජනතාව ඉල්ලා සිටින ප්‍රධාන ප්‍රතිසංස්කරණ සදහා විධායක ජනාධිපති ක්‍රමය අහෝසි කිරිම වැදගත් වුවක් බවත් එම ලිපියෙන් සඳහන් කරයි.එමෙන්ම රට තුළ යහපත් පාලනයක් සහ විනිවිද පෙනෙන ක්‍රමවේද සදහා ද ව්‍යවස්ථා සංශෝධනයක් අත්‍යාවශ්‍ය වන බවත් එහි සඳහන් වේ.මහනායක මාහිමිපාණන් වහන්සේලා, ශ්‍රී ලංකා නීතිඥ  සංගමය, විද්වත් වෘත්තිකයින් නව පරපුරේ තරුණ තරුණියන්, ඇතුළු මුලු මහත් රටම ඉල්ලා සිටින්නේ වහාම රටට පිළිගත හැකි විසදුමක් සදහා පාර්ලිමේන්තුව ක්‍රියාකල යුතු බැවින්  මේ මොහොතේ කථානායකවරයා  ගන්නා තීරණ රටේ  අනාගතය තීරණය වනු ඇති බවත් විපක්ෂනායකවරයා සඳහන් කරයි.මෙය තව දුරටත් ප්‍රමාද කරලිමට හෝ සාකච්ඡා කරමින් සිටිමට කාලයක් නොවන බවත් මෙම ඉල්ලීමට කඩිනම් පිළිතුරක් අපේක්ෂා කරන බවත් විපක්ෂනායකවරයා සිය ලිපිය මගින් වැඩිදුරටත් ඉල්ලීමක් කරනු ලබයි.  ",
    "URL": "https://www.lankadeepa.lk/latest_news/පක්ෂ-නායක-රැස්වීමක්-කැදවන්නැයි-සජිත්-ඉල්ලයි/1-612022",
    "Category": "latest_news"
}