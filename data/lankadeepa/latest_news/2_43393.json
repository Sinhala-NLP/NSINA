{
    "Source": "www.lankadeepa.lk",
    "Timestamp": "2019 දෙසැම්බර් මස 31",
    "Headline": "විදේශ සේවා නියුක්ති කාර්යාංශයේ අක්‍රමිකතා හොයන්න කමිටුවක්",
    "News Content": "(විනීතා එම් ගමගේ)ශ්‍රී ලංකා විදේශ සේවා නියුක්ති කාර්යාංශයේ පසුගිය සමයේ සිදුවී ඇතැයි කියන දූෂණ අක්‍රමිකතා ගැන සොයා බැලීම සඳහා විශේෂ කමිටුවක් පත් කිරීමට විදේශ සබඳතා නිපුණතා සංවර්ධන රැකීරක්ෂා සහ කම්කරු සබඳතා අමාත්‍ය දිනේෂ් ගුණවර්ධන මහතා පියවර ගෙන තිබේ.වෘත්තිය සමිති හා වෙනත් අංශ විසින් පෙන්වා දී ඇති කරුණු අනුව මෙම කමිටුව පත්කිරීම යෝග්‍ය බවට අමාත්‍යවරයා තීරණය කර ඇතැයි කම්කරු සබඳතා අමාත්‍යංශ්‍ය කියයි.දේශපාලන අවශ්‍යතා මත උසස් වීම් ලබා දීම, තානාපති කාර්යාල සේවය සඳහා සුදුසුකම් නැති පුද්ගලයින් පත් කිරීම, සමහර සේවක සංගම්වල නිර්දේශ මත උසස් වීම් ලබා දීම, රන් පියාපත් ව්‍යාපෘතිය ඇතුළු ව්‍යාපෘති රාශියක් තුළින් කාර්යංශයේ මුදල් අවභාවිත කිරීම,  වැනි කරුණු පිළිබඳව මෙම කමිටුවේ අවධානය යොමු කරනු ඇතැයි කම්කරු සබඳතා අමාත්‍යංශයේ ජ්‍යෙෂ්ඨ නිලධාරියෙක් ලංකාදීපයට පැවැසීය.පවුල් පසුබිම් වාර්තා ලබාගත නොහැකි කාන්තාවන් 3500 කට අධික සංඛ්‍යාවක් විදේශගත කිරීමට කටයුතු කර ඇතැයි ද පන්නිපටිය පුහුණු මධ්‍යස්ථානය මුල් කරගෙන නුපුහුණු ශ්‍රමිකයන් විදේශගත කිරීමේ ජාවාරමක් ක්‍රියාත්මක කොට ඇතැයි ද මේ වනවිට හෙළි වී ඇති බැවින් ඒ ගැන සොයා බැලීම ද මෙම කමිටුව පත්කිරීමේ අරමුණු අතර වන බව හෙතෙම කියා සිටියේය.එමෙන්ම 2014 වසර වනවිට වාර්ෂිකව 300000 කට අධික පිරිසක් රැකියා සඳහා විදේශ ගත වී ඇති නමුත් 2018 වනවිට එය දෙලක්ෂයකටත් වඩා අඩුවී  තිබීම මෙන්ම කාර්යංශයේ මුදල් අවභාවිත කරමින් අවාසි සහගත ලෙස කුලි පදනම යටතේ වාහන ලබාගැනීමේ සිද්ධියක් පිළිබඳව ද මෙහිදී අවධානය යොමුකරනු ඇතැයි එම නිලධාරියා කීය.      ",
    "URL": "https://www.lankadeepa.lk/latest_news/විදේශ-සේවා-නියුක්ති-කාර්යාංශයේ-අක්‍රමිකතා-හොයන්න-කමිටුවක්/1-563267",
    "Category": "latest_news"
}