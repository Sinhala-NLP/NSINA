{
    "Source": "www.lankadeepa.lk",
    "Timestamp": "2018 නොවැම්බර් මස 14",
    "Headline": "‘ගජ’ සුළි කුණාටුවේ බලපෑම උතුරු පළාතට",
    "News Content": "(ඩයනා උදයංගනී) මධ්‍යම බෙංගාල බොක්ක ප්‍රදේශයේ පවතින ‘ගජ’ සුළි කුණාටුවේ බලපෑමෙන් හෙට (15) සවස් කාලයේ සිට උතුරු පළාත හරහා සහ අවට මුහුදු ප්‍රදේශවල ඉතා සැඩ ප්‍රහාරාත්මක සුළං හැමිය හැකි බව කාලගුණ විද්‍යා දෙපාර්තමේන්තුව පවසයි. මෙම සුළි කුණාටුව හෙට (15) සවස් කාලයේදී ශ්‍රී ලංකාවේ උතුරු වෙරළ තීරය ආසන්නයෙන් ගමන් කර දකුණු තමිල්නාඩු වෙරළ තීරයට ගමන් කරනු ඇතැයි අපේක්‍ෂා කරන බව එම දෙපාර්තමේන්තුවේ ප්‍රකාශකයෙක් පැවසීය. ඒ අනුව යාපනය අර්ධද්වීපය හරහා පැයට කිලෝමීටර 80, 90 පමණ වන ඉතා තද සුළං සහ ඇතැම් අවස්ථාවල පැයට කිලෝමීටර 100 පමණ වන ප්‍රහාරාත්මක සුළං ද ඇතිවිය හැකි බව එම ප්‍රකාශකයා සඳහන් කළේය. ඊට අමතරව මන්නාරම, පුත්තලම, ත්‍රිකුණාමලය, අනුරාධපුර, පොළොන්නරුව, කිලිනොච්චිය, මුලතිව් සහ වව්නියාව යන දිස්ත්‍රික්කයන් හරහා ද පැයට කිලෝමීටර 60, 70 පමණ දක්වා තද සුළං ඇතිවිය හැකි බව ද ඔහු කීවේය. ඇතැම් අවස්ථාවල එම දිස්ත්‍රික්කයන්හි පැයට කිලෝමීටර 80 පමණ වන ඉතා තද සුළං බලාපොරොත්තු වන බව ද හෙතෙම පැවසීය. මෙම ප්‍රදේශයන්හි නිවාස හානි, ගස් හා විදුලි රැහැන් කඩා වැටීම් ආදිය සිදුවිය හැකි බැවින් ජනතාව විමසිලිමත් විය යුතු බව ද එම ප්‍රකාශකයා කීවේය. මීට අමතරව යාපනය අර්ධද්වීපයේ විටින් විට වැසි ඇතිවන අතර ඇතැම් ප්‍රදේශයන්හි මිලිමීටර 150ට වැඩි ඉතා තද වැසි හා උතුරු පළාතේ සෙසු ප්‍රදේශවල ද මිලිමීටර 100ට වැඩි තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. මෙම සුළි කුණාටුව හේතුවෙන් පොතුවිල් සිට ත්‍රිකුණාමලය, කන්කසන්තුරය හරහා මන්නාරම දක්වා වෙරළට ඔබ්බෙන් වන මුහුදු ප්‍රදේශවල ද තද සුළං හා විටින් විට පැයට කිලෝමීටර 110ක් පමණ වන ප්‍රහාරාත්මක සුළං ඇති විය හැකි බැවින් හෙට (15) සහ අනිද්දා (16) දිනයන්හිදී ධීවර හා නාවුක කටයුතුවල යෙදීමෙන් වළකින ලෙස ද කාලගුණ විද්‍යා දෙපාර්තමේන්තුව දැනුම්දීමක් කරයි.  ",
    "URL": "https://www.lankadeepa.lk/latest_news/‘ගජ’-සුළි-කුණාටුවේ-බලපෑම-උතුරු-පළාතට/1-540364",
    "Category": "latest_news"
}