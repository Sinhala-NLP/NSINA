{
    "Source": "www.lankadeepa.lk",
    "Timestamp": "2020 අප්‍රේල් මස 04",
    "Headline": "චීනය අද ජාතික ශෝක දිනයක් කරයි",
    "News Content": "කොරෝනා වෛරසයෙන් මියගිය තැනැත්තන් සිහිකිරීම සඳහා චීනය අද එරට ජාතික ශෝක දිනයක් ලෙස නම් කර තිබේ.ඒ අනුව විනාඩි 3 ක නිහඬතාවක් රැකීමට ද චීන වැසියෝ අද එක්වූහ.එරට වේලාවෙන් පෙරවරු 10.00 ට ‍මෙම නිහඩ කාලය ආරම්භ විය.රථවාහන මෙම කාලයේදී සිය නලා නාද කළේය.චීනයේ වුහාන් නගරයෙන් ලොව ප්‍රථම කොරෝනා රෝගියා පසුගිය වසරේ වාර්තා විය.එතැන් සිට මේ දක්වා වෛරසය ලොව පුරා මිලියනය ඉක්මවූ පිරිසකට ආසාදනය වී ඇත.මේ හේතුවෙන් රටවල් 181 කට අධික සංඛ්‍යාවක පුද්ගලයින් 60,000 කට ආසන්න සංඛ්‍යාවක් මරණයට පත්වී තිබේ.කොරෝනා වෛරසයේ කේන්ද්‍රස්ථානය වූ වුහාන් නගරයේ සියලු මාර්ග සංඥා අද පෙරවරු 10.00 ට රතු පැහැයෙන් දල්වා එතැන් සිට විනාඩි 3 ක් ගමනාගමනය අත්හිටුවනු ලැබීය.වෛරසය සමඟ සටන් වැදී දිවි පිදූ වීරයින්ට ගෞරව දැක්වීමට ද මෙම මෙය අවස්ථාවක් කරගන්නා බව චීන රජය ප්‍රකාශ කළේය.එරට සෞඛ්‍ය සේවකයෝ 14 දෙනෙක් වෛරසය හේතුවෙන් මරණයට පත්වූහ.වෛරසය ගැන අනතුරු ඇඟවූ ලී වෙන්ලියැන්ග් නමැති වෛද්‍යවරයාද ඒ අතර වෙයි.අපේ කාර්ය මණ්ඩල සාමාජිකයින් සහ රෝගීන් මරණයට පත්වීම සම්බන්ධයෙන් අපි දැඩි කණගාටුවකින් පසුවනවා යැයි කොරෝනා වෛරසය ආසාදිත රෝගීන්ට ප්‍රතිකාර කරන චීන හෙදියක් විදෙස් මාධ්‍ය වෙත පවසා තිබුණි.ඔවුන්ට ස්වර්ගයේ විවේක ගත හැකි වනු ඇතැයි ඇය වැඩිදුරටත් පවසා ඇත.චීන ජනපති ෂී ජින්පින් මහතා ඇතුළු අනෙකුත් රජයේ නිලධාරීන් ද බෙයිජින්හිදී ගෝකය පළකිරීමට එක්වූහ.චීනය රෝගය සම්බන්ධයෙන් ප්‍රථම වරට ලෝක සෞඛ්‍ය සංවිධානයට දැනුම් දුන්නේ පසුගිය දෙසැම්බර් 31 වැනිදාය.ජනවාරි 18 වැනිදා වන විට වෛරසය ආසාදනය වී ඇති බවට තහවුරු කර ගත් පුද්ගලයින් සංඛ්‍යාව 60 දක්වා ඉහළ ගොස් ඇති බව වාර්තා වුවද විශේෂඥයින් පැවසුවේ සත්‍ය අගය 1700ට ආසන්න වන බවයි.ඉන් දින 2 කට පසුව ලූනා නව වසර වෙනුවෙන් සංචාරයේ යෙදීමට මිලියන ගණන් ජනතාව සූදානම්ව සිටිහය.ඒ වන විට වෛරසය ආසාදිත රෝගීන් සංඛ්‍යාව 200 ඉක්මවා තිබූ අතර බීජිං, ෂැංහයි හා ෂෙන්ෂෙන් ප්‍රදේශවලින් ද වෛරසය හඳුනාගෙන තිබුණි.එතැන් සිට වෛරසය වේගයෙන් ආසියාව හා යුරෝපය පුරා පැතිර ගිය අතර අවසානයේ ලෝකයේ හැම ස්ථානයක් පුරා එය පැතිරුණි.පසුගිය සති කිහිපයේදී චිනය සංචාරක හා සමාජ දුරස්ථතාව පිළිබඳ සීමා ලිහිල් කළ අතර ඊට හේතු වූයේ පැවති හදිසි සෞඛ්‍ය තත්ත්වය පාලනය කර ගැනීමට හැකිවී තිබීමයි. මාස දෙකකට වැඩි කාලයක් පුරා හුදකලා කර තිබූ වූහාන් නගරය අර්ධ වශයෙන් විවෘත කිරීමට ද බලධාරීහු පියවර ගත්හ.(බීබීසී ඇසුරෙනි)-226-  ",
    "URL": "https://www.lankadeepa.lk/covid19/චීනය-අද-ජාතික-ශෝක-දිනයක්-කරයි/203-569648",
    "Category": "latest_news"
}