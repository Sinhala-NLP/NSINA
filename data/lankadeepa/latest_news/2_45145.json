{
    "Source": "www.lankadeepa.lk",
    "Timestamp": "2019 ඔක්තෝබර් මස 10",
    "Headline": "’මධු මාධව වරද පිළිගෙන ඉල්ලා අස්වුණා’",
    "News Content": "(විනීතා එම් ගමගේ)පිවිතුරු හෙළ උරුමය නියෝජ්‍ය නායකවරයා ලෙස කටයුතු කළ මධු මාධව අරවින්ද මහතා ගම්පහ දී කළ ප‍්‍රකාශයකින් පක්ෂයකට සිදුවන හානිය පක්ෂයේ මධ්‍යම කාරක සභාව විසින් පෙන්වා දීමෙන් පසු ඔහු සමාව ගෙන සියලු තනතුරු වලින් ඉල්ලා අස්වූ බව පිවිතුරු හෙළ උරුමය නායක පාර්ලිමේන්තු මන්ත‍්‍රී උදය ගම්මන්පිල මහතා ප‍්‍රකාශ කළේය.ඔහු කළ වරදට තමන් විසින්ම දඩුවම් කරගත් ඔහු නිහතමානී මිනිසෙකියැයි තමන් විශ්වාස කරන බවත් මීට වඩා බරපතල වැරදි කළ මිනිසුන් ඒවා නොකළ බව කියන රටක මෙසේ නිහතමානි වීම ගැන ගරු කළ යුතු යැයි ද හෙතෙම සදහන් කළේය.පාර්ලිමේන්තු ව තුළ විවිධ ජාතිවාදී ප‍්‍රකාශ සිදුවූ බවත් ඒවායින් වන හානිය පෙන්වා දුන්නත් කිසිම අවස්ථාවක ඒ ගැන කනගාටුව පළ කිරීමක් පවා සිදු නොවූ බවත් පෙන්වා දුන් ගම්මන්පිල මහතා මහ බැංකු හොරකම සිදුකළ පිරිස් වෙනුවෙන් පොත් ලියු රටක පුංචි වරදක් කර පුංචි මිනිසෙක් එම වරද පිලිගෙන ඉල්ලා අස්වී ඇති බවත් එවැනි මිනිසුන්ට ගරු කළ යුතු බවත් කියා සිටියේය.     මන්ත‍්‍රීවරයා මේ අදහස් පල කළේ පිටකෝට්ටේ පිවිතුරු හෙළ උරුමය මුලස්ථානයේ අද (10) පැවති මාධ්‍ය හමුවක දී මාධ්‍යවේදියෙකු නැගූ ප‍්‍රශ්නයකට පිළිතුරු දෙමිනි.  ",
    "URL": "https://www.lankadeepa.lk/latest_news/’මධු-මාධව-වරද-පිළිගෙන-ඉල්ලා-අස්වුණා’/1-558570",
    "Category": "latest_news"
}