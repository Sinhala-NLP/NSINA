{
    "Source": "www.lankadeepa.lk",
    "Timestamp": "2019 මැයි මස 10",
    "Headline": "'ගුවන් මගීන්ට සිදුවන අපහසුතා ඉවසීමෙන් දරාගන්න'",
    "News Content": "(ටී.කේ.ජී.කපිල )පාස්කු දා ප්‍රහාරයත් සමඟ කටුනායක ගුවන් තොටුපළේ ආරක්ෂාව තහවුරු කිරීම සඳහා පියවර ගත් බවත් එහිදී ගුවන් මගීන්ට 100% ක පහසුකම් සැලසීම අපහසු වී ඇති බැවින්, ගුවන් මගීන් ඉවසීමෙන් කටයුතු කළ යුතු බව ගුවන් සේවා සමාගමේ සභාපති ධම්මික රණතුංග මහතා පැවසීය.ඒ මහතා මේ බව පැවසුවේ අද (10) කටුනායක ගුවන් තොටුපළේ පැවති ප්‍රවෘත්ති සාකච්ඡාවකදී ය.එහිදී වැඩිදුරටත් අදහස් දැක්වූ ගුවන් තොටුපළ සභාපතිවරයා, ගුවන් හමුදාව, යුද හමුදාව, පොලීසිය, ගුවන් තොටුපළ ආරක්ෂක නිලධාරීන්, රාජ්‍ය බුද්ධි අංශ සහ සිවිල් ආරක්ෂක නිලධාරීන් ඇතුළත් ආරක්ෂක අංශ සමඟ සාකච්ඡා කර ඔවුන්ගේ දැනුම අනුව නව ආරක්ෂක වැඩපිළිවෙළ සම්පාදනය කර ඇති බවත් කීය.මෙහිදී මුලින්ම ගුවන් තොටුපළ ආරක්ෂාව සඳහා ප්‍රමුඛත්වය ලබාදීම සිදු කෙරෙන අතර, දෙවනුව ගුවන් මගීන්ගේ පහසුකම් පිළිබඳව අවධානය යොමු කර ඇති බවද පැවසීය.එහිදී මුලින්ම ගුවන් තොටුපළ ආරක්ෂාව තහවුරු කිරීම සඳහා විවිධ පියවර රැසක් ගත් අතර  ඒ නිසා ගුවන් මගීන්ට අපහසුතා ඇති වන බව තමා පිළිගන්නා බවද පැවසීය.දෙවනුව ගුවන් යානා ප්‍රමාද වීම් සහ අවලංගු වීම් නොමැති වන ආකාරයට දෛනික කටයුතු බාධාවකින් තොරව පවත්වා ගැනීමට අප කටයුතු කළා. මේ සඳහා ගුවන් තොටුපළ සේවකයින් කැපවීමෙන් තම සහයෝගය ලබා දුන්නා. ගුවන් තොටුපළට පිවිසීමේ දී  අමතර ආරක්ෂක කටයුතු  නිසා ඇතිවිය හැකි ප්‍රමාද වීම් අවම කිරීම සඳහා තම ගුවන් යානය පිටත්වීමට පැය 4 කට ගුවන් තොටුපළ වෙත මගීන්ට පැමිණ සිටින ලෙසද කළමනාකරණ ප්‍රධානීවරයා දැනුම් දුන්නේය .මෙසේ ගුවන් තොටුපළ වෙත පිවිසෙන තනි තනි පුද්ගලයන් සහ කණ්ඩායම් වශයෙන් පැමිණෙන පිරිස් වෙන වෙනම මං තීරු ඔස්සේ රැගෙන විත් පරීක්ෂා කරන බවද වැඩිදුරටත් සඳහන් කළේය.මෙහිදී මගීන්ගේ ගමන් මලු සහ භාණ්ඩ පරීක්ෂා කිරීම සදහා අවශ්‍ය  එක්ස් - කිරණ යන්ත්‍ර දිනක් වැනි කෙටි කාලයක් තුළ පිටත්වීමේ පර්යන්තයෙන් පිටත සවි කිරීමට කටයුතු කළ ගුවන් තොටුපළ ඉංජිනේරු අංශයේ සේවක පිරිස් වෙත කළමකාර ප්‍රධානීවරයා සිය ප්‍රසංශාව ප්‍රකාශ කළේය .මෙම ප්‍රවෘත්ති සාකච්ඡාවට සීමාසහිත ගුවන් තොටුපළ සහ ගුවන් සේවා සමාගමේ සභාපති ධම්මික රණතුංග, එම සමාගමේ උප සභාපති ප්‍රියන්ත කාරියප්පෙරුම, එම සමාගමේ විධායක අධ්‍යක්ෂ සංජීව විජේරත්න, ගුවන් තොටුපළ කළමනාකරණ ප්‍රධානී එච්.එස්.හෙට්ටිආරච්චි, කටුනායක ගුවන් තොටුපළ ගුවන් හමුදා කඳවුරේ අණදෙන නිලධාරී ගෲප් කපිතාන් සේනක ප්‍රනාන්දු පුල්ලේ සහ ගුවන් තොටුපළ පොලීසියේ ස්ථානාධිපති, ප්‍රධාන පොලිස් පරීක්ෂක ජයනාත් වනසිංහ යන මහත්වරු ද සහභාගී වී සිටියහ.  ",
    "URL": "https://www.lankadeepa.lk/news/-ගුවන්-මගීන්ට-සිදුවන-අපහසුතා-ඉවසීමෙන්-දරාගන්න-/101-550233",
    "Category": "latest_news"
}