{
    "Source": "www.lankadeepa.lk",
    "Timestamp": "2018 නොවැම්බර් මස 14",
    "Headline": "‘දෙපාර්ශ්වයටම බහුතරය නැහැ‘",
    "News Content": "(ඩයනා උදයංගනී) රජයට හෝ රනිල් වික‍්‍රමසිංහ මහතාගේ පාර්ශවය යන දෙපාර්ශවයටම පාර්ලිමේන්තුවේ බහුතරයක් නැතැයි ජනමාධ්‍ය, නිපුණතා සංවර්ධන හා වෘත්තීය පුහුණු අමාත්‍ය දයාසිරි ජයසේකර මහතා පැවසීය. ආණ්ඩුවක් පිහිටුවීම සඳහා මන්ත‍්‍රීවරුන් 113 දෙනෙකුගේ බහුතරයක් තිබීම අනිවාර්ය නැති බව කී ඇමතිවරයා එවැනි බහුතරයක් පැවතියහොත් ආණ්ඩුවේ කටයුතු පහසු වන බව ද සඳහන්  කළේය.රනිල් වික‍්‍රමසිංහ මහතාට සහය දක්වමින් හා නව රජයට විරුද්ධව 122 දෙනෙකුගේ අත්සන් ලැබී ඇති බව කතානායකවරයා කීවත් එම අත්සන් ලේඛනය වෙන වෙනම අත්සන් කළ විවිධ දින සහිත ලේඛනයක් බව කී දයාසිරි ජයසේකර මහතා එය කියවා අධ්‍යයනය කර බැලීමේ අවස්ථාවක් හෝ පාර්ලිමේන්තුවේදී මන්ත‍්‍රීවරුන්ට නොලැබුණු බව ද කීවේය.අමාත්‍යවරයා මේ බව පැවසුවේ රජයේ ප‍්‍රවෘත්ති දෙපාර්තමේන්තුවේදී අද (14) පැවති කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදීන් නැගූ ප‍්‍රශ්නවලට පිළිතුරු ලබාදෙමිනි.කතානායකවරයා පාර්ලිමේන්තුවේදී අද (14) කටයුතු  කළේ පාර්ලිමේන්තු නීතියට අනුව නොව කැලෑ නීතියක් අනුව බව ද දයාසිරි ජයසේකර මහතා මෙහිදී පැවසීය.  ",
    "URL": "https://www.lankadeepa.lk/latest_news/‘දෙපාර්ශ්වයටම-බහුතරය-නැහැ‘/1-540357",
    "Category": "latest_news"
}