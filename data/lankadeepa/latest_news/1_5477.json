{
    "Source": "www.lankadeepa.lk",
    "Timestamp": "2023 මැයි මස 14",
    "Headline": "රිලවුන්ට එරෙහිව තවත් අධිචෝදනාවක් බාරදෙයි",
    "News Content": "(අංජුල මහික වීරරත්න)රිලවුන් කරන හානිය නිසා මෙරට බොහෝ ප්‍රදේශවල කිතුල් කර්මාන්තය මුළුමනින්ම විනාශ වීමේ තර්ජනයට ලක්ව ඇතැයි කිතුල් කර්මාන්තකරුවෝ කෘෂිකර්ම අමාත්‍ය මහින්ද අමරවීර මහතාට පැමිණිලි කළහ.කෘෂිකර්ම අමාත්‍යවරයා ඇහැලියගොඩ හා රත්නපුර රත්ගඟ ප්‍රදේශවල කිතුල් කර්මාන්තකරුවන්ගේ ගැටළු සම්බන්ධව සොයා බැලීමට ගිය අවස්ථාවේ දී ඔවුහු මෙම පැමිණිල්ල කළහ.තමන් මහත් අසීරුතා මධ්‍යයේ කිතුල් මල් කපා තෙලිදිය ලබා ගන්නා  විට රිලවුන්  මොහොතකින් ඒවා විනාශ කරන බවත්, ඇතැම් විට දවසට එක පැණි බෝතලයක් හෝ ලබා ගැනීමට නොහැකි වන පරිදි කපන ලද කිතුල්මල් කඩා දමා ඊට එල්ලා ඇති රා මුට්ටි විනාශ කරන බවත් , රිලවුන් දහස් ගණනක කණ්ඩායම්  ප්‍රදේශවල සැරසරමින් මෙම විනාශය කරන බවත් එම කර්මාන්තකරුවෝ පැවසූහ.මෙහිදී අදහස් දැක්වූ අමාත්‍යවරයා කීවෙි චීනයේ පුද්ගලික සමාගමක්  ඔවුන්ගේ සත්වෝද්‍යාන සඳහා මෙරට රිලවුන් දෙන ලෙස කළ ඉල්ලීමට ඇතැම් පරිසර සංවිධාන දැක්වූ විරෝධය නිසා තාවකාලිකව එම වැඩ පිළිවෙළ නැවතී ඇතත් පවතින නෛතික කටයුතු විසදා ගැනීමෙන් අනතුරුව එම වැඩ පිළිවෙළ යළි අරඹන බවයි.   ",
    "URL": "https://www.lankadeepa.lk/latest_news/රිලවුන්ට-එරෙහිව-තවත්-අධිචෝදනාවක්-බාරදෙයි/1-633069",
    "Category": "latest_news"
}