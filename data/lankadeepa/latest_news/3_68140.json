{
    "Source": "www.lankadeepa.lk",
    "Timestamp": "Editorial  2017 මාර්තු මස 06",
    "Headline": "වතු වගාව විනාශයි - වතු කම්කරු සංගමයේ ලේකම්",
    "News Content": "(සිරාජ් හසීම්)බ්‍රිතාන්‍යන් සාර්ථකව පවත්වාගෙන ආ මෙරට වතු වගාව පෝෂණය කිරීමට තරම් සවියක් ඇති පාලනයක් මෙරට බිහිව නැති බවත් මේ වනවිට මෙරට වතුකර්මාන්තය මුළුමනින්ම පරිහානියකට ලක්ව තිබෙන බවත් සමස්ථ ලංකා වතු කම්කරු සංගමය පවසයි.මෙලෙස වතු වගාව පරිහානියට ලක්ව තිබීම හේතුවෙන් නුදුරු අනාගතයේදී තේ රබර් ආදී වැවිළි ද්‍රව්‍ය විදේශයෙන් අපනයනය කිරීමට සිදුවනු ඇතැයි එම සංගමයේ ප්‍රධාන ලේකම් ජේ.එම්.ඒ.ප්‍රේමරත්න මහතා කියයි.ලොව අංක එකේ පැවති ශ්‍රී ලංකාවේ තේ, රබර් සහ කුරුදු වගාවන් මෙලෙස පරිහානියට ලක්ව ඇත්තේ පාලකයින්ගේ දුර්වලතාව නිසා බවත් කම්කරුවන් වෙනුවෙන් අවබෝධතා ගිවිසුම්වලට අත්සන් කරන වෘත්තීය සමිති පවා මීට වගකිව යුතු බවත් ඒ මහතා ප්‍රකාශ කරයි.ඉකුත් ඔක්තෝබර් මාසයේදී අත්සන් කළ සාමූහික ගිවිසුමෙන් වතුකම්කරුවෙකුගේ වැටුප රුපියල් 110කින් පමණක් වැඩිවී තිබෙන බවත් මේ අනුව කම්කරුවෙකුගේ දෛනික වැටුප රුපියල් 730ක් පමණ වූ බවත් ඒ මහතා කියයි.  එවන් වැටුපකින් ජීවත් වීමට නොහැකි නිසා වතු කර්මාන්තය අතහැර වෙනත් රැකියාවන්ට බොහෝ අය යොමුව තිබෙන බවද ප්‍රේමරත්න මහතා පවසයි.  ",
    "URL": "https://www.lankadeepa.lk/latest_news/වතු-වගාව-විනාශයි---වතු-කම්කරු-සංගමයේ-ලේකම්/1-510461",
    "Category": "latest_news"
}