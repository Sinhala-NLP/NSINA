{
    "Source": "www.lankadeepa.lk",
    "Timestamp": "2021 ජුනි මස 28",
    "Headline": "පිස්සු බල්ලෙක් මොරවක රෝහලක කොරෝනා වාට්ටුවට පැන යකා නටයි",
    "News Content": "(ක්‍රිෂාන් ජීවක ජයරුක්)මොරවක කොස්නිල්ගොඩ රජයේ රෝහලේ කොරෝනා ප්‍රතිකාර මධ්‍යස්ථානයට පැනපු පිස්සු බල්ලකු එහි ප්‍රතිකාරලබමින් සිටි කොරෝනා ආසාදිත කාන්තාවන් තිදෙනකු සපා කෑම නිසා එම රෝහල තුළ දැඩි කලබලයක් ඇති විය.බල්ලා කඩා පනිනවාත් සමග ඇතැමි කොරෝනා රෝගීන් ඇඳවල් මතට  නැඟ සිය ජීවිත බේරා ගැනීම සදහා මහ හඩින් කෑ කෝ ගසා තිබෙන බව කියති.සිද්ධිය වන අවස්ථාවේ එම ප්‍රතිකාර මධ්‍යස්ථානයේ විදෙස්ගතව සිට පැමිණී කාන්තාවෝ 18 දෙනෙක් ඇතුළු 38 දෙනෙක් ප්‍රතිකාර ලබමින් සිටියහ.ඔවුන්ගෙන් පිරිසක් නේවාසික ප්‍රතිකාර අවසන් කර සිය නිවෙස් වෙත යාම සදහා සූදානමින් සිට තිබේ.ඔවුන්ගේ පවුල්වල සාමාජිකයින් ද රෝහල් භූමීයේ රැදී සිට ඇති බව දැන ගන්නට ඇත.කෙසේ වෙතත් රෝහල් සේවකයන් ඇතුළු පිරිස දැඩි පරිශ්‍රමයක් දරා සුනඛයා රෝහල්වාට්ටුවෙන් පිටතට එලවා දැමු බව රෝගීන්ගේ ඥාතීහු පැවැසූහ.පසුව සුනඛයා පාරට පැමිණීමෙන් පසු රැස්වු පිරිස බල්ලාට පහර දී මරා දමා තිබුණි.එම සුනඛයා අදාල ප්‍රතිකාර මධ්‍යස්ථානය තුළට ඇතුළුවු ආකාරය කිසිවකුත් දැක නොමැත.    ",
    "URL": "https://www.lankadeepa.lk/latest_news/පිස්සු-බල්ලෙක්-මොරවක-රෝහලක-කොරෝනා-වාට්ටුවට-පැන-යකා-නටයි/1-593476",
    "Category": "latest_news"
}