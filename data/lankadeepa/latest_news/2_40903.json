{
    "Source": "www.lankadeepa.lk",
    "Timestamp": "2020 මාර්තු මස 22",
    "Headline": "කිසිඳු ආහාර හිගයක් නැහැ",
    "News Content": "(අනීෂා මානගේ)වැලිසර වීරවිල, කුරුණෑගල, අනුරාධපුරය සහ රත්නපුර තොග ගබඩාවල සිට දිවයින පුරා පිහිටි සතොස වෙළෙදසැල් 420කට ආසන්න ප්‍රමාණයකට කිසිඳු හිඟයකින් තොරව ආහාර ද්‍රව්‍ය ලබා දීමට කටයුතු කර ඇතැයිද රුපියල් 500සිට 2000 දක්වා මිලගණන් යටතේ ආහාර ද්‍රව්‍ය පැකට් මහජනතාවට ලබා ගැනීමට හැකියාව ඇතැයි අභ්‍යන්තර වෙළඳ, ආහාර සුරක්ෂිත හා පාරිභෝගික සුබ සාධන අමාත්‍ය චමල් රාජපක්ෂ මහතා පැවසීය.අමාත්‍යවරයා මෙසේ පැවසූයේ අද වීරකැටිය මැදමුලන නිවෙසේදී විශේෂ මාධ්‍ය හමුවක් පවත්වමිනි.අමාත්‍යවරයා වැඩිදුරටත් අදහස් දක්වමින් මෙසේද පැවසීය.හෙට(23) උදෑසන 6ට ඇඳිරිනීතිය ඉවත් කරන ප්‍රදේශවල ජනතාවට කලබලයකින් තොරව ඇවිත් ආහාර රැගෙන යන්න පුළුවන්. කිසිඳු හිඟයකින් තොරව ආහාර ද්‍රව්‍ය තිබෙනවා. වෙළෙදසැල් ඇතුළට පස්දෙනකුට වඩා යන්න එපා. හැමෝටම ආහාර ද්‍රව්‍ය ලබා ගැනීමට අවස්ථාව ලබා දෙන්න.වැලිසර, වීරවිල, කුරුණෑගල, අනුරාධපුරය සහ රත්නපුර රජයේ තොග ගබඩාවල සිට දිවයින පුරා ආහාර ද්‍රව්‍ය සතොස වෙළෙදසැල් 420කට ආහාර ද්‍රව්‍ය බෙදාහැරීම සිදුකරනවා. අත්‍යවශ්‍ය ආහාර ද්‍රව්‍ය රුපියල් 500, 1000, 1500 සහ 2000 යන මිලගණන්වලට පැකට් කර බෙදාහැරීමටත් කොළඹ පිහිටි තට්ටු නිවාස ආසන්නයට පැකට් කළ ආහාර ගෙනගොස් ලබා දීමටත් අවශ්‍ය කටයුතු සූදානම් කර තිබෙනවා.වතුවල තිබෙන පොල් සතොස වෙළෙදසැල් ආසන්නයේදී බෙදා හැරීම සිදුකරනවා. අනවශ්‍ය විදියට ආහාර රැස් කරන්න එපා. එහෙම අවශ්‍යතාවයක් නැහැ. කරුණාවෙන් ඉල්ලා සිටිනවා කලබල නොවී සෞඛ්‍ය අමාත්‍යංශය ඇතුළු ආයතන ලබා දෙන උපදෙස් පිළිපදින්නසුපිරි වෙළෙදසැල් අපිට විශාල සහයෝගයක් දක්වනවා. තොග ලෙස ආනයනය කරන ව්‍යපාරිකයන් සම්පූර්ණ සහය රජයට ලබා දෙනවා. අපි ආයතනවලට උපදෙස් දී තිබෙනවා ජංගම වෙළෙදසැල් පවත්වාගෙන යන්න කියලා.එදිනෙදා හම්බකරගෙන යන අයට සහන සලසන්න ප්‍රාදේශීය ලේකම්වරුන් හරහා ව්‍යාපාරිකයන් ස්වේච්ඡාවෙන් ඉදිරිපත් වී සිටිනවා. එවැනි පවුල් හඳුනාගෙන ආහාර ලබා දෙන්න අපි කටයුතු කරනවා.ඉවසීමෙන් කටයුතු කරන ලෙස මා ජනතාවගෙන් ඉල්ලා සිටිනවා. හෙට දිනයේ ඇඳිරි නීතිය ඉවත් නොකරන ගම්පහ, කොළඹ සහ පුත්තලම දිස්ත්‍රීක්කවලටත් ජංගම වෙළෙදසැල් හරහා ආහාර බෙදා දිමට කටයුතු කරනවා.   ",
    "URL": "https://www.lankadeepa.lk/covid19/කිසිඳු-ආහාර-හිගයක්-නැහැ/203-568462",
    "Category": "latest_news"
}