{
    "Source": "www.lankadeepa.lk",
    "Timestamp": "2019 මාර්තු මස 17",
    "Headline": "ඇඹිලිපිටිය ප්‍රා. සභාපතිගේ  ධුරය අහෝසියි",
    "News Content": "(අජිත්ලාල් ශාන්තඋදය සහ ජයන්ත නානයක්කාර)රාජකාරීයේ නියුතුව සිටි පොලිස් නිධාරීන් දෙදෙනකුට පහර දී රාජකාරීයට බාධා කළැයි  ඇඹිලිපිටිය  ප්‍රාදේශිය  සභාවේ  සභාපති එම් කේ අමිල් මහතාගේ   (ශ්‍රී ලංකා පොදුජන පෙරමුණ)   සභාපති ධුරය සහ සභික ධුරය අහෝසි කිරීමට මැතිවරණ දෙපාර්තමේනතුව තීරණය කර තිබේ.රත්නපුර දිස්ත්‍රික් තේරිම්බාර නිලධාරී සුරංග අඹගස්තැන්න  මහතා විසින්  2019/03/15 දිනැති ලිපියෙන් මේ  සම්බන්ධයෙන් දැනුම් දී  ඇත.ඇඹිලිපිටිය මහේස්ත්‍රාත් අධිකරණයේ පැවති අංක 41140/16 දරණ නඩුවේ තීන්දුව අනුව පළාත් පාලන ඡන්ද විමසිම් ආඥා පනතේ ( 262 වන අධිකාරිය) 9 (1) (ක) වගන්තිය අනුව පළාත් පාලන ආයතනයක සභාපති ධූරය දැරීමට නුසුදුස්සෙකු වන බැවින් එම පනතේ 10 (1) වගන්තිය අනුව සභාපතිත්වය සහ සභික ධූරය අහිමිවන බව එම ලිපියේ දැක්වේ. වර්ෂ 2013 මැයි මස 26 දින හෝ ඊට ආසන්න දිනයකදී ඇඹිලිපිටිය මහේස්ත්‍රාත් අධිකරණ කලාපයේ පනාමුර මිද්දෙනිය පාරේ දඬුහැතැක්ම ප්‍රදේශයේ  රාත්‍රී මුර සංචාරයේ යෙදුනු පොලිස් කොස්තාපල් 32636 නන්දසිරි සහ පොලිස් කොස්තාපල් 41604 පී.ජී. චන්‍ද්‍රසිරි යන දෙදෙනා රාජකාරියේ නිරතව සිටිය දී පහරදී තුවාල සිදුකිරීම සහ රජයේ සේවකයන් දෙදෙනෙකුවූ ඔවුන් දෙදෙනාට සාපරාධී බලහත්කාරය පෑම යන චෝදනා ඔහුට එරෙහිව ගොනු කර තිබුණි.  ඇඹිලිපිටිය ප්‍රාදේශීය සභාවේ සභාපතිත්වය දැරූ එම්.කේ අමිල සහ තවත් තැනැත්තෙක් ඒ නඩුවේ විත්තිකරුවන් විය. වරද සිදුකරන වකවානුවේ ද එම්.කේ.අමිල මහතා ඇඹිලිපිටිය ප්‍රාදේශීය සභාවේ සභාපතිවරයාව සිටියේ ය. මාස හතරකට පමණ පෙරදී සිදුවූ මෙම සිදුවීම සම්බන්‍ධයෙන් ඇඹිලිපිටිය පොලීසිය විසින් විත්තිකරුවන් දෙදෙනාට එරෙහිව ඉදිරිපත් කළ චෝදනා සම්බන්‍ධයෙන් අධිකරණයේදී වරද පිළිගනු ලැබීය.  ",
    "URL": "https://www.lankadeepa.lk/latest_news/ඇඹිලිපිටිය-ප්‍රා--සභාපතිගේ--ධුරය-අහෝසියි/1-547371",
    "Category": "latest_news"
}