{
    "Source": "www.lankadeepa.lk",
    "Timestamp": "2020 ජනවාරි මස 22",
    "Headline": "ස්වීස් තානාපති කාර්යාල නිලධාරිනියගේ දුරකතන සංවාද උසාවියේදී දිග හැරේ",
    "News Content": "( +++ නිමන්ති රණසිංහ)ශ්‍රී ලංකාවේ ස්විට්සර්ලන්ත තානාපති කාර්යාලයේ වීසා නිලධාරිනි ගානියා බැනිස්ටර් ෆ්‍රැන්සිස් මහත්මිය පැහැරගත්තා යැයි කියන සිද්ධියට අදාළව අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ජ්‍යෙෂ්ඨ පොලිස් අධිකාරී ශානි අබේසේකර, ලේක්හවුස් ආයතනයේ හිටපු සභාපති ක්‍රිෂාන්ත කුරේ සහ සන්ඬේ ඔබ්සර්වර් පුවත්පතේ හිටපු ප්‍රධාන කර්තෘ දරීශා බැස්ටියන් යන තිදෙනා ඇතුළු පිරිසක් දුරකතන මගින් සම්බන්ධවී ඇති බව දුරකතන විශ්ලේෂණ වාර්තා අනුව අනාවරණය වී ඇතැයි අපරාධ පරීක්ෂණ දෙපාර්තමේන්තුව කොළඹ ප්‍රධාන මහේස්ත්‍රාත් ලංකා ජයරත්න මෙනෙවියට ඊයේ (21) දැනුම් දුන්නේය.ජනරජය අපහසුතාවට පත්කර බොරු සාක්ෂි ලබාදුන්නැයි චෝදනා ලැබ සිටින ගානියා බැනිස්ටර් ෆ්‍රැන්සිස් මහත්මිය සම්බන්ධ මහේස්ත්‍රාත් පරීක්ෂණය ඊයේ (21) යළි කැඳවූ අවස්ථාවේදී මෙම දැනුම්දීම සිදුකෙරිණි.සැකකාරියගේ දුරකතන දත්ත සම්බන්ධයෙන් වාර්තාවක් කැඳවීම සඳහා ඇගේ ජංගම දුරකතනය රජයේ රස පරීක්ෂකවරයා වෙත යවා විශ්ලේෂණ වාර්තාවක් කැඳවීමටද අපරාධ පරීක්ෂණ දෙපාර්තමේන්තුවට නියෝග කළ ප්‍රධාන මහේස්ත්‍රාත්වරිය එම වාර්තාව රහස්‍ය වාර්තාවක් ලෙස අධිකරණයටත් අපරාධ පරීක්ෂණ දෙපාර්තමේන්තුවටත් ඉදිරිපත් කරන ලෙසද රජයේ රස පරීක්ෂකවරයා වෙත වැඩිදුරටත් නියෝග කළාය.පැමිණිල්ල වෙනුවෙන් නීතිපතිවරයා වෙනුවෙන් නියෝජ්‍ය සොලිසිටර් ජනරාල් ජනක බණ්ඩාර, රජයේ ජ්‍යෙෂ්ඨ නීතිඥ ලක්මිණී ගිරියාගම, අපරාධ පරීක්ෂණ දෙපාර්තමේන්තුව වෙනුවෙන් සහකාර පොලිස් අධිකාරී මෙරිල් රන්ජන් ළමාහේවා, ප්‍රධාන පොලිස් පරීක්ෂක රංජිත් මුණසිංහ සහ පොලිස් පරීක්ෂක ඒ.එම්. ඉක්බාල් යන මහත්වරුන් ඇතුළු නිලධාරී කණ්ඩායමක් අධිකරණය හමුවේ කරුණු ඉදිරිපත් කළහ.ස්විට්සර්ලන්ත තානාපති කාර්යාලය බාරයේ තිබූ සැකකාර ගානියා බැනිස්ටර් ෆ්‍රැන්සිස් මහත්මියගේ ජංගම දුරකතනය ඉකුත් නඩු දිනයේදී අධිකරණය බාරයට ගනු ලැබූ බවත් එහි දත්ත පිටපත් කර ගැනීමෙන් පසුව එය ආපසු දී ඇති බවත් මෙහිදී සැකකාර පාර්ශ්වය අධිකරණයට දැනුම් දුන්නේය.මෙම සිද්ධියට අදාළ මහේස්ත්‍රාත් පරීක්ෂණය ඊයේ (21) අධිකරණය හමුවේ යළි කැඳවූ අවස්ථාවේදී සැකකාර ගානියා බැනිස්ටර් ෆ්‍රැන්සිස් මහත්මිය ඇප මත සිටිමින් අධිකරණය හමුවේ පෙනී සිටියාය.සැකකාරිය වන ගානියා බැනිස්ටර් ප්‍රැන්සිස් මහත්මියගේ සැමියා වන ප්‍රදීප් ෆ්‍රැන්සිස් සහ ඔහුගේ හිතවතකු වන දුෂ්‍යන්ත සෙල්වරාජ් යන දෙදෙනාගේ ජංගම දුරකතන අංක වෙතින් 2019 නොවැම්බර් මස 25 වැනිදා ආවරණය වන කාල පරාසය තුළ ලබාගත් දුරකතන ඇමතුම් සම්බන්ධයෙන් විශ්ලේෂණ වාර්තා කැඳවනු ලැබූ බවත්, එම දුරකතන අංකවලට අදාළ ලිඛිත පිහිටීම පිළිබඳව දුරකතන ආවරණ කලාප සහ දුරකතන ඇමතුම් හුවමාරුවීම සම්බන්ධයෙන් දුරකතන සම්ප්‍රේෂණ කුලුණු වාර්තා සිතියමක ලකුණු කොට එම දුරකතන ආයතන ඉදිරිපත් කර ඇති බවත්, අපරාධ පරීක්ෂණ දෙපාර්තමේන්තුව වැඩිදුර බී වාර්තාවක් මගින් අධිකරණයට කරුණු ඉදිරිපත් කළේය.පොලිස් පරීක්ෂක නිශාන්ත සිල්වා සමග අනියම් සබඳතාවක් පැවැත්වූවා නොවේදැයි පැහැර ගැනීම සිදුකළ පුද්ගලයින් ඇසූ බවට පැහැරගැනීමට ලක්වූ බව කියන ගානියා ෆ්‍රැන්සිස් ප්‍රකාශ කරනු ලැබූවත් මේ සම්බන්ධ විමර්ශනයේදී ඇය අසත්‍ය කරුණු ප්‍රකාශ කර ඇති බව හෙළිවී ඇති බවද අපරාධ පරීක්ෂණ දෙපාර්තමේන්තුව අධිකරණයට දැනුම්දී තිබිණි. ඒ අනුව මෙම සැකකාරිය නිශාන්ත සිල්වා සම්බන්ධයෙන් එසේ පැවසුවේ ඇයි දැයි යන්න සම්බන්ධයෙන් විමර්ශනය කිරීමේදී ඇය පැහැරගැනීමට ලක්වූ බව කියන දිනයේදී ඇය භාවිත කළ ජංගම දුරකතන අංකය වන 0772272893 දරන අංකයෙන් 2019 නොවැම්බර් මස 10 වැනිදා සිට නොවැම්බර් මස 30 වැනිදා දක්වා වූ අතර කාලයේදී ලබාගත් දුරකතන ඇමතුම් විශ්ලේෂණයේදී සිද්ධියට අදාළ කරුණු රාශියක් අනාවරණය වූ බවද අපරාධ පරීක්ෂණ දෙපාර්තමේන්තුව සඳහන් කර ඇත. සැකකාර ගානියා ෆ්‍රැන්සිස් නමැත්තිය 2019 නොවැම්බර් මස 21 වැනිදා තත්පර 108ක දුරකතන ඇමතුමක් ලබාගෙන ඇති අතර එම දුරකතන අංකයේ ලියාපදිංචි හිමිකාරිය වන්නේ නො. 34/1/1/2, ශ්‍රී විමලසිරි පාර, කළුබෝවිල, දෙහිවල පදිංචි ප්‍රංශ මාධ්‍ය ආයතනයක මාධ්‍යවේදිනියක වන ලක්නා තරිඳු පරණමාන්න බව අපරාධ පරීක්ෂණ දෙපාර්තමේන්තුව සිය වාර්තාවේ දක්වා තිබිණි. ඒ අනුව ඒ තැනැත්තිය ඉකුත් 17 වැනිදා අපරාධ පරීක්ෂණ දෙපාර්තමේන්තුවට කැඳවා ප්‍රකාශ ලබා ගත් අතර, එහිදී ඇය සඳහන් කළේ තම නමින් ලියාපදිංචිව තිබූ එම දුරකතන අංකයට අදාළ සිම්පත 2011 වර්ෂයේදී සිලෝන් ටුඩේ පුවත්පතේ සේවය කරමින් සිටි සහ 2019 වර්ෂයේ ලේක්හවුස් ආයතනයේ සන්ඩේ ඔබ්සර්වර් පුවත්පතේ හිටපු ප්‍රධාන කර්තෘ දරීශා බැස්ටියන් නමැති තම මිතුරියට ලබාදී තිබූ බව යැයි අපරාධ පරීක්ෂණ දෙපාර්තමේන්තුව වැඩිදුරටත් සිය වාර්තාවෙන් දක්වා තිබිණි.ඒ අනුව එම දුරකතන ඇමතුම්වලට අදාළ දුරකතන අංකය සම්බන්ධයෙන් වැඩිදුරටත් විමර්ශනය කිරීමේදී දරීශා බැස්ටියන් මහත්මියගේ දුරකතන අංකයෙන් ලේක්හවුස් ආයතනයේ සභාපතිවරයාව සිටි ක්‍රිෂාන්ත කුරේ මහතා සමග අවස්ථා 21කදී සම්බන්ධතා පවත්වා ඇති බවට අනාවරණය වී ඇතැයිද අපරාධ පරීක්ෂණ දෙපාර්තමේන්තුව අධිකරණයට කරුණු වාර්තා කර තිබිණි.ලේක්හවුස් ආයතනයේ සභාපතිවරයාව සිටි ක්‍රිෂාන්ත කුරේ මහතා සිය ජංගම දුරකතන අංකය මගින් අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ සහ මේ වන විට වැඩ තහනමකට ලක්ව සිටින ජ්‍යෙෂ්ඨ පොලිස් අධිකාරී ශානි අබේසේකර මහතාගේ දුරකතනය සමග 2019 නොවැම්බර් මස 18 දින තත්පර 552ක් එනම් විනාඩි 9යි තත්පර 12ක කාලයක් සම්බන්ධ වී ඇති බවට දුරකතන විශ්ලේෂණයේදී අනාවරණය වී ඇතැයි ද අපරාධ පරීක්ෂණ දෙපාර්තමේන්තුව සිය වාර්තාවෙන් දක්වා ඇත.2019 නොවැම්බර් මස 24 වැනිදා අනවසරයෙන් විදෙස් ගතවූ පොලිස් පරීක්ෂක නිශාන්ත සිල්වා මහතා සමග අපරාධ පරීක්ෂණ දෙපාර්ත්මේන්තුවේ හිටපු අධ්‍යක්ෂ ශානි අබේසේකර මහතා ඔහු විදෙස් ගතවීමට පෙර දින එනම් නොවැම්බර් මස 23 වැනිදා පැය 9.30ට සම්බන්ධ වී ඇති බවට දුරකතන විශ්ලේෂණ වාර්තා අනුව හෙළිවී ඇතැයි ද අපරාධ පරීක්ෂණ දෙපාර්තමේන්තුව අධිකරණයට කරුණු ඉදිරිපත් කර ඇත.ඉහත සඳහන් දුරකතන අංකය භාවිත කළ සන්ඩේ ඔබ්සර්වර් පුවත්පතේ ප්‍රධාන කර්තෘවරියව සිටි දරීශා බැස්ටියන් මහත්මිය ඉකුත් නොවැම්බර් මස 21 වැනිදා ස්විස් රට බලා විදෙස් ගතව ඇති බවත්, ඇය සන්තකයේ තිබූ දුරකතන අංකය ක්‍රියා විරහිතව ඇති බවත්, ලක්නා තරිඳු පරණමාන්න මහත්මිය ඇගේ ප්‍රකාශයේ සඳහන් කර ඇතැයි ද අපරාධ පරීක්ෂණ දෙපාර්තමේන්තුව වැඩිදුරටත් අධිකරණයට දැනුම් දී ඇත.වැඩිදුරටත් සිදුකරන ලද විමර්ශනයට අනුව මෙම නඩුවේ සැකකාරිය වන ගානියා ෆ්‍රැන්සිස් මහත්මිය ඉකුත් නොවැම්බර් මස 21 වැනිදා දරීශා බැස්ටියන් මහත්මිය මෙරටින් පිටත්ව යෑමට පෙර අවසන් ඇමතුම වශයෙන් ඇය සමග තත්ත්පර 160ක කාලයක් දුරකතනයෙන් සම්බන්ධ වී ඇති බව හෙළිවී ඇතැයිද අපරාධ පරීක්ෂණ දෙපාර්තමේන්තුව දැනුම්දී ඇත.එසේම, මෙම ඇමතුම් හා සම්බන්ධ වන ලේක්හවුස් ආයතනයේ සභාපති ක්‍රිෂාන්ත කුරේ මහතා 2019 දෙසැම්බර් 25 වැනිදා මැලේසියාව බලා පිටත්ව ගොස් ඇතැයි ආගමන විගමන දෙපාර්තමේන්තුව සඳහන් කර ඇති බවද අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේය.ඉදිරිපත් වූ කරුණු සැලකිල්ලට ගත් අධිකරණය සිද්ධියට අදාළ විමර්ශන පවත්වා අධිකරණය වෙත කරුණු වාර්තා කරන ලෙස අපරාධ පරීක්ෂණ දෙපාර්තමේන්තුවට නියෝග කරමින් ලබන මස 11 වැනිදා තෙක් නඩුව කල් තැබීය.මෙම සිද්ධියට අදාළව රක්ෂිත බන්ධනාගාර ගත කර සිටි ශ්‍රී ලංකා ස්විට්සර්ලන්ත තානාපති කාර්යාලයේ වීසා නිලධාරිනී ගානියා බැනිස්ටර් ෆ්‍රැන්සිස් මහත්මිය රුපියල් ලක්ෂ 05 බැගින් වූ ශරීර ඇප දෙකක් මත මුදාහැරීමට අධිකරණය නියෝග කළේ ඉකුත් දෙසැම්බර් මස 30 වැනිදාය.  ",
    "URL": "https://www.lankadeepa.lk/news/ස්වීස්-තානාපති-කාර්යාල-නිලධාරිනියගේ-දුරකතන-සංවාද-උසාවියේදී-දිග-හැරේ/101-564606",
    "Category": "latest_news"
}