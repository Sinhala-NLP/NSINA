{
    "Source": "www.lankadeepa.lk",
    "Timestamp": "2020 ජුනි මස 30",
    "Headline": "අල්ලස් ගත් යක්කලමුල්ල හිටපු තාක්ෂණික නිලධාරියා වසර 12 ක් හිරේට",
    "News Content": "(මනෝප්‍රිය ගුණසේකර) කොන්ක්‍රීට් කළ අතුරු මාර්ගයකට අදාළ වියදම් ඇස්තමේන්තුව සකස් කරදීම සඳහා කොන්ත්‍රාත්කරුවකුගෙන් රුපියල් 8000 ක අල්ලසක් ඉල්ලා ලබාගැනීමේ චෝදනාවන්ට වරදකරු වු යක්කලමුල්ල ප්‍රාදේශිය සභාවේ හිටපු තාක්‍ෂණික නිලධාරියාට කොළඹ මහාධිකරණ විනිසුරු ආදිත්‍ය පටබැඳිගේ මහතා වසර 12 ක බරපතල වැඩ සහිත සිරදඬුවම් නියම කළේය. විත්තිකරුගේ ක්‍රියාවෙන් රාජ්‍ය සේවය විශාල ලෙස හෑල්ලුවට ලක්වී ඇති හෙයින් එවැනි රාජ්‍ය සේවකයකුට ලිහිල් ආකාරයෙන් දඬුවම් ලබාදිය නොහැකි බව අවධාරණය කළ විනිසුරුවරයා විත්තිකරුවන්ට නියම කළ සිරදඬුවම් වලට අමතරව රුපියල් 10,000 ක දඩ මුදලක්ද නියම කළේය. විත්තිකරු අල්ලස් වශ්‍යයෙන් ලබාගත් රුපියල් 8000 ක අල්ලස් මුදල දණ්ඩනයක් ලෙස අයකර ගැනීමටද නියම කළ විනිසුරුවරයා දඩ මුදල් හා දණ්ඩන මුදගල් නොගෙවුවහොත් අමතර වසර 1 1/2ක බරපතල වැඩ සහිත සිරදඬුවමක්ද විත්තිකරුට නියම කළේය. විත්තිකරුගේ ක්‍රියාවෙන් රාජ්‍ය සේවය විශාල ලෙස හෑල්ලුවට ලක්වී කඩාවැටීමකට ලක්ව ඇතැයිද සමස්ථ සමාජයම අල්ලසින් බේරා ගැනීම සඳහා අනෙකුත් රාජ්‍ය සේවකයින්ද අල්ලසින් ඈත් කර තැබීමට හැකි වන ආකාරයේ දඬුවමක් විත්තිකරුට නියම කරන්නැයි අල්ලස් කොමිසමේ සහකාර අධ්‍යක්‍ෂ ජනරාල් නීතීඥ ගංගා හෙයියන්තුඩුව මහත්මිය කළ ඉල්ලීමක් පිළිගනිමින් විනිසුරුවරයා විත්තිකරුට අදාළ දඩුවම් නියම කළේය. විත්තිකරුට එරෙහිව චෝදනා හතරෙන් දෙකක් පැමිණිල්ල විසින් සාධාරණ සැකයකින් තොරව ඔප්පු කොට ඇතැයි තීරණය කරමින් විත්තිකරුට අදාළ දඩුවම නියම කළ විනිසුරුවරයා දෝෂ සහිත බවට තීරණය කළ සෙසු චෝදනා දෙකෙන් විත්තිකරු නිදොස් කොට නිදහස් කළේය. චෝදනාවට වරදකරුවීම නිසා මෙලෙස දඬුවම් නියම වුයේ යක්කලමුල්ල ප්‍රාදේශිය සභාවේ තාක්‍ෂණික නිලධාරියා වශයෙන් කටයුතු කළ චන්දන කාරියවසම් නමැත්තාටය.  2015 දෙසැම්බර් මස 21 වැනිදා හෝ ඊට ආසන්න දිනයක යක්කලමුල්ල ප්‍රාදේශිය සභාවේ තාක්‍ෂණික නිලධාරියා ලෙස කටයුතු කරමින් ධම්මාවාස අතුරු මාර්ගය කොන්ක්‍රීට් කරදීම වෙනුවෙන්  වියදම් ඇස්තමෙන්තුව සකස් කරදීම සඳහා කොන්ත්‍රාත්කරුවකු වන රවින්ද ලක්මාල් ජයරත්න නමැත්තාගෙන් රුපියල් 10,000 ක අල්ලසක් ඉල්ලා 2015 දෙසැම්බර් මස 22 වැනිදා ඉන් රුපියල් 8000 ක අල්ලසක් ලබා ගැනීම ඇතුළු චෝදනා හතරක් මත අල්ලස් කොමිසම විත්තිකරුට එරෙහිව චෝදනා හතරක් යටතේ නඩු පවරා තිබිණි.     විත්තිකරුට එරෙහි චෝදනා හතරෙන් දෙකක් දෝෂ සහිත බව සිය තීන්දුවෙන් පෙන්වා දුන් විනිසුරුවරයා එම චෝදනා වලින් ඔහු නිදොස් කොට නිදහස් කළේය.  විත්තිකරුවන්ට එරෙහි සෙසු චෝදනා පැමිණිල්ල විසින් සාධාරණ සැකයකින් තොරව ඔප්පු කොට ඇතැයි තීරණය කළ විනිසුරුවරයා එම චෝදනාවන්ට ඔහු වරදකරු බව තීරණය කළේය.  පැමිණිල්ල වෙනුවෙන් අල්ලස් කොමිසමේ සහකාර අධ්‍යක්‍ෂ ජනරාල් නීතීඥ ගංගා හෙයියන්තුඩුව මහත්මිය අධිකරණය අමතමින් රාජ්‍ය සේවකයින් ජීවත්වන්නේ මෙම රටේ පොදු මහජනතාව බදු වශයෙන් රජයට ගෙවන මුදල් වලින් බවත් බදු මුදල් වලින් වේතන ලබන රාජ්‍ය සේවකයා මහජනතාවගේ කටයුතු කරදීම වෙනුවෙන් තුටු පඩුරු බලාපොරොත්තුවීම නිසා රට පිරීහීමට පත්ව ඇතැයි කීවාය.  රාජ්‍ය සේවකයින් අල්ලස් ලබා ගැනීම හේතූවෙන් ඔවුන් මහජනතාව අතර දැඩි පිළිකුලට ලක් වනවා මෙන්ම එය රටක යහපැවැත්මටද දැඩි හානි සිදුවන බව පෙන්වා දුන්  ගංගා හෙයියන්තුඩුව මහත්මිය සමාජය අල්ලසින් බේරා ගැනීම සඳහා අනෙකුත් රාජ්‍ය සේවකයින්ද අල්ලසින් ඈත් කර තැබීමට හැකි වන ආකාරයේ උපරීම දඬුවමක් විත්තිකරුට නියම කරන්නැයි අධිකරණයෙන් ඉල්ලා සිටියාය.  විත්තිකරු වෙනුවෙන් පෙනී සිටි නීතීඥයින් විත්තිකරුට ලිහිල් දඬුවම් නියම කරන්නැයි ඉල්ලා කරුණු ඉදිරිපත් කරමින් අධ්‍යාපනය ලබන වයසේ පසුවන තම සේවාදායකයාට ලිහිල් දඬුවම් නියම කරන්නැයි ද ඔහුට නියම කරන සිරදඬුවම් එකවර ගෙවී යන ආකාරයෙන් ක්‍රියාත්මක කිරීමට නියම කරන්නැයිද ඉල්ලා සිටියේය.  ඉදිරිපත් වු කරුණු සැළකිල්ලට ගනිමින් මෙම විත්තිකරුගේ ක්‍රියාකාරකම් හේතූවෙන් රාජ්‍ය සේවයට කළු පැල්ලම් වැටී ඇතුවාක් මෙන්ම රාජ්‍ය සේවය අවමානයට ලක්ව ඇතැයි අවධාරණය කළ විනිසුරුවරයා විත්තිකරු සිදුකොට ඇති වරදේ ඇති බරපතල ස්වභාවය සැළකිල්ලට ගැනීමේදී ලිහිල් ආකාරයෙන් දඬුවම් නියම කිරීමට හෝ දඬුවම් එකවර ගෙවී යන ආකාරයෙන් ක්‍රියාත්මක කිරීමට හැකියාක් නැතැයි පෙන්වා දෙමින් විත්තිකරුට අදාළ දඬුවම් නියම කළේය.   පැමිණිල්ල වෙනුවෙන් අල්ලස් කොමිසමේ සහකාර අධ්‍යක්‍ෂ ජනරාල් නීතීඥ ගංගා හෙයියන්තුඩුව මහත්මිය පෙනී සිටියාය.  ",
    "URL": "https://www.lankadeepa.lk/latest_news/අල්ලස්-ගත්-යක්කලමුල්ල-හිටපු-තාක්ෂණික-නිලධාරියා-වසර-12-ක්-හිරේට/1-574547",
    "Category": "latest_news"
}