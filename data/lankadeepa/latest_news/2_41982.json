{
    "Source": "www.lankadeepa.lk",
    "Timestamp": "2020 පෙබරවාරි මස 24",
    "Headline": "ජනාධිපති  - පාකිස්ථානු කොමසාරිස් අතර හමුවක්",
    "News Content": "(නාලක සංජීව දහනායක)ජනාධිපති ගෝඨාභය රාජපක්‍ෂ සහ පාකිස්ථානයේ මෙරට සිටින මහ කොමසාරිස් මේජර් ජෙනරාල් (විශ‍්‍රාමික) මුහම්මද් සාද් කත්තක් මහත්වරුන් අතර සාකච්ඡාවක් ජනාධිපති ලේකම් කාර්යාලයේදී අද (24) පැවැත්විණ.ජනාධිපති ගෝඨාභය රාජපක්‍ෂ මහතා මෙහිදී සඳහන් කර සිටියේ හිටපු ජනාධිපතිනී චන්ද්‍රිකා බණ්ඩාරණායක කුමාරතුංග මැතිණියගේ පාලන සමයේ සිටම පාකිස්ථානය මෙරට දරුවන්ට ශිෂ්‍යත්ව ලබාදෙන බවය. එමගින් රට වෙනුවෙන් දිවි පිදු රණවිරුවන්ගේ දරුවන්ට ඉන් විශාල ප‍්‍රතිලාභ අත්ව තිබෙන බවද කීය.එමෙන්ම ප්‍රශ්නකාරී පුද්ගලයන්ගේ ගමනාගමනය පාලනය කිරීමට වඩා යහපත් ආකාරයට ආගමන කටයුතු පවත්වාගෙන යාම සම්බන්ධවද  ජනාධිපතිවරයා හා මහ කොමසාරිස්වරයා සාකච්ඡා කළහ.පෞරාණික අධ්‍යාපනික ඉගෙනුම් මධ්‍යස්ථානයක් වන තක්‍ෂිලාව ප‍්‍රවර්ධනය කිරීමේදී පාකිස්ථානය ඉටුකරන කාර්යභාරය අගය කළ ජනාධිපතිවරයා ඒ සඳහා මෙරට සහයෝගය ලබාදෙන බවද පැවැසීය.පාකිස්ථානු මහ කොමසාරිස්වරයා එහිදී සඳහන් කර සිටියේ ආරක්‍ෂක, වෙළඳ සහ අන්තවාදයට එරෙහිව සටන් කිරීම මෙන්ම ආගමික සහජීවනය ප‍්‍රවර්ධනය කිරීම ඇතුළු  ඕනෑම ක්‍ෂේත‍්‍රයකදී මෙරටට උපරිම සහය ලබාදෙන බවය.දෙරට අතර දැනටමත් යහපත් ආරක්‍ෂක සහයෝගීතාවක් පවතින බැවින් ලංකාව හා පාකිස්ථානය අතර වෙළඳාම ප‍්‍රවර්ධනය කිරීම කෙරෙහි තම රටේ අවදානය යොමුව තිබෙන බවද මහ කොමසාරිස්වරයා ජනාධිපතිවරයාට පැවැසීය.ඒ අනුව දෙරටේම ව්‍යාපාරික ප‍්‍රජාව සහභාගි කරවා ගනිමින් අපේ‍්‍රල් මාසයේදී සම්මන්ත‍්‍රණයක් සංවිධානය කිරීමට පාකිස්ථානු මහ කොමසාරිස් කාර්යාලය උත්සාහ ගන්නා බව ද කීය.එමෙන්ම වෛද්‍ය, ඉංජිනේරු සහ තොරතුරු තාක්‍ෂණ ක්‍ෂේත‍්‍රවල උසස් අධ්‍යාපන අවස්ථාවන් ලබාගැනීම සඳහා පාකිස්ථානය මෙරටට ශිෂ්‍යත්ව දහසක් ප‍්‍රධානය කරනු ලබන අතර ඒ සඳහා අයඳුම්කරුවන් සම්මුඛ පරීක්‍ෂණයකට ලක්කිරීම සඳහා පාකිස්ථානු බලධාරීන් ඉතාම ඉක්මනින් මෙරටට පැමිණෙනු ඇතැයිද මහ කොමසාරිස්වරයා වැඩිදුරටත් පැවැසීය.  ",
    "URL": "https://www.lankadeepa.lk/latest_news/ජනාධිපති----පාකිස්ථානු-කොමසාරිස්-අතර-හමුවක්/1-566614",
    "Category": "latest_news"
}