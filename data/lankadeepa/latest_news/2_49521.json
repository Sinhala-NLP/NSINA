{
    "Source": "www.lankadeepa.lk",
    "Timestamp": "2019 මාර්තු මස 26",
    "Headline": "‘උතුරු පළාත් සභාව ජනතාව ගැන හිතුවේ නෑ’",
    "News Content": "(බිඟුන් මේනක ගමගේ)  යුද්ධයෙන් පසු උතුර සංවර්ධනයේදී උතුරු පළාත් සභාව පිහිටුවීම වැදගත් පියවරක් වුවත් පළාත්වාසීන්ගේ ජීවිත යහපත් කිරීමට එය නිසියාකාරව මැදිහත් නොවී යැයි සංහිඳියාව සඳහා වන ප්‍රවිචාරණ කාර්යසාධක බළකායේ ලේකම් ආචාර්ය පාක්‍යසෝති සරවනමුත්තු මහතා චෝදනා කරයි. පළාත් සභාවෙහි සම්මත කළ 400කට අධික යෝජනා බහුතරයක අන්තර්ගත වී තිබී ඇත්තේ බලය බෙදීම හා ස්වයංපාලනය ආදී කරුණු යැයි ද පළාත් සභාවට සංවර්ධන කටයුතු සඳහා ලැබුණු මුදල්වලින් 40% කට වැඩි කොටසක් පාවිච්චියට ගෙන නැතැයි ද ආචාර්ය සරවනමුත්තු මහතා ලංකාදීප සමඟ සාකච්ඡාවකට එක්වෙමින් පැවසීය. කාන්තා ගෘහ මූලිකයන් සිටින උතුරේ පවුල් ගණන 40,000කට අධික යැයි කී හෙතෙම උතුරු පළාත් සභාව එවැනි දැවෙන සමාජ ප්‍රශ්න සැලකිල්ලට නොගැනීම කනගාටුවට කරුණක් යැයි ද අවධාරණය කළේය.  දෙමළ ජාතික සන්ධානය ප්‍රමුඛ උතුරේ දේශපාලන නියෝජිතයන්ට මෙම කාරණා ආමන්ත්‍රණය කිරීමට නිශ්චිත සැලැස්මක් තිබිය යුතු යැයි ද උතුරට ප්‍රබල ආර්ථික වැඩපිළිවෙලක් අත්‍යවශ්‍ය යැයි ද සරවනමුත්තු මහතා සඳහන් කළේය.  උතුරේ ජනතාව මේ තත්ත්ව ගැන මනා සංවේදීභාවයෙන් සිටින්නේ යැයි ද මැතිවරණවලදී දේශපාලන නියෝජිතයන්ට ඔවුන් අසන ප්‍රශ්නවලට පිළිතුරු දීමට සිදුවනු ඇතැයි ද ආචාර්ය සරවනමුත්තු මහතා වැඩිදුරටත් සඳහන් කළේය.  යුද්ධය පැවැති කාලයේ වූ සිදුවීම් සම්බන්ධයෙන් මහජන අදහස් ලබාගැනීම සඳහා කැබිනට් මණ්ඩලයේ අනුමැතියෙන් සාමාජිකයන් එකොළොස් දෙනෙකුගෙන් සමන්විත වන සේ සංහිඳියාව සඳහා ප්‍රවිචාරණ කාර්යසාධක බළකාය පත්කෙරිණි.(ඡායාරූපය - චතුර එස්. කොඩිකාර)   ",
    "URL": "https://www.lankadeepa.lk/latest_news/‘උතුරු-පළාත්-සභාව-ජනතාව-ගැන-හිතුවේ-නෑ’/1-547879",
    "Category": "latest_news"
}