{
    "Source": "www.lankadeepa.lk",
    "Timestamp": "2018 ඔක්තෝබර් මස 08",
    "Headline": "අයවැය විසර්ජන පනත් කෙටුම්පත හෙට මැති සබයට",
    "News Content": "(සුජිත් හේවාජුලිගේ)ලබන වසරේ (2019) අයවැයට අදාළ විසර්ජන පනත් කෙටුම්පත මුදල් හා ජනමාධ්‍ය අමාත්‍ය මංගල සමරවීර මහතා විසින් පාර්ලිමේන්තුවට හෙට (9) ඉදිරිපත් කෙරෙයි.ඒ ඒ අමාත්‍යාංශවලට මුදල් වෙන් කෙරෙන ආකාරය මෙම විසර්ජන පනත් කෙටුම්පත මගින් තොරතුරු ඉදිරිපත් කෙරෙන බව මුදල් අමාත්‍යාංශය පවසයි.මෙය 2019 මුදල් වර්ෂයේ සේවා වියදම් සඳහා විධිවිධාන සැලසීම සඳහා ද ඒ සේවා කාර්යය සඳහා ශ්‍රී ලංකාව තුළ හෝ ඉන් බැහැර හෝ ණය ලබා ගැනීමට බලය දීම සඳහා ද ඒ මුදල් වර්ෂය තුළ ආණ්ඩුවේ ඇතැම් කටයුතු වෙනුවෙන් මූල්‍ය ප්‍රතිපාදන සැපයීම සඳහා ද එම කටයුතු වෙනුවෙන් ඒ මුදල් වර්ෂය තුළ වියදම් සඳහා අවශ්‍ය වන මුදල් ඒකාබද්ධ අරමුදලින් හෝ ආණ්ඩුවේ හෝ ආණ්ඩුවට සුදුස්සක් කළ හැකි වෙනත් යම් අරමුදලකින් හෝ මුදල්වලින් හෝ අත්තිකාරම් වශයෙන් ගෙවීමට ඉඩ සැලසීම සඳහා ද ඒකාබද්ධ අරමුදලට ඒ මුදල් ආපසු ගෙවීමට විධිවිධාන සැලසීම සහ ඉහත කී කරුණු හා සම්බන්ධ හෝ එයට ආනුෂංගික කරුණු සම්බන්ධයෙන් විධිවිධාන සැලසීම සඳහා ද වූ පනත් කෙටුම්පතකැයි පාර්ලිමේන්තු න්‍යාය පත්‍රයේ සඳහන් වෙයි.ලබන වසර සඳහා අයවැය යෝජනා මුදල් ඇමැතිවරයා විසින් ලබන නොවැම්බර් මස 5 වැනිදා පාර්ලිමේන්තුවට ඉදිරිපත් කරනු ලැබීමට නියමිතය. පසු දින සිට අයවැය විවාදය ඇරැඹෙන බව පාර්ලිමේන්තු ආරංචි මාර්ග පවසයි.  ",
    "URL": "https://www.lankadeepa.lk/latest_news/අයවැය-විසර්ජන-පනත්-කෙටුම්පත-හෙට-මැති-සබයට/1-538059",
    "Category": "latest_news"
}