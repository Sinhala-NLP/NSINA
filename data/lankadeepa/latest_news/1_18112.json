{
    "Source": "www.lankadeepa.lk",
    "Timestamp": "2022 මාර්තු මස 16",
    "Headline": "අවුරුදු 9 ක් වසා තිබූ කඩදාසි කම්හල ඇරැඹීම රටේ වාසනාවක්",
    "News Content": "(යොහාන් භාසුර)වසා තිබූ ඇඹිලිපිටිය කඩදාස කම්හල වසර නවයකට පසුව දේශීය ආයෝජකයෙක් සමඟ ගිවිසුම්ගතව ආරම්භ කිරීමට හැකිවීම රටේ වාසනාවක් බවත් වසා තිබෙන සියලුම දේශීය කර්මාන්ත නැවත ආරම්භ කරන බවත් කර්මාන්ත අමාත්‍ය එස්. බී. දිසානායක මහතා පැවසීය.රුපියල් බිලියන 3.5 ක ආයෝජනයකින් නැවත ආරම්භ කළ ඇඹිලිපිටිය කඩදාස කම්හලෙන් රැකියා අවස්ථා 2000 ක් පමණ ඇති වන බව කී අමාත්‍ය එස්. බී. දිසානායක මහතා ශ්‍රී ලංකාවේ කර්මාන්ත ආරම්භ කිරීමට පළමුවෙන්ම දේශීය ආයෝජනයන්ට අවස්ථාව ලබාදෙන බව ද සඳහන් කළේය.එම කර්මාන්ත ශාලාවේ වසරකට කඩදාසි මෙටි්‍රක්ටොන් 75,000 ක් දේශීය කඩදාසි අවශ්‍යතාව සැපයීමට බලාපොරොත්තු වන බව ද අමාත්‍යවරයා කීය.ඇඹ්ලිපිටිය කර්මාන්ත ශාලාව නැවත විවෘත කිරීමේ උත්වසයට සහභාගි වෙමින් අමාත්‍ය එස්. බී. දිසානායක මහතා එසේ පැවසීය.මෙහිදී කර්මාන්ත අමාත්‍ය එස්. බී. දිසානායක මහතා හිටපු කර්මාන්ත අමාත්‍ය විමල් වීරවංශ මහතා ගෙනගිය වැඩපිළිවෙළ සම්බන්ධයෙන් ස්තූතිය පළකිරීම ද කැපී පෙනුණි.මෙම අවස්ථාවට ආචාර්ය ඕමල්පේ සෝභිත ස්වාමීන්වහන්සේ සහ කර්මාන්ත අමාත්‍යංශයේ ලේකම් ජෙනරාල් දයා රත්නායක, ජාතික කඩදාසි සමාගමේ සභාපති විමල් රූබසිංහ, කොරියන් ස්පා පැකේජින් සමාගමේ සභාපති අනුරුත් අබේරත්න සහ ඇඹිලිපිය ප්‍රාදේශීය සභාවේ සභාපති සුරන්ත වීරසිංහ යන මහත්වරු ද සහභාගි වූහ.    ",
    "URL": "https://www.lankadeepa.lk/news/අවුරුදු-9-ක්-වසා-තිබූ-කඩදාසි-කම්හල-ඇරැඹීම-රටේ-වාසනාවක්/101-609886",
    "Category": "latest_news"
}