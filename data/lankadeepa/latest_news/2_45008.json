{
    "Source": "www.lankadeepa.lk",
    "Timestamp": "2019 ඔක්තෝබර් මස 16",
    "Headline": "කළුගඟ ව්‍යාපෘතියේ ගුරුවෙල වැවේ බැම්ම කපා ජලය ඉවත් කරයි",
    "News Content": "(කාංචන  කුමාර ආරියදාස) මොරගහකන්ද-කළුගඟ ජලාශ ව්‍යාපෘතිය යටතේ   ලග්ගල  නව ගුරුවෙල ප්‍රදේශයේ  අලුතින් ඉදිකෙරෙන  ගුරුවෙල  වැවෙහි  බැම්ම  කපා  වැවේ  වැඩි ජලය ඉවත් කිරීමට  දින හතරක සිට මහවැලි නිලධාරීහූ කටයුතු කරමින් සිටිති. පවතින  අධික වර්ෂාව  සමඟ  මෙම වැව පිරීමෙන්  ලග්ගල  විල්ගමුව ප්‍රධාන මාර්ගයේ  ඉදි  කෙරන පාලමක් කැඩීයාමේ  අවදානමක් හේතුවෙන් මෙලෙස  වැව් බැම්ම කපා  ජලය  ඉවත් කිරීමට පියවර ගෙන තිබේ. වැවක  වැඩි  ජලය  ඉවත්  කරනු ලබනුයේ පිටවානක් මගින්  වූවද  මෙම වැවෙහි ඉදි කර ඇති පිටවාන  පිහිටා ඇත්තේ  සාමාන්‍ය ජල මට්ටමට වඩා ඉහලින් වීම හේතුවෙන්  වතුර මට්ටම තවත් වැඩි වූවහොත් ඇති වන අවදානම හේතුවෙන් මෙම පියවර ගෙන  ඇත.   සම්පූර්ණයෙන්ම වැව් බැම්ම ඉදි කර  රළපනාව පවා අවසන් කර  තිබියදී  එම කළුගල්ද ඉවත් කර මේ ආකාරයෙන්  වැව් බැම්ම සම්පූර්ණයෙන්ම කපා දමා තිබෙන ආකාරය එහි ගිය අපට ද දැක ගැනීමට හැකි විය.  වැව් බැම්ම ඉදිකිරීම සඳහා ඉංජිනේරුවන්ගේ උපදෙස් පරිදි දුර බැහැර ප්‍රදේශවලින් විශාල  මිල  ගණනක්  යටතේ   පස් ගෙන්වා   රැගෙනවිත් වසර එක හමාරක පමණ කාලයක් වැව් බැම්ම ඉදි කළ බව ගැමියෝ කියති.  වර්ෂාවත් සමඟ මේ ආකාරයෙන් වැව් බැම්ම  කපා ඉවත් කිරීම ජනතා මුදල් විශාල වශයෙන් විනාශයක් සිදුවන බව ද ඔවුහු පෙන්වා දෙති. මොරගහකන්ද කළු ගඟ ජලාශයේ යටතේ ලග්ගල ප්‍රදේශයේ  ජනතාවට ගොවිතැන් බත් කිරීම සඳහා මෙම ගුරුවෙල  නව වැව ඉදිකිරීම් කටයුතු සිදු කරනු ලබන්නේ ශ්‍රී ලංකා මහවැලි අධිකාරිය මගිනි එමෙන්ම මෙම ස්ථානයට ගිය අවස්ථාවේදී එහි සේවකයෙකුගෙන් විමසීමේදී කියා සිටියේ යම්කිසි ප්‍රශ්න සහගත තත්වයක් නිසා විශාල වැව් බැම්ම කපා දමන බවය. කෙසේ වෙතත් එම ස්ථානයේ වැව් බැම්ම කපා දැමීම  පිළිබඳව ශ්‍රී  ලංකා මහවැලි අධිකාරියේ තාක්ෂණික කාර්මික නිලධාරී රජිත් රත්නවීර මහතා සිටියේ  හදිසි ආපදා තත්ත්වයක් හේතුවෙන් මෙම වැව් බැම්ම කපා දැමීමට සිදු වූ බවයි. ලග්ගල විල්ගමුව ප්‍රධාන මාර්ගයේ පාලමක් ඉදිකිරිම  කටයුතු පවතින බවත් එම ස්ථානය ජලයෙන් යටව ප්‍රධාන මාර්ගයට ද හානිදායක තත්ත්වයක් ඇති වන නිසා වැව් බැම්ම කපා දැමීම සිදු කරන බවද ඔහු කියා සිටියේය.  කෙසේ වෙතත් මෙම වැව් බැම්ම නැවත ඉදිකිරීම සඳහා හෝ කපා දැමීම සඳහා කොපමණ මුදලක් වැය වෙනවාද යන්න හෙතෙම නොදන්නා බව සඳහන් කළේය.  විශාල මුදලක් වියදම් කොට වැඩ අවසන් කොට ඇති වැව් බැම්මක් කපා දැමීම පස් ඉවත් කිරීම  පිළිබඳව ප්‍රදේශවාසීන් කියා සිටියේ ඉංජිනේරුවරුන්ගේ සහ  තාක්ෂණ නිලධාරීන්ගේ  ක්‍රියා  පිළිබඳව නැවත විමසා බැලිය යුතු බවයි. මොරගහකන්ද කළුගඟ ජලාශ ව්‍යාපෘති නියෝජ්‍ය  අධ්‍යක්ෂ  මහින්ද අමරසුරිය මහතාගෙන් මේ වැව ඉදිකිරිම සදහා කොපමණ මුදලක් වියදම් කලේද යන්න විමසීමේදී කිවේ තමන් වෙනත් රාජකාරියකට ගමන් කරමින් සිටින නිසා මිල ගණන කීමට නොහැකි බවද මෙහි සියලු ඉදිකිරීම් මහවැලි අධිකාරිය මගින් සිදුකරන බවයි.     ",
    "URL": "https://www.lankadeepa.lk/videos/කළුගඟ-ව්‍යාපෘතියේ-ගුරුවෙල-වැවේ-බැම්ම-කපා-ජලය-ඉවත්-කරයි/12-558910",
    "Category": "latest_news"
}