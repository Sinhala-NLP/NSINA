{
    "Source": "www.lankadeepa.lk",
    "Timestamp": "2020 දෙසැම්බර් මස 02",
    "Headline": "මුලතිව් - කෝකිලායි පවුල් 300 ක් ආරක්ෂිත ස්ථානවලට",
    "News Content": " (වන්නි රොමේෂ් මධුෂංඛ)බුරවි සුලි කුණාටුව බලපෑම හේතුවෙන් මුලතිව් කෝකිලායිහි සියලුම ධීවර පවුල් කොක්කුතුඩුවායිහි පිහිටි රජයේ පාසල් දෙකක් වෙතට රැගෙන යාමට කටයුතු කල බවට මුලතිව් පොලීසිය පවසයි.කෝකිලායි ප්‍රදේශයේ මෙන්ම මුහුද ආසන්නයේ පිහිටි නිවාසයන්හි පදිංචි පවුල් 300 කට ආසන්න පිරිසක් මෙලෙස කොක්කුතුඩුවායිහි පාසල් දෙකක් වෙතට රැගෙන යාමට පොලීසිය සහ යුද හමුදාව පියවර ගෙන ඇති අතර ජනතාවට අවශ්‍ය පහසුකම් සැපයීමට ආපදාකලමනාකරන නිලධාරීන් පියවර ගෙන ඇත.එමෙන්ම කෝකිලායි ගම්මානයේ ජනතාව ඉවත් කිරීම හේතුවෙන් ගම්මානයේ නිවාස ආරක්ෂාව සඳහාද පොලීසිය සහ යුද හමුදාව යොදවා ඇති බවටද මුලතිව් පොලීසිය පැවසීය.කෙසේ වෙතත් කෝකිලායි ප්‍රදේශයට මේ වන විට වර්ෂාව ඇදහැලෙන අතර සුලි කුණාටුවේ බලපෑම දැඩි ලෙසින් බලපා නොමැති බවටද එහි වැසියන් වැඩි දුරටත් පවසා සිටිති.මේ අතර මුලතිව් මුල්ලිවයික්කාල් සහ පුදුකුඩිඉරිප්පු ප්‍රධාන මාර්ගයටද විශාල ගසක් කඩා වැටීම හේතුවෙන් ගමනාගමන කටයුතු වලට බාධා සිදුවූ අතර ආරක්ෂක අංශ වල මැදිහත්වීමෙන් ගස ඉවත් කොට ගමනාගමන කටයුතු යථා තත්වයට පත් කරන ලදි.කෙසේ වෙතත් මුලතිව්හි බුරවි සුලි කුණාටුව හේතුවෙන් ආපදාවන්ට පත්වන පුද්ගලයින්ට සහන සැලසීම සඳහා පොලීසිය, පොලිස් විශේෂ කාර්ය බලකාය මෙන්ම යුදහමුදාව සහ ආපදාකලමනාකරන නිලධාරීණ්ද මේ වන විට සීරුවෙන් සිටියි.  ",
    "URL": "https://www.lankadeepa.lk/latest_news/මුලතිව්---කෝකිලායි-පවුල්-300-ක්-ආරක්ෂිත-ස්ථානවලට/1-582894",
    "Category": "latest_news"
}