{
    "Source": "www.lankadeepa.lk",
    "Timestamp": "2022 අප්‍රේල් මස 03",
    "Headline": "ප්‍රතිපත්තිවලට විරුද්ධ නම් ආණ්ඩුව පෙරළන්න රට පෙරළන්න එපා",
    "News Content": " (අජන්ත කුමාර අගලකඩ) \"ආණ්ඩුවේ ප්‍රතිපත්තිවලට විරුද්ධ නම් ආණ්ඩුව පෙරළන්න. ඒත් රට පෙරළන්න එපා\" යැයි ජනමාධ්‍ය ඇමති  ඩලස් අලහප්පෙරුම මහතා රජයේ හා පෞද්ගලික මාධ්‍ය ආයතන ප්‍රධානින් හමුවේ ප්‍රකාශ කර ඇත.  අවුරුදු හැත්තෑ හතරක් තිස්සේ ආරක්ෂා කළ ප්‍රජාතන්ත්‍රවාදය සුරක්ෂිත කිරීම සියලු දෙනාගේම වගකීමක් බව ප්‍රකාශ කර ඇති අලහප්පෙරුම මහතා මිරිහානේ  ජනාධිපතිවරයාගේ නිවස ආසන්නයේ පැවති උද්ඝෝෂණය අතරවාරයේ සිදු වූ ප්‍රචණ්ඩ ක්‍රියා අනුමත කළ නොහැකි බව ද සඳහන් කර ඇත.ජනතාවට ජීවත්වීමට තිබෙන ගැටලු තමාද පිළිගන්නා බව සඳහන් කර ඇති  අලහප්පෙරුම මහතා ජනතාවගේ විරෝධය සාධාරණ බවද ප්‍රකාශ කර ඇත.ජනමාධ්‍ය ඇමැති ඩලස් අලහප්පෙරුම මහතා සහ රජයේ හා පෞද්ගලික ආයතන මාධ්‍ය ප්‍රධානීන් අතර හමුව ජනමාධ්‍ය අමාත්‍යාංශයේ දී ඉකුත් සිකුරාදා (01) පවත්වා ඇත.මේ අතර, වට්ස් අප් , වයිබර්  ,ෆේස්බුක් ඇතුළු සමාජ මාධ්‍ය  ජාලා තහනම් කිරීම සම්බන්ධයෙන් කළ විමසුමකට පිළිතුරු දුන් ඇමති අලහප්පෙරුම මහතා එය දේශපාලන වශයෙන් ගත් අනවශ්‍ය තීන්දුවක් බව ද සදහන් කළේය . වට්ස් අප් ,වයිබර් ,ෆේස්බුක් ආදි සමාජ මාධ්‍ය ජාලා තහනම් කිරීමට ගත්  තීරණයට තමා විරුද්ධ බව සඳහන් කළ ඇමතිවරයා එය නූතන තාක්ෂණය සම්බන්ධයෙන් නොදැනුවත් පිරිසක් ගත් තීන්දුවක් බව ද සදහන් කළේය.  ",
    "URL": "https://www.lankadeepa.lk/news/ප්‍රතිපත්තිවලට-විරුද්ධ-නම්-ආණ්ඩුව-පෙරළන්න-රට-පෙරළන්න-එපා/101-610936",
    "Category": "latest_news"
}