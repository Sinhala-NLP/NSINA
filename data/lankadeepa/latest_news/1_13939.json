{
    "Source": "www.lankadeepa.lk",
    "Timestamp": "2022 ජුලි මස 12",
    "Headline": "ජනපතිගේ ඉල්ලා අස්වීම ලැබුණු වහාම  කතානායකගෙන් විශේෂ ප්‍රකාශයක්",
    "News Content": "(සුජිත් හේවාජුලිගේ )ජනාධිපති ගෝඨාභය රාජපක්ෂ මහතා එම තනතුරින් ඉල්ලා අස්වීමේ ලිපිය කතානායකවරයාට  බාර දුන් වහාම නව ජනාධිපතිවරයකු පත් කර ගැනීම සම්බන්ධයෙන්වූ පාර්ලිමේන්තු කටයුතු  හෙට (13) දිනයේම ආරම්භ කෙරෙනු ඇතැයි පාර්ලිමේන්තු ආරංචි මාර්ගවලින් පැවසේ.ජනාධිපති ගෝඨාභය රාජපක්ෂ සිය ධූරයෙන් ඉල්ලා අස්වීමේ ලිපිය කතානායකවරයාට හෙට  (13) බාරදීමට නියමිතය.එම ලිපියට ජනාධිපතිවරයා අද  අත්සන් තබා ඇතැයිද  ආරංචිමාර්ග වලින් පැවසිණ.ජනාධිපතිවරයා විසින් සිය ඉල්ලා අස්වීමේ ලිපිය කතානායකවරයාට බාර දීමෙන් පසු     ඔහු විසින්  ඒ පිළිබඳව  විශේෂ නිවේදනයක් නිකුත් කරමින් හෙට  (13) දිනයේම රටට  දැනුම් දෙනු ඇතැයිද  එම ආරංචි  මාර්ග සඳහන් කරයි.ජනාධිපතිවරයා ඉල්ලා අස්වීමේ ලිපිය බාර දුන් පසු ආණ්ඩු ක්‍රම ව්‍යවස්ථාව අනුව ඒ පිළිබඳව දින තුනක් ඇතුළත පාර්ලිමේන්තුවට දැනුම් දිය යුතුවෙයි. මේ අනුව පාර්ලිමේන්තු මහ ලේකම්වරයා විසින් ලබන  15  වැනිදා සිකුරාදා ඒ පිළිබඳව පාර්ලිමේන්තුවට දැනුම් දෙනු ඇත.අභිනව ජනාධිපතිවරයකු පත්කරගැනීම සඳහා නාම යෝජනා කැඳවීමේ ක්‍රියාවලිය ආරම්භ වන්නේ ඉන් අනතුරුවය.රටේ පවතින තත්වය සැලකිල්ලට ගෙන ජනාධිපතිවරයා සහ අගමැතිවරයා ඉල්ලා අස්විය යුතු බව පාර්ලිමේන්තු පක්ෂ නායකයෝ පසුගියදා තීරණය කළහ . ඒ අනුව කතානායකවරයා ඒ තීරණය ජනාධිපතිවරයාට දැනුම් දුන් අතර සිය ධූරයෙන් ඉල්ලා අස්වන බව ජනාධිපතිවරයා  කතානායකවරයාට දැනුම් දුන්නේ  ඉන් අනතුරුවය.  ",
    "URL": "https://www.lankadeepa.lk/latest_news/ජනපතිගේ-ඉල්ලා-අස්වීම-ලැබුණු-වහාම--කතානායකගෙන්-විශේෂ-ප්‍රකාශයක්/1-616308",
    "Category": "latest_news"
}