{
    "Source": "www.lankadeepa.lk",
    "Timestamp": "2019 අප්‍රේල් මස 17",
    "Headline": "ඉවතලන ද්‍රව්‍ය වලින් විදුලිය නිපදවීමට බ්‍රිතාන්‍ය සහාය",
    "News Content": "(නිමල කොඩිතුවක්කු)ඉදිරියේදී ඇතිවිය හැකි විදුලිබල අර්බුදයට විසඳුමක් වශයෙන්, ඉවතලන ද්‍රව්‍ය යොදාගනිමින් විදුලිය නිපදවීමේ ක‍්‍රමවේදයක් ලංකාවට හඳුන්වාදීමට බි‍්‍රතාන්‍ය රජය සිය කැමැත්ත පලකර තිබේ.විදුලිබල, බලශක්ති සහ ව්‍යාපාර සංවර්ධන අමාත්‍ය රවී කරුණානායක සහ බි‍්‍රතාන්‍ය මහ කොමසාරිස් ජේම්ස් ඩවුරිස් යන මහත්වරුන් අතර පැවති සාකච්ඡාවකදී මෙම එකඟතාවය පළව තිබේ.දෛනිකව ඉහල යන විදුලි ඉල්ලුමට සරිලන විදුලි සැපයුමක් වෙනුවෙන් අවම මිලක් සහිත පරිසර හිතකාමි විදුලි උත්පාදන ක‍්‍රමවේදයන්ට මේ වනවිට ශ‍්‍රී ලාංකීය විදුලිබල ක්ෂේත‍්‍රය යොමුවෙමින් පවතී.එහි තවත් එක් වැදගත් සංදිස්ථානයක් වශයෙන් මෙම අපද්‍රව්‍ය යොදාගනිමින් විදුලිය උත්පාදනය කිරීමේ ක‍්‍රමවේදය හදුන්වාදිය හැක.මේ ආකාරයෙන් ඉවතලන ද්‍රව්‍ය යොදාගනිමින් විදුලිය නිපදවීම තුළින් රටේ විදුලිබල ගැටළුවට මෙන්ම අපද්‍රව්‍ය බැහැර කිරීමේ ගැටළුවටද සතුටුදායක විසදුම් ලබාගත හැකි බව අමාත්‍ය රවී කරුණානායක මහතා එහිදී පැවැසීය.තාක්ෂණික ඥාණය උපයෝගි කරගනිමින් ඉවත ලන ද්‍රව්‍ය තුළින් විදුලිය නිපවීම ශ‍්‍රී ලංකාව තුළ ප‍්‍රචලිත කිරීමෙන්, ශ‍්‍රී ලංකාවේ විදුලිබල ක්ෂේත‍්‍රයට, විදුලි පාරිභෝගිකයාට මෙන්ම රට වැසියාටම එය කිහිප ආකාරයකින් සහනයක් වියහැකි බව එහිදී බි‍්‍රතාන්‍ය මහ කොමසාරිස්වරයා සඳහන් කළේය.ඉවතලන ද්‍රව්‍ය උපයෝගී කරගනිමින් විදුලිය නිපදවීම සම්බන්ධයෙන් හැකි ඉක්මනින් රජයේ මෙන්ම විදුලි ක්ෂේත‍්‍රයේ අදාළ නිලධාරීන් දැනුවත් කර, ඉදිරි වැඩකටයුතු දියත් කිරීමට තමා කැපවී කටයුතු කරන බවත්, ඒ සම්බන්ධයෙන් බි‍්‍රතාන්‍යයේ පූර්ණ සහයෝගය තමා අපේක්ෂා කරන බවත් අමාත්‍යවරයා එහිදී වැඩිදුරටත් කීය.  ",
    "URL": "https://www.lankadeepa.lk/latest_news/ඉවතලන-ද්‍රව්‍ය-වලින්-විදුලිය-නිපදවීමට-බ්‍රිතාන්‍ය-සහාය/1-548791",
    "Category": "latest_news"
}