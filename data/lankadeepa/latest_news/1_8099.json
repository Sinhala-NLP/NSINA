{
    "Source": "www.lankadeepa.lk",
    "Timestamp": "2022 දෙසැම්බර් මස 20",
    "Headline": "පාලි සරසවියට එන්න පෙර කොන්දේසි දමයි",
    "News Content": "(ඩයනා උදයංගනී)බෞද්ධ හා පාලි විශ්වවිද්‍යාලය නැවත විවෘත කිරීම සිදුවන්නේ මහ නා හිමිවරුන් ප්‍රමුඛ බෞද්ධ ආගමික නායකයන්ගේ සහභාගීත්වයෙන් සකස් කරන නව සංශෝධන හා කොන්දේසිවලට යටත්ව බව කැබිනට් ප්‍රකාශක, ප්‍රවාහන, මහාමාර්ග සහ ජනමාධ්‍ය අමාත්‍ය, ආචාර්ය බන්දුල ගුණවර්ධන මහතා පැවසීය.මෙම විශ්ව විද්‍යාලය බෞද්ධාගමික නායකයන්ගේ උපදෙස් මත ශාසනික උන්නතිය සඳහා උත්තරීතර පරමාර්ථ යටතේ පිහිටවූ ආයතනයක් වුවත් මේ වන විට එහි එම පරමාර්ථවලින් බැහැරව කටයුතු සිදුවන නිසා මහ නා හිමිවරු ඇතුළු බෞද්ධාගමික නායකයන්ගේ සංශෝධන ඇතිව මිස යළි විවෘත නොකිරීමට අමාත්‍ය මණ්ඩලය තීරණය කළ බව ද ඇමතිවරයා සඳහන් කළේය.ආචාර්ය බන්දුල ගුණවර්ධන මහතා මේ බව පැවසුවේ රජයේ ප්‍රවෘත්ති දෙපාර්තමේන්තුවේ දී අද (20) පැවති කැබිනට් තීරණ දැනුම්දීමේ මාධ්‍ය හමුව අමතමිනි.හෝමාගම, පිටිපන බෞද්ධ හා පාලි විශ්ව විද්‍යාලයේ ඇතිව ඇති ඛේදජනක තත්වය, නවක වදය සහ ප්‍රචණ්ඩ ක්‍රියා සම්බන්ධයෙන් පූර්ණ වාර්තාවක් අධ්‍යාපන අමාත්‍ය සුසිල් ප්‍රේමජයන්ත මහතා කැබිනට් මණ්ඩලයට ලබාදුන් බව ද ඇමතිවරයා කීවේය.මේ වන විට මෙහි අනෙකුත් විශ්ව විද්‍යාලවලටත් වඩා දරුණු ලෙස නවක වදය, ප්‍රචණ්ඩත්වය, විනය විරෝධී ක්‍රියා ඇති බව ඔප්පු වී තිබෙන නිසා සියලු මහ නා හිමිවරුන්ගේ සහ බෞද්ධාගමික නායකයන්ගේ සංශෝධන හා කොන්දේසිවලට යටත්ව, වචනයේ පරිසමාප්ත අර්ථයෙන්ම පාලි හා බෞද්ධ විශ්ව විද්‍යාලයක් වශයෙන් ගුණාත්මක ආයතනයක් ලෙස සංවර්ධනය කර විවෘත කරන බවත්, එතෙක් විශ්ව විද්‍යාලය හා නේවාසිකාගාර වසා තැබෙන බවත් ඇමතිවරයා කීය.   ",
    "URL": "https://www.lankadeepa.lk/latest_news/පාලි-සරසවියට-එන්න-පෙර-කොන්දේසි-දමයි/1-625513",
    "Category": "latest_news"
}