{
    "Source": "www.lankadeepa.lk",
    "Timestamp": "2018 ඔක්තෝබර් මස 25",
    "Headline": "නියෝජ්‍ය පොලිස්පති නාලක ද සිල්වා අත්අඩංගුවට",
    "News Content": "තරිඳු ජයවර්ධන සහ නිමන්ති රණසිංහ ජනාධිපතිවරයා, හිටපු ආරක්ෂක ලේකම්වරයා සහ සහකාර පොලිස් අධිකාරීවරයකු ඝාතනය කිරීමට කුමන්ත්‍රණය කළැයි කියන පැමිණිල්ල සම්බන්ධයෙන් විමර්ශන පැවැත්වූ අපරාධ පරීක්ෂණ දෙපාර්තමේන්තුව මීට ටික වේලාවකට පෙර ත්‍රස්ත විමර්ශන අංශය භාරව කටයුතු කළ හිටපු නියෝජ්‍ය පොලිස්පති නාලක ද සිල්වා මහතා අත්අඩංගුවට ගත්තේය. අපරාධ පරීක්ෂණ දෙපාර්තමේන්තුව නාලක ද සිල්වා මහතා අත්අඩංගුවට ගත්තේ අද පස් වැනි දිනටත් ප්‍රකාශ ලබා එම දෙපාර්තමේන්තුවට පැමිණ ප්‍රකාශ ලබා දීමෙන් පසුවය. ජනාධිපති මෛත්‍රීපාල සිරිසේන, හිටපු ආරක්ෂක ලේකම් ගෝඨාභය රාජපක්ෂ මහතා සහ සහකාර පොලිස් අධිකාරී ප්‍රසන්න ද අල්විස් මහත්වරුන් ඝාතනය කිරීමට කුමන්ත්‍රණය කළැයි කියමින් නාමල් කුමාර නම් පුද්ගලයකු ඉදිරිපත් කළ පැමිණිල්ලක් අනුව මෙම විමර්ශනය ආරම්භ විය. මෙම විමර්ශනයට අදාළව රහස් පොලිසිය විසින් ජ්‍යෙෂ්ඨ නියෝජ්‍ය පොලිස්පතිවරු දෙදෙනක් ඇතුළු විශාල පිරිසකගෙන් ප්‍රකාශ සටහන් කරගනු ලැබූහ. පසුගිය සතියේ සදුදා මුල් වරට නාලක ද සිල්වා මහතා රහස් පොලිසියට කැඳවනු ලැබූ අතර ඔහු තම දරුවකුට අසනීප බව කියමින් ප්‍රකාශ ලබා දීමට පැමිණියේ නැත. ඉන් පසු පසුගිය බ්‍රහස්පතින්දා, සිකුරාදා, සඳුදා සහ අඟහරුවාදා යන දින හතරේම ඒ මහතා ගෙන්වා දීර්ඝ ලෙස ප්‍රකාශ සටහන් කර ගත්තේය. අද උදේ නාලක සිල්වා මහතා රහස් පොලිසිය හමුවේ පෙනී සිටියේ පස් වැනි දිනටය. ඡායාරූප - ඉෂාන් සංජීව  ",
    "URL": "https://www.lankadeepa.lk/latest_news/නියෝජ්‍ය-පොලිස්පති-නාලක-ද-සිල්වා-අත්අඩංගුවට/1-539168",
    "Category": "latest_news"
}