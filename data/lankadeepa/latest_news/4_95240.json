{
    "Source": "www.lankadeepa.lk",
    "Timestamp": "None  2014 නොවැම්බර් මස 18",
    "Headline": "අංගම් කොඩිය යළි ඔසවයි",
    "News Content": "රාවනා යුගයේ පටන් හෙළ යක්ෂ වංශිකයන්ගෙන් පැවත එන පැරණි සටන් කලාවක් වූ අංගම් සටන් කලාව එදා සිටි වීර මුතුන් මිත්තන්ගේ වීරත්වය මතු පරපුරට පෙන්වා ඔප් නැංවීමට යයි. දැනට ඉතිරිව ඇති අංගම් සටන් ශිල්පය වර්තමාන ජනතාවට දැනගැනීමටත් , දරුවන්ට ඉගැන්වීමටත් එහි ඇරඹුමක් ලෙස අංගම් මුහන්දිරම්. කොඩිය 2014-10-05 දින මහනුවර ශ‍්‍රී දළඳා සමිදුන් අභියස පිරිත් කර කුණ්ඩසාලේ නත්තරම්පත ගල්මඩුව රජමහා විහාරස්ථානයේදී විහාරාධිපති ගල්මුල්ලේ සුමංගල හිමියන් විසින් නැවත එසැවිණි.කන්ද උඩරට රාජධානියේ අංගම් සටන් පරම්පරා දෙකක් තිබූ බවත්. රට, ජාතිය හා ආගම රැකීමට හා එදා රජවරුන්ගේ විශේෂ ආරක්ෂකයන් හැටියට සුදලිය හා මරු වල්ලිය යන අංගම් සටන් පරම්පරා දෙක සේවය කර ඇති බවත් 1818 ඔක්තෝබර් හයවැනි දින ජෝන් ඩොයිලිගේ විශේෂ ඉල්ලීමක් පිට රොබට් බවුන්රිග් ආණ්ඩුකාරතුමා විශේෂ නිවේදනයකින් අංගම් සටන් කලාවත් ඒවා පුරුදු පුහුණු කළ ඉලංගම් මඩුත් අංගම් සටන් පෙළපතුත් තහනම් බවට නිවේදනය කර තිබිණ. ඒ වගේම රජවරුන්ගේ සේනාංක බවට පත් වූ අස්පන්තියෙ මුහන්දිරම් අංගම් මුහන්දිරම්, පොරෝකාර මුහන්දිරම් යන ප්‍රධාන නිල තල අහෝසි කැරිණි. මෙම ශිල්පීන් රටෙන් පිටුවහල් කරන්නටත්, සිරබාරයට ගැනීමටත්, වස දී මැරීමටත් මේ සුදු ජාතිහු ක්‍රියා කළහ. වර්තමාන අංගම් පොර සටන් ශාස්ත‍්‍රයේ කොරතොට ආරච්චි සටන් පරම්පරාවේ මුහන්දිරම් වන අජන්ත මහන්තාරච්චි මහතා එම තොරතුරු පවසයි.‘‘මේ අංගම් ශිල්පීන් උපක්‍රම සහිතව හා රහසිගතව නැටුම් ආකාරයෙන් මෙම සටන් කලාව රැක ගත්හ. එදා සිට මේ දක්වා වසර 196 ක් පමණ කාලයක් මේ තහනම ක්‍රියාත්මක වෙනවා. අපේ රටේ මතු පරපුරට මෙම සටන් කලාව එදා බ්‍රිතාන්‍යයන් තහනම් කළ පසු, එදා සුද්දන් විසින් ගිනි තැබුණු අංගම් මුහන්දිරම් කොඩිය පවා මේ දක්වා නැවත එසවීමක් හා තහනම ඉවත් කිරීමක් සිදු වී නැහැ“ මහන්තාරච්චි මහතා එසේද කියයි. එම තහනම ඉවත් කරන්නැයි ඔහු ජනපතිගෙන් ඉල්ලයි.      ",
    "URL": "https://www.lankadeepa.lk/latest_news/අංගම්-කොඩිය-යළි-ඔසවයි/1-276426",
    "Category": "latest_news"
}