{
    "Source": "www.lankadeepa.lk",
    "Timestamp": "2018 ඔක්තෝබර් මස 28",
    "Headline": "ශ්‍රීලනිපයට  - සන්ධානයට පාර්ලිමේන්තුවේ බහුතරය තියෙනවා",
    "News Content": " (හර්ෂණ තුෂාර සිල්වා, බිඟුන් මේනක ගමගේ සහ තරිඳු ජයවර්ධන)ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානයට පාර්ලිමේන්තුවේ බහුතරයට වඩා වැඩි ආසන සංඛ්‍යාවක් තිබෙන බව ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපති පාර්ලිමේන්තු මන්ත්‍රී නිමල් සිරිපාල ද සිල්වා මහතා පැවැසීය. හිටපු ජනාධිපති මහින්ද රාජපක්ෂ මහතා අග්‍රාමාත්‍යවරයා ලෙස පත් කිරීමට ජනාධිපති මෛත්‍රිපාල සිරිසේන මහතා ගත් තීරණය වලංගු බවත් එය අභියෝගයට ලක් කළ හැක්කේ පාර්ලිමේන්තුවේදී පමණක් බවත් නිමල් සිරිපාල ද සිල්වා මහතා කීය. කොළඹ ඩාලි පාරේ ශ්‍රී ලංකා නිදහස් පක්ෂ මූලස්ථානයේ පැවැති මාධ්‍ය හමුවකදී අදහස් දක්වමින්  නිමල් සිරිපාල ද සිල්වා මහතා එම කරුණු සඳහන් කළේය. ජනාධිපති මෛත්‍රිපාල සිරිසේන මහතාගේ නායකත්වයෙන් යුතු ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානය අනෙකුත් පක්ෂ හා එක් වෙමින් පුළුල් සන්ධානයක් ගොඩ නගමින් ජනතා ප්‍රශ්න විසඳීමට කටයුතු කරන බව ද හෙතෙම කීය. එහිදි තවදුරටත් අදහස් දැක්වූ ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපති පාර්ලිමේන්තු මන්ත්‍රී නිමල් සිරිපාල ද සිල්වා මහතා මෙසේ ද කීය. “ රනිල් වික්‍රමසිංහ මහතා කියනවා ඔහුට බලය තිබෙනවා. අපි කියනවා අපිට බලය තිබෙනවා. ඒ නිසා කවුරුවත් කලබල විය යුතු  නැහැ. පාර්ලිමේන්තුව හැමදාම වහලා තියන්නේ නැහැනේ. පාර්ලිමේන්තුව විවෘත කරනවා. අපි එදාට මේ ප්‍රශ්නය විසඳා ගමු. පාර්ලිමේන්තුවේදී මෙය විසඳා ගන්න පුළුවන්.  අපි මේ ආණ්ඩුව හදන්නේ තිබුණු යහපාලන ආණ්ඩුවට වඩා හොඳ යහපාලන ආණ්ඩුවක් ගේන්න. ඒ නිසා කිසිවකුටත් තර්ජනය කරන වැඩ, ප්‍රචණ්ඩ ක්‍රියා සිදු නොකරන ලෙස සියලු දෙනාගෙන් ඉල්ලා සිටිනවා. ඒ වගේම ඕනෑම කෙනෙකුගේ මානව අයිතිවාසිකම්, පෞද්ගලික හා වෘත්තීය අයිතින් උල්ලංඝණය නොවීමට සියලු දෙනා වග බලා ගත යුතු බවත් මෙහිදි මම අවධාරණය කර සිටිනවා.   රතිඤ්ඤා පත්තු කළාම ඔක්කොම හරි කියලා හැමෝම හිතනවා. රට අරාජික නොකර රට ඉදිරියට ගෙන යෑමේ සහ තිබුණු ආණ්ඩුවට වඩා හොඳ ආණ්ඩුවක් පත් කරගෙන රට ඉදිරියට ගෙන යෑමේ දැවැන්ත අභියෝගයක් අප හමුවේ තිබෙනවා. ආර්ථික, දේශපාලන, සමාජ අභියෝග රැසක් අප හමුවේ තිබෙනවා. පරිපාලන ප්‍රශ්න තිබෙනවා. ජනතාව විසඳුම් බලාපොරොත්තු වෙන ප්‍රශ්න රැසක් අප හමුවේ තිබෙනවා.  සියලු පක්ෂ එකතුවෙමින් පුළුල් සන්ධානයක් ගොඩනගමින් ජනතා ප්‍රශ්න විසඳන ආණ්ඩුවක් අපි ගෙන එනවා. පවතින ආර්ථික, සමාජ, අභියෝග රැසක් අප හමුවේ තිබෙනවා. පරිපාලන ප්‍රශ්න තිබෙනවා. ජනතාව විසඳුම් බලාපොරොත්තු වෙන ප්‍රශ්න රැසක් අප හමුවේ තිබෙනවා. සියලු පක්ෂ එකතුවෙමින් පුළුල් සන්ධානයක් ගොඩනගමින් ජනතා ප්‍රශ්න විසඳන ආණ්ඩුවක් අපි ගෙන එනවා. පවතින ආර්ථික, සමාජ, දේශපාලන හා සංස්කෘතික ආදී ජනතාව විසඳුම් බලාපොරොත්තු වෙන ආණ්ඩුවක් අපි ගෙන එනවා. අපේ ආණ්ඩුව තුළින් ජනතා ප්‍රශ්න විසඳීමට සුදුසු පසුබිමික් ගොඩනගනවා” යැයි ද හෙතෙම තවදුරටත් කීය.   ",
    "URL": "https://www.lankadeepa.lk/latest_news/ශ්‍රීලනිපයට----සන්ධානයට-පාර්ලිමේන්තුවේ-බහුතරය-තියෙනවා/1-539322",
    "Category": "latest_news"
}