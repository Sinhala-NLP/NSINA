{
    "Source": "www.lankadeepa.lk",
    "Timestamp": "2020 ජනවාරි මස 07",
    "Headline": "ශානි අබේසේකරට එරෙහිව පොලිස් කොමිසම පරීක්ෂණ අරඹයි",
    "News Content": "(ඉන්දිකා  රාමනායක)හිටපු නියෝජ්‍ය අමාත්‍ය රංජන් රාමනායක මහතා අපරාධ පරීක්ෂණ දෙපාර්තමේන්තුවේ  හිටපු අධ්‍යක්ෂ ජ්‍යෙෂ්ඨ පොලිස් අධිකාරි ශානි අබේසේකර  මහතා  සමඟ සිදුකර ඇති දුරකතන සංවාද සම්බන්ධයෙන් ජාතික පොලිස් කොමිසම  පරීක්ෂණයක් ආරම්භ කර ඇති බව එම කොමිසම කියයි.මේ සම්බන්ධයෙන්  වැඩබලන පොලිස්පතිවරයාගෙන්  අද  (07) වාර්තාවක් කැඳවු බව ජාතික පොලිස් කොමිසමේ ලේකම් නිශාන්ත එන් වීරසිංහ පැවසීය.එම වාර්තාව සති දෙකක  කාලයක් තුළ ලබා දීමට  පොලිස්පතිවරයා වෙත දැනුම් දුන් බවද  ලේකම්වරයා කියා සිටියේය.අපරාධ පරීක්ෂණ දෙපාර්තමේන්තුව විසින් සිදුකරන  විමර්ශනයක් සම්බන්ධයෙන්  පිටස්තර පුද්ගලයන් වෙත කරුණු ඉදිරිපත් කිරීම ඇතුළු කරුණු කිහිපයක් මුල්කරගෙන මෙම විමර්ශන ආරම්භ  කළ බව ජාතික පොලිස් කොමිසමේ ලේකම්වරයා කියා සිටියේය.භාරත ලක්ෂ්මන් ඝාතන නඩුවේ විමර්ශන  සම්බන්ධයෙන්  ශානි අබේසේකර මහතා රංජන් රාමනායක මහතා සමඟ සිදුකරන  දුරකතන හඬපට  සම්බන්ධයෙන් පරීක්ෂණයක් පවත්වන ලෙසට ඉල්ලා  ජාතික පොලිස් කොමිසම වෙත ලැබුණු පැමිණිල්ලක් මත සහ මෙම හඬපට සම්බන්ධයෙන් මාධ්‍ය මගින් හෙළි කළ තොරතුරු පදනම් කරගෙන  ජාතික පොලිස් කොමිසම මෙම විමර්ශනය ආරම්භ කර ඇති බව  එම කොමිසම කියයි.    ",
    "URL": "https://www.lankadeepa.lk/latest_news/ශානි-අබේසේකරට-එරෙහිව-පොලිස්-කොමිසම-පරීක්ෂණ-අරඹයි/1-563692",
    "Category": "latest_news"
}