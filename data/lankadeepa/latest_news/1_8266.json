{
    "Source": "www.lankadeepa.lk",
    "Timestamp": "2022 දෙසැම්බර් මස 15",
    "Headline": "වෛද්‍යවරු විශ්‍රාම ගැන්වීමේ වයස සංශෝධනයට ගැසට් නිවේදනයක්",
    "News Content": "(යොහාන් භාසුර)Kවෛද්‍යවරු අනිවාර්යය විශ්‍රාම ගැන්වීමේ වයස් සීමාව සංශෝධනය කරමින් රාජ්‍ය පරිපාලන ස්වදේශ කටයුතු පළාත් සභා හා පළාත් පාලන අමාත්‍යංශය ගැසට් නිවේදනයක් නිකුත් කර තිබේ. විශේෂඥ වෛද්‍යවරු, රජයේ වෛද්‍යවරු, දන්ත ශල්‍ය වෛද්‍යවරු සහ රජයේ ලියාපදිංචි වෛද්‍යවරු යන තනතුරුවල කටයුතු කරන වෛද්‍යවරු අනිවාර්යය විශ්‍රාම ගැනීමේ වයස් සීමාව සංශෝධනය කර ඇති අතර දැනටමත් වයස අවුරුදු 63 සම්පුර්ණ කර ඇති වෛද්‍යවරුන් ලබන මෙම දෙසැම්බර් 31 වන දිනට ප්‍රථම විශ්‍රාම ගැනීම එම ගැසට් නිවේදයෙන් අනිවාර්ය කර තිබේ. වයස අවුරුදු 62 සම්පූර්ණ වී ඇති වෛද්‍යවරු වයස අවුරුදු 63 සම්පුර්ණ වීමේදී විශ්‍රාම ගත යුතු අතර මේ වන විට වයස අවුරුදු 61 සම්පුර්ණ වී ඇති වෛද්‍යවරුන් වයස අවුරුදු 62 සම්පුර්ණ වීමත් සමග විශ්‍රාම යායුතුය. අවුරුදු 60 සම්පූර්ණ වී ඇති වෛද්‍යවරු වයස අවුරුදු 61 සම්පුර්ණ වීමත් සමග විශ්‍රාම යා යුතු අතර වයස අවුරුදු 59 සම්පූර්ණ වී ඇති වෛද්‍යවරු වයස අවුරුදු 60 සම්පුර්ණ වන විට විශ්‍රාම ගැන්විය යුතු බවට නව සංශෝධනය මගින් ප්‍රකාශ කර ඇත. ලබන වසරේ ජනවාරි මස පළමු වැනි දින සිට ජුනි මස 30 වන දින දක්වා කාලසීමාව තුළ උපන්දිනය යෙදෙන වෛද්‍යවරුන්ට අදාළ වර්ෂයේ ජුනි මස 30 වන දින දක්වා සේවය කිරීමට අවස්ථාව ලැබී ඇති අතර ජුලි මස පළමු වැනි දින සිට දෙසැම්බර් 31 වන දින දක්වා කාලසීමාව තුළ උපන්දිනය යෙදෙන වෛද්‍යවරුන්ට එම වර්ෂයේ දෙසැම්බර් 31 වන දින දක්වා සේවය කිරීමට අවස්ථාව ලැබේ.  ",
    "URL": "https://www.lankadeepa.lk/news/වෛද්‍යවරු-විශ්‍රාම-ගැන්වීමේ-වයස-සංශෝධනයට-ගැසට්-නිවේදනයක්/101-625254",
    "Category": "latest_news"
}