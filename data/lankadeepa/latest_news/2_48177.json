{
    "Source": "www.lankadeepa.lk",
    "Timestamp": "2019 මැයි මස 21",
    "Headline": "‘ජනපති හෝ අගමැති කිව්වොත් ඇමැතිධූරෙන් අස්වෙනවා’",
    "News Content": "(අජන්ත කුමාර අගලකඩ) ජනාධිපතිවරයා හෝ අගමැතිවරයා කියන්නේ නම් තමා ඇමැතිධූරයෙන් ඉවත්වන බව වාණිජ හා කර්මාන්ත ඇමැති රිෂාඩ් බදියුදීන් මහතා අද(21) පැවැති කැබිනට් රැස්වීමේදී ප්‍රකාශ කර ඇත. එහෙත්, ඒකාබද්ධ විපක්ෂය විශ්වාසභංග යෝජනාව මගින් තමාට එරෙහිව නගන චෝදනා අසත්‍ය බවද, ඇමැතිවරයා ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද උදෑසන පැවැති කැබිනට් රැස්වීමේදී පවසා ඇත. ඒකාබද්ධ විපක්ෂය විසින් ඉදිරිපත් කරන ලද විශ්වාසභංග යෝජනාව සම්බන්ධයෙන් කැබිනට් රැස්වීමේදී අදහස් දක්වා ඇති ඇමැති රිෂාඩ් බදියුදීන් මහතා මෙය තම දේශපාලන ජීවිතය විනාශ කිරීමේ අරමුණින් ගෙන එන ලද්දක් බව සඳහන් කර තිබේ. තමා හමුදාපතිවරයාට බලපෑමක් නොකළ බවත්, හමුදාපතිවරයාට ඇමතුමක් දුන්නේ සැකකරුවකු සම්බන්ධයෙන් තොරතුරක් දැනගැනීමට බවත්, ඇමැතිවරයා සඳහන් කර ඇත. තමා විශ්වාසභංගයට මුහුණදීමට භය නැති බව පවසා ඇති ඇමතිවරයා ජනාධිපතිවරයා හෝ අගමැතිවරයා කියන්නේ නම් තමා පමණක් නොව තම පක්ෂයේ අනෙකුත් මන්ත්‍රීවරුන්ද තනතුරුවලින් ඉල්ලා අස්වීමට සූදානම් බව පවසා ඇත.  ",
    "URL": "https://www.lankadeepa.lk/news/‘ජනපති-හෝ-අගමැති-කිව්වොත්-ඇමැතිධූරෙන්-අස්වෙනවා’/101-550778",
    "Category": "latest_news"
}