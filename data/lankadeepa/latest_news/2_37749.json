{
    "Source": "www.lankadeepa.lk",
    "Timestamp": "2020 ජුනි මස 22",
    "Headline": "හෝර්ටන්තැන්න තෙමසකට පසු විවෘත කරයි",
    "News Content": "(ප්‍රසාද් රුක්මල්)හෝර්ටන්තැන්න ජාතික වනෝද්‍යානය කෝවිඩ් 19 වසංගතය රට තුළ පැතිර යාමේ අවදානම නිසාවෙන් වසා දමා මාස තුනකට පසුව යළි විවෘත කිරිමත් සමඟ මේ දිනවල වනෝද්‍යානය නැරඹීම සදහා දේශීය සංචාරකයන් විශාල වශයෙන් පැමිණීමට පටන්ගෙන ඇතැයි උද්‍යාන භාර නිලධරයෝ පවසති .මෙම වන උද්‍යානය යලි විවෘත කිරිමෙන් පසුව විදේශීය සංචාරකයන්ගේ පැමිණීම බෙහෙවින් අඩුවී ඇති අතර,දේශීය සංචාරකයන් පැමිණීම ඉහළ ගොස් තිබෙන බව ඔවුහු කීහ.පසුගිය මාස තුනක පමණ කාලයක් පුරා හෝර්ටන්තැන්න ජාතික වනෝද්‍යානය වසා දමා මිනිස් ජනාවාසයෙන් තොරව තිබිමෙන් එහි තෘණ භූමි මනාලෙස සරුසාරව වැවී හරිත පැහැගැන්වී දියඇලි ජලය පිරි පවතී.මෙම උද්‍යානයට ආවේනික ඉතා දුර්ලභ ගනයේ ශාක විශේෂයක් වන මහරත්මල් (අශෝක මල්) ගස්කොළන් වල රතු පැහැති මල් පිපිමේ දිනවල පරිසරය ඉතා අලංකාර වී තිබෙන අතර, උද්‍යානයේ ස්වභාවික දුර්ලභ ගනයේ ශාක විශේෂයන් මනා ලෙස වැඩී පරිසරය අලංකාර වී ඇත.ගෝනුන් ,දිවියන් වැනි දුර්ලභ වනසතුන් මේ දිනවල දැක ගැනීමට හැකි බවද මෙම උද්‍යානයේ නිලධාරීන් කීහ .විශේෂයෙන් මේ දිනවල හෝර්ටන්තැන්න ජාතික වන උද්‍යානය පස්වරු 2.30 වන විට වසා දමා ඇතුළු වී සිටින සංචාරකයන්ට සවස 4.00 වන විට උද්‍යානය තුලින් පිටතට යන ලෙසට උපදෙස් දී ඇති බවත් ,පොලිතීන් ,ප්ලාස්ටික් වැනි ද්‍රව්‍ය මෙන්ම ආහාර වර්ග උද්‍යානය තුළට ගෙන යාම තහනම් කර ඇතැයි වනජීවී නිළධාරීන් සදහන් කළේය .කෝවිඩ් 19 වයිරසය පැතිර යාම වැළැක්වීම සදහා සෞඛ්‍ය ආරක්ෂිත උපදෙස් පිළිපදිමින් හෝර්ටන්තැන්න ජාතික වනෝද්‍යානය නැරඹීම සදහා පැමිණෙන  සංචාරකයන්ට උපදෙස් ලබා දී ඇති බවත්, දිනකට සංචාරක කණ්ඩායම් 50ක පමණ පිරිසකට වනෝද්‍යානය නැරඹීම සදහා අවස්ථාව සලසා ඇති බව හෝර්ටන්තැන්න ජාතික වනෝද්‍යානයේ නිලධාරීන් වැඩිදුරටත් සදහන් කර සිටියේය.    ",
    "URL": "https://www.lankadeepa.lk/latest_news/හෝර්ටන්තැන්න-තෙමසකට-පසු-විවෘත-කරයි/1-574067",
    "Category": "latest_news"
}