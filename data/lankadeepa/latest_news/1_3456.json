{
    "Source": "www.lankadeepa.lk",
    "Timestamp": "2023 ජුලි මස 10",
    "Headline": "මන්ත්‍රී නැතිව සැප ගන්න සෙන්පති නිවෙසට ගිය පිරිසක් පන්නයි",
    "News Content": "(සුජිත් හේවාජුලිගේ )නුවරඑළිය මන්ත්‍රී නිවාඩු නිකේතනයේ ( General's House ) පසුගිය සතියේ දිනෙක නවාතැන් ගැනීමට ගිය මන්ත්‍රීවරයකුගේ හිතවතුන් පිරිසක් එහි පාලකයන් විසින් ආපසු හරවා එවනු ලැබ ඇතැයි වාර්තා වේ.එම නිවාඩු නිකේතනයේ ලැගුම් ගත හැක්කේ මන්ත්‍රීවරයකුට හෝ මන්ත්‍රීවරයකු සමග පැමිණෙන පවුලේ ඥාතීන්ට පමණක් වන අතර මේ පිරිස එහි පැමිණ ඇත්තේ මන්ත්‍රීවරයකු නොමැතිව බව පාර්ලිමේන්තු ආරංචි මාර්ගවලින් පැවසේ.පිරිස හරවා යැවීමට එහි පාලකයන් කටයුතු කර ඇත්තේ මේ නිසා යැයි කියති.නුවරඑළියේ මන්ත්‍රී සැප බංගලාව නොහොත් සෙන්පති නිවෙස වෙන් කර ගන්නේ නම් අදාල මන්ත්‍රීවරයා අනිවාර්යයෙන්ම එහි සිටිය යුතු බවටවූ නීතිය පාර්ලිමේන්තු ප්‍රධානීන් විසින් පණවනු ලැබුවේ මේ මෑතකදීය.ඇතැම් මන්ත්‍රීවරුන්ගේ හිතවතුන් මෙම මන්ත්‍රී බංගලාවවෙන්කරගෙන එහි ලැගුම්ගෙන සිටි සෙසු මන්ත්‍රීවරුන්ට සහ ඔවුන්ගේ පවුල්වල සාමාජිකයන්ට හිරිහැර වන ආකාරයට සහ නිදහසට බාධාවන අන්දමින් හැසිරී ඇති බවට මන්ත්‍රීවරුන් පිරිසකගෙන් ලැබුණු පැමිණිලි සැලකිල්ලට ගෙන පාර්ලිමේන්තු ප්‍රධානීන් මෙම තීරණය ගෙන ඇත.මේ ගැටළුව සම්බන්ධයෙන් පාර්ලිමේන්තු ගෘහ කාරක සභා රැස්වීමේදීද පසුගියදා දීර්ඝව සාකච්ඡා කර ඇතැයි දැනගන්නට ඇත.පාර්ලිමේන්තුවේ මන්ත්‍රීවරුන් වෙනුවෙන් පිට පළාත්වල ඇති එකම නවාතැන් බංගලාව මෙයයි. මන්ත්‍රීවරයකු වෙනුවෙන් මෙහි එක් කාමරයක් සඳහා දිනකට අය කෙරෙන ගාස්තුව රුපියල් දහසකි.   ",
    "URL": "https://www.lankadeepa.lk/news/මන්ත්‍රී-නැතිව-සැප-ගන්න-සෙන්පති-නිවෙසට-ගිය-පිරිසක්-පන්නයි/101-636126",
    "Category": "latest_news"
}