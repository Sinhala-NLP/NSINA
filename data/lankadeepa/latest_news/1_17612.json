{
    "Source": "www.lankadeepa.lk",
    "Timestamp": "2022 මාර්තු මස 30",
    "Headline": "‘‘රටේ මූල්‍ය අර්බුදයට පාර්ලිමේන්තුව වගකිව යුතුයි‘‘",
    "News Content": "(නිමන්ති රණසිංහ)රටේ මූල්‍ය අර්බුදයට වගකිව යුත්තේ ආණ්ඩු නොව ශ්‍රී ලංකාවේ පාර්ලිමේන්තුව බව වෙළෙද අමාත්‍ය ආචාර්ය බන්දුල ගුණවර්ධන මහතා අද (30) පැවැසීය.  මහජනයාගේ මුදල් පිළිබද සම්පූර්ණ වගකිම පාර්ලිමේන්තුව නිසියාකාරයට ඉටු නොකිරීම නිසා රට අගාධයට වැටුණු බව ද හෙතෙම සදහන් කළේය.ඔහු මෙසේ පැවසූවේ, ජනාධිපති මාධ්‍ය කේන්ද්‍රයේ අද (30) පැවැති ප්‍රවෘත්ති සාකච්ඡාවකදිය.අඛණ්ඩව ඇතිවුණ මේ තත්වය නිවැරදි කර ගැනීම සදහා 2003 වර්ෂයේදී “මූල්‍ය කළමණාකරණ පනත” ශ්‍රී ලංකා පාර්ලිමේන්තුවට ඉදිරිපත් කළ බවත්, එය පාර්ලිමේන්තුව විසින් සම්මත කරනු ලැබූ බවත් සදහන් කළ අමාත්‍යවරයා එහි දක්වා තිබූ ප්‍රධාන කරුණු තුනට අනුව ක්‍රියාකර තිබුණා නම් අයවැය පරතරය අඩුවෙන් තබා ගත හැකිව තිබූ බව ද පැවසීය.“මූල්‍ය කළමණාකරණ පනතතේ” ප්‍රධාන කරුණු තුන වන, 2006 වන විට ලංකාවේ අයවැය ලේඛනයේ හිගය දළ දේශීය නිෂ්පාදනයෙන් 5%ට වඩා අඩුකළ යුතු අතර, එය අඛන්ඩව පවත්වාගෙන යා යුතු බව, 2013 වන විට රටේ ණය බර සමස්ථ දළ දේශීය නිෂ්පාදනයේ ප්‍රතිශතයක් ලෙස 60%ට පත්විය යුතු බව, සහ  රජය දේශීය හෝ විදේශීය ණයවලට ඇප විය යුත්තේ 4.4ක් පමජය යන ඒවා අනුගමනය කර තිබුණා නම් අද වන විට ශ්‍රී ලංකාව මෙවැනි අර්බුදයකට මුහුණ නොදෙන බව ද අමාත්‍යවරයා සදහන් කළේය.පාර්ලිමේන්තුව පනතකින් මෙවැනි නිතියක් පනවා තිබියදී එම නිතියට අනුව කටයුතු නොකර එම පනත අවශ්‍ය අවශ්‍ය ආකාරයට සංශෝධනය කර ඇති බවත්, ඒ සදහා වගකිවයුත්තේ නොදැනුවත් දේශපාලනඥයෝ නොව, ඒ සදහා බලධාරීත්වය දැරූ නිලධාරින් සහ විශේෂඥයින් යැයි කියාගන්නා පිරිස බව ද ඔහු පැවසීය.වර්ෂ 2016 සිට අඛණ්ඩව වසර පහක් පුරා මේ ආර්ථිකය එක දිගටම කඩා වැටුණු බවත්, කොවිඩ් 19 පස්සේ තවත් වැටුණු ආර්ථිකය වර්ධන වේගය ප්‍රථම වතාවට 2020 වර්ෂයේදී සෘණ 3.6ට අඩුවු බවත් සදහන් කළ අමාත්‍යවරයා මේ සදහා දේශපාලන සටන් පාඨවලින් උත්තර සෙවීමට නොහැකි බවත් ඒ සදහා තාක්ෂණීක ආර්ථික විද්‍යාත්මක සැලැස්මක් අවශ්‍ය බවත් කිය. ඒ අනුව, ජාත්‍යන්තර මුල්‍ය අරමුදලත් සමග සාකච්ඡා කර ගෙවුම් ශේෂ අර්බුදය විසදා ගැනීම සදහා විශේෂඥ තාක්ෂණීක සහාය ලබාගැනීමට ජනාධිපතිවරයා ප්‍රමුඛ කැබිනට් මණ්ඩලය තීරණය කර ඇති බවත්, ඒ සදහා අමාත්‍යවරුන් වරුන් ජී එල් පීරිස් , අලි සබ්රි යන මහත්වරුන් සහ මහ බැංකු අධිපතිවරයා, මුදල් අමාත්‍යාංශයේ ලේකම්වරයාත ඇතුලු කමිටුවක් පත් කර ඇති බවත් පැවසීය.  ",
    "URL": "https://www.lankadeepa.lk/latest_news/‘‘රටේ-මූල්‍ය-අර්බුදයට-පාර්ලිමේන්තුව-වගකිව-යුතුයි‘‘/1-610682",
    "Category": "latest_news"
}