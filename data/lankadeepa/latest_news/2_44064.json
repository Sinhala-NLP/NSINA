{
    "Source": "www.lankadeepa.lk",
    "Timestamp": "2019 නොවැම්බර් මස 29",
    "Headline": "‘‘ජාතික ආරක්ෂාව තහවුරු කිරීම යනු රට මිලිටරිකරණය කිරීම නෙවෙයි‘‘",
    "News Content": "(මුදිතා දයානන්ද)ජාතික ආරක්ෂාව තහවුරු කිරීම යනු රට මිලිටරිකරණය කිරීම හෝ තමන් අකමැති නිලධාරීන් ඉවත් කර හෝ වෙනත් ස්ථානවලට මාරු කර තමන් කැමති පුද්ගලයන් ළඟට ගැනීම නොවේ යැයි ජනතා විමුක්ති පෙරමුණේ දේශපාලන මණ්ඩල සභික, පාර්ලිමේන්තු මන්ත්‍රී සුනිල් හඳුන්නෙත්ති මහතා අද (29) පැවසීය.ඔහු මේ බව පැවසුයේ පැලවත්තේ පිහිටි ජනතා විමුක්ති පෙරමුණේ ප්‍රධාන කාර්යාලයේ පැවති මාධ්‍ය හමුවකදීය.එහිදි තවදුරටත් ඔහු මෙසේද පැවසීය.      ‘‘ජනතාවගේ ජනවරම නව පාලනයෙන් පිළිඹිබු විය යුතුයි. එහෙත් දැන් සිදුවන්නේ මේ රටේ ජනතාව, මේ ජනාධිපතිවරයා පත් කරන්න ඡන්දේ දීපු ජනතාව ප්‍රාර්ථනා කළ දේ නෙවෙයි. අපි හිතුවාටත් වඩා පාන්දරම සුදුවෑන් එන්න පටන් අරන්. තව කල් යනකොට මොනවා වෙයිද කියලයි අපි කල්පනා කරන්නේ.යම් යම් අපරාධ සම්බන්ධයෙන් පසුගිය කාලයේ පැවරූ නඩු, සාක්ෂි විකෘති කිරිම්, සාක්ෂි විනාශ කිරිම්, සාක්ෂිකරුවන්ට බලපෑම් කිරීම්, නීතිපතිට බලපෑම් කිරීම, අවසානයේ නඩු අහෝසි කිරීම දක්වා ගමන් කළ හැකියි.නව ජනාධිපති පත්වුණ ගමන්ම අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂක ශානි අබේසේකර මහතාට ස්ථාන මාරුවක් ලබාදෙනවා. යම් යම් අපරාධ සම්බන්ධයෙන් විමර්ශන සිදුකළ පොලිස් නිලධාරියෙක් වුණ නිශාන්ත සිල්වා ජීවිතය බේරගන්න රටින් පනිනවා. අපරාධ කාරයෝ නිදැල්ලේ ඉන්නවා. පරීක්ෂණ කරන නිලධාරීන්ට මරණ තර්ජන එල්ල වෙනවා.මේ ආණ්ඩුව බලයට එන්න කලින් බරපතල ලෙසම කතා කරපු මාතෘකාවක් තමයි මහබැංකු මංකොල්ලය. ඒත් දැන් ඒ ගැන කතාවක් වත් නැහැ. දැන් මට බය තියෙන්නේ බැදුම්කර වංචාව සම්බන්ධයෙන් කෝප් කමිටුවෙන් අපි පරීක්ෂණ කරපු විදිහ වැරදියි කියලා මාවත් උස්සාවිද කියලයි. මොකද රනිල් වික්‍රමසිංහ හිටපු අගමැතිගේ නම වාර්තාවට ඇතුළත් කළේ නැහැ කියලා මටත් ඒ දවස්වල චෝදනාවක් කළා.නව ජනාධිපතිවරයාගේ පළමු නිල කාර්යය බවට මෙරට තානාපති කාර්යාලයක සේවය කළ නිලධාරියෙකු පැහැරගෙන ගොස් තර්ජනය කිරීම සම්බන්ධයෙන් රටටත් ලෝකයටත් කරුණු පැහැදිලි කරන්න නම් මේ රට ගැන ලෝකයට යන පණිවුඩය කුමක්ද? ඒක ඒ තරම් හොඳ තත්ත්වයක් නෙවෙයි.මේ අත තියලා තියෙන්නේ සාමාන්‍ය රටක තානාපති කාර්යාලයකට නෙවෙයි. ස්විට්සර්ලන්තයට. එවැනි රටකට අත තිබ්බ එවැනි රටක තානාපති කාර්යාල නිලධාරිනියක් සුදුවෑන් එකක් අරන් ගිය අයට පොඩි පොඩි රටවල තානාපති කාර්යාල මොනවද? ඔවුන්ට ඔබ අපි වගේ මිනිස්සුන්ට මොනවා කරන්න බැරිද?මෙතනින් නැවතිලා නැහැ. පහුගිය දවසක වෙබ් මාධ්‍ය ආයතනයක් වසා දමනවා. එහි මාධ්‍යවේදිනියකගෙනුත් බරපතල ලෙස ප්‍රශ්න කර තිබෙනවා. ඉස්සර තර්ජන ආවේ මාධ්‍යවේදින්ට වෘත්තීය සමිති නායකයන්ට වගේ අයටයි. දැන් මාධ්‍යවේදින්ට තර්ජනය එන අතරම පොලිස් නිලධාරීන්ටත් තර්ජනය ඇවිත්. නිලධාරින් හත්සියකගේ විදෙස් ගමන් නවත්තලා. තානාපති සේවයටත් තර්ජන ඇවිත්. හැම පැත්තකටම තර්ජන එල්ල කරන මේ රට මොන විදිහේ රටක්ද?අපි වේලාසනම කිව්වා මේ අය බලයට ගෙනාවාම නැවත සුදුවෑන් සංස්කෘතිය එනවා කියලා. බියගැන්වීම්, තර්ජනය කිරීම් හිතුවාටත් වඩා වේගයෙන් ඇවිල්ලා. අපි ජනතාවගෙන් ඉල්ලා සිටින්නේ තර්ජනය තමන්ට හා තමන්ගේ පවුලේ අයට සිදුවන තුරු බලා නොසිට මේ මර්දනයට එරෙහිව නැගී සිටින ලෙසයි.   ",
    "URL": "https://www.lankadeepa.lk/latest_news/‘‘ජාතික-ආරක්ෂාව-තහවුරු-කිරීම-යනු-රට-මිලිටරිකරණය-කිරීම-නෙවෙයි‘‘/1-561391",
    "Category": "latest_news"
}