{
    "Source": "www.lankadeepa.lk",
    "Timestamp": "2019 අගෝස්තු මස 06",
    "Headline": "රත්නපුර කෝටි තුනේ කොල්ලයට ගුරුවරු දෙදෙනකු ඇතුළු 5ක් සැකපිට",
    "News Content": "(තරිඳු ජයවර්ධන)රත්නපුර පැල්මඩුල්ලේ ව්‍යාපාරික ස්ථානයක සේප්පුවක් කඩා රුපියල් කෝටි තුනකට අධික වටිනාකමකින් යුත් මැණික් හා ස්වර්ණාභරන සොරා ගත්තේයැයි සැකපිට ගුරුවරුන් දෙදෙනකු , යුද හමුදාවේ හිටපු සාමාජිකයන් දෙදෙනකු ඇතුළු පස් දෙනකු රුපියල් එක්කෝටි හැත්තෑ හතර ලක්ෂයක මැණික්, ස්වර්ණාභරණ සහ මුදල් සමඟ අත්අඩංගුවට ගත් බව පැල්මඩුල්ල පොලිසිය කියයි.රත්නපුර කොට්ඨාස භාර පොලිස් අධිකාරී සුදත් මාසිංහ මහතාගේ අධීක්ෂණයෙන් පැල්මඩුල්ල පොලිස් ස්ථානාධිපති පොලිස් පරීක්ෂක සුදත් සේනාරත්න බණ්ඩාර මහතා සහ අපරාධ විමර්ශන අංශයේ කණ්ඩායමක් එක්ව විමර්ශන පවත්වා සැකකරුවන් අත්අඩංගුවට ගෙන තිබේ.  අත්අඩංගුවට ගත් භාණ්ඩ අතර සේප්පුවේ තිබී සොරා ගත් බව කියන රුපියල් එක්කෝටි විසි ලක්ෂ අසූ පන්දහසක් වටිනා මැණික් ගල් 604ක්, රුපියල් ලක්ෂ 49ක් පමණ වටිනා රත්තරන් පවුම් 50ක් සහ රුපියල් ලක්ෂ හතරක මුදලක් ද තිබෙන බව පොලිසිය පවසයි.තම සේප්පුවෙන් රුපියල් කෝටි තුනකට අධික මැණික්, ස්වර්ණාභරණ සහ මුදල් සොරාගෙන ඇතැයි කියමින් පැල්මඩුල්ල පොලිසියට පැමිණිල්ල ලැබී ඇත්තේ පසුගිය 28 වැනි දා උදෑසන 10.30ට බවත්, ඒ අනුව පොලිස් ස්ථානීය පරීක්ෂණ නිලධාරීන් හා පොලිස් නිල සුනඛයන් යොදවා පරීක්ෂණ සිදු කළ බවත් පොලිසිය කියයි.පොලිස් නිල සුනඛයා එම සේප්පුව සහ යතුර ඉව කර එම ස්ථානයේම එහා මෙයා ගියත් සාප්පුවෙන් පිටතට නොගිය බව ද, එහි සීසීටීවී කැමරා සවි කර තිබුණත් ඒවායේ මෙම සොරකම පටිගත වී නොතිබුණ බව ද පොලිසිය පවසයි. ඒ අනුව මුලින් නිවැසියන් ගැන සැකයක් පැමිණිය ද මෙම ව්‍යාපාරය රක්ෂණය කර නැති නිසා ඔවුන් මෙවැනි දෙයක් සිදු නොකරනු ඇතැයි උපකල්පනය මත මෙහි විමර්ශන තවත් පැතිකඩ ඔස්සේ කරගෙන ගිය බව  පොලිසිය සඳහන් කරයි.ඒ අනුව පොලිස් නිලධාරීන් උපාය දූතයන් සහ තොරතුරුකරුවන් යොදවා විමර්ශන සිදු කළ බවත්, මැණික් වෙන්දේසියේදී මීට දින දෙකකට පමණ පෙර විකිණූ මැණිකක් ගැන ඇතිවූ සැකයක් මත විමර්ශන සිදු කරද්දී සැකකරුවන් අනාවරණය කර ගැනීමට හැකිවූ බවත් පොලිසිය කියයි.අත්අඩංගුවට ගත් සැකකරුවන් පස් දෙනා අතර ගණිත ගුරුවරයකු සහ දෙමළ භාෂාව උගන්වන ගුරුවරයකුත්, යුද හමුදාවේ සේවය කළ බව කියන දෙදෙනකුත් සිටින බව පොලිසිය පවසයි. සැකකරුවෝ බලංගොඩ, කිරිඳිවැල, ලුණුගම්වෙහෙර සහ හොරණ ප්‍රදේශයේ පදිංචිකරුවෝය. මෙම අපරාධය සඳහා යොදා ගත් බව කියන ත්‍රීරෝද රිය සහ යතුරු පැදියද පොලිස් බාරයට ගත් බව පොලිසිය සඳහන් කරයි.රත්නපුර කොට්ඨාස භාර පොලිස් අධිකාරී සුදත් මාසිංහ මහතාගේ උපදෙස් පරිදි පැල්මඩුල්ල පොලිස් ස්ථානාධීපති පොලිස් පරීක්ෂක සුදත් සෙනරත් බණ්ඩාර මහතා සහ එහි අපරාධ අංශයේ ස්ථානාධිපති ඇතුළු නිලධාරීහු වැඩිදුර විමර්ශන සිදු කරති.  ",
    "URL": "https://www.lankadeepa.lk/news/රත්නපුර-කෝටි-තුනේ-කොල්ලයට-ගුරුවරු-දෙදෙනකු-ඇතුළු-5ක්-සැකපිට/101-554923",
    "Category": "latest_news"
}