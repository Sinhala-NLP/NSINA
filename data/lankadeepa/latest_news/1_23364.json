{
    "Source": "www.lankadeepa.lk",
    "Timestamp": "2021 ඔක්තෝබර් මස 20",
    "Headline": "ව්‍යාජ අංක තහඩු සැකසූ දෙදෙනාට වැඩ වරදී",
    "News Content": "(නිමන්ති රණසිංහ)මොටර් රථ ප්‍රවාහන අධිකාරියෙන් නිකුත් කරන  අංක තහඩුවලට සමාන ව්‍යාජ අංක තහඩු සකස් කරන ස්ථානයක් පවත්වාගෙන ගිය  සැකකරුවන් දෙදෙනෙක් පුදුකුඩුඉරිප්පු ප්‍රදේශයේ දී පොලිස් විශේෂ කාර්ය බලකාය විසින් අත්අඩංගුවට ගනු ලැබීය.මෙම සැකකරුවන් අදාල අංක තහඩු නවීන මොටර් රථ සදහා සවි කිරීමේ කටයුතු කරමින් සිටින බවට විශේෂ කාර්ය බලකා මුලතිව් කඳවුරේ නිලධාරීන්ට ලද තොරතුරකට අනුව මෙම වැටලීම සිදුකර ඇතැයි පොලිස් විශේෂ කාර්ය බලකාය පවසයි.අත්අඩංගුවට ගත් සැකකරුවන් වයස අවුරුදු 36ක සහ 39 ක පුදුකුඩුඉරිප්පු ප්‍රදේශයේ පදිංචිකරුවන් බව විශේෂ කාර්ය බලකාය සඳහන් කරයි.බොලෙරෝ රථයක්, ලැප්ටෝප්  පරිගණක යන්ත්‍රයක්, වර්ණ මුද්‍රණ යන්ත්‍රයක්, පෙන් ඩ්‍රයිව් දෙකක්,  ව්‍යාජ අංක පුවරු  02 ක්, සීල්  01 ක්, රාජ්‍ය ලාංඡනය සහිත ස්ටිකර්  153 ක් සහ එම් ඕ ඩි  ලෙස සඳහන් ස්ටිකර් කාඩ්පත්  එකක් සැකකරුවන් සන්තකයේ තිබී අත්අඩංගුවට ගත් බව ද විශේෂ කාර්ය බලකාය පවසයි .අත්අඩංගුවට ගත් භාණ්ඩ සහ සැක කරුවන්  වැඩිදුර විමර්ශන කටයුතු සඳහා මුලතිව් පොලිස් ස්ථානය වෙත භාර තුන් බව ද පොලිසිය සඳහන් කරයි . විශේෂ කාර්ය බලකාය අණදෙන නිලධාරී නියෝජ්‍ය පොලිස්පති නීතිඥ වරුණ ජයසුන්දර මහතාගේ අධීක්ෂණය යටතේ  පුදුකුඩුඉරිප්පු කඳවුරු අණදෙන නිලධාරී පොලිස් පරීක්ෂක යූ.වී.සී.ටී. විජේරත්න ඇතුළු නිලධාරීන් කණ්ඩායමක් විසින් මෙම වැටලීම සිදු කරනු ලැබූහ.   ",
    "URL": "https://www.lankadeepa.lk/latest_news/ව්‍යාජ-අංක-තහඩු-සැකසූ-දෙදෙනාට-වැඩ-වරදී/1-601378",
    "Category": "latest_news"
}