{
    "Source": "www.lankadeepa.lk",
    "Timestamp": "2018 ජුලි මස 19",
    "Headline": "මත්තල ඉන්දියාවට විකුණනවට මම විරුද්ධයි - එස්.බී",
    "News Content": "(විනීතා එම් ගමගේ) ශ්‍රී ලංකාවට අයිතිය තබාගෙන හවුල්කාර ව්‍යාපෘතියක් ලෙස ඉන්දියාවත් සමඟ කටයුතු කරනවා මිස මත්තල ගුවන් තොටුපල ඉන්දියාවට විකුණන්නේ නම් තමන් ඊට දැඩි විරෝධය පළ කරන බව පාර්ලිමේන්තු මන්ත‍්‍රී එස් බී දිසානායක මහතා ප‍්‍රකාශ කළේය. ක්ෂණිකව ලාභ නොලැබුවත් මත්තල ගුවන් තොටුපල හා හම්බන්තොට වරාය ලංකාවේ ආර්ථිකයට දිගුකාලිනව තීරණාත්මක ශක්තියක් දෙන්න පුළුවන් තැනක් යැයි ද  දිසානායක මහතා කීය. මානසික රෝගයක් හැදිල වගේ අහුවෙන සියල්ල විකුණා දමන්නට ආණ්ඩුව කටයුතු කරන බවත් එයට එරෙහි විය යුතු බවත් ඔහු සඳහන් කළේය.    ‘‘මත්තල ගුවන්තොටුපල ගැන මම දරන අදහස තමයි මම 1970 විශ්ව විද්‍යාලයේ ඉන්න කාළේ රාජ්‍ය මූල්‍ය පිළිබඳ දේශන සඳහා එන්නේ ආර්ථික විශේෂඥයෙක් වන ආචාර්ය නෙවිල් කරුණාතිලකයි. ඔහු හැමදාම කියන දෙයක් තමයි මේ හම්බන්තොටට හැතැම්ම හතක් අටක් එහායින් ලෝකයේ තියෙන ලොකුම නාවික ගමනාගමනය වැටිල තියෙනවා. නැව්වලට වතුර ටිකක් දෙන්න පුළුවන් නම් මේ ආණ්ඩුවේ හරකුන්ට ලංකාවට පොහොසත් වෙන්න ඒ ටිකම ඇති කියලයි එතුමා කිව්වේ.’’ යැයි ද දිසානායක මහතා ප‍්‍රකාශ කළේය. මන්ත‍්‍රීවරයා මේ අදහස් පළ කළේ පුංචි බොරුල්ල පිහිට නිදහසේ කේන්ද්‍රයේ පැවැති 16 කණ්ඩායමේ මාධ්‍ය හමුව අමතමිනි.   ",
    "URL": "https://www.lankadeepa.lk/latest_news/මත්තල-ඉන්දියාවට-විකුණනවට-මම-විරුද්ධයි---එස්-බී/1-533036",
    "Category": "latest_news"
}