{
    "Source": "www.lankadeepa.lk",
    "Timestamp": "2019 දෙසැම්බර් මස 23",
    "Headline": "පහ වසර ශිෂ්‍යත්ව මගඩියක් ගැන අධ්‍යාපන ඇමැතිට පැමිණිල්ලක්",
    "News Content": "(බිඟුන් මේනක ගමගේ) පහ වසර ශිෂ්‍යත්වයෙන් ඉහළ ලකුණු ලබා සමත්වන දරුවන්ට උසස් පාසලකට ඇතුලත් වීමට ඇති අවස්ථා ගණන අධ්‍යාපන බලධාරින් සම්පූර්ණ නොකොට ඒ වෙනුවට වංචනික ලෙස ඉහළ ශ්‍රේණිවලට සිසුන් ඇතුලත් කරන බවට ලංකා ගුරු සංගමය අධ්‍යාපන ඇමැති ඩලස් අලහප්පෙරුම මහතාට පැමිණිලි කර ඇත.පසුගිය වසර තුනක කාලය තිස්සේ මෙසේ පහ වසර ශිෂ්‍යත්වය ඉහළින් සමතුන්ට ඇති අවස්ථා මුළුමනින් පුරවා නැතැයි ද ඒ අනුව මෙසේ පැමිණිලි කොට ඒ සම්බන්ධයෙන් පූර්ණ පරීක්ෂණයක් කරන්නැයි අධ්‍යාපන ඇමැතිවරයාගෙන් ඉල්ලා සිටියේ යැයි ද ලංකා ගුරු සංගමයේ ප්‍රධාන ලේකම් ජෝෂප් ස්ටාලින් මහතා ‘ලංකාදීප’ යට අද(23) පැවැසීය.මෙම වංචනික ක්‍රමවේදය නිසා ශිෂ්‍යත්ව දරුවන්ට හිමි පුරප්පාඩු රැසක් දිවයින පුරා පාසල් රැසක පවතින්නේ යැයි කී හෙතෙම මෙය තනිකරම එම දරුවන්ගේ අධ්‍යාපන අයිතිය උල්ලංඝනය කිරීමක් යැයි චෝදනා කළේය.දේශපාලකයන්ගේ හා බලවතුන්ගේ ඕනෑ එපාකම් මත සිදුව ඇති මේ අවනඩුවට අධ්‍යාපන අමාත්‍යාංශයේ පාසල් කටයුතු අංශයේ නිලධාරින් සෘජුව වගකිව යුතු යැයි ද ස්ටාලින් මහතා අවධාරණය කර කීය.මෙවැනි වංචනික සිදුවීම්වලදී කෙරෙන පැමිණිලි මත විවිධ පරීක්ෂණ පැවැත්වුවද ඒවායේ නිගමන අනුව වැරැදිකරුවන්ට නීතිය ක්‍රියාත්මක නොවීම බලවත් දුර්වලතාවයක් යැයි ද දූෂිත නිලධාරින්ට යළි යළිත් එම ක්‍රියාවල නිරතවීමට අවස්ථාව ලැබෙන්නේ එහෙයින් යැයි ද ස්ටාලින් මහතා චෝදනා කළේය.එමනිසා මෙම සිදුවීම සම්බන්ධයෙන් පූර්ණ පරීක්ෂණයක් සිදුකර වැරැදිකරුවන් නීතිය හමුවට පමුණුවන්නැයි උදක්ම අධ්‍යාපන ඇමැතිවරයාගෙන් ඉල්ලා සිටියේ යැයි ද ස්ටාලින් මහතා වැඩිදුරටත් සඳහන් කළේය.   ",
    "URL": "https://www.lankadeepa.lk/latest_news/පහ-වසර-ශිෂ්‍යත්ව-මගඩියක්-ගැන-අධ්‍යාපන-ඇමැතිට-පැමිණිල්ලක්/1-562807",
    "Category": "latest_news"
}