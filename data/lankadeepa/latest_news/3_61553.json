{
    "Source": "www.lankadeepa.lk",
    "Timestamp": "2018 පෙබරවාරි මස 14",
    "Headline": "එජාප ප්‍රබලයන් සමග සම්බන්ධන් සාකච්ඡාවක",
    "News Content": "සිරාජ් හසීම්එක්සත් ජාතික පක්ෂයේ ජ්‍යෙෂ්ඨ නායකයෙකු සහ එම පක්ෂය නියෝජනය කරන රජයේ ප්‍රබල අමාත්‍යවරයෙකු දකුණේ කලබලකාරී දේශපාලන තත්ත්වය සම්බන්ධයෙන් විපක්ෂනායක ආර්.සම්බන්ධන් මහතා හමුවී අද (14) පස්වරුවේ සාකච්ඡා කොට ඇතැයි වාර්තා වේ. මෙම සාකච්ඡාව කොලඹදී සිදුව ඇති අතර පළාත් පාලන මැතිවරණයෙන් පසු දේශපාලන ධාරාවේ හටගත් දැඩි අර්බුදකාරී තත්වයත් සමඟ එක්සත් ජාතික පක්ෂ තනි ආණ්ඩුවක් පිහිටුවීම සම්බන්ධයෙන් දෙමළ ජාතික සන්ධානයේ සහාය ලබාගැනීම පිළිබඳව මෙහිදී විශේෂයෙන් සාකච්ඡා වී ඇත. දෙමළ ජාතික සන්ධානයේ ස්ථාවරය එක්සත් ජනතා නිදහස් සන්ධානයත් එක්සත් ජාතික පක්ෂයත් එක්ව පවත්වාගෙන යන ජාතික ආණ්ඩුව ශක්තිමත්ව පැවතිය යුතුය යන්න විපක්ෂනායකවරයා මෙහිදී පෙන්වා දී ඇති බවද ඔහුට සම්බන්ධ ආරංචිමාර්ග පවසයි. විපක්ෂනායකවරයා මේ කරුණ සම්බන්ධයෙන් ජනාධිපති මෛත්‍රීපාල සිරිසේන මහතා හා අග්‍රාමාත්‍ය රනිල් වික්‍රමසිංහ මහතා ප්‍රමුඛ රජයේ සෙසු මැති ඇමතිවරුන් සමගින් සාකච්ඡා කිරීමටද සූදානමින් සිටියි. කෙසේ වෙතත් දෙමළ ජාතික සන්ධානයේ ජ්‍යෙෂ්ඨයින්ද මේ කරුණ සම්බන්ධයෙන් අදහස් දක්වමින් සඳහන් කර සිටියේ එජාපයෙන් හෝ වෙනත් කිසිදු පාර්ශවයකින් ආණ්ඩු පිහිටුවීමේ සහාය මෙතෙක් ඉල්ලා නොමැති බවය.එසේ ඉල්ලීමක් සිදුකරන්නේ නම් දෙමළ ජාතික සන්ධානය තුළ සාකච්ඡා කොට තීන්දුවක් ගන්නා බවය.කෙසේ වෙතත් දෙමළ ජාතික සන්ධානයේ තවත් නියෝජිතයින් සඳහන් කර සිටින්නේ එජාපය හෝ කිසිදු පක්ෂයක් සමගින් එක්ව ආණ්ඩු පිහිටුවීමට දෙමළ ජාතික සන්ධානය ඉදිරිපත් නොවන බවත්.එමෙන්ම පවතින රජය ශක්තිමත් කිරීමට කටයුතු කරන බවත්ය.  ",
    "URL": "https://www.lankadeepa.lk/latest_news/එජාප-ප්‍රබලයන්-සමග-සම්බන්ධන්-සාකච්ඡාවක/1-524323",
    "Category": "latest_news"
}