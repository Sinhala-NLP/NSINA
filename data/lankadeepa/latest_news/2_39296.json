{
    "Source": "www.lankadeepa.lk",
    "Timestamp": "2020 අප්‍රේල් මස 24",
    "Headline": "ලංකාවේ අතරමංව සිටින විදේශිකයන් ගැන සොයා බලන්න වැඩපිළිවෙලක්",
    "News Content": "( තිළිණි ද සිල්වා )කොරෝනා වසංගතය හේතුවෙන් රට පුරා අතරමංව සිටින 12000 කට ආසන්න විදේශිය  සංචාරකයින්ගේ අවශ්‍යතා සොයා බැලීම සඳහා ජාතික සංචාරක වෘත්තිකයින් සඳහා වූ සංගමය සහ සංචාරක පොලිස් කොට්ඨාශය, සංචාරක සංවර්ධන අධිකාරිය එක්ව අද (24) සිට විශේෂ වැඩපිළිවෙලක් දියත් කළේය.“සංචාරක ආපදා අධීක්ෂණ හා සත්කාරක වැඩසටහන” ලෙස නම් කර ඇති මෙම වැඩසටහනින් ඉදිරි දින 4 දී ජාතික සංචාරක වෘත්තිකයින් සදහා වූ සංගමයේ හා සංචාරක අධිකාරියේ නියෝජිත  කණ්ඩායම් කොළඹ, කටුනායක, මීගමුව, මහනුවර, නුවරඑළිය, ඇල්ල, පාසිකුඩා, ආරුගම්බේ, උඩවලව, මිරිස්ස සහ උණවටුන යන ප්‍රදේශ වලට ගොස් එම විදේශික සංචාරකයින් රැදී සිටින  ස්ථාන වලට ගොස් ඔවුන් හමුවන බව ශ්‍රී ලංකා සංචාරක සංවර්ධන අධිකාරිය කියා සිටී.එහිදී ඔවුන්ගේ සුව දුක් විමසීම, වියළි සලාක පැකේජ ලබා දීම, වර්තමාන තත්ත්වය පිළිබඳ දැනුවත් කිරීම, ඔවුන් දැනට මුහුණ දී සිටින දුෂ්කරතා හඳුනා ගෙන, හෑකි පමණින් ආධාර සැපයීම සිදු කරන බවද සංචාරක සංවර්ධන අධිකාරිය වැඩිදුරටත් කියා සිටී.මේ කාලය තුළ රජයේ ප්‍රධාන අවදානය යොමු වී ඇත්තේ ශ්‍රී ලංකාවේ පුරවැසියන් ආරක්ෂා කිරීම සඳහා වන අතර ශ්‍රී ලංකාවට පැමිණි සංචාරකයින් ගැන සැලකිලිමත් වීම ද වැදගත් වන හෙයින්  ඔවුන් වෙනුවෙන් මෙම ව්‍යාපෘතිය ආරම්භ කළ බව  ජාතික සංචාරක වෘත්තිකයින් සඳහා වූ සංගමයේ  ජාතික සම්බන්ධීකාරක ඩොනල්ඩ් රාජපක්ෂ මහතා පැවසීය.  ",
    "URL": "https://www.lankadeepa.lk/latest_news/ලංකාවේ-අතරමංව-සිටින-විදේශිකයන්-ගැන-සොයා-බලන්න-වැඩපිළිවෙලක්/1-570845",
    "Category": "latest_news"
}