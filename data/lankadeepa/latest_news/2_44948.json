{
    "Source": "www.lankadeepa.lk",
    "Timestamp": "2019 ඔක්තෝබර් මස 20",
    "Headline": "බි‍්‍රගේඩියර් ප‍්‍රියංක ප‍්‍රනාන්දුගේ නඩුව නොවැ. 19 සිට යළි විභාගයට",
    "News Content": "( තිළිණි ද සිල්වා )ලන්ඩනයේ ශ‍්‍රී ලංකා මහ කොමසාරිස් කාර්යාලයේ ආරක්ෂක උපදේශක ලෙස සේවය කළ බි‍්‍රගේඩියර් ප‍්‍රියංක ප‍්‍රනාන්දුට එරෙහිව ලන්ඩනයේ වෙස්මිනිස්ටර් මහේස්ත‍්‍රාත් අධිකරණයෙන් නිෂ්ප‍්‍රභ කර තිබු නඩුව ලබන නොවැම්බර් 19 වැනිදා යළි විභාගයට කැඳවන  බව විදේශ කටයුතු අමාත්‍යාංශය කියා සිටී.බි‍්‍රගේඩියර්  ප‍්‍රියංක ප‍්‍රනාන්දු මහතාගේ නඩුව සම්බන්ධයෙන් විදේශ කටයුතු අමාත්‍යාංශය  පෙරේදා (19) නිවේදනයක් නිකුත් කරමින් සඳහන් කර ඇත්තේ අදාළ නඩුව පැමිණිලිකාර පාර්ශවය කළ කරුණු දැක්වීමකින් ඉකුත් සිකුරාදා (18) ලන්ඩනයේ වෙස්ට්මින්ස්ටර් මහේස්ත‍්‍රාත් අධිකරණය හමුවේ යළි කැඳවූ අතර එහිදි එම නඩු විභාගය මෙදින යළි විභාගයට ගන්නා බව අධිකරණය තීන්දු කර ඇති බවයි.ලන්ඩනයේ ශ්‍රී ලංකා මහකොමසාරිස් කාර්යාල පරිශ‍්‍රයේ 2018 වසරේ නිදහස් දින උලෙළදී එල්.ටී.ටී.ඊ හිතවාදීන්ට ගෙල සිඳ දමන ආකාරය දනවන අභිනයක් කළේ යැයි කියන සිද්ධියකට අදාළව  එවකට එහි ආරක්ෂක උපදේශක වශයෙන් කටයුතු කළ බි‍්‍රගේඩියර් ප‍්‍රියංක ප‍්‍රනාන්දු මහතාට එරෙහිව මජුරාන් සතානන්දන් නැමැත්තා එම නඩුව ගොනු කළ කළේය.මීට පෙර මෙම නඩුවට අදාළව වෙස්ට්මිනිස්ටර් මහේස්ත‍්‍රාත් අධිකරණය පසුගිය ජනවාරි මස 21 වැනිදා බි‍්‍රගේඩියර් ප‍්‍රියංක ප‍්‍රනාන්දු මහතාට එරෙහිව අත්අඩංගුවට ගැනීමේ වරෙන්තුවක් නිකුත් කළ අතර පසුව එය පෙබරවාරි මස 1 වැනිදා ඉල්ලා අස්කර ගන්නා ලදී.එක්සත් රාජධානියේ මහජන සාමය සුරැකීමට අදාළ පනත උල්ලංඝණය කිරීම යටතේ වෙස්ට්මිනිස්ටර් අධිකරණය විසින් බි‍්‍රගේඩියර් ප‍්‍රියංක ප‍්‍රනාන්දු මහතා වරදකරු  ලබා දෙන ලද නියෝගය ද  මාර්තු මස 15 වැනිදා වෙස්ට්මින්ස්ටර් මහේස්ත්‍රාත් අධිකරණය විසින් නිෂ්ප‍්‍රභ කළේය.නමුත් වගඋත්තරකරු නියෝජනයකින් තොරව වැරදිකරු බවට නිගමනය කර සාධාරණ ක‍්‍රියාදාමයකට තුඩු දුන් වැරදි හෝ දෝෂ මාලාවක් හුවා දක්වමින්,  එරට 1980 මහේස්ත‍්‍රාත් අධිකරණ පනතේ 142 වන ඡේදය යටතේ නඩුව යළිත් කැඳවීමට පියවර ගෙන ඇති බවද විදේශ කටයුතු අමාත්‍යාංශය සිය නිවේදනයෙන් පෙන්වා දේ.ලන්ඩනයේ ශ්‍රී ලංකා  මහ කොමසාරිස් කාර්යාලයට අනුයුක්තව සේවය කළ බි‍්‍රගේඩියර් ප‍්‍රනාන්දු මහතා  රාජතාන්ත‍්‍රික නිලධාරියකු  ලෙස 1961 රාජ්‍යතාන්ත‍්‍රික සබඳතා පිළිබඳ වියනා සම්මුතියේ විධිවිධාන ප‍්‍රකාරව, රාජ්‍යතාන්ත‍්‍රික මුක්තියට හිමිකම් ලබන බවට ශ්‍රී ලංකා රජයේ  අඛණ්ඩ ස්ථාවර යැයි ද විදේශ කටයුතු අමාත්‍යාංශය කියා සිටී.ඒ අනුව අනෝන්‍යය  වූ මෙම බැඳීම ප‍්‍රකාර සිය වගකීම් ඉටු කරන ලෙස එක්සත් රාජධානි රජයෙන් ඉල්ලා ඇතැයිද එම අමාත්‍යාංශ නිවේදනයේ සඳහන් වේ.  ",
    "URL": "https://www.lankadeepa.lk/news/බි‍්‍රගේඩියර්-ප‍්‍රියංක-ප‍්‍රනාන්දුගේ-නඩුව-නොවැ--19-සිට-යළි-විභාගයට/101-559111",
    "Category": "latest_news"
}