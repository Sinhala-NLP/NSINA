{
    "Source": "www.lankadeepa.lk",
    "Timestamp": "Editor  2021 අප්‍රේල් මස 09",
    "Headline": "‘‘දිනාගත් කිරුළ භාරදීමට කාලය එළඹ තිබෙනවා‘‘",
    "News Content": "(ඩයනා උදයංගනී සහ තිළිණි ද සිල්වා)තමා විශ්වාස කරන වටිනාකම් වෙනුවෙන් කොන්ද කෙලින් තියාගෙන පෙනී සිටීමෙන් පසු කිරුළ අහිමි වුවත් කම් නැති බවත් දිනාගත් කිරුළ යළි භාරදීමට කාලය එළඹ ඇතැයි තමන් දන්නා බව වත්මන් ලෝක විවාහක රූ රැජිණ වන කැරොලින් ජූරි මහත්මිය පවසයි.තමන් පෙනී සිටියේ ලෝක විවාහක රූ රැජිණියගේ කිරුළේ සැබෑ අරමුණ වෙනුවෙන් බවත්, යමක් වෙනුවෙන් නැගී සිටින්නට හඬ නගන්නට සිදුවේ නම් ඒ වෙනුවෙන් අසීරුවෙන් හිමිකරගත් දෙයක් අහිමි කරගෙන හෝ පෙනී සිටිය යුතු බව තම ඇදහීම බවත් ඇය සඳහන් කරයි.ඇය මේ බව සඳහන් කර ඇත්තේ සමාජ මාධ්‍ය වෙත වීඩියෝ පටයක් නිකුත් කරමිනි.එහිදී ඇය මෙසේ ද පවසන්නීය.“වාද මතවාදවලට තුඩුදුන්, පසුගියදා සිදුවූ සිදුවීම ගැන මගේ අවංක කනස්සල්ල පළකර සිටිමි. කිසිවකු සමඟ පුද්ගලික ආරෝවක් හෝ පුද්ගලික න්‍යාය පත්‍ර ද මට නැත. ශ්‍රී ලංකා විවාහක රූ රැජිණ තරඟයේ අවසන් වටයට තේරී පත්වූ සියලු දෙනා මා ඉතාමත් අගය කොට සළකමි. ඔවුන්ට ඔවුන්ගේ උපරිමයෙන් තරඟවැද ජයගැනීමට තරම් සාධාරණ සහ සැමට සමාන අවස්ථාවක් හිමිවන තරඟ පසුබිමක් වෙනුවෙන් මා පෙනී සිටිමි.මා කිසිම තරඟකාරියකට පක්ෂපාතීව හෝ විරුද්ධවාදීව කටයුතු නොකළෙමි. මා නිරන්තරයෙන් සිටගත්තේ මා නිවැරදි යැයි විශ්වාස කරන දේ වෙනුවෙනි. මා හට 2020 ලෝක රූ රැජිණ තරඟයේ තරඟ වැද ජයග්‍රහණය කිරීමට තරම් සාධාරණ වේදිකාවක් නිර්මාණය කරදුන් විවාහක රූ රැජිණ තරඟ සංවිධායකයින්ට එයින් අත්විඳින්නට සිදුවූ අපහසුතාවයක් වී නම් මම ද එය අත්විඳිමි. ලොව වටා සහ මගේ රටේ වෙසෙන පසුගිය සහ වර්තමාන රූ රැජිණ තරඟයේ ජයග්‍රාහිකාවන්ට එයින් අත්විඳින්නට සිදුවූ අපහසුතාවය මම ද අත්විඳිමි.සෑම රූ රැජිණ තරඟයකටම ඊට අනන්‍ය වූ නීති රෙගුලාසි මාලාවක් ඇත. මා මුල සිටම පෙනී සිටියේ සාධාරණ වේදිකාවක් සහ සැමට සාධාරණ වූ නීති රෙගුලාසි වෙනුවෙනි. තරඟයක නීති රීති ඇත්තේ ඒවායේ අඩුපාඩුවලින් රිංගා යමින් කෙසේ හෝ ජයග්‍රහණය කිරීමට නොවේ. මා මුල සිටම ඒ වෙනුවෙන් හඬ නැගුවත් මගේ හඬනැගීම නෑසුන නිසාම අවසාන තරඟයට පෙර දිනයේදී මා විනිශ්චය මණ්ඩලයෙන් ඉල්ලා අස්වුණෙමි.ලෝක විවාහක රූ රැජිණ කිරුළ යනු විවාහ ජීවිතයක් ගෙවමින් ඒ වෙනුවෙන් මහා කැපවීම් කරමින් වගකීම් දරමින්ම තම තමන්ගේ සිහින ජයගන්නා විවාපත් කාන්තාවන්ගේ ජාත්‍යන්තර සැමරුමයි. විවාහක, අවිවාහක සියලු කාන්තාවන් රැජිණියන්ය. සෑම රැජිණියකටම තමන්ට කියා වේදිකාවන් ඇත. ඒ වේදිකාවන් සහ තරඟවලට අනන්‍ය නීති රෙගුලාසි ද ඇත. මේ වසරේ ලෝක විවාහක රූ රැජිණ තරඟාවලියේ සත්කාරක රට ශ්‍රී ලංකාවයි. ඒ සඳහා ශ්‍රී ලංකා විවාහක රූ රැජිණ සූදානම් කරවීමට සහයදීම මගේ අරමුණයි.කිරුළක් දරණ රූ රැජිණකට තිබිය යුතු වැදගත්කම් සහ ඇය පෙනී සිටිය යුතු වටිනාකම් ගැන පසුගිය දිනවල කතිකාවතක් ඇතිවූ අයුරු මා බලා සිටියෙමි. මගේ ඇදහීම වන්නේ චරිතයේ සැබෑ වටිනාකම යනු කිසිවකු බලා නොසිටියදීත් වැරදි නොකිරීම බවයි. මා විශ්වාස කරන වටිනාකම් වෙනුවෙන් කොන්ද කෙලින් තියාගෙන පෙනී සිටීමෙන් පසු මගේ කිරුළ අහිමි වුවත් මා පෙනී සිටියේ සහ සිටගත්තේ ලෝක විවාහක රූ රැජිණියගේ කිරුළේ සැබෑ අරමුණ වෙනුවෙන් බව මගේ හැඟීමයි. යමක් වෙනුවෙන් නැගී සිටින්නට හඬ නගන්නට සිදුවේ නම් ඒ වෙනුවෙන් හඬ නගමි. ඒ වෙනුවෙන් මා අසීරුවෙන් හිමිකරගත් දෙයක් අහිමි කරගෙන හෝ පෙනී සිටිය යුතු බව මගේ ඇදහීමයි.” යැයි ඇය පවසන්නීය.   ",
    "URL": "https://www.lankadeepa.lk/latest_news/‘‘දිනාගත්-කිරුළ-භාරදීමට-කාලය-එළඹ-තිබෙනවා‘‘/1-588682",
    "Category": "latest_news"
}