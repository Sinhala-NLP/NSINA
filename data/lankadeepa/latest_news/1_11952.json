{
    "Source": "www.lankadeepa.lk",
    "Timestamp": "2022 සැප්තැම්බර් මස 07",
    "Headline": "ග්ලයිෆොසෙට් තහනම ඉවත් කරන්න කෘෂිකර්ම අමාත්‍යාංශය සූදානම්",
    "News Content": " (අංජුල මහික වීරරත්න)ග්ලයිෆොසේට් වල්නාශක තහනම ඉවත් කිරීමට කෘෂිකර්ම අමාත්‍යාංශය සූදානම් බව කෘෂිකර්ම වනජීවී හා වනසම්පත් සංරක්ෂණ අමාත්‍ය මහින්ද අමරවීර මහතා පැවසීය.තිරසාර බව සමග ආහාර අර්බුදය ජයගැනීම සඳහා ඉදිරි මාවත හා යෝජනා යන මැයෙන් ශ්‍රී ලංකා කෘෂි ව්‍යවසායකයින්ගේ සංසදය සමග පැවැති සාකච්ඡාවකදී අමාත්‍යවරයා මෙි බව කීය. ග්ලයිෆොසේට් නීතියෙන් තහනම් කර ඇතත් දැනටත් රටපුරා තත්ත්වයෙන් බාල ග්ලයිෆොසේට් කුඩු හා දියර වශයෙන් නීතිවිරෝධීව අධික මිල ගණන් යටතේ අලෙවි කරන බවත්, දළ වශයෙන් වසරකට රුපියල් බිලියන 1.5ක ග්ලයිෆොසේට් නීතිවිරෝධීව මෙරටට ආනයනය කරන බවත් කෘෂි ව්‍යවසායකයින් ප්‍රකාශ කළේය.මේ නිසා රජයට ලැබිය යුතු විශාල ආදායමක් වාර්ෂිකව අහිමි වන අතර තත්ත්වයෙන් බාල ග්ලයිෆොසේට් භාවිතා කිරීම නිසා සිදුවන පාරිසරික හා සෞඛ්‍යමය හානිය ගණනය කළ නොහැකි බවද මෙහිදී අනාවරණය විය.මෙහිදී ග්ලයිෆොසේට් වල් නාශකය සම්බන්ධව අදහස් පළ කළ ආචාර්ය අජන්ත ද සිල්වා මහතා කීවෙි ග්ලයිෆොසේට් යනු බහුවාර්ෂික භෝග සදහා අත්‍යවශ්‍යම සාමාන්‍ය වල් නාශකයක් බවත්, විශේෂයෙන් බඩඉරිඟු වගාව පුළුල් වශයෙන් වගා කිරීමට සූදානම් වන අවස්ථාවක ග්ලයිෆොසේට් තහනම ක්‍රියාත්මක කරමින් බඩඉරිඟු වගාව සාර්ථක කර ගත නොහැකි බවද අවධාරණය කළේය. එමෙන්ම ග්ලයිෆොසේට් තහනම කඩිනමින් ඉවත් කිරීම  කළ යුතු යැයිද අජන්ත ද සිල්වා මහතා පෙන්වා දුන්නේය.ග්ලයිෆොසේට් තහනම කෘෂිකර්ම  දෙපාර්තමේන්තුව විසින් ඉවත් කරන්නේ නම් ඒවා ආනයනය කිරීම සඳහා තමන් සූදානම් බව ද ව්‍යවසායකයෝ ප්‍රකාශ කළහ.  වී, බඩ ඉරිඟු ඇතුළු ආහාර බෝග වගාවන් හි අස්වැන්න අවම වීම කෙරෙහි බලපා තිබෙන  ප්‍රබල වල් මර්දන නාශයකයක් වන ග්ලයිෆොසේට් තහනම තවදුරටත් පවත්වාගෙන යායුතු නැති බවත් මෙම මහ කන්නයේ දීම නැවතත් ග්ලයිෆොසේට් ආනයනයට ඉඩ සළසමින් එම තහනම ඉවත් කිරීමට කටයුතු කරන බවත් අමාත්‍ය මහින්ද අමරවීර මහතා සඳහන් කළේය.  ",
    "URL": "https://www.lankadeepa.lk/news/ග්ලයිෆොසෙට්-තහනම-ඉවත්-කරන්න-කෘෂිකර්ම-අමාත්‍යාංශය-සූදානම්/101-619424",
    "Category": "latest_news"
}