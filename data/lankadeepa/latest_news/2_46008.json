{
    "Source": "www.lankadeepa.lk",
    "Timestamp": "2019 සැප්තැම්බර් මස 03",
    "Headline": "හම්බන්තොට හිටපු නගරාධිපතිට හිරගෙදර විශේෂ සැලකිලි",
    "News Content": "(බිඟුන් මේනක ගමගේ) අගුණකොළපැළැස්ස  බන්ධනාගාරයේ  සිරදඬුවම්  විදින හම්බන්තොට හිටපු නගරාධිපති  එරාජ් රවීන්ද්‍ර  ප්‍රනාන්දු නමැත්තාට බන්ධනාගාර පරිපාලනයෙන් විශේෂ සැළකිලි ලැබෙමින් පවතින්නේ යැයි එහි අභ්‍යන්තර ආරංචි මාර්ග සඳහන් කරයි.සිරදඬුවම් නියම වූවකු මුණගැසීමට බාහිර පුද්ගලයන්ට අවස්ථාව ලැබෙන්නේ මසකට එක් වතාවක් වුවද හිටපු නගරාධිපතිවරයා මුණගැසීමේ අවස්ථා ගණනාවක් පසුගිය කාලයේ දී ඔහුගේ නෑසිය මිතුරන්ට බන්ධනාගාර පරිපාලනයෙන් ලැබී ඇතැයි පැවසීය.වසර පහක සිරදඬුවම් නියම වූවකු සාමාන්‍ය ගණයේ අපරාධකරුවකු හැටියට සැළකුව ද ඔහුට හිමිව ඇත්තේ විශේෂ ගණයේ අපරාධකරුවකුට හිමි වන අවස්ථා යැයි ද එම ප්‍රකාශකයා කීය.ඒ අනුව ඔහුට බන්ධනාගාරයට පිටතින් ගෙනෙන කෑම දිය නොහැකි නමුත් මෙම විශේෂ වරප්‍රසාදිත තත්ත්වය යටතේ ඔහුට බාහිරින් කෑම සැපයීම සිදුවන්නේ යැයි ද කියති.හම්බන්තොට හිටපු නගරාධිපති  එරාජ් රවීන්ද්‍ර  ප්‍රනාන්දු නමැත්තාට වසර පහක සිරදඬුවම් නියම කෙරුණේ 2014.04 017 වැනි දා හම්බන්තොට වරාය නිරීක්ෂණ චාරිකාවකට එක්ව සිටි  එක්සත් ජාතික පක්ෂ මන්ත්‍රීවරුන් පිරිසකට  පිස්තෝලයක් පෙන්වා  තර්ජනය කිරීම  ඇතුළු  චෝදනා කිහිපයක් යටතේය.අගුණකොළපැලැස්ස බන්ධනාගාරයේ  එච් වාට්ටුවේ ආරක්ෂක රැකවල් මැද  සිටි  හිටපු නගරාධිපතිවරයා  පසුගියදා හදසියේ අසනීප වී තංගල්ල රෝහලට ද ඇතුළත් කර තිබිණි.   ",
    "URL": "https://www.lankadeepa.lk/latest_news/හම්බන්තොට-හිටපු-නගරාධිපතිට-හිරගෙදර-විශේෂ-සැලකිලි/1-556293",
    "Category": "latest_news"
}