{
    "Source": "www.lankadeepa.lk",
    "Timestamp": "2019 ඔක්තෝබර් මස 14",
    "Headline": "‘ජාත්‍යන්තර පාර්ශ්ව ජනපතිවරණයට මැදිහත් නොවේවියි විශ්වාස කරනවා’",
    "News Content": "කිසිදු ජාත්‍යන්තර පාර්ශ්වයක් මෙවර ශ්‍රී ලංකාවේ පැවැත්වෙන ජනාධිපතිවරණයට මැදිහත් නොවනු ඇතැයි විශ්වාස කරන බව හිටපු අමාත්‍ය බැසිල් රාජපක්ෂ මහතා ඉන්දියාවේ ‘ද හින්දු’ පුවත්පතට සම්මුඛ සාකච්ඡාවක් ලබාදෙමින් පවසා ඇත.හෙතෙම කියා තිබේ. ශ්‍රී ලංකාවේ ජාතික දේශපාලනය තුළ ජාත්‍යන්තර ප්‍රජාවේ භූමිකාව සම්බන්ධයෙන් අදහස් දක්වමින් බැසිල් රාජපක්ෂ මහතා ඒ බව ප්‍රකාශ කර තිබේ. ඔහු කියා ඇත්තේ ආචාරධාර්මිකව එසේ විය යුතු බවය.‘ද හින්දු’ පුවත්පත බැසිල් රාජපක්ෂ මහතා හඳුන්වා දී ඇත්තේ ජනාධිපති අපේක්ෂක ගෝඨාභය රාජපක්ෂ මහතාගේ  මැතිවරණ ව්‍යාපාරයේ මහ මොළකරු ලෙසය.2015 වසරේ පැවැති ජනාධිපතිවරණයෙන් පරාජයට පත්වීමෙන් අනතුරුව බැසිල් රාජපක්ෂ මහතාගේ සොහොයුරු හිටපු ජනාධිපති මහින්ද රාජපක්ෂ මහතා ඉන්දියාවේ බුද්ධි අංශය වන ‘රෝ’ සංවිධානයට චෝදනා කළේය. පාර්ශව රැසක් 2015 දී රෙජීමයේ වෙනසක් කිරීමට උත්සාහ කළ බවත් ඉන්දියාවේ ‘රෝ’ සංවිධානය ඉන් එකක් බවත් මහින්ද රාජපක්ෂ මහතා පැවැසීය. හිටපු ජනාධිපති මහින්ද රාජපක්ෂ මහතා චීනයට වැඩි හිතවත්කමක් පෙන්වූ බවත් ‘ද හින්දු’ පුවත්පත වාර්තා කර ඇත.  කෙසේ නමුත් බැසිල් රාජපක්ෂ මහතා අද දරන්නේ ඊට වෙනස් මතයක් යැයි ද ‘ද හින්දු’ පුවත්පත සඳහන් කරයි.“ඉන්දියාව හෝ වෙනත් රටක් එදා විපක්ෂ සන්ධානයට සහයෝගය දැක්වූ බව මා සතුව සාක්ෂි නැහැ. එහෙත් අද වෙද්දි එදා වැරැදුණේ මොනවාදැයි අපි හොඳින් තේරුම් අරගෙන තිබෙනවා. එදා ඔවුන් අපේ ආණ්ඩුව වෙනස් කළා නම්, අද වෙද්දි අපි ඒ වැරැදි හදාගෙන තිබෙනවා” යැයි ඔහු ‘ද හින්දු’ පුවත්පතට ප්‍රකාශ කර තිබේ.ඉන්දියාව අපේ අංක එකේ මිතුරා. ඒ වගේම අපේ අසල්වැසියා. අපිට සෑම විටම ඉන්දියාව සමඟ කටයුතු කරන්න වෙනවා. විශේෂයෙන්ම දේශපාලන සහ ආරක්ෂක කරුණුවලදී අපිට හැමතිස්සේම ඉන්දියාව සමඟ වැඩ කරන්න වෙනවා. එහෙත් ආර්ථික සහ අනෙකුත් කරුණුවලදී අපට චීනය අමතක කරන්න බැහැ” යැයි ද ඔහු පවසා ඇත.මහින්ද රාජපක්ෂ මහතාගේ පාලන සමයේදී බලවත් අමාත්‍යවරයකු වූ බැසිල් රාජපක්ෂ මහතාට මහා පරිමාණ වංචා දූෂණ චෝදනා එල්ල වී තිබේ. 2015 වසරේදී ඔහු අත්අඩංගුවට ගැනුණු අතර කෙටි කාලයකින් පසු ඇප මත නිදහස් විය. ඇප මත මුදා හැරීමෙන් පසු බැසිල් රාජපක්ෂ මහතා කාලය නාස්ති නොකරමින් 2015 වසරේ ලැබූ පරාජයෙන් නැගී සිටීම සඳහා පසුබිම සකස් කළේය. ඔහු ශ්‍රී ලංකා පොදුජන පෙරමුණ ආරම්භ කළ අතර 2018 වසරේ පැවැති පළාත් පාලන මැතිවරණය සඳහා දැවැන්ත සහ ශක්තිමත් මැතිවරණ ව්‍යාපාරයක් ද ක්‍රියාත්මක කළ බව ද හින්දු පුවත්පත් වාර්තාවේ සඳහන් වේ.එහිදි ශ්‍රී ලංකා පොදුජන පෙරමුණ සියයට 40ක ඡන්ද ප්‍රතිශතයක් හිමි කරගනිමින් පාලනයේ සිටි එක්සත් ජාතික පක්ෂය දෙවැනි තැනටත් ශ්‍රී ලංකා නිදහස් පක්ෂය තෙවැනි තැනටත් පත් කළේය. එම මැතිවරණ ජයග්‍රහණයත් සමඟ රාජපක්ෂ කඳවුර මැතිවරණ ක්‍රියාදාමය තුළ නැගී සිටියේය. එය රාජපක්ෂවරුන් සිය දේශපාලන දිවි ආරම්භ කළ ශ්‍රී ලංකා නිදහස් පක්ෂයේ කඩා වැටීම ද සනිටුවහන් කළේ යැයි ද එහි සඳහන් කර ඇත.බැසිල් රාජපක්ෂ මහතා සංඛ්‍යා දත්ත සම්බන්ධයෙන් වැඩි අවධානයක් යොමු කර ඇතැයි ද ‘ද හින්දු’ පුවත්පත වාර්තා කරයි.“අපි මැතිවරණය වෙනුවෙන් මෘදුකාංගයක් (ඇප් ස්මාර්ට් ජංගම දුරකතනවල භාවිත කළ හැකි මෘදුකාංගයක්) සංවර්ධනය කර තිබෙනවා.  එමගින් සෑම දිස්ත්‍රික්කයකම සිදුවන ඡන්ද ව්‍යාපාරය ඒ අවස්ථාවේදීම බලාගන්න පුළුවන්. අපි එමගින් තමයි ඉලක්කම් ගැන බලන්නේ. සංඛ්‍යා දත්ත ගැන බලන්නේ එහෙමයි. අපි මිනිස්සුන්ට කතා කරනවා. ගමේ ඉන්න මිනිස්සු එක්ක සම්බන්ධ වීම ඉතාම වැදගත්. ඉලක්කම් තියෙන්නේ ඉලක්කවලට” යැයි ඔහු පවසා ඇත.අපේ ඉලක්කය ඡන්ද මිලියන 6.5ක් (ලක්ෂ 65ක්). ජයග්‍රහණයට අවශ්‍ය සියයට 50 ඉලක්කය අපි පහසුවෙන් පහු කරනවා. එය පහසු නැහැ. අපි පළාත් පාලන මැතිවරණයේදී සියයට 40 සීමාව ඉක්මවා ගියා. එහෙත් ජාතික මැතිවරණයකට එය ප්‍රමාණවත් නැහැ. අපට ශ්‍රී ලංකා නිදහස් පක්ෂයේ සහාය අවශ්‍ය වෙන්නේ ඒ නිසයි. ඒ වගේම සුළු ජාතික ප්‍රජාවල ඡන්දද ඉතාම වැදගත්” යැයි බැසිල් රාජපක්ෂ මහතා ‘ද හින්දු’ පුවත්පතට පවසා ඇත.ආරක්ෂක අමාත්‍යාංශයේ හිටපු ලේකම් වන ගෝඨාභය රාජපක්ෂ මහතාට යුද සමයේ සිදු වූ ඝාතන කිහිපයක් සම්බන්ධයෙන්, යුද්ධයෙන් පසුව බලහත්කාරයෙන් කළ අතුරුදන් කිරීම් සහ මුස්ලිම් විරෝධී ප්‍රචණ්ඩ ක්‍රියා සම්බන්ධයෙන් චෝදනා එල්ල වී ඇතැයි ද ‘ද හින්දු’ පුවත්පත එම සම්මුඛ සාකච්ඡාවේ සඳහන් කර ඇත.“ඔවුන්ගේ ඡන්දය ඉතා වැදගත්. දෙමළ ජනතාවට වුණ දේ අමතක කරන්න බැහැ. කොහොම වුණත් හැමෝම, ප්‍රජා දෙකේම (සිංහල සහ දෙමළ) එකිනෙකාට සමාව දිය යුතුයි. අපට නව ආණ්ඩුක්‍රම ව්‍යවස්ථාවක් අවශ්‍ය ද කියා තීරණය කිරීම ජනතාවට ලබා දිය යුතුයි. අපි පූර්ණ බලය බෙදීමකට කැප වී සිටිනවා.  අපේ ජනාධිපතිවරයා කවුරු වුණත් අපේ නායකයා වන්නේ මහින්ද රාජපක්ෂයි. ඔහු තමයි ආණ්ඩුවේ ප්‍රධානියා. ඔහු තමයි අග්‍රාමාත්‍යවරයා. එය අපට ඉතාම සුදුසුයි. ඔහු තමයි අපේ රටේ ආධ්‍යාත්මික නායකයා” යැයි බැසිල් රාජපක්ෂ මහතා ‘ද හින්දු’ පුවත්පතට තවදුරටත් පවසා ඇත.055  ",
    "URL": "https://www.lankadeepa.lk/latest_news/‘ජාත්‍යන්තර-පාර්ශ්ව-ජනපතිවරණයට-මැදිහත්-නොවේවියි-විශ්වාස-කරනවා’/1-558793",
    "Category": "latest_news"
}