{
    "Source": "www.lankadeepa.lk",
    "Timestamp": "2019 ඔක්තෝබර් මස 30",
    "Headline": "ශ්‍රී ලංකා නිදහස් පොදුජන සන්ධානයේ ගිවිසුමට හෙට අත්සන් තැබේ",
    "News Content": "(ඩයනා උදයංගනී)ශ්‍රී ලංකා නිදහස් පක්‍ෂය හා ශ්‍රී ලංකා පොදුජන පෙරමුණ ඇතුළු දේශපාලන පක්‍ෂ 15ක් එක්ව පිහිටුවන ‘ශ‍්‍රී ලංකා නිදහස් පොදුජන සන්ධානය’ සඳහා වන ගිවිසුමට අත්සන් තැබීම එම දෙපාර්ශවයේ නායකයින්ගේ සහභාගීත්වයෙන් කොළඹ නිදහස් මාවතේ පිහිටි ශ්‍රී ලංකා පදනම් ආයතනයේ දී හෙට (31) පෙරවරු 9.30ට සිදුකෙරේ.මෙහි සම නායකයින් ලෙස ශ්‍රී ලංකා නිදහස් පක්‍ෂයේ සභාපති, ජනාධිපති මෛත‍්‍රීපාල සිරිසේන,  ශ්‍රී ලංකා පොදුජන පෙරමුණේ නායක, විපක්‍ෂනායක මහින්ද රාජපක්‍ෂ යන මහත්වරුන් පත්කෙරෙන අතර සභාපති, මහලේකම්, සමලේකම්, උප සභාපති ආදී සෙසු තනතුරු සඳහා පුද්ගලයින් නම්කිරීම ජනාධිපතිවරණයෙන් පසුව සිදුකෙරෙන බව එක්සත් ජනතා නිදහස් සන්ධානයේ මහලේකම්, පාර්ලිමේන්තු මන්ත‍්‍රී මහින්ද අමරවීර මහතා පැවසීය.මෙම තනතුරු ශ්‍රී ලංකා පොදුජන පෙරමුණ හා ශ්‍රී ලංකා නිදහස් පක්‍ෂය අතර මෙන්ම මෙම සන්ධානයේ සෙසු සාමාජික පක්‍ෂ වෙත ද ලබාදීමට නියමිත බව මහලේකම්වරයා කියා සිටියේය.ශ‍්‍රී ලංකා නිදහස් පක්ෂය හා ශ්‍රී ලංකා පොදුජන පෙරමුණට සහය දක්වන ජාතික නිදහස් පෙරමුණ, පිවිතුරු හෙළ උරුමය සහ මහජන එක්සත් පෙරමුණ ඇතුළු ශ‍්‍රී ලංකා පොදුජන පෙරමුණට සහය දක්වන පක්ෂ 15ක් එම ගිවිසුමට අත්සන් තැබීමට නියමිත බව ද අමරවීර මහතා සඳහන් කළේය.ඉදිරි මහ මැතිවරණය ඇතුළු මැතිවරණවලදී ශ‍්‍රී ලංකා නිදහස් පොදුජන සන්ධානය යටතේ ‘පුටුව’ ලකුණින් තරග කිරීම සඳහා මෙම ගිවිසුම අත්සන් තැබෙන බව ද එක්සත් ජනතා නිදහස් සන්ධානයේ මහලේකම්වරයා සඳහන් කළේය.ශ්‍රී ලංකා පොදුජන පෙරමුණේ ජනාධිපති අපේක්‍ෂක ගෝඨාභය රාජපක්‍ෂ, එම පක්‍ෂයේ නායක හා විපක්‍ෂනායක මහින්ද රාජපක්‍ෂ, ශ්‍රී ලංකා නිදහස් පක්‍ෂයේ වැඩබලන සභාපති මහාචාර්ය රෝහණ ලක්‍ෂ්මන් පියදාස යන මහත්වරුන් හා එම දෙපාර්ශවයේ නියෝජිතයින්, සෙසු පක්‍ෂවල සාමාජිකයින් ඇතුළු විශාල පිරිසක් මෙම අවස්ථාවට සහභාගීවීමට නියමිතය.  ",
    "URL": "https://www.lankadeepa.lk/news/ශ්‍රී-ලංකා-නිදහස්-පොදුජන-සන්ධානයේ-ගිවිසුමට-හෙට-අත්සන්-තැබේ/101-559713",
    "Category": "latest_news"
}