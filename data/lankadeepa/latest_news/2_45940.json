{
    "Source": "www.lankadeepa.lk",
    "Timestamp": "2019 සැප්තැම්බර් මස 05",
    "Headline": "‘‘එජාපයේ නායකයන්ගේ එකමුතුවෙන් සුදුසුම අපේක්ෂකයා නම් කරනවා ‘‘",
    "News Content": "(නිමල කොඩිතුවක්කු)එක්සත් ජාතික පක්ෂයේ සියලුම නායකයින්ගේ එකමුතුවෙන් ඉදිරි ජනාධිපතිවරණය සඳහා සුදුසුම අපේක්ෂකයා නම් කරන බව ජනමාධ්‍ය අමාත්‍ය සහ ආරක්ෂක රාජ්‍ය අමාත්‍ය රුවන් විජයවර්ධන මහතා කොළඹදී අද (5) පස්වරුවේ පැවැසීය.එම අපේක්ෂකයාත් සමඟ එක්සත් ජාතික පක්ෂය ගෙන ගිය ආර්ථික සංවර්ධන වැඩපිළිවෙළ  තවදුරටත් ඉදිරියට ගෙනයාමට කටයුතු කරන බවත් අමාත්‍යවරයා සඳහන් කළේය.ශ‍්‍රී ලංකා ගුවන් විදුලි සංස්ථාවේ පැවති උත්සවයකින් පසු මාධ්‍යවේදීන් කළ විමසීමකට පිළිතුරු දෙමින්  ඔහු මේ බව පැවැසීය.එහිදී වැඩිදුරටත් අදහස් දැක් වූ ජනමාධ්‍ය අමාත්‍ය සහ ආරක්ෂක රාජ්‍ය අමාත්‍ය රුවන් විජයවර්ධන මහතා මෙසේද කීවේය.‘‘අපේ පක්ෂය ප‍්‍රජාතන්ත‍්‍රවාදී පක්ෂයක්. අපේ පක්ෂය තුළ විවිධ අදහස් තියෙනවා. ජනාධිපති අපේක්ෂකයන් කිහිප දෙනෙකුගේම නම් යෝජනා වෙලා තියෙනවා. ජනාධිපතිවරණයට පක්ෂය තුළ තියෙන උනන්දුව නිසා තමයි මෙහෙම වෙන්නේ. ජනාධිපතිවරණය වෙනකොට සියලුම නායකයින් එකතු වෙලා හරි තිරණයක් ගනීවී.එක්සත් ජාතික  පක්ෂය තමයි අද  මේ වනවිට තියෙන ශක්තිමත්ම පක්ෂය. මෙවැනි අභියෝග වලට අපි මෙයට පෙරත් මුහුණ දුන්නා. නමුත් පක්ෂය කවදාවත් වැටුණේ නැහැ.එක්සත් ජාතික පක්ෂය පක්ෂයක් ලෙස කෘත්‍යාධිකාරි මණ්ඩලය සහ පාර්ලිමේන්තු කණ්ඩායමත් සියලූ දෙනාම  එකතු වෙලා සුදුසුම අපේක්ෂකයා අපි නම්  කරනවා. ජනතාව බලාපොරොත්තු වෙන ඒ අපේක්ෂකයා ජයග‍්‍රහණය කිරීමට අපි සියලු දෙනා කැපවීමෙන් කටයුතු කරනවා.දැන් ඇල්පිටිය ප‍්‍රාදේශීය සභා ඡන්දය එනවා. පක්ෂයක් විදියට අපි ඒකට මුහුණ  දෙනවා. මේ ගැන අපි ගයන්ත කරුණාතිලක මහතා සමඟ සාකච්ඡා කළා. පක්ෂයක් විදියට අපි මේ මැතිවරණය ජයග‍්‍රහණය කිරීමට කටයුතු කරනවා’’යැයිද අමාත්‍යවරයා එහිදී පැවැසීය.   ",
    "URL": "https://www.lankadeepa.lk/news/‘‘එජාපයේ-නායකයන්ගේ-එකමුතුවෙන්-සුදුසුම-අපේක්ෂකයා-නම්-කරනවා-‘‘/101-556494",
    "Category": "latest_news"
}