{
    "Source": "www.lankadeepa.lk",
    "Timestamp": "2019 නොවැම්බර් මස 01",
    "Headline": "සිසු අපයෝජනය සඟවන්නැයි කී ගුරුවරුන්ට විරෝධය",
    "News Content": "(කාංචන කුමාර ආරියදාස)දඹුල්ලේ පාසලක සිසුන් දෙදෙනෙකු අපයෝජනය කිරීමේ සිද්ධිය සම්බන්ධයෙන් අත්අඩංගුවට ගෙන සිටින පාසලේ සංගීත ගුරුවරයා සම්බන්ධයෙන් පොලිසියට පැමිණිලි නොකරන්නැයි අනුබල දුන් බව කියන ගුරුවරුන් 7දෙනෙකු පාසලෙන් ඉවත් කරන්නැයි ඉල්ලා සිසුන්ගේ මව්පියවරු පිරිසක් අද(01) පාසල ඉදිරිපිට රැස්ව සිටියහ.එම පාසලේ සංගීත විෂය භාර ගුරුවරයකු සිසුන් දෙදෙනෙකු අපයෝජනයට ලක්කිරීමේ සිද්ධියක් සම්බන්ධයෙන් අත්අඩංගුවට ගෙන ලබන 11වැනි දින දක්වා රක්ෂිත බන්ධනාගාර ගත කර තිබිණි.පාසලේ ඉගැන්වීමේ කටයුතුවල නිරත වන භික්ෂූන් වහන්සේ නමක්, ගුරුවරුන් සහ ගුරුවරියන් 7දෙනෙකු මව්පියවරුන්ගේ නිවාසවලට පැමිණ, ජනාධිපතිවරණයෙන් පසුව එම ගුරුවරයාට ස්ථාන මාරුවක් ලබාදීමට නියමිත බවත්, සිද්ධිය ගැන පොලිසියට පැමිණිලි නොකරන ලෙස ඉල්ලා සිටි බවත් මව්පියවරු පාසලේ විදුහල්පතිනිය හමුවී පැවසූහ.මෙම ගුරුවරුන් 7දෙනා පාසලෙන් ඉවත්කරන්නැයිද ගුරුවරුන් සමඟ සාකච්ඡාවක් අවශ්‍ය බවද ඔවුහු ඉල්ලා සිටියහ. මේ හේතුවෙන් පාසල තුළ දැඩි උණුසුම්කාරී තත්වයක් හටගෙන තිබිණි. මෙයට සහභාගීව සිටි අධ්‍යාපන බලධාරීහු මේ සම්බන්ධයෙන් විධිමත් පරීක්ෂණයක් පවත්වන බව පැවසූහ.දේශපාලන පක්ෂ භේදයකින් තොරව මෙම පාසලේ සිසුන් වෙනුවෙන් පෙනී සිටින බවත්, වහාම අපරාධයට අනුබල දුන් එම ගුරුවරුන් විද්‍යාලයෙන් ඉවත් කිරීමට කටයුතු කරන ලෙසත්, එසේ නොකරන්නේ නම් දැඩි විරෝධතාවක් ආරම්භ කරන බවත් මෙම අවස්ථාවට එක්වූ හිටපු පළාත් සභා මන්ත්‍රී තිස්ස බණ්ඩාර හේරත්  සහ දඹුල්ල නගරාධිපති ජාලිය ඕපාත යන මහත්වරු කියාසිටියහ.තත්වය පාලනය කිරීම සඳහා දඹුල්ල පොලිස් නිලධාරීහු ද පාසලට පැමිණ සිටියහ.  ",
    "URL": "https://www.lankadeepa.lk/news/සිසු-අපයෝජනය-සඟවන්නැයි-කී-ගුරුවරුන්ට-විරෝධය/101-559820",
    "Category": "latest_news"
}