{
    "Source": "www.lankadeepa.lk",
    "Timestamp": "2017 මැයි මස 15",
    "Headline": "විග්නේශ්වරන් ෆෙඩරල් පාලනයක් ගැන ඇමරිකානු නියෝජිතයන් සමග සාකච්‍ඡාවක",
    "News Content": "(රොමේෂ් මධුෂංඛ)ඇමරිකානු කොන්ග්‍රස් මණ්ඩල සභිකවරයකු හා ශ්‍රීලංකාවේ ඇමරිකා තානාපතිවරයා උතුරු පලාත් මහ ඇමති සී. වී. විග්නේස්වරන් මහතා හමු වී විශේෂ සාකච්ඡාවක් පවත්වා තිබේ. ඇමරිකා කොන්ග්‍රස් මණ්ඩල සභික බිල් ජොන්සන් මහතාත් ශ්‍රී ලංකාවේ ඇමරිකානු තානාපති අතුල් කේෂප් මහතාත් සමග මෙම සාකච්ඡාව පැවැත්වී ඇත්තේ  උතුරු පළාත් ප්‍රධාන අමාත්‍ය කාර්යාලයේදීය. “මේ වෙන කොට උතුරු නැගෙනහිර ජනතාවට බලපා ඇති ගැටළු සම්බන්ධයෙන් අපි සාකච්ඡා කළා. එහිදී මූලික වශයෙන් ඉඩම් ගැටළු, නැවත පදිංචි වීමේදී ඇති වී තිබෙන ගැටළු වගේම යුද සමයේදී අතුරුදහන් වූවන්ගේ ගැටළු සම්බන්ධයෙන් හා ජිනීවා සාකච්ඡා පිළිබඳවත් අපි දීර්ඝ වශයෙන් සාකච්ඡා කළා.““මේ සියලු ගැටළු වලට ෆෙඩරල් පාලනයකින් විසඳුම් සෙවිය හැකි බවට මම දැනුම් දුන්නා. මේ වෙන කොට උතුරේ ජනතාවට පවතින ගැටළු වලින් ඉඩම් ගැටළු ,රැකියා ගැටළු වගේම අතුරුදන් වූවන්ගේ ඥාතීන් විසින් දියත් කර ඇති සත්‍යග්‍රහයන් ගැන මා ඔවුන් දැනුවත් කරා. එහිදී මේ ගැටළු වලට විසඳුම් ලබා දීමටරජය සමග සාකච්ඡා කිරීමට ඇමරිකාවෙන් සහය ඉල්ලා සිටියා. එහිදී ඔවුන් මේ සම්බන්ධයෙන් රජයේ පාර්ශ්ව සමග සාකාච්ඡා කරන්න යම් කාලයක් අවශ්‍ය බවට දැනුම් දුන්නා“ යැයි උතුරු මහ ඇමැතිවරයා පැවසීය.  ",
    "URL": "https://www.lankadeepa.lk/latest_news/විග්නේශ්වරන්-ෆෙඩරල්-පාලනයක්-ගැන-ඇමරිකානු-නියෝජිතයන්-සමග-සාකච්‍ඡාවක/1-512739",
    "Category": "latest_news"
}