{
    "Source": "www.lankadeepa.lk",
    "Timestamp": "2019 අගෝස්තු මස 29",
    "Headline": "නවක වධයෙන් සිසුවකුගේ කොඳුඇට පෙළට හානි කළ අය සොයා පරීක්ෂණ",
    "News Content": "(ශාන්ත ප්‍රදීප් කුමාර කුලරත්න) දෙහිවල වෛද්‍ය පාරේ පිහිටි උසස් තාක්ෂණ ඩිප්ලෝමා ආයතනයේ ඉගෙනුම ලබන සිසුවකු මාස දෙකක කාලයක් අමානුෂික ලෙස නවක වධයට ලක්කර කොඳු ඇට පෙළට හානි කිරීම සම්බන්ධයෙන් ඊට අදාළ සිසුන් අත්අඩංගුවට ගැනීමට පරීක්ෂණ ආරම්භ කර ඇතැයි දෙහිවල පොලිසිය කියයි.එම සිසුවා අද(29) දෙහිවල පොලිසියට පැමිණිලි කර තිබූ බවද පොලිසිය පවසයි.මෙසේ නවක වධයට ලක්ව ඇත්තේ බටහිර මුදුන්කොටුව, කිරිඇල්ල ප්‍රදේශයේ පදිංචි 21 හැවිරිදි තරුණයෙකි. ඔහු කළමනාකරණ පීඨයේ පළමුවසරේ සිසුවෙකි.මෙම සිසුවා ජූනි 3 වැනි දින උසස් තාක්ෂණ ඩිප්ලෝමා ආයතනයේ ලියාපදිංචි වී කළමනාකරණ පීඨයේ ඉගෙනුම ලබමින් සිටියදී එහි දෙවන හා තෙවන වසරවල සිසුන් මාස දෙකක කාලයක් දිනපතා නවක වධයට ලක්කර ඇතැයි පැමිණිල්ලේ සඳහන් බවද පොලිසිය කියයි.ඉකුත් 2 වැනි දින නවක වධයට ලක් වීමෙන් පසු ඇති වූ රෝගී තත්ත්වයක් හේතුවෙන් පානදුර ප්‍රදේශයේ පෞද්ගලික වෛද්‍යවරයකුගෙන්ද, දේශීය වෛද්‍යවරයකුගෙන්ද ප්‍රතිකාර ලබා ඇති අතර, කොඳු ඇට පේළියේ ඇදයක් හටගෙන ඇති බව වෛද්‍ය පරීක්ෂණවලින් තහවුරු වී ඇත.මේ හේතුවෙන් අගෝස්තු 2 වැනි දින සිට එම සිසුවා අධ්‍යයන කටයුතු සඳහා එහි යාමෙන් වැළකී ඇති අතර, ප්‍රතිකාර සඳහා රෝහල් ගතවීමට ද නියමිතය.සිද්ධියට සම්බන්ධ සිසුන් අත්අඩංගුවට ගැනීමට පියවර ගන්නා  බව පොලිසිය පවසයි.දෙහිවල පොලිසිය වැඩිදුර පරීක්ෂණ පවත්වයි.  ",
    "URL": "https://www.lankadeepa.lk/latest_news/නවක-වධයෙන්-සිසුවකුගේ-කොඳුඇට-පෙළට-හානි-කළ-අය-සොයා-පරීක්ෂණ/1-556069",
    "Category": "latest_news"
}