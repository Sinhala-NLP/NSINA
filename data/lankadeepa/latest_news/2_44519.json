{
    "Source": "www.lankadeepa.lk",
    "Timestamp": "2019 නොවැම්බර් මස 10",
    "Headline": "‘රණවිරුවන්ගේ අභිමානය ආරක්ෂා කළාදැයි හෘද සාක්ෂියෙන් විමසන්න’",
    "News Content": "(විනීතා එම් ගමගේ) දේශයේ රණවිරුවන්ට එරෙහිව පියවර ගන්නට සම අනුග‍්‍රාහකත්වය දැක්වූ එකම රට ශ්‍රී ලංකාව බවත්, පසුගිය වසර කිහිපය රණවිරුවන්ගේ අභිමානය ආරක්ෂා කළාදැයි රටේ හෘද සාක්ෂියෙන් විමසා බැලිය යුතු බවත් කොටුව සම්බුද්ධාලෝක විහාරාධිපති විතාරන්දෙණියේ මේධානන්ද හිමියෝ අද(10) පැවසූහ. අපේ රටේ රණවිරුවන්ගේ අභිමානය වෙනුවෙන් ඔවුන් කළගුණ දැක්වූයේ ඔවුන්ට එරෙහිව ජාත්‍යන්තරයට ගොස්, විරුද්ධව ක‍්‍රියා කිරීමෙන් බවත් උන්වහන්සේ පැවසූහ. මේධානන්ද හිමියන් මේ අදහස් පළ කළේ කොළඹ 7, විහාරමහා දේවී උද්‍යානයේ පිහිටි යුද ස්මාරකය ඉදිරිපිට අද (10) පැවති ශ්‍රී ලංකා සේවාමුක්ත භට සංගමයේ සන්නද්ධ හමුදා අනුස්මරණ දිනය හා පොපි මල් සැමරුම් උත්සවයේ දීය.  ආරක්ෂක අමාත්‍යංශ ලේකම් විශ‍්‍රාමික ජනරාල් ශාන්ත කෝට්ටෙගොඩ මහතාගේ ප‍්‍රධානත්වයෙන් එම උත්සවය පැවැත්විණි. එම උත්සවය ආරම්භයේ දී ආගමික වතාවත් කරමින් අනුශාසනාවක් කළ උන්වහන්සේ මෙසේ ද පැවසූහ. “යම් කෙනෙක් තම ජීවිතය පරිත්‍යාග කරනවා නම් එම පරිත්‍යාගයේ අරමුණු ගැන කල්පනා කර බැලුවාම ඔහු රණවිරුවෙක් ද කියන එක දැනගන්න පුළුවන්. පළමු ලෝක යුද්ධය, දෙවන ලෝක යුද්ධය වෙනුවෙන් ජීවිත දහස් ගණන් විනාශ වීම වළක්වන්නේ තම ජීවිත දන්දෙන රණවිරුවන් විසිනුයි.  අපි දන්නවා අපේ රට තුළ ඉතිහාසයේ සිටම ඉංග‍්‍රීසි, පෘතුගීසි, ලන්දේසි පමණක් නොව චෝල පාණ්ඩවයන්ට එරෙහිව පවා ඉතිහාසයේ පටන් ජීවිත පරිත්‍යාග කළේ රණවිරුවන්. තිස් වසරක ත‍්‍රස්තවාදයේ දී ජීවිත දන්දුන්නේ ඒ රණවිරුවන්. අද නිදහසේ ඔවුන්ව සමරන්නට පවා ශක්තිය ලබා දුන්නේ රණවිරුවන්. මේ මාතෘභූමිය වෙනුවෙන් තම ඇට, මස්, ලේ, නහර පමණක් නොවෙයි ජීවිතය පවා දන්දුන්නේ රණවිරුවන්. ඔවුන් සැමරීම කෙළෙහිගුණ දැක්වීමේ ක‍්‍රියාවලියක් බව කිවයුතුයි. ඒ වගේම ඔවුන් මේ ජාතියට රටට ලෝකයට ලබා දීපු නිදහස නිසා අප ඔවුන්ට ණයගැතියි. ඔවුන් ජීවිත පරිත්‍යාග නොකරන්නට අපේ රට පමණක් නොවෙයි මේ මුළු ලෝකයම ම්ලේච්ඡයින්ගේ, අන්තවාදීන්ගේ, ආගමික අන්තවාදින්ගේ යුද පිටියක් බවට පත්වෙනවා. ඒ නිසා මියගිය රණවිරුවන්ට අප පින් අනුමෝදන් කළයුතුයි. රණවිරුවෝ මහපාරේ වැටිල ඉන්න තත්ත්වය දැක්කම අපේ ජීවිතය ආරක්ෂා කිරීම වෙනුවෙන්  ඔවුන් කළ කාර්යයට අපි කළගුණ සැලකුවා ද කියල හිතෙනවා. මේ රට, ජාතිය, ආගම වෙනුවෙන් ඔවුන් කළ සේවයට කළගුණ සළකන්නද ඔවුන් සිරගත කළේ කියා අපි හෘද සාක්ෂියෙන් විමසමු. අප වෙනුවෙන් ජාතිය වෙනුවෙන් ජීවිත දන්දුන් රණවිරුවන්ට අමා මහ නිවන් සුව පතන අතරම යුද  බිමේ දී ආබාධිතවූ රණවිරුවන්ට නිදුක් නිරෝගී සුවය ද ප‍්‍රාර්ථනා කරමු” යැයි ද උන්වහන්සේ පැවසූහ. ආරක්ෂක අමාත්‍යංශ ලේකම් විශ‍්‍රාමික ජනරාල් ශාන්ත කෝට්ටෙගොඩ, ආරක්ෂක මාණ්ඩලික ප‍්‍රධානී අද්මිරාල් රවීන්ද්‍ර විජයගුණරත්න, යුද හමුදාපති ලූතිනන් ජනරාල් ශවේන්ද්‍ර සිල්වා, නාවුක හමුදාපති වයිස් අද්මිරාල් පියල් ද සිල්වා, ගුවන් හමුදාපති එයාර් මාර්ෂල් සුමංගල ඩයස්, සේවාමුක්ත භට සංගමයේ සභාපති මේජර් ජනරාල් උපුල් පෙරේරා යන මහත්වරුන් ඇතුළු  ත‍්‍රිවිධ හමුදා නිලධාරීහු, තානාපතිවරු, විදේශ ආරක්ෂක අංශ නියෝජිතවරු සහ දිවිපිදූ රණවිරුවන්ගේ පවුල්වල සාමාජිකයෝ ද යුද ස්මාරකයට පුෂ්පෝපහාර දැක්වීමට එක්ව සිටියහ.(ඡායාරූපය - චතුර එස්.කොඩිකාර)   ",
    "URL": "https://www.lankadeepa.lk/news/‘රණවිරුවන්ගේ-අභිමානය-ආරක්ෂා-කළාදැයි-හෘද-සාක්ෂියෙන්-විමසන්න’/101-560268",
    "Category": "latest_news"
}