{
    "Source": "www.lankadeepa.lk",
    "Timestamp": "2018 මාර්තු මස 27",
    "Headline": "ග්ලයිෆොසේට් ගැන තීන්දුවක් ගන්න විශේෂඥ කමිටුවක්",
    "News Content": "ඩයනා උදයංගනී ග්ලයිෆොසේට් තහනම සම්බන්ධයෙන් තීන්දුවක් ගැනීම සඳහා විශේෂඥ කමිටුවක් පත්කිරීමට කැබිනට් මණ්ඩලය තීරණය කළ බව සමාජ සවිබලගැන්වීම් සහ සුබසාධන අමාත්‍ය එස්.බී දිසානායක මහතා අද  පැවසීය. කෘෂිකර්ම අමාත්‍ය දුමින්ද දිසානායක මහතා මෙන්ම වැවිලි කර්මාන්ත අමාත්‍ය නවීන් දිසානායක මහතාත් මේ සම්බන්ධයෙන් කැබිනට් මණ්ඩලයට කැබිනට් පත‍්‍රිකා දෙකක් ඉදිරිපත් කර තිබූ බව අමාත්‍යවරයා සඳහන් කළේය. සෞඛ්‍ය අමාත්‍ය රාජිත සේනාරත්න, අමාත්‍ය දුමින්ද දිසානායක සහ අමාත්‍ය නවීන් දිසානායක යන මහත්වරුන් මෙම කමිටුව නියෝජනය කරන අතර කමිටුව සඳහා සුදුසු විශේෂඥයින් නම් කරන ලෙස ජනාධිපති මෛත‍්‍රීපාල සිරිසේන මහතා ඔවුන්ට දැනුම් දුන් බව ද අමාත්‍යවරයා කියා සිටියේය. මෙම කරුණ සම්බන්ධයෙන් දීර්ඝ කාලයක් තිස්සේ පෙනී සිටින සහ ඒ ගැන සොයාබැලීම් කර ඇති පාර්ලිමේන්තු මන්ත‍්‍රී අතුරලියේ රතන හිමියන්ගෙන්ද කරුණු විමසා තීන්දුවක් ලබා දෙන ලෙස කැබිනට් මණ්ඩලය ඔවුන්ට දැනුම් දුන් බව ද අමාත්‍ය එස්.බී දිසානායක මහතා ප‍්‍රකාශ කළේය. ග්ලයිෆොසේට් වෙනුවට හානිදායී නොවන විකල්ප ඇති බව ඔවුන් ප‍්‍රකාශ කරන බව කී අමාත්‍යවරයා ලෝකයේම මේ සම්බන්ධයෙන් බෙදීමක් ඇතැයි කියා සිටියේය. ඇමෙරිකාවේ ඇතැම් ප‍්‍රාන්තවල ග්ලයිෆොසේට් භාවිතා කරන අතර සමහර ප‍්‍රාන්ත භාවිතා නොකරන බවද එස්.බී දිසානායක මහතා පැවසීය. විශේෂෂඥයින් සමඟ සාකච්ඡා කර ගන්නා තීන්දුවකට  ශ්‍රී ලංකා නිදහස් පක්‍ෂයද එකඟ  බව අමාත්‍යවරයා වැඩිදුරටත් කියා සිටියේය.   ",
    "URL": "https://www.lankadeepa.lk/latest_news/ග්ලයිෆොසේට්-ගැන-තීන්දුවක්-ගන්න-විශේෂඥ-කමිටුවක්/1-526393",
    "Category": "latest_news"
}