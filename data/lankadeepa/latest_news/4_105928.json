{
    "Source": "www.lankadeepa.lk",
    "Timestamp": "None  2013 මැයි මස 09",
    "Headline": "විශිෂ්ටයන්ගේ පිහිටට ජාතික අධ්‍යාපන කොමිසම  ",
    "News Content": "සාමාන්‍ය පෙළ විශිෂ්ට ප්‍රතිඵල ලැබූ 1 ඒබී පාසල් (උසස් පෙළ විද්‍යා, කලා, වානිජ විෂයන් ඇති පාසල්)    සිසුන් උසස් පෙළට ජනප්‍රිය පාසල්වලට ඇතුළු කර නොගැනීම ගැන සොයා බැලීමටත්, අසාධාරණයක් වී ඇත්නම් ඒ ගැන මහින්ද රාජපක්ෂ ජනපතිට දැන්වීමටත් ජාතික අධ්‍යාපන කොමිසම තීරණය කර ඇත.සාමාන්‍ය පෙළ විභාගයෙන් විශිෂ්ට ප්‍රතිඵල ගත් සිසු සිසුවියන්ගේ දෙමාපියන් පිරිසක් පෙරේදා (8) එහි ගොස් පැමිණිලි කිරීමෙන් පසු එම තීරණය ගත් බව විශ්වාස කටයුතු ආරංචි මාර්ග කියයි.ජාතික අධ්‍යාපන කොමිසමේ සභාපති මහාචාර්ය ලක්ෂ්මන් ජයතිලක මහතා හමුවූ දෙමාපිය පිරිස අධ්‍යාපන අමාත්‍යංශයෙන් නිකුත් කර ඇති නව චක්‍රලේඛය නිසා තම දරුවනට දැඩි අසාධාරණයක් වන බවත්, තම දරුවන් මානසකිව ඇද වැටී ඇති බවත් පැවසූහ.අධ්‍යාපන ප්‍රතිපත්ති පිළිබද තීන්දු තීරණ ගන්නේ අධ්‍යාපන අමාත්‍යංශය නොව ජාතික අධ්‍යාපන කොමිසම බව ද, උසස් පෙළ සිසුන් ඇතුළත් කිරීම ගැන අමාත්‍යංශය ගෙන ඇති තීරණය නීති විරෝධී බව ද කියමින් ලංකා ගුරු සංගමයේ ලේකම් ජෝසප් ස්ටාලින් මහතාගේ අත්සනින් ඊයේ (9) ජාතික අධ්‍යාපන කොමිසම වෙත ලිපියක් යැවීය.කොළඹ විශාඛා සහ නාලන්ද විද්‍යාලය ආදී පාසල් කිහිපයක් මේවන විට සම්මූඛ පරීක්ෂණ පවත්වා සිසුන් තෝරාගෙන ඇත. ",
    "URL": "https://www.lankadeepa.lk/latest_news/විශිෂ්ටයන්ගේ-පිහිටට-ජාතික-අධ්‍යාපන-කොමිසම/1-119458",
    "Category": "latest_news"
}