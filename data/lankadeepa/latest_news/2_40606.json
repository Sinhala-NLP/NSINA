{
    "Source": "www.lankadeepa.lk",
    "Timestamp": "2020 මාර්තු මස 26",
    "Headline": "සෞඛ්‍ය-පොලිස් ඇතුළු,රජයේ සේවකයින්ගේ  අග්‍රහාර රක්ෂණය දෙගුණයකින් වැඩි කෙරේ",
    "News Content": " ( ඩිල්ෂානි චතුරිකා දාබරේ)  කොරෝනා වයිරසය මර්දනය කිරීමෙහි නිරත සෞඛ්‍ය, පොලිස්, සිවිල් ආරක්ෂක ඇතුළු රජයේ සේවකයින් සඳහා වන අග්‍රහාර රක්ෂණ ප්‍රතිලාභ දෙගුණයකින් වැඩිකිරීමට කැබිනට් අනුමැතිය හිමිව තිබේ. රජයේ ප්‍රවෘත්ති දෙපාර්තමේන්තුවේදී අද(25) පැවති අමාත්‍ය මණ්ඩල තීරණ දැනුම් දීමේ මාධ්‍ය හමුවේදී  මේ පිළිබඳව දැනුම් දුන්නේය. මෙම අවස්ථාවට කැබිනට් සම මාධ්‍ය ප්‍රකාශකවරුන් වන  උසස් අධ්‍යාපන, තාක්ෂණ නවෝත්පාදන හා තොරතුරු සහ ජනමාධ්‍ය අමාත්‍ය බන්දුල ගුණවර්ධන සහ වැවිලි කර්මාන්ත සහ අපනයන කෘෂිකර්ම අමාත්‍ය රමේෂ් පතිරණ යන මහත්වරු එක්ව සිටියහ.  ",
    "URL": "https://www.lankadeepa.lk/covid19/සෞඛ්‍ය-පොලිස්-ඇතුළු-රජයේ-සේවකයින්ගේ--අග්‍රහාර-රක්ෂණය-දෙගුණයකින්-වැඩි-කෙරේ/203-568861",
    "Category": "latest_news"
}