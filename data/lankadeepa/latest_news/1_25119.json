{
    "Source": "www.lankadeepa.lk",
    "Timestamp": "2021 සැප්තැම්බර් මස 07",
    "Headline": "ගුරුවරුන්ගේ අන්තර් දීමනාව මෙම මස සිට",
    "News Content": "(ඩයනා උදයංගනී)ගුරුවරුන්ට රුපියල් 5,000 ක අන්තර් දීමනාව මෙම මස සිට වැටුපට එක් කරන බවත්, රජය ලබාදී ඇති විසඳුම පිළිගෙන ගුරු - විදුහල්පතිවරු නැවත සේවයට වාර්තා කරනු ඇතැයි විශ්වාස කරන බවත සම කැබිනට් ප්‍රකාශක, වැවිලි අමාත්‍ය වෛද්‍ය රමේෂ් පතිරණ මහතා අද (7) පැවසීය.ගුරු සහ විදුහල්පති සේවයේ විවිධ ස්ථර සඳහා සියයට 17 සිට 26 දක්වා මූලික වැටුප් වැඩිවීමක් සිදුවන බවත් එය එක් වර ලබාදෙන ලෙස ගුරු සංගම් ඉල්ලා ඇති නමුත් පවතින මූල්‍ය තත්ත්වය අනුව එය අවස්ථා තුනකදී ලබාදෙන බවට අධ්‍යාපන අමාත්‍යවරයා ප්‍රකාශ කර ඇති බවත් රමේෂ් පතිරණ මහතා සඳහන් කළේය.ගුරු වැටුප් විෂමතා ගැටලුව සම්බන්ධයෙන් රජය දිගටම කටයුතු කරගෙන යන බවත් ඊට අදාළ නිශ්චිත යෝජනාව 2022 වසර සඳහා ලබන නොවැම්බරයේ ඉදිරිපත් කරන අයවැය ලේඛනයට ඇතුළත් වන බවත් අමාත්‍යවරයා කීවේය.එතෙක් ඔවුන් සිදුකරන අන්තර්ජාලය හරහා ඉගැන්වීම් ඇතුළු කටයුතු වෙනුවෙන් සහනයක් හා දිරි දීමනාවක් ලෙස මාසිකව රුපියල් 5,000 ක අන්තර් දීමනාවක් ලබාදීම සිදුවන බව ද අමාත්‍ය රමේෂ් පතිරණ මහතා පැවසීය.අමාත්‍යවරයා මේ බව පැවසුවේ රජයේ ප්‍රවෘත්ති දෙපාර්තමේන්තුවේ දී අද (07) පැවැති කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදියකු නැගූ පැනයකට පිළිතුරු දෙමිනි.ගුරුවරුන්ගේ ගැටලුවට විසඳුම් ලබාදීමට රජයට හැකි උපරිමයෙන් කටයුතු කරන නිසා එය පිළිගෙන ඔවුන් නැවත සේවයට වාර්තා කරනු ඇතැයි විශ්වාස කරන බවද අමාත්‍යවරයා කීවේය.   ",
    "URL": "https://www.lankadeepa.lk/latest_news/ගුරුවරුන්ගේ-අන්තර්-දීමනාව-මෙම-මස-සිට/1-598509",
    "Category": "latest_news"
}