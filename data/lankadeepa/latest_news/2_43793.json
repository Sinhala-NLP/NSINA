{
    "Source": "www.lankadeepa.lk",
    "Timestamp": "2019 දෙසැම්බර් මස 13",
    "Headline": "මුතුරාජවෙළට ගොනු කළ අයිතිවාසිකම් පෙත්සම ජනවාරියට කල්යයි",
    "News Content": "(තිළිණි ද සිල්වා)මුතුරාජ වෙළ අභය භූමියට කුණු බැහැර කිරීම, හෝ වැලි ගොඩ දැමීම, පස් කැණීම,පිරවීම හෝ කුමන හෝ ආකාරයේ කසළ රැස්කිරීම සිදු කිරීමෙන් කොළඹ මහනගර සභාව හා එහි නාගරික කොමසාරිස් ඇතුළු බලධාරීන් පිරිසක් වළක්වාලන අතුරු තහනම් නියෝගයක් නිකුත් කරන්නැයි ඉල්ලා ගොනු කර ඇති මූලික අයිතිවාසිකම් පෙත්සම සලකා බැලීම ලබන ජනවාරි 23 වැනිදා තෙක් කල් තැබීමට ශ්‍රේෂ්ඨාධිකරණය අද (13) නියම කළේය.මුතුරාජවෙල අභය භූමියට කසළ බැහැර කිරීමට එරෙහිව වත්තල ප‍්‍රදේශවාසීන් කිහිපදෙනෙකු ගොනු කළ මූලික අයිතිවාසිකම් පෙත්සම අගවිනිසුරු ප‍්‍රියන්ත ජයවර්ධන, විජිත් මළල්ගොඩ  සහ එල්.ටී.බී.දෙහිදෙණිය යන මහත්වරුන් ගෙන යුතු ත‍්‍රිපුද්ගල විනිසුරු මඩුල්ල හමුවේ කැඳවූ අතර මෙහිදී එදිනට කල් තැබිණි.පෙත්සම පිළිබඳ වැඩිදුර කරුණු සළකා බැලීම ලබන ජනවාරි 23 වැනිදා සිදු කිරීමට ද තීන්දු කළේය.කොළඹ නගර සභාව මගින් මුතුරාජවෙල අභය භූමියට කසළ බැහැර කිරීම එම ප‍්‍රදේශයේ ජීවත්වන 25,000කට අධික පිරිසක් පීඩාවට පත් ඇති බවත්, එලෙස කසළ බැහැර කිරීමෙන් සිය මූලික අයිතීන් කඩවී ඇතැයි කියමින් බෝපිටිය ශ්‍රී බෝධි විහාරයේ ධම්මකුසල හිමියන් ,බෝපිටිය ශාන්ත නිකලස් දේවස්ථානයේ ආනන්ද විතාරණ ඇතුළු වත්තල මුතුරාජවෙල රක්ෂිතය ආසන්නයේ පදිංචිකරුවන් 35 දෙනෙකු මෙම පෙත්සම ගොනු කරනු ලැබ සිටිති.කොළඹ මහ නගර සභාව ,එහි නාගරික කොමසාරිස්වරයා , නාගරික සංවර්ධන අධිකාරිය,මධ්‍යම පරිසර අධිකාරිය, වත්තල ප‍්‍රාදේශීය සභාව, කෘෂිකර්ම දෙපාර්තමේන්තු කොමසාරිස් ජනරාල්වරයා වනජීවි අධ්‍යක්ෂ ජනරාල්වරයා, වාරිමාර්ග දෙපර්තමේන්තුවේ අධ්‍යක්ෂ ජනරාල්වරයා ,වත්තල සහකාර ප‍්‍රාදේශීය ලේකම් ,භූ විද්‍යා හා පතල් කාර්යාංශය සහ නීතිපතිවරයා මෙහි වගඋත්තරකරුවන් වශයෙන් නම් කරනු ලැබ සිටිති.අවිධිමත් ලෙස කසළ බැහැර කිරීම නිසා තමන්ගේ මූලික අයිතිවාසිකම් උල්ලංඝණය වීමක් සිදුවන බවට පෙන්වා දෙන පෙත්සම්කරුවන් , ආණ්ඩුක‍්‍රම ව්‍යවස්තාවේ 12 (1) ,14 (1) ජී යන වගන්තීන් යටතේ දක්වා ඇති මූලික අයිතීන් කඩවන බවට ප‍්‍රකාශයක් කරන්නැයිද පෙත්සම්කරුවෝ අධිකරණයෙන් ඉල්ලා සිටී.එසේම මුතුරාජ වෙළ අභය භූමියට කුනු බැහැර කිරීම , හෝ වැලි ගොඩ දැමීම , පස් කැණීම ,පිරවීම හෝ කුමන හෝ ආකාරයේ කසල රැස්කිරීම සිදු කිරීමෙන් 1 සිට 10 දක්වා වගඋත්තරකරුවන් වළක්වාලන අතුරු තහනම් නියෝගයක් නිකුත් කරන්නැයිද පෙත්සම්කරුවෝ අධිකරණයෙන් ඉල්ලා සිටිති.පෙත්සම්කරුවන් වෙනුවෙන් නීතීඥ ආචාර්ය සුනිල් කුරේ ,කොළඹ නාගරික කොමසාරිස් වෙනුවෙන් නීතීඥ සේනානි දයාරත්න මහත්වරුන්  පෙනී සිටියහ.  ",
    "URL": "https://www.lankadeepa.lk/news/මුතුරාජවෙළට-ගොනු-කළ-අයිතිවාසිකම්-පෙත්සම-ජනවාරියට-කල්යයි/101-562229",
    "Category": "latest_news"
}