{
    "Source": "www.lankadeepa.lk",
    "Timestamp": "2021 පෙබරවාරි මස 12",
    "Headline": "රවීගේ බැඳුම්කර පෙත්සම විභාගයට ත්‍රිපුද්ගල විනිසුරු මඬුල්ලක් ඉල්ලයි",
    "News Content": "(මනෝප්‍රිය ගුණසේකර) ශ්‍රී ලංකා මහ බැංකුව විසින් භාණ්ඩාගාර බැඳුම්කර නිකුත් කිරීමේදී රුපියල් කෝටි 5,200 කට ආසන්න බැඳුම්කර වංචා කළැයි හිටපු අමාත්‍ය රවී කරුණානායක ඇතුළු 11 දෙනෙකුට එරෙහි නඩුව විභාග කිරීම සඳහා ත්‍රිපුද්ගල මහාධිකරණ විනිසුරු විනිසුරු මඬුල්ලක් පත්කරන ලෙස නීතීපතිවරයා අගවිනිසුරු ජයන්ත ජයසුරිය මහතාගෙන් ඉල්ලීමක් කළේය. මෙම සිද්ධිය සම්බන්ධයෙන් අපරාධ පරීක්‍ෂණ දෙපාර්තමේන්තුව කළ විමර්ශන කටයුතු අවසන් කර නීතීපතිවරයාට උධෘත යොමු කිරීමෙන් අනතුරුව හිටපු අමාත්‍ය රවී කරුණානායක ඇතුළු 11 දෙනෙකුට එරෙහිව මහාධිකරණය හමුවේ නඩු පැවරීමට නීතීපතිවරයා තීරණය කර ඇතැයි නීතීපතිවරයාගේ සම්බන්ධීකරණ නිලධාරිනිය සඳහන් කළාය. ඒ අනුව විත්තිකරුවන්ට එරෙහි නඩුව විභාග කිරීම සඳහා ත්‍රිපුද්ගල මහාධිකරණ විනිසුරු විනිසුරු මඩුල්ලක් පත් කරන්නැයි නීතීපතිවරයා මෙලෙස  අගවිනිසුරුවරයාගෙන් ඉල්ලීමක් කර ඇත. හිටපු අමාත්‍ය රවී කරුණානායක, පර්පචුවල් ට්‍රෙෂරීස් සමාගමේ සභාපතිවරයා එහි අධ්‍යක්‍ෂවරයා ඇතුළු විත්තිකරුවන් 11 දෙනෙකුට එරෙහිව නඩු පැවරීමට නීතීපතිවරයා තීරණය කර ඇතැයි වාර්තාවේ. මෙම සිද්ධියට අදාළ පැමිණිල්ල කොටුව මහෙස්ත්‍රාත් අධිකරණයේ කැඳවනු ලැබු අවස්ථාවේදී සිද්ධිය සම්බන්ධයෙන් විමර්ශන කටයුතු අවසන් කර උධෘත නීතීපතිවරයාට යවා ඇති බව අපරාධ පරීක්‍ෂණ දෙපාර්තමෙන්තුවේ නිලධාරීන් අධිකරණයට වාර්තා කර තිබිණි.   ",
    "URL": "https://www.lankadeepa.lk/latest_news/රවීගේ-බැඳුම්කර-පෙත්සම-විභාගයට-ත්‍රිපුද්ගල-විනිසුරු-මඬුල්ලක්-ඉල්ලයි/1-586013",
    "Category": "latest_news"
}