{
    "Source": "www.lankadeepa.lk",
    "Timestamp": "2020 ජනවාරි මස 30",
    "Headline": "කුළු මීහරක් ජාවාරමේ යෙදුණු 5ක් අත්අඩංගුවට",
    "News Content": "(දඹුල්ල කාංචන කුමාර ආරියදාස) සීගිරිය අභය භූමියේ සහ මින්නේරිය ගිරිතලේ ස්වභාවික රක්ෂිත සිටින අතරමං වූ සහ කුළු මීහරක් අල්ලා  අඩපණ කොට මස් කඩවලට අලෙවි කිරීමේ ජාවාරමක සුලමුල හෙළි කර ගැනීමට දඹුල්ල පොලිස් විශේෂ කාර්ය බළකායේ නිලධාරීන් කණ්ඩායමකට ඊයේ (29) මධ්‍යම රාත්‍රියේ හැකි වී තිබේ. කුළු මි හරක් ඇල්ලීමේ ජාවාරමේ නිරත වූ පුද්ගලයන් පස්දෙනෙකු කුළු මීහරක් තිදෙනෙකු ට්‍රැක්ටර්  රථයක් සමඟ අත්අඩංගුවට ගෙන අද (30) අළුයම් කාලයේ දඹුල්ල පොලිසියට බාරදුන් බව දඹුල්ල පොලිස් විශේෂ කාර්ය බලකායේ නිලධාරීහු පවසති.  දඹුල්ල නිකවටවන ප්‍රදේශයේ ව්‍යාපාරිකයෙකු විසින් කාලයක් තිස්සේ අභයභූමිය දෙකෙහි සිටින කුලු මි හරක් හා නිදැල්ලේ සිටින ගවයන් පුද්ගලයන් යොදවා මස් කඩවලට අලෙවි කිරීමේ ජාවාරමක් ක්‍රියාත්මක වන බවට දඹුල්ල පොලිස් විශේෂ කාර්ය බලකායේ අණදෙන නිලධාරී පොලිස් පරීක්ෂක ආර්. ඩබ්ලිව්. වී .එස් .හේරත් මහතාට ලැබුණු තොරතුරක් මත විශේෂ කණ්ඩායමක් පස්වරුවේ සිට දඹුල්ල වෑවල වැව ප්‍රදේශයේ සිට මධ්‍යම  රාත්‍රී වනවීට  මෙම කුළු මීහරක් ටැක්ටර් රථයකින් මස් කඩේට ප්‍රවාහනය කරමින් සිටියදී අත්අඩංගුවට ගෙන තිබේ. සැකකරුවන්ගෙන් ප්‍රශ්න කිරීමේ දී හෙළි වී ඇත්තේ කැලේ සිටින කුළු මීහරක් වානේ කම්බි වලින් මධු ගසා අල්ලා දින ගණනාවක් නිරාහාරව බැඳතබා අඩපණ වූ පසු රාත්‍රී කාලයේ ව්‍යාපාරිකයාගේ නිකවටවන  පිහිටි මස් කඩයට රැගෙන එන බවයි. පසුව එම ස්ථානයෙන් ගවයන් ඝාතනය කොට මාතලේ සහ මහනුවර ප්‍රදේශවලින් එන වෑන් රථයකට සහ ශීතකරණ සහිත ලොරි රථයකට ඒවා පටවන බව ද හෙළිවී තිබේ. අත්අඩංගුවට ගත් සැකකරුවන් අතර මුස්ලිම් ජාතිකයන් තිදෙනකු සහ සිංහල ජාතිකයන් දෙදෙනෙකුද වන බව පොලීසිය කියයි. ඔවුන් නිකවටවන හා වෑවල වැව පදිංචිකරුවෝ වෙති.මෙසේ දිවිබේරාගත් කුළු මීහරක් අතර පිරිමි සතුන් දෙදෙනෙකු සහ ගැහැණු සතෙකු වන අතර ගැහැණු සතා පැටවකු බිහි කිරීම සඳහා සූදානමින් සිටි බවද කියයි. මෙම හරකුන්ගේ අග ප්‍රදේශය සහ බෙල්ල ප්‍රදේශ වානෙ කම්බි වලින් කැපී ගොස් දැඩි ලෙස තුවාල වී පණුවන් පවා සිටි බව පොලිසිය කියයි. දැඩි සත්ව හිංසාව යටතේ මෙම කුළු මීහරක් නිරාහාරව දින ගණනාවක් තිස්සේ මෙයාකාරයෙන් ගැටගසා අඩපණ කොට තිබෙන බවත් පොලිස් පරීක්ෂණවලදී හෙළිවී තිබේ.    ",
    "URL": "https://www.lankadeepa.lk/latest_news/කුළු-මීහරක්-ජාවාරමේ-යෙදුණු-5ක්-අත්අඩංගුවට/1-565084",
    "Category": "latest_news"
}