{
    "Source": "www.lankadeepa.lk",
    "Timestamp": "2021 ජනවාරි මස 17",
    "Headline": "60 පැන්න 166 ක් කොරෝනාවෙන් දිවිය හැරයති",
    "News Content": "(ළහිරු හර්ෂණ සහ ඩිල්ශානි චතුරිකා දාබරේ)කොරෝනා වයිරසය ආසාදනය වීම හේතුවෙන් මේ වනවිට ශ්‍රී ලංකාවේ මිය ගිය ආසාදිතයන්ගෙන් වැඩි ම පිරිස වයස අවුරුදු 60ත් 90ත් අතර අය බව, සංඛ්‍යා දත්ත අනාවරණය කරයි. ඒ අනුව, එම වයස් කාණ්ඩයට අයත් පුද්ගලයන් 166දෙනෙකු අද(17) උදෑසන වනවිට මියගොසිනි. එය ප්‍රතිශතයක් වශයෙන් 64.84 % කි.ශ්‍රී ලංකාවෙන් වාර්තා වන සමස්ත කොරෝනා මරණ ගණන 256ක් බව කෝවිඩ් -19ට එරෙහි ක්‍රියාන්විතයට අදාළ ශ්‍රී ලංකා නිල අන්තර්ජාල අඩවිය(අද උදෑසන 7.44ට) වාර්තා කර තිබේ. ඒ අතරින් පිරිමි පුද්ගලයන් 164දෙනෙකු වන අතර, ස්ත්‍රීන් 92කි.  මිය ගිය ආසාදිතයන් වයස් කාණ්ඩ අනුව හඳුනාගතහොත්(වගු සටහනේ දැක්වෙන පරිදි), වයස අවුරුදු 1 සිට අවුරුදු 40 දක්වා මිය ගිය ආසාදිතයන් ගණන 11කි. අවුරුදු 40 සිට  60 දක්වා මිය ගිය ආසාදිතයන් ගණන 73කි. අවුරුදු 90ත් 100ත් අතර වයස්වලින් මිය ගිය අය 6කි. මේ අනුව කොරෝනා වයිරසයෙන් මියයාමේ වැඩි අවදානම ඇත්තේ අවුරුදු 60න් ඉහළ පිරිස බව පැහැදිලි ය.එසේම, ශ්‍රී ලංකාවේ ජනගහනය මිලියනයකට සිදු වූ කොවිඩ්-19 මරණ ගණන 11ක් බව වසංගත රෝග විද්‍යා අංශය නිකුත් කරන දෛනික වාර්තාවේ සඳහන් කරයි.  ඉන්දියාවේ එම ගණන 109කි. දකුණු ආසියානු කලාපය සලකා බලතොත්, ජනගහනය මිලියනයකට ආසාදිතයන්ගේ මරණ ගණන 93ක් වෙයි. ගෙවී  ගිය සතිය තුළදී (ජනවාරි 11 දින සිට අද(17) දක්වා)  රෝහල්වල රැඳී සිට තවදුරටත් ප්‍රතිකාර ලබමින් සිටින ආසාදිතයන් ගණන 6618 සිට 7311 දක්වා ඉහළ ගොස් තිබේ. දැනට රෝහල්වල් සිට ප්‍රතිකාර ලබමිස් සිටින සමස්ත ආසාදිතයන් පිරිස ප්‍රතිශතයක් වශයෙන් 14.0%කි.එම කාලය තුළ වාර්තා වූ දෛනික ආසාදිතයන් ගණන 569 සිට 719 දක්වා සංඛ්‍යා අගයක් ගනී. වැඩිම දෛනික ආසාදිතයන් පිරිසක් සුවය ලබා පිටව ගොස් ඇත්තේ, ජනවාරි 11 වැනිදාය. එම ගණන 766කි. එම සතියේ සෙසු දිනවල එම අගය 400න් ඉහළ අගයක් පෙන්නුම්  කරයි. ඒ අනුව, මේ දක්වා සුවය ලැබූ සමස්ත ආසාදිතයන් ගණන 44,746කි. සුවය ලැබූ පිරිස ප්‍රතිශතයක් වශයෙන් 85.5%කි.මේ දක්වා ශ්‍රී ලංකාවේ සෞඛ්‍ය අංශ විසින් තහවුරු කරන ලද සමස්ත ආසාදිතයන් ගණන 52,313කි. එම පිරිසට මිනුවන්ගොඩ, පෑලියගොඩ, බන්ධනාගාර පොකුරුවල ආසාදිතයන් ද ඇතුළත් ය.(කෝවිඩ් -19ට එරෙහි ක්‍රියාන්විතයට අදාළ ශ්‍රී ලංකා නිල අන්තර්ජාල අඩවියෙනි) (වසංගත රෝග විද්‍යා අංශය නිකුත් කළ නිවේදනයෙනි)   ",
    "URL": "https://www.lankadeepa.lk/covid19/60-පැන්න-166-ක්-කොරෝනාවෙන්-දිවිය-හැරයති/203-584772",
    "Category": "latest_news"
}