{
    "Source": "www.lankadeepa.lk",
    "Timestamp": "2020 ජුනි මස 15",
    "Headline": "මාස තුනකට පසු යුරෝපයේ දේශසීමා විවෘත කරයි",
    "News Content": "නව කොරෝනා වයිරසය හෙවත් ‘කොවිඩ්-19’ ගෝලීය වසංගතයේ ව්‍යාප්තිය පාලනය කිරීම සඳහා දේශසීමා වසා දැමීමට ගත් දැඩි පියවර ලිහිල් කිරීමට යුරෝපයේ රටවල් රැසක් අද (15) පියවර ගත්තේය. කෙසේ නමුත් නව කොරෝනා වයිරසයෙන් දැඩි බලපෑමක් එල්ල වූ ස්පාඤ්ඤය තවමත් දේශසීමා වසා දමා ඇත. යුරෝපයේ අනෙක් රටවල් දේශසීමාවලට පැනවූ සීමා ලිහිල් කළ ද දේශසීමා අතර ගමනාගමනය කෙරෙන්නේ නව සහ සෞඛ්‍යාරක්ෂිත ක්‍රමවේදවලට අනුවය. එබැවින් වසංගතය පැතිරීමට පෙර තිබූ තත්ත්වයට පැමිණීමට තවත් බොහෝ කාලයක් ගතවනු ඇතැයි පැවසේ. ෂෙනගන් කලාපයේ යුරෝපීය රටවල් 22 සහ අයිස්ලන්තය, ලෙචන්ස්ටයින්, නෝර්වේ සහ ස්විට්සර්ලන්තය යන රටවල් ද නිදහසේ එහාමෙහා යෑමට අවසර ලබා දී ඇත. කෙසේ නමුත් මේ රටවල් සියල්ල අතර දේශසීමා මාස තුනකට ආසන්න කාලයක් වසා දැමුණු අතර භාණ්ඩ සහ අත්‍යවශ්‍ය සේවකයන් ප්‍රවාහනයට පමණක් අවසර ලබා දී තිබිණි. සඳුඳා වනවිට රටවල් අතර දේශසීමා මෙන්ම රටවල් අභ්‍යන්තරයේ පනවා ඇති ප්‍රවාහන සීමා ලිහිල් කිරීම සම්බන්ධයෙන් ද සලකා බලන්නැයි යුරෝපා සංගමයේ ස්වදේශ කටයුතු පිළිබඳ කොමසාරිස් යිල්වා යොහැන්සන් පසුගිය සතියේදී ෂෙනගන් කලාපයට අයත් රටවලින් ඉල්ලීමක් කළාය. දේශසීමා වසා දැමීමට ගත් දැඩි පියවර ලිහිල් කිරීමත් සමඟ යුරෝපයේ ගමනාගමන සහ සංචාරක කර්මාන්තවලට තරමක උපකාරයක් ලැබෙනු ඇතැයි පැවසේ. යුරෝපා කලාපයේ සමස්ත ආර්ථිකයෙන් සියයට 10කට හිමිකම් කියන්නේ සංචාරක හා ගමනා ගමන කර්මාන්තයයි. මධ්‍යධරණී කලාපයට අයත් රටවල් ද මීට දායකත්වය සපයන අතර නව කොරෝනා වයිරසය හේතුවෙන් කලාපයේ සංචාරක සහ ගමනාගමන කර්මාන්තයට දැඩි බලපෑමක් එල්ල විය. නව පියවර සමඟ අයිස්ලන්තයේ සිට ග්‍රීස්ලන්තය දක්වාත් යුරෝපා කලාපයේත් ෂෙනගන් වීසා නිකුත් රටවලත් දේශසීමා විවෘත කෙරේ. කෙසේ නමුත් සාමාන්‍ය තත්ත්වය ඇතිවීමට තවත් බොහෝ කාලයක් ගතවනු ඇතැයි පැවසේ. ෂෙනගන් කලාපයේ මිලියන 420කට අධික පිරිසක් ජීවත්වෙති.විදේශීක සංචාරකයන්ට ජූනි 21 වැනිදා දක්වා රට විවෘත නොකරන බව ස්පාඤ්ඤය නිවේදනය කර ඇත. කෙසේ නමුත් ස්පාඤ්ඤයට අයත් ඇතැම් දූපත් මේ වනවිට විදේශීය සංචාරකයන් සඳහා විවෘත කර ඇත. වයිරසයේ ව්‍යාප්තිය පාලනය සඳහා පනවා තිබූ සීමා ලිහිල් කළ ද සංචාරය කිරීමට ඇති අයිතිය තීරණය වන්නේ ජීවත්වන ස්ථානය සහ ගමන් කිරීමට බලාපොරොත්තු වන ස්ථානය අනුවය. රොයිටර් 055   ",
    "URL": "https://www.lankadeepa.lk/latest_news/මාස-තුනකට-පසු-යුරෝපයේ-දේශසීමා-විවෘත-කරයි/1-573721",
    "Category": "latest_news"
}