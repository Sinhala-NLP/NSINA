{
    "Source": "www.lankadeepa.lk",
    "Timestamp": "2019 ඔක්තෝබර් මස 15",
    "Headline": "‘‘වසර දෙකක් යනතෙක් පළාත් සභා මැතිවරණයක් නෑ‘‘",
    "News Content": "(ප්‍රසාද් රුක්මල්)පළාත් සභා විසුරුවා හැරියත් තව වසර දෙකක් යනතෙක් පළාත් සභා මැතිවරණයක් නොපැවත්වෙන බවත් ජනාධිපති මැතිවරණයෙන් පසුව  ඉදිරියේදී පැවත්වීමට නියමිත   පාර්ලිමේන්තු , පළාත් සභා,ප්‍රාදේශීය සභා  මැතිවරණ  කොට්ඨාස ක්‍රමයට පැවැත්වෙන බව ඌව පළාත් ආණ්ඩුකාර මෛත්‍රී ගුණරත්න මහතා අද (15) පැවසීය.ඌව පලාත් සභාවේ පැවති “සුරපුරක් හදන පරපුරක් සමඟ ඌව  වෙල්ලස්ස  ගොඩනගන ඉදිරි  දැක්ම” පිළිබඳව ඌව පළාතේ  රාජ්‍ය නිලධාරීන් දැනුවත් කිරීමේ වැඩසටහනකදී ආණ්ඩුකාරවරයා මේ බව කීය.ඌව පත් ආණ්ඩුකාර මෛත්‍රී ගුණරත්න මහතා මෙසේද පැවසීය.‘‘මම නීතිඥවරයෙක්. මම හොද ආදායමක් අතහැර මේ වැඩේ බාරගත්තේ ජනාධිපතිවරයා මේ තනතුර බාර ගන්න කීව නිසා. මම මේ පළාත දියුණු කරන්න සංවිධානය කරන්න ආවේ. මට මේ පළාතේ බිම් අගලක් අයිති නෑ.ආණ්ඩුකාරවරයා ලෙස මට  පාර අතුගාන්න තියෙනවා නම් මම එය කරනවා. මේ අපේ රට, පළාත  එය දියුණු කරන්න ඕන. අපි ආකල්පමය  වශයෙන් වෙනස් වෙන්න ඕන.දේශපාලනඥයින් බාර් පර්මිට් අරන් තියෙන්නේ. ගමේ අහිංසක  මිනිහට රා බෝතලයක් හදාගෙන බොන්න බෑ. පොලිසිය අල්ලනවා. මම පොලිසියට ඒ අහිංසක ජනතාව  අල්ලන්න එපා කීවා.ගුරුවරුන්ට  වැඩ කරන්න පුලුවන් ළඟම තැන පාසල දෙන්න. දුරට යන්න නොදී  ගුරුවරුන්ට නිවස ළඟම පාසල දෙන්න. දුරට දැමීමෙන් ඔහුනගේ හිත කලකිරිලා මානසිකව වැටෙනවා. පවුල් ප්‍රශ්න  ඇති වෙනවා.සෞඛ්‍ය  පත් වීම් 14000ක් එක්තරා ඇමතිවරයෙක් දුන්නා. දැන් ඉන් පවුල් 7000කගේ පවුල් කඩාකප්පල් වෙලා තිබෙන්නේ.මෙම අවස්ථාවට ඌව පළාත් ප්‍රධාන ලේකම්  පී. බී. විජේරත්න, අධ්‍යාපන අමාත්‍යාංශයේ ලේකම් සන්ධ්‍යා අඹන්වල  යන මහත්ම මහත්මීහු  ඇතුළු අමාත්‍යාංශ ලේකම්වරු සහ රාජ්‍ය නිලධාරීහු රැසක් සහභාගී වූහ.   ",
    "URL": "https://www.lankadeepa.lk/latest_news/‘‘වසර-දෙකක්-යනතෙක්-පළාත්-සභා-මැතිවරණයක්-නෑ‘‘/1-558856",
    "Category": "latest_news"
}