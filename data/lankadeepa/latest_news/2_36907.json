{
    "Source": "www.lankadeepa.lk",
    "Timestamp": "2020 ජුලි මස 22",
    "Headline": "ඉතාලියේ ඉන්න ලාංකික ශ්‍රමිකයින්ට සහන",
    "News Content": "( තිළිණි ද සිල්වා )ඉතාලි රජය විසින් එරට සිටින විදෙස් ශ්‍රමිකයින් සදහා  ලබා දී ඇති \" සැන්ටෝරියා 2020\" පොදු  සමා වැඩසටහනෙන් ප්‍රතිලාභ ලබා ගැනීම සඳහා ඉතාලියේ වෙසෙන ශ්‍රී ලාංකික ශ්‍රමිකයන්ට සහාය වීමට විදේශ සබඳතා අමාත්‍ය දිනේෂ් ගුණවර්ධන මහතා පියවර ගෙන ඇත. ඒ අනුව, ශ්‍රී ලංකා විදේශ ගමන් බලපත්‍ර සඳහා ඉල්ලුම් කරන ශ්‍රමිකයන්ගෙන් ලියකියවිලි නොමැතිවීම හේතුවෙන් අය කර ගන්නා දඩ මුදල අඩු කිරීමට ද පියවර ගෙන ඇති අතර එම මුදල යුරෝ 330 සහ යුරෝ 420 සිට, යුරෝ 140 දක්වා අඩු වන බව විදේශ සබඳතා අමාත්‍යාංශය කියා සිටී. කොවිඩ්-19 වසංගත තත්ත්වය හමු වේ ශ්‍රී ලාංකික ශ්‍රමිකයන් මුහුණ දෙන දුෂ්කරතා සැලකිල්ලට ගනිමින් අමාත්‍යවරයා මෙම තීරණය ගත් බව විදේශ සබඳතා අමාත්‍යාංශය පැවසීය . ඉකුත් ජුනි 01 වැනි දින සිට අගෝස්තු 15 වැනි දින දක්වා ක්‍රියාත්මක වන ‘සැනටෝරියා 2020’ යන වැඩසටහනට අනුව මෙම වැඩපිළිවෙල මඟින් දැනට ඉතාලියේ රැඳී සිටින ශ්‍රී ලාංකික ශ්‍රමිකයන් 20,000කට පමණ ප්‍රතිලාභ සැලසෙන අතර, ඔවුන්ගේ ශ්‍රී ලංකා විදේශ ගමන් බලපත්‍ර ලබා ගැනීමෙන් පසුව, ඉතාලියේ සේවය කිරීම සඳහා වීසා බලපත්‍ර ලබා ගැනීම සඳහා අයදුම් කිරීමට ද අවස්ථාව සැලසෙනු ඇති බව අමාත්‍යාංශය වැඩිදුරටත් කියා සිටී.  ",
    "URL": "https://www.lankadeepa.lk/latest_news/ඉතාලියේ-ඉන්න-ලාංකික-ශ්‍රමිකයින්ට-සහන/1-575901",
    "Category": "latest_news"
}