{
    "Source": "www.lankadeepa.lk",
    "Timestamp": "2020 මාර්තු මස 25",
    "Headline": "චාල්ස් කුමරුටත් කොරෝනා",
    "News Content": "බ්‍රිතාන්‍යයේ දෙවැනි එළිසබෙත් මහ රැජිනගේ වැඩිමහල් පුත්‍රයා වන චාල්ස් කුමරුට කොරෝනා වයිරසය ආසාදනය වී ඇතැයි ඔහුගේ කාර්යාලය අද (25) නිවේදනය කළේය.71 හැවිරිදි වියේ පසුවන චාල්ස් කුමරු කෝවිඩ්-19 වයිරසයේ රෝග ලක්ෂණ පෙන්නුම් කර ඇති බවත් එසේ වුවත් ඔහු ඉතා හොඳ සෞඛ්‍ය තත්ත්වයෙන් පසුවන බවත් ‘ක්ලැරන්ස් නිවස’ රාජකීය නිවෙස්නය නිවේදනයක් නිකුත් කරමින් සඳහන් කළේය.වේල්සයේ කුමරු ලෙස හැඳින්වෙන චාල්ස් කුමරු සහ ඔහුගේ බිරිඳ කැමිලා ස්කොට්ලන්තයේ බැල්මරොල් හි ස්වයං-නිරෝධායන ක්‍රියාවලියකට යොමු කර ඇති බවත් ‘ක්ලැරන්ස් නිවස’ රාජකීය නිවෙස්නය නිකුත් කළ නිවේදනයේ දැක්විණි.‘‘චාල්ස් කුමරු වයිරසයේ මෘදු රෝග ලක්ෂණ පෙන්නුම් කරනවා. එසේ වුවත් ඉතා හොඳ සෞඛ්‍ය තත්ත්වයකින් පසුවෙනවා. එමෙන්ම ඔහු පසුගිය දින කිහිපයේදී සාමාන්‍ය පරිදි වැඩ කළා’’ යැයි ද එම නිවේදනයේ සඳහන් විය.‘‘කෝන්වොල් ආදිපාදවරියටද (කැමිලා) වයිරසය ආසාදනය වී ඇත්දැයි පරීක්ෂා කළ. එහෙත් ඇයට වයිරසය ආසාදනය වී නැහැ. රජයේ සහ වෛද්‍ය උපදෙස් මත කුමරුත් ආදිපාදවරියත් ස්කොට්ලන්තයේ ඔවුන්ගේ නිවසේ සිට ස්වයං-නිරෝධායන ක්‍රියාවලිය අනුගමනය කරනවා’’ යැයි ද එම රාජකීය නිවෙස්නය සඳහන් කළේය.රාජකීය යුවළට වයිරසය ආසාදනය වී ඇත්දැයි පරීක්ෂා කර ඇත්තේ ජාතික සෞඛ්‍ය සේවයයි.‘‘කුමරුට වයිරසය ආසාදනය වූයේ කාගෙන්දැයි තවමත් නිශ්චිතව කියන්න බැහැ. එසේ කීමේ හැකියාවක් නැහැ. කුමරු පසුගිය සති කිහිපයේදී මහජනතාව හා සම්බන්ධ වුණා. උත්සව හා ඉසවු රැසකට සම්බන්ධ වුණා’’ යැයි එම සේවය කීය.බ්‍රිතාන්‍යයේ දෙවැනි එළිසබෙත් රැජින (93) සහ ඇයගේ බිරිඳ පිලිප් කුමරු (98) මේ වනවිට ලන්ඩනයෙන් පිටත වින්ඩ්සර් මාළිගයට වී කාලය ගත කරති.එළිසබෙත් රැජින සහ චාල්ස් කුමරු අවසන් වරට මුණගැසී ඇත්තේ මාර්තු 12 වැනිදා බවත් රැජින යහපත් සෞඛ්‍ය තත්ත්වයෙන් පසුවන බවත් බකිංහැම් මාලිගය නිවේදනයක් නිකුත් කරමින් සඳහන් කළේය.බලධාරීන්ගේ උපදෙස් මත රැජිනගේ සෞඛ්‍යට අදාළ සියලු ක්‍රියාමාර්ග ගෙන ඇතැයි ද මාලිගය නිකුත් කළ නිවේදනයේ දැක්විණි.ගෝලීය වසංගතයක් බවට පත්ව තිබෙන කෝවිඩ්-19 හෙවත් නව කොරෝනා වයිරසය හේතුවෙන් ඊයේ පස්වරු වනවිට බ්‍රිතාන්‍යයෙන් මරණ 423ක් වාර්තා වන අතර එරටින් වාර්තා වන සමස්ත ආසාදිතයන්ගේ ගණන 8,167කි.ඒ.එෆ්.පී. (055 / 085)  ",
    "URL": "https://www.lankadeepa.lk/news/චාල්ස්-කුමරුටත්-කොරෝනා/101-568740",
    "Category": "latest_news"
}