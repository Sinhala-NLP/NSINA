{
    "Source": "www.lankadeepa.lk",
    "Timestamp": "තරිඳු ජයවර්ධන  2017 මාර්තු මස 19",
    "Headline": "ජාතික සමගියට ජනමාධ්‍යයත් දායක විය යුතුයි - සුමන්තිරන්",
    "News Content": "(තරිඳු ජයවර්ධන සහ ආරියරත්න රණබාහු)ජාතික සමගියට හේතුවන ප්‍රවෘත්ති හා ලිපි ජනමාධ්‍යවල වාර්තා වන්නේ ඉතාම අඩු වශයෙන් බවත්, වැඩියෙන් වාර්තා කරන්නේ ජාතික සමගියට බාධාවන දෑ බවත් එ බැවින් ජනමාධ්‍ය එවැනි දෑ වාර්තා කිරීම ගැන සැලකිලිමත් විය යුතු බවත් දෙමළ ජාතික සන්ධානයේ පාර්ලිමේන්තු මන්ත්‍රී එම්. ඒ. සුමන්තිරන් මහතා පැවසීය.සුමන්තිරන් මහතා එලෙස පැවසුවේ ‘වැලිගම ප්‍රකාශනය දෙස නැවත හැරී බැලීමක්‘ මැයෙන් ප්‍රවෘත්ති දෙපාර්තමේන්තුවේදී අද පැවැති වැඩසටහනකට සහභාගී වෙමිනි. ජාතික සමගිය ගොඩ නැගීම සඳහා වූ බාකීර් මාකර් මධ්‍යස්ථානය එම වැඩසටහන සංවිධානය කර තිබුණේ මාධ්‍ය ක්ෂේත්‍රෙය් කාර්යභාරය පිළිබඳ කථිකාවක් ඇති කිරීමේ අරමුණෙනි.ලංකාදීප ප්‍රධාන කර්තෘ සිරි රණසිංහ මහතා එහි පිළිගැනීමේ කතාව කළ අතර ඉම්තියාස් බාකීර් මාකර් මහතා අරමුණ පැහැදිලි කළේය. ‘වැලිගම ප්‍රකාශනයේ වත්මන් අදාළත්වය‘ ගැන මහාචාර්ය චන්ද්‍රසිරි රාජපක්ෂ මහතා කෙටි දෙසුමක් පැවැත්වීය.  කතානායක කරු ජයසූරිය, ජනමාධ්‍ය ඇමැති ගයන්ත කරුණාතිලක සහ   පාර්ලිමේන්තු මන්ත්‍රී එම් ඒ සුමන්තිරන් මහත්වරු ද කතා පැවැත්වූහ.‘‘ජාතික සමගිය ගොඩ නඟන දේවල් පත්තරවල අඩුයි. මම වැඩිපුර කියවන්නේ දෙමළ පුවත්පත්. ඉරිදා පුවත්පත් බැලුවහොත් එක රටක් විදියට ගොඩ නැගෙනවාට විරුද්ධ දේවල් තමයි වැඩිපුර තිබෙන්නේ. මෙය ජාතික සමගිය කියන පාරේ ගමන් කරන්න බාධාවක්. ඕනෑම දෙයක් දෙවිදියකට කියන්න ජනමාධ්‍යයට පුළුවන්. ‘‘‘‘අලුතින් ආණ්ඩු ක්‍රම ව්‍යවස්ථාවක් ගෙන ඒම ගැන දේශපාලනඥයන් විවිධ කතා කියනවා. ව්‍යවස්ථා මර උගුල කියනවා. හැබැයි ජනමාධ්‍ය ඔවුන්ගෙන් ඇසිය යුතු ප්‍රශ්න අහන්නේ නෑ. 2016 වසරේදී නව ව්‍යවස්ථාවක් ගෙන එන යෝජනාව පාර්ලිමේන්තුවේ සියලුම මන්ත්‍රීවරුන් අනුමත කළා. ආණ්ඩුක්‍රම ව්‍යවස්ථාවක් අලුතෙන් එන ඒම විවේචනය කරන උදවියගෙන් ජනමාධ්‍ය ඒ ගැන ප්‍රශ්න කරන්නේ නෑ.‘‘ යැයි ද සුමන්තිරන් මහතා කීවේය.(ඡායාරූප ඉසංක සුනිමල්)  ",
    "URL": "https://www.lankadeepa.lk/latest_news/ජාතික-සමගියට-ජනමාධ්‍යයත්-දායක-විය-යුතුයි---සුමන්තිරන්/1-510856",
    "Category": "latest_news"
}