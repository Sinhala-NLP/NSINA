{
    "Source": "www.lankadeepa.lk",
    "Timestamp": "2017 ජුලි මස 04",
    "Headline": "උතුරු කොරියාව අන්තර්මහද්වීපික මිසයිලයක් අත්හදා බලයි",
    "News Content": "උතුරු කොරියාව තවත් අන්තර් දිගු දුර බැලැස්ටික් මිසයිලයක් අත්හදා බැලූ බව දකුණු කොරියානු සහ ඇමෙරිකා එක්සත් ජනපද බලධාරීහූ අද (4) ප්‍රකාශ කළහ.  එමෙන්ම අන්තර් මහද්වීපික බැලැස්ටික් මිසයිලයක් සාර්ථකව අත්හදා බැලූ බව ඒ බව සනාථ කරමින් උතුරු කොරියානු රාජ්‍ය මාධ්‍යයද වාර්තා කර තිබිණි. උතුරු කොරියාව මේ අත්හදා බැලීම කරනු ලැබුවේ ජී 20 රටවල රාජ්‍ය නායකයන් මේ සතිය අවසානයේදී උතුරු කොරියාවේ ආයුද වැඩසටහන සම්බන්ධයෙන් සාකච්ඡා කිරීමට නියමිත දින කිහිපයක් තිබියදීය.උතුරු කොරියාව අඟහරුවාදා (4) අත්හදා බැලූ මිසයිලය කිලෝමීටර 930ක් දුරක් ගෙවා ජපානයේ විශේෂිත ආර්ථික කලාපයට පතිත වී ඇතැයි දකුණු කොරියානු හමුදා සහ ජපාන රජය නිවේදනය කළේය. උතුරු කොරියාවේ මෙම ක්‍රියාව පැහැදිලිවම එක්සත් ජාතීන්ගේ ප්‍රඥප්ති උල්ලංඝණය කිරීමක් යැයි ද ජපාන රජය ප්‍රකාශ කළේය. මිසයිලය හඳුනාගත් බවත් එය ලුහුබැඳ ගිය බවත් ඇමෙරිකා එක්සත් ජනපදයේ ශාන්තිකර කලාපයේ අණදෙන නිලධාරීවරයා පැවැසීය. මිසයිලය යවා ඇත්තේ උතුරු කොරියාවේ අගනුවර වන ප්යොන්ග්යැන්ග් සිට කිලෝමීටර 100ක් වයඹ දෙසට වන්නට පිහිටි පැන්ග්යොන්හි පිහිටි කඳවුර සිටය. මිසයිලය ගමන් ගත් සම්පූර්ණ කාලය මිනිත්තු 37ක් යැයි ද පැවසේ. මෙම සිදුවීමත් සමඟ දකුණු කොරියානු ජනාධිපති මූන් ජායි ඉන් හදිසි ජාතික ආරක්ෂක කවුන්සිලයේ රැස්වීමක් කැඳවා තිබූ අතර උතුරු කොරියාව අත්හදා බලා ඇත්තේ අන්තර් මැදි බැලැස්ටියක් මිසයිලයක් වුවද එය අන්තර් මහද්වීපික මිසයිලයක් වීමේ හැකියාවක් ද තිබෙන බව පවසා තිබේ. ජාත්‍යන්තර ප්‍රජාව දිගින් දිගටම කරන අනතුරු ඇඟවීම් නොසලකා හරිමින් උතුරු කොරියාව ඇමෙරිකාවට පහර දිය හැකි න්‍යෂ්ටික යුද ශීර්ෂයක් සහිත අන්තර් මහද්වීපික බැලැස්ටික් මිසයිලයක් සංවර්ධනය සිදු කරමින් සිටින බව වාර්තා වේ. මේ අතර උතුරු කොරියාවේ ආයුද වැඩසටහන සම්බන්ධයෙන් වඩාත් අර්ථවත් අයුරින් කටයුතු කරන්නැයි රුසියානු හා චීන ජනාධිපතිවරුන්ගෙන් ඉල්ලා සිටින බව ද ජපාන අගමැති ෂින්සෝ අබේ පැවැසීය. (රොයිටර් 055)  ",
    "URL": "https://www.lankadeepa.lk/world_news/උතුරු-කොරියාව-අන්තර්මහද්වීපික-මිසයිලයක්-අත්හදා-බලයි/14-514717",
    "Category": "latest_news"
}