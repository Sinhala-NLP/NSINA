{
    "Source": "www.lankadeepa.lk",
    "Timestamp": "2021 අගෝස්තු මස 23",
    "Headline": "සැක ප්‍රදේශවල බාර් වලට සීල්",
    "News Content": "(සුජිත් හේවාජුලිගේ)සැක සහිත ප්‍රදේශවල මත්පැන් අලෙවිසල්වලට මුද්‍රා තබන්නැයි ප්‍රාදේශීය සුරාබදු ප්‍රධානීන්ට උපදෙස් දුන් බව සුරාබදු කොමසාරිස් (නීති) කපිල කුමාරසිංහ මහතා පැවැසීය.මේ අනුව ප්‍රදේශ රැසක මත්පැන් අලෙවිසල්වලට දැනටමත් මුද්‍රා තබා ඇතැයිද හෙතෙම සඳහන් කළේය.කිසියම් මත්පැන් අලෙවි සලක් හොර රහසේ මත්පැන් විකුණන බවට තොරතුරු ලැබුණහොත් වහාම එම මත්පැන් අලෙවිසල්වලට මුද්‍රා තබා අවශ්‍ය නීතිමය ක්‍රියාමාර්ග ගන්නා බව පැවසූ කුමාරසිංහ මහතා ඒ සම්බන්ධයෙන් ක්‍රියාත්මකවීමට ප්‍රාදේශීය සුරාබදු අධිකාරිවරුන්ට බලය ලබා දී ඇතැයිද පැවසුවේය.හොර රහසේ මත්පැන් විකිණීම වැළැක්වීමේ පියවරක් ලෙස කොරෝනා දෙවැනි රැල්ලේදී සියලු මත්පැන් සල්වලට සුරාබදු නිලධාරීන් විසින් මුද්‍රා තබනු ලැබීය.මේ අතර කොරෝනා වසංගතයත් සමග මෙරට මත්පැන් පාවිච්චිය ශීඝ්‍ර ලෙස අඩුවී ඇතැයි සුරාබදු දෙපාර්තමේන්තුව ආරංචි මාර්ග සඳහන් කරයි.ඇතැම් පිරිස් නීතිවිරෝධී මත්පැන්වලට හා මත්ද්‍රව්‍යවලට යොමු වීමද මත්පැන් පාවිච්චියෙන් කොරෝනා මර්දන එන්නත්වලට යම් බලපෑමක් ඇතිවේයැයි යන බියද මත්පැන් පාවිච්චිය අඩු වීමට බලපා ඇතැයි සුරාබදු නිලධාරිහු පවසති.   ",
    "URL": "https://www.lankadeepa.lk/latest_news/සැක-ප්‍රදේශවල-බාර්-වලට-සීල්/1-597507",
    "Category": "latest_news"
}