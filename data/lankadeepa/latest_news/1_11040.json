{
    "Source": "www.lankadeepa.lk",
    "Timestamp": "2022 ඔක්තෝබර් මස 04",
    "Headline": "වැඩකරන රටකට ප්‍රමාණවත් තරම් ඇමතිවරු පත් කළ යුතුයි",
    "News Content": " (ඩයනා උදයංගනී)වැඩ කරන රටක වැඩ කෙරෙන ආකාරය සොයාබැලීමට ප්‍රමාණවත් තරම් අමාත්‍යවරු හා රාජ්‍ය අමාත්‍යවරු සිටිය යුතු බවත්, ප්‍රවාහන හා මහාමාර්ග වැනි අමාත්‍යාංශයක කටයුතු කිරීමට එක් ආයතනයකට එක් රාජ්‍ය ඇමතිවරයකු බැගින්වත් සිටිය යුතු බවත්, ප්‍රවාහන, මහාමාර්ග සහ ජනමාධ්‍ය අමාත්‍ය, ආචාර්ය බන්දුල ගුණවර්ධන මහතා පැවසීය.ඉන්දියාවේත් දුම්රිය සේවය සම්බන්ධව පමණක් වෙනම ඇමතිවරයෙක් සිටින බව ද ඇමතිවරයා සඳහන් කළේය.අමාත්‍යවරයා මේ බව පැවසුවේ රජයේ ප්‍රවෘත්ති දෙපාර්තමේන්තුවේ දී අද (4) පැවති කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදියෙකු නැගූ පැනයකට පිළිතුරු දෙමිනි.ලොව බොහෝ අධ්‍යාපනය, සෞඛ්‍ය, ප්‍රජා සේවා ආදී අංශ ක්‍රියාත්මක වන්නේ පුද්ගලික අංශය යටතේ බැවින් ඒවා අධීක්‍ෂණයට ඇමතිවරු අනවශ්‍ය බව කී ඇමතිවරයා ඒ නිසා එමරටවලට විශාල ඇමතිවරු සංඛ්‍යාවක් අවශ්‍ය නැතැයි ද කීවේය.තමන් දරණ ප්‍රවාහන හා මහාමාර්ග අමාත්‍යාංශය ඉතා විශාල එකක් බව කී ඇමතිවරයා දුම්රිය ආදී ප්‍රවාහන සේවා, ග්‍රාමීය හා මහා මාර්ග, අධිවේගී මාර්ග, ආදිය නිවැරදිව අධීක්‍ෂණයට නම් එක් එක් ආයතනයට එක් රාජ්‍ය අමාත්‍යවරයකුවත් සිටිය යුතු බව ද පැවසීය.  ",
    "URL": "https://www.lankadeepa.lk/latest_news/වැඩකරන-රටකට-ප්‍රමාණවත්-තරම්-ඇමතිවරු-පත්-කළ-යුතුයි/1-620950",
    "Category": "latest_news"
}