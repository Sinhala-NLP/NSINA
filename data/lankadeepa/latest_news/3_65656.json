{
    "Source": "www.lankadeepa.lk",
    "Timestamp": "2017 ජුලි මස 17",
    "Headline": "මොරටු සරසවියේ සිටි සතුන් පිටිපන ඉඩමක වළදාලා",
    "News Content": "(බුද්ධික කුමාරසිරි)මොරටුව විශ්ව විද්‍යාල පරිශ‍්‍රයේ සිටියදී අල්ලා ගත් සුනඛයින් සහ බළලුන් 40 දෙනකු පමණ එම විශ්ව විද්‍යාලයට අයත් හෝමාගම පිටිපන ප‍්‍රදේශයේ පිහිටි ඉඩමකදී පණ පිටින් වළ දමා තිබීයදී සොයා ගැනිමට හැකි වූ බව ‘‘සත්ව අයිතීන් සුරකීමේ බළකායේ‘‘ සභාපති අමිල විජේරත්න මහතා පවසයි.මොරටුව විශ්ව විද්‍යාලයේ සිටින සුනඛයින්ට සහ බළලුන්ට සිහිසුන් කෙරෙන එන්නත්  විද රැගෙන යන බවට විශ්ව විද්‍යාල සිසුන්ගෙන් ලැබුණු පැමිණිලි මත තම සංවිධානය සහ ‘‘රේ ඔෆ් හෝප් ’’සත්ත්ව සංවිධානය එක්ව සිදු කළ විමර්ශනයක ප‍්‍රතිඵලයක් ලෙස මෙම සතුන් මරා දමා තිබූ ස්ථානය සොයා ගැනීමට හැකි වූ බවත් මරා දමා සිටි සතුන් කුණු වී දුගඳ හැමීම හේතුවෙන් එම සතුන් වළ දමා තිබූ ස්ථාන සොයා ගැනීමට හැකි වූ බවද එම සංවිධානය පවසයි.එම භූමියට ගෙනවිත් දමා සිටි මිය නොගිහින් සිටි සුනඛයින් දෙනෛකු තම බාරයට ගෙන අවශ්‍ය වෛද්‍ය පහසුකම් ලබා දීමට කටයුකු කරමින් සිටින බවද ‘‘රේ ඔෆ් හෝප්’’ සංවිධානයේ සාමාජික ඉරාකි කොඩිතුවක්කු මහත්මිය පැවසුවාය.මෙම සුනඛයින් කවුරුන් ගෙනාවාදැයි තමන් නොදන්නා බවත් එම භූමියේ තිබී බල්ලන් දෙදෙනෙකුගේ සහ පූසන් දස දෙනෙකුගේ සිරුරු හමු වූ බවත් ඉන් පසු දැඩි දුර්ගන්ධය නිසාවෙන් එම සිරුරු වල දැමීමට කටයුතු කළ බවත් විශ්ව විද්‍යාල භූමියේ ආරක්ෂකයෝ පැවසූහ.මේ පිළිබඳව මොරටුව විශ්ව විද්‍යාලයේ උප කුලපති මහාචාර්ය ආනන්ද ජයවර්ධන මහතා ඇමතීමට කිහිපවරක් උත්සාහ කළද ඔහු රැස්වීමක සිටින බවට පණිවුඩයක් මගින් දැනුම් දුන් අතර දුරකථන ඇමතුමට සම්බන්ධ වූයේ නැත.  ",
    "URL": "https://www.lankadeepa.lk/latest_news/මොරටු-සරසවියේ-සිටි-සතුන්-පිටිපන-ඉඩමක-වළදාලා/1-515228",
    "Category": "latest_news"
}