{
    "Source": "www.lankadeepa.lk",
    "Timestamp": "None  2015 අගෝස්තු මස 10",
    "Headline": "කොන්දොස්තරට තවම සිහිය නෑ : තුනක් සැකපිට",
    "News Content": "කතරගම ඩිපෝවේ බස් කොන්දොස්තරවරයකුට මීටියාගොඩදී බස් රථයෙන් එළියට ඇද  පහර දී මරණාසන්න තුවාල සිදු කිරීමේ සිද්ධියට සම්බන්ධ යැයි කියන තිදෙනකු අත්අඩංගුවට ගත් බව පොලීසිය කියයි.ගාල්ල කරාපිටිය ප‍්‍රදේශයේ පදිංචි පෞද්ගලික බස්රථ 10 ක හිමිකරුවෙකු වන කෝටිපති ව්‍යාපාරිකයෙකුගේ මුදල් කොන්ත‍්‍රාත්තුවක් මත ලංගම සේවකයාට පහරදීම සිදු කර ඇති අතර එම කෝටිපති ව්‍යාපාරිකයා ප‍්‍රදේශයෙන් පලාගොස් ඇති බවත් ඔහු අත්අඩංගුවට ගැනීමට විශේෂ පොලිස් කණ්ඩායම් කිහිපයක් යොදවා ඇති බවත් දකුණු පළාත් නියෝජ්‍ය පොලිස්පති කාර්යාලය කියයි.ජූලි මස 02 වන දින රාතී‍්‍ර 8.15 ට පමණ මීටියාගොඩ තෙල්වත්ත හන්දියේ දී හය දෙනකුගේ පහර කෑමට ලක්ව ඇති  කතරගම ලංගම ඩිපෝවේ බස් කොන්දොස්තරවරයෙකු වූ අම්බලන්තොට පදිංචි තිදරු පියෙක් වන එච්.එච්.දිනේෂ් පි‍්‍රයදර්ශන (35) මේ දක්වා සිහිසුන්ව කොළඹ ජාතික රෝහලේ දැඩි සත්කාර ඒකකයේ ප‍්‍රතිකාර ලබන බව කතරගම ලංගම ඩිපෝවේ ප‍්‍රකාශකයෙක් පැවසීය.ඔහුගේ හිස හා මොළයට සිදුව ඇති බරපතල තුවාල හේතුවෙන් මේ වන විටත් සැත්කම් කිහිපයකට භාජනය කර ඇතැයිද කියති.කතරගම සිට කොළඹ  බලා ධාවනය වූ බස් රථයෙන් කොන්දොස්තරවරයා එළියට ගෙන තෙල්වත්ත හන්දියේ දී දරුණු ලෙස පහර දී කොන්කී‍්‍රට් මාර්ගයක බිම දමා පාගා කළු ගලකින් හිසට පහර දීම හේතුවෙන් බලපිටිය මූලික රෝහලට ඇතුළත් කිරීමෙන් පසු කරාපිටිය රෝහලටද මූලික ප‍්‍රතිකාර ලබාදීමෙන් පසු කොළඹ ජාතික රෝහලටද යවා ඇත.කතරගම කොළඹ මාර්ගයේ බස් ධාවනයේ දී මගීන් නංවා ගැනීමේ සිද්ධියක් සම්බන්ධයෙන් ඇතිවූ ආරවුලක් පහරදීමට හේතුවන්නට ඇතැයි කියති.සැකකරුවන් අත්අඩංගුවට ගැනීමට හැකිව ඇත්තේ ඔවුන්ගේ දුරකථන විශ්ලේෂණ වාර්ථා අනුව බවත්  පොලීසිය කියයි. ",
    "URL": "https://www.lankadeepa.lk/latest_news/කොන්දොස්තරට-තවම-සිහිය-නෑ-:-තුනක්-සැකපිට/1-339189",
    "Category": "latest_news"
}