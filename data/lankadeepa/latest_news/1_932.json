{
    "Source": "www.lankadeepa.lk",
    "Timestamp": "2023 සැප්තැම්බර් මස 18",
    "Headline": "ලබන වසරේ ඔක්තෝබර්වලින් පසු ජනාධිපතිට පුටුවෙ ඉන්න බෑ",
    "News Content": "(යොහාන් භාසුර)ආණ්ඩුව පවසන ආකාරයට ජනතා අවශ්‍යතා සපුරාලීමට නම් ජනතා පරමාධිපත්‍යය කැප කළ යුතු බවත් ලබන වසරේ ඔක්තෝම්බර් මාසයේ ජනාධිපතිවරණය නොවන්නේ නම් ඉන්පසුව සිටින ජනාධිපතිවරයා නීති විරෝධී ජනාධිපතිවරයෙක් වන බවත් නිදහස් ජනතා සභාවේ විධායක සභික, පාර්ලිමේන්තු මන්ත්‍රී මහාචාර්ය ජී. එල්. පීරිස් මහතා අද (18) පැවසීය.මහාචාර්ය ජී. එල්. පීරිස් මහතා නාවල පිහිටි නිදහස ජනතා සභාව ප්‍රධාන කාර්යාලයේදී ඊයේ පැවැති මාධ්‍ය හමුවේදී එසේ පැවසීය.පවතින ආර්ථික අර්බුදය හේතුවෙන් ලබන වසරේ පැවැත්වීමට නියමිතව තිබෙන ජනාධිපතිවරණය කල්දැමීමට යෝග්‍ය යැයි එක්සත් ජාතික පක්ෂ පාර්ලිමේන්තු මන්ත්‍රී වජිර අබේවර්ධන මහතා පැවසූ බවත් එසේ සිදුවුවහොත් එමගින්  ප්‍රජාතන්ත්‍රවාදයේ මළගම සිදුවන බවත් පීරිස් මහතා කීය.ලබන වසරේ ඔක්තෝම්බර් මාසයෙන් පසු නව ජනාධිපතිවරයෙක් තෝරාපත් නොගත්තොත් ජනාධිපතිවරයා සතු කාර්ය භාර සියල්ලම අහෝසි වන බව කී මහාචාර්ය ජී. එල්. පීරිස් මහතා ජනාධිපතිවරණ නියමිත කාලයට නොපැවැත්වුවහොත් දේශීය මෙන්ම විදේශීය වශයෙන් ගැටලු රාශියකට මුහුණ දීමට සිදුවන බව ද සඳහන් කළේය.ජනාධිපති ධූර කාලය අවසන් වූ පසු මහජන මතය උරගා බැලිය යුතු බවට ප්‍රථම විධායක ජනාධිපතිවරයෙක් වූ ජේ.ආර්. ජයවර්ධන මහතා ද ප්‍රකාශ කළ ඇති බව කී මහාචාර්යවරයා සඳහන් කළේ බලයේ කේන්ද්‍රස්ථානය වන්නේ මහජන කැමැත්ත වීම නිසා පළාත් පාලන, පළාත් සභා මැතිවරණ කල්දැමුවා සේ ජනාධිපතිවරණය කල් දැමීමට නොහැකි බවත්ය.   ",
    "URL": "https://www.lankadeepa.lk/latest_news/ලබන-වසරේ-ඔක්තෝබර්වලින්-පසු-ජනාධිපතිට-පුටුවෙ-ඉන්න-බෑ/1-639982",
    "Category": "latest_news"
}