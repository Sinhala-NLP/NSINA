{
    "Source": "www.lankadeepa.lk",
    "Timestamp": "2022 ඔක්තෝබර් මස 04",
    "Headline": "ගෝඨාභයට ගෙදර යන්න වැඩ කළේ රාජ්‍ය නිලධාරීන්",
    "News Content": " (සුජිත් හේවාජුලිගේ සහ  අංජුල මහික වීරරත්න)ගෝඨාභය රාජපක්ෂට ගෙදර යෑමට වැඩ කළේ ප්‍රධාන  රාජ්‍ය නිලධාරීන් බව රත්නපුර දිස්ත්‍රික් මන්ත්‍රී ගාමිණී වලේබොඩ  මහතා පාර්ලිමේන්තුවේදී අද (4) පැවසීය.ලංකාවේ බදු අය කිරීම සම්බන්ධයෙන් අද දවසේ  විශේෂ සාකච්ඡාවක් මතුවී පවතින බවද ඔහු සඳහන් කළේ‍ය.වලේබොඩ  මහතා මෙසේ පැවසුවේ ක්‍රමෝපාය සංවර්ධන පනත යටතේ නියමය පිළිබඳ විවාදයේදීය.ගාමිණී වලේබොඩ මහතා එහිදී මෙසේද සඳහන් කළේය.අද වෙළෙඳපොළ විශාල වශයෙන් කඩා වැටීමකට ලක්වෙලා.  මේ අතරෙදි  ආදායම් බදු අනුපාතය වැඩි කරන්න යනවා. ඩොලර් ගේන අයට සම්පූර්ණ සහය දීලා තියෙනවා. කාබනික විප්ලවය කර රටේ කෘෂිකර්මය නැත්තටම නැති කළා. ආදායම් බදු හරහා මෙරට ව්‍යාපාර පැලැන්තිය විනාශ  නොකළ  යුතුයිඅපට තමයි මූල්‍ය  වගකීම තියෙන්නේ. උණ්ඩියල් ක්‍රමයට සල්ලි එවන්න කිව්වා. විදේශ විනිමය  නැතිවුණේ ඒ නිසයි. තෝරගත්ත ව්‍යාපාරවලට විතරක් බදු හඳුන්වාදීමෙන් ප්‍රතිඵලයක් අත්වන්නේ නෑ. ආර්ථිකය නංවන ව්‍යාපෘතිවලට පුළුල් බදු සහන දිය යුතුයි. මේ ප්‍රශ්නයට ආණ්ඩුවට  තනියම මුහුණ දෙන්න බෑ. විපක්ෂයටත් බෑ. ඒ නිසා රට වෙනුවෙන්   අවම ඒකාබද්ධ වැඩපිළිවෙලක්  සකස් කර ක්‍රියාත්මක කළ යුතුයි. ඒ හරහා ආර්ථිකය ගොඩනැංවිය යුතුයි. දුප්පතුන් ආරක්ෂා කිරීමටත් විධිමත්  වැඩපිළිවෙළක් ක්‍රියාත්මක කළ යුතුයි.  ",
    "URL": "https://www.lankadeepa.lk/latest_news/ගෝඨාභයට-ගෙදර-යන්න-වැඩ-කළේ-රාජ්‍ය-නිලධාරීන්/1-620947",
    "Category": "latest_news"
}