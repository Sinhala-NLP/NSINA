{
    "Source": "www.lankadeepa.lk",
    "Timestamp": "None  2014 ඔක්තෝබර් මස 25",
    "Headline": "වීසා නැති සංචාරකයෝ-5",
    "News Content": "අතීතයේ මොණරා අවලස්සන සතෙක්ලු. ඉතා අලංකාර පක්ෂයකු වූ අවිච්චියාගේ ඇඳුමට ආසා කළ මොණරා උත්සවයකට යාමට යැයි කියා මොණරාගේ ඇඳුම ඉල්ලාගත්තේලු. ඒ ඇඳුම යළි නොලැබුණු බැවින් මේ අවනඩුව විසඳීමට මෛත්‍රී බුදුන් ලොව පහළවනතුරු සිටින අවිච්චියා සෑම දිනකම ‘‘ආයිත් කියාන්“ හෙවත් ඇවිත් කියන්නම් යනුවෙන් හඬ නගන්නේ යැයි මෙරට ප්‍රකට ජනකතාවකි.මොණරාගේ පිල අලංකාරය. ඒ පිලට සමාන කළ හැකි අලංකාර සිරුරක් අවිච්චියාට හිමිවී තිබීම මෙන්ම අවිච්චියාට අනෙක් කුරුල්ලන්ට මෙන් දිග වලිගයක් නොතිබීමත් මේ ජනකතාවට මූලාශ්‍රය වූවා විය යුතුය.අතිතයේ දි අවිච්චියා අයිත්තා යනුවෙන් ද හඳුන්වා ඇත. අවිච්චියා යනු නිහැරි කුරුල්ලෙකි. උතුරු අර්ධගෝලයට ශීත සෘතුව උදාවීමත් සමග අවිච්චියෝ ඉතා වෙහෙසකර ගමනකින් ශ්‍රී ලංකාවට එති. අවිච්චියන් වැඩිපුර හඩලන්නේ හිරු උදාවන මොහොතේදීත් හිරු බැසයන මොහොත්දීත් බැවින් මේ කුරුල්ලාට ‘‘හයට හඬලන කුරුල්ලා“ යන තේරුමින් ද්‍රවිඪ බසින් ‘අරුවානි කුරුව්‘ යනුවෙන් පවසයි. ඉංග්‍රීසි බසින් ඉන්දියන් පිට්ටා ලෙස හඳුන්වන අවිච්චියා සත්ත්ව විද්‍යාත්මකව  පිට්ටා බ්‍රච්යුරා Pitta brachyura ලෙස නම්කැර ඇත.අවිච්චියා ඉන්දියාව නිජබිම කැරගත් පක්ෂියෙකි. හිමාලය කඳු පාමුලත් මධ්‍යම ඉන්දියාවේත් සිටිනි අවිච්චියෝ සීත කාලයේ දී මෙරටට පැමිණෙති. විශාල දුරක් ගෙවා පැමිණෙන අවිච්චියන් අනතුරට පත්වන අවස්ථා බහුලව වාර්තාවේ.කොළ, නිල්, කළු, සුදු, කහ, දුඹුරු රතු, පැහැයෙන් යුතු පිහාටු සහිත අවිච්චියා සාමාන්‍යෙයන් මයිනකු හා සමාන සිරුරකට හිමිකම් කියයි.මෙරට වැසියන් අතර ඉතා ජනප්‍රිය පක්ෂියෙකි. අවිච්චියාගේ අලංකාරයත් විටින් විට නගන ශබ්දයත් හේතුවෙන් වඩාත් ජනප්‍රිය වී තිබේ. මේ කුරුල්ලෝ විශාල සංඛ්‍යාවක් මෙරටට පැමිණ කුඩා වන ලැහැබ හා ගෙවතු ආශ්‍රිතව රොඩු බොඩු අතර ගොදුරු සොයා ඇවිදියි. සාමාන්‍යයෙන් දිවා කාලයේ වඩාත් නිහඩව සිටින අවිච්චියා තමන්ට ආවේණික හඩ නිකුත්කළ විට ඕනෑම අයකුට අවිච්චියා පහසුවෙන් සොයා ගැනීමට හැකියාව තිබේ.අප්‍රේල් මැයි මාසවල දී යළි සිය මවුරටට යන අවිච්චියන් ජූලි සිට අගෝස්තු දක්වා කාලයේ දී වියළි කොල උපයෝගීකරගෙන පඳුරක් මත සිය කැදැල්ල තනා බිජු ලති. දැනටමත් අවිච්චියන් කණ්ඩායමක් මෙරටට පැමිණ ඇත. ඉදිරි සති දෙකේ දී තවත් අවිච්චියන් විශාල පිරිසක් මෙරටට පියඹා එනු ඇතැයි පරිසරවේදීහු කියති.පීඩාවට පත්ව සිටින අවිච්චියකු දුටුවිට ඒ බව කොළඹ විශ්වවිද්‍යාලයේ පක්ෂි අධ්‍යයන කේන්ද්‍රයට දැනුම් දෙන ලෙස ඉල්ලා සිටියි. 0112501332 හෝ 0718440144 ",
    "URL": "https://www.lankadeepa.lk/latest_news/වීසා-නැති-සංචාරකයෝ-5/1-271278",
    "Category": "latest_news"
}