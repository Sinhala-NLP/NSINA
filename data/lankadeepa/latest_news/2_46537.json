{
    "Source": "www.lankadeepa.lk",
    "Timestamp": "2019 අගෝස්තු මස 06",
    "Headline": "සහනදායී වාහන බලපත්‍ර නොලැබුණු මන්ත්‍රීන් වෙනුවෙන් කැබිනට් පත්‍රිකාවක්",
    "News Content": "(ඩයනා උදයංගනී සහ නාලක සංජීව දහනායක)දැනට පවතින සහ විසුරුවා හැර ඇති පළාත් සභා වල සිටි මන්ත්‍රීවරුන් කොටසකට පමණක් හිමි වූ තීරු බදු රහිත වාහන බලපත්‍ර සෙසු මන්ත්‍රීවරුන්ටත් ලබා දීම සඳහා වන කැබිනට් පත්‍රිකාවක් ඉදිරියේදී ඉදිරිපත් කරන බව අභ්‍යන්තර හා ස්වදේශ කටයුතු පළාත් සභා හා පළාත් පාලන අමාත්‍ය වජිර අබේවර්ධන මහතා පාර්ලිමේන්තුවේදී අද (06) පැවැසීය.මුදල් අමාත්‍යවරයා විසින් 2016 වසර සඳහා ඉදිරිපත් කළ අයවැය යෝජනා අනුව සහනදායි බදු පදනම මත වාහන ආනයන බලපත්‍ර නිකුත් කිරීම 2015 නොවැම්බර්  20 වැනිදා සිට නවතා දමා ඇති නමුත් එයින් මන්ත්‍රීවරුන් කොටසකට අසාධාරණයක් වූ බව තමන් පිළිගන්නේ යැයි ද අමාත්‍යවරයා සඳහන් කළේය.සහනදායි බදු පදනම මත වාහන ආනයන බලපත්‍ර නිකුත් කිරීමේ චක්‍රලේඛය අවලංගු වූ පසුත් දකුණු පළාත් සභාවේ මන්ත්‍රීවරුන් දෙදෙනෙකුට එම බලපත්‍ර නිකුත් කර ඇති බවට තොරතුරුක් ලැබී ඇති නමුත් මෙතෙක් එය සනාථ වී නැතැයි ද ඇමැතිවරයා කීවේය.එය සනාථ වුවහොත් ක්‍රියාමාර්ගයක් ගන්නා බව ඇමති වජිර අබේවර්ධන මහතා පැවැසීය.අමාත්‍යවරයා මේ බව පැවසුවේ දැනට ක්‍රියාත්මක හා විසුරුවා ඇති පළාත් සභාවල මන්ත්‍රීවරුන්ගෙන් කොටසකට පමණක් ලැබී ඇති සහනදායී බදු පදනම මත වාහන ආනයනය කිරීමේ බලපත්‍ර සෙසු මන්ත්‍රීවරුන්ටත් ලබා දෙන්නේ ද යනුවෙන් එක්සත් ජනතා නිදහස් සන්ධාන මන්ත්‍රී විමලවීර දිසානායක මහතා නැගූ පැනයට පිළිතුරු දෙමිනි.  ",
    "URL": "https://www.lankadeepa.lk/news/සහනදායී-වාහන-බලපත්‍ර-නොලැබුණු-මන්ත්‍රීන්-වෙනුවෙන්-කැබිනට්-පත්‍රිකාවක්/101-554930",
    "Category": "latest_news"
}