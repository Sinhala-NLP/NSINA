{
    "Source": "www.lankadeepa.lk",
    "Timestamp": "2019 අගෝස්තු මස 18",
    "Headline": "‘ජාතීන් බේදකරන කුමන්ත්‍රණ අසාර්ථක කරනවා’",
    "News Content": "(අංජුල මහික වීරරත්න) දේශපාලන වාසි තකා  ක්‍රියාත්මක කෙරෙන, ජාතීන් බේද කිරීමේ කුමන්ත්‍රණවලට මුහුණ දී ඒවා අසාර්ථක කරන බව අග්‍රාමාත්‍ය රනිල් වික්‍රමසිංම මහතා මාවතගමදී අද(18) පැවැසීය. මුස්ලිම් ජාතිය ලංකාවෙන් කොන් කරන්නට අද ඇතැමුන් ක්‍රියාකරන බව කී අග්‍රාමාත්‍යවරයා එවැනි දෑ කරන්නේ තම දේශපාලන වාසිය සඳහා බව අවධාරණය කළේය. අග්‍රාමාත්‍ය රනිල් වික්‍රමසිංහ මහතා මේ බව පැවසුවේ ‘වැඩ දහසක් ගමට හෙටක්’ වැඩසටහන යටතේ  මාවතගම සංවර්ධන ව්‍යාපෘති දහසක් එකවර විවෘත කිරීමේ උත්සවයට සමගාමීව පරගහදෙනිය ජාතික පාසලේ නව පරීක්ෂණ ගොඩනැගිල්ල විවෘත කිරීමේ අවස්ථාවට සහභාගී වෙමිනි. පළාත් සභා පළාත් පාලන අභ්‍යන්තර කටයුතු හා ස්වදේශ කටයුතු රාජ්‍ය අමාත්‍ය ජේ.සී.අලවතුවල  මහතාගේ ප්‍රධානත්වයෙන් මෙම විවෘතකිරීමේ උත්සවය සංවිධානය කර තිබිණි. වත්මන් රජයට වසර 4ක් පිරීමද සමරමින් මෙම විවෘතකිරීමේ උත්සවය සංවිධානය කර තිබූ අතර, මාවතගම ප්‍රදේශයේ පාසල් ගොඩනැගිලි, ප්‍රාදේශීය ලේකම් කාර්යාල ගොඩනැගිලි විවෘත කිරීම, ඉඩම් ඔප්පු ප්‍රදානය, කසළ කළමනාකරණ ව්‍යාපෘති විවෘත කිරීම යන කටයුතු අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පැවැත්විණි. එක්සත් ජාතික පක්ෂ මහ ලේකම් අධ්‍යාපන අමාත්‍ය අකිල විරාජ් කාරියවසම්, ස්වදේශ කටයුතු පළාත් සභා පළාත් පාලන හා අභ්‍යන්තර කටයුතු අමාත්‍ය වජිර අබේවර්ධන යන මහත්වරු ඇතුළු මැති ඇමැතිවරුද මෙම උත්සවයට සහභාගී වූහ. එහිදී අදහස් දැක්වූ අග්‍රාමාත්‍යවරයා මෙසේ ද කීය.“මුස්ලිම් ජාතිය ලංකාවෙන් කොන්කරන්නට අද ඇතැමුන් උත්සාහ කරනවා. ඒ තමන්ගේ දේශපාලන වාසිය සඳහායි. ඕනෑම කණ්ඩායමක, ඕනෑම ජාතියක වැරදි කරන අන්තවාදීන් ඉන්නවා. එය නතර කරන්න බැහැ. ඔවුන් හඳුනාගෙන ඒ අය ඉවත්කිරීමෙන් එවැනි ක්‍රියා නතර කළ හැකියි. මුස්ලිම් ජනතාව එදා සිංහල රජ සමයේදීත් සිංහලයන් ආරක්ෂා කරන්න කටයුතු කළා. දැන් අප ලාංකිකයන් ලෙස ඉදිරියට ආ යුතුයි. ජාතීන් බේදබින්න කරන සියලු ක්‍රියාවලට මුහුණ දී ඒවා අසාර්ථක කරනවා” යැයිද අග්‍රාමාත්‍යවරයා පැවසීය.(ඡායාරූප  - ඉෂාන් සංජීව)   ",
    "URL": "https://www.lankadeepa.lk/latest_news/‘ජාතීන්-බේදකරන-කුමන්ත්‍රණ-අසාර්ථක-කරනවා’/1-555500",
    "Category": "latest_news"
}