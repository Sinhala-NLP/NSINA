{
    "Source": "www.lankadeepa.lk",
    "Timestamp": "2021 අගෝස්තු මස 27",
    "Headline": "බදියුදීන්ගේ මාමණ්ඩියට ඇප ඉල්ලා කළ ඉල්ලිම ප්‍රතික්ෂේප වෙයි",
    "News Content": "(නිමන්ති රණසිංහ)මෙහෙකාර සේවයේ යෙදී සිටියදී පිලිස්සීමෙන් මියගිය දැරියගේ සිද්ධිය සම්බන්ධයෙන් රක්ෂිත බන්ධනාගාර ගත කර සිටින හිටපු අමාත්‍ය රිෂාඩ් බදියුදීන් මහතා ගේ මාමණ්ඩියට කොවිඩ් ආසාදිතව ඇති බැවින් ඔහු ඇප මත මුදා හරින ලෙසට නිතීඥවරුන් කළ ඉල්ලීමක් කොළඹ අතිරේක මහේස්ත්‍රාත් ලෝචනී අබේවික්‍රම මහත්මිය අද (27) ප්‍රතික්ෂේප කළාය.සැකකරුට කොවිඩ් ආසාදිතවී නම් ඔහු වහාම රෝහල්ගත කර අවශ්‍ය ප්‍රතිකාර ලබා දීමට පියවර ගන්නා ලෙසට මෙහිදී මහේස්ත්‍රාත්වරිය බන්ධනාගාර අධිකාරීවරයාට නියෝග කළාය.තම සේවාදායකයාට කොවිඩ් ආසාදිතවී ඇති බැවින් ඕනෑම කොන්දේසියක් මත ඔහුට ඇප ලබා දෙන ලෙසට මෙම සිද්ධියේ දෙවැනි සැකකරු වන අලි ඉබ්‍රාහීම් සායිබු කිදර් මොහොමඩ් සිහාබ්දීන් නමැත්තා වෙනුවෙන් අධිකරණයේ පෙනී සිටි ජනාධිපති නිතීඥ අනූජ ප්‍රේමරත්න මහතා කළ ඉල්ලීමක් මහේස්ත්‍රාත්වරිය එසේ ප්‍රතික්ෂේප කළාය.ජනාධිපති නිතීඥ අනූජ ප්‍රේමරත්න මහතා අද (27) අධිකරණයෙන් මෙම ඉල්ලීම කළේ මෝසම් පත්‍රයක් ඉදිරිපත් කරමිනි. තම සේවාදායකයා කොවිඩ් මර්දන දෙවැනි එන්නත ලබා ගෙන නොමැති බවත් එහෙයින් ඔහුට ජිවිත තර්ජනයක් ඇතිවීමේ ඉඩක් ඇති බවත් සදහන් කළ ජනාධිපති නිතීඥ අනූජ ප්‍රේමරත්න මහතා ඔහුට අවශ්‍ය ප්‍රතිකාර ලබා ගැනීම සදහා රෝහල්ගත වීමට අවශ්‍ය බැවින් ඇප මත මුදා හරින ලෙසට අධිකරණයෙන් ඉල්ලීය.බන්ධනාගාර ගත රැඳවියකුට කොවිඩ් ආසාදිත වූ බවට සඳහන් කළ පමණීන් ඇප ලබා දිය නොහැකි බවත් ප්‍රතිකාර ලබාදීම සඳහා බන්ධනාගාර අධිකාරිවරයාට නියෝගයක් නිකුත් කළ හැකි බවත් මෙහිදී මහේස්ත්‍රාත්වරිය සදහන් කළාය.ඒ අනුව, ඇප ලබා දෙන ලෙසට කළ ඉල්ලීම ප්‍රතික්ෂේප කළ අධිකරණය සැකකරුට අවශ්‍ය ප්‍රතිකාර ලබාදිමට කටයුතු කරන ලෙසට බන්ධනාගාර අධිකාරිවරයාට නියෝග කළේය.   ",
    "URL": "https://www.lankadeepa.lk/news/බදියුදීන්ගේ-මාමණ්ඩියට-ඇප-ඉල්ලා-කළ-ඉල්ලිම-ප්‍රතික්ෂේප-වෙයි/101-597796",
    "Category": "latest_news"
}