{
    "Source": "www.lankadeepa.lk",
    "Timestamp": "2020 ජුනි මස 22",
    "Headline": "ව්‍යාපාරිකයෙකුගෙන් කෝටි 10 ක කප්පමක් ඉල්ලූ කළමනාකාරිනියක් රිමාන්ඩ්",
    "News Content": "(නිමන්ති රණසිංහ)ජංගම දුරකතනයක ‘වට්ස්අප්’ මෘදුකාංගය මගින් දත්ත සොරාගනිමින් ඒවා ප්‍රචාරය නොකර සිටීමට කප්පම් වශයෙන් ප්‍රසිද්ධ ව්‍යාපාරිකයකුගෙන් රුපියල් කෝටි 10 ක් ඉල්ලීමේ සිද්ධියකට අදාළව අපරාධ පරීක්ෂණ දෙපාර්තමේන්තුව අත්අඩංගුවට ගත් 24 හැවිරිදි හිටපු සැලසුම් කළමනාකාරිනියක ලබන 06 වැනිදා තෙක් රක්ෂිත බන්ධනාගාර ගත කරන ලෙස කොළඹ ප්‍රධාන මහේස්ත්‍රාත් ලංකා ජයරත්න මෙනෙවිය අද (22) නියෝග කළාය.මෙලෙස රක්ෂිත බන්ධනාගාර ගත කරනු ලැබුවේ මාස්පොත පාර, පිළියන්දල පදිංචි සමන්මලී අල්විස් නැමැති සැලසුම් කළමනාකාරිනියක ලෙස සේවය කළ තැනැත්තියකි.මෙම සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව වෙත පැමිණිලි කර තිබුණේ තේ කර්මාන්තයට සම්බන්ධව කටයුතු කරන ප්‍රසිද්ධ ව්‍යාපාරිකයකු විසිනි.තමන්ගේ ජංගම දුරකතයේ තිබූ “වට්ස්අප්” තාක්ෂණයෙන් හුවමාරුකරගත් ව්‍යාපාරික රහස් ඇතුළත් ගොනු මෙන්ම හඬපට ද ඇතුලු දේ බලෙන් ලබාගෙන ඒවා ප්‍රචාරය නොකර සිටීමට මෙම කප්පම් මුදල සැකකාරිය විසින් ඉල්ලූ බවට පැමිණිලිකරු සිය පැමිණිල්ලෙන් දක්වා තිබිණි.  ",
    "URL": "https://www.lankadeepa.lk/latest_news/ව්‍යාපාරිකයෙකුගෙන්-කෝටි-10-ක-කප්පමක්-ඉල්ලූ-කළමනාකාරිනියක්-රිමාන්ඩ්/1-574093",
    "Category": "latest_news"
}