{
    "Source": "www.lankadeepa.lk",
    "Timestamp": "2022 අප්‍රේල් මස 17",
    "Headline": "’’විගණනයට මම සූදානම්’’",
    "News Content": "(සුජිත් හේවාජුලිගේ )පාර්ලිමේන්තු මන්ත්‍රීවරුන්  225 දෙනාගේම ආදායම් සහ වත්කම්  විධිමත් විගණනයට ලක් කළ යුතු බවත් එම කටයුත්ත තමාගෙන් ආරම්භ කරන්නැයි රජයෙන් ඉල්ලීමක් කරන බවත් සමගි ජන බලවේගයේ කුරුණෑගල දිස්ත්‍රික් පාර්ලිමේන්තු මන්ත්‍රී ජේ සී අලවතුවල මහතා පැවැසීය.වසර 30ක දේශපාලනයේදී තමා දේශපාලනයෙන් අයථා ලෙස මුදල් හරි හම්බ කරගත් පුද්ගලයෙකු නොවන බව  සඳහන් කළ මන්ත්‍රීවරයා වත්කම් සම්බන්ධයෙන් විගණන පරීක්ෂණයකට පමණක් නොව වෙන ඕනෑම පරීක්ෂණයකට  මුහුණදීමට සූදානම් බවද ප්‍රකාශ කළේය.අලවතුවල මහතා මෙසේ පැවසූවේ කුරුණෑගල දී අද පැවති ප්‍රවෘත්ති සාකච්ඡාවකදීය.පාර්ලිමේන්තුවේ දෙසිය විසි පහටම අද  හොරු  කියන ලේබලය අලවා ඇති බවත් සාධාරණ අවංක ලෙස දේශපාලනය කරන   මන්ත්‍රීවරුන්ට මින් බරපතළ අසාධාරණයක් සිදුවන බවත් හෙතෙම සඳහන් කළේය.පාර්ලිමේන්තුව  1977 පසුව  නියෝජනය කළ  සියලුම මන්ත්‍රීවරුන්  මෙන්ම   පළාත් සභා, පළාත් පාලන ආයතන නියෝජිතයන්, සංස්ථා ආයතන මණ්ඩල නිලධාරීන් ඇතුළු සියලු දෙනා  විගණනයට ලක් කළ යුතු බවද ඔහු පෙන්වා දුන්නේය.සාධාරණ දේශපාලනයක යෙදුණු දේශපාලනඥයන්ට සාධාරණයක් වෙන්නත් අවංක සේවයක් කළ නිලධාරීන්ට සාධාරණයක් වෙන්නත් විගණන පරීක්ෂණ වැඩපිළිවෙළ  වහාම ආරම්භ කළ යුතු බව  පැවසූ ජේ සී අලවතුවල මහතා  ඒ සම්බන්ධයෙන් පාර්ලිමේන්තුවට ඉදිරිපත් කරන ඕනෑම පනතකට  තමා සහය දෙන බවද සඳහන් කළේය.  ",
    "URL": "https://www.lankadeepa.lk/news/’’විගණනයට-මම-සූදානම්’’/101-611561",
    "Category": "latest_news"
}