{
    "Source": "www.lankadeepa.lk",
    "Timestamp": "2018 ජුලි මස 05",
    "Headline": "දිවියා ඝාතනයේ සැකකරුවන් 10 දෙනාට ඇප",
    "News Content": " (සිතුම් චතුරංග ) දිවියකු පොලූ මගුරුවලින් පහරදී අමානුෂික ඝාතනය කිරීම සම්බන්ධයෙන් සැකපිට අත්අඩංගුවටගෙන  රක්ෂිත  බන්ධනාගාර ගතකර  සිටි සැකකරුවන් දසදෙනා හට එක් අයකුට රුපියල් ලක්ෂ දෙකක ශරීර ඇප දෙකක් මත මුදාහරින ලෙස කිලිනොච්චිය මහෙස්ත‍්‍රාත් එම්. ගනේෂරාජා මහතා අද (05)  නියෝග කළේය. සැකකරුවට මුදලින් රුපියල් 5000ක මුදල් ඇපයක් ගෙවන ලෙසද නියෝග කළ මහෙස්ත‍්‍රාත්වරයා සෑම මසකම අවසන් සඳුදා දින කිලිනොච්චිය පොලිස් මූලස්ථානයේ පෙනී සිටින ලෙසටද නියෝග කරනු ලැබීය. මෙලෙස ඇපමත මුදාහැරුණේ කිලිනොච්චිය පාසලක අනධ්‍යන කාර්ය මණඩල සේවකයකුවූ ත්‍යාගරාසා සුගන් (22) , කිලිනොච්චිය අම්බාල්කුලම් පදිංචි තුරෙයිරාසා ප‍්‍රසාද් (23), නටරාජා මෝහන්රාජ්(42) , නටරාජා සුපුමාර් (39) , යෝගරාසා නිරෝජන් , රොබින් ඇන්ටන් , කිලිනොච්චිය ක‍්‍රිශ්ණපුරම් පදිංචි සින්නරාසා පිරින්දන්(24)  හා කිලිනොච්චිය ධර්මපුරම් පදිංචි තම්බිරාසා තවරාසා(27)නැමැත්තන් වේ.  දිවියා ඝාතනය කිරීම සම්බන්ධයෙන් පසුගිය 25 වැනිදා සැකකරුවන් හත්දෙනකු පොලිසිය අත්අඩංගුවටගෙන අධිකරණයට ඉදිරිපත් කිරීමෙන් පසු බන්ධනාගාර ගතකොට සිටි අතර පසුගිය (29)  දා තවත් සැකකරුවන් තිදෙනකු වරද පිළිගනිමින් කිලිනොච්චිය මහෙස්ත‍්‍රාත් අධිකරණයට ඉදිරිපත්ව සිටියහ.  වනජීවි නිලධාරීන් විසින් කිලිනොච්චිය මහෙස්ත‍්‍රාත් අධිකරණයට ඉදිරිපත් කළ වීඩියෝ දර්ශන උපයෝගීකරගනිමින් මෙම සැකකරුවන් හදුනාගෙන අත්අඩංගුවටගෙන තිබිණ.  ලබන සැප්තැම්බර් 27 වන දින නඩු විභාගය නැවත කැඳවීමට නියමිතය.  ",
    "URL": "https://www.lankadeepa.lk/latest_news/දිවියා-ඝාතනයේ-සැකකරුවන්-10-දෙනාට-ඇප/1-532186",
    "Category": "latest_news"
}