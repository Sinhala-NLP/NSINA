{
    "Source": "www.lankadeepa.lk",
    "Timestamp": "2022 ඔක්තෝබර් මස 07",
    "Headline": "ආර්ථික අර්බුදය ගැන මහින්දානන්දගෙන් පාපොච්චාරණයක්",
    "News Content": " (සුජිත් හේවාජුලිගේ සහ අංජුල මහික වීරරත්න)ආර්ථික අර්බුදය උත්සන්න වුණේ ගෝඨාභය රාජපක්ෂ මහතාගේ ආණ්ඩුවට ආර්ථික විශේෂඥයන් දුන් වැරදි  උපදෙස් නිසා බව ශ්‍රී ලංකා පොදුජන පෙරමුණේ   මහනුවර දිස්ත්‍රික්  මන්ත්‍රී මහින්දානන්ද අලුත්ගමගේ මහතා පාර්ලිමේන්තුවේදී අද (7)  පැවසීය.ගෝඨාභය රාජපක්ෂ මහතා ජනතාවට බදු සහන ලබා දුන්නේ සද්භාවයෙන් වුවත්  එය නරක පැත්තට හැර වුණු බවද  ඔහු සඳහන් කළේය.ඔහු මෙසේ පැවසුවේ ජනාධිපතිවරයා විසින් පෙරේදා පාර්ලිමේන්තුවේ දී කරන ලද ප්‍රකාශය සම්බන්ධයෙන් පැවති සභාව කල්තබන අවස්ථාවේ විවාදයේදීය.පී බී ජයසුන්දර මහතා සහ ශ්‍රී ලංකා මහ බැංකුවේ ප්‍රධානීන් හිටපු ජනාධිපතිවරයා කැඳවූ අවස්ථාවේදී රටේ මූල්‍ය අර්බුදයක් නොමැති බව ඔවුන් පැවසුවේ යැයිද හෙතෙම සඳහන් කළේය.රටේ විශාල ආර්ථික අර්බුදයක් පවතින බවත්  ලබන මාසයේ රජයේ සේවකයන්ගේ වැටුප් ගෙවන්නේ කොහොමදැයි මහා භාණ්ඩාගාරය   කල්පනා කරමින් සිටින බවත් අලුත්ගමගේ මහතා කීවේය.එහෙත්  රටවල් කිහිපයකින් ආධාර ගණනාවක් ලැබීමට නියමිතව  ඇති හෙයින් පඩි නඩි ගෙවීම කළමනාකරණය කරගත හැකි වෙතැයි විශ්වාස කළ අලුත්ගමගේ මහතා ආයතන ගණනාවකට රුපියල් බිලියන ගණනක හිඟ බිල්පත් ගෙවීමද විශාල ප්‍රශ්නයක් වී ඇතැයි  සඳහන් කළේය  ",
    "URL": "https://www.lankadeepa.lk/latest_news/ආර්ථික-අර්බුදය-ගැන-මහින්දානන්දගෙන්-පාපොච්චාරණයක්/1-621149",
    "Category": "latest_news"
}