{
    "Source": "www.lankadeepa.lk",
    "Timestamp": "2020 ජුලි මස 16",
    "Headline": "පාස්කු ප්‍රහාරයෙන් පසු ඇතැම් බුද්ධි අංශ නිලධාරීන්ට ජනාධිපති සම්මාන පිරිනමලා",
    "News Content": "(දසුන් රාජපක්ෂ) පාස්කු ඉරුදින ප්‍රහාර මාලාවෙන් පසු ඇතැම් බුද්ධි අංශ නිලධාරීන්ට ජනාධිපති සම්මාන පිරිනමා ඇති බව වැඩ තහනමකට ලක්ව සිටින, පොලිස් ත්‍රස්ත විමර්ශන කොට්ඨාසයේ හිටපු ප්‍රධානී, හිටපු නියෝජ්‍ය පොලිස්පති නාලක ද සිල්වා මහතා පාස්කු ඉරුදින බෝම්බ මාලාව සම්බන්ධයෙන් විමර්ශනය කරන ජනාධිපති කොමිසම හමුවේ සාක්ෂි දෙමින් අද(16) පැවසීය. එලෙස ජනාධිපති සම්මාන ලබාදීමට පදනම කුමක්දැයි තමන් නොදන්නා බවද ඒ මහතා සාක්ෂිදෙමින් සඳහන් කළේය.මෙම තොරතුරු තමන්ට තෙවැනි පාර්ශ්වයක් මාර්ගයෙන් දැනගැනීමට ලැබුණු බවද ඒ මහතා කියාසිටියේය. නිල නොවන මට්ටමින් තමා වෙත ලැබුණු එම තොරතුරු පිළිබඳ පසුවිපරමක් සිදුනොකළ බවද නාලක ද සිල්වා මහතා පැවසීය. මෙම ජනාධිපති කොමිසම අභියාචනාධිකරණ විනිසුරු ජනක් ද සිල්වා මහතාගේ ප්‍රධානත්වයෙන් බණ්ඩාරනායක අනුස්මණ ජාත්‍යන්තර සම්මන්ත්‍රණ ශාලාවේ ස්ථාපිත විශේෂ කාර්යාලයේදී අද(16) රැස්විය.(ඡායාරූපය - චතුර එස් කොඩිකාර)  ",
    "URL": "https://www.lankadeepa.lk/latest_news/පාස්කු-ප්‍රහාරයෙන්-පසු-ඇතැම්-බුද්ධි-අංශ-නිලධාරීන්ට-ජනාධිපති-සම්මාන-පිරිනමලා/1-575584",
    "Category": "latest_news"
}