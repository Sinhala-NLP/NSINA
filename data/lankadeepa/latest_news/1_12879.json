{
    "Source": "www.lankadeepa.lk",
    "Timestamp": "2022 අගෝස්තු මස 10",
    "Headline": "ආපනශාලා ආහාර රැසක මිල ඉහළ යයි",
    "News Content": " (යොහාන් භාසුර)විදුලි ගාස්තු ඉහළ දැමීමත් සමඟ ආපනශාලාවලට අවශ්‍ය සහ අළෙවි කරන ආහාර වර්ග රැසක මිල ඉහළ යෑමට ප්‍රතිචාර ලෙස දැඩි තීරණ ගැනීමට සිදුවන බවත් මිල අඩුවූ අත්‍යවශ්‍ය භාණ්ඩවල මිල සැබෑ ලෙස අඩුකිරීමට පාරිභෝගික අධිකාරිය මැදිහත් විය යුතු බවත් සමස්ත ලංකා ආපනශාලා හිමියන්ගේ සංගමයේ සභාපති අසේල සම්පත් මහතා අද (10) පැවසීය.  ශීතකරණවල තබන යෝගට්, අයිස් පැකට්, අයිස් ක්‍රීම්, බීම බෝතල් සහ කුකුළු මස් ඇතුළු බොහෝ ආහාර සහ පාන වර්ගවල මිල ඉහළ යනු ඇති බවත් විදුලිබල මණ්ඩලයේ නිලධාරීන්ට සැපවිදීමට ජනතාවට විශාල විදුලි ගාස්තුවක් පටවා ඇති බවත් අසේල සම්පත් මහතා කීය.පරිප්පු සහ සීනි ඇතුළු මිල අඩුවූයේ යැයි කියන අත්‍යවශ්‍ය භාණ්ඩලවල මිල පිටකොටුවේ සැබෑ ලෙස අඩුවී නැති බවත් ආපනශාලාවල ආහාර මිල වෙනස් නොවීමට නම් එම භාණ්ඩවල මිල සැබෑ ලෙස අඩුවිය යුතු බවත් අසේල සම්පත් මහතා සඳහන් කළේය.විදුලිබල මණ්ඩලයේ නිලධාරීන්ට පෞද්ගලික අංශයෙන් සුඛෝපභෝගි වාහන ගැනීමට සහ උප පොළවල් සඳහා පෞද්ගලික ගොඩනැගිලි කුලී පදනම මත ලබාගැනීමට විදුලිබල මණ්ඩලය විශාල මුදලක් වැය කරන බව කී අසේල සම්පත් මහතා මෙවැනි දේ නොනවත්වා එහි බර ජනතාවට පටවන්නේ නම් නිලධාරීන්ගේ නිවෙස් වටලන බව ද සඳහන් කළේය.  ",
    "URL": "https://www.lankadeepa.lk/news/ආපනශාලා-ආහාර-රැසක-මිල-ඉහළ-යයි/101-617896",
    "Category": "latest_news"
}