{
    "Source": "www.lankadeepa.lk",
    "Timestamp": "2021 ඔක්තෝබර් මස 11",
    "Headline": "සුදුලූනු වංචාවට හතරක් සැකපිට",
    "News Content": "(යොහාන් භාසුර සහ නිමන්ති රණසිංහ)සතොස සතුව තිබූ සුදුලූනු කන්ටේනර් දෙකක් වංචා සහගත ලෙස වෙනත් ව්‍යාපාරිකයකුට විකිණීමේ ආන්දෝලනාත්මක සිද්ධිය සම්බන්ධයෙන් ලංකා සතොස සේවකයන් සිව්දෙනකු අද (11) පස්වරුවේ අත්අඩංගුවට ගත් බව අපරාධ පරීක්ෂණ දෙපාර්තමේන්තුව කියයි.මෙම නිලධාරීන් සිව්දෙනා අතරට වැඩ තහනම් කර සිටින නිලධාරීන් තිදෙනකු සහ සතොස සේවයට මෑතකදී එක් වූයේ යැයි කියන නිලධාරිනියක් ද ඇතුළත්ව සිටින බව සතොස ආරංචි මාර්ග සඳහන් කරයි.අත්අඩංගුවට ගත් අය අතර නියෝජ්‍ය සාමාන්‍යාධිකාරිවරයකු, ජ්‍යෙෂ්ඨ කළමනාකාරවරයකු ද සිටින බව අපරාද පරීක්ෂණ දෙපාර්තමේන්තුව පවසයි.ප්‍රකාශයක් ලබාදීම සඳහා  අපරාධ පරික්ෂණ දෙපාර්තමේන්තුවේ සමූහ මංකොල්ල විමර්ශන එකකයට කැඳවන ලද අවස්ථාවේ ප්‍රකාශ සටහන් කර ගැනීමෙන් අනතුරුව මෙලෙස අත්අඩංගුවට ගෙනඇත.අද අත්අඩංගුවට පත්වූ නිලධාරිනිය මෙම ගනුදෙනුවට සම්බන්ධ ලිපි ලේඛන වලට අත්සන් තැබීමේ චෝදනාව මත පොලිස් භාරයට ගෙන ඇති බවත් දැනගන්නට තිබේ.මෙම පුද්ගලයන් සිව්දෙනා හෙට වැලිසර මහේස්ත්‍රාත් අධිකරණයට ඉදිරිපත් කිරීමට නියමිත බව පොලිසිය පවසයි.මෙම සිද්ධිය සම්බන්ධයෙන් ලංකා සතෝස මූල්‍ය අංශයේ නියෝජ්‍ය සාමාන්‍යාධිකාරි සුසිල පෙරේරා මේ වන විට ඇප මත මුදා හැර ඇත.   ",
    "URL": "https://www.lankadeepa.lk/latest_news/සුදුලූනු-වංචාවට-හතරක්-සැකපිට/1-600839",
    "Category": "latest_news"
}