{
    "Source": "www.lankadeepa.lk",
    "Timestamp": "2022 මාර්තු මස 16",
    "Headline": "මධ්‍යම සංස්කෘතික අරමුදලේ කෝටි 2500ක් වැරදි විදියට යොදවලා",
    "News Content": "(සුජිත් හේවාජුලිගේ )මධ්‍යම සංස්කෘතික අරමුදලේ කෝටි 2500 ක පමණ මුදලක් පසුගිය රජයේ විෂය බාර අමාත්‍යවරයා  මූලික අරමුණුවලින් බැහැරව  යොදවා ඇතැයි ජාතික උරුම ප්‍රාසාංගික  කලා හා ග්‍රාමීය  කලා ශිල්පී ප්‍රවර්ධන කටයුතු රාජ්‍ය අමාත්‍ය විදුර වික්‍රමනායක මහතා පැවසීය.පුරාවිද්‍යා නීතිය ක්‍රියාත්මක කිරීමට හා  පුරාවිද්‍යා ස්ථාන ආරක්ෂා කර ගැනීමට ප්‍රමාණවත් ප්‍රතිපාදන නොමැති බවද  ඔහු සඳහන් කළේය.ඔහු මෙසේ පැවසුවේ එක රටක් එක නීතියක් සඳහාවූ ජනාධිපති කාර්ය සාධක බලකායේ සාමාජිකයන්  පසුගියදා හමුවූ හමුවූ අවස්ථාවේදීය.ජාතික උරුමයන් හා පුරාවස්තු ආරක්ෂා කිරීමේදී අදාළ නීතී, සියලු ජනවර්ග වෙත සමව ක්‍රියාත්මක නොවීම  සම්බන්ධයෙන්  පළාත් කිහිපයක මහජනතාව එම කාර්ය සාධක බලකායට  තොරතුරු ලබාදී ඇති බවද මෙම  සාකච්ඡාවේදී සඳහන් විය.එක රටක් එක නීතියක් සංකල්පය යථාර්ථයක් කර ගැනීම සඳහා ජනාධිපතිවරයා  තැබූ පියවරට ප්‍රණාමය පුද කරන බව වික්‍රමනායක මහතා පැවසීය.මේ අතර මෙම බලකාය හමුවේ අදහස් දැක්වූ අධ්‍යාපන ලේකම් මහාචාර්ය කපිල පෙරේරා මහතා පැවසුවේ අධ්‍යාපනය රටේ සෑම දරුවකුට ම එක හා සමානව ලැබිය යුතු අයිතිවාසිකමක් වුවත් එම පොදු අධ්‍යාපනය තුළ සියලු ජාතීන් සමගිව ජීවත් වීමට බාධා කෙරෙන අන්තවාදී ඉගැන්වීම් ප්‍රවර්ධනයට  අවස්ථාව නොතිබිය යුතු බවයි.මෙම සාකච්ඡාවට එක රටක් එක නීතියක් සඳහා වූ ජනාධිපති කාර්ය සාධක බලකායේ සභාපති  ගලගොඩඅත්තේ ඥාණසාර හිමි එහි  සමාජිකයන්වන නීතිඥ සංජය මාරඹේ, එරන්ද නවරත්න, පානි වෑවල, අසීස් නිසර්දීන්, කලීල් රහුමාන් යන මහත්වරුන්  සහ එහි ලේකම් ජීවන්තී සේනානායක මෙනවිය ඇතුළු පිරිසක් සහභාගි වූහ.  ",
    "URL": "https://www.lankadeepa.lk/news/මධ්‍යම-සංස්කෘතික-අරමුදලේ-කෝටි-2500ක්-වැරදි-විදියට-යොදවලා/101-609897",
    "Category": "latest_news"
}