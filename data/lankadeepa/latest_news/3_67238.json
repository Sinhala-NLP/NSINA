{
    "Source": "www.lankadeepa.lk",
    "Timestamp": "2017 අප්‍රේල් මස 27",
    "Headline": "ජී.එස්.පී+ තීරුබදු සහනයට දැක්වූ විරෝධය පරාජය වෙයි",
    "News Content": "(හර්ෂණ තුෂාර සිල්වා)ශ්‍රී ලංකාවට ජී.එස්.පී + තීරුබදු සහනය ලබාදීමට විරෝධය පළ කරමින් යුරෝපා පාර්ලිමේන්තුවට ඉදිරිපත් කළ මෝසම අද (27) පරාජයට පත්විය.  ශ්‍රී ලංකාව මානව හිමිකම් ඇතුළු ක්ෂේත්‍ර රැසක ප්‍රමාණවත් ප්‍රගතියක් පෙන්නුම් කර නොමැති බව සඳහන් කරමින් යුරෝපා පාර්ලිමේන්තුවේ මන්ත්‍රීවරුන් 52 දෙදෙනකු විසින් මෙම මෝසම ඉදිරිපත් කරන ලදි.  අද (27) පැවැති ඡන්ද විමසීමේදී මෝසමට විරුද්ධව යුරෝපා පාර්ලිමේන්තුවේ මන්ත්‍රීවරු 436 දෙනෙක් ඡන්දය ප්‍රකාශ කළහ. මෝසමට පක්ෂව ඡන්ද 119 ක් හිමි වූ අතර ඡන්දය විමසන අවස්ථාවේදී මන්ත්‍රීවරුන් 22 දෙදෙනෙක් එහි නොවූහ. ඒ අනුව ජී.එස්.පී ප්ලස් සහනය ලබාගැනීම සඳහා ශ්‍රී ලංකාව යුරෝපා සංගමයට ඉදිරිපත් කරන යෝජනාව තවදුරටත් වලංගු වන අතර ශ්‍රී ලංකාවට ජී.එස්.පී ප්ලස් සහනය ලබා දෙන්නේ ද නොදෙන්නේ ද යන්න අවසාන වශයෙන් යුරෝපා සංගම් කවුන්සිලය තීරණය කරනු ඇත.  ශ්‍රී ලංකාවේ නිෂ්පාදන මත පනවා තිබූ ආනයන බදු ඉවත් කරමින් ජී.එස්.පී ප්ලස් සහනය නැවත දීමට යෝජනා කර ඇතැයි යුරෝපා කොමිසම ඉකුත් ජනවාරි (11) නිවේදනය කළේය.මානව හිමිකම්, කම්කරු නීති, යහපාලනය සහ පරිසරය ආරක්ෂා කිරීම යන ක්ෂේත්‍ර මත පදනම් වෙමින් ජාත්‍යන්තර සම්මුතීන් 27 ක් ක්‍රියාත්මක කිරීමට ශ්‍රී ලංකා රජය කටයුතු කිරීමත් ශ්‍රී ලංකා ආණ්ඩුවේ කැපවීමත් සලකා බලමින් යුරෝපා කොමිසම මෙම තීරණය ගෙන තිබිණි.ශ්‍රී ලංකාව මානව හිමිකම් සුරැකීම ඇතුළු අංශ කිහිපයකින් ප්‍රගතියක් පෙන්නුම් කර තිබුණ ද එය ප්‍රමාණවත් නොවන බවත්, ශ්‍රී ලංකා ආණ්ඩුව මානව හිමිකම් කඩවීම්, ප්‍රතිසංස්කරණ ක්‍රියාවට නැංවීම් ආදිය සම්බන්ධයෙන් ප්‍රමාණවත් ක්‍රියාමාර්ග ගෙන නැති බවත් අප්‍රේල් 20 වැනිදා යුරෝපා පාර්ලිමේන්තුවට ඉදිරිපත් කරන ලද මෝසමේ සඳහන්ව තිබිණ. ජාත්‍යන්තර කම්කරු ප්‍රඥප්තියට අනුව ශ්‍රී ලංකාව තරමක පසුගාමී තත්ත්වයක සිටින බව ද එහි සඳහන්ව ඇත.  ",
    "URL": "https://www.lankadeepa.lk/latest_news/ජී-එස්-පී--තීරුබදු-සහනයට-දැක්වූ-විරෝධය-පරාජය-වෙයි/1-512226",
    "Category": "latest_news"
}