{
    "Source": "www.lankadeepa.lk",
    "Timestamp": "2017 අප්‍රේල් මස 20",
    "Headline": "කිරිඳිවැල ජනතා විරෝධය හමුවේ කුණු ලොරි හරවාගෙන යති",
    "News Content": "(උපාලි රණවීර)කිරිදිවැල මාළිගාවත්ත කසළ කළමණාකරන මධ්‍යස්ථානයට කොළඹ නගරයේ කසළ ලොරි 10ක් රැගෙන ඒමට විරෝධය පළ කළ පිරිසට මීට ටික වේලාවකට පෙර පොලිස් ප්‍රහාරයක් එල්ල විය. පොලිසිය කඳුළු ගෑස් හා ජල ප්‍රහාර එල්ල කළ ද ප්‍රදේශවාසීන් පළවා හැරීමට නොහැකි විය. අවසානයේ කුණු ලොරි ආපසු හරවාගෙන යෑමට සිදු විය.කිරිදිවැල මාළිගාවත්ත කසළ කළමණාකරන මධ්‍යස්ථානයට කොළඹ නගරයේ කසළ ලොරි 10ක් රැගෙන ඒමත් සමඟ ප්‍රදේශවාසීන් පාර අවහිර කරමින් බාධා කිරීම නිසා කිරිදිවැල මාළිගාවත්ත හන්දියේ උණුසුම් තත්ත්වයක් හට ගත්තේය. අපද්‍රව්‍ය රැගෙන ආ වාහනවලට පොලිස් විශේෂ කාර්ය බළකායේ ආරක්ෂාව යොදා තිබිණි.මෙම කසළ ලොරි 10 රැගෙන ඒම සම්බන්ධව ඊයේ පෙරවරුවේ ගම්පහ ජේෂ්ඨ පොලිස් අධිකාරී මුදිත පුස්සැල්ල, නියෝජ්‍යය අමාත්‍ය ඩුලිප් විජේසේකර සහ හිටපු ප්‍රාදේශීය සභාපති මිලාන් ජයතිලක යන මහත්වරු  කිරිදිවැලදී සාකච්ඡාවක් පැවැත්වුහ. අප්‍රේල් 28 දින දක්වා කොළඹ කසළ ටොන් 80ක් බැගින් මෙම මධ්‍යස්ථානයට රැගෙන ඒමට මෙම සාකච්ඡාවේදී තීරණය කර ඇති බව ජේෂ්ඨ පොලිස් අධිකාරීවරයා දන්වා සිටියේය.  ",
    "URL": "https://www.lankadeepa.lk/latest_news/කිරිඳිවැල-ජනතා-විරෝධය-හමුවේ-කුණු-ලොරි-හරවාගෙන-යති/1-511969",
    "Category": "latest_news"
}