{
    "Source": "www.lankadeepa.lk",
    "Timestamp": "2021 ජනවාරි මස 28",
    "Headline": "එන්නත් රැගත් යානය කටුනායකට",
    "News Content": " (ටී.කේ.ජී.කපිල )  කොරෝනා වසංගත තත්වය මර්දනය කිරීමට ඉන්දියාවේ නිෂ්පාදිත ඔක්ස්ෆර්ඩ් ඇස්ට්‍රාසෙනිකා කොවිෂීල්ඩ් එන්නත් ලක්ෂ 5 ක් ඉන්දියාවේ පරිත්‍යාගයක් ලෙසින් අද (28) දහවල් කටුනායක ගුවන් තොටුපළ වෙත රැගෙන එනු ලැබීය .                  ඉන්දීය ගුවන් සේවයට අයත් ඒ.අයි.- 281 දරන ගුවන් යානය මෙම එන්නත් තොගය අද (28) දහවල් 11.35  ට කටුනායක බණ්ඩාරනායක ජාත්‍යන්තර ගුවන් තොටුපළ වෙත රැගෙන  පැමිණියේය . මෙම එන්නත එංගලන්තයේ ඔක්ස්ෆර්ඩ් සරසවිය විසින් ඇස්ට්‍රාසෙනිකා ආයතනය සමඟ නිපදවා සංවර්ධනය  ඇති අතර ඒවා ඉන්දියාවේ මුම්බායි හි  \" සීරම් ඉන්ස්ටිටියුට් \" ආයතනයේ නිෂ්පාදන කර ඇත. මෙම ගුවන් යානයේ ශීතාගාරය තුළ එන්නත් ලක්ෂ 05 ක ප්‍රමාණය ඇසුරුම් 42 ක අසුරා තිබුණි . ඒවායේ මුළු බර කිලෝ  ග්‍රෑම් 1,323 ක් විය. මෙම ගුවන් යානය තුළ ගුවන් මගීන් 20 දෙනෙකු ද ශ්‍රී ලංකාව බලා පැමිණ තිබිණි. මෙම එන්නත් තොගය ගුවන් යානයෙන් ගොඩ බෑ සැනින් , කටුනායක ගුවන් තොටුපළ ආනයනය ගුවන් භාණ්ඩ ගබඩාවේ ශීතාගාරය වෙත යොමු කිරීමට පියවර ගෙන තිබිණි.                මෙම එන්නත් තොගය ශ්‍රී ලංකාවට  නිල වශයෙන් භාර ගැනීමට උත්සවයක් ද කටුනායක ගුවන් තොටුපළ අති විශේෂ අමුත්තන්ගේ මැදිරිය සමීපයෙහි සංවිධානය කර තිබුණි .       එහිදී ශ්‍රී ලංකාවේ ඉන්දීය නියෝජ්‍ය මහ කොමසාරිස් විනෝද් .කේ.ජේකබ් මහතා විසින් ජනාධිපති ගෝඨාභය රාජපක්ෂ මහතා වෙත නිල වශයෙන් බාර දීම සිදු කෙරුණි .              මෙම අවස්ථාවට කොවිඩ් මර්දන කටයුතු බාර රාජ්‍ය අමාත්‍ය සුදර්ශනී ප්‍රනාන්දු පුල්ලේ ,  සංචාරක අමාත්‍ය ප්‍රසන්න රණතුංග , අමාත්‍ය  මහාචාර්ය චන්න ජයසුමන , ජනාධිපති උපදේශක ලලිත් වීරතුංග ඇතුළු තවත් මෙම රෝගය මර්දනය සදහා සම්බන්ධ වන පිරිසක් ද සහභාගී වී සිටියහ . පසුව මෙම එන්නත් තොගය විශේෂ ශීතාගාර පහසුකම් සහිත ට්‍රක් රථ කීපයකින් කොළඹ සෞඛ්‍ය අමාත්‍යාංශයේ ප්‍රධාන ගබඩාව වෙත රැගෙන යනු ලැබීය.   ",
    "URL": "https://www.lankadeepa.lk/latest_news/එන්නත්-රැගත්-යානය-කටුනායකට/1-585293",
    "Category": "latest_news"
}