{
    "Source": "www.lankadeepa.lk",
    "Timestamp": "2021 මැයි මස 18",
    "Headline": "විදෙස්ගත ශ්‍රමිකයින්ටත් නව රක්ෂණ ක්‍රමයක්",
    "News Content": "(ඩයනා උදයංගනී)කොවිඩ් අවදානම හේතුවෙන් රැකියා අහිමිවීමේදීත් අවස්ථාවලදීත් රක්‍ෂණ හිමිකම් ලැබෙන අයුරින් විදේශගත ශ්‍රමිකයින්ට යෝග්‍ය නව රක්‍ෂණ ක්‍රමයක් හඳුන්වා දීමට අමාත්‍ය මණ්ඩලය තීරණය කර ඇත.ශ්‍රී ලංකා විගමනික ශ්‍රමිකයින් සඳහා ශ්‍රී ලංකා විදේශ සේවා නියුක්ති කාර්යාංශය විසින් විදෙස් ශ්‍රමික රක්‍ෂණාවරණයක් සලසා දී ඇති අතර එමගින් ශ්‍රමිකයකුගේ මරණයකදී හා ආබාධිත තත්වයට පත්වීමකදී වන්දි ලබාදීම සිදුවුවත්, ශ්‍රමිකයින්ට වැඩබිම්වලදී සිදුවන කාර්මික හා ගෘහස්ත අනතුරු, විවිධ රෝගාබාධ, හාම්පුතුන්ගෙන් සිදුවන පීඩා හා හිරිහැර හේතුවෙන් ඇතිවන මානසික හා සෞඛ්‍ය ගැටලු මෙන්ම කොවිඩ් 19 හේතුවෙන් රැකියා අහිමිවීම් ආදියේදී ආවරණයක් නැති බැවින් මෙම තීරණය ගෙන ඇත.පවතින රක්‍ෂණ ක්‍රමය යටතේ ශ්‍රමිකයකුගේ මරණයකදී රුපියල් ලක්‍ෂ හයක් සහ සහ ආබාධිත තත්ත්වයකට පත්වීමේදී රුපියල් ලක්‍ෂ හතරක් වශයෙන් උපරිමයකට යටත්ව වන්දි ගෙවීම් සිදුවේ.කම්කරු අමාත්‍ය නිමල් සිරිපාල ද සිල්වා මහතා මෙම යෝජනාව අමාත්‍ය මණ්ඩලයට ඉදිරිපත් කර ඇත.එමෙන්ම කොවිඩ් 19 වසංගත තත්වය යටතේ සෞඛ්‍ය හා ආරක්‍ෂක අංශයන්ට අවශ්‍ය ද්‍රව්‍ය ප්‍රමාදයකින් තොරව සපයා ගැනීමට හැකි පරිදි ප්‍රසම්පාදන ක්‍රමවේදය වෙනස් කරමින් නව මාර්ගෝපදේශ ඉදිරිපත් කිරීමට මුදල් අමාත්‍යවරයා වශයෙන් අග්‍රාමාත්‍ය මහින්ද රාජපක්‍ෂ මහතා ඉදිරිපත් කළ යෝජනාවකට ද අමාත්‍ය මණ්ඩල අනුමැතිය හිමිව තිබේ.   ",
    "URL": "https://www.lankadeepa.lk/latest_news/විදෙස්ගත-ශ්‍රමිකයින්ටත්-නව-රක්ෂණ-ක්‍රමයක්/1-590829",
    "Category": "latest_news"
}