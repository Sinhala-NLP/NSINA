{
    "Source": "www.lankadeepa.lk",
    "Timestamp": "2021 ඔක්තෝබර් මස 20",
    "Headline": "ප්‍රංශ තානාපති විදේශ ඇමති හමුවෙයි",
    "News Content": "( තිළිණි ද සිල්වා )ශ්‍රී ලංකාව හා ප්‍රංශය අතර සෘජු ගුවන් ගමන් ලබන නොවැම්බර් මාසයේ සිට  නැවත ආරම්භ කිරීම ගැන විදේශ අමාත්‍ය මහාචාර්ය ජී.එල්.පීරිස් මහතා මෙරට සිටන ප්‍රංශ තානාපතිවරයා වෙත ස්තූතීය පළ කළේය.දෙරට අතර වැඩි සම්බන්ධකතාවයක් ඇති කිරීමට සහ ව්‍යාපාර හා සංචාරක සබඳතා තවදුරටත් තහවුරු කර ගැනීම මෙම සෘජු ගුවන් ගමන් ඇරඹිම හරහා සිදුවනු ඇතැයි ද විදේශ අමාත්‍යවරයා ප්‍රංශ තානාපතිවරයා හමුවේ කියා සිටියේය.ශ්‍රී  ලංකාවේ ප්‍රංශ තානාපති එරික් ලැවර්ටු මහතා  විදේශ අමාත්‍යාංශයේ දී විදේශ අමාත්‍ය මහාචාර්ය ජී. එල්. පීරිස් මහතා  හමුවූ අතර එහිදී අමාත්‍යවරයා මේ බව පැවසූ බව විදේශ අමාත්‍යාංශය කියා සිටී.මෙම හමුවේ දී, විදේශ අමාත්‍යවරයා සහ ප්‍රංශ තානාපතිවරයා දෙරට අතර පවත්නා බහුවිධ සහයෝගීතාව සහ මිත්‍රත්වය දෙපාර්ශ්වයම පිළිගත් අතර, ද්විපාර්ශ්වික සබඳතා තවදුරටත් ශක්තිමත් කර ගැනීමේ අවශ්‍යතාවය පිළිබඳව අවධාරණය කළහ.මෙම සාකච්ඡාවේ දී, ද්විපාර්ශ්වික දේශපාලන සබඳතා; අන්තර් පාර්ලිමේන්තු සහයෝගීතාව; ද්විපාර්ශ්වික වෙළෙඳාම, ආයෝජනය සහ සංචාරක ව්‍යාපාරය පුළුල් කිරීම; අධ්‍යාපනය මෙන්ම, කලාපීය හා බහුපාර්ශ්වික සංසදවල අන්‍යෝන්‍ය වශයෙන් උනන්දුවක් දක්වන ගැටළු කෙරෙහි අවධානය යොමු කෙරිණි.  ",
    "URL": "https://www.lankadeepa.lk/latest_news/ප්‍රංශ-තානාපති-විදේශ-ඇමති-හමුවෙයි/1-601405",
    "Category": "latest_news"
}