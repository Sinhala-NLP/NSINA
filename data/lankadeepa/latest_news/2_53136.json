{
    "Source": "www.lankadeepa.lk",
    "Timestamp": "2018 ඔක්තෝබර් මස 05",
    "Headline": "ඝාතන කුමන්ත්‍රණය ගැන පොලිස් කොමිසමේ ලේකම්ගෙනුත් ප්‍රශ්න කරයි",
    "News Content": "තරිඳු ජයවර්ධන ජනාධිපති මෛත්‍රීපාල සිරිසේන මහතා සහ හිටපු ආරක්ෂක ලේකම් ගෝඨාභය රාජපක්ෂ මහතා ඝාතනය කිරීමට කුමන්ත්‍රණය කළැයි කියන සිද්ධිය සම්බන්ධයෙන් විමර්ශනය කරන අපරාධ පරීක්ෂණ දෙපාර්තමේන්තුව අද (05) ජාතික පොලිස් කොමිෂන් සභාවේ ලේකම්   ඩී එම් සමන් දිසානායක මහතා කැඳවා ප්‍රකාශයක් සටහන් කර ගත් බව එහි ආරංචි මාර්ග කියයි. සමන් දිසානායක මහතා අද (05) දහවල් අපරාධ පරීක්ෂණ දෙපාර්තමේන්තුව ඉදිරියේ පෙනී සිටි අතර එහි මිනීමැරුම් විමර්ශන අංශයේ නිලධාරීන් පැය තුනකට ආසන්න කාලයක් ඒ මහතාගෙන් ප්‍රශ්න කර ප්‍රකාශ සටහන් කර ගත්තේය. ත්‍රස්ත විමර්ශන අංශය භාරව සිටි නියෝජ්‍ය පොලිස්පති නාලක ද සිල්වා මහතා ජාතික පොලිස් කොමිෂන් සභාවේ නිලධාරියකුට එරෙහිව කළැයි කියන ප්‍රකාශයක් ද දූෂණ විරෝධී බලකාය නම් සංවිධානයේ නාමල් කුමාර මහතා අපරාධ පරීක්ෂණ දෙපාර්තමේන්තුවට ලබා දුන් හඬපටවල තිබී ඇති  බවත්, රහස් පොලිසිය ඒ ගැන පොලිස් කොමිසමේ ලේකම්වරයාගෙන් ප්‍රශ්න කළ බවත් ආරංචි මාර්ග සඳහන් කරයි. ජාතික පොලිස් කොමිසමේ ලේකම්වරයා සඳහන් කර ඇත්තේ තමා නාලක සිල්වා මහතා සමඟ කිසිම පුද්ගලික අමනාපයක් නැති බවයි. නාලක සිල්වා මහතාගේ අධ්‍යාපන සුදුසුකම් සම්බන්ධයෙන් පොලිස් නිලධාරීන් පිරිසක් පැමිණිල්ලක් කළ බවත්, ඒ සම්බන්ධයෙන් පොලිස් කොමිෂන් සභාවෙන් විමර්ශනයක් ආරම්භ කර ඇති බවත් සමන් දිසානායක මහතා ප්‍රකාශ කළ බව රහස් පොලිස් ආරංචි මාර්ග සඳහන් කරයි. නියෝජ්‍ය පොලිස්පතිවරයා තමන්ට හෝ කොමිසමට එරෙහිව කටයුතු කරන ලෙස උපදෙස් දී ඇත්තේ ඇයිදැයි තමා නොදන්නා බව ද ලේකම්වරයා ප්‍රකාශ කර තිබේ. මෙම විමර්ශනයට අදාළව අපරාධ පරීක්ෂණ දෙපාර්තමේන්තුව අද (05) වන විට ජ්‍යෙෂ්ඨ නියෝජ්‍ය පොලිස්පතිවරුන් දෙදෙනකු ඇතුළු විශාල පිරිසකගෙන් ප්‍රකාශ සටහන් කරගෙන තිබේ.  ",
    "URL": "https://www.lankadeepa.lk/latest_news/ඝාතන-කුමන්ත්‍රණය-ගැන-පොලිස්-කොමිසමේ-ලේකම්ගෙනුත්-ප්‍රශ්න-කරයි/1-537966",
    "Category": "latest_news"
}