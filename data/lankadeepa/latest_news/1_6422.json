{
    "Source": "www.lankadeepa.lk",
    "Timestamp": "2023 පෙබරවාරි මස 02",
    "Headline": "මා මරන්න හැදුවා",
    "News Content": "(ඉන්දිකා රාමනායක)අත්අඩංගුවට ගත්  තමා ඝාතනය කිරීමේ සැලසුමක් පොලිසියට තිබූ බව අන්තර් විශ්වවිද්‍යාල ශිෂ්‍ය බල මණ්ඩලයේ  කැඳවුම්කරු වසන්ත මුදලිගේ අද (02) පැවැසීය. රෙද්දකින් වසා  නවගමුව දේවාලය අසල ගඟ අයිනේ පාළු ස්ථානයකට රැගෙන ගිය බවත් එහි සිටි නිලධාරියකු  සර් අපි කියන තැනට ආවා, මොකක් ද දැන් කරන්න ඕන කියා  කිසියම් නිලධාරියකුගෙන් විමසූ බවත් මුදලිගේ මහතා සඳහන් කළේය.එම අවස්ථාවේ නවගමුව දේවාලයේ ආරක්ෂාවට සිටි පොලිස් නිලධාරියකු දුටු පොලිසිය  අන්න අරූ මේ පැත්තට එනවා,  ඉක්මනින්ම මාරු වෙමු කියා යළි  වාහනයට නංවාගෙන  එම ස්ථානයෙන්  පිටවූ බවද ඔහු සඳහන් කළේය. වසන්ත මුදලිගේ මහතා මේ බව පැවසුවේ කොළඹ දී  අද (2) පැවති විශේෂ මාධ්‍ය හමුවක දී ය.ත්‍රස්තවාදය වැළැක්වීමේ පනත යටතේ අත්අඩංගුවට ගෙන දින 167 ට අධික කාලයක්  සිරකරගෙන සිට නිදහස  ලැබීමෙන් පසු ඔහු පැවැත් වූ ප්‍රථම මාධ්‍ය හමුව එය විය.ඔහු මාධ්‍ය හමුවේ අදහස් දක්වමින් මෙසේද කීවේය.ඉකුත් අගෝස්තු මස 18 වැනිදා වරෙන්තුව මත කියා මාවත් සිරිධම්ම හිමිත්   ජීවන්ත සහෝදරයාත් පෑළියගොඩ විශේෂ පොලිස්  ඒකකයක් මගින් අත්අඩංගුවට ගත්තා.තිර පිටපත ලියද්දි ඒ තිරපිටපතේ තිබුණේ මේ ආකාරයෙන් අප නිදහස් කරන්න නෙමෙයි. ආණ්ඩුව උත්සාහ කළේ  හැකිනම් අප  ඝාතනය කරන්න.  නැතිනම් වසර ගණනාවක් අප හිරේ තියන්නයි.මා අත්අඩංගුවට ගත්තේ පෑළියගොඩ  විශේෂ ඒකකයේ සහකාර පොලිස් අධිකාරී  මහින්ද විල්ලෝරආරච්චි මහතායි. වරෙන්තුවක් කියා  මා අත්අඩංගුවට ගත් ඔහු මා පෑළියගොඩ  පොලිසියට රැගෙන ගියා.පෑළියගොඩ පොලිසියට රැගෙන ගිහින් කිසිම පැහැදිලි කිරීමක් නැතුව පොලිසිය ඇතුළෙ හංගගෙන වගේ තියාගෙන හිටියා.පසුදින පාන්දර ම කවුරුත් අවදි වෙන්නත් කලින් සිවිල් ඇඳුමෙන් පැමිණි පිරිසක් මා වාහනයක   දාගෙන රෙද්දකින් වහලා  එඬේරමුල්ල පොලිසියට රැගෙන ගියා.එඬේරමුල්ල පොලීසියට යනවිට සිටි  සියලු‍ සැකකරුවන් සිරමැදිරියෙන් අයින් කරලා ඒ කූඩුවට දැම්මා.එහිදී ඒ එස් පී මහින්ද විල්ලෝරආරච්චි  මහතා  මේසයක   ඉඳගෙන පිස්තෝලයක් මගේ පැත්තට හරවලා  ‘විජේවීරට’  විජය කුමාරතුංගට වුණ දේ  උඹට  මතකද ‘‘උඹට ඒ දේම තමා කරන්න ඕනේ’’ මේ තත්වය හින්දා උඹ මරන්න අපිට බැහැ.  එනිසා අවුරුදු දෙකක් විතර තැපල වරෙන් කියා කිව්වා.එහිදී ඔවුන් මරනවා කියලා මට තර්ජනය කරලා “කිසිම උසාවියකට ඉදිරිපත් කරන්නේ නැතුව අදාළම නැති පොලිසිය රඳවාගෙන” හිටියා.නැවතත් ජිප්වල දාගෙන කාටත් නොපෙනෙන අයුරින් වෙරළබඩ පොලිසිය පැත්තේ තියෙන පොලිස් නේවාසිකාගාරයක් වෙත රැගෙන ආවා.මෙම පොලිස් නේවාසිකාගාරයේ බිම් මහලේ යට තට්ටුවේ කරුවල කාමරයක කිසිම ප්‍රශ්න කිරීමක් නැතිව රෙදිවලින් ඔතලා පැය ගාණක් අපි තිබ්බා. දවස් ගාණක්  ඒ ආකාරයේ රඳවාගෙන හිටියා.21 වැනිදා උදෑසන නැවතත් වාහනයක දමාගෙන රැගෙන ගියා. නවගමුවේ දේවාලය ගාව තිබෙන වාහන නැවතුමේ පහළ ඇති  පාළු  ගඟ ගාවට  ගෙන ගියා.  මේ අවස්ථාවේ හිටියේ රෙද්දකින් ඔතලා මාංචුත් දාගෙනයි.එහි සිටි පොලිස් නිලධාරියකු අදාළ නිලධාරියකු අමතමින් ‘‘සර් අපි අදාළ තැනට ඇවිල්ලා  ඉන්නේ, මොකද අපි කරන්න ඕනේ’’ කියලා ඇහැව්වා.නවගමුවේ දේවාලය අසල ගඟ අයිනේ සැකකටයුතු වාහනයක් නවතා තියෙද්දි නවගමුව දේවාලයේ ආරක්ෂාවට සිටි පොලිස් නිලධාරියකු එම ස්ථානයට පැමිණෙමින් සිටියා.එම පොලිස් නිලධාරියා දුටු සෙසු පිරිස අන්න අරූ මේ පැත්තට එනවා, එන්න කලින් මාරු වෙමු කියා යළි වාහනයට නංවාගෙන ඉක්මනට පැදපන් කිව්වා.නවගමුව  පොලිසිය දන්නෙවත් නෑ අපිව ඒ පාළු ගඟ අයිනට ගෙන ගිය විත්තිය.මෙහෙමයි අපව ඝාතනය කරන්න මැදිහත්වීම් කළේ. එම නිලධාරීන් කිව්වා පහුගිය කාලේ පාතාලෙ අය කිහිප දෙනකුගේ නම් කියලා අපි මැරුවේ එහෙමයි කියලා කිව්වා.පැය 72ක්ම කිසිම උසාවියකට ඉදිරිපත් නොකර මාව රඳවාගෙන හිටියා.වරෙන්තුවකට  අත්අඩංගුවට ගත් අපි ත්‍රස්තවාදය වැළැක්වීමේ පන⁣තේ   රැඳවුම් නියෝග  අත්සන් කරනකම් දවස් තුනක් තිස්සේ  පොලිසිය කළේ අප  ඝාතනය කරන්න  සැලසුම් කළ එකයි.  මේ රටේ පොලිස්පතිගෙන් සහ  පෑළියගොඩ ස්ථානාධිපතිගෙන් අහනවා   වරෙන්තුවක් මත අත්අඩංගුවට ගත්ත නම්  දේවාලයේ පිටිපස්ස ගඟට  අයිනට,  වෙරළබඩ පොලිස් නේවාසිකාගාරයේ බිම් මහලට, එඬේරමුල්ල  පොලිසිය පිටුපස තියෙන කැළෑවට    රැගෙන ගියේ මොන විමර්ශනය කරන්න ද  කියලා.පොලිසියට තියෙන අයිතිය මොකක්ද අපි එම ස්ථානවලට අරගෙන යන්න. මා අරන් ගියේ විමර්ශන ස්ථානවලට ද? මේවට නිශ්චිත උත්තරයක් පොලීසිය දෙන්න ඕනේ.පොලිස්පති පෑළියගොඩ පොලිසිය සහ ත්‍රස්ත විමර්ශන කොට්ඨාසය මේවට උත්තර දෙන්න ඕනෑ.අපි මේ  ස්ථානවලට අරගෙන ගියේ කුමකටද කියලා උත්තර දෙන්න ඕන.අපි වගකීමෙන් කියනවා මේක ඉතාම සැලසුම් සහගතව කළ දෙයක්.  පසුව ත්‍රස්තවාදය වැළැක්වීමේ නියෝගය  අස්සන් කරලා අපි ත්‍රස්ත මර්දන ඒකකයට බාර දුන්නා.ආදරණීය සහෝදර සහෝදරියන් විශාල පිරිසක් අප ආරක්ෂා කළා.  ඔබ නිසයි අදටත් ඔබ ඉස්සරහ මේ විදිහට කතා කරන්න හැකියාව ලැබුණේ.අපි මේ චෝදනා කරන්නේ සියලු‍ පොලිස් නිලධාරින්ට නෙවෙයි. හොඳ පොලිස් නිලධාරීන්ද හිටියා. හොර රහසේ අපිව අරන් යද්දි පොලීසියේ ඉන්න විශාල පිරිසක් අපිව ආරක්ෂා කළා. ඔවුන් අතරින් ආණ්ඩුවට කඩේ යන පොලිස් නිලධාරීන්ට  මේ චෝදනා කරන්නේ.ත්‍රස්තවාදී විමර්ශන කොට්ඨාසයේදී කායික වශයෙන් සහ මානසික වශයෙන් අප විශාල වශයෙන් පීඩාවට පත් කළා.අප දාලා තිබුණේ අඩි 4යි 8  අඳුරු යකඩ කූඩුවකට. කිසිම සුළඟක් හෝ ආලෝකයක් එන්නේ නැහැ.  තංගල්ල පරණ බන්ධනාගාරයේ එකම එක රැඳවිය  වශයෙන් මම පමණයි රඳවලා හිටියේ. එහෙම කළේ කායික හා මානසික වශයෙන්  වට්ටන්නයි. හිටපු සිර කූඩුවේ මට නාන්න තිබුණේ කොමඩ් එකට  පාවිච්චි කරන හෑන්ඩ් ෂවර් එකයි.සමහර වෙලාවට කෑම දුන්නෙ යකඩ තහඩුවකට. බිම  තියාගෙන කනකොට  ඇතැම් පොලිස් නිලධාරීන් ඒක දැකලා  ඇඬුවා.   බන්ධනාගාරයට මාරු කළාම එහිදී සිරකරුවන් ඇතුළු පිරිස අපිට හොඳින් සැලකුවා. ආණ්ඩු කොහොම පත්වුණත් අපේ ප්‍රශ්නය එහෙමමයි. එහෙම නැහැයි කියනවා නම් ආපසු හැරිලා බලන්න.අපේ ඇත්ත අයිතීන් වෙනුවෙන් අඛණ්ඩව අරගල කරනවා. ඕනෑම ආණ්ඩුවක් දණගස්වන බලයක් මේ රටට අවශ්‍යයි. ඒ සඳහා  සියලු දෙනාම මැදිහත් වෙමු.‘‘ශ්‍රේෂ්ඨාධිකරණයට මූලික අයිතිවාසිකම් පෙත්සමක් දැනටමත් ගොනුකර තිබෙනවා. පීඩාවට පත් කරපු නිලධාරීන්ට විරුද්ධවත් තනි තනිව නීතිමය පියවර ගන්නවා.”අපි 4 වැනිදා විරෝධතාවක් ප්‍රකාශයට පත්කරලා තිබෙනවා. 04 වැනිදා කොළඹ එන්න. අපේ නිදහස දිනාගන්න. කොළඹ එන්න බැරි අය ළඟම හන්දියට කළු කොඩියක් අරගෙන එන්න”‍ යැයිද ඔහු කීවේය.    ",
    "URL": "https://www.lankadeepa.lk/latest_news/මා-මරන්න-හැදුවා/1-628028",
    "Category": "latest_news"
}