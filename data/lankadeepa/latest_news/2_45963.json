{
    "Source": "www.lankadeepa.lk",
    "Timestamp": "2019 සැප්තැම්බර් මස 05",
    "Headline": "හම්බන්තොට රෝහලේ  වෛද්‍ය වර්ජනයට රෝගීහු විරෝධය දක්වති",
    "News Content": "(සනත් ගමගේ) හම්බන්තොට මහ රෝහලේ වෛද්‍යවරුන්ගේ වෛද්‍ය වැඩවර්ජනයට විරෝධය දක්වා රෝගීහු අද(05)  එම රෝහල ඉදිරිපිට දී උද්ඝෝෂණයක නියැලුණහ. හම්බන්තොට මහ රෝහලේ බාහිර රෝගී අංශයේ සිටි වෛද්‍යවරියක් රෝහල් අධ්‍යක්ෂවරයා රෝහලේම වෙනත් ස්ථානයකට මාරුකීරීමට විරෝධය පළ කරමින් රජයේ වෛද්‍ය නිලධාරීන්ගේ සංගමය මෙම වැඩ වර්ජනය ක්‍රියාත්මක කර තිබිණි. බාහිර රෝගි අංශයට හා සායන සඳහා පැමිණෙන රෝගීන්ට දින ගණනක් ප්‍රතිකාර නොකිරීම‍ හේතුවෙන් සූරියවැව, ඇඹිලිපිටිය, මොණරාගල, තණමල්විල, වීරවිල, තිස්සමහාරාමය, අම්බලන්තොට සහ හම්බන්තොට ආදී ගම්වලින් පැමිණි රෝගීහු   විරෝධය   පලකළහ. රෝගීන්ගේ විරෝධතාවය හමුවේ  වෛද්‍යවරු බාහිර රෝගී අංශයේ ප්‍රතිකාර ලබා දීම ඇරඹූහ. හම්බන්තොට මහ රෝහලේ වෛද්‍ය අධිකාරී වෛද්‍ය රවින්ද්‍ර අබේසූරිය මහතා කියා සිටියේ  බාහිර රෝගි අංශයේ ප්‍රතිකාර කිරීම උදේ වරුවේ ක්‍රියාත්මක නොවූවද පසුව ප්‍රතිකාර  ලබා දිම ආරම්භ කළ බවයි. හම්බන්තොට මහ රෝහලේ වෛද්‍ය වැඩ වර්ජන දිගින් දිගටම සිදුවන බවත්, සෞඛ්‍ය අමාත්‍යංශයට මේ බව දන්වා ඇති හෙයින් පරීක්ෂණයක් පැවැත්වෙන බවත් ඒ මහතා කීය.  ",
    "URL": "https://www.lankadeepa.lk/latest_news/හම්බන්තොට-රෝහලේ--වෛද්‍ය-වර්ජනයට-රෝගීහු-විරෝධය-දක්වති/1-556454",
    "Category": "latest_news"
}