{
    "Source": "www.lankadeepa.lk",
    "Timestamp": "2019 අගෝස්තු මස 19",
    "Headline": "‘මෙහෙවර පියස’ ජනපති - අගමැති සුරතින් හෙට ජනතා අයිතියට",
    "News Content": "(විනීතා එම් ගමගේ)          කම්කරු දෙපාර්තමේන්තුවේ මෙහෙවර පියස නව ගොඩනැගිල්ල ජනාධිපති මෛත‍්‍රිපාල සිරිසේන මහතාගේ ප‍්‍රධානත්වයෙන් හා අග‍්‍රමාත්‍ය රනිල් වික‍්‍රමසිංහ මහතාගේ සහභාගිත්වයෙන් හෙට (20) ජනතා අයිතියට පත්වන බව කම්කරු හා වෘත්තීය සමිති සබඳතා අමාත්‍ය රවීන්ද්‍ර සමරවීර මහතා  අද(19) ප‍්‍රකාශ කළේය.  මහල් 34 කින් යුත් නව කම්කරු දෙපාර්තමේන්තු ගොඩනැගිල්ල රජයට අයත් උසැතිම ගොඩනැගිල්ල ද වේ. 2009 වසරේ ඉදිකිරීම් ඇරඹු මෙම ගොඩනැගිල්ල ඉදිකිරීම් ඇස්තමේන්තුව රුපියල් මිලියන 8557 කි. කම්කරු මහලේකම් කාර්යාල භූමියේ මුල් ගල් තබා වැඩ එම වසරේ දී වැඩ ඇරඹුවත් එවකට බලාපොරොත්තුව වී ඇත්තේ සේවක අර්ථසාධක අරමුදල හා සේවා නියුක්තියන්ගේ බාර අරමුදල් මණ්ඩලයේ මුදල්වලින් මෙම ගොඩනැගිල්ල ඉදිකිරීම වේ. එහෙත් සේවක අර්ථසාධක අරමුදලේ මුදල් යොදවා ගැනීමේ දී එම භූමියේ අයිතිය මහ බැංකුව සතුවිය යුතු බවට මහ බැංකුව ගෙන ආ නිර්දේශය මත එම ගොඩනැගිල්ල ඉදිකිරීම අතරමඟ නැවතී තිබු බව කම්කරු අමාත්‍යංශයේ අද (19) පැවැති මාධ්‍ය හමුවක දී අදහස් දක්වමින් කම්කරු හා වෘත්තීය සමිති සබඳතා අමාත්‍ය රවීන්ද්‍ර සමරවීර මහතා ප‍්‍රකාශ කළේය. මෙකී  ප‍්‍රශ්නය මත අතරමඟ වැඩ නැවතී තිබු ගොඩනැගිල්ල යළි ඉදිකිරීම් ආරම්භ කිරීමට 2015 බලයට පැමිණි රජය තීන්දු කළ බවත් භාණ්ඩාගාර මුදල්වලින් එය ඉදිකළ බවත් කී අමාත්‍යවරයා බිලියන 8.5ක ප‍්‍රාග්ධනයක් වැයකර එය ඉදිකර අවසන් කළ බව ද කියා සිටියේය.රටේ ශ‍්‍රම බළකාය සිඝ්‍ර ලෙස වැඩිවෙමින් පවතින බවත් කොළඹ සහ අවට බොහෝ තැන්වල සිට ඔවුන්ට සේවා ලබාදෙන බවත් ඒ සියලූ කාර්යාල එක වහලක් යටට පැමිණිය යුතු බවත් සිතා මෙම ගොඩනැගිල්ල ඉදිකර අවසන් කළ බව ද හෙතෙම සඳහන් කළේය. විවිධ අවස්ථාවන්වල දී නොයෙක් ප‍්‍රශ්නවලට මුහුණ දුන්නත් සියලූ අදාළ අංශ සමඟ එක්ව  ඒවා සමනය කර ගනිමින් මෙහි කටයුතු අවසන් කළ බවත් කී අමාත්‍යවරයා ගොඩනැගිල්ලේ බිම් මහල් දෙකක්  හා ඉහළට මහල් දෙකක් වශයෙන් මහල් හතරක රථ ගාලකින් ද සමන්විත වන බව ද පැවසීය. මහල් තුනක් එක් කළ ශ‍්‍රවණාගාරයක් ද ඇතුළු නවීන පන්නයේ සියලූ අංගෝපාංගයන්ගෙන් සපිරි මෙම ගොඩනැගිල්ල රටේ වැඩ කරන ජනතාව වෙනුවෙන් තමන් ලැබු ජයක් ලෙස තමන් සළකන බව ද ප‍්‍රකාශ කළේය.   ",
    "URL": "https://www.lankadeepa.lk/news/‘මෙහෙවර-පියස’-ජනපති---අගමැති-සුරතින්-හෙට-ජනතා-අයිතියට/101-555573",
    "Category": "latest_news"
}