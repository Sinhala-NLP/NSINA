{
    "Source": "www.lankadeepa.lk",
    "Timestamp": "2019 අගෝස්තු මස 19",
    "Headline": "‘රටේ වගකීම බාරගන්න මම සූදානම්’",
    "News Content": "(අංජුල මහික වීරරත්න) මිලිටරි ආරක්ෂාවෙන් පමණක් රට ඉදිරියට ගෙන යා නොහැකි බවත්, සාමකාමී, සංවර්ධිත රටක් නිර්මාණය කිරීම සඳහා මිලිටරි ආරක්ෂාව සමග ආර්ථික, සමාජ, දේශපාලන ආරක්ෂාව තහවුරු කළ යුතු බවත්, එකී සෑම අංශයකින්ම රට ආරක්ෂා කිරීමේ හැකියාව තමා සතුව පවතින බැවින් රටේ වගකීම බාර ගැනීමට තමන් සුදානම් බවත් එක්සත් ජාතික පක්‍ෂ නියෝජ්‍ය නායක නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා අද (19) පැවැසීය. නවීන ලෝකයේ පුළුල් විග්‍රහයට අනුව ජාතික ආරක්ෂාව යනු මිලිටරි ආරක්ෂාව පමණක් නොව ආර්ථික, සමාජ, දේශපාලන ආරක්ෂාව ඊට එකතු විය යුතු බවද අමාත්‍ය සජිත් ප්‍රේමදාස මහතා සඳහන් කළේය.  1971 සහ 87 - 88 කාලවලදී ආර්ථික අසමානතාවන් නිසා ආර්ථික ආරක්ෂාව ජනතාවට නොලැබීමේ ප්‍රතිඵලයක් ලෙස ආර්ථිකය පදනම් කරගත් කැරළි රටතුළ නිර්මාණය වූ අතර, එමගින් ජාතික ආරක්ෂාවට විශාල තර්ජනයක් එල්ල වූ බව පෙන්වා දුන් අමාත්‍යවරයා, ජතතාවගේ අයිතීන්, ගැටළු, වේදනාවන් ප්‍රකාශ කිරීමේ අයිතිය අහිමි කළ විට ජාතික ආරක්ෂාවට කොතරම්  තර්ජනයක් එල්ල වෙනවාද කියා හොඳින් සිතා බැලිය යුතු බවත් ප්‍රකාශ කළේය. පසුගිය රජය මෙරට ආරක්ෂක අංශ නගර සභාවේ කුණු ඉවත් කරන පිරිසක් බවට පත්කර ඔවුන්ගේ ගෞරවයට හානි කළ බවත්, තමන්ගේ රජයක් යටතේ ආරක්ෂක අංශ වලට අභිමානවත් ලෙස මෙරට ජාතික ආරක්ෂාව තහවුරු කිරීමේ අවස්ථාව ලබා දීමට කටයුතු කරන බවත් අමාත්‍යවරයා වැඩිදුරටත් පැවසීය.   සජිත් ප්‍රේමදාස අමාත්‍යවරයා මෙම අදහස් පළ කළේ මාතලේ දිස්ත්‍රික්කයේ, ඊරියගොල්ල ඉදි වූ “ශ්‍රීමත් ඇලික් අලුවිහාරේගම” උදා ගම්මානය ජනතා අයිතියට පත්කිරීමේ අවස්ථාවට අද (19) සහභාගී වෙමිනි. “සැමට සෙවණ” යළි පිබිදෙන උදා ගම්මාන වැඩසටහන යටතේ ජනතා අයිතියට පැවරුණු 257 වන ආදර්ශ ගම්මානය මෙය වේ.   ",
    "URL": "https://www.lankadeepa.lk/news/‘රටේ-වගකීම-බාරගන්න-මම-සූදානම්’/101-555555",
    "Category": "latest_news"
}