{
    "Source": "www.lankadeepa.lk",
    "Timestamp": "2020 මැයි මස 12",
    "Headline": "පාසල් වෑන් රථ ගාස්තුවෙන් අඩක් අය කිරීමට තීරණය කරයි",
    "News Content": " (ඩයනා උදයංගනී)පාසල් ළමුන් ප‍්‍රවාහනය කිරීමේ වෑන් රථ සදහා අප්‍රේල්, මැයි මාස වෙනුවෙන් සම්පූර්ණ ගාස්තු අය නොකරන නමුත් ගාස්තුවෙන් අඩක් හෝ දෙමාපියන්ට හැකි පරිදි යම් මුදලක් අය කිරීමට තීරණය කර ඇතැයි පාසල් ළමුන් ප‍්‍රවාහන සේවා සංගම් පවසයි.මෙම මාසවල පාසල් නොපැවැත්වුණත් කිසිම මුදලක් අය නොකර සිටියහොත් තමන් දැඩි අපහසුතාවකට පත්වන බව සමස්ත ලංකා අන්තර් දිස්ත‍්‍රික් පාසල් ළමුන් ප‍්‍රවාහන සේවා සංගමයේ ලේකම් කමල් ඉලංගරත්න මහතා ලංකාදීපයට පැවසීය.පාසල් ළමුන් ප‍්‍රවාහනය කරන්නන් නියෝජනය කරන සමස්ත ලංකා අන්තර් දිස්ත‍්‍රික් පාසල් ළමුන් ප‍්‍රවාහන සේවා සංගමයේ සහ සමස්ත ලංකා පාසල් ළමුන් ප‍්‍රවාහන සංගමයේ නියෝජිතයින් ප‍්‍රවාහන සේවා කළමනාකරණ සහ විදුලිබල හා බලශක්ති අමාත්‍ය මහින්ද අමරවීර මහතා සමග අද (12) සාකච්ඡාවක නිරත වූ අතර එහිදී මෙම තීරණය ගත් බව ද හෙතෙම කීවේය.අප්‍රේල් මැයි මාසවල පාසල් නොපැවැත්වුණු නිසා ළමුන් ප‍්‍රවාහනය කරන වෑන් රථ වෙනුවෙන් මුදල් අය නොකරන ලෙස අමාත්‍ය මහින්ද අමරවීර මහතා දැනුම්දී තිබුණද එසේ කිරීමෙන් පාසල් වෑන් රථ හිමියන්ට දැඩි ගැටලූවකට මුහුණදීමට සිදුවන බව ඔහු ස`දහන් කළේය.වෑන් රථ හිමියන්ද ජීවත්වන්නේ මෙම ආදායමෙන් බැවිනුත්, එම ආදායම නොලැබුණහොත් රියදුරන්ගේ සහ සහායකයින්ගේ වැටුප් ගෙවීමට මෙන්ම එදිනෙදා වියදම් දරාගැනීමට වෙනත් ආදායමක් නොමැති විශාල පිරිසක් සිටින බවත් ඉලංගරත්න මහතා කීවේය.එබැවින් අමාත්‍යවරයා සමග ද සාකච්ඡා කර මාසිකව අය කරන මුදලෙන් අඩක් හෝ ලබාගැනීමට තීරණය කළ බවද ඔහු පැවසීය.පවතින තත්ත්වය හමුවේ එම මුදල් ගෙවීම අසීරු දෙමාපියන් වේ නම් ඔවුන් සම්බන්ධයෙන් සානුකම්පිතව සිතා බැලීමට සූදානම් බව ද ඔහු කීවේය.මාසය පුරා තමන්ගේ දරුවන් ආරක්‍ෂා කරමින් පාසල කරා රැගෙන ගොස් නැවත නිවෙස්වලට ගෙනැවිත් දෙන වෑන් රථ හිමියන් වෙනුවෙන් මෙම මාස දෙකෙහිද හැකි අයුරින් මුදලක් ලබාදෙන ලෙස දෙමාපියන්ගෙන් ඉල්ලා සිටින බව කී ඒ මහතා එසේ යම් ආදායමක් හෝ නොලැබුණහොත් තමන්ට දැඩි ගැටලූවකට මුහුණදීමට සිදුවන බව ද සදහන් කළේය.සමස්ත ලංකා පාසල් ළමුන් ප‍්‍රවාහන සංගමයේ සභාපති මල් ශ්‍රී ද සිල්වා මහතා ද පැවසුවේ පවතින තත්ත්වය හමුවේ පාසල් වෑන් රථ හිමියන් හා රියදුරන් ද දැඩි ගැටලූවකට මුහුණ දී සිටින බවයි.කිසිදු ආදායමක් නොමැති වුවහොත් එය ගැටලූවක් නිසා මාසික ගාස්තුවෙන් අඩක් හෝ අයකිරීමට තමන්ට සිදුවන බව ද ඔහු කීවේය.     ",
    "URL": "https://www.lankadeepa.lk/latest_news/පාසල්-වෑන්-රථ-ගාස්තුවෙන්-අඩක්-අය-කිරීමට-තීරණය-කරයි/1-571796",
    "Category": "latest_news"
}