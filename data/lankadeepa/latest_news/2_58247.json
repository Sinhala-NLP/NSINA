{
    "Source": "www.lankadeepa.lk",
    "Timestamp": "2018 අප්‍රේල් මස 06",
    "Headline": "ශ්‍රීලනිප 16ට  විශ්වාසභංගයක් ගෙන ආවොත් පෙනි සිටිනවා - දුමින්ද දිසානායක",
    "News Content": "(ඩයනා උදයංගනී) අග්‍රාමාත්‍ය රනිල් වික්‍රමසිංහ මහතාට හා රජයට එරෙහිව ඒකාබද්ධ විපක්‍ෂය ගෙන ආ විශ්වාසභංග යෝජනාවට පක්‍ෂව ඡන්දය භාවිතා කළ ශ්‍රීලංකා නිදහස් පක්‍ෂ කැබිනට්, රාජ්‍ය සහ නියෝජ්‍ය ඇමතිවරුන් 16 දෙනාට එරෙහිව එක්සත් ජාතික පක්‍ෂයෙන් විශ්වාසභංගයක් ගෙන ආවොත් එහිදී පක්‍ෂයේ මැති ඇමතිවරුන් ආරක්‍ෂා කරගැනීම වෙනුවෙන් පෙනී සිටින බව ශ්‍රී.ල.නි.ප මහ ලේකම්, කෘෂිකර්ම අමාත්‍ය දුමින්ද දිසානායක මහතා පැවසීය. අමාත්‍ය දුමින්ද දිසානායක මහතා මේ බව පැවසුවේ  කෘෂිකර්ම අමාත්‍යාංශ ශ්‍රවණාගාරයේදී අද (6) පැවති මාධ්‍ය හමුවකදීය.  ආණ්ඩුව නියෝජනය කරන්නන් ලෙස ආණ්ඩුව රැකගැනීමට කොන්දක් තිබූ අයට පක්‍ෂයක් ලෙස පක්‍ෂයේ අය රැකගැනීමටත් කොන්දක් තිබෙන බව මහ ලේකම්වරයා මෙහිදි සඳහන් කළේය. විශ්වාසභංගයට පක්‍ෂව ඡන්දය දුන් අය සමඟ එක්ව කටයුතු කිරීමේ ගැටලුවක් ශ්‍රී.ල.නි.පයට නැතැයිද ඇමතිවරයා කීවේය. පක්‍ෂයක් ලෙස බහුතර මතයට මෙන්ම සුළුතර මතයටද ගරු කරන බව කී අමාත්‍යවරයා සුළුතරය නියෝජනය කළ පිරිස සම්බන්ධයෙන් පක්‍ෂයක් ලෙස විනය ක්‍රියාමාර්ග ගත යුතු නැතැයිද කීවේය. පසුගිය පළාත් පාලන මැතිවරණය හෝ විශ්වාසභංගය සමඟ ශ්‍රී.ල.නි.පය කැඩී යා යුතු නැතැයි කී දුමින්ද දිසානායක මහතා පක්‍ෂය කැඩීම කළේ විශ්වාසභංගය නොව පළාත් පාලන මැතිවරණයේදී අපේ කණ්ඩායමක් සමඟ වෙනත් වේදිකාවකට ගොඩවූ  හිටපු ජනාධිපතිවරයා බවද ප්‍රකාශ කළේය.  මහින්ද රාජපක්‍ෂ මහතා පක්‍ෂය බෙදා පොහොට්ටුවක් සැදුවාක් මෙන් ශ්‍රී.ල.නි.පය බෙදාගැනීමට අපි සූදානම් නැතැයි ද ඔහු කීවේය. ඉදිරියේදී එක්සත් ජාතික පක්‍ෂයට එක්වීමේ අදහසක් ඇත්දැයි මෙහිදී මාධ්‍යවේදියෙකු නැගූ පැනයකට පිළිතුරු දුන් දුමින්ද දිසානායක මහතා පැවසුවේ තමන්ට ශ්‍රී.ල.නි.පය අත්හැරීමේ කිසිඳු අවශයතාවයක් නැති බවයි.  ",
    "URL": "https://www.lankadeepa.lk/latest_news/ශ්‍රීලනිප-16ට--විශ්වාසභංගයක්-ගෙන-ආවොත්-පෙනි-සිටිනවා---දුමින්ද-දිසානායක/1-527083",
    "Category": "latest_news"
}