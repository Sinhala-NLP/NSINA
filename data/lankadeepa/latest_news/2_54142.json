{
    "Source": "www.lankadeepa.lk",
    "Timestamp": "2018 සැප්තැම්බර් මස 02",
    "Headline": "කලණ හස්තියා ප්‍රතිකාර සඳහා රිදියගම සෆාරී උද්‍යානයට",
    "News Content": "(ක්‍රිෂාන් ජීවක ජයරුක්)ඓතිහාසික දෙවිනුවර ශ්‍රී විෂ්ණු උපුල්වන් දේවාලයට අයත් කලණ හස්තියා  නේවාසික ප්‍රතිකාර කටයුතු සදහා රිදියගම සෆාරි උද්‍යානය වෙත රැගෙන ගොස් ඇති බව වනජීවී දෙපාර්තමේන්තුවේ මිරිස්ස සමුද්‍රජීවී ඒකකයේ ස්ථාන භාර නිලධාරී ඒ.ටී.ආර්.රවීන්ද්‍ර මහතා පැවසීය.එම දේවාලයේ බස්නායක නිලමේවරයාගේ ලේකම් එස්.කොළඹගේ මහතා හා ඇත්ගොව්වා ඇතුළු පිරිසක් කලණ හස්තියා සුරක්ෂිතව  සෆාරි උද්‍යානය වෙත ගෙන ගොස් භාර දීමට කටයුතු කළේය.රිදියගම සෆාරි උද්‍යානයේ ප්‍රධාන පශු වෛද්‍ය නිලධාරී නන්දන පෙරේරා මහතා ඇතුළු පශු වෛද්‍යවරුන් සය දෙනෙකුගෙන් යුත් කණ්ඩායමක්   කලණ නහවා පිරිසිදු කර තුවාල සඳහා ප්‍රතිකාර  කළ අතර තුවාල පශු වෛද්‍යවරුන් විසින් පැය තුනකට වරක් පරීක්ෂා කිරීමට නියමිතව ඇත. ඊට අමතරව අවශ්‍ය පහසුකම් සැපයීමට වෙනමම කාර්ය මණ්ඩලයක් ද පත් කර  තිබේ.සති දෙකක පමණ නේවාසික ප්‍රතිකාර වලින් පසු කලණ හස්තියාට අනෙකුත් අලි ඇතුන් මෙන් නිදහසේ එම භූමිය තුළ ඇවිද යාමේ අවස්ථාව ද උදා වනු ඇත.මෙම අවස්ථාවට වන ජීවී සංරක්ෂණ නියෝජ්‍ය අමාත්‍ය පාලිත තෙවරප්පෙරුම මහතා  ඇතුළු නිලධාරීන් කණ්ඩායමක් ද සහභාගී වූහ.වසර තුනක පමණ කාලයක් තිස්සේ එක තැන ගැට ගසා සිටි කලණ හස්තියාගේ ඉදිරිපස දකුණු පාදය යකඩ දම්වැලට කැපී මස් ලියලා දරුණු වේදනාවකින් පසු වන බවට මාධ්‍ය මගින් වාර්තා පළවීමත් සමග මේ පිළිබඳව බොහෝ දෙනාගේ අවධානය යොමු විය.  ",
    "URL": "https://www.lankadeepa.lk/latest_news/කලණ-හස්තියා-ප්‍රතිකාර-සඳහා-රිදියගම-සෆාරී-උද්‍යානයට/1-535766",
    "Category": "latest_news"
}