{
    "Source": "www.lankadeepa.lk",
    "Timestamp": "2022 ජනවාරි මස 10",
    "Headline": "මෛත්‍රීගෙන් චෝදනා පත්‍රයක්",
    "News Content": "(ඩයනා උදයංගනී සහ ක්‍රිෂාන් ජීවක ජයරුක්)ජනාධිපතිවරණයට පෙර ශ්‍රී ලංකා නිදහස් පක්‍ෂය නැතිව දිනන්නට බැහැ යැයි කී පොහොට්ටුවේ නායකයන් ජනාධිපතිවරයෙන් පසු, කරපිංචා මෙන් එය භාවිතා කර විසිකර දැමූ බව එම පක්‍ෂයේ සභාපති, හිටපු ජනාධිපති මෛත්‍රීපාල සිරිසේන මහතා පැවසීය.ශ්‍රී ලංකා පොදුජන පෙරමුණේ නායකයන්ට ජනාධිපතිවරණයට පෙර ශ්‍රී ලංකා නිදහස් පක්‍ෂය ගැනතිබූ උවමනාව, වටිනාකම ගැන කිවහොත් එහි ඉහළම නායකයෝ තමාව කීපවරක්ම හමුවී සාකච්ඡා පැවැත්වූ බව කී හිටපු ජනාධිපතිවරයා එහි පළමු, දෙවන හා තුන්වන යන නායකයන් තිදෙනාම ජනාධිපති කාර්යාලයට වෙන වෙනම පැමිණ තමන් හමුවූ බව සඳහන් කළේය.එදා ශ්‍රී ලංකා නිදහස් පක්‍ෂය නැතිව දිනන්න බෑ කී අය ජනාධිපතිවරණයෙන් පසු පළමු සතියේම දෙපාර්ශවය අතර අත්සන් කළ සන්ධාන ගිවිසුම කඩ කළ බව කී මෛත්‍රීපාල සිරිසේන මහතා වසර දෙකක් ගතවුවත් එහි ඇති කිසිම කාරණයක් ඉටුකර නැතැයි ද කීවේය.හිටපු ජනාධිපතිවරයා මේ බව පැවසුවේ මාතර දිස්ත්‍රික්කයේ දී ඊයේ (9) පැවති ශ්‍රී ලංකා නිදහස් පක්‍ෂ සමුළුවට එක්වෙමිනි.තමන් දන්නා පරිදි ළඟදී ජනාධිපතිවරණයක් එන්නේ නැතැයි කී සිරිසේන මහතා ඊ ළඟට පැවැත්වෙන ජාතික මැතිවරණය වන්නේ පාර්ලිමේන්තු මැතිවරණයක් බව ස්ථිරවම කිව හැකි බව ද පැවසීය.ජනමත විචාරණයක් තබා ආණ්ඩුවේ කාලය දික්කරගැනීමට යන බව ඇතැමුන් කීවත් එය කවදාවත් කෙරෙන්නේ නැති වැඩක් බව ද හෙතෙම කීය.  වර්තමානයේදී රටම අසරණ වී ඇති බවත්, මෙය මැතිණිගෙ කාලෙ වගේ යැයි සමහරු කීවත් එකල මෙවැනි අහේනියක් හෝ පෝලිම්වල සිටි ජනතාව ආණ්ඩුවට කුණුහරපයෙන් බැනීම් සිදුවූයේ නැතැයි ද හිටපු ජනාධිපතිවරයා ප්‍රකාශ කළේය.තමා බලයට පත්වූ පසු 2015 තිබුණාටත් වඩා අඩුවෙන් භාණ්ඩ ලබාදුන් බවත්, රුපියල් දෙකකින් තෙල් මිල වැඩිකළත් පොහොට්ටුවේ නායකයන් කොටුවේ සිට පාර්ලිමේන්තුවට බයිසිකලයෙන් ආ බවත් කී හිටපු ජනාධිවරයා එදා ඔවුන් ජනතාවගෙන් දැන් සනීපද, සැපද කියා ඇසූ බව ද කීවේය.  නායකයෙකුට තනිව රටක් කළ නොහැකි බවත්, ඔහුට හොඳ කණ්ඩායමක් සිටිය යුතු බවත් කී සිරිසේන මහතා තමන් අවුරුදු පහක් ආණ්ඩු කරද්දී පාර්ලිමේන්තුවේ ආණ්ඩු පක්‍ෂයේ හෝ විපක්‍ෂයේ කිසිවකුත් තමා වෙනුවෙන් කතා නොකළ බව ද පැවසීය.එදා අගමැතිවරයාගේ හෝ ඇමති මණ්ඩලයක සහය නැතිව හා කිසිම බලයක් නැතිවත් තමන් අද වැනි අර්බුදයකට රට ඇද දැම්මේ නැතැයි ද හිටපු ජනාධිපතිවරයා මෙහිදී සඳහන් කළේය.     ",
    "URL": "https://www.lankadeepa.lk/latest_news/මෛත්‍රීගෙන්-චෝදනා-පත්‍රයක්/1-606227",
    "Category": "latest_news"
}