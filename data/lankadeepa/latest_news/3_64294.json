{
    "Source": "www.lankadeepa.lk",
    "Timestamp": "2017 සැප්තැම්බර් මස 28",
    "Headline": "උතුරු-නැගෙනහිර කඳවුරු අයින් කිරීම සුදුසු නෑ",
    "News Content": "(චමිල් රුපසිංහ)වත්මන් වාතාවරණය අනුව උතුරු හා නැගෙනහිර පළාත්වල යුද හමුදා කඳවුරු  කඩිනමින්  ඉවත්කර ගැනීම සුදුසු නොවන බව යුද හමුදාපති ලුතිනන් ජනරාල් මහේෂ් සේනානායක මහතා පවසයි.දේශපාලනයේදී විවිධ අදහස් පළ කළ හැකි නමුත් රටේ ජාතික හා රාජ්‍ය ආරක්ෂාවේදී රාජ්‍ය මට්ටමින් තීන්දු ගැනීමට සිදුවන බව බව ඒ මහතා පවසයි.“දකුණේ ජනතාව පිළිබදව අවබෝධයක් ලබා ගැනීම සදහා උතුරු පළාත් ප්‍රධාන අමාත්‍යවරයා මහනුවරට පැමිණීම පිළිබදව සතුටු වෙනවා.උතුරු පළාත් ප්‍රධාන අමාත්‍යවරයා පවසන පරිදි එක්ලක්ෂ අසූදහසක යුද භට පිරිසක්  එහේ නෑ.එම ප්‍රදේශයේ සිටින සෙබලුන් රටේ අවශ්‍යතාව අනුව එහි රඳවා තැබිය යුතුයි. ශ්‍රී ලංකා යුද හමුදාවේ බලපරාක්‍රමය පිළිබද තොරතුරු වසන් කිරීමට හැකියාවක් නැහැ.එය රාජ්‍ය ආයතනයක් නිසා වැටුප් තොරතුරු මහා භාණ්ඩාගාරයේ හා ආරක්ෂක අමාත්‍යංශයේ සදහන්ව තිබෙනවා.එනමුත්  උතුරේ හා නැගෙනහිර එක්ලක්ෂ අසූදහසක භට පිරිසක් නැහැ. ජාතික ආරක්ෂාව පිළිබද වගකීම ජනාධිපතිවරයා, රාජ්‍ය ආරක්ෂක අමාත්‍යංශය, ශ්‍රී ලංකා යුද හමුදාව, ගුවන්, නාවුක හමුදා, ශ්‍රී ලංකා පොලීසිය, සිවිල් ආරක්ෂක බලකාය වැනි ආයතනවලට පැවරෙන බැවින් ඒ ඒ ආයතන අදාළ පරිදි තීන්දු තීරණ ගන්නවා.යුද හමුදාව සටන් කළේ සාමාන්‍ය ජනතාව සමග නොව ත්‍රස්තවාදීන් සමගයි“යැයි ඒ මහතා ප්‍රකාශ කරයි. යුද හමුදාපතිවරයා මේ බව පැවැසුවේ ඔක්තොම්බර් 10 වෙනිදාට යෙදි තිබෙන ශ්‍රී ලංකා යුද හමුදාවේ සංවත්සර සැමරුම් දිනය නිමිත්තෙන් මහනුවර ශ්‍රී දළදා මාළිගාවට යුද හමුදාවේ ධජ පූජා කිරිමට එක්වූ අවස්ථාවේදී ය.ශ්‍රී දළදා මාලිගාව වෙනුවෙන් මූල්‍ය ආධාරයක් දියවඩන නිලමේ ප්‍රදීප් නිලංග දෑල මහතා වෙත පරිත්‍යාග කිරීම යුද හමුදාපතිවරයා අතින් එහිදී සිදුවිය.  ",
    "URL": "https://www.lankadeepa.lk/latest_news/උතුරු-නැගෙනහිර-කඳවුරු-අයින්-කිරීම-සුදුසු-නෑ/1-518362",
    "Category": "latest_news"
}