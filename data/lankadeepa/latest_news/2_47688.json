{
    "Source": "www.lankadeepa.lk",
    "Timestamp": "2019 ජුනි මස 17",
    "Headline": "සිඟමනෙන් ලැබූ මුදලින්  යාචකයෙක් දන්සැලක් දෙයි",
    "News Content": "(ක්‍රිෂාන් ජීවක ජයරුක්) මාතර නගරයේ දිනපතා සිඟමනේ යෙදී රැස්කරගත් මුදල් වියදම් කළ යාචකයෙකු මහජනතාවට පොසොන් පොහොය වෙනුවෙන් කේක් සහ බෙලිමල් දන්සලක් අද (17) පවත්වා ඇත. මාතර මහ නගර සභාව ඉදිරිපිටදී මෙම දන්සල පැවැත්වූයේ අප්පුහාමී නැමැති 75 හැවිරිදි යාචකයෙකි. පදික වෙළදාමේ නිරත තරුණයෝද ඔහුට සහයෝගය ලබා දුන්හ. රුපියල් 40,000ක පමණ මුදලක් වැය කර මෙම දන්සල පැවැත්වූ බව අප්පුහාමී මහතා පැවසීය. ඒ පිළිබඳව අදහස් දැක්වූ අප්පුහාමී මහතා මෙසේ කීය. “මගේ ගම මතුගම. බිරිඳ මා හැර ගියාට පසු සිඟමන් යදින්න පුරුදු වුණා. මාතර නගරයට මම ඇවිත් අවුරුදු 13ක් පමණ වෙනවා. දැන් මාතර මට මගේ ගම වගේ. ඒත් මට රෑට ඉන්න තැනක් නැහැ. දෙවිනුවර පේමන්ට් එකෙයි රෑට නිදාගන්නේ. දවසකට මට රුපියල් 2,000ක් විතර ලැබෙනවා. රුපියල් 300, 400 එකතුවෙන දවසුත් තියෙනවා. මම ඒ මුදල් එක්තරා වෙළඳ මහත්තයෙක්ට ආරක්ෂාව සඳහා භාර දෙනවා. ඒ ආකාරයට එකතු වූ මුදල්වලින් තමයි මේ දන්සල දුන්නේ. ගිය අවුරුද්දෙත් මම රෝස්පාන් දන්සලක් දුන්නා. ලබන අවුරුද්දේ බත් දන්සලක් දෙන්න බලාපොරොත්තු වෙනවා. ඒ වගේම මම දවසකට පූසන් හා බල්ලන් 100ට විතර කන්න දෙනවා. එහෙම දන් දීලා ප්‍රාර්ථනාකරන්නේ ලබන ආත්මයේ යාචකයෙක් වෙලා උපදින්න එපා කියලයි. අවුරුද්දක්ම මට සල්ලි දෙන ජනතාවට යුතුකමක් විදියට මම මේ දන්සල දෙනවා.”       ",
    "URL": "https://www.lankadeepa.lk/news/සිඟමනෙන්-ලැබූ-මුදලින්--යාචකයෙක්-දන්සැලක්-දෙයි/101-552128",
    "Category": "latest_news"
}