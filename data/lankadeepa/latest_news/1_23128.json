{
    "Source": "www.lankadeepa.lk",
    "Timestamp": "2021 ඔක්තෝබර් මස 26",
    "Headline": "දෙදින සංචාරය නිමා කර අදානි පිටව යයි",
    "News Content": "(ටී.කේ.ජී.කපිල ) ශ්‍රී ලංකාවේ විශේෂ ව්‍යාපාරික සංචාරයක නියැලී සිටි , ඉන්දියාවේ ප්‍රකෝටි ව්‍යාපාරික ගෞතම් අදානි මහතා සිය දෙදින සංචාරය නිමා කර අද (26) සවස 04.30ට ආපසු ඉන්දියාව බලා පිටත්ව ගියේය .ගෞතම් අදානි සමග ඔහුගේ ව්‍යාපාරික උපදේශකවරුන් 10 දෙනෙකු , පෞද්ගලික විශේෂ ගුවන් යානා දෙකකින් පසුගිය 24 දින කටුනායක ගුවන් තොටුපළ ඔස්සේ ශ්‍රී ලංකාවට පැමිණ තිබුණි .ඔවුන් ශ්‍රී ලංකාවේ ව්‍යාපාරික අවස්ථාවන් පිළිබඳව ජනාධිපතිවරයා ඇතුළු ශ්‍රී ලාංකික ඉහළ පෙළේ  දේශපාලනඥයන් සහ උසස් නිලධාරීන් හමුවී සාකච්ඡා කළ අතර, මන්නාරම ප්‍රදේශයේ සුළං විදුලි බලාගාරයක් පිළිබඳව ද ස්ථානීය පරීක්ෂාවක් ද සිදු කර තිබුණි .ඔවුන් රැගත් පළමු ගුවන් යානය අද (26) සවස 04.30ටත් , අනෙක් දෙවන ගුවන් යානය සවස 04.40 ටත් කටුනායක ගුවන් තොටුපළෙන් පිටත්ව ගොස් තිබුණි .  ",
    "URL": "https://www.lankadeepa.lk/news/දෙදින-සංචාරය-නිමා-කර-අදානි-පිටව-යයි/101-601769",
    "Category": "latest_news"
}