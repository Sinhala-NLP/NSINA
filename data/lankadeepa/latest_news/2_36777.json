{
    "Source": "www.lankadeepa.lk",
    "Timestamp": "2020 ඔක්තෝබර් මස 15",
    "Headline": "නව කම්කරු කොමසාරිස් ජනරාල් ප්‍රභාත් චන්ද්‍රකීර්ති",
    "News Content": "(විනීතා එම්. ගමගේ) නව කම්කරු කොමසාරිස් ජනරාල්වරයා ලෙස ප්‍රභාත් චන්ද්‍රකීර්ති මහතා පත් කරනු ලැබ ඇත. නව තනතුරට පත් වන තෙක් චන්ද්‍රකීර්ති මහතා වෙරළ සංරක්ෂණ අධ්‍යක්ෂ ජනරාල්වරයා ලෙස කටයුතු කළේය. ශ්‍රී ලංකා පරිපාලන සේවයේ විශේෂ ශ්‍රේණියේ නිලධාරියෙකු වන ප්‍රභාත්  චන්ද්‍රකීර්ති මහතා මීට පෙර පාර්ලිමේන්තුවේ සභානායක කාර්යාලයේ ජ්‍යෙෂ්ඨ සහකාර ලේකම්වරයා ලෙස දෙ, බියගම  ප්‍රාදේශීය ලේකම්වරයා ලෙස ද, ඌව පළාත් සභාවේ අධ්‍යාපන අමාත්‍යංශයේ සහකාර ලේකම්වරයා ලෙස ද කටයුතු කර තිබේ.  බදුල්ල ස්ප්‍රින් වැලි මහ විදුහලෙන් ප්‍රාථමික අධ්‍යාපනය ද බදුල්ල මධ්‍ය මහා විද්‍යාලයෙන් හා කොළඹ ආනන්ද විද්‍යාලයෙන් ද්විතියක අධ්‍යාපනය ද ලැබු ඔහු ශ්‍රී ජයවර්ධනපුර විශ්ව විද්‍යාලයේ උපාධිධාරියෙකි. ඒ මහතා කැලණිය විශ්වවිද්‍යාලයෙන් පශ්චාත් උපාධිය ලබා ඇති අතර විවෘත විශ්ව විද්‍යාලයෙන් නීති උපාධිය ද ලබා තිබේ. ඔහු රුසියාවේ මූලික අධ්‍යයන පිළිබඳ ජාත්‍යන්තර විශ්ව විද්‍යාලයෙන් ආචාර්ය උපාධිය ද ලබාගෙන ඇත. ට්‍රාන්ස්පේරන්සි ඉන්ටනැෂනල් ආයතනයෙන් පිදෙන සුපිලිපන් රාජ්‍ය නිලධාරියා සම්මානය ඉකුත් වසරේ පිදුණේ ප්‍රභාත් චන්ද්‍රකීර්ති මහතාටය. නව කම්කරු කෙමාසාරිස් ජනරාල් ප්‍රභාත් චන්ද්‍රකිර්ති මහතා ලබන 19 වැනිදා නව තනතුරේ වැඩ භාර ගැනීමට නියමිතය.   ",
    "URL": "https://www.lankadeepa.lk/news/නව-කම්කරු-කොමසාරිස්-ජනරාල්-ප්‍රභාත්-චන්ද්‍රකීර්ති/101-580639",
    "Category": "latest_news"
}