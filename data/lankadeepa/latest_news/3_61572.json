{
    "Source": "www.lankadeepa.lk",
    "Timestamp": "2018 පෙබරවාරි මස 13",
    "Headline": "දේශපාලන අර්බුදය උග්‍ර අතට හැරෙයි",
    "News Content": "පළාත් පාලන මැතිවරණයෙන් පසු ඇති වී තිබෙන අර්බුදකාරී දේශපාලනය තත්ත්වය තවදුරටත් උග්‍ර වෙමින් තිබේ. ආණ්ඩුවේ පැවැත්ම සම්බන්ධයෙන් අවිනිශ්චිත තත්ත්වයක් ඇති වී තිබෙන මොහොතක අද (13) දිනයේදී සාකච්ඡා වට කිහිපයක්ම පැවැති අතර මේ වනවිට තවත් සාකච්ඡාවක් පැවැත්වෙමින් තිබේ. අද (13) දහවල් එක්සත් ජාතික පක්ෂයේ පසු පෙළ මන්ත්‍රීවරුන් අග්‍රාමාත්‍ය රනිල් වික්‍රමසිංහ මහතා හමු වී නැවතවරක් සාකච්ඡාවක් පැවැත් වූ අතර එහිදි එක්සත් ජාතික පක්ෂ තනි ආණ්ඩුවක් පිහිටුවීමට ඔවුන්ගේ එකඟත්වය හිමි වී තිබිණි.අග්‍රාමාත්‍ය රනිල් වික්‍රමසිංහ මහතාගේ නායකත්වය යටතේ තනි ආණ්ඩුවක් පිහිටුවන බව එහිදි තීරණය වී තිබූ අතර එම තීරණය දැනුම් දීම සඳහා මේ වනවිට ජනාධිපති මෛත්‍රීපාල සිරිසේන මහතා සහ අග්‍රාමාත්‍ය රනිල් වික්‍රමසිංහ මහතා ප්‍රමුඛ එක්සත් ජාතික පක්ෂයේ අමාත්‍යවරුන් අතර සාකච්ඡාවක් පැවැත්වෙමින් තිබේ. කතානායක කරු ජයසූරිය සහ අමාත්‍ය සජිත් ප්‍රේමදාස යන මහත්වරුන් අග්‍රාමාත්‍යධුරය බාරගන්නා බවට විවිධ ආරංචිමාර්ගවලින් දැනගන්නට ලැබුණ ද පක්ෂයේ අනුමැතියකින් තොරව අග්‍රාමාත්‍යධුරය බාර නොගන්නා බවට ඔවුන් ප්‍රකාශ කර තිබිණි. මේ අතර කඩිනමින් මහ මැතිවරණයක් පැවැත්වීම සඳහා අවශ්‍ය ප්‍රතිසංස්කරණ සිදු කිරීමටත් එතෙක් ආණ්ඩුවක් පවත්වාගෙන යාමටත් ජනාධිපති මෛත්‍රීපාල සිරිසේන මහතාට අවශ්‍ය සහයෝගය ලබාදෙන බවට ඒකාබද්ධ විපක්ෂය පාර්ශවයෙන් දැන ගන්නට ලැබේ. 055  ",
    "URL": "https://www.lankadeepa.lk/latest_news/දේශපාලන-අර්බුදය-උග්‍ර-අතට-හැරෙයි/1-524277",
    "Category": "latest_news"
}