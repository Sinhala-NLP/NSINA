{
    "Source": "www.lankadeepa.lk",
    "Timestamp": "2017 දෙසැම්බර් මස 22",
    "Headline": "ලාංකිකයා හරවා එව්වාට එක්සත් ජාතීන්ගේ විරෝධය",
    "News Content": "හර්ෂණ තුෂාර සිල්වා සරණාගත තත්ත්වය අපේක්ෂාවෙන් ඕස්ට්‍රෙලියාව බලා ගිය ශ්‍රී ලාංකිකයකු බලහත්කාරයෙන් නැවත ශ්‍රී ලංකාවට යැවීම සම්බන්ධයෙන් එක්සත් ජාතීන්ගේ සංවිධානය විරෝධය පළ කර තිබේ.   බ්‍රිතාන්‍යයේ  ‘ද ගාඩියන්’ වෙබ් අඩවිය ඇතුළු විදෙස් පුවත් සේවා කිහිපයක් මේ සම්බන්ධයෙන් වාර්තා කර තිබිණි. ආරක්ෂාව සම්බන්ධයෙන් කිසිදු ඇගයීමක් නොකරමින් එම ශ්‍රී ලාංකිකයා හරවා යැවීමෙන් ඔහු සිය මවු රටේදී දඬුවම් ලැබීමේ අවදානමකට පත්ව ඇතැයි ද මේ සම්බන්ධයෙන් විරෝධය පළ කරමින් එක්සත් ජාතීන්ගේ සරණාගත සංවිධානය සඳහන් කරයි.  ඕස්ට්‍රෙලියාව සරණාගතයන් සම්බන්ධ ජාත්‍යන්තර ප්‍රඥප්තියට අත්සන් තබා ඇති බැවින් මෙම ක්‍රියාව ජාත්‍යන්තර නීතිය කඩ කිරීමක් යැයි ද එක්සත් ජාතීන්ගේ සරණාගත සංවිධානයේ ප්‍රකාශිකා කැතරීන් ස්ටබර්ෆීල්ඞ් පවසා ඇත.  අදාළ පුද්ගලයා නැවත ශ්‍රී ලංකාවට නොයවා සරණාගත තත්ත්වයට ඉල්ලුම් කිරීමට අවස්ථාව දෙන්නැයි එක්සත් ජාතීන්ගේ සරණාගත සංවිධානය ඕස්ට්‍රෙලියානු රජයෙන් සහතිකයක් ඉල්ලා ඇතැයි ‘ද ගාඩියන්” පුවත් සේවය වාර්තා කර තිබේ.  කෙසේ නමුත් එම පුද්ගලයා බලහත්කාරයෙන් නැවත ලංකාවට එවා ඇතැයි ‘ද ගාඩියන්’ පුවත්පත වාර්තා කරයි. අදාළ ශ්‍රී ලාංකිකයා ඉල්ලුම් කර ඇත්තේ අදාළ දිනයට පසුව යැයි ඕස්ට්‍රෙලියානු රජය ප්‍රකාශ කර තිබේ. කෙසේ නමුත් අදාළ ශ්‍රී ලාංකිකයා කරන ඉල්ලීම විශ්වාසනීය ඉල්ලුම් කිරීමක් යැයි ඔහු වෙනුවෙන් පෙනි සිටි නීතිඥයන් පෙන්වා දී ඇත. යුදමය වශයෙන් පරාජයට පත්වූ බෙදුම්වාදී එල්.ටී.ටී.ඊ සංවිධානය සමඟ සමීප සබඳතාවක් තිබී ඇතැයි ද එම නීතිඥයන් පෙන්වා දී තිබේ.  එසේ වුවද ඔහු එල්.ටී.ටී.ඊ සංවිධානයේ සාමාජිකයකු නොවන බවත් එම නීතිඥයන් උපුටා දක්වමින් ‘ද ගාඩියන්’ වෙබ් අඩවිය වාර්තා කර තිබේ.  ආරක්ෂාව සඳහා ඉල්ලුම් කරන පිටු 41ක අයදුම් පත්‍රය ඉංග්‍රිසි බසින් තිබූ බැවින් ද ඒ සඳහා නීතිමය සහාය ලබාගැනීමට නොහැකි වූ බැවින් ද එම පුද්ගලයාට නියමිත දිනට අයදුම්පත්‍රය ලබා දීමට නොහැකි වී තිබේ.  ඕස්ටේ්‍රලියානු රජයේ නව සංක්‍රමණික නීතිරීතිවලට අනුව නීති විරෝධී ලෙස  ඕස්ටේ්‍රලියාවට පැමිණෙන සහ සරණාගත තත්ත්වය හිමි නොවන සියලු දෙනා නැවත එම රටවලට හරවා යවයි. එලෙස ශ්‍රී ලංකාවට පැමිණෙන සියලු දෙනාට නඩු පැවරීමක් ද සිදු කෙරේ.    ",
    "URL": "https://www.lankadeepa.lk/latest_news/ලාංකිකයා-හරවා-එව්වාට-එක්සත්-ජාතීන්ගේ-විරෝධය/1-521999",
    "Category": "latest_news"
}