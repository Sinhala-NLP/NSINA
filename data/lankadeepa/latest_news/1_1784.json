{
    "Source": "www.lankadeepa.lk",
    "Timestamp": "Editor  2023 අගෝස්තු මස 24",
    "Headline": "මැණික් රට යවා ඩොලර් බිලියන දෙකක් හොයන්න යයි",
    "News Content": "(අංජුල මහික වීරරත්න)මැණික් අපනයනය කිරීමෙන්  2025 වසර වන විට ඇමරිකා ඩොලර් බිලියන දෙකක වාර්ෂික ආදායමක් උපයා ගැනීමට අපේක්ෂා කරන බව ජාතික මැණික් හා ස්වර්ණාභරණ අධිකාරියේ සභාපති සහා ප්‍රධාන විධායක නිලධාරී විරාජ් ද සිල්වා මහතා පැවසීය.මේ වසරේ ගත වූ මුල් මාස හතේ පමණක් මැණික් අපනයනය කිරීමෙන් ඇමරිකා ඩොලර් මිලියන 312ක ආදායමක් උපයා ගැනීමට සමත් වූ බවත්, මේ වසර අවසන් වන විට ඇමරිකානු ඩොලර් මිලියන 500ක ආදායමක් ලබා ගැනීමට අපේක්ෂා කරන බවත් සභාපතිවරයා පෙන්වා දුන්නේය.ඩොලර් බිලියන දෙකක ඉලක්කය සපුරා ගැනීමට ප්‍රධාන බාධකය වී ඇති නීතිවිරෝධී ලෙස මැණික් රටින් පිට කිරීම නැවැත්වීම සදහා ජනාධිපති රනිල් වික්‍රමසිංහ මහතාගේ උපදෙස් පරිදි වැඩපිළිවෙළක් මේ වන විටත් ක්‍රියාත්මක කර ඇති බවද සභාපතිවරයා සඳහන් කළේය.ඒ අනුව, විදේශිය ගැණුම් කරුවන්ට සෘජුවම මෙරට වෙන්දේසියෙන්  මැණික්  මිලට ගැනීමට හැකියාව ලබා දීමට අවශ්‍ය පියවර නුදුරේදීම ගන්නා බව ද  විරාජ් ද සිල්වා මහතා පැවසීය.ජාතික මැණික් හා ස්වර්ණාභරණ අධිකාරියේ සභාපති විරාජ් ද සිල්වා මහතා මේ බව සඳහන් කර සිටියේ ජනාධිපති මාධ්‍ය අංශය නිෂ්පාදනය කරන ‘වන් ඕ වන් කතා' වැඩසටහනට එක්වෙමිනි.  ",
    "URL": "https://www.lankadeepa.lk/latest_news/මැණික්-රට-යවා-ඩොලර්-බිලියන-දෙකක්-හොයන්න-යයි/1-638692",
    "Category": "latest_news"
}