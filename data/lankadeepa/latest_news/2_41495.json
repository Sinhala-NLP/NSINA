{
    "Source": "www.lankadeepa.lk",
    "Timestamp": "2020 මාර්තු මස 13",
    "Headline": "පෙරටුගාමී සමාජවාදී පක්ෂය සියලු දිස්ත්‍රික්කවලටම තරග කරයි",
    "News Content": "(බිඟුන් මේනක ගමගේ) ‘සමාජවාදී නියෝජනයක් සටන්කාමී නායකත්වයක්’ යන තේමාව යටතේ පෙරටුගාමී සමාජවාදී පක්ෂය කුළු ගෙඩිය ලකුණෙන් දිස්ත්‍රික්ක 22 කටම තරග කරන්නේ යැයි එහි දේශපාලන මණ්ඩල සභික පුබුදු ජයගොඩ මහතා අද(13) පැවසීය.ඒ අනුව 17 හා 18 දෙදින ඊට නාමයෝජනා බාරදීම සිදුකරන්නේ යැයි ජයගොඩ මහතා කීය.මැතිවරණ ප්‍රචාරණ කටයුතු 19 වැනිදා රාත්‍රියේ සිට ආරම්භ කරන්නේ යැයි ද 22 වැනිදා සිට ප්‍රචාරක රැස්වීම් පවත්වන්නේ යැයි ද ඔහු කීවේය.ඒ අනුව කොළඹ ප්‍රධාන රැස්වීම 26 වැනිදා මහරගම නගර මධ්‍යයේ සවස 3.00 ට පැවැත්වෙන්නේ යැයි ද ජයගොඩ මහතා සඳහන් කළේය.ජනතා ඡන්දයෙන් තේරී පත්වුවද පාර්ලිමේන්තුවට ගිය පසු බහුතර දේශපාලකයන් සම්මුතිකාමී වන්නේ ජනතා විරෝධී ක්‍රියාමාර්ගවලට යැයි ද ඒ නිසා පාර්ලිමේන්තුවට අඩුම තරමින් සමාජවාදී නියෝජිතයන් දෙදෙනකු හෝ යැවිය යුතු යැයි ද ජයගොඩ මහතා වැඩිදුරටත් සඳහන් කළේය.  ",
    "URL": "https://www.lankadeepa.lk/latest_news/පෙරටුගාමී-සමාජවාදී-පක්ෂය-සියලු-දිස්ත්‍රික්කවලටම-තරග-කරයි/1-567657",
    "Category": "latest_news"
}