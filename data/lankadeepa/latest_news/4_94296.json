{
    "Source": "www.lankadeepa.lk",
    "Timestamp": "None  2014 දෙසැම්බර් මස 24",
    "Headline": "චීන උපාධි ලක් සිසුන්ටත්",
    "News Content": "ශ්‍රී ජයවර්ධනපුර විශ්ව විද්‍යාලයේ උපාධිධාරීන්ට සහ උපාධි අපේක්ෂකයින්ට වාර්ෂිකව ශිෂ්‍යත්ව පිරිනැමීමට චීනයේ පිහිටි චීන විද්‍යා ශාස්ත්‍ර විශ්ව විද්‍යාලය (යුනිවර්සිටි ඔෆ් චයිනීස් ඇකඩමි ඔෆ් සයන්සස්) සූදානම් බව ශ්‍රී ජයවර්ධනපුර විශ්ව විද්‍යාලයේ ලෝක විශ්ව විද්‍යාල ව්‍යාපෘතියේ අධ්‍යක්ෂක මහාචාර්ය රනිල් සිල්වා පැවසීය.ජීව විද්‍යාව සහ පරිසරය සම්බන්ධව මෙම උපාධි පිරිනැමෙයි. සිව් වසරක ආචාර්ය පශ්චාත් උපාධි සහ ද්වි පාර්ශික ද්විත්ව පශ්චාත් උපාධි වශයෙන් කොටස් දෙකකින් උපාධි පිරිනැමෙයි.ද්විත්ව පශ්චාත් උපාධි සඳහා චීනයේත් ශ්‍රී ලංකාවේත් උපාධි පිරිනැමෙයි. චීනය ආචාර්ය පශ්චාත් උපාධි පිරිනමයි. සුදුසුකම් ලාභීන්ට ශිෂ්‍යත්ව සඳහා ඉල්ලුම් කළ හැකිය.එම ඉල්ලුම්පත් සැලකිල්ලට ගනිමින් ඉහළම සුදුසුකම් ලාභීන් තෝරා ගැනෙයි.චීනයේ විද්‍යාර්ථ විශ්ව විද්‍යාලයේ  ජාත්‍යන්තර සේවා පිළිබඳ අධ්‍යක්ෂක ධූරය හොබවන මහාචාර්යවරයාත් තවත් නිලධාරියකුත් සමග මහාචාර්යවරුන් දෙදෙනකුත් නොබෝදා මෙහි පැමිණියේ මහාචාර්ය රනිල් සිල්වා කරන ලද ඇරයුමකට අනුවය.ඒ අනුව පෙරේදා (23) පැවැති සාකච්ඡාවකදී ශිෂ්‍යත්ව පිරිනැමීම ස්ථිර කළ අතර ඒ සම්බන්ධව වැඩිදුර සාකච්ඡාවක්ද පැවැත්විය.ශ්‍රී ජයවර්ධනපුර විශ්ව විද්‍යාලයේ ස්ථාපිත කර තිබෙන චීන විද්‍යාර්ථ විශ්ව විද්‍යාලයේ අධ්‍යාපන හා පර්යේෂණ කටයුතු පිළිබඳ මධ්‍යස්ථානය නවීන තාක්ෂණ ක්‍රමවේද ඔස්සේ වැඩි දියුණු කිරීමටත් මෙම සාකච්ඡාවේදී තීරණය කර ඇත.   ",
    "URL": "https://www.lankadeepa.lk/latest_news/චීන-උපාධි-ලක්-සිසුන්ටත්/1-285095",
    "Category": "latest_news"
}