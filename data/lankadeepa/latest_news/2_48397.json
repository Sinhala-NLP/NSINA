{
    "Source": "www.lankadeepa.lk",
    "Timestamp": "2019 මැයි මස 12",
    "Headline": "ක්‍රීඩා පුහුණුකරුවන් 3850ගේ පත්වීම්වලට ගුරු සංගමයේ විරෝධය",
    "News Content": "(විනීතා එම්  ගමගේ)         අපොස සාමාන්‍ය පෙළ විෂයන් 6ක් සමත් වීම මූලික සුදුසුකම සේ සළකා බඳවාගත් ක‍්‍රීඩා පුහුණුකරුවන් 3850දෙනෙකුට අධ්‍යාපන අමාත්‍යංශය විසින් පත්වීම් ලබාදීම පිළිබඳව දැඩි විරෝධය පළ කරන බව ලංකා ගුරු සංගමය කියයි.          මෙම පිරිසට පත්වීම් ලබාදීම අද (12) අරලිය ගහ මන්දිරයේ දී සිදු කරන බවත් එම බඳවා ගැනීම් නීති විරෝධී යැයි ජනාධිපති මෛත‍්‍රිපාල සිරිසේන මහතාට දන්වා යැවූ බවත් ලංකා ගුරු සංගමයේ ප‍්‍රධාන ලේකම් ජෝසප් ස්ටාලින් මහතා ලංකාදීපයට පැවැසීය.         මෙම බඳවා ගැනීම් ජාතික මට්ටමින් සිදුකර ඇතැයි පැවසූ ස්ටාලින් මහතා 20,000 කට අධික තරුණ පිරිසකගෙන් මෙම පිරිස බඳවා ගෙන ඇත්තේ තරඟ විභාගයක්වත් නොපවත්වා සම්මුඛ පරීක්ෂණවලින් පමණක් යැයි ද කීය.         ඔවුන්ට ඇති එකම සුදුසුකම සේ සළකා තිබුණේ දිස්ති‍්‍රක් මට්ටමින් පාසල් කී‍්‍රඩා තරඟයකින් තෙවැනි ස්ථානය ලබා තිබීම බවත් මේ වනවිට මේ පිරිසට පුහුණුවකුත් ලබා දී ඇති බවත් ගුරු සංගම් ලේකම්වරයා සඳහන් කළේය.  අද දිනයේ ඇති ප‍්‍රධානතම අවශ්‍යතාවය වන්නේ  ලක්ෂ 45ක් වන සිසු දරුවන් පිරිස පාසල් යැවීම සඳහා මව්පියන්ට ආරක්ෂාව පිළිබඳව සහතිකයක් ලබාදීම වුවත් එය වෙනුවට ආණ්ඩුව කරමින් සිටින්නේ මේ කටයුත්ත යැයි ද හෙතෙම කියා සිටියේය.  ",
    "URL": "https://www.lankadeepa.lk/latest_news/ක්‍රීඩා-පුහුණුකරුවන්-3850ගේ-පත්වීම්වලට-ගුරු-සංගමයේ-විරෝධය/1-550288",
    "Category": "latest_news"
}