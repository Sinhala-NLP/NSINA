{
    "Source": "www.lankadeepa.lk",
    "Timestamp": "2018 සැප්තැම්බර් මස 21",
    "Headline": "මගීන් බේරා ගැනීමට දිවි දුන් රියදුරාගේ දරු දෙදෙනාට ශිෂ්‍යත්වයක්",
    "News Content": "(ඩයනා උදයංගනී)හපුතලේ ප්‍රදේශයේ දී ලංගම බස් රථයක තිරිංග ක්‍රියාවිරහිත වූ අවස්ථාවේ බසය අසල වූ කඳු ගැටයක වදින්නට සළස්වා තම දිවි පූජා කර බසයේ සිටි 22 දෙනෙකුගේ දිවි බේරා ගත් එහි රියදුරු කීර්ති බණ්ඩාර මහතාගේ දරු දෙදෙනාට සහ තවත් දරු දැරියන්ට ‘දරු දිරිය’ අධ්‍යාපන ශිෂ්‍යත්ව ප්‍රධානය කිරීම කොළඹ ජාත්‍යන්තර පොත් ප්‍රදර්ශනයේ ආරම්භක අවස්ථාවේදී අද සිදුකෙරිණි.හර්ෂ බණ්ඩාර ශිෂ්‍යයා සහ ධරණි භාග්‍යා ශිෂ්‍යාව මේ අයුරින් ශ්‍රී ලංකා පොත් ප්‍රකාශකයින්ගේ සංගමය වෙතින් අධ්‍යාපන ශිෂ්‍යත්ව හිමිකරගත්හ.ශ්‍රී ලංකා පොත් ප්‍රකාශකයින්ගේ සංගමය මගින් වාර්ෂිකව සංවිධානය කරන ‘කොළඹ ජාත්‍යන්තර පොත් ප්‍රදර්ශනය 2018’ අධ්‍යාපන අමාත්‍ය අකිල විරාජ් කාරියවසම් මහතාගේ ප්‍රධානත්වයෙන් කොළඹ, බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේදී අද (21) විවෘත කෙරිණි.මෙවර 20 වැනි වරට පැවැත්වෙන කොළඹ ජාත්‍යන්තර පොත් ප්‍රදර්ශනය මෙම මස 30 වැනිදා දක්වා දිනපතා පෙරවරු 9.00 සිට රාත්‍රී 9.00 දක්වා පැවැත්වීමට නියමිතය.ප්‍රදර්ශනය විවෘත කිරීමේ අවස්ථාව සඳහා විශේෂ ආරාධිතාව ලෙස බ්‍රිතාන්‍ය කවුන්සිලයේ ශ්‍රී ලංකා අධ්‍යක්‍ෂිකා ජිල් කෝල්ඩිකොට් මහත්මිය සහභාගී වූවාය.ශ්‍රී ලංකා පොත් ප්‍රකාශකයින්ගේ සංගමය මගින් වාර්ෂිකව පිරිනමන ‘දරු දිරිය’ අධ්‍යාපන ශිෂ්‍යත්වය පාසල් සිසු සිසුවියන් සිව් දෙනෙකු හා විශ්ව විද්‍යාල සිසුවියන් දෙදෙනෙකු වෙත පිරිනැමීම ද අධ්‍යාපන අමාත්‍යවරයා අතින් මෙහිදී සිදුකෙරිණි.මෙවර පොත් ප්‍රදර්ශනය සඳහා දෙස් විදෙස් පොත් ප්‍රකාශකයින්ගේ පොත් කුටි 410ක් පමණ ඇතුළත් වේ. පොත් ප්‍රදර්ශනය ආරම්භ වූ මොහොතේ සිටම ඒ වෙත අති විශාල ජනකායක් ඇදී එන අයුරු ද දැක ගත හැකිවිය.දරුවන් විවිධ වැරදි කෙරෙහි ඇබ්බැහි වන මෙවන් යුගයක ඔවුන් කියවීම කෙරෙහි ඇබ්බැහි කරවුවහොත්, වරදින් මිදුණු පරිපූර්ණ පුද්ගලයන් බවට පත්කර ගත හැකි බව අධ්‍යාපන අමාත්‍ය අකිල විරාජ් කාරියවසම් මහතා මෙහි දී පැවසීය.පොත් පත් කියවන අයට බොහෝ දේ ජයගත හැකි බව කී අමාත්‍යවරයා එසේ කියවන අයෙකු හා නොකියවන අයෙකු අතර වෙනස විනාඩි 10ක් ආශ්‍රය කිරීමෙන් දැනගත හැකි බව ද සඳහන් කළේය.මහාචාර්ය ජේ.බී දිසානායක, ශ්‍රී ලංකා පොත් ප්‍රකාශකයින්ගේ සංගමයේ සභාපති විජිත යාපා,ලේකම් සමන්ත ඉන්දීවර, භාණ්ඩාගාරික අතුල ජයකොඩි, ප්‍රදර්ශන කමිටු සභාපති ප්‍රදීප් සමරනායක යන මහත්වරුන් ඇතුළු පොත් ප්‍රකාශකයින්, ලේඛක ලේඛිකාවන්, ප්‍රදර්ශනයේ අනුග්‍රාහක ආයතන නියෝජිතයින් ඇතුළු පිරිසක් මෙම අවස්ථාවට එක්ව සිටියහ.පොලීතීන් භාවිතය අවම කරමින් ප්‍රදර්ශනය පැවැත්වීමට ද සැලසුම් කර ඇති නිසා පොත් ගෙනයාම සඳහා සුදුසු බෑග රැගෙන එන ලෙස සංවිධායකයින් පැමිණෙන පාඨකයින්ගෙන් ඉල්ලීමක් කර තිබේ.          ",
    "URL": "https://www.lankadeepa.lk/latest_news/මගීන්-බේරා-ගැනීමට-දිවි-දුන්-රියදුරාගේ-දරු-දෙදෙනාට-ශිෂ්‍යත්වයක්/1-537132",
    "Category": "latest_news"
}