{
    "Source": "www.lankadeepa.lk",
    "Timestamp": "2019 දෙසැම්බර් මස 22",
    "Headline": "‘අධ්‍යාපනය රැකගන්න ටියුෂන් අහෝසි කරන්න’",
    "News Content": "(බිඟුන් මේනක ගමගේ)ජාතික අධ්‍යාපනය රැකගැනීමට නම් උපකාරක පන්ති ක්‍රමය අහෝසි කළ යුතු යැයි ප්‍රවීණ අධ්‍යාපන විද්‍යාවේදියකු හැටියට සැලකෙන ඔස්වල්ඩ් ගෝමිස් හිටපු අගරදගුරුතුමෝ  ‘ලංකාදීප’ යට අද(22) පැවැසූහ.මෙම තීන්දුව ගතහැක්කේ ඒකාධිපතියකුට පමණක් යැයි ද එය ඒ තරමටම පිළිකාවක් සේ පැතිරී ගොස් ඇතැයි ද හිටපු අගරදගුරුතුමෝ අවධාරණය කර කීහ. ලොකු පොඩි භේදයකින් තොරව නගරයේත් ගමේත් පාසල් දරුවන් මේ වනවිට ටියුෂන් පංති කරා ඇදීයන්නේ යැයි කී උන්වහන්සේ එය තනිකරම මාෆියාවක්යැයි චෝදනා කළහ.මෙම පරිසරයෙහි පාසල් යෑම බොරු වැඩක් වී ඇතැයි ද රජය කඩිනම් අවධානයක් යොමු නොකළහොත් අධ්‍යාපනයෙහි සියලු සාරාර්ථ ඉක්මනින්ම විනාශමුඛයට යනු ඇතැයි ද ඔස්වල්ඞ් ගෝමිස් හිටපු අගරදගුරුතුමෝ කීහ. පාසල් ක්‍රමය ශක්තිමත් කර දුර්වල සිසුන්ට සවස් පංති පවත්වන ක්‍රමයක් නිර්මාණය කළ යුතු යැයි ද ඒ සඳහා ගුරුවරුන් කැපවිය යුතු යැයි ද උන්වහන්සේ කීහ.අධ්‍යාපනය ලබාදීමේ අයිතිය රාජ්‍ය අංශයට පමණක් සීමා විය යුතු නැති නමුත් අධ්‍යාපනයට නිසි ප්‍රමිතියක් තිබීම අත්‍යවශ්‍ය යැයි ද හිටපු අගරදගුරුතුමෝ පැවැසූහ.රාජ්‍ය හෝ පෞද්ගලික භේදයකින් තොරව අධ්‍යාපනයට ප්‍රමිතියක් සකස් කළහොත් ටියුෂන් සංස්කෘතියෙන් අධ්‍යාපනය විනාශ වීම වලක්වාගත හැකි යැයි  ඔස්වල්ඞ් ගෝමිස් හිටපු අගරදගුරුතුමෝ වැඩිදුරටත් පැවැසූහ.   ",
    "URL": "https://www.lankadeepa.lk/latest_news/‘අධ්‍යාපනය-රැකගන්න-ටියුෂන්-අහෝසි-කරන්න’/1-562722",
    "Category": "latest_news"
}