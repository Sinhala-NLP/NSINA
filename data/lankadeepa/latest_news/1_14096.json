{
    "Source": "www.lankadeepa.lk",
    "Timestamp": "2022 ජුලි මස 08",
    "Headline": "රජයේ වෛද්‍යවරුන්ගේ සංගමයෙන්  අනතුරු ඇඟවීමක්",
    "News Content": "(සුජිත් හේවාජුලිගේ )වෛද්‍යවරුන් ඇතුළු සෞඛ්‍ය කාර්ය මණ්ඩලයේ ප්‍රවාහන ප්‍රශ්නය  නොවිසඳුණහොත්  මුළු මහත් සෞඛ්‍ය සේවය  ලබන සතියේ සිට කඩාවැටීමේ බරපතළ අවදානමක් පවතින බව රජයේ වෛද්‍ය නිලධාරීන්ගේ සංගමයේ  සභාපති විශේෂඥ වෛද්‍ය දර්ශන සිරිසේන මහතා පැවසීය.මේ හේතුවෙන්  සෞඛ්‍ය කාර්ය මණ්ඩල සඳහා ප්‍රවාහන පහසුකම් සැපයීමට විධිමත් වැඩපිළිවෙලක් ක්‍රියාත්මක කරන්නැයි  රජයෙන් ඉල්ලීමක් කරන බවද හෙතෙම සඳහන් කළේය.රටේ පැන නැගී ඇති ප්‍රශ්න විසඳීමට පවතින රජයට හැකියාවක් නැති බව පෙනෙන්නට ඇතැයි පැවසූ සිරිසේන මහතා කාටත් පිළිගත හැකි පොදු වැඩපිළිවෙළක් සඳහා ඒකරාශී වීම මේ මොහොතේ ඉතා වැදගත් බවද පෙන්වා දුන්නේය.සියලු දේශපාලන පක්ෂ රට ගැන සිතා පොදු වැඩසටහනක් වෙනුවෙන් ඒකරාශීවී කටයුතු කරනු ඇතැයි බලාපොරොත්තු වන බවද  සභාපතිවරයා කීවේය.රටේ මතුවී ඇති අර්බුදය සම්බන්ධයෙන්  රජයේ වෛද්‍ය නිලධාරීන්ගේ සංගමය  අවධානයෙන් සිටින බව ඔහු වැඩිදුරටත් පැවැසීය.  ",
    "URL": "https://www.lankadeepa.lk/latest_news/රජයේ-වෛද්‍යවරුන්ගේ-සංගමයෙන්--අනතුරු-ඇඟවීමක්/1-616084",
    "Category": "latest_news"
}