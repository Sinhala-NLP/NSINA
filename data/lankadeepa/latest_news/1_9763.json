{
    "Source": "www.lankadeepa.lk",
    "Timestamp": "2022 නොවැම්බර් මස 07",
    "Headline": "පැය 18කට පසු කන්දකාඩුව ආරක්ෂක අංශ යටතට",
    "News Content": "(නිමල් ජයරත්න සහ ඩයනා උදයංගනී)වැලිකන්ද කන්දකාඩු පුනරුත්ථාපන මධ්‍යස්ථානයේ රැඳවියන් දෙපිරිසක් අතර ඊයේ (6) රාත්‍රියේ ඇතිවූ ගැටුම්කාරී තත්වයෙන් පසු එදින රාත්‍රී 10.00 පමණ සිට අද  පස්වරු 4.00 පමණ වන තුරු පැය 18 කට වැඩි කාලයක් එම මධ්‍යස්ථානයේ පාලනය රැඳවියන් විසින් සියතට ගෙන තිබූ බව වාර්තා වේ.කලහකාරී ලෙස හැසිරුණු මෙම රැඳවියන් පුනරුත්ථාපන මධ්‍යස්ථානයේ අවි ගබඩාව ද කඩා තිබූ අතර, යුද හමුදාව සිද්ධියට මැදිහත්වීම හේතුවෙන් අවි පැහැරගැනීම වැළකී ගොස් ඇත.මෙම කලහකාරී තත්ත්වය පාලනය කිරීම සඳහා යුද හමුදාව, විශේෂ කාර්ය බලකාය, පොලීසිය, එම ස්ථානයට කැඳවා තිබූ නමුත් ඔවුන්ට කඳවුර තුළට යෑමට රැඳවියන් ඉඩනොදීම නිසා තත්ත්වය පාලනය කිරීම අසීරු වූ බව පොලොන්නරුව පොලිසියේ උසස් නිලධාරියකු සඳහන් කළේය.තත්වය ඊයේ සවස 4.00 පමණ වන විටත් පාලනය කිරීමට නොහැකිවීම නිසා පොලොන්නරුව ජ්‍යෙෂ්ඨ පොලිස් අධිකාරී ඉන්දිකද සිල්වා මහතාගේ උපදෙස් මත මනම්පිටිය, වැලිකන්ද, පුලස්තිපුර, අරලගංවිල, හිඟුරක්ගොඩ, ලංකාපුර ඇතුළු පොලිස් ස්ථාන කිහිපයක නිලධාරීන්ද එහි කැඳවා තිබූ අතර යුද හමුදාව මෙන්ම විශේෂ කාර්ය බලකායේ නිලධාරීන් ද විශාල පිරිසක් තත්ත්වය පාලනය කිරීමට පැමිණ සිටියහ.පසුව එම ආරක්‍ෂක අංශ සාමාජිකයෝ දැඩි පරිශ්‍රමයක් දරා පුනරුත්ථාපන මධ්‍යස්ථානයට ඇතුළු වී එහි පාලනය රැඳවියන්ගෙන් මුදාගැනීමට කටයුතු කළහ.  ",
    "URL": "https://www.lankadeepa.lk/latest_news/පැය-18කට-පසු-කන්දකාඩුව-ආරක්ෂක-අංශ-යටතට/1-622971",
    "Category": "latest_news"
}