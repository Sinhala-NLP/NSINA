{
    "Source": "www.lankadeepa.lk",
    "Timestamp": "2017 ඔක්තෝබර් මස 08",
    "Headline": "‘වගා කරන්න එන්න’යි දුමින්ද හිටපු ජනපතිවරුන්ගෙන් ඉල්ලයි",
    "News Content": "(මුදිතා දයානන්ද)විශ‍්‍රාම කාලයත් රට වෙනුවෙන් වැය කිරීම සඳහා වගා සංග‍්‍රාමය සමග එකතු වන්නැයි විශ‍්‍රාම සුව විඳින රාජ්‍ය නායකයින් දෙපළගෙන් ඉල්ලා සිටින බව කෘෂිකර්ම අමාත්‍ය දුමින්ද දිසානායක මහතා පවසයි.පුංචි දේවල් මතුකරමින් රට අවුස්සනවා වෙනුවට මෙම වගා සංග‍්‍රාමය සමග එක්ව රටට නැගීමට සහය වන්නැයි තමන් මාධ්‍ය ආයතනවලින් ද ඉල්ලන බව දිසානායක මහතා කියයි.ඒ මහතා මේ බව පැවසූවේ ‘ජාතික ආහාර නිෂ්පාදන සංග‍්‍රාමය‘ වැඩසටහනට සමගාමීව අද (08) හෝමාගම නියදගල පැවති කොළඹ දිස්ත‍්‍රික් වප්මගුල් උත්සවයට සහභාගී වෙමිනි.“මාධ්‍ය ආයතන සෑම එකක්ම රටක් අවුස්සන්න බොහොම දක්ෂයි. පොඩි සිද්ධියක් වුණාම රටක් ඇවිස්සෙන විදිහට මිනිත්තුවෙන් මිනිත්තුව එය ප‍්‍රචාරය කරන්න ඒ අය දක්ෂයි. ඒ නිසා රටක් අවුස්සන්න ඔබට ඒ තිබෙන හැකියාව රටක් නගා සිටුවන්න යොදවන්න. අපිත් එක්ක වගා සංග‍්‍රාමයට එක්වෙන්න.ලෝකයේ බොහෝ රටවල අපි දැකලා තිබෙනවා රාජ්‍ය නායකයෝ විශ‍්‍රාම ගත්තාම ගියේ කුඹුරට. ගොවිබිමට. ඇමරිකාවේ හිටපු නායකයොත් විශ‍්‍රාම ගත්තාම ගියේ තමන්ගේ ගොවිපොළට. අපි අපේ හිටපු රාජ්‍ය නායකයෝ දෙන්නා වන මහින්ද රාජපක්ෂ මහතාටත්, චන්ද්‍රිකා බණ්ඩාරනායක මහත්මියටත් ආරාධනා කරනවා තමන්ගේ විශ‍්‍රාම දිවියේ මේ වගාසංග‍්‍රාමයත් සමග එකතුවී රට නගා සිටුවන්න සහය වෙන්න. ඒ ආශිර්වාදය ලබාදෙන්න කියලා.ඵල දරන විශ‍්‍රාමය කියලා අපි අලූත් වැඩසටහනක් ආරම්භ කර තිබෙනවා. විශ‍්‍රාම ගියාම බොහෝ දෙනෙක් වගාවක් කරන්න කැමතියි. එවැනි අයගෙන් අපි ඉල්ලා සිටිනවා වගා කරන්න දැනුම අවශ්‍ය නම් එය ලබාදෙන්න අපි සූදානම්. ඒ වගේම තමන්ට ඉඩමක් තිබෙනවා, ඒත් වගා කරන්න බැරි නම් වෙන කෙනෙක් යොදා වගා කරන්න. අපි සුදානම් ඔබට අවශ්‍ය සහයෝගය ලබාදෙන්න. “යැයි ඒ මහතා ප්‍රකාශ කරයි.      ",
    "URL": "https://www.lankadeepa.lk/latest_news/‘වගා-කරන්න-එන්න’යි-දුමින්ද-හිටපු-ජනපතිවරුන්ගෙන්-ඉල්ලයි/1-518722",
    "Category": "latest_news"
}