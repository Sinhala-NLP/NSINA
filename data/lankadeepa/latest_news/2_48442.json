{
    "Source": "www.lankadeepa.lk",
    "Timestamp": "2019 මැයි මස 09",
    "Headline": "අල් මුස්තෆා සරසවිය අවසර නැතිව පාඨාමාලා කළැයි යුජීසියෙන් දැනුම්දීමක්",
    "News Content": "එෆ්.අස්ලම්ඉරානයේ අල් මුස්තෆා නැමති විශ්ව විද්‍යාලය ඌව පළාතේ සිදුකර ඇති උපාධි පාඨමාලාව සිය ආයතනවල අවසරයකින් හෝ අනුමැතියකින් තොරව පවත්වාගෙන ගොස් ඇතැයි උසස් අධ්‍යාපන අමාත්‍යංශය සහ විශ්ව විද්‍යාල ප්‍රතිපාදන කොමිසම ඌව පළාත් දමිළ අධ්‍යාපන අමාත්‍ය සෙන්දිල් තොන්ඩමන් මහතා වෙත දැනුම් දී තිබේ.එමෙන්ම මෙම සරසවිය විසින් සිදුකරන ලද උපාධි පාඨමාලාව පිළිගත් උපාධියක් ලෙස පිළිනොගන්නා බවත් එම උපාධියට අනුව රැකියා ද මෙරට තුළ දිය නොහැකි බවත් රාජ්‍ය සේවා කොමිෂන් සභාවද දැනුම් දී තිබිණි.බදුල්ල සරස්වතී ජාතික පාසල,පස්සර දෙමළ විදුහල,බණ්ඩාරවෙල දෙමළ මහා විදුහල සහ හපුතලේ දෙමළ මහා විදුහල කේන්ද්‍රගතව වසරකට අධික කාලයක් ඉරාන දේශපාලනය හා ඉස්ලාම් ධර්මය හා අරාබි භාෂාව සදහා උපාධි දේශන සිදුකර ඇති බවත් පළාතේ ප්‍රධාන ඉස්ලාම් මව්ලවිවරුන්ද මෙකී උපාධී පාඨමාලාව මූලධර්මවාදී ඉස්ලාම් න්‍යායන්ට අනුව සිදුකර ඇතැයි කියමින් ප්‍රතික්ෂේප කර ඇත.එසේ තිබියදී බදුල්ල දිස්ත්‍රීක් එක්සත් ජාතික පක්ෂ පාර්ලිමේන්තු මන්ත්‍රී අරවින්ද කුමාර්ගේ මැදිහත්වීමෙන් නීතිවිරෝධීව පාසල් උපයෝගී කරගනිමින් පාඨමාලාව සිදුකර තිබිණි.මේ සම්බන්ධයෙන් ඌව පළාත් දෙමළ අධ්‍යාපන අමාත්‍ය සෙන්දිල් තොන්ඩමන් මහතා විසින් ආරම්භ  කර තිබෙන අතර ඒ සදහා වාර්තා කිහිපයක් විශ්ව විද්‍යාල ප්‍රතිපාදන කොමිෂම,උසස් අධ්‍යාපන අමාත්‍යංශය සහ රාජ්‍ය සේවා කොමිෂන් සභාව මගින් කැඳවා ඇත.එම වාර්තාවලට අනුව මෙම විශ්ව විද්‍යාලය මෙරට ලියාපදිංචියකින් හෝ අවසරයකින් හෝ අනුමැතියකින් තොරව මෙකී පාඨමාලාවන් සිදුකර ඇතැයි පැහැදිලිව සදහන් කර ඇති බවට සෙන්දිල් තොන්ඩමන් මහතා අවධාරණය කළේය.එමෙන්ම මේ පිළිබද පුළුල් විමර්ශනයක් සිදුකිරීම සදහා තමන් අපරාධ පරීක්ෂණ දෙපාර්තුමේන්තුවට සහ පොලිසියට පැමිණිල්ලක් සිදුකරන බවද අමාත්‍යවරයා සදහන් කර සිටියේය.   ",
    "URL": "https://www.lankadeepa.lk/latest_news/අල්-මුස්තෆා-සරසවිය-අවසර-නැතිව-පාඨාමාලා-කළැයි-යුජීසියෙන්-දැනුම්දීමක්/1-550182",
    "Category": "latest_news"
}