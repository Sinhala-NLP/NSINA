{
    "Source": "www.lankadeepa.lk",
    "Timestamp": "2018 මැයි මස 15",
    "Headline": "ඉන්ෆ්ලුවෙන්සා දකුණේ හිස ඔසවයි",
    "News Content": "සිරංගිකා ලොකුකරවිට සහ  ජී.ඩබ්.කේ.ප්‍රේමතිලක ද සිල්වාදකුණු පළාතේ ඉන්ෆ්ලුවෙන්සා රෝගී තත්ත්වයක් පැතිරෙමින් පවතින බවත් ඇතැම් විට එය වසංගත තත්ත්වයක් දක්වා වැඩිදියුණු විය හැකි බවත් දකුණු පළාත් සෞඛ්‍ය සේවා අධ්‍යක්ෂ වෛද්‍ය ජී.විජේසූරිය මහතා පවසයි. විජේසූරිය මහතා වැඩිදුරටත් සඳහන් කළේ මෙය ළමයින් අතර පැතිරීමේ ප්‍රවණතාව වැඩි බවයි. පසුගිය දින කිහිපයේ දී කරාපිටිය රෝහලේ දී දරුවන් කිහිප දෙනකු මියයාමට හේතු වූ වෛරසය මෙම ඉන්ෆ්ලුවන්සා තත්ත්වයද යන්න මෙතෙක් තහවුරු කරගෙන නැතත් ඒ පිළිබඳවද වැඩිදුර සොයා බලමින් පවතින බව හෙතෙම කීවේය.සෞඛ්‍ය සේවා අධ්‍යක්ෂවරයා වැඩිදුරටත් කියා සිටියේ දැනට  තංගල්ල ,  කඹුරුපිටිය හා කරාපිටිය රෝහල් වලින් වැඩිපුර රෝගීන් සංඛ්‍යාවක් වාර්තා වී ඇති බවයි. මේ පිළිබඳ දැනටමත් දිස්ත්‍රික් සෞඛ්‍ය සේවා අධ්‍යක්ෂවරුන් මාර්ගයෙන් දකුණු පළාතේ අධ්‍යාපන බලධාරීන් දැනුම්වත් කර ඇති බව ද හෙතෙම කීවේය.මෙම ඉන්ෆ්ලුවෙන්සා තත්ත්වයට ගොදුරු වූ විට කිවිසුම් යාමේ වාර ගණන වැඩිවීම , උගුරේ තදබල වේදනාව , සෙම්ප්‍රතිශ්‍යා ස්වභාවය හා උණ ඇති වන බවත් මෙවැනි රෝග ලක්ෂණ ඇත්නම් වහාම රජයේ රෝහලකට හෝ වෛද්‍යවරයකු හමුවී හෝ ප්‍රතිකාර ගතයුතු බවත් සෞඛ්‍ය සේවා අධ්‍යක්ෂවරයා පවසයි.මෙම ඉන්ෆ්ලුවන්සා තත්ත්වය ආකාර තුනකට පැතිරෙයි. ඉන්ෆ්ලුවන්සා වෛරසය , ඇඩිනෝ වෛරසය , නියුමෝකොකල් බැක්ටීරියා තත්ත්වය යන ආකාර තුනෙන්ම මෙම රෝගය පැතිරෙන අතර මෙවර එම ආකාර තුනේම රෝගීන් දක්නට ලැබෙන බව ද හෙතෙම කීය.යම් අයකුට මෙම රෝගය වැළඳී ඇතැයි සැකයක් පවතින්නේ නම් සෙනග ගැවසෙන ස්ථානවලින් ඈත්වී සිටින ලෙසත් , දරුවන් නම් පාසල් නොයවන ලෙසත් සෞඛ්‍ය අංශ දැනුම්දෙයි. එමෙන්ම කිවිසුම් යාමේ දී මුඛය ආවරණය කරගන්නා ලෙස ද දෑත් හොඳින් සබන් යොදා සෝදන ලෙසද වෛද්‍යවරු දැනුම් දෙති.මෙම රෝගී තත්ත්වය පැතිරීම පාලනය කිරීමට අවශ්‍ය සියලුම ක්‍රියාමාර්ග සඳහා උපදෙස් ලබාදුන් බව සෞඛ්‍ය සේවා අධ්‍යක්ෂකවරයා පවසා සිටියේය. කරාපිටිය රෝහලේ මෙම රෝගින් සඳහා වෙනම කොටසක් වෙන්කිරීමට පියවර ගත් බවත් හෙතෙම වැඩිදුරටත් සඳහන් කර සිටියේය.උණ අඩුකිරීම සඳහා ක්‍රියාමාර්ග ගතයුතු බවත්  හුස්ම ගැනීම පහසු කිරීම , විවේකය හා පෝෂ්‍යදායී ආහාර මෙම රෝගීන් සඳහා ලබාදිය යුතු බව වෛද්‍යවරයා පවසයි.අධ්‍යක්ෂකවරයා අවධාරණය කර සිටින්නේ සෙම්ප්‍රතිශ්‍යාව සහ උණ වැලඳුනු දරුවන් පාසැල් යැවීමෙන් වැලකී සිටින ලෙසයි. ප්‍රධන වශයෙන් සෙනග ගැවසෙන ස්ථාන වලින් ඈත් වී සිටින ලෙසද පොදු ප්‍රවාහන සේවා භාවිතා කරන විට මුව වැස්මක් පාවිච්චි කරන ලෙසද අධ්‍යක්ෂකවරයා මහජනතාවගෙන් ඉල්ලා සිටී.  ",
    "URL": "https://www.lankadeepa.lk/latest_news/ඉන්ෆ්ලුවෙන්සා-දකුණේ-හිස-ඔසවයි/1-529051",
    "Category": "latest_news"
}