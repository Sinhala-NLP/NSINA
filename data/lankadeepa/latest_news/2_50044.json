{
    "Source": "www.lankadeepa.lk",
    "Timestamp": "2019 පෙබරවාරි මස 28",
    "Headline": "ජනපති - සර්ව පාක්ෂික නියෝජිතයින් එකඟතාවයකට",
    "News Content": "(අංජුල මහික වීරරත්න)බලය බෙදා හැරීම සම්බන්ධයෙන් සියලු පක්ෂ වල යම් එකඟතාවයක් ඇතිවී තිබෙන හෙයින් ඒ පිළිබඳව වන සාකච්ඡා ඉදිරියට ගෙන යාමට ජනාධිපති මෛත්‍රීපාල සිරිසේන මහතා හමුවූ සර්ව පාක්ෂික නියෝජිතයින් අද (28) එකඟතාවයකට පැමිණ තිබේ.කොළඹ ජනාධිපති ලේකම් කාර්යාලයේදී හමුව සිදුවී ඇති අතර අග්‍රාමාත්‍ය රනිල් වික්‍රමසංහ , ලක්ෂ්මන් කිරිඇල්ල , රාජිත සේනාරත්න, රිෂාඩ් බදුයුදීන්, රවුෆ් හකීම්, මනෝ ගනේෂන්, පී දිගම්බරම් යන අමාත්‍යවරුද දෙමළ ජාතික සන්ධානයේ නායක ආර් සම්බන්ධන්,එච් සුමන්තිරන්,ශ්‍රී ලංකා නිදහස් පක්ෂයේ පාර්ලිමේන්තු මන්ත්‍රීවරුන් වන නිමල් සිරිපාල ද සිල්වා,සරත් අමුණුගම,ඩිලාන් පෙරේරා යන මහත්වරු ඊට සහභාගි වූහ.ව්‍යවස්ථා සංශෝධනය පිළිබඳ සාකච්ඡා ඉදිරියට ගෙන යාමේදී විධායක ජනාධිපති ක්‍රමය සහ මැතිවරණ ක්‍රමය පිළිබඳව වාද විවාද ඇති හෙයින් කළ හැකි දේ මේ අවස්ථාවේදී කළයුතු බව සියලුම පක්ෂ නියෝජිතයන්ගේ අදහස වී තිබේ.ඒ අනුව බලය බෙදීම පිළිබඳව වන සාකච්ඡා ඉදිරියට ගෙන යාමට තීරණය වී ඇත.පළාත් සභා වල බලය බෙදීම පිළිබඳව ඉල්ලා ඇත්තේ උතුරේ මහ ඇමැතිවරුන් පමණක් නොවන බවත් දකුණේ මහ ඇමැතිවරුන්ද එම ඉල්ලීම ඉදිරිපත් කර ඇති බවත් ඉහත හමුවේදී සාකච්ඡාවට ලක් වූ බව රජයේ ජ්‍යෙෂ්ඨ ප්‍රකාශකයෙකු පැවැසීය.මත ගැටුම් ඇති කරුණු පසුවට කල් තබා දැනට යම් එකඟතාවයකට පැමිණ ඇති බලය බෙදීම යන කාරනා පිළිබඳව සාකච්ඡා ඉදිරියට ගෙනයාමට තීරණය වූ බවද රජයේ ජ්‍යෙෂ්ඨ ප්‍රකාශකයා කීය.  ",
    "URL": "https://www.lankadeepa.lk/news/ජනපති---සර්ව-පාක්ෂික-නියෝජිතයින්-එකඟතාවයකට/101-546536",
    "Category": "latest_news"
}