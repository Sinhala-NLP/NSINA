{
    "Source": "www.lankadeepa.lk",
    "Timestamp": "2023 අගෝස්තු මස 01",
    "Headline": "ජ්‍යෙෂ්ඨ පුරවැසියන්ට සුබ ආරංචියක්",
    "News Content": "(සුජිත් හේවාජුලිගේ )ජ්‍යෙෂ්ඨ පුරවැසියන්ගේ ලක්ෂයකට අඩු මාසික පොලී ආදායමෙන්  අයකරගත්  සියයට පහක රැඳවුම් බද්ද ඉතාම කෙටි කලකින් නැවතත් ඒ තැන්පතුකරුවන්ට නිදහස් කිරීමට අවශ්‍ය නීති සම්පාදනය කරගෙන යන බව මුදල් රාජ්‍ය අමාත්‍ය රංජිත් සියඹලාපිටිය මහතා පැවසීය.පවතින නීතිය  අනුව  එම රැඳවුම් බද්ද ජ්‍යෙෂ්ඨ  පුරවැසියන්ට මෙතෙක් නිකුත් කෙරුණේ වසරකට පසුව බවද ඔහු සඳහන් කළේය.මෙම සියයට පහේ රැඳවුම් බද්ද අය කෙරුණේ  සාමාන්‍ය බදු නීති අනුව බව පැවසූ රාජ්‍ය අමාත්‍යවරයා දේශීය ආදායම් දෙපාර්තමේන්තුව එම රැඳවුම් බද්ද  කෙටිකාලීනව නිදහස් කිරීමට ක්ෂණික වැඩපිළිවෙළක් අරඹා ඇතැයිද ප්‍රකාශ කළේයනොගැලපෙන රඳවා ගැනීම් සියල්ල වර්ෂයකට පෙර නිදහස් කිරීමටකටයුතු කරගෙන යන බවද ඔහු සඳහන් කළේය.මේ අතර  සේවකයන්ගේ උපයනවිට බද්ද අදාල ආයතන මගින්  ගෙවීම  අසාධාරණ බව පැවසූ සියඹලාපිටිය මහතා මින්පසු ඒ බද්ද  අදාල සේවකයන් මිස ආයතනවලට ගෙවීමට  ඉඩ නොදෙන බවද  ප්‍රකාශ කළේය.ජ්‍යෙෂ්ඨ පුරවැසියන්ගේ පොලී ආදායමෙන් රැදවුම් බද්දක් අය  ගැනීම ඉතා අසාධාරණ බව ගම්පහ දිස්ත්‍රික් පාර්ලිමේන්තු මන්ත්‍රී අජිත් මාන්නප්පෙරුම මහතාද  පාර්ලිමේන්තුවේදී  පසුගිය 21 වැනිදා දීර්ඝ ලෙස කරුණු දක්වමින් පෙන්වා දුන්නේය.එලෙස බදු අය කිරීම නොකරන්නැයිද මන්ත්‍රීවරයා  එහිදී වැඩිදුරටත් ඉල්ලා සිටියේය.  ",
    "URL": "https://www.lankadeepa.lk/news/ජ්‍යෙෂ්ඨ-පුරවැසියන්ට-සුබ-ආරංචියක්/101-637383",
    "Category": "latest_news"
}