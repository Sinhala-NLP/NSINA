{
    "Source": "www.lankadeepa.lk",
    "Timestamp": "2017 නොවැම්බර් මස 01",
    "Headline": "සයිටම් ගැන රජයේ යෝජනාවලියට උපකුලපතිවරුන්ගේ ප්‍රසාදය",
    "News Content": "සයිටම් ආයතනයේ වෛද්‍ය පීඨය සම්බන්ධව උද්ගතව තිබෙන ගැටලුව නිරාකරණය කර ගැනීම සඳහා ජනාධිපති මෛත්‍රීපාල සිරිසේන මහතා විසින් පත් කරන ලද ජනාධිපති කමිටුව විසින් ඉදිරිපත් කරනු ලැබූ විසඳුම් යෝජනාවලිය සාධනීය හා සුබවාදී යෝජනා මාලාවක් ලෙස පිළිගත හැකි බව රාජ්‍ය විශ්ව විද්‍යාලවල උපකුලපතිවරුන් ඒකාබද්ධ නිවේදනයක් නිකුත් කරමින් පවසයි. 2017 ඔක්තෝබර් 29 වැනිදා රජයේ ප්‍රවෘත්ති අධ්‍යක්ෂ ජනරාල් විසින් නිකුත් කරන ලද නිවේදනය දීර්ඝ වශයෙන් අධ්‍යයනය කිරීමෙන් පසු රාජ්‍ය විශ්වවිද්‍යාල උපකුලපතිවරුන් ලෙස මෙම යෝජනා මාලාව සාධනීය හා සුබවාදී යෝජනා මාලාවක් ලෙස පිළිගත හැකි බව ප්‍රකාශ කරන බව උපකුලපතිවරු කියා සිටිති.ඒ අනුව රාජ්‍ය විශ්වවිද්‍යාලවල සියලු වෛද්‍ය සිසුන්ට සිය අධ්‍යාපන සහ සායනික පුහුණු කටයුතු කර ගෙන යාම සඳහා සුබවාදී තත්ත්වයක් ගොඩනැගී ඇති බැවින් වහාම සිය අධ්‍යයන කටයුතුවල නිරතවන ලෙස අවධාරණය කර සිටින බවද ඔවුහු සිය නිවේදනයේ සඳහන් කරති.පසුගිය මාස ගණනාවක් තුළ රජයේ වෛද්‍ය පීඨවල සියළුම අධ්‍යයන කටයුතුවලට සිසුන් සහභාගි නොවීම නිසා රටේ සෞඛ්‍ය ක්ෂේත්‍රයට සිදුවූ අයහපත් බලපෑම මෙන්ම වෛද්‍ය සිසුන්ගේ අනාගතය සම්බන්ධව ඇති වී ඇති අවිනිශ්චිතතාවයන් සම්බන්ධයෙන් දැඩිව සලකා බැලීමෙන් අනතුරුව මෙම ප්‍රකාශය නිකුත් කිරිමට උපකුලපතිවරුන්ගේ කමිටුව විසින් තීරණය කරන ලද බව ද එහි පෙන්වා දෙයි.රජරට, කොළඹ, පේරාදෙණිය, ජයවර්ධනපුර, කැලණිය, මොරටුව, යාපනය, රුහුණ, නැගෙනහිර, සබරගමුව, වයඹ, අග්නිදග, ඌව වෙල්ලස්ස, සෞන්දර්ය කලා සහ ශ්‍රී ලංකා විවෘත විශ්ව විද්‍යාල යන සියලු විශ්ව විද්‍යාලවල උපකුලපතිවරුන්ගේ නමින් මෙම නිවේදනය නිකුත් කර ඇත.   ",
    "URL": "https://www.lankadeepa.lk/latest_news/සයිටම්-ගැන-රජයේ-යෝජනාවලියට-උපකුලපතිවරුන්ගේ-ප්‍රසාදය/1-519735",
    "Category": "latest_news"
}