{
    "Source": "www.lankadeepa.lk",
    "Timestamp": "2020 මාර්තු මස 28",
    "Headline": "ඇමෙරිකාවේ කොරෝනා ආසාදිතයන් ගණන ලක්ෂය ඉක්මවයි",
    "News Content": " ඇමෙරිකා එක්සත් ජනපදයේ කොරෝනා ආසාදිතයන්ගේ ගණන ලක්ෂය ඉක්මවා ගොස් ඇත.කොරෝනා ආසාදිතයන්ගෙන් ඇමෙරිකා එක්සත් ජනපදයේ රෝහල් පිරී ගොස් ඇති අතර වෛද්‍ය සැපයුම්වල දැඩි හිඟයක් ද උද්ගතව තිබේ.ඇමෙරිකානු වේලාවෙන් ඊයේ (27) රාත්‍රී 9 වනවිට  වාර්තා වී තිබු සමස්ත කොරෝනා ආසාදිතයන්ගේ ගණන 103,346 ක් විය. එරටින් වාර්තා වන සමස්ත මරණ ගණන 1,632 කි. කොරෝනා වයිරසය හේතුවෙන් වැඩිම බලපෑමක් සිදුව ඇත්තේ ඇමෙරිකා එක්සත් ජනපදයේ නිව්යෝක් සහ වොෂින්ටන් යන ප්‍රාන්තවලටය.කොරෝනා ආසාදිත රෝගීන්ට හුස්ම ගැනීම පහසු කරන ස්වසන සංවාතන යන්ත්‍රවල (වෙන්ටිලේර්ස්) මෙන්ම පරීක්ෂණ කට්ටලවල දැඩි හිඟයක් පවතින බව ඇමෙරිකානු වෛද්‍යවරු පවසති.ඊට අමතරව ඖෂධ , වෛද්‍ය සැපයුම් මෙන්ම පුහුණු කාර්යමණ්ඩලවල හිඟයක් පවතින බවද ඔවුහු පෙන්වාදෙති.සිකුරාදා පමණක් ඇමෙරිකාවෙන් වාර්තා වූ ආසාදිතයන්ගේ ගණන 16,000 වැඩි විය.මේ වනවිට වැඩිම කොරෝනා ආසාදිතයන් ගණනක් වාර්තා වන රට බවට පත්ව ඇත්තේ ඇමෙරිකා එක්සත් ජනපදය යි.සිකුරාදා දිනයේදී පමණක් එරටින් වාර්තා වූ මරණ ගණන 300 ඉක්මවීය. එක් දිනක් ඇතුළත ඇමෙරිකාවෙන් මරණ 300 කට වඩා වාර්තා වූ පළමු අවස්ථාව එය විය.වැඩිම මරණ ගණනක් වාර්තා වන රටවල් අතර ඇමෙරිකාව 6 වැනි තැන පසුවෙයි.රොයිටර්ස් 055     ",
    "URL": "https://www.lankadeepa.lk/latest_news/ඇමෙරිකාවේ-කොරෝනා-ආසාදිතයන්-ගණන-ලක්ෂය-ඉක්මවයි/1-569008",
    "Category": "latest_news"
}