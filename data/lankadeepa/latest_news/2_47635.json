{
    "Source": "www.lankadeepa.lk",
    "Timestamp": "2019 ජුනි මස 20",
    "Headline": "මන්ද පෝෂණ දරුවාගේ පියා සහනාධාර එපා කියලා",
    "News Content": "තිස්සමහාරාමයේ බඩගින්නෙන් මියගිය දරුවාගේ පවුලට රජයෙන් ලබා දිය යුතු හැම ආධාරයක්ම ලබා දීමට නිලධාරීන් ක්‍රියා කර ඇතත්, දරුවාගේ පියා ඒවා ප්‍රතික්ෂේප කර ඇති බව සිදු කරන ලද පරීක්ෂණයෙන් හෙළි වී ඇතැයි හම්බන්තොට දිස්ත්‍රික් ලේකම් එම්.කේ. බන්දුල හරිශ්චන්ද්‍ර මහතා පැවසීය. එසේ පියා ප්‍රතික්ෂේප කළ ද ජීවිත්ව සිටින දරුවන් වෙනුවෙන් රජයෙන් ලබා දිය හැකි සියලු ආධාර උපකාර ලබා දීමට පියවර ගන්නා ලෙසට අදාළ නිලධාරීන්ට දිස්ත්‍රික් ලේකම්වරයා පෙරේදා (18) උපදෙස් දී ඇත. මව හෝ පියා එසේ ආධාර උපකාර ප්‍රතික්ෂේප කළ ද දරුවන් රැක බලා ගැනීම රජයේ වගකීමක් වන හෙයින් අදාළ ලේඛන රජයේ නිලධාරීන් විසින්ම පුරවා අත්සන් කිරීමට අපහසු නම් ඇඟිලි සලකුණු හෝ යොදා එම දීමනා ලබා දීමට පියවර ගන්නට තිබූ බවත්, දැන් එසේ කරන ලෙසට නිලධාරීන්ට උපදෙස් දී ඇති බවත් දිස්ත්‍රික් ලේකම්වරයා කීවේය. නිවාස හා ඉදිකිරීම් අමාත්‍යාංශය රුපියල් ලක්ෂ පහක ආධාරයක් ද මෙම පවුලට ලබා දී ඇති අතර නිවෙසකට අත්තිවාරම් පමණක් යොදා ඇති බවද දිස්ත්‍රික් ලේකම්වරයා කීහ. පියා මාළු විකිණීමේ රැකියාව කරන අයෙකු බවද, මවට එතරම් අවබෝධයක් නැති කෙනෙකු බවද හෙළිවී ඇති බව එම ප්‍රදේශයේ අදාළ නිලධාරීන් පවසා ඇත. හම්බන්තොට දිස්ත්‍රික් සෞඛ්‍ය සේවා අධ්‍යක්ෂ දීපිකා පටබැඳිගේ මහත්මිය මෙම සිද්ධිය සම්බන්ධයෙන් අදහස් දක්වමින් පවුල් සෞඛ්‍ය සේවා නිලධාරිනිය තම රාජකාරිය නිසි ලෙස ඉටු කර තිබෙන බවත් ඇය අතින් කිසිදු වරදක් සිදුවී නොමැති බවත් කීවාය. මේ දරුවා මියගොස් ඇත්තේ මවුපියන් දරුවා සම්බන්ධව දැක් වූ අඩු සැලකිල්ල නිසා බව මෙතෙක් සිදු කළ විමර්ශනවලදී හෙළිවී ඇතැයි ද දිස්ත්‍රික් සෞඛ්‍ය සේවා අධ්‍යක්ෂවරිය පැවසුවාය. නිලධාරිනිය නියමිත දිනවල දී දරුවාගේ බර කිරා ඇති බවට සටහන් පොත්වල ලියැවී තිබෙන බවත් ත්‍රිපෝෂ ලබා දීමට පවා නිර්දේශ කර ඇති බවත් කී දිස්ත්‍රික් සෞඛ්‍ය සේවා අධ්‍යක්ෂවරිය හම්බන්තොට දිස්ත්‍රික්කය ළමා පෝෂණ මට්ටම අතින් දෙවන ස්ථානය ගන්නා දිස්ත්‍රික්කය බවට පත්ව ඇති බවත් කීවාය. මේ අතර සිද්ධිය සම්බන්ධයෙන් දිස්ත්‍රික් ලේකම්වරයා අදාළ ප්‍රදේශයේ ප්‍රාදේශීය ලේකම්වරයා ඇතුළු නිලධාරීන් පස් දෙනෙකුගෙන් වාර්තා කැඳවා ඇත. ප්‍රදේශයේ පවුල් සෞඛ්‍ය සේවා නිලධාරිණිය, ග්‍රාම නිලධාරි, ආර්ථික සංවර්ධන නිලධාරි සහ සමෘද්ධි සංවර්ධන යන නිලධාරීන්ගෙන් මෙම වාර්තා කැඳවා ඇත.    ",
    "URL": "https://www.lankadeepa.lk/latest_news/මන්ද-පෝෂණ-දරුවාගේ-පියා-සහනාධාර-එපා-කියලා/1-552267",
    "Category": "latest_news"
}