{
    "Source": "www.lankadeepa.lk",
    "Timestamp": "2020 පෙබරවාරි මස 02",
    "Headline": "කෝටි එකහමාරක කල් ඉකුත් වූ කේක් - බේකරි නිෂ්පාදන මුද්‍රා තබයි",
    "News Content": "(ඉන්දිකා රාමනායක)මෙරට  සංචාරක හෝටල් වලට සහ ආපන ශාලා වලට කේක් සහ කෙටි ආහාර  සපයන  ප්‍රමුඛ පෙළේ  සමාගමකට අයත්  වත්තල හැදල ප්‍රදේශයේ පිහිටි  ගබඩාවක් වටලා  කල් ඉකුත් වූ කේක් සහ බේකරි අමුද්‍රව්‍ය කිලෝ  17,500 ක ප්‍රමාණයක්   අත්අඩංගුවට ගත් බව  පාරිභෝගික කටයුතු අධිකාරිය පවසයි.අත්අඩංගුවට ගත් අමුද්‍රව්‍ය වල වටිනාමක රුපියල් කෝටි 1 1/2 ට අධික බව එම අධිකාරිය පැවසීය.මෙම ස්ථානය වටලන අවස්ථාවේ  එහි සේවකයන් පිරිසක් කල් ඉකුත් වූ අමුද්‍රව්‍ය වල ලේබල් ඉවත් කර ඒවා සඳහා  නව ලේබල්  අලවමින් සිටි බවද  පාරිභෝගික කටයුතු අධිකාරියේ උසස් නිලධාරියෙක් පැවසීය.මෙම ස්ථානය සම්බන්ධයෙන් පාරිභෝගික කටයුතු අධිකාරියට ලැබුණු තොරතුරක් මත ගම්පහ දිස්ත්‍රික්  පාරිභෝගික කටයුතු  අධිකාරි   ඒකකය හා විශේෂ කාර්ය බලකාය එක්ව අද (02) මෙම වැටලීම සිදුකර තිබිණි.මෙම ස්ථානයේ තිබී අත්අඩංගුවට ගත්  කස්ටඩ් පවුඩර්,   පාන් සෑදීමට ගන්නා   වෝල් කොර්න්,   මෆින් මික්ස්,  ප්‍රේස්ට්‍ර් සඳහා භාවිතා කරන  බටර් වර්ග,  සමෝසා සෑදීමට ගන්නා  පිටිවලින්  සෑදු ෂීට්,  කේක් සැරසිලි  අමුද්‍රව්‍ය, වැනිලා,  ඇපල් බීම,   වර්ග  තිබූ බවත් මේවා 2019.5.13 දින හා 2019.12.06   කාලය අතර කල් ඉකුත් වූ ඒවා බවද පාරිභෝගිය අධිකාරි පවසයි.මෙම  ප්‍රධාන පෙළේ ආයතනය ආහාර  නිෂ්පාදන  සහ අවන්හල් ජාලයක් පවත්වාගෙන  යාමට අමතරව  බේකරි නිෂ්පාදන  සහ කේක්  අමුද්‍රව්‍ය  ඇමරිකාව,  ඩුබායි,   ජර්මනිය,  යන රටවල්  වලින් ආනයනය කර  වෙළෙඳ පොළට හා සංචාරක හෝටල් වලට සැයපීම සිදුකරන බවට විමර්ශණයේ දී හෙළි වු බවද  පාරිභෝගිය අධිකාරිය සඳහන් කරයි.අදාල සමාගමට එරෙහිව ඉදිරි සතියේ නඩු පැවරීමට නියමිතව ඇති අතර  එම කල් ඉකුත් වූ භාණ්ඩ සහිත  ගබඩාවට  මුද්‍රා තබා  එයට පොලිස් ආරක්ෂාව යොදවා ඇත.     ",
    "URL": "https://www.lankadeepa.lk/latest_news/කෝටි-එකහමාරක-කල්-ඉකුත්-වූ-කේක්---බේකරි-නිෂ්පාදන-මුද්‍රා-තබයි/1-565326",
    "Category": "latest_news"
}