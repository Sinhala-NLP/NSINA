{
    "Source": "www.lankadeepa.lk",
    "Timestamp": "2018 අප්‍රේල් මස 16",
    "Headline": "දෑස් අන්ධ ගෘහ සේවිකාව අරාබියෙන් ලංකාවට",
    "News Content": "  (ටී.කේ.ජී.කපිල )                    දෙඇසම අන්ධ වූ 58 හැවිරිදි ගෘහ සේවිකාවක් උඩ ඇඳුමක් පමණක් අන්දවා සෞදි අරාබියේ සිට ශ්‍රී ලංකාවට එවා තිබූ බව කටුනායක ගුවන් තොටුපොළ ශ්‍රී ලංකා විදේශ සේවා නියුක්ති කාර්යාංශයේ ප්‍රකාශිකාවක පැවසුවාය. ඇය කුරුණෑගල පිලැස්ස මඩව ප්‍රදේශයේ පදිංචිකාරිනියක වූ දුරයලාගේ ඤාණවතී නැමති ගෘහ සේවිකාවයි. වසර 18 ක් එක දිගට සෞදි අරාබියේ ගෘහ සේවයේ යෙදී සිට ඇති අතර, එම කාලය තුළ ඇය ඉතිරි කරගත් හෝ උපයා ගත් කිසිවක් නොමැතිව සෞදි අරාබියේ ශ්‍රී ලංකා තානාපති කාර්යාලයේ සිට මෙරටට එවා තිබිණි. එහිදී ඇයට අබායා නැමති උඩුකය ඇදුමක් පමණක් අන්දවා ශ්‍රී ලංකාවට එවීමට සෞදි අරාබියේ ශ්‍රී ලංකා තානාපති කාර්යාලයේ නිලධාරීන් පියවර ගෙන තිබීම කනගාටුදායක පිළිකුල් සහගත ක්‍රියාවක් බව එම ප්‍රකාශිකාව පැවසුවාය. පසුව ඇයට අවශ්‍ය ඇදුම් සියල්ලම කටුනායක ගුවන් තොටුපොළ ශ්‍රී ලංකා විදේශ සේවා නියුක්ති කාර්යාංශය විසින් ලබාදීමට කටයුතු කර තිබිණි. මේ අතර ඇයගේ සැමියා 2005 වසරේ දී ඇය පිළිබඳව කිසිදු තොරතුරක් නොමැති නිසා ශ්‍රී ලංකා විදේශ සේවා නියුක්ති කාර්යාංශය හමුවේ පැමිණිලි කර තිබූ අතර, ඒ පිළිබඳව විදේශ සේවා කාර්යාංශය යැවූ ලිපි වලට, ඔහු ඉදිරිපත් කර තිබූ ලිපිනයට ලිපි යොමු කළද , ඒවාට පිළිතුරු නොලැබීම නිසා , ඒ පිළිබඳව ලිපි ගොනුව එම වසරේදීම වසා දැමීමට කටයුතු කර තිබිණි . ඇයගේ නිවසට ඇරලවීමට ශ්‍රී ලංකා විදේශ සේවා නියුක්ති කාර්යාංශය කටයුතු කළ අතර එහිදී ඇයගේ සැමියා වෙනත් කාන්තාවක විවාහ කරගෙන සිටි බවත් ඇයගේ දුව සහ පුතා සාමාජීයය වශයෙන් ව්‍යසනයට පත් වී සිටියහ. එම නිසා ඇයව අසල්වැසි ඥාතියකු වෙත බාරදීමට ශ්‍රී ලංකා විදේශ සේවා නියුක්ති කාර්යාංශයේ නිලධාරීන්  පියවර ගෙන තිබිණි .    ",
    "URL": "https://www.lankadeepa.lk/latest_news/දෑස්-අන්ධ-ගෘහ-සේවිකාව-අරාබියෙන්-ලංකාවට/1-527446",
    "Category": "latest_news"
}