{
    "Source": "www.lankadeepa.lk",
    "Timestamp": "2020 ජුලි මස 14",
    "Headline": "සීදූවේ කොරෝනා ආසාදිතයා ඇසුරු කළ 30 ක් නිරෝධායනයට",
    "News Content": "(ටී.කේ.කපිල) සීදූව සෞඛ්‍ය වෛද්‍ය නිලධාරී කොට්ඨාසයේ එක් අයෙකු කොරෝනා ආසාදිතයකු බව තහවුරු වීමත් සමඟ ඔහු ඇසුරු කළ ආශ්‍රිතයන් 30 දෙනෙකු පමණ ස්වයං නිරෝධායනට යොමු කර ඇති බව එම කාර්යාලයේ ප්‍රකාශකවරයකු පැවසීය . මෙම පුද්ගලයා කන්දකාඩු පුනරුත්ථාපන  මධ්‍යස්ථානයේ උපදේශකවරයකු වශයෙන් සේවය කරන 34 හැවිරිදි සීදූව කොටුගොඩ පදිංචිකරුවෙකි . පසුගියදා එම මධ්‍යස්ථානයේ සිට තම ගම් ප්‍රදේශයට පැමිණ ඇති මෙම පුද්ගලයා , ප්‍රදේශයේ තරුණයන් පිරිසක් සමඟ එල්ලේ ක්‍රීඩාවේ ද නිරතව සිට තිබේ. ඔහුට රියැදුරු බලපත්‍රයක් ලබා ගැනීම සදහා පුහුණු වීම් කටයුතු සහ එහි පරීක්ෂණ කටයුතු සඳහා තවත් පිරිසක් සමග එකම වාහනයක ද ගමන් කර ඇති බව සෞඛ්‍ය වෛද්‍ය නිලධාරීන් අනාවරණය කරගෙන ඇත.  ඒ අනුව මේ වනවිට 30 දෙනෙකු පමණ ස්වයං නිරෝධායනයට යොමු කර ඇති අතර , තවත් මෙම පුද්ගලයා සමග ලගින් ඇසුරු කළ පුද්ගලයින් සොයා මෙහෙයුම් ක්‍රියාත්මක කර තිබේ . කොරෝනා ආසාදිත මෙම පුද්ගලයා මේ වනවිට ශ්‍රී ලංකා යුද හමුදාව විසින් වෛද්‍ය ප්‍රතිකාර සදහා රැගෙන ගොස් තිබේ .මීට අමතරව කටාන සෞඛ්‍ය වෛද්‍ය කොට්ඨාසය තුළ ද 14 දෙනෙකු පමණ ස්වයං නීරෝධායනයට ලක් කර ඇති බව එම කාර්යාලයේ ප්‍රකාශකවරයකු පැවසීය . කන්දකාඩු පුනරුත්ථාපන මධ්‍යස්ථානයේ නීරෝධායනය වෙමින් සිටින මත්ද්‍රව්‍ය ලෝලීන් බැලීමට ගොස් ඇති තිදෙනකු සහ ඔවුන් ලගින් ඇසුරු කළ ආශ්‍රිතයන් 11 දෙනෙකු මෙසේ ස්වයං නීරෝධායනයට යොමු කර සිටින බවට වාර්තා වේ . ඒත් සමගම මීගමුව සෞඛ්‍ය වෛද්‍ය නිලධාරී කොට්ඨාසය තුළ ද තවත් 30 දෙනෙකු පමණ ස්වයං නීරෝධායන කටයුතු සදහා යොමු කර ඇති බව එම කාර්යාලයේ ප්‍රකාශකවරයකු පැවසීය .                ",
    "URL": "https://www.lankadeepa.lk/latest_news/සීදූවේ-කොරෝනා-ආසාදිතයා-ඇසුරු-කළ-30-ක්-නිරෝධායනයට/1-575447",
    "Category": "latest_news"
}