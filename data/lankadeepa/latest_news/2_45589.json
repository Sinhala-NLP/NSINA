{
    "Source": "www.lankadeepa.lk",
    "Timestamp": "2019 සැප්තැම්බර් මස 22",
    "Headline": "‘අධිකරණ නියෝගය ලැබෙනතුරු ගුරුකන්ද විහාරාධිපතිගේ අවසන් කටයුතු කරන්න බැහැ‘",
    "News Content": "(  සිතුම් චතුරංග)අපවත්වී වදාළ මුලතිව් නයාරු ගුරුකන්ද රජමහා විහාරයේ විහාරාධිපති කොළඹ මේධාලංකාරකිත්ති නා හිමියන්ගේ ආදාහන කටයුතු එම විහාර භූමියේ සිදු නොකරන ලෙස දායක සභාවට මුලතිව් අතිරේක මහෙස්ත්‍රාත්  එන්. සුදාහරන් මහතා විසින් අද (22) තහනම් නියෝගයක් නිකුත් කළේය. එමෙන්ම නා හිමිගේ ආදාහන කටයුතු  මුලතිව් අධිකරණයේ  නියෝගයක් ලැබෙන තුරු නොකළ යුතු බවත් මහේස්ත්‍රාත්වරයා   නියෝග කළේය. එමෙන්ම  හෙට (23)  විහාරයේ දායක සභාවට හා එහි වැඩ වාසය කරන භික්ෂුන් වහන්සේලාට අධිකරණයේ පෙනී සිටිය යුතු බවද නියෝගයෙන් දන්වා තිබේ.  විහාරාධිපති නා හිමියන්ගේ දේහය විහාරස්ථානයට ගෙන ඒමට විරුද්ධව මුලතිව් නයාරු නිරාවිය පිල්ලයාර් කෝවිලේ පාලක සභාව හා ප්‍රදේශයේ දෙමළ ජනතාව විසින් මුලතිව් පොලිසිය වෙත සිදුකළ පැමිණිල්ලක් මත පොලිසිය අධිකරණයට කරුණු වාර්තා කිරීමෙන් අනතුරුව මුලතිව් මහේස්ත්‍රාත් අධිකරණය මෙම නියෝගය ලබාදී තිබේ. විහාරස්ථානයේ හා විහාරස්ථාන භූමියේ පවතින කෝවිලේ සාමය කඩවන හා එයට අගෞරව වන ආකාරයේ කිසිදු ක්‍රියාවක් සිදුකිරීමට අවසරයක් නොමැති වන අතර, ප්‍රදේශයේ සාමය ආරක්ෂා කිරීමට පොලිසිය උපරිමයෙන් කටයුතු කළ යුතු බවද මහෙස්ත්‍රාත්වරයා නියෝග කරඇත. හදිසි රෝගී තත්වයක් හේතුවෙන් මහරගම අපේක්ෂා රෝහලේ ප්‍රතිකාර ලබමින් සිටියදී විහාරාධිපති නාහිමි ඉකුත්දා(20) රාත්‍රියේ අපවත්වූ අතර  නයාරු ගුරුකන්ද රජමහා විහාරස්ථානයේ විහාරාධිපති  කොළඹ මේධාලංකාරකිත්ති නාහිමයන්ගේ ඉල්ලීම මත දේහය විහාරස්ථානය වෙත අද (22) අලුයම රැගෙනඑනු ලැබීය.  ",
    "URL": "https://www.lankadeepa.lk/latest_news/‘අධිකරණ-නියෝගය-ලැබෙනතුරු-ගුරුකන්ද-විහාරාධිපතිගේ-අවසන්-කටයුතු-කරන්න-බැහැ‘/1-557416",
    "Category": "latest_news"
}