{
    "Source": "www.lankadeepa.lk",
    "Timestamp": "None  2015 ජුලි මස 18",
    "Headline": "හබරාදුවේ එජාප ප්‍රචාරය පොලිසිය නවතයි",
    "News Content": "මැතිවරණ නීති උල්ලංඝනය කරමින් ප්‍රචාරක කටයුතුවල යෙදීමට උත්සාහගත් ගාල්ල දිස්ත්‍රික් එක්සත් ජාතික පක්ෂයේ අපේක්ෂකයකු ඇතුළු පිරිසක් හරවා යැවූ බව හබරාදුව පොලිසිය කියයි. විවිධ පෙදෙස්වලින් බස්රථ හා වෙනත් වාහනවලින් පැමිණි පිරිසක් මෙලෙස ප්‍රචාරක කටයුතුවලට සූදානම් වූ බවත් 15 දෙනකුට වැඩි පිරිසක් ගෙන්ගෙට යාම නීතිවිරෝධී බැවින් 750ක් පමණ වූ පිරිසක් යළි හරවා යැවූ බවත් පොලිසිය කියා සිටියේය. ඔවුන් පැමිණි වාහනවල අලවා තිබූ ඡන්ද ප්‍රචාරක ස්ටිකර් හා දැන්වීම් සියල්ල ඉවත් කළ බවත් අපේක්ෂකයාගේ වාහනයේ නම, රූපය හා අංකය ප්‍රදර්ශනය කළ හැකි බැවින් එම රථයේ පමණක් ස්ටිකර් ඉතුරු කළ බවත් පොලිසිය පවසයි.ගාල්ල දිස්ත්‍රික් එක්සත් ජාතික පක්ෂ අපේක්ෂක චන්ද්‍රලාල් අබේගුණවර්ධන මහතා පැවසුවේ තමන් හබරාදුවේ එක්සත් ජාතික පක්ෂ ආසන සංවිධායක ධූරය බාර ගැනීමෙන් පසු එහි ගිය මුල් අවස්ථාවේ දී ම පොලිසිය මෙලෙස ක්‍රියා කළ බවයි. 5000ක් පමණ වූ අතිවිශාල පිරිසක් තමන් පිළිගැනීමට සිටිය ද පොලිසියේ දැනුම් දීමට අනුව ඔවුන් හරවා යැවූ බව ද හෙතෙම කීවේය. ",
    "URL": "https://www.lankadeepa.lk/latest_news/හබරාදුවේ-එජාප-ප්‍රචාරය-පොලිසිය-නවතයි/1-333633",
    "Category": "latest_news"
}