{
    "Source": "www.lankadeepa.lk",
    "Timestamp": "2021 දෙසැම්බර් මස 06",
    "Headline": "එකම පවුලේ තිදෙනෙකුට දුන් මරණ දඬුවම අභියාචනාධිකරණය තහවුරු කරයි",
    "News Content": "( තිළිණි ද සිල්වා සහ රංජන් කටුගම්පොළ )නීතිවිරෝධී මත්පැන් අලෙවි කරන බවට පොලිසියට පැමිණිලි කිරීම  හේතුවෙන් උරණවී සිය ඥාතියකු කපා කොටා ඝාතනය කර ඔහුගේ පියාට ගල් වලින් පහර දී තුවාල සිදු කිරීමේ වරදට එකම පවුලේ  තිදෙනෙකුට කුරුණෑගල මහාධිකරණය විසින් නියම කර තිබූ මරණ දඩුවම අභියාචනාධිකරණය   අනුමත  කළේය.පොල්ගහවෙල, පොහොර වත්ත  ප්‍රදේශයේ පදිංචිකරුවන්  වන  පී.ඩී. ඩග්ලස් වික්‍රමසිංහ,  පී.ඩී. සෙනරත්  සමරසිංහ,  පී.ඩී. ප්‍රදීප් සංජීව  ජයරත්න  නමැත්තන් ට  නියම වූ මරණ දඩුවම  මෙලෙස තහවුරු කරන ලදි.තමාට මරණ දඩුවම් නියම කරමින් මහාධිකරණය ලබා දුන් තීන්දුව බල රහිත කරන්නැයි ඉල්ලා එම   විත්තිකරුවන් ඉදිරිපත් කල අභියාචන පෙත්සමක් විභාග කර එහි  තීන්දුව  ලබා දෙමින් අභියාචනාධිකරණය මේ බව සඳහන් කළේය.අභියාචනාධිකරණ සභාපති විනිසුරු ප්‍රියන්ත ප්‍රනාන්දු සහ අභියාචනාධිකරණ විනිසුරු සම්පත් අබේකෝන්  යන මහත්වරුන්  විසින් මෙම  තීන්දුව ප්‍රකාශයට පත් කරන ලදි.පොල්ගහවෙල, පොහොර වත්ත  ප්‍රදේශයේදී 2005 අප්‍රේල් මස 11වැනිදා නිශ්ශංක විජේවීර නමැත්තාගේ    ගෙළ හිසින් වෙන්වන තරමට කපා දමා  ශරීරයේ  ස්ථාන 17කට කැපුම් තුවාල සිදු කර ඔහුගේ පියා ට බර පතල තුවාල සිදු කිරීම ඇතුළු අධිචෝදනා යටතේ විත්තිකරුවන් සිවු දෙනෙකු ට එරෙහිව නීතිපතිවරයා විසින් කුරුණෑගල මහාධිකරණය හමුවේ නඩු පවරා තිබුණි.එම නඩුව විභාග කල පූර්වගාමී විනිසුරු මේනකා විජේසුන්දර මහත්මිය   2019 ඔක්තෝබර් 02 වැනිදා එහි තීන්දුව ප්‍රකාශයට පත් කරමින්  මුල් විත්තිකරුවන්  තිදෙනා චෝදනා වලට වරදකරුවන් බවට තීන්දු කර සිවුවන විත්තිකරු නිදහස් කර තිබුණි.එම නඩු තීන්දුව බල රහිත කර තමන් නිදොස් කොට නිදහස් කරන ලෙස ඉල්ලා විත්තිකරුවන් විසින් මෙම පෙත්සම් ගොනු කර තිබුණි.  ",
    "URL": "https://www.lankadeepa.lk/latest_news/එකම-පවුලේ-තිදෙනෙකුට-දුන්-මරණ-දඬුවම-අභියාචනාධිකරණය-තහවුරු-කරයි/1-604329",
    "Category": "latest_news"
}