{
    "Source": "www.lankadeepa.lk",
    "Timestamp": "2019 සැප්තැම්බර් මස 16",
    "Headline": "‘එජාපයේ  ජනපති අපේක්ෂකයා බහුතර කැමැත්තෙන් තෝරාගත යුතුයි‘",
    "News Content": "(මුදිතා දයානන්ද) එක්සත් ජාතික පෙරමුණේ ජනාධිපති අපේක්ෂකයා පාර්ලිමේන්තු මන්ත‍්‍රීවරු බහුතරයේ කැමැත්තෙන් තෝරාගත යුතු යැයි ජාතික හෙළ උමරුයේ ප‍්‍රධාන ලේකම්, මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා අද (16) පැවසීය. දැනට එම පෙරමුණෙන් යෝජනා වී ඇති එජාපයේ නායක රනිල් වික‍්‍රමසිංහ හා නියෝජ්‍ය නායක සජිත් පේ‍්‍රමදාස මහත්වරුන්ගේ නම් දෙකෙන් එකක් තෝරා ගැනීම සඳහා එම ඡන්දය පැවැත්විය යුතු බවද අමාත්‍යවරයා පැවසීය. ඔහු මේ බව පැවසුයේ ශ‍්‍රි ලංකා පදනම ආයතනයේ පැවති ජාතික හෙළ උරුමය පක්ෂයේ මාධ්‍ය හමුවකදීය.  එක්සත් ජාතික පෙරමුණේ ජනාධිපති අපේක්ෂකයා තෝරා පත් කරගැනීමට පෙර පුලූල් සන්ධානයක් හැදිය යුතු බවට යෝජනාවී තිබූ අතර මේ වන විට එම පුළුල් පෙරමුණට අදාල ප‍්‍රතිපත්ති ප‍්‍රකාශනය සකස් වී ඇති බවද එය එක්සත් ජාතික පෙරමුණේ අනෙකුත් පක්ෂ විසින් පිළිගෙන ඇති බවද රණවක මහතා පැවසීය. එහෙත් තවමත් ජනාධිපති අපේක්ෂකයා කවුද යන්න සම්බන්ධයෙන් තීරණයකට එළැඹීමට එක්සත් ජාතික පක්ෂය අසමත්ව තිබෙන බවද ඒ සඳහා තවදුරටත් කාලය ලබාදීමෙන් ඵලක් නොවන බව හැගී යන හෙයින් මෙම යෝජනාව ඉදිරිපත් කරන බවද රණවක මහතා පැවසීය. අපේක්ෂකයා තෝරාගැනීම සඳහා පාර්ලිමේන්තු මන්ත‍්‍රීවරු අතර පැවැත්වෙන ඡන්දය රහස් ඡන්දයක් වන්නේ නම් වඩාත් උචිත බවද ඔහු පැවසීය. ජනාධිපතිවරණයට නාම යෝජනා කැඳවීම සඳහා මැතිවරණ කොමිසමට දැන්  බලය ලැබී ඇති බැවිත් මසක් ඇතුළත ඊට දින වකවානු නියම වනු ඇතැයි විශ්වාස කරන අතර එක්සත් ජාතික  පක්ෂයේ අපේක්ෂකයා නම් කිරිම තවත් ප‍්‍රමාද වීම සුදුසු නොවන බවද ඔහු පැවසීය. මේ විසඳුමටත් එජාප නායකත්වය සුදානම් නොවන්නේ නම් තම පක්ෂය ගතයුතු ක‍්‍රියාමාර්ග පිළිබඳව ඉදිරියේදී තීරණයක් ගන්නා බවද රණවක මහතා වැඩිදුරටත් පැවසීය. මෙම අවස්ථාවට ජාතික හෙළ උරුමයේ සම සභාපතිවරුන් වන හැඩිගල්ලේ විමලසාර හිමි, නියෝජ්‍ය අමාත්‍ය කරුණාරත්න පරණවිතාන, ජාතික සංවිධායක නිශාන්ත වර්ණසිංහ මහත්වරුන් හා මධ්‍යම කමිටු සාමාජිකයෝ පිරිසක්ද එක්ව සිටියහ.  ",
    "URL": "https://www.lankadeepa.lk/latest_news/‘එජාපයේ--ජනපති-අපේක්ෂකයා-බහුතර-කැමැත්තෙන්-තෝරාගත-යුතුයි‘/1-557051",
    "Category": "latest_news"
}