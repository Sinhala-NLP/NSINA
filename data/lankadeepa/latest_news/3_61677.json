{
    "Source": "www.lankadeepa.lk",
    "Timestamp": "2018 පෙබරවාරි මස 09",
    "Headline": "තම පාක්ෂිකයෙකුට පහර දුන්නා යැයි කියමින් නියෝජ්‍ය ඇමති විරෝධතාවයක",
    "News Content": "[මතුගම බන්දු තඹවිට] තම ආධාර කරුවෙකුට පහර දුන් එක්සත් ජනතා නිදහස් සන්ධානයේ පළාත් පාලන මැතිවරණ ලැයිස්තු අපේක්ෂකයෙකු අත්අඩංගුවට ගන්නා ලෙස බල කරමින් වයඹ සංවර්ධන සහ සංස්කෘතික කටයුතු නියෝජ්‍ය අමාත්‍ය කළුතර දිස්ත්‍රික් පාර්ලිමේන්තු මන්ත්‍රී පාලිත තෙවරප්පෙරුම මහතා තම පුතණුවන්ද සමඟ අද (09) බුලත්සිංහල පොලිසිය හන්දියේදී උද්ඝෝෂණයක් ආරම්භ කළහ. බුලත්සිංහල ප්‍රාදේශීය සභාවට මෙවර එක්සත් ජනතා සන්ධානයේ ලැයිස්තුවෙන්  ඉදිරිපත් වී සිටින අපේක්ෂකයෙකු තම ආධාර කරුවෙකු වන එක්සත් ජාතික පාක්ෂිකයෙකුට පහර දී ඇති බවත් බුලත්සිංහල පොලිසියේ නිලධාරීන් එම පුද්ගලයා මේ වනතුරුත් අත් අඩංගුවට නොගැනීමට විරෝධය දක්වා තම ආධාර කරුවන් සමඟ මෙම විරෝධතාවය ආරම්භ කර ඇත. පාලිත තෙවරප්පෙරුම මහතා කිසියම් ඉන්ධන ද්‍රව්‍යයක් ද තබාගෙන සිටිමින් පොලිසිය මෙම සිද්දියට අදාල පුද්ගලයාව අත්අඩංගුවට නොගත හොත් තමා ගිනි තබා ගන්නා බවද ප්‍රකාශ කරමින් සිටී. බුලත්සිංහල පොලිසියේ ප්‍රකාශකයෙකු පැවසුවේ මෙම සිදුවීම පිළිබඳව නියෝජ්‍ය අමාත්‍ය වරයා තම ආධාර කරුවා සමඟ පැමිණ පොලිසියට පැමිණිල්ලක් කළ බවත්  පහරදුන් බවට පවසන පුද්ගලයාව අත් අඩංගුවට ගැනීමට පොලිසිය කණ්ඩායමක් යොදවා ඇති බවත් ,ඒ අතර නියෝජ්‍ය අමාත්‍ය වරයා මෙසේ විරෝධතාවයක් ආරම්භ කර ඇති බවත්ය.  ",
    "URL": "https://www.lankadeepa.lk/latest_news/තම-පාක්ෂිකයෙකුට-පහර-දුන්නා-යැයි-කියමින්-නියෝජ්‍ය-ඇමති-විරෝධතාවයක/1-524081",
    "Category": "latest_news"
}