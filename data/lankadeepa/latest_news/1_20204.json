{
    "Source": "www.lankadeepa.lk",
    "Timestamp": "2022 ජනවාරි මස 14",
    "Headline": "පාර්ලිමේන්තු උත්සවයට ආචාර වෙඩි මුර-රථ පෙළපාළි  නැහැ",
    "News Content": "(සුජිත් හේවාජුලිගේ සහ  අංජුල මහික වීරරත්න )නවවෙනි පාර්ලිමේන්තුවේ දෙ වැනි සැසිවාරය විවෘත කිරීමේ උත්සවය ඉතා චාම් අයුරින් පවත්වන ලෙස ජනාධිපති ගෝඨාභය රාජපක්ෂ මහතා පාර්ලිමේන්තු ප්‍රධානින්ට උපදෙස්දී ඇත.මේ අනුව  මෙවර උත්සවයට ආචාර වෙඩිමුර සහ රථ පෙළපාළි  ඇතුළත් නොකෙරෙන බව පාර්ලිමේන්තු ප්‍රධානීහු  පවසති.උත්සවයට පැමිණෙන ජනාධිපතිවරයා පිළිගැනීමට  පාර්ලිමේන්තුව ඉදිරිපිටදී පොලිස් සංස්කෘතික කොට්ඨාසයේ දායකත්වයෙන් සංස්කෘතික අංග කිහිපයකින් සමන්විත ආචාර දැක්වීමක් පමණක් සිදු කෙරේ.මේ අතර, ආණ්ඩුක්‍රම ව්‍යවස්ථාවේ 33(2) ව්‍යවස්ථාව ප්‍රකාරව ලැබී ඇති බලතල අනුව  ජනාධිපති ගෝඨාභය රාජපක්ෂ මහතා  ලබන 18 වැනි අඟහරුවාදා පෙ.ව 10.00 ට පාර්ලිමේන්තුවේදී ආණ්ඩුවේ ප්‍රතිපත්ති ප්‍රකාශය ඉදිරිපත් කිරීමට  නියමිතය.ඊට පෙර නවවැනි පාර්ලිමේන්තුවේ දෙවැනි සභාවාරය උත්සවාකාරයෙන් විවෘත කිරීමද  ජනාධිපතිවරයාගේ  ප්‍රධානත්වයෙන් සිදුකෙරෙන  බව පාර්ලිමේන්තුවේ මහලේකම් ධම්මික දසනායක මහතා පැවසීය.ආරාධිත අමුත්තන්ගේ පැමිණීම 18 වැනිදා පෙ.ව  09.15 ට  සිදුවන අතර, එහිදී  පළමුවෙන්ම සිදුවන්නේ   පාර්ලිමේන්තු මන්ත්‍රිවරුන්ගේ පැමිණීමයි.අනතුරුව  කතානායක මහින්ද යාපා අබේවර්ධන මහතාගේ  පැමිණීමෙන් පසු,   අග්‍රාමාත්‍ය මහින්ද රාජපක්ෂ මහතාගේ පැමිණීම සිදු වන අතර   ජනාධිපති ගෝඨාභය රාජපක්ෂ මහතාගෙන්   සම්ප්‍රාප්තිය සිදු වන්නේ ඉන් අනතුරුව‍ය.එහිදී කතානායක  සහ පාර්ලිමේන්තු මහ ලේකම් ධම්මික දසනායක මහතා, පාර්ලිමේන්තු ගොඩනැගිල්ලේ ප්‍රධාන පියගැට පෙළ අසලදී  ජනාධිපති ගෝඨාභය රාජපක්ෂ මැතිතුමා පිළිගැනීමට නියමිතය.ඉන් පසුව වේත්‍රධාරි, නියෝජ්‍ය වේත්‍රධාරි සහ සහකාර වේත්‍රධාරි පෙරටු කරගත්   කතානායක  සහ පාර්ලිමේන්තුවේ මහ ලේකම්වරයා  විසින් ජනාධිපතිවරයා  පාර්ලිමේන්තු මන්දිරය වෙත කැදවා ගෙන යනු ලබයි.එම අවස්ථාවේදී පාර්ලිමේන්තුවේ ප්‍රධාන ද්වාරය අසල දී ශ්‍රී ජයවර්ධනපුර, ජනාධිපති බාලිකා විද්‍යාලයේ සිසුවියෝ  ජයමංගල ගාථා ගායනා කර ජනාධිපතිවරයාට ආශිර්වාද  පළ කරති.ජනාධිපතිවරයා විසින්   ආණ්ඩුවේ ප්‍රතිපත්ති ප්‍රකාශය ඉදිරිපත් කරනු ලැබීමෙන්  අනතුරුව, සභාව කල් තැබීම සිදුවේ.ඉන් පසු පාර්ලිමේන්තු මන්ත්‍රීවරයන් සහ ආරාධිත අමුත්තන් වෙනුවෙන් තේ පැන් සංග්‍රහයක්ද පැවැත්වේ.නවවැනි පාර්ලිමේන්තුවේ දෙවැනි සභා වාරය උත්සවාකාරයෙන් විවෘත කිරීමේ අවස්ථාවට විදේශ රාජ්‍ය තාන්ත්‍රිකයන් ,හිටපු ජනාධිපතිවරුන්,අග්‍රාමාත්‍යවරුන් ,අගවිනිසුරුතුමන් , උපරිමාධිකරණ විනිසුරුවරුන් හා නීතිපතිතුමන් ඇතුළු ආරාධිත අමුත්තන් රැසකට ආරාධනා  ඇරයුම් කර ඇති බව පාර්ලිමේන්තුවේ මහලේකම් වරයා කීවේය .උත්සවයේ සියලු කටයුතු සිදු වන්නේ සියලු සෞඛ්‍යාරක්ෂිත ක්‍රම්වේද අනුගමනය කරමින් බව වේත්‍රධාරී නරේන්ද්‍ර ප්‍රනාන්දු මහතා පැවසීය  ",
    "URL": "https://www.lankadeepa.lk/latest_news/පාර්ලිමේන්තු-උත්සවයට-ආචාර-වෙඩි-මුර-රථ-පෙළපාළි--නැහැ/1-606512",
    "Category": "latest_news"
}