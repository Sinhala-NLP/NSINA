{
    "Source": "www.lankadeepa.lk",
    "Timestamp": "2020 ජනවාරි මස 21",
    "Headline": "දිලුම් අමුණුගමට - සී.බී රත්නායකට විෂයයන් පැවරේ",
    "News Content": "(නිමල කොඩිතුවක්කු)ප්‍රවාහන සේවා කළමනාකරණ, විදුලි බල හා බලශක්ති අමාත්‍ය මහින්ද අමරවීර මහතා රාජ්‍ය අමාත්‍යවරුන් දෙදෙනෙකු වන දිලුම් අමුණුගම සහ සී. බී රත්නායක යන අමාත්‍යවරුන්ට විෂයයන් හා කාර්යයන් පවරා තිබේ.ඒ අනුව ප්‍රවාහන සේවා කළමනාකරණ රාජ්‍ය අමාත්‍ය  දිලුම් අමුණුගම මහතාට ශ්‍රී ලංකා ගමනා ගමන මණ්ඩලය  පවරා ඇත.මගී තොටුපල සේවාවන් සැපයීම, ආරක්ෂාකාරී කාර්යක්ෂම  හා විශ්වසනීය  පොදු මගී ප්‍රවාහන සේවාවක් සැපයීම, පරිසර හිතකාමී ප්‍රවාහන පද්ධතියක් හඳුන්වාදීම, හරිතාගාර වායු විමෝචනය අවම කිරීම සඳහා වූ ප්‍රවාහන ක්ෂේත්‍රයේ  දායකත්වය උදෙසා උපායමාර්ගික  වැඩසටහන් ක්‍රියාත්මක කිරීම ඊට ඇතුළත් වේ.දුම්රිය සේවා රාජ්‍ය අමාත්‍ය සී.බී රත්නායක මහතාට ශ්‍රී ලංකා දුම්රිය දෙපාර්තමේන්තුවේ කටයුතු පවරා ඇත.නව තාක්ෂණය යොදා ගනිමින් ඒකාබද්ධ මගී  සහ භාණ්ඩ දුම්රිය යටිතල පහසුකම් සංවර්ධනය හා ඉහළ ගුණාත්මක භාවයකින් යුතු දුම්රිය සේවා සැපයීම, නව දුම්රිය  මාර්ග ඉදි කිරීම, පවතින දුම්රිය මාර්ග නඩත්තු කිරීම සහ ඊට අදාල ඉඩම් පවරාගැනීම සහ යටිතල පහසුකම් සංවර්ධනය ඇතුළු සියලු කටයුතු මේ යටතේ පවරා දී ඇත.ආණ්ඩුක්‍රම ව්‍යවස්තාවේ 44 (5) වැනි ව්‍යවස්ථාව යටතේ රාජ්‍ය අමාත්‍යවරුන් වෙත විෂයන් හා කාර්යයන් පැවරීමේ ගැසට් පත්‍රය 2020 ජනවාරි 09 වැනිදා නිකුත් කරනු ලැබීය.   ",
    "URL": "https://www.lankadeepa.lk/news/දිලුම්-අමුණුගමට---සී-බී-රත්නායකට-විෂයයන්-පැවරේ/101-564581",
    "Category": "latest_news"
}