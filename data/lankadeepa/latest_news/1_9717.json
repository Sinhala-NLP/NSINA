{
    "Source": "www.lankadeepa.lk",
    "Timestamp": "2022 නොවැම්බර් මස 08",
    "Headline": "හුංගමුව විදුහලේ සිද්ධියට විදුහල්පති පොලිසියේ දෙකක් රිමාන්ඩ්",
    "News Content": "( නිමන්ති රණසිංහ සහ සුජිත් හේවාජූලිගේ )බණ්ඩාරගම හුංගමුව කනිෂ්ඨ විද්‍යාලයේ සිසුන් තිදෙනකු  විදුහලෙන් පිටතට  රැගෙන ගොස් පහරදී විදුලිය( කරන්ට්)  වැදීමට සලස්වන  ලදැයි කියන සිද්ධිය සම්බන්ධයෙන්  එම විදුහලේ විදුහල්පතිනිය, නියෝජ්‍ය විදුහල්පතිවරිය  සහ පොලිස් නිලධාරීහු  තිදෙනෙක් ජාතික ළමාරක්ෂක අධිකාරියේ විශේෂ විමර්ශන ඒකකය විසින් ඊයේ(8) පස්වරුවේ අත්අඩංගුවට ගනු ලැබූහ.මෙම පස් දෙනා අධිකාරියෙන්  කෙරුණු  දැනුම්දීමක් අනුව  ඒ ආයතනය හමුවේ  ඊයේ (8) පෙරවරුවේ   පෙනී සිටියහ. එහිදීඔවුන්ගෙන්  පැය පහකට ආසන්න කාලයක් ප්‍රකාශ සටහන් කර ගැනීමෙන් පසුව මෙලෙස අත්අඩංගුවට ගැනුණු බව ජාතික ළමාරක්ෂක අධිකාරියේ සභාපති ජ්‍යෙෂ්ඨ කථිකාචාර්ය උදයකුමාර අමරසිංහ මහතා පැවසීය.පස්දෙනා අධිකරණයට ඉදිරිපත් කිරීමෙන් අනතුරුව විදුහල්පතිනිය සහ  පොලිස් නිලධාරීන්  දෙදෙනෙකුලබන 16 වැනිදා දක්වා රිමාන්ඩ් බන්ධනාගාර ගත කෙරුණු බව ජාතික ළමා ආරක්ෂක අධිකාරිය පවසයි.නියෝජ්‍ය විදුහල්පතිවරිය සහ පොලිස් ජිප් රථයේ රියදුරු( පොලිස් කොස්තාපල්) ඇප මත මුදා හැරුණු බවද  අධිකාරිය සඳහන් කරයි.දරුවන්ට පහරදීම සිදුකර  ඇතැයි පැවසෙන්නේ පසුගිය 2 වැනිදා බදාදාය.ගුරුවරියකගේ මුදල් පසුම්බියක් නැතිවී ඇතැයි කියන සිද්ධියක් සම්බන්ධයෙන් විදුහලේ පස්වැනි වසරේ දරුවන් දොළොස් දෙනෙකු එහි පුස්තකාල කාමරයට දමා  පහරදීමෙන් පසු විදුහල්පතිනියගේ දැණුම් දීම මත පැමිණි මිල්ලනිය පොලිසියේ පොලිස් නිලධාරීන් තිදෙනකු විසින් ඉන් දරුවන් තිදෙනකු පොලිස් ජීප් රථයක නංවාගෙන කිසියම් ස්ථානයකට රැගෙන ගොස් පහරදී විදුලිය වැදීමට සලස්වනු ලැබ  තිබිණැයි ජාතික ළමාරක්ෂක අධිකාරිය කළ මූලික පරීක්ෂණවලදී තොරතුරු අනාවරණයවිය.සිද්ධියෙන් තුවාල ලැබූ  දරුවෝ තිදෙනෙක්  පසුව රෝහල් ගත කරනු ලැබූහ.සිද්ධිය පිළිබඳව ජාතික ළමාරක්ෂක අධිකාරියේ සභාපති ඡ්‍යෙෂ්ඨ කථිකාචාර්ය  උදයකුමාර අමරසිංහ මහතාගේ උපදෙස් මත එහි  විශේෂ විමර්ශන නිලධාරීහු කණ්ඩායමක්ද  අධ්‍යාපන අමාත්‍යාංශයේ නිලධාරීහු කණ්ඩායමක්දපරීක්ෂණ පවත්වති.   ",
    "URL": "https://www.lankadeepa.lk/latest_news/හුංගමුව-විදුහලේ-සිද්ධියට-විදුහල්පති-පොලිසියේ-දෙකක්-රිමාන්ඩ්/1-623068",
    "Category": "latest_news"
}