{
    "Source": "www.lankadeepa.lk",
    "Timestamp": "2020 දෙසැම්බර් මස 22",
    "Headline": "කොවිඩ් පැණියට ආයුර්වේද සූත්‍ර කමිටුවේ අනුමැතිය",
    "News Content": "(ඩයනා උදයංගනී)කෑගල්ලේ ධම්මික බණ්ඩාර මහතා විසින් නිපදවූ කොවිඞ් මර්දන ආයුර්වේද ඖෂධ පැණියට ආයුර්වේද දෙපාර්තමේන්තුවේ සූත්‍ර කමිටුවේ අනුමැතිය හිමිව ඇතැයි සම කැබිනට් ප්‍රකාශක, වැවිලි අමාත්‍ය වෛද්‍ය රමේෂ් පතිරණ මහතා පැවසීය.සූත්‍ර කමිටුව අනුමත කිරීමෙන් පසු එය ආචාරධර්ම කමිටුව විසින් අනුමත කළ යුතුයැයි කී අමාත්‍යවරයා මෙහි පරීක්‍ෂණ විස්තර හෙට එම කමිටුවට ඉදිරිපත් කරන බවත් එහි අනුමැතිය ලැබුණොත් ඖෂධය විද්‍යාත්මක පරීක්‍ෂණයකට යොමු කරන බවත් අමාත්‍යවරයා සඳහන් කළේය.බටහිර වෛද්‍ය විද්‍යාව සඳහා මෙය භාවිතා කිරීමට නම් එය භාවිතයෙන් රෝගය නිශ්චිතව සුව වෙන බවට සාක්ෂි මත පදනම්ව තහවුරු කළ යුතු බව කී ඇමති රමේෂ් පතිරණ මහතා ඒ සඳහා ද රජය සූදානම් වන බව කීවේය.ඇමතිවරයා මේ බව පැවසුවේ රජයේ ප්‍රවෘත්ති දෙපාර්තමේන්තුවේ දී අද (22) පැවති කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදියෙකු නැගූ පැනයකට පිළිතුරු දෙමිනි.  සෞඛ්‍ය අමාත්‍යාංශයෙන් ද මෙම ඖෂධය සම්බන්ධයෙන් විධිමත් පරීක්‍ෂණයක් කරගෙන යන බව කී රමේෂ් පතිරණ මහතා එම පරීක්ෂණයෙන් පසුව බටහිර වෛද්‍ය විද්‍යානූකූලව රෝගය නිශ්චිතව සුව කිරීමට එය සමත් ද යන්න නිශ්චිතව හෙළි කළ හැකි බව ද සඳහන් කළේය.එතෙක් ඒ සම්බන්ධයෙන් බලා සිටීමට සිදුවන බව කී ඇමතිවරයා දේශීය වෛද්‍ය විද්‍යාත්මකව එය ආහාර අතිරේකයක් ලෙස ප්‍රකාශ කර ඇති නිසා කැමති අය ලබාගැනීම වැළැක්වීමට අවශ්‍ය නැතැයි ද කීවේය.  ",
    "URL": "https://www.lankadeepa.lk/news/කොවිඩ්-පැණියට-ආයුර්වේද-සූත්‍ර-කමිටුවේ-අනුමැතිය/101-583677",
    "Category": "latest_news"
}