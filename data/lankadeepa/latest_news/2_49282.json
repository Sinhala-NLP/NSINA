{
    "Source": "www.lankadeepa.lk",
    "Timestamp": "2019 අප්‍රේල් මස 09",
    "Headline": "පළාත් සභා පමාවට හේතුව පාර්ලිමේන්තු උගුලක්",
    "News Content": "බිඟුන් මේනක ගමගේ පාර්ලිමේන්තුව සම්මත කරන පනතකින් පළාත් සභා මැතිවරණය පැවැත්විය හැකි නමුත් ඊට කිසිදු දේශපාලන පක්ෂයක් කැමැති නැතැයි පෙරටුගාමී සමාජවාදී පක්ෂයේ දේශපාලන මණ්ඩල සභික පුබුදු ජයගොඩ මහතා කීය.පළාත් සභා මැතිවරණය පවත්වන්නැයි ශ්‍රේෂ්ඨාධිකරණය නියෝගයක් කළත් පවත්වන මැතිවරණ ක්‍රමය ගැන නැවත ප්‍රශ්නයක් මතුවීම ඊට හේතුව යැයි ජයගොඩ මහතා කීය.ඒ නිසා ජනාධිපතිවරයා පළාත් සභා මැතිවරණය ගැන ශ්‍රේෂ්ඨාධිකරණ මතය විමසීමෙන් කිසිදු පලක් නැතැයි හෙතෙම අවධාරණය කළේය.ජයගොඩ මහතා මෙම අදහස් පළ කළේ මැතිවරණ කොමිසම පළාත් සභා මැතිවරණය පැවැත්වීම ගැන ශ්‍රේෂ්ඨාධිකරණ මතය විමසන්නැයි මැතිවරණ කොමිසම ජනාධිපතිවරයාගෙන් කළ ඉල්ලීම ගැන දේශපාලන පක්ෂවල මතය ගැන කළ විමසීමේදීය.ජයගොඩ මහතා මෙසේ ද කීය.ජනාධිපති මෙතැනදි ශ්‍රේෂ්ඨාධිකරණ මතය විමසීමේ කිසි තේරුමක් නෑ. මොකද දැන් පළාත් සභා මැතිවරණ පැවැත්වීමට නොහැකි වී තිබෙන්නේ ශ්‍රේෂ්ඨාධිකරණ මතය නොදන්න නිසා නෙවෙයි. නව ඡන්ද ක්‍රමයකට තමයි පළාත් සභා ඡන්දය පවත්වන්නේ යැයි මුලින්ම පනතක් සම්මත කළේ පාර්ලිමේන්තුවෙන්. මේ නිසා පරණ ක්‍රමයට ඡන්දය තියන්නත් බෑ. ඒකට හදපු සීමා නිර්ණය වාර්තාව ඒක හදන්න මුල්වෙච්ච ඇමැති ෆයිසර් මුස්තාෆාගේ ඉදලා සියල්ලෝම එකතු වෙලා පැරැද්දුවා. ඒක මහ විහිළුවක්.මේ නිසා අලුත් ක්‍රමයට ඡන්දය තියන්නත් බෑ. මේක පාර්ලිමේන්තුවෙන් අටවපු නීතිමය උගුලක්. මේක කොමිසමටවත් අධිකරණයටවත් බේරන්න බෑ. මොකද මැතිවරණය තියන්න කියලා ශ්‍රේෂ්ඨාධිකරණය කිව්වත් කොට්ඨාස සීමාව නොදැන නැවතත් ඡන්දය තියන්න බෑ. මේක බෝලෙ තියෙන්නේ පාර්ලිමේන්තුවේ.පාර්ලිමේන්තුවට පුළුවන් සීමා නිර්ණය අවසන් වනතුරු පරණ ක්‍රමයට ඡන්දය තියනවා කියලා නීතියක් සම්මත කරන්න. හැබැයි ඒ යෝජනාව ආණ්ඩුවෙන්වත් විපක්ෂෙන්වත් ගේන්නේ නෑ. මොකද මේ කාටවත් ඡන්ද ඕන නෑ. ඡන්දවලට මේ හැමෝම බයයි. මේක දේශපාලන අර්බුදයක්. මේවා කොමිෂන්වලින් බේරන්න බෑ.    ",
    "URL": "https://www.lankadeepa.lk/latest_news/පළාත්-සභා-පමාවට-හේතුව-පාර්ලිමේන්තු-උගුලක්/1-548557",
    "Category": "latest_news"
}