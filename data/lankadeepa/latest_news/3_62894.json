{
    "Source": "www.lankadeepa.lk",
    "Timestamp": "2017 දෙසැම්බර් මස 10",
    "Headline": "දුම්රිය වර්ජනයත් - සාකච්ඡාත් දිගටම",
    "News Content": "වැටුප් විෂමතා ඉවත් කිරීම ඇතුළු ඉල්ලීම් කිහිපයක් මුල් කර ගනිමින් දුම්රිය වෘත්තීය සමිති කිහිපයක් ආරම්භ කළ වර්ජනය අද(10) සිව්වැනි දිනටත් ක්‍රියාත්මක වන අතර මේ හේතුවෙන් දුම්රිය මගීන් රැසක් දැඩි අපහසුතාවයට ලක්විය.වර්ජනයේ නිරත දුම්රිය වෘත්තීය සමිති සහ ජනාධිපති ලේකම් ඔස්ටින් ප්‍රනාන්දු අතර, ඔහුගේ කොළඹ පිහිටි නිවසේ අද පස්වරුවේ තීරණාත්මක සාකච්ඡාවක් පැවැත්විණි.නමුත් අද පැවැති සාකච්ඡා පිළිබඳවද සෑහීමකට පත්විය නොහැකි බව වෘත්තීය සමිති ආරංචි ප්‍රකාශ කරන අතර ඔවුන්ගේ විධායක සභාව රැස්වී වර්ජනය පිළිබඳ අවසන් තීරණයක් ගැනීමට නියමිතය.මේ අතර දුම්රිය අත්‍යවශ්‍ය සේවාවක් කරමින් පසුගිය සිකුරාදා(8) විශේෂ ගැසට් නිවේදනයක් නිකුත් කෙරුණු අතර ප්‍රවාහන අමාත්‍යංශය කියා සිටියේ සේවයට නොපැමිණෙන සියලු දුම්රිය සේවකයින් සේවය හැර ගියා සේ සලකන බවයි. කෙසේ නමුත් මේ වනතුරු වර්ජන ක්‍රියාවලිය අඛණ්ඩව පැවැත්වෙන අතර දුම්රිය කිහිපයක් පමණක් ගමන්වාර කිහිපයක් ක්‍රියාත්මක කර තිබෙනු දැකිය හැකිවිය.මේ අතර සති අන්ත නිවාඩුවට ගම් බිම් බලාගොස් යළි පැමිණෙන මගීන් අද(10) සවස දැඩි අපහසුතාවයට පත්වූ අතර හෙට සඳුදා දිනයේද (11) රාජකාරී සඳහා පැමිණීමට නියමිත මගීහු ද දුම්රිය වර්ජනය හේතුවෙන් අපහසුතාවයට පත්ව සිටිති. විශේෂයෙන්ම අඟහරුවාදා (12) ඇරැඹීමට නියමිත අ.පො.ස සාමාන්‍ය පෙළ විභාගයට පෙනී සිටින සිසු සිසුවියන්ටද දුම්රිය වර්ජනය හේතුවෙන් දැඩි බලපෑමක් ඇතිවිය හැකි බව ජනතාව පෙන්වා දෙති.කෙසේ වෙතත් සාමාන්‍ය පෙළ විභාගයට පෙනී සිටින සිසුන්ට අපහසුවක් නොවන අයුරින් දුම්රිය වර්ජනය නතර කිරීම සඳහා අවශ්‍ය කටයුතු සිදුකරන බව අධ්‍යාපන අමාත්‍ය අකිල විරාජ් කාරියවසම් මහතා කියා සිටියේය.  ",
    "URL": "https://www.lankadeepa.lk/latest_news/දුම්රිය-වර්ජනයත්---සාකච්ඡාත්-දිගටම/1-521377",
    "Category": "latest_news"
}