{
    "Source": "www.lankadeepa.lk",
    "Timestamp": "2019 අප්‍රේල් මස 01",
    "Headline": "නීතිවිරෝධී මත්ද්‍රව්‍ය දෙවසරකින්  රටින් අතුගා දානවා",
    "News Content": "(ඩයනා උදයංගනී සහ කවිතා සුබසිංහ)       දැනට මත්ද්‍රව්‍ය වැටලීම් කටයුතුවල නිරත ත‍්‍රිවිධ හමුදාව, පොලිසිය හා විශේෂ කාර්ය බළකාය වැනි අංශ ඒකාබද්ධව ක‍්‍රියාත්මක කර ඇති සැලැස්ම අනුව නීති විරෝධී මත්ද්‍රව්‍ය ඉදිරි දෙවසර තුළ රටින් සම්පූර්ණයෙන්ම අතුගා දැමීමට හැකි බවට එම අංශ විශ්වාසයක් ඇතිකරගෙන ඇතැයි ජනාධිපති මෛත‍්‍රීපාල සිරිසේන මහතා අද (1) පැවසීය.ඒ සඳහා අවශ්‍ය අධික මිලකින් යුත් අධිතාක්‍ෂණ උපකරණ ශ්‍රී ලංකාව සතුව නොමැති බැවින් ඉදිරි මාසය තුළ ඇමෙරිකා එක්සත් ජනපදයෙන් සහ සහ ඊශ‍්‍රායලයෙන් එවැනි උපකරණ ගෙන්වීමට පියවර ගෙන තිබෙන බව ද ජනාධිපතිවරයා සඳහන් කළේය. රට තුළ නීති විරෝධී මත්ද්‍රව්‍ය භාවිතා කරන්නන් එක් ලක්ෂ පනස් දහසක් පමණ සිටින බව කී ජනාධිපතිවරයා එම මත්ද්‍රව්‍ය සොයාගෙන විනාශ කරනවා මෙන්ම භාවිතා කරන අය පුනරුත්තාපනය කිරීම සඳහා පුනරුත්තාපන අධිකාරියක් පිහිටුවීම ඇතුළු වැඩපිළිවෙලක් ඉදිරියේදී ක‍්‍රියාත්මක කරන බව කී ජනාධිපතිවරයා එළඹෙන සිංහල හින්දු අලූත් අවුරුදුදෙන් පසු මත්ද්‍රව්‍ය ජාවාරම් කරුවන්, බෙදා හරින්නන් සහ පාවිච්චි කරන්නන් ආදී සියලූ දෙනාම නීතියේ රැහැනට අසු කර ගැනීමේ පුළුල් වැඩපිළිවෙළක් ක‍්‍රියාවට නංවන බව ද කීවේය.       යුධ, නාවික, ගුවන් හමුදා, පොලිස් විශේෂ කාර්ය බළකාය, මත්ද්‍රව්‍ය නාශක කාර්යාංශය, රේගුව, වෙරළ ආරක්ෂක, සුරාබදු ආදී සියලූ අංශ තුළ එක්කරගෙන ක‍්‍රියාවට නංවන මෙම පුළුල් වැඩපිළිවෙළෙහි ප‍්‍රධානම බලාපොරොත්තුව මත්ද්‍රව්‍ය පාවිච්චි කරන අය සොයා අධිකරණයට ගෙන ගොස් ඔවුන් පුනරුත්ථාපනය කිරීම බව ද ජනාධිපතිවරයා ප‍්‍රකාශ කළේය.       නීතිය අනුව මත්ද්‍රව්‍ය භාවිතා කර ඇති බව වෛද්‍යවරයෙක් රුධිර පරීක්ෂණයකින් සහතික කළොත් ඔවුන් පුනරුත්තාපනය කළ හැකි බව කී ජනාධිපතිවරයා ඒ සඳහා දැනට තිබෙන පුනුරුත්තාපන කඳවුරු වලට අමතරව අලූත් පුනරුත්ථාපන කදවුරු රාශියක් විවෘත කරන බව ද කියා සිටියේය.       ජනාධිපති මෛත‍්‍රීපාල සිරිසේන මහතා මේ බව පැවසුවේ මෙරටදී පසුගිය වසර තුන තුළ අත්අඩංගුවට පත්වූ කොකේන් මත්ද්‍රව්‍ය කිලෝ 769 ක් සහ ග‍්‍රෑම් 464 ක ප‍්‍රමාණයක් දියකර පුළුස්සා විනාශ කිරීමේ අවස්ථාව නිරීක්‍ෂණය කිරීමෙන් පසුව මාධ්‍යවේදීන් හමුවේ අදහස් දක්වමිනි.       මෙම මත්ද්‍රව්‍ය විනාශ කිරීම කැලණිය ගෝනවල පිහිටි ඩී.එන්.එස් ගබඩා සංකීර්ණ පරිශ‍්‍රයේ දී අද (1) සිදුකෙරිණි.   ඡායාරූප - ළහිරු හර්ෂණ   ",
    "URL": "https://www.lankadeepa.lk/news/නීතිවිරෝධී-මත්ද්‍රව්‍ය-දෙවසරකින්--රටින්-අතුගා-දානවා/101-548179",
    "Category": "latest_news"
}