{
    "Source": "www.lankadeepa.lk",
    "Timestamp": "2019 අප්‍රේල් මස 08",
    "Headline": "මාතර - බෙලිඅත්ත දුම්රිය ගමන් ඇරඹෙයි",
    "News Content": "(අනීෂා මානගේ)මාතර - කතරගම දුම්රිය ව්‍යාපෘතියේ පළමු අදියර වන මාතර සිට බෙලිඅත්ත දක්වා වන කොටස අද (08) ප්‍රවාහන හා සිවිල් ගුවන්සේවා  අමාත්‍ය අර්ජුන රණතුංග මහතාගේ ප්‍රධානත්වයෙන් විවෘත කෙරිණි.ආරාධිත අමුත්තන් රැගත් දුම්රිය පෙරවරු 10.00ට පමණ බෙලිඅත්ත දුම්රිය ස්ථානයට ළගා වූ අතර මෙය දැක බලාගැනීමට ජනතාව විශාල පිරිසක් සහභාගී වී සිටියහ.ජනතාව අතර ඇති වූ තදබදය හේතුවෙන් බෙලිඅත්ත දුම්රිය ස්ථානයේදී පීත්ත පටිය කපා දුම්රිය ස්ථානය විවෘත කිරීමට, පැමිණ සිටි ආරාධිත අමුත්තන් හට අවස්ථාව නොලැබිණි.ප්‍රවාහන හා සිවිල් ගුවන්සේවා රාජ්‍ය අමාත්‍ය අශෝක් අබේසිංහ, හිටපු අමාත්‍ය නිමල් සිරිපාලද සිල්වා, හිටපු කතානායක චමල් රාජපක්ෂ, හිටපු අමාත්‍ය මහින්ද අමරවීර, ධීවර හා ජලජ සම්පත් රාජ්‍ය අමාත්‍ය දිලිප් වෙදආරච්චි සහ දකුණු පළාත් ආණ්ඩුකාර කීර්ති තෙන්නකෝන් මහත්වරු ඇතුළු විශාල පිරිසක් මේ සඳහා එක්වූහ.බෙලිඅත්ත ප්‍රාදේශීය සභාවේ සභාපතිවරයා ඇතුළු මන්ත්‍රීවරුන්ගේ ප්‍රණාමය ලෙස සඳහන් සහ හිටපු ජනාධිපති මහින්ද රාජපක්ෂ මහතාගේ රුව සහිත බැනරයක් නව දුම්රිය බෙලිඅත්ත දුම්රිය ස්ථානයට පැමිණි පසු පිරිසක් විසින් දුම්රිය ඉදිරිපස සවි කළේය.  ",
    "URL": "https://www.lankadeepa.lk/latest_news/මාතර---බෙලිඅත්ත-දුම්රිය-ගමන්-ඇරඹෙයි/1-548478",
    "Category": "latest_news"
}