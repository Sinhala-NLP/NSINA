{
    "Source": "www.lankadeepa.lk",
    "Timestamp": "2018 නොවැම්බර් මස 12",
    "Headline": "‘‘රට ලෝකයට ණය වෙලා‘‘ - ගල්බොඩ ඥාණිස්සර හිමි",
    "News Content": "(හර්ෂණ තුෂාර සිල්වා)එක් එක් පුද්ගලයන් ණය ගැන කතා කළත් රට ලෝකයට ණය වී ඇති බවත් බොහෝ දේ නාස්ති වී ඇති බවත් කොළඹ හුණුපිටිය ගංඟාරාම විහාරස්ථානයේ විහාරාධිපති ගල්බොඩ ඥාණිස්සර හිමියෝ අද (12) පස්වරුවේ පැවැසූහ.කොළඹ ෂැංග්‍රිලා හෝටලයේ පැවැති ‘බිස්නස් ටුඬේ ටොප් 30’ සහ ‘බිස්නස් ටුඬේ විශේෂ පිළිගැනීම’ සම්මාන උළලේ ප්‍රධාන අනුශාසනාව කරමින් ගල්බොඩ ඥාණිස්සර හිමියෝ ඒ බව සඳහන් කළහ.එහිදි අදහස් දැක්වූ කොළඹ හුණුපිටිය ගංඟාරාම විහාරස්ථානයේ විහාරාධිපති ගල්බොඩ ඥාණිස්සර හිමියෝ මෙසේ ද කීහ.“විශ්වාසය පරම ඥාතියා යැයි බුදුන් වහන්සේ දේශනා කර තිබෙනවා. මේ කරුණ අමතක කිරීම රටේ ප්‍රශ්න රැසකට හේතුවයි. අද තිබෙන ප්‍රශ්න රැසකටත් හේතුව එයයි. විශ්වාසයට ආගමක්, ජාතියක්, කුලයක් හෝ භේදයක් නැහැ. එය අමතක නොකළා නම් මේ කිසි ප්‍රශ්නයක් නැහැ. බුදු දහම, ක්‍රිස්තියානා ආගම, හින්දු හා ඉස්ලාම් යන ආගමික නායකයෝ දේශනා කරපු දේවල් අපි අමතක කළා. ඒ අමතක කිරීම් නිසා අපේ රට බොහෝ ප්‍රශ්නවලට මුහුණ දී තිබෙනවා. ඉතිහාසය, අපේ දේවල් උගන්වන්න ඕනේ නෑ කියලා සංකල්පයක් ආවා. අද යුරෝපයේ රටවල් ඔවුන්ගේ දරුවන්ට ඉතිහාසය උගන්වනවා. ජර්මනිය ඔවුන්ගේ දරුවන්ට ලබාදෙන කෑම බීම ගැන පවා සැලකිලිමත් වෙනවා. අපි අපේ දරුවෝ ගැන සැලකිලිමත් වෙන්න ඕනේ. අනෙක් දරුවෝ අපේ දරුවෝ කියලා හිතන්න ඕනේ. හැමෝම ඥාතීන් කියලා හිතන්න ඕනේ. අපේ අය තමන්ගේ ඉඩම් අත් ඇරලා රට රටවලට යනවා. එහෙත් චීනයේ එහෙම නැහැ. ඉන්දියාවේ එහෙම නැහැ. ඔවුන් තියෙන හැම දෙයක්ම තමන්ගේ රටට අරගෙන යනවා. ඒ නිසා රටේ මිනිස්සු රට ගැන හිතන්න ඕනේ. රටේ හැමෝම ගැන හිතන්න ඕනේ. රටේ සතා සීපාව ගස් කොළං ගැන හිතන්න ඕනේ. හැම ජාතියක් ආගමක් ගැනම හොයන්න ඕනේ. රට ගැන හිතලා පරිත්‍යාගශීලිව, බුද්ධිමත්ව කටයුතු කළ යුතුයි. අපේ රට නැති වී ගෙන යනවා. රට නැතිවෙලා ඉවරයි. කොහොම වුණත් මේ රට ආරක්ෂා කරගන්න ඕනේ”. ඡායාරූප-ඉෂාන් සංජීව   ",
    "URL": "https://www.lankadeepa.lk/news/‘‘රට-ලෝකයට-ණය-වෙලා‘‘---ගල්බොඩ-ඥාණිස්සර-හිමි/101-540234",
    "Category": "latest_news"
}