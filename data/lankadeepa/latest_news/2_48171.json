{
    "Source": "www.lankadeepa.lk",
    "Timestamp": "2019 මැයි මස 22",
    "Headline": "දරුවා පාසලට ඇතුළු කරගන්නැයි උපවාසයේ යෙදුණු මව රෝහල්ගතකරයි",
    "News Content": "(අනීෂා මානගේ)වීරකැටිය රාජපක්ෂ ප්‍රාථමික විද්‍යාලයේ පළමු ශ්‍රේණියට දරුවකු ඇතුළු කර නොගන්නා බව කියමින් විද්‍යාලයේ ගොඩනැගිල්ලක වහළය මතට නැග මාරාන්ත උපවාසයක් ආරම්භ කළ මව  අසාධ්‍ය තත්ත්වයෙන්  තංගල්ල මූලික රෝහලට අද (22) ඇතුළත් කර ඇත.වීරකැටිය රාජපක්ෂ ප්‍රාථමික විද්‍යාලයේ 2019 වර්ෂයේ පළමු ශ්‍රේණියට අයැදුම් කර ඇති විද්‍යාලය ආසන්නයේ පදිංචිව සිටින සන්ධ්‍යා කුමාරි ලියනආරච්චි මහත්මිය මෙලෙස ඊයේ (21)  අලුයම් කාලයේදී උපවාසයක් ආරම්භ කළාය. දෙවැනි පාසල්වාරය ආරම්භ වුවද මෙම දරුවාට මෙතෙක් පාසලක් ලැබී නොමැති බව ඇය කියයි.දරුවාගේ මව උපවාසයේ නිරත වෙමින් සිටින අතරතුර කුඩා දරුවා පාසල් ඇඳුමින් සැරසී විද්‍යාලය ඉදිරිපිට ඔහුගේ මිත්තණිය සමග සිටියේය.පෙරේදා රාත්‍රී කාලයේ ප්‍රදේශයට ඇදහැලුණු අධික වර්ෂාව මධ්‍යයේද කාන්තාව වහළය මතට නැග උපවාසය අත්නොහැර සිටි අතර ඇය රෝගී තත්ත්වයේ පසුවිණි.  මේ හේතුවෙන් සුවසැරිය ගිලන් රථය ගෙන්වා ඇය තංගල්ල මූලික රෝහලට ඇතුළත් කිරීමට ප්‍රදේශවාසීහු ක්‍රියාකළහ.    ",
    "URL": "https://www.lankadeepa.lk/latest_news/දරුවා-පාසලට-ඇතුළු-කරගන්නැයි-උපවාසයේ-යෙදුණු-මව-රෝහල්ගතකරයි/1-550815",
    "Category": "latest_news"
}