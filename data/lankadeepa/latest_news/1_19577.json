{
    "Source": "www.lankadeepa.lk",
    "Timestamp": "2022 පෙබරවාරි මස 02",
    "Headline": "‘‘වාහන මිල ආයේ අඩු වෙන එකක් නෑ‘‘",
    "News Content": "(යොහාන් භාසුර)රජය කිසියම් දිනක වාහන ආනයනය ආරම්භ කළ ද මේ වන විට ඉහළ ගොස් ඇති වාහන මිල අඩු නොවනු ඇති බවත් වාහන ආනයනය අත්හිටුවීම නිසා වාහන ව්‍යාපාරකයින් දැඩි අර්බුදයකට පත්ව සිටින බවත් ලංකා වාහන ආනයනකරුවන්ගේ සංගමයේ සභාපති සම්පත් මෙරෙන්චිගේ මහතා ‘ලංකාදීප’යට පැවසීය.භාණ්ඩයක් හිඟ වන විට මිල වැඩි වන්නේ යැයි කියන න්‍යාය වාහනවලට මේ වන විට බලපා ඇති අතරම රුපියල අවප්‍රමාණය වීම සහ උද්ධමනය ඉහළ යෑම වාහන මිල අධික ලෙස ඉහළ යෑමට හේතු වී ඇති බවත් වාහන ආනයන කළ ද මෙම තත්වයෙන් ගැලවීමට බොහෝ කාලයක් ගතවනු ඇති බවත් සම්පත් මෙරෙන්චිගේ මහතා කීය.වාහන ආනයනය රජය 2020 වසරේ මාර්තු මස අත්හිවුවීමේ සිට වාහන ව්‍යාපාරිකයන් බැංකු ණය සහ වෙනත් වියදම් ව්‍යාපාරවල ප්‍රාග්ධන අරමුදල්වලින් පියවමින් සිටින බව කී සම්පත් මහතා ඒ හේතුවෙන් එම ක්ෂේත්‍රයේ රැකියා කළ බොහෝ පිරිසකගේ රැකියා අහිමිවී ඇති බව ද සඳහන් කළේය.රටට අත්‍යවශ්‍ය භාණ්ඩ වන ඉන්ධන, ගෑස් වැනි දේවල් ආනයන සඳහා ද ඩොලර් නොමැති තත්වයක් තුළ වාහන ආනයනය කළ නොහැකි බව ද ඒ මහතා වැඩි දුරටත් සඳහන් කළේය.සියලුම පාවිච්චි කළ ජපන් වාහන මේ වන විට පැවැති මිල මෙන් එකට එකකින් ඉහළ ගොස් ඇති අතර ඉන්දියන් වාහන ද ලක්‍ෂ කීපයකින් මිල ඉහළ ගොස් තිබේ.  ",
    "URL": "https://www.lankadeepa.lk/latest_news/‘‘වාහන-මිල-ආයේ-අඩු-වෙන-එකක්-නෑ‘‘/1-607550",
    "Category": "latest_news"
}