{
    "Source": "www.lankadeepa.lk",
    "Timestamp": "2019 මාර්තු මස 29",
    "Headline": "මත්ද්‍රව්‍ය මර්දනය සඳහා වන ජාතික බක්මහ දිවුරුම 3 වැනිදා",
    "News Content": " (නාලක සංජීව දහනායක) නීති විරෝධී මත්ද්‍රව්‍ය ජාවාරම පාලනය, නිරාවරණය සහ මර්දනය සඳහා කැපවන බවට ජාතියම එක්ව දිවුරුම් දෙන බක්මහ දිවුරුම ජනාධිපති මෛත‍්‍රීපාල සිරිසේන මහතාගේ ප‍්‍රධානත්වයෙන් අප්‍රේල් මස (03) වැනිදා කොළඹ, නිදහස් චතුරශ‍්‍රයේදී  පැවැත්වීමට නියමිතය. එයට සමගාමීව සියලු පාසල්, රාජ්‍ය සංස්ථා හා ව්‍යවස්ථාපිත ආයතනවල ප‍්‍රධානීන් හා කාර්ය මණ්ඩල තම තමන්ගේ ආයතනවල සිට මෙම දිවුරුමට එක්වීමට නියමිතය. මේ වනවිට දරුණු වසංගතයක් බවට පත්ව ඇති නීති විරෝධී මත්ද්‍රව්‍ය ජාවාරම පොලීසිය ඇතුළු අනෙකුත් ආරක්‍ෂක අංශ මඟින් සිදුකරන අත්අඩංගුවට ගැනීම්වලින් පමණක් පාලනය කළ නොහැකි බැවින් ඒ සම්බන්ධයෙන් පවුල් සංස්ථාවේ සිට සමාජ සංස්ථාව දක්වාම පුළුල් වෙනසක් කළ යුතු බවද ජනාධිපතිවරයා සඳහන් කරයි. සෑම රාජ්‍ය ආයතනයකම මත්ද්‍රව්‍ය නිවාරණ ඒකක පිහිටුවන ලෙස රජය මීට පෙර ලබාදුන් උපදෙස් තවදුරටත් ක‍්‍රියාවට නංවන ලෙසද ජනාධිපතිවරයා ආයතන ප‍්‍රධානීන්ට දැනුම්දී ඇත. මතින් නිදහස් රටක් සඳහා වූ බක්මහ දිවුරුම පිළිබඳව රාජ්‍ය නිලධාරීන් හා අනෙකුත් ක්‍ෂේත‍්‍රවල නිලධාරීන් දැනුවත් කිරීම සඳහා අද (29) කොළඹ, බණ්ඩාරණායක අනුස්මරණ ජාත්‍යන්තර සම්මන්ත‍්‍රණ ශාලවේ පැවැති හමුවක් අමතමින් ජනාධිපතිවරයා මේ බව ප්‍රකාශ කළේය. අමාත්‍යංශ ලේකම්වරු, විශ්ව විද්‍යාල උපකුලපතිවරු, මාධ්‍ය ආයතන නියෝජිතවරු ඇතුළු පිරිසක් මීට සහභාගී වූහ.    ",
    "URL": "https://www.lankadeepa.lk/news/මත්ද්‍රව්‍ය-මර්දනය-සඳහා-වන-ජාතික-බක්මහ-දිවුරුම-3-වැනිදා/101-548066",
    "Category": "latest_news"
}