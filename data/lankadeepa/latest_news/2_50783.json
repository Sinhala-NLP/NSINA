{
    "Source": "www.lankadeepa.lk",
    "Timestamp": "2019 ජනවාරි මස 20",
    "Headline": "දුම්කොළ සමාගමට ඇමැති රාජිතගෙන් චෝදනාවක්",
    "News Content": "දුම්කොළ සමාගම් නීති විරෝධි සිගරට් ගෙන්වා එම සිගරට් භාවිතය වැඩි වන බවට රට තුළ ජනමතයක් ඇති කිරිමට උත්සාහ කරන බවට සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා චෝදනා කරයි.   “දුම්බීම අවම කිරිම සදහා ලෝක සෞඛ්‍ය සංවිධානය නිර්දේශ කර ඇති ක්‍රියාමාර්ග 10 න් 09 ක්ම ශ්‍රී ලංකාව ක්‍රියාත්මක කර තිබෙන බව පැවැසු අමාත්‍යවරයා  දුම්වැටි සදහා 90% ක බදු පැනවීමේ දී විවිධ බලපෑම් එල්ල වු බවත් එහිදී සඳහන් කළේය.  දුම්වැටි භාවිතය අවම කිරිම සදහා ගත් ක්‍රියාමාර්ග හේතුවෙන් දුම්වැටි බිලියනයක් භාවිතයෙන් ඉවත් වී ඇති බවත්,  දුම්වැටි වෙනුවට බීඩි භාවිතය වැඩි වී  ඇති බවට බොරු මතයක් රටතුළ ඇති කර ඇතැයිද පැවැසීය.  නීති විරෝධී සිගරට් භාවිතය වැඩි වෙනවා නම් රජය, පොලීසිය, ශ්‍රී ලංකා රේගුව ඒකාබද්ධව එය පාලනය කිරිමට පියවර ගත යුතු බවත්, දුම්කොළ සමාගම් විසින් නීති විරෝධි සිගරට් ලංකාවට ගෙන ඒමට කටයුතු කර  අනතුරුව,  දුම්කොළ සමාගම ම ඔත්තුව ලබාදෙන බවත්, නීතී විරෝධි සිගරට් භාවිතය වැඩි වී ඇතැයි  රට තුළ ජනමතයක් නිර්මාණය කරන බවද  සඳහන් කළේය. ඇතැම් රාජ්‍ය නිලධාරීන් දුම්කොළ සමාගම වෙනුවෙන් පෙනි සිටින බවද  අමාත්‍යවරයා පැවසීය. මහාචාර්ය සේනක බිබිලේ ඖෂධ ප්‍රතිපත්තියට අනුව ශ්‍රී ලංකාවට අවශ්‍ය ඖෂධ මෙරටදීම නිෂ්පාදනය කිරීමේ අරමුණින් හොරණ බැල්ලපිටිය ප්‍රදේශයේ ඉදි කළ හයවැනි ඖෂධ හා සුවඳ විලවුන් කර්මාන්ත ශාලාවේ ප්‍රථම අදියරේ ඖෂධ නිෂ්පාදනය ආරම්භ කිරීම  වෙනුවෙන් අද (20) පැවැති උත්සවයකදී අමාත්‍යවරයා මේ බව සඳහන් කළේය.  දේශීය පෞද්ගලික සමාගමක් විසින් මෙම කර්මාන්ත ශාලාව ආරම්භ කෙරිණි. ශ්‍රී ලංකාවට අවශ්‍ය ඖෂධ මෙරටදීම නිෂ්පාදනය කිරිම සදහා ආයෝජකයින් 46 දෙනෙකු සමග රාජ්‍ය ඖෂධ නිෂ්පාදන නීතිගත සංස්ථාව ගිවිසුම් අත්සන් කර ඇත. ශ්‍රී ලංකාවට වාර්ෂිකව ඖෂධ ආනයනය කිරිම සදහා රුපියල් බිලියන 45 ක මුදලක් වැය කරයි.  එම මුදල ඉතිරි කර ගැනීමේ අරමුණින් සෞඛ්‍ය අමාත්‍යවරයා ඖෂධ නිෂ්පාදනය මෙරටදීම ආරම්භ කිරිම සදහා ඖෂධ කර්මාන්ත ශාලා ස්ථාපිත කිරීමට තීරණය කර තිබේ. ඒ අනුව මහනුවර, හොරණ, රත්මලාන, කළුතර යන ප්‍රදේශවල කර්මාන්ත ශාලා 05 ක් මේ වන විට ඖෂධ නිෂ්පාදනය කරන බවත්  2020 වනවිට මෙරටට අවශ්‍ය ඖෂධ සියයට 85 ක් මෙරටදීම නිෂ්පාදනය කිරීම සදහා මෙම පියවර ගෙන ඇත.  (36698)  ",
    "URL": "https://www.lankadeepa.lk/latest_news/දුම්කොළ-සමාගමට-ඇමැති-රාජිතගෙන්-චෝදනාවක්/1-544202",
    "Category": "latest_news"
}