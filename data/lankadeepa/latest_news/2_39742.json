{
    "Source": "www.lankadeepa.lk",
    "Timestamp": "2020 අප්‍රේල් මස 11",
    "Headline": "කොරෝනා පාලනයට ඇපල් - ගූගල් තාක්ෂණයෙන් විසඳුමක්",
    "News Content": "ඇපල් හා ගූගල් සමාගම් එක්ව කොරෝනා වෛරසය ව්‍යාප්තිය පාලනය කිරීම සඳහා මෘදුකාංගයක් නිර්මාණය කිරීමට පියවර ගෙන ඇත.බ්ලූටූත් තාක්ෂණයෙන් බලගැන්වෙන එමගින් වෛරසය ආසාදිත පුද්ගලයින් සමඟ සම්බන්ධතා පැවැත්වූ විට දැනුම්දීමක් සිදුකෙරේ.පුද්ගලයින්ගේ පෞද්ගලිකත්වයට හානි නොවන පරිදි රෝගය පැතිරීම වැළැක්වීමට මෙයින් සෞඛ්‍ය බලධාරීන්ට සහාය ලැබේ.වෛරසය ආසාදිත පුද්ගලයන් සමඟ සමීප සම්බන්ධතා මගින් වෛරසය පැතිරෙන බැවින් සම්බන්ධතා අනාවරණය කර ගැනීම වෛරසය පැතිරීම පාලනය කිරීමේ වැදගත් මෙවලමක් ලෙස හඳුනාගෙන ඇත.එබැවින් මහජන සෞඛ්‍ය ආයතන, විශ්වවිද්‍යාල හා රාජ්‍ය නොවන සංවිධාන ඇතුළු පාර්ශ්ව ගණනාවක් පුද්ගල සබඳතා අනාවරණය කර ගැනීමේ තාක්ෂණය දියුණු කිරීමේ කටයුතුවල නිරත වී සිටින බැවින් ඇපල් හා ගූගල් සමාගම් ඉදිරිපත් කරන මෙම විසඳුම වඩාත් ඵලදායී වේ.මෙහිදී අයි.ඕ.එස් සහ ඇන්ඩ්‍රොයිඩ් යන මෙහෙයුම් පද්ධති දෙක අතර තොරතුරු හුවමාරු කර ගැනීමට සහ එම තොරතුරු භාවිතා කළ හැකි පරිදි වැඩසටහන් සංවර්ධනය කෙරෙන අතර එම මෘදුකාංග ඇප් ස්ටෝර් හා ප්ලේ ස්ටෝර් වෙතින් භාගත කර ගැනීමට අවස්ථාව සලසා දෙනු ලැබේ.මෙම මෘදුකාංග මගින් සංවර්ධනය කර ඇති තාක්ෂණය අනුව පුද්ගලයින් දෙදෙනෙකු  එකිනෙකා සමඟ භෞතිකව සමීප වූ විට ඔවුන්ගේ ජංගම දුරකථන අතර තොරතුරු හුවමාරු වීම සිදුවේ.එක් පුද්ගලයෙකුට කොරෝනා වෛරසය ආසාදනය වී ඇත්නම් එය සිය ජංගම දුරකථන මෘදුකාංගය මගින් අනෙක් තැනැත්තන්ට දැනුම් දෙනු ලැබේ.ඒ අනුව අනෙක් තැනැත්තන්ට ද වෛරසය ආසාදනය වී ඇත්දැයි පරික්ෂා කර ගැනීමට හෝ නිරෝධායන ක්‍රියාවලියකට යොමු විය හැකිය. පුද්ගලයින්ගේ නම් හෙළිදරව් වීමෙන් තොරව මෙම ක්‍රියාවලිය සිදුවන අතර පුද්ගලයින්ගේ පෞද්ගලිකත්වය ආරක්ෂා කරන බවට ඇපල් හා ගූගල් සමාගම් සහතික වෙයි.කොරෝනා වෛරසය ආසාදිත පුද්ගලයා කවුදැයි යන්න මෙහිදී හෙළි නොකෙරෙන අතර වෛරසය ආසාදිත පුද්ගලයෙකු සම්බන්ධතාවකට නිරාවරණය වී ඇති බව පමණක් ජංගම දුරකථනයේ මෘදුකාංගය මඟින් දැනුම්දීම සිදුකෙරේ. -226- (ඉන්දියා ටුඩේ ඇසුරෙනි)    ",
    "URL": "https://www.lankadeepa.lk/latest_news/කොරෝනා-පාලනයට-ඇපල්---ගූගල්-තාක්ෂණයෙන්-විසඳුමක්/1-570153",
    "Category": "latest_news"
}