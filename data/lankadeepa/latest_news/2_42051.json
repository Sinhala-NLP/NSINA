{
    "Source": "www.lankadeepa.lk",
    "Timestamp": "2020 පෙබරවාරි මස 21",
    "Headline": "බස්-ලොරි අනතුරින් 49 ක් රෝහලේ: දෙදෙනෙක් මරුට",
    "News Content": "(කාංචන කුමාර ආරියදාස)මාතලේ දඹුල්ල ප්‍රධාන  මාර්ගයේ නාඋල නාලන්දේදී  අද (21)  දින  උදෑසන බස් රථ දෙකක් ලොරි රථයක් ගැටීමෙන් වාහනවල ගමන් ගත් පුද්ගලයන් 50 දෙනකු තුවාල ලබා  සිසුවෙකු එම ස්ථානයේදීම මිය ගොස්  තවත් කාන්තාවක් මාතලේ මූලික රෝහලට ඇතුළු කිරීමෙන් පසු මිය ගොස් ඇතැයි පොලීසිය කියයි.මිය ගිය දෙදෙනාම දඹුල්ල ප්‍රදේශයේ පදිංචිකරුවෝ වෙති.තුවාලකරුවෝ දඹුල්ල, මාතලේ, නාලන්ද රෝහල්වලට ඇතුළත්  කර  ඇති බව පොලීසිය පැවසූහ. දඹුල්ල ප්‍රදේශයේ  සිට සිරිපාදෙ වන්දනාවේ ගමන් කරමින් තිබූ වන්දනා බස් රථයක් මහනුවර සිට මඩකලපුව බලා ධාවනය වූ බස් රථයක් සහ ලොරි රථයක් මෙසේ අනතුරට ලක්ව තිබේ. දඹුල්ල  පදිංචිකරුවන් පිරිසක් බස්රථයක සිරිපාදේ වන්දනාවේ ගමන් කරමින් සිට ඇත. නාලන්දෙදී මාර්ගයේ  ඉස්සර කිරීමට නොහැකි ස්ථානයකින් ලොරි රථයකට මෙම බස් රථය ඉස්සර කිරීමට යාමේදී ඉදිරිපසින් පැමිණි බස් රථයේ මුහුණට මුහුණ ගැටී ඇතැයි පොලිසිය කියයි .  පිටුපසින් පැමිණි ලොරි රථයද එම බස් රථයේම පිටුපස ගැටුණු බව රථය පදවාගෙන ආ රියදුරු පැවසීය. තුවාලකරුවන් බහුතරයක් වන්දනා ගමන් ගිය බස් රථයේ සිටි බව අය බව පොලීසිය කියයි.මියගොස් ඇත්තේද එම බස් රථයෙන්ම ගමන් කරමින් සිටි  දොළොස් හැවිරිදි සිසුවෙකු බව හඳුනාගෙන තිබේ. බස් රථයේ ගමන් කරමින් සිටි පුද්ගලයන් 40 දෙනකු දඹුල්ල මාතලේ නාලන්ද රෝහල්වල නේවාසික ප්‍රතිකාර ලබන අතර 10 දෙනකු   බාහිර අංශයෙන් ප්‍රතිකාර ලබාගෙන පිටව ගොස් ඇතැයි පොලීසිය සඳහන් කළේ ය. මෙම අනතුර සිදුවන අවස්ථාවේදී පැවැති සුළු වර්ෂාපතන නිසා  මාර්ගය ලිස්සන සුළු තත්ත්වයක පැවති බවද පොලිසිය කියයි. මෙම රිය අනතුර සම්බන්ධයෙන් නාඋල පොලිසිය වැඩිදුර පරීක්ෂණ පවත්වති.  ",
    "URL": "https://www.lankadeepa.lk/latest_news/බස්-ලොරි-අනතුරින්-49-ක්-රෝහලේ:-දෙදෙනෙක්-මරුට/1-566445",
    "Category": "latest_news"
}