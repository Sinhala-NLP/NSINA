{
    "Source": "www.lankadeepa.lk",
    "Timestamp": "2020 ජුලි මස 08",
    "Headline": "නම ලකුණ කාර්යාලයේ ප්‍රදර්ශනයට කොමිසමෙන් අවසර ඉල්ලයි",
    "News Content": " (බිඟුන් මේනක ගමගේ) මැතිවරණ කාර්යාලවල අපේක්ෂකයන්ගේ ලකුණ හා අංකය ප්‍රදර්ශනය කිරීම සඳහා අවසර දෙන්නැයි මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානය මැතිවරණ කොමිසමෙන් ලිඛිතව ඉල්ලීමක් අද (8) කර ඇත.මෙවර මහමැතිවරණ ප්‍රචාරණ කටයුතුවලදී මැතිවරණ කාර්යාලවල අපේක්ෂකයන්ගේ ලකුණ හා අංකය ප්‍රදර්ශනය කිරීම තහනම් කිරීමෙන් අපේක්ෂකයන් ඡන්ද දායකයන් හා සන්නිවේදනයේ දී විශාල අර්බුදයකට පත්ව ඇති බැවින් මෙවැනි ඉල්ලීමක් කළැයි මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානයේ ජාතික සම්බන්ධීකාරක මංජුල ගජනායක මහතා පැවැසීය.මුදල් බලය අවම හා ප්‍රචාරණ කටයුතු මහා පරිමාණයෙන් නොකරන අපේක්ෂකයන්ට සිය අනන්‍යතාව සන්නිවේදනයට ඇති පහසුම මග මැතිවරණ කාර්යාලයෙහි සිය ලකුණ හා අංකය ප්‍රදර්ශනය කිරීම යැයි ද නව නීතිමය තත්ත්වය නිසා බොහෝ අපේක්ෂකයන් ගැන ජනතාවට නිසි වැටහීමක් නැතැයි ද ගජනායක මහතා කීවේය.ඒ අනුව දේශපාලන පක්ෂවලත් මහජනතාවගේත් අදහස් හා යෝජනා සැළකිල්ලට ගෙන මහමැතිවරණ ඉතිහාසයේ ගමන්මග හා අහිංසාවාදී ප්‍රචාරණ උපක්‍රමවලට අවස්ථාව දීමේ අවශ්‍යතාව අවධාරණය කරමින් දීර්ඝව කරුණු සහිතව මෙම ඉල්ලීම කළේ යැයි ඒ මහතා පැවසීය.මෙවැනි තත්ත්වයක් උද්ගතවීමට ප්‍රධාන හේතුව මැතිවරණ කොමිසමේ සභාපතිවරයාගේ අදහස නොතකා සෙසු සාමාජිකයන් දෙදෙනා මෙවර මහමැතිවරණය පනත ප්‍රකාරවම පැවැත්විය යුතුය යන දැඩි මතයක සිටීම යැයි කී හෙතෙම එම තීරණයේ අදූරදර්ශීභාවය මේ වනවිට හොඳින් පැහැදිලිවන්නේ යැයි කීවේය. යාවත්කාලීන නොවූ වසර තිස් නවයක් පැරණි මැතිවරණ පනතක් යටතේ මැතිවරණ ක්‍රියාවලිය කළමනාකරණය කිරීම ගැන මැතිවරණ කොමිසමට ස්තුතිය පළ කරන අතරම උද්ගතව ඇති තත්ත්වය සම්බන්ධයෙන් නම්‍යශීලී පිළිවෙතක් අනුගමනය කරනු ඇතැයි කොමිසමෙන් අපේක්ෂා කරන්නේ යැයි ද ගජනායක මහතා සඳහන් කළේය.දේශපාලන පක්ෂ හා නිරීක්ෂණ සංවිධානවල අදහස් හා යෝජනා සම්පිණ්ඩනය කර චක්‍රලේඛ හරහා මැතිවරණ ප්‍රචාරණයට අවස්ථාව දෙන්නට මැතිවරණ කොමසාරිස්වරුන් මෙතෙක් කටයුතු කළේ යැයි ද මැතිවරණ පනත සංශෝධනයේ අවශ්‍යතාව මෙමගින් හොඳින්ම පැහැදිලි වන්නේ යැයි ද ගජනායක මහතා වැඩිදුරටත් සඳහන් කළේය.    ",
    "URL": "https://www.lankadeepa.lk/news/නම-ලකුණ-කාර්යාලයේ-ප්‍රදර්ශනයට-කොමිසමෙන්-අවසර-ඉල්ලයි/101-575071",
    "Category": "latest_news"
}