{
    "Source": "www.lankadeepa.lk",
    "Timestamp": "None  2016 ජුනි මස 13",
    "Headline": "රාජකීය උෂ්ණය ඔළුවට ගහලා",
    "News Content": "අධ්‍යාපන අමාත්‍යංශය මගින් මීට මාස හයකට පෙර ස්ථාන මාරු කළත් ඒ අනුව නව ස්ථානවල වැඩ බාර නොගත් කොළඹ රාජකීය විද්‍යාලයයේ  විදුහල්පති ශ්‍රේණියේ නිලධාරීන් හතර දෙනකුගේ  වැටුප් අත්හිටුවන ලෙස අධ්‍යාපන අමාත්‍යංශය කොළඹ කලාප අධ්‍යක්ෂවරයාට දන්වා යවා ඇතැයි අමාත්‍යංශය කියයි.පාසලේ ගුරුවරයකු ලෙස කටයුතු කළ සේවා කාළයද ඇතුළුව වසර හයකට වැඩි කාලයක් එකම පාසලේ කටයුතු කළ නිලධාරීන් ස්ථාන මාරු කිරීමේ වැඩපිළිවෙළ යටතේ කොළඹ රාජකීය විද්‍යාලයයේ විදුහල්පති ශ්‍රේණියේ නිලධාරීන් 11 දෙනකු ස්ථාන මාරු කළ බවත්, ඉන් නව දෙනකු මාරුවී ගොස් නොතිබූ බැවින් පසුගිය මාර්තු 10 වැනි දා නැවත සිහි කැඳවීමක් කළ බවත් අමාත්‍යංශය සඳහන් කරයි.එම සිහි කැඳවීම අනුවද නොගිය නිලධාරීන්ගේ වැටුප් අත්හිටුවන ලෙස දැනුම් දුන් බව ද අමාත්‍යාංශ නිලධාරියෙක් ලංකාදීපයට පැවසීය.අමාත්‍යංශය වැටුප් අත්හිටුවන ලෙස දැනුම් දුන්න ද කොළඹ කලාප කාර්යාලයය එම නියෝගය ක්‍රියාත්මක කර නැතැයි ද, තවමත් පස් දෙනෙකු එම විදුහලේම කටයුතු කරන බව ද , මෙය ස්ථාන මාරු ලැබූ අනිත් නිලධාරීන්ට සිදු කරන අසාධාරණයක් බව ද ලංකා ගුරු සංගමයේ ලේකම් ජෝසප් ස්ටාලින් මහතා කීවේය.මේ ගැන කළ විමසීමක දී කොළඹ කලාප අධ්‍යාපන අධ්‍යක්ෂ ජයන්ත වික්‍රමනායක මහතා කීවේ අමාත්‍යංශය වැටුප් අත්හිටුවන ලෙස දැනුම් දුන්නද එය ක්‍රියාත්මක නොකළේ එම නිලධාරීන් ස්ථාන මාරුවී යන බව ඔවුන් දැනුම් දී තිබුණු නිසා බවයි.ඔවුන් උසස් පෙළ ඉගැන්වීම් කටයුතු කරන බැවින් ස්ථාන මාරුවී යෑමට කාලය ඉල්ලූ බවත් ලබන සතිය වන විට ඔවුන් යනු ඇති බවත් කලාප අධ්‍යක්ෂවරයා සඳහන් කළේය. ",
    "URL": "https://www.lankadeepa.lk/latest_news/රාජකීය-උෂ්ණය-ඔළුවට-ගහලා/1-426505",
    "Category": "latest_news"
}