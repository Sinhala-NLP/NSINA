{
    "Source": "www.lankadeepa.lk",
    "Timestamp": "2019 අප්‍රේල් මස 28",
    "Headline": "තවුහිද් ජමාද්  සංවිධානයට සම්බන්ධ තවත් 3 ක් අත්අඩංගුවට",
    "News Content": "(බන්දු තඹවිට)තවුහිද් ජමාත් සංවිධානයට සම්බන්ධ සමාජ සේවා දෙපාර්තමේන්තුවේ සමාජ සුබසාධන නිලධාරියෙකු සහ එම සංවිධානයට බැදී ආගම වැළඳගත් ද්‍රවිඩ ජාතිකයන් දෙදෙනෙකු වැලිපැන්න ප්‍රදේශයේදී වැලිපැන්න පොලිසිය අත්අඩංගුවට ගෙන ඇත.පොලිස් විශේෂ බුද්ධි කාර්යාංශයේ සැරයන්වරයකුට ලැබුණු තොරතුරක් මත වැලිපැන්න මුස්ලිම් පාරෙන් සහ වැලිපැන්න පරවල කිතුල්ගහමුල්ල දෙනිය ප්‍රදේශයෙන් මෙම අත්අඩංගුවට ගැනීම් සිදුකර ඇත. සමාජ සේවා දෙපාර්තමේන්තුවේ සමාජ සුබසාධන නිලධාරියෙකු ලෙස කටයුතු කරන මොහොමඩ් ශාෆීර් සිෆාද් (45) නමැති අය ත්‍රිකුණාමලේ කින්නියා ප්‍රදේශයෙන් වැලිපැන්න ප්‍රදේශයට පැමිණ පාසල් ගුරුවරියක සමග විවාහ වී වැලිපැන්න මුස්ලිම් පාරේ පදිංචිවී සිටි අතර කොළඹ විශ්ව විද්‍යාලයේ උපාධිධාරියෙකු වන ඔහු දේශපාලන විද්‍යාව සහ මනෝ විද්‍යාව පිළිබඳව විශේෂ උපාධිධාරියෙකි. ඔහු තවුහිද් ජමාත් සංවිධානයේ සාමාජිකත්වය දරමින් එම සංවිධානයට සම්බන්ධ විදේශ සංවිධාන දෙකකින් මුදල් මෙරටට ගෙන්වාගෙන මුලධර්මවාදය උගන්වන දහම් පාසල් දෙකක් ඉදිකර එහි සභාපති ලෙස කටයුතු කර ඇති බවද මුලික පොලිස් පරීක්ෂණයෙදී හෙළිවී ඇත. තවුහිද් ජමාත් සංවිධානයට සම්බන්ධවී මුස්ලිම් ආගම වැළඳගත් ද්‍රවිඩ ජාතිකයෙකුව  සිටි මාරිමුත්තු සෙල්වරාජා නොහොත් මොහොමඩ් ශිරාස් (55) නමැති අය වැලිපැන්න අරියවංශගම ප්‍රදේශයේ තවුහිද් ජමාත් සංවිධානයට අයත් නිවාස ව්‍යාපෘතියකට අයත් නිවසක සිටියදී එම සංවිධානයට සම්බන්ධ වූවන්ගේ නම් 20 ක් අඩංගු ලේඛනයක් ද සමහ අත්අඩංගුවට ගෙන ඇති අතර ඔහු වසර 14 ක් පමණ කාලයක් සවුදි අරාබියේ රැකියාවක නිරතවී මෙරටට පැමිණ ඇති අතර ඔහු සවුදි අරාබියේ සිටින කාලයේ සිටම තවුහිද් ජමාත් සංවිධානයට සම්බන්ධව කටයුතු කර ඇතිබව හෙළිවී ඇත. ඔහු සමහ එම සංවිධානයට බැඳුනු සුප්පයියා ප්‍රේමකාන්තන් හෙවත් මොහොමඩ් අමීර් නමැති 37 හැවිරිදි අයෙකුද එම සංවිධානයේ නාමලේඛන සකස් කරමින් සිටියදී අත්අඩංගුවට ගෙන ඇත.මොවුන් පදිංචිවී සිටින නිවාස ව්‍යාපෘතිය තවුහිද් ජමාත් සංවිධානයට සම්බන්ධවන අයට නිවාස තනාදීමට මිලදී ගෙන ඇති අතර මේ වන විට අක්කර 3 1/2 ක එම ඉඩමේ  එහි නිවාස 60 ක් පමණ ඉදිකර ඇති බවද එම සංවිධානයට බැඳෙන ද්‍රවිඩ ජාතිකයන්ට එම නිවාස ලබාදී ඇති බවද හෙළිවී ඇත.  ",
    "URL": "https://www.lankadeepa.lk/latest_news/තවුහිද්-ජමාද්--සංවිධානයට-සම්බන්ධ-තවත්-3-ක්-අත්අඩංගුවට/1-549337",
    "Category": "latest_news"
}