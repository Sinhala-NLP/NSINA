{
    "Source": "www.lankadeepa.lk",
    "Timestamp": "2020 මාර්තු මස 13",
    "Headline": "පාර්ලිමේන්තු මැතිවරණ ඉතිහාසය ගැන ශාස්ත්‍රීය සංග්‍රහයක්",
    "News Content": "(බිඟුන් මේනක ගමගේ) මැතිවරණ කොමිසම 1947 සිට 2015 දක්වා පැවැති පාර්ලිමේන්තු මැතිවරණ පිළිබඳ තොරතුරු ඇතුළත් ශාස්ත්‍රීය සංග්‍රහයක් සම්පාදනය කර ඇත.සිංහල, දෙමළ හා ඉංග්‍රීසි භාෂා ත්‍රිත්වයෙන්ම සකසා ඇති මෙම සංග්‍රහය විශ්‍රාමික අතිරේක මැතිවරණ කොමසාරිස් පී.එම් සිරිවර්ධන මහතා විසින් සංස්කරණය කරනු ලැබ ඇත.1947 සිට 2015 දක්වා කාලයේදී මෙරට බලපැවැත් වූ සියලුම පාර්ලිමේන්තු මැතිවරණ නීති හා ඊට අදාළ සංශෝධන, මැතිවරණ කොට්ඨාස බෙදීම, පාර්ලිමේන්තු මන්ත්‍රී සංඛ්‍යාව, ඡන්දහිමි නාමලේඛන සකස් කිරීම, ඡන්ද කොට්ඨාස, ඡන්ද පොළ, නාමයෝජනා බාරගැනීමේ ක්‍රියාවලිය, මැතිවරණ කාල සටහන්, තැපැල් ඡන්ද, ඡන්ද විමසීම් සඳහා නිලධාරින් පත්කිරීම හා පුහුණු කිරීම, ඡන්ද දීමේ ක්‍රම, ඡන්ද ගණන් කිරීම, ඡන්ද ප්‍රකාශ කිරීම හා මැතිවරණ පැමිණිලි විමර්ශනය යනාදී කරුණු ද ඇතුළත් කර මෙම ශාස්ත්‍රීය සංග්‍රහය සකස් කර ඇත.මැතිවරණ කොමිසමේ ප්‍රකාශනයක් වූ මෙම ශාස්ත්‍රීය සංග්‍රහය ගැන වැඩිදුර විස්තර එහි පර්යේෂණ හා සැලසුම් අංශයෙන් දුරකථන අංක 0112 868441 මගින් දැනගත හැකිය.   ",
    "URL": "https://www.lankadeepa.lk/news/පාර්ලිමේන්තු-මැතිවරණ-ඉතිහාසය-ගැන-ශාස්ත්‍රීය-සංග්‍රහයක්/101-567673",
    "Category": "latest_news"
}