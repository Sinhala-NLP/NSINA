{
    "Source": "www.lankadeepa.lk",
    "Timestamp": "2020 ජනවාරි මස 27",
    "Headline": "කොරෝනා සම්බන්ධ පරීක්ෂණවල නියුතු‍ සෞඛ්‍ය සේවකයින් අනාරක්ෂිතයි",
    "News Content": "(ඩයනා උදයංගනී)කොරෝනා වෛරසය ආසාදනය වූ රෝගීන් හඳුනාගැනීමේ සහ එම වෛරසය හා සම්බන්ධ පරීක්‍ෂණ කටයුතුවල නිරත සෞඛ්‍ය කාර්ය මණ්ඩලවල ආරක්‍ෂාව සම්බන්ධයෙන් ගැටලු පවතින බව සෞඛ්‍ය වෘත්තීයවේදීන්ගේ විද්වත් කමිටුවේ සභාපති රවි කුමුදේශ් මහතා අද (27) පැවසීය.විශේෂයෙන්ම මෙවන් පරීක්‍ෂණ කිරීමේදී උසස් තත්ත්වයේ රසායනාගාර අවශ්‍ය බව කී කුමුදේශ් මහතා කොරෝනා වෛරසය අඩංගු රෝගියෙකුගේ රුධිර පරීක්‍ෂාවක් කළහොත් එම පරීක්‍ෂාව සිදුකළ ස්ථානයේ අවට වාතය පවා වායුගෝලයට මුදාහැරිය යුත්තේ ආරක්‍ෂිත තත්ත්ව යටතේ යැයි සඳහන් කළේය.වෛරසය හඳුනා ගැනීමට අවශ්‍ය තාක්‍ෂණය වෛද්‍ය පර්යේෂණායතනය සතු වුවත් පවතින ආරක්‍ෂක උපාංග සම්බන්ධ අඩුපාඩු ඇතැයි කී සභාපතිවරයා ඒ සම්බන්ධයෙන් සෞඛ්‍ය සේවා අධ්‍යක්‍ෂ ජනරාල්වරයාද දැනුම්වත් කර ඇතැයි කීවේය.විශේෂයෙන් නිසි ආරක්‍ෂක ක‍්‍රමවේදයන් අහිමි වුවහොත් වෛද්‍ය රසායනාගාර විද්‍යාඥයින් මෙන්ම හෙද කාර්යමණ්ඩල, මහජන සෞඛ්‍ය පරීක්‍ෂකවරුන් ආදී පාර්ශ්වයන්ද අවධානමකට ලක්වන බව හෙතෙම පැවසීය.කොරෝනා වෛරසය ශ්‍රී ලංකාවේ පැතිරීම වළක්වා ගැනීම වෙනුවෙන් අවශ්‍ය ක‍්‍රියාමාර්ග ගැනීම සඳහා පත්කර ඇති සෞඛ්‍ය ක්ෂේත්‍රයේ විශේෂඥයින්ගෙන් සැදුම්ලත් කාර්ය සාධක බලකායට වෛද්‍යවරුන් හැර සෞඛ්‍ය ක්ෂේත්‍රයේ සෙසු නියෝජිතයින් ඇතුළත් නොවීම අඩුවක් බව කී සභාපතිවරයා එයට සෙසු වෘත්තිකයින්ද ඇතුළත් විය යුතු බව සඳහන් කළේය.කෙසේ වෙතත් මේ සම්බන්ධයෙන් පියවර ගන්නා ලෙස සෞඛ්‍ය සේවා අධ්‍යක්‍ෂ ජනරාල්වරයා විසින් අදාළ බලධාරීන්ට උපදෙස් දී ඇතැයි කී කුමුදේශ් මහතා ඊට අවශ්‍ය පියවර කඩිනමින් ගනු ඇතැයි බලාපොරොත්තු වන බව ද කීවේය.    ",
    "URL": "https://www.lankadeepa.lk/news/කොරෝනා-සම්බන්ධ-පරීක්ෂණවල-නියුතු‍-සෞඛ්‍ය-සේවකයින්-අනාරක්ෂිතයි/101-564934",
    "Category": "latest_news"
}