{
    "Source": "www.lankadeepa.lk",
    "Timestamp": "2023 ජුනි මස 16",
    "Headline": "සරසවිවල වටපිටාව දරාගන්න බෑ: රූමි රූබන් කියයි",
    "News Content": "(සුජිත් හේවාජුලිගේ  සහ නිමන්ති රණසිංහ )විශ්වවිද්‍යාල පරිසරයේ පවතින යම් යම් පීඩාකාරී තත්වයන් හේතුවෙන් දරුවන් සියදිවි හානිකර ගැනීම  වැනි ඉරණම්වලට  ගොදුරුවිය  හැකි බව  ගාල්ල කරාපිටිය ශික්ෂණ රෝහලේ විශේෂඥ මනෝ වෛද්‍ය රූමි රූබන් මහතා පැවසීය.සමහර විශ්ව විද්‍යාලවල ඉගෙනුම්  ක්‍රියාවලිය නිර්මාණයවී ඇත්තේ  පීඩනය වැඩිවන ආකාරයට බවද ඔහු සඳහන් කළේය.පීඩනය සමග ඇතිවන  විශාදය  වැනි තත්වයන් සහ  ආවේගශීලීත්වය හේතුවෙන්  ශිෂ්‍යයන් මෙවැනි අභාග්‍ය සම්පන්න ඉරණම්වලට ගොදුරු විය හැකි බව පැවසූ විශේෂඥ වෛද්‍යවරයා  ආර්ථික පීඩනය සහ නවකවදය වැනි හේතුද මේ තත්වය උත්සන්න කළ හැකි බව ප්‍රකාශ කළේය.සමහර දරුවන්ට කුඩා කාලයේ සිටම මවුපියන් ඔවුන්ගේ සියලු වැඩකටයුතු කරදීම නිසා ප්‍රශ්න  දරාගැනීමේ හැකියාව නැතිවන බවත් සමහර ශිෂ්‍යයන් සමාජය සමග ගැටෙන්නේත් ප්‍රශ්නවලට මුහුණ දෙන්නේත් විශ්වවිද්‍යාලවලට පැමිණි පසුව බවත්  රූමි රූබන් මහතා කීවේය.බොහෝ ශිෂ්‍යයන් නිවෙස්වලින් ඈත්වී නේවාසිකාගාරවල තනිවීමෙන් විවිධ මානසික ව්‍යාධීන්ට ගොදුරුවන බව පෙනී ගොස් ඇතැයි හෙතෙම වැඩිදුරටත් සඳහන් කළේය.  ",
    "URL": "https://www.lankadeepa.lk/news/සරසවිවල-වටපිටාව-දරාගන්න-බෑ:-රූමි-රූබන්-කියයි/101-634913",
    "Category": "latest_news"
}