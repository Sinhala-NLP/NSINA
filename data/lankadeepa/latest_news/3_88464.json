{
    "Source": "www.lankadeepa.lk",
    "Timestamp": "None  2015 අප්‍රේල් මස 16",
    "Headline": "සෝමවංශ අලුත් පක්ෂයක් හදයි",
    "News Content": "තමා ජනතා විමුක්ති පෙරමුණෙන් ඉවත්වීමට තීරණය කළ බවත් අලුත් පක්ෂයක් පිහිටුවන බවත් ජවිපෙ හිටපු නායක හා අන්තර්ජාතික ලේකම් සෝමවංශ අමරසිංහ මහතා බත්තරමුල්ලේදී අද (16) ප්‍රකාශ කළේය.ජනතා විමුක්ති පෙරමුණේ ප්‍රචාරක ලේකම් විජිත හේරත් මහතාද මෙම රැස්වීමට පැමිණි නමුත් වේදිකාවට නොපැමිණෙන ලෙස අමරසිංහ මහතා ඔහුගෙන් ඉල්ලා සිටියේය. ‘ඔබ කැමතිනම් රැස්වීමේ ආසනයක වාඩිවන්නැ‘යි අමරසිංහ මහතා ඔහුට කීවේය.විජිත හේරත් මහතා රැස්වීම අවසන් වනතුරු සිටියේය. ඔහු පසුව කීවේ පක්ෂයෙන් ඉවත්වීමට අමරසිංහ සහෝදරයා ගත් තීරණය ඔහුගේ පෞද්ගලික තීරණයක් බවයි. අප ඔහුගෙන් ඉල්ලා සිටින්නේ පක්ෂයෙන් ඉවත් නොවන ලෙසයි. අමරසිංහ මහතා සිය කථාවේදී කියා සිටියේ මේ තීරණය තම පෞද්ගලික තීරණයක් බවයි.‘අද රටේ පවත්නා දේශපාලන වටපිටාවෙන් ජවිපෙ ප්‍රයෝජන ගන්නා බවක් පේන්නේ නෑ. නව රජයේත් විපක්ෂයේත් දුර්වලකම්වලින් ඉදිරියට යෑමට ජවිපෙ සූදානමක් නැති බවයි පේන්නේ. ජවිපයට ලැබී ඇත්තේ ස්වර්ණමය අවස්ථාවක් ඒ අවස්ථාවට මුහුණදීම සඳහා යථානුරූපිව ජවිපෙ ප්‍රතිපත්තිත් වෙනස්විය යුතුයි. අද අපට පන්සලකට ගිහින් පන්සිල් ගන්න බැහැ. පිරිත් නූලක් බන්දවාගන්න බැහැ. අප රටේ වටපිටාව අනුව අප වෙනස්විය යුතුයි. එහෙම නොවුනොත් ඉස්සරහට යන්න බැහැ. ජවිපෙනුත් ඇතැමුනට අසාධාරණවී තිබෙනවා. ඒ කොටසුත් එකතු කරගෙන මම අලුත් පක්ෂයක් හදනවා‘සෝමවංශ අමරසිංහ මහතා 1963 දී ජනතා විමුක්ති පෙරමුණට එක්වී 1990 වසරේ සිට එම පක්ෂයේ නායකත්වය දැරීය. 2014 වසර දක්වා ජනතා විමුක්ති පෙරමුණට නායකත්වය දුන් ඒ මහතා පසුගිය වසරේ පෙබරවාරි මාසයේදී අනුර කුමාර දිසානායක මහතාට ජවිපෙ නායකත්වය පවරමින් එම තනතුරෙන් ඉවත් විය.    ",
    "URL": "https://www.lankadeepa.lk/latest_news/සෝමවංශ-අලුත්-පක්ෂයක්-හදයි/1-309583",
    "Category": "latest_news"
}