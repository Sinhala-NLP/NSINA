{
    "Source": "www.lankadeepa.lk",
    "Timestamp": "2019 දෙසැම්බර් මස 23",
    "Headline": "‘විරැකියා අනුපාතය පහළ දමන්න රජය දැනටමත් කටයුතු කරලා’",
    "News Content": "(හසිත රංග ගුණතිලක) ශ්‍රී ලංකාවේ විරැකියා අනුපාතය පහළ දැමීමට ජනාධිපති ගෝඨාභය රාජපක්ෂ මහතා ප්‍රමුඛ නව රජය දැනටමත් ක්‍රියාකර ඇතැයි විදේශ සබඳතා නිපුණතා සංවර්ධන රැකිරක්ෂා හා කම්කරු සබඳතා අමාත්‍ය දිනේෂ් ගුණවර්ධන මහතා බත්තරමුල්ලේදී අද(23) පැවසීය. බත්තරමුල්ල සුහුරුපාය පිහිටි අමාත්‍යංශ සංකිර්ණ ශ්‍රවණාගාරයේ පැවති ‘ලක් රැකියා හරසර 2019’ සම්මාන ප්‍රධානෝත්සවයට එක්වෙමින් අමාත්‍යවරයා මේ බව සඳහන් කළේය. මිනිස් බල හා රැකී රක්ෂා දෙපාර්තමේන්තුව විසින් සංවිධානය කළ මෙම සම්මාන ප්‍රදානයේදී නිෂ්පාදන සහ සේවා අංශ වෙනුවෙන් දිස්ත්‍රික් මට්ටමෙන් කැපී පෙනෙන සේවාවක් කළ කුඩා හා මධ්‍ය පරිමාණ ව්‍යාපාරිකයන්ට රන්, රිදී හා ලෝකඩ සම්මාන පිරිනැමිණි. තරුණ පරපුර නිපුණත්වයෙන් ශක්තිමත් කර ලෝක ආර්තිකය තුළ ශ්‍රී ලංකාව ආදායම් ලබා ගත හැකි මධ්‍යස්ථානයක් බවට පත් කරන බවද ගුණවර්ධන මහතා කීය. රටේ ආර්ථිකය නැංවීමට හැකියාවෙන් පිරිපුන් තරුණ පරපුරක් රටට අවශ්‍ය බවත්, තම රජයේ ප්‍රමුඛ අරමුණ වන්නේද මෙරට තරුණ පරපුර වෘත්තීමය අතින් සවිබල ගැන්වීම බවත් අමාත්‍යවරයා වැඩිදුරටත් පැවසීය. (ඡායාරූප - රොමේෂ් ධනුෂ්ක සිල්වා)   ",
    "URL": "https://www.lankadeepa.lk/latest_news/‘විරැකියා-අනුපාතය-පහළ-දමන්න-රජය-දැනටමත්-කටයුතු-කරලා’/1-562819",
    "Category": "latest_news"
}