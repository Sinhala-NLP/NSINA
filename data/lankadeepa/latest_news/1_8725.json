{
    "Source": "www.lankadeepa.lk",
    "Timestamp": "2022 දෙසැම්බර් මස 03",
    "Headline": "අත්තනගලු ඔයේ ඉපැරණි පාරුව ජාතියෙන් සමුගනී",
    "News Content": "(සුජිත් හේවාජුලිගේ )අත්තනගලු ඔයෙන් 1998 වර්ෂයේදී වර්ෂයේදී හමුවූ අවුරුදු එක්දහස් දෙසිය හැත්තෑවක් පමණ පැරැණි පාරුවක් නිසි සංරක්ෂණ ක්‍රමවේද පාවිච්චි කර සංරක්ෂණය නොකිරීම නිසා එය සම්පූර්ණයෙන්ම විනාශවී ඇතැයි ජාතික විගණන කාර්යාලය නිකුත් කළ එහි  අලුත්ම  වාර්තාවක සඳහන් වේ.මෙම පාරුව සංරක්ෂණය කිරීම සඳහා රුපියල් ලක්ෂ 50ක පමණ මුදලක් වැයකර පොලිඑතලීන් සහ ග්ලයිකෝල්  නම ඇති රසායන ද්‍රව්‍ය මිලදී ගෙන ඇතත් ඒවා එම පාරුවේ සංරක්ෂණ කටයුතු සඳහා යොදා නොගෙන වෙනත් කටයුත්තකට යොදාගෙන ඇතැයි පවසන විගණන අංශ දෙපාර්තමේන්තුවේ  රසායන සංරක්ෂණ අංශය එය වෙනත් ක්‍රමවේදයකට සංරක්ෂණය කිරීම හේතුවෙන් මෙලෙස විනාශව ගොස් ඇති බවද සඳහන් කරයි.පුරාවිද්‍යාත්මක ස්ථාන සහ  පුරාවස්තු පිළිබඳව ගවේෂණය කිරීම කැණීම් කිරීම සහ සංරක්ෂණය පුරාවිද්‍යා දෙපාර්තමේන්තුවේ ප්‍රධාන කාර්යයන්ගෙන් එකක් වන නමුත්සංරක්ෂණ කාර්යය නිසි පරිදි ඉටු නොකිරීම නිසා මෙම පාරුව විනාශව තිබූ බව විගණන කාර්යාලය පවසයි.ඉදිරියේදී මෙවැදී මෙවැනි තත්වයක් ඇති නොවීමට කටයුතු කර සියලු පුරාවස්තු ආරක්ෂා කිරීමට හා සංරක්ෂණය සඳහා සුදුසු ක්‍රියාමාර්ග ගත යුතු බව විගණන අංශ පුරාවිද්‍යා දෙපාර්තමේන්තුවට  නිර්දේශ කර ඇත.විගණන අංශය කළ විමසුම්වලදී පුරාවිද්‍යා දෙපාර්තමේන්තු ප්‍රධානීන් ප්‍රකාශ කර ඇත්තේ සංරක්ෂණ ක්‍රමවේදය  අවසන් වූ පසු නිසි තත්ව යටතේ ප්‍රදර්ශනයට පියවර නොගැනීම සහ ස්වාභාවික හානි සිදුවීම නිසා 2019 වසර අවසාන වනවිට පාරුවේ බොහෝ කොටස් දැඩි ලෙස දිරාපත්ව තිබූ බවයි.මේ තොරතුරු සඳහන් වන්නේ පුරාවිද්‍යා දෙපාර්තමේන්තුවේ 2021 වාර්ෂික වාර්තාවට ඇතුළත් කරනු ලැබ ඇති විගණන වාර්තාවේය.  ",
    "URL": "https://www.lankadeepa.lk/news/අත්තනගලු-ඔයේ-ඉපැරණි-පාරුව-ජාතියෙන්-සමුගනී/101-624594",
    "Category": "latest_news"
}