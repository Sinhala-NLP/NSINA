{
    "Source": "www.lankadeepa.lk",
    "Timestamp": "2019 නොවැම්බර් මස 03",
    "Headline": "තමිල් අරසු කච්චි පක්ෂයේ සහය සජිත්ට",
    "News Content": "(රොමේෂ් මධුෂංඛ සහ සිතුම් චතුරංග)දෙමළ ජාතික සන්ධාන‍යේ ප්‍රධානතම දේශපාලන පක්ෂය වන ඉලංගෙයි තමිල් අරසු කච්චි පක්ෂයේ සහාය නව ප්‍රජාතන්ත්‍රවාදී පෙරමුණේ ජනාධිපති අපේක්ෂක සජිත් ප්‍රේමදාස මහතාට ලබාදීමට තීරණය කළ බව පාර්ලිමේන්තු මන්ත්‍රී එම්.ඒ සුමන්තිරන් මහතා පැවසීය.ජනාධිපතිවරණයේදී  සහයෝගය ලබාදෙන අපේක්ෂකයා සම්බන්ධයෙන් අවසන් තීරණයක් ගැනීම සඳහා  ඉලංගෙයි තමිල් අරසු කච්චි පක්ෂයේ අද (03)  පැවැති  මධ්‍යම කාරක සභා රැස්වීමේදී මෙම තීරණය ගත් බවද ඔහු සඳහන් කළේය. වවුනියාව පෞද්ගලික හෝටලයකදී  මෙම  මධ්‍යම කාරක සභාව රැස්විණි.ඉලංගෙයි තමිල් අරසු කච්චි පක්ෂ උපදේශක දෙමළ ජාතික සන්ධාන නායක ආර්. සම්බන්ධන් හා ඉලංගෙයි තමිල් අරසු කච්චි පක්ෂයේ නායක මාවේයි සේනාධිරාජා යන මහත්වරුන්ගේ  ප්‍රධානත්වයෙන් මෙම රැස්වීම පැවැත්විණි.දෙමළ ජාතික සන්ධානයේ සෙසු පක්ෂවල සහාය කාහටද යන්න පිළිබඳව ඉදිරියේදී තීරණය දැනුම්දෙන බවද සුමන්තිරන් මහතා කීය.(ඡායාරූප සහ වීඩියෝ - රොමේෂ්  මධුෂංඛ)   ",
    "URL": "https://www.lankadeepa.lk/news/තමිල්-අරසු-කච්චි-පක්ෂයේ-සහය-සජිත්ට/101-559878",
    "Category": "latest_news"
}