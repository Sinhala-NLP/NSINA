{
    "Source": "www.lankadeepa.lk",
    "Timestamp": "2018 මැයි මස 09",
    "Headline": "මිරිස්ස වෙරලේ අනවසර ඉදිකිරීම් ඉවත් කරන්න ජනපති උපදෙස්",
    "News Content": "(ක්‍රිෂාන් ජීවක ජයරුක්) වැලිගම මිරිස්ස මුහුදු වෙරල තීරයේ සියලුම අනවසර ඉදිකිරීම් කඩා ඉවත් කරන ලෙසට ජනාධිපති මෛත්‍රිපාල සිරිසේන මහතා වෙරල සංරක්ෂණ හා වෙරල සම්පත් කළමනාකරණ දෙපාර්තමේන්තුව වෙත නියෝග කර ඇත. ඒ අනුව අනවසර ඉදිකිරීම් ලෙස දැනට හඳුනා ගෙන ඇති හෝටල් 18 ක් පොලිස් ආරක්ෂාව යටතේ කඩා ඉවත් කිරිමේ කටයුතු අනිද්දා (11) දින සිදු කිරීමට සැලසුම් කර තිබේ. ඒ සඳහා පොලීසියේ නිලධාරීන් සිය දෙනෙකු විශේෂ රාජකාරී යටතේ වැලිගම මිරිස්ස වෙරල තීරයට කැඳවා තිබෙන අතර පොලිස් විශේෂ කාර්ය බලකාය ද කැඳවා ගැනීමට නියමිත බව උසස් පොලිස් නිලධාරියෙක් පැවසීය. ඊට අමතරව ජල හා කඳුළු ගෑස් සහිතව කැරලි මර්දන කණ්ඩායම් කිහිපයක් ද සීරුවෙන් තබා ඇත. අදාල හෝටල් හිමියන් හා ප්‍රාදේශීය දේශපාලඥයින්ගෙන් එල්ල විය හැකි විරෝධතා පාලනය කිරීම සඳහා අධිකරණ නියෝගයක් ද ලබා ගැනීමට කටයුතු කරන බව පොලීසිය කියයි.   ",
    "URL": "https://www.lankadeepa.lk/latest_news/මිරිස්ස-වෙරලේ-අනවසර-ඉදිකිරීම්-ඉවත්-කරන්න-ජනපති-උපදෙස්/1-528683",
    "Category": "latest_news"
}