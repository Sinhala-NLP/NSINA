{
    "Source": "www.lankadeepa.lk",
    "Timestamp": "2019 නොවැම්බර් මස 04",
    "Headline": "කුණු කන්ටේනර් ගැන වාර්තාවක් ලබාදිය නොහැකි බව රස පරීක්ෂක නීතිපතිට දැනුම් දෙයි",
    "News Content": "(තිළිණි ද සිල්වා සහ  රංජන් කටුගම්පොළ)කොළඹ වරාය පර්යන්තයේ සහ කටුනායක අපනයන සැකසුම් කලාපයේ රඳවා තිබෙන එක්සත් රාජධානියේ සිට මෙරටට ආනයනය කර ඇතැයි කියන සායනික අපද්‍රව්‍ය සහිත කැළි කසල අඩංගු බහාලුම් පිළිබඳ රස පරීක්ෂක වාර්තාවක් ලබා දිය නොහැකි බව රජයේ රස පරීක්ෂකවරයා දැනුම් දී ඇතැයි නීතිපතිවරයා අද (04) අභියාචනාධිකරණයට දැනුම් දුන්නේය.නීතිපති වෙනුවෙන් නියෝජ්‍ය සොලිසිටර් ජනරාල් මිලින්ද ගුණතිලක මහතා මේ බව දැනුම් දුන්නේ මේ සිද්ධිය පිළිබඳ ගොනු කර ඇති රිට් පෙත්සම අධිකරණය හමුවේ කැඳවූ අවස්ථාවේදීය.මෙම පෙත්සම අභියාචනාධිකරණ සභාපති යසන්ත කෝදාගොඩ සහ අර්ජුන ඔබේසේකර යන මහත්වරුන් හමුවේ කැඳවිණි.මෙම දැනුම් දීමෙන් පසු අධිකරණය ඇමතු සභාපති විනිසුරු යසන්ත කෝදාගොඩ මහතා කියා සිටියේ මෙය ජාතික වැදගත්කමින් යුත් ගැටලුවක් බැවින් මේ පිළිබඳ රස පරීක්ෂක වාර්තා ලබා දීමට නොහැකි වීම සම්බන්ධයෙන් කරුණු සහිත වාර්තාවක් අධිකරණයට ලබා දිය යුතු බවත් කීය.ඉන්පසු ඒ පිළිබඳ පෙත්සම්කාර පාර්ශ්වය ප‍්‍රති උත්තර ලබා දිය යුතු බවත් ඒ පිළිබඳ නියෝගය දෙසැම්බර් 13 වැනිදා ප‍්‍රකාශ කරන බවද අභියාචනාධිකරණ සභාපති විනිසුරුවරයා අධිකරණය හමුවේ කියා සිටියේය.ඒ අනුව මෙම රිට් පෙත්සම දෙසැම්බර් 13 වැනි දින යළි කැඳවන ලෙසද නියෝග කෙරිණි.මෙම සායනික අපද්‍රව්‍ය සහිත කැළි කසල අඩංගු බහාලුම් දිවයිනේ අභ්‍යන්තර ප‍්‍රදේශ වලට රැගෙන යාම වළක්වාලමින් නිකුත් කළ අතුරු නියෝගය ලබන එදින දින දක්වා දීර්ඝ කිරීමට නියෝග කෙරිණි.පාරිසරික යුක්ති කේන්ද්‍රයේ විධායක අධ්‍යක්ෂ හේමන්ත සිසිර කුමාර මහතා විසින් ගොනු කර ඇති මෙම පෙත්සමෙහි වගඋත්තරකරුවන් ලෙස මධ්‍යම පරිසර අධිකාරිය රේගු අධ්‍යක්ෂ ජනරාල් සහ නීතිපති නම් කරනු ලැබ ඇත.ගොනු කර ඇති පෙත්සමේ මෙසේද සඳහන් වේ.පෙත්සම්කරු ජ්‍යෙෂ්ඨ පරිසර විද්‍යාඥයෙකි.ජීව විද්‍යා උපාධිධරයෙකි.සායනික අපද්‍රව්‍ය , ඉවතලන ප්ලාස්ටික් , මෙට්ට‍්‍රස් ආදි අපද්‍රව්‍ය තොගයක් එක්සත් රාජධානියේ සිට මෙරටට ආනයනය කර ඇත.මෙම විදෙස් කැළි කසල මෙරටට ආනයනය කර ඇත්තේ මෙරටදී එම අපද්‍රව්‍ය වළලා දැමීම සඳහාය.මේ හේතුවෙන් පරිසර විනාශයක් සිදුවනවා සේම ජනතාවගේ සෞඛ්‍යයටද හානි සිදුවේ.මෙම විදේස් අපද්‍රව්‍ය මඟින් පිටවන විෂබීජ හේතුවෙන් පිළිකා සහ වකුගඩු රෝග සෑදීමේ අවදානමක් ඇතිවේ.මෙවැනි ක‍්‍රියාවන් සිදු කිරීමට මධ්‍යම පරිසර අධිකාරියේ අවසරය ලබා ගත යුතුව ඇත.මේ පිළිබඳව අවශ්‍ය පියවර ගන්නා ගෙස පෙත්සම්කරු මධ්‍යම පරිසර අධිකාරියට ලිඛිතව සැළ කර සිටියත් මෙතෙක් ඒ පිළිබඳව යහපත් ප‍්‍රතිචාර ලැබී නොමැත.එබැවින් මෙම පෙත්සමේ වගඋත්තරකරුවන්ට නොතීසි නිකුත් කරන ලෙසද ජාතික පරිසර පනතෙහි විධි විධනා උල්ලංඝනය කරමින් මෙරටට විදේශයන් හි සිට කැළි කසල ආනයනයට අවසර ලබා දී ඇති ලියකියවිලි බලරහිත කරන රිට් ආඥාවක් නිකුත් කරන ලෙසද  මෙවැනි විදෙස් කැළි කසල ආනයනය කිරීම වළකාලන අතුරු නියෝගයක් නිකුත් කරන ලෙසද මෙරටට ගෙන්වා ඇතැයි කියන විදෙස් අපද්‍රව්‍ය සහිත කන්ටේනර් යළි එක්සත් රාජධානියට යැවීමට නියෝග කරන ලෙසද පෙත්සම්කරු සිය පෙත්සමින් ඉල්ලා ඇත.පෙත්සම්කාර පරිසර සංවිධානය වෙනුවෙන් නීතීඥ නිල්මල් වික‍්‍රමසිංහ මහත්මියගේ උපදෙස් මත නීතීඥ රවින්ද්‍රනාත් දාබරේ මහතා පෙනී සිටියේය.නීතීපති වෙනුවෙන් රජයේ නීතීඥ චාරුක ඒකනායක මහතා පෙනී සිටියේය.  ",
    "URL": "https://www.lankadeepa.lk/news/කුණු-කන්ටේනර්-ගැන-වාර්තාවක්-ලබාදිය-නොහැකි-බව-රස-පරීක්ෂක-නීතිපතිට-දැනුම්-දෙයි/101-559952",
    "Category": "latest_news"
}