{
    "Source": "www.lankadeepa.lk",
    "Timestamp": "2021 අගෝස්තු මස 04",
    "Headline": "දෙටු පුරවැසියන් තවත් ලක්ෂ 2කට රුපියල්  දෙදහසේ මාසික දීමනාව",
    "News Content": "(සුජිත් හේවාජුලිගේ සහ අංජුල මහික වීරරත්න)පොරොත්තු ලේඛනයේ සිටින ජ්‍යෙෂ්ඨ පුරවැසියන් දෙලක්ෂ තිස් අටදහස් හයසිය හතළිස් දෙනෙකුට ලබන වසරේ ජනවාරි මාසයේ සිට රුපියල් 2000 මාසික දීමනාව ලබා දීමට කටයුතු කරන බව ප්‍රාථමික සෞඛ්‍ය සහ කොරෝනා මර්දන රාජ්‍ය ඇමැතිනී විශේෂඥ වෛද්‍ය සුදර්ශනී පුනාන්දුපුල්ලේ මහත්මිය පාර්ලිමේන්තුවේදී අද (04) පැවසුවාය.ඇය මෙසේ පැවසුවේ සමගි ජන බලවේගයේ රත්නපුර දිස්ත්‍රික් මන්ත්‍රී හේෂා විතානගේ මහතා වාචික පිළිතුරු අපේක්ෂාවෙන් යොමුකළ ප්‍රශ්නයකට පිළිතුරු දෙමිනි.ඉදිරි අයවැයෙන් ඒ සඳහා මුදල් ප්‍රතිපාදන වෙන් කරන බවත් ජ්‍යෙෂ්ඨ පුරවැසියන් හාර ලක්ෂ දහසය දහසකට වැඩි සංඛ්‍යාවක් එම දීමනාව දැනට ලබන බවත් ඇය සඳහන් කළාය.දීමනාවෙන් රුපියල් 100 ක මුදලක් රඳවා තබා ගන්නේ වැඩිහිටි නිවාසවල අඩු පාඩු සම්පූර්ණ කිරීමට බව රාජ්‍ය අමාත්‍යවරියගේ ආරාධනයෙන් මෙහිදී අදහස් දැක්වූ හිටපු අමාත්‍ය එස්.බී දිසානායක මහතා කීවේය.වැඩිහිටි ජාතික සංවිධාන එකමුතුවේ ඉල්ලීම මත එම මුදල රඳවා තබා ගැනීමට මීට ඉහතදී තීරණය කළ බවද හෙතෙම සඳහන් කළේය.   ",
    "URL": "https://www.lankadeepa.lk/latest_news/දෙටු-පුරවැසියන්-තවත්-ලක්ෂ-2කට-රුපියල්--දෙදහසේ-මාසික-දීමනාව/1-596285",
    "Category": "latest_news"
}