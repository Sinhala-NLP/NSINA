{
    "Source": "www.lankadeepa.lk",
    "Timestamp": "2021 අගෝස්තු මස 18",
    "Headline": "කටුනායක එන්නත ගන්න ආ පිරිසට බඹරු විදිති",
    "News Content": "(ටී.කේ.ජී.කපිල )කටුනායක, ඇවරිවත්ත, සුමිත්‍රාරාම විහාරථානයේ පැවති කොරෝනා ප්‍රතිශක්තිකරණ එන්නත් මධ්‍යස්ථානයට අද ( 18)  දහවල්  බඹර ප්‍රහාරයක් එල්ල වී තිබේ .ඒ වනවිට එන්නත් ලබා ගැනීම සදහා පෝලිම් 02ක, ප්‍රදේශවාසීන් 4,000ක් පමණ රැදී සිට ඇත. විහාරස්ථානයේ පවතින හිටි පිළිම වහන්සේගේ ආරක්ෂාව සදහා තනා ඇති , ආවරණ මන්දිරය තුළ  මෙම බඹර වද දෙක බැද  තිබූ බව  පැමිණ සිටි  පිරිස් කියති.ඒ අසළ කුණු ගොඩවල් දෙකක් ගිනි තබා තිබූ අතර , එයින්  පිටවන දුමාරය මෙන්ම  එන්නත් ලබා ගැනීමට පැමිණි , ප්‍රදේශවාසීන්ගේ කටහඩ ද , මෙම බඹර වද ඇවිස්සීමට හේතු වන්නට ඇති බව , එන්නත් ලබා ගැනීමට පැමිණි පිරිස පැවසූහ . මෙම බඹර ප්‍රහාරය එල්ල වනවාත් සමගම , එන්නත් ලබා ගැනීමට පෝලිම් තුළ රැදී සිටි පිරිස සහ එන්නත් ලබා දෙමින් සිටි නිලධාරීන්  පිරිස ද , තම ආරක්ෂාව පතා හිස් ලූ ලූ අත දිව ගොස් තිබුණි .පසුව කටුනායක පොලීසියේ නිලධාරීන් , එම ස්ථානයට පැමිණ , තත්වය පාලනය කිරීමෙන් පසුව , යළිත් දහවල් 12.00 ට පමණ එන්නත්කරණ වැඩසටහන ආරම්භ කර තිබුණි . මෙහිදී බඹර ප්‍රහාරයට ලක් වූ කීප දෙනෙකු , වැඩිදුර වෛද්‍ය ප්‍රතිකාර සදහා යොමු කර තිබේ .  ",
    "URL": "https://www.lankadeepa.lk/news/කටුනායක-එන්නත-ගන්න-ආ-පිරිසට-බඹරු-විදිති/101-597200",
    "Category": "latest_news"
}