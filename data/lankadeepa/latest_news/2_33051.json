{
    "Source": "www.lankadeepa.lk",
    "Timestamp": "2021 මාර්තු මස 30",
    "Headline": "කොළඹට ගුවන් කෝච්චි",
    "News Content": "(ඩයනා උදයංගනී)කොළඹ වාහන තදබදයට ප්‍රායෝගික විසඳුමක් ලෙස සමස්ත කොළඹ නාගරික කලාපය ආවරණය වන පරිදි කණු මතින් ඉදිවන දුම්රිය මාර්ග පද්ධතියක් ඉදිකිරීමට අමාත්‍ය මණ්ඩල අනුමැතිය හිමිවී තිබේ.එහිදී කොළඹ නාගරික කලාපයම ආවරණය වන පරිදි දුම්රිය මාර්ග 4ක් ඉදිවන බවත් ඒවා රත්ක, හරිත, නීල හා දම් යනුවෙන් නම් කර තිබෙන බවත් සම කැබිනට් ප්‍රකාශක, බලශක්ති අමාත්‍ය, උදය ගම්මන්පිල මහතා පැවසීය.පෞද්ගලික හා රාජ්‍ය හවුල් ව්‍යාපාරයක් ලෙස මේවා ඉදිකිරීමට නියමිත බව ද ඇමතිවරයා සඳහන් කළේය. අමාත්‍ය උදය ගම්මන්පිල මහතා මේ බව පැවසුවේ රජයේ ප්‍රවෘත්ති දෙපාර්තමේන්තුවේදී අද (30) පැවති කැබිනට් තීරණ දැනුම්දීමේ මාධ්‍ය හමුව අමතමිනි.රත්ක දුම්රිය මාර්ගය කිලෝමීටර 42 ක දිගින් යුතු වන අතර එය රාගම සිට පිටකොටුව හරහා කොට්ටාව දක්වාත්, කිලෝටීමර 28 ක් වන හරිත මාර්ගය මොරටුව සිට නාරාහේන්පිට හරහා කැලණිය දක්වාත්, කිලෝමීටර 23ක දිගින් යුතු නීල මාර්ගය කොට්ටාව සිට ඉසුරුපාය හරහා හුණුපිටිය දක්වා සහ දම් වරාය නගරයේ සිට බොරැල්ල හරහා අතුරුගිරියට ඉදිවන බව ද ඇමතිවරයා කීවේය.මෙය ඉදිකිරීම් සඳහා පෞද්ගලික අංශයෙන් අරමුදල් යොදවන බවද ගම්මන්පිල මහතා සඳහන් කළේය. මෙම යෝජනාව අමාත්‍ය මණ්ඩලයට ඉදිරිපත් කර ඇත්තේ නාගරික සංවර්ධන අමාත්‍යවරයා ලෙස අග්‍රාමාත්‍ය මහින්ද රාජපක්‍ෂ මහතා විසිනි.   ",
    "URL": "https://www.lankadeepa.lk/latest_news/කොළඹට-ගුවන්-කෝච්චි/1-588105",
    "Category": "latest_news"
}