{
    "Source": "www.lankadeepa.lk",
    "Timestamp": "None  2016 ජුලි මස 03",
    "Headline": "‘වැඩ බලලයි තීරණයක් ගන්නේ‘ ",
    "News Content": "නව මහ බැංකු අධිපති ආචාර්ය ඉන්ද්‍රජිත් කුමාරස්වාමි පිළිබඳ තීරණයක් ගත හැක්කේ ඉදිරියේදී ඔහු ක්‍රියා කරන ආකාරය අනුව යැයි ජනතා විමුක්ති පෙරමුණේ ප්‍රචාරක ලේකම් පාර්ලිමේන්තු මන්ත්‍රී විජිත හේරත් මහතා අද (3) පැවැසීය.‘අතීතයේ සේවය කළ සමාගම්, ඔහු ස්වාධීන පුද්ගලයකු ලෙස කරන ලද ප්‍රකාශ අල්ලාගෙන අපට තීන්දු තීරණවලට එන්න බැහැ. ඔහුගේ අනාගත භාවිතාව, මහ බැංකු අධිපති ලෙස ඔහු කටයුතු කරන ආකාරය දෙස බලා අපට තීරණයකට එන්න වෙනවා‘‘හිටපු මහ බැංකු අධිපති අර්ජුන් මහේන්ද්‍රන්ට චෝදනා රැසක් එල්ල වුණා. ඔහු තවදුරටත් මහ බැංකු අධිපති ධුරයේ තබාගන්න බොහෝ පිරිස් උත්සාහ කළා. අවසානයේ බැරි බැරි ගාතේ ඔහුට යන්න සිද්ධ වුණා. අලුත් මහ බැංකු අධිපති ගැන අපට සියයට සියයක් චරිත සහතික දෙන්න බැහැ. ඔහු ස්වාධීන පුද්ගලයකු ලෙස කටයුතු කරද්දි ආර්ථිකය සම්බන්ධයෙන්, සහනධාර, පුද්ගලීකරණය ආදිය සම්බන්ධයෙන් විවිධ ප්‍රකාශ හා මත සිදු කර තිබෙනවා. ඒවා ඔහු ස්වාධීන පුද්ගලයකු විදියට කරන ලද ප්‍රකාශ. එහෙත් දැන් ඔහු මහ බැංකු අධිපති. එවැනි අවස්ථාවක ඔහු කටයුතු කරන්නේ කෙසේ ද යන්න අප විමසිල්ලෙන් බලා සිටිය යුතුයි‘‘නව මහ බැංකු අධිපති මීට පෙර මහ බැංකුවේ සේවය කර තිබෙනවා. ඉන් පොදු රාජ්‍ය මණ්ඩලයේත් විවිධ ආයතන හා සමාගම්වලත් සේවය කර තිබෙනවා. ඒවා ඔහුගේ අතීත ක්‍රියාකාරකම්. ඔහු පිළිබඳ නිවැරැදි තක්සේරුවකටට පැමිණීමට හැකි වන්නේ මහ බැංකු අධිපතිවරයා ලෙස ඔහු කටයුතු කරන ආකාරය දෙස බැලීමෙන්. ඊට පෙර ඔහු ගැන තක්සේරුවකට එන්න අපට බැහැ‘   ",
    "URL": "https://www.lankadeepa.lk/latest_news/‘වැඩ-බලලයි-තීරණයක්-ගන්නේ‘/1-433202",
    "Category": "latest_news"
}