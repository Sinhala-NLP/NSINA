{
    "Source": "www.lankadeepa.lk",
    "Timestamp": "2022 නොවැම්බර් මස 22",
    "Headline": "නාසා චන්ද්‍ර යානය සඳට ලංවෙයි",
    "News Content": "ඇමෙරිකාවේ නාසා ආයතනයේ 'ආර්ටිමිස්1' පුහුණු මෙහෙයුම යටතේ, සඳ බලා ගමන් ආරම්භ කළ 'ඔරායන්' චන්ද්‍ර යානය සඳට ලං වී ඇත.'ඇපලෝ' චන්ද්‍ර මෙහෙයුම් අවසන් වී වසර 50 කට පමණ පසු නාසා චන්ද්‍ර යානයක් සඳට ළං වුණු පළමු අවස්ථාව මෙය බව නාසා කියයි.පුහුණු මෙහෙයුමක් බැවින් 'ඔරායන්' චන්ද්‍ර යානයේ ගගනගාමීන් නොමැත. එසේ වුවත් බොරු ගගනගාමීන් (ඩමි) තුනක් යානයේ අසුන්වලට සම්බන්ධ කර තිබේ. ඒවායේ සන්වේදක සවිකර ඇති අතර, නාසා විද්‍යාඥයන් ඔවුන්ට අවශ්‍ය දත්ත ලබා ගැනීම සිදු කරනු ඇත.ඒ, ඉදිරි 'ආර්ටිමිස්' මෙහෙයුම්වලදී ආරක්ෂිතව සැබෑ ගගනගාමීන් සඳට යැවීම සඳහාය.යානය සඳ මතුපිටට ගොඩ බෑමක් නොකරන අතර, එය අඳුරු කලාපය ද පසු කර සඳ වටේ ගොස්, ආපසු පෘථිවිය බලා පැමිණෙනු ඇත.'ඔරායන්' චන්ද්‍ර යානය පැරෂූට් ආධාරයෙන් පෘථිවියට ගොඩබෑම සිදු කරන්නේ දෙසැම්බර් 11 වැනිදාය. ඒ දින 25 ක මෙහෙයුම අවසන් කරමිණි.'ඔරායන්' චන්ද්‍ර යානය එසේත් නැතිනම් 'කැස්පියුලය' ට සෙල්ෆි ඡායාරූප ගැනීමට හැකි බව ද නාසා ආයතනය පැහැදිලි කර තිබේ.'ස්පේස් ලොන්ච් සිස්ටම්ස්' අධි බලැති රොකට්ටුවෙන් පෘථිවි කක්ෂයට ගොස්, රොකට්ටුවෙන් වෙන් වී, පෘථිවිය වටා කැරැකී  අවශ්‍ය වේගය ලබා ගෙන සඳ බලා ගමන් ආරම්භ කළ අවස්ථාවේදී ද 'ඔරායන්' චන්ද්‍ර යානය සෙල්ෆි ඡායාරූප කීපයක් ලබා ගත්තේය.'ඔරායන්' චන්ද්‍ර යානය ලබා ගත් සෙල්ෆියඑම ඡායාරූප නාසා ආයතනයට එවා ඇති අතර, නාසා ආයතනය ඒවා මාධ්‍ය හරහා ප්‍රසිද්ධියට පත් කළේය.'ඔරායන්' චන්ද්‍ර යානය  සෙල්ෆි ඡායාරූප ලබා ගැනීම කරන්නේ එහි සූර්ය පැනලයේ ඇති කැමරාව ආධාරයෙනි.නාසා විද්‍යාඥයන් 'ඔරායන්' චන්ද්‍ර යානය  සමග සම්බන්ධ වී අවශ්‍ය දත්ත සහ ඡායාරූප ලබා ගැනීම සිදු කරන්නේ රේඩියෝ තරංග ආධාරයෙනි.මෙම 'ආර්ටිමිස්1' මෙහෙයුම සාර්ථකව අවසන් වුවහොත්, ඉදිරියේ දී 'ආර්ටිමිස් 2' මෙහෙයුම ආරම්භ වනු ඇත. එම මෙහෙයුමට ගගනගාමීන් තිදෙනකු සම්බන්ධ කිරීමට නාසා බලාපොරොත්තු වෙයි.'ආර්ටිමිස් 2'  ද සඳ වටා යන මෙහෙයුමක් වන අතර ගගනගාමීන් සඳට ගොඩබැසීම සිදුවන්නේ 2024 වසරෙන් පසු සිදුවන 'ආර්ටිමිස් 3' මෙහෙයුමේදීය.'ආර්ටිමිස් 3'  මෙහෙයුම යටතේ පළමු වරට කාන්තාවක සඳට යැවීම ද නාසා ආයතනයේ අරමුණ වී තිබේ. 2030 වනවිට, කුඩා ජනාවාස පිහිටුවා ගනිමින් මිනිසුන් සදේ පදිංචි වනු ඇතැයි ද නාසා ආයතනය පවසයි.ලුසිත ජයමාන්නවිශේෂ ස්තුතිය - නාසා ආයතනයට  ",
    "URL": "https://www.lankadeepa.lk/world_news/නාසා-චන්ද්‍ර-යානය-සඳට-ලංවෙයි/14-623901",
    "Category": "latest_news"
}