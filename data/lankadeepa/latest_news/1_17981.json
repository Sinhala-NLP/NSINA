{
    "Source": "www.lankadeepa.lk",
    "Timestamp": "2022 මාර්තු මස 20",
    "Headline": "සුළි කුණාටුවක් ගැන කාලගුණයෙන් රතු නිවේදනයක්",
    "News Content": "(ඩයනා උදයංගනී)ගිනිකොණදිග බෙංගාල බොක්ක මුහුදු ප්‍රදේශය ආශ්‍රිතව හෙට (21) දිනයේදී ගැඹුරු පීඩන අවපාතයක් සහ සුළි කුණාටුවක් දක්වා වර්ධනය විය හැකි බව කාලගුණ විද්‍යා දෙපාර්තමේන්තුව පවසයි.මෙම මුහුදු ප්‍රදේශයේ පැවති අඩුපීඩන කලාපය අද (20) උදෑසන වන විට පීඩන අවපාතයක් දක්වා වර්ධනය වී තිබූ බවත් එය අද දිනයේදී තවදුරටත් වර්ධනය වෙමින් සුළි කුණාටුවක් දක්වා වර්ධනය විය හැකි බවත් එම දෙපාර්තමේන්තුව රතු නිවේදනයක් නිකුත් කරමින් සඳහන් කරයි.මෙහි බලපෑමෙන් එම මුහුදු ප්‍රදේශයේ ඉතා තද වැසි හෝ ගිගුරුම් සහිත වැසි ඇතිවන බවත්, විටින් විට පැයට කිලෝමීටර 60, 70 පමණ වේගවත් සුළං ඇතිවන බවත් පවසන කාලගුණ විද්‍යා දෙපාර්තමේන්තුව එම අවස්ථාවලදී මුහුදු ප්‍රදේශය ඉතා රළු විය හැකි බව ද පවසයි.එබැවින් නැවත දැනුම් දෙන තුරු ගිනිකොණදිග සහ නැගෙනහිර බෙංගාල බොක්ක මුහුදු ප්‍රදේශයන්හි යාත්‍රා කිරීමෙන් වළකින ලෙස කාලගුණ විද්‍යා දෙපාර්තමේන්තුව ධීවර හා නාවුක ප්‍රජාවට දැනුම්දීමක් කරයි.දැනට මෙම මුහුදු ප්‍රදේශයන්හි ධීවර කටයුතුවල නිරතව සිටින පිරිස් වහාම ගොඩබිමට හෝ ආරක්‍ෂිත ස්ථානයක් වෙත පැමිණෙන ලෙස ද එම දෙපාර්තමේන්තුව දැනුම් දී ඇත.  ",
    "URL": "https://www.lankadeepa.lk/latest_news/සුළි-කුණාටුවක්-ගැන-කාලගුණයෙන්-රතු-නිවේදනයක්/1-610107",
    "Category": "latest_news"
}