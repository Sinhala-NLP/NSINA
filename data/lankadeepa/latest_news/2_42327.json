{
    "Source": "www.lankadeepa.lk",
    "Timestamp": "2020 පෙබරවාරි මස 11",
    "Headline": "සැප වාහන ගෙන්වන චක්‍රලේඛය නතර කරන්නැයි පැෆරල් ඉල්ලයි",
    "News Content": "(විනීතා එම් ගමගේ)ඉහළ පෙළේ දේශපාලඥයින්ට හා රාජ්‍ය නිලධාරීන්ට වාහන මිලදී ගැනීමේදී ඒ සඳහා එක් වාහනයකට වැය කළ හැකි උපරිම මිල ගණන් පිළිබඳව හා දැනට භාවිත කරන වාහන ඉවත්කර අලූත් වාහන ලබාගත හැකි අවස්ථා ද භාවිත කළ හැකි වාහන ප‍්‍රමාණය පිළිබඳව ද තොරතුරු ඇතුළත් චක‍්‍රලේඛයක් නිකුත් කරන්නැයි පැෆරල් සංවිධානය ජනාධිපති ගෝඨාභය රාජපක්ෂ මහතාගෙන් ඉල්ලීමක් කරයි.එසේ චක‍්‍රලේඛයක් නිකුත් කළ හොත් ඒ මගින් රාජ්‍ය සම්පත් අවභාවිතය වළක්වා ගත හැකිවනවා පමණක් නොව මහජන නියෝජිතයන්ගේ හා ඉහළ රාජ්‍ය නිලධාරීන්ගේ ගෞරවයද රැකෙනු ඇතැයි පැෆරල් සංවිධානය ජනාධිපතිවරයා වෙත යවන ලද ලිපියේ සඳහන් වෙයි.1978 න් පසු  පසුගිය දශක 4ක පමණ කාලය තුළ මේ රටේ මහජන නියෝජිතයන් සුඛෝපභෝගී වාහන භාවිතයට දැඩි සේ නැඹුරුවී ඇතැයි ද ආර්ථිකමය වශයෙන් සමෘද්ධිමත් නොවන විදේශ ණය මත යැපෙන රටකට මෙය කිසිසේත්ම සුදුසු තත්ත්වයක් නොවන්නේ යැයි ද පෙන්වා දෙන එම සංවිධානය පසුගිය දින කිහිපය තුළ පාර්ලිමේන්තුව තුළත් ඉන් පිටතත්  පසුගිය රජයේ අමාත්‍යවරුන් භාවිත කළ වාහනවලට ගිය වියදම පිළිබඳ සමාජ කතිකාවක් නිර්මාණය වී ඇතැයි ද පෙන්වා දී තිබේ.එමෙන්ම එසේ වාහන භාවිත නොකළ බවට ප‍්‍රකාශ නිකුත් වෙමින් පවතැයි ද රාජ්‍ය නායකයා ලෙස ජනාධිපතිවරයා රාජ්‍ය මුදල් හා මානව සම්පත් කළමනාකරණය  පිළිබඳව දක්වන ආකල්පය පිළිබඳව අගම සංවිධානයේ ප‍්‍රසාදය පළ කරන බවත් මෙම පාලන කාලයෙ තුළ අධි සුඛෝපභෝගී වාහන මිලදී ගැනීම හෝ රාජ්‍ය මුදල් අවභාවිතයට ඉඩ නොතබනු ඇතැයි විශ්වාස කරන බවද එහි සඳහන් ව ඇත.පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතාගේ අස්සනින් යුතුව එම ලිපිය ජනාධිපතිවරයා වෙත අද (11) යවා ඇත.   ",
    "URL": "https://www.lankadeepa.lk/latest_news/සැප-වාහන-ගෙන්වන-චක්‍රලේඛය-නතර-කරන්නැයි-පැෆරල්-ඉල්ලයි/1-565856",
    "Category": "latest_news"
}