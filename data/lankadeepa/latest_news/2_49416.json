{
    "Source": "www.lankadeepa.lk",
    "Timestamp": "2019 අප්‍රේල් මස 01",
    "Headline": "අපේක්ෂා රෝහලට යන්ත්‍ර දෙකක් ගන්න අවබෝධතා ගිවිසුමක්",
    "News Content": "(හර්ෂණ තුෂාර සිල්වා)මහරගම අපේක්ෂා රෝහලට පිළිකා සඳහා ප්‍රතිකාර කෙරෙන යන්ත්‍ර දෙකක් මිලදී ගැනීම සඳහා සෞඛ්‍ය පෝෂණ සහ දේශීය වෛද්‍ය අමාත්‍යාංශය සහ ‘ෆයිට් කැන්සර් සමාගම’ අතර අවබෝධතා ගිවිසුමකට අද  (1) අත්සන් තැබුවේය.සෞඛ්‍ය පෝෂණ සහ දේශීය වෛද්‍ය අමාත්‍යාංශය වෙනුවෙන් අමාත්‍ය වෛද්‍ය රාජිත සේනාරත්න මහතා එම ගිවිසුමට අත්සන් තැබූ අතර ‘ෆයිට් කැන්සර් සමාගම’ වෙනුවෙන් එහි සභාපති දේශමාන්‍ය එම්. එස්. එච් මොහමඞ් මහතා එම ගිවිසුමට අත්සන් තැබීය.මහරගම අපේක්ෂා රෝහලට පිළිකා සඳහා ප්‍රතිකාර කිරීමට යොදාගන්නා ටොමෝතෙරපි සහ ලීනියර් ඇක්සලරේටර් යන යන්ත්‍ර මිලදී ගැනීම සඳහා එම අවබෝධතා ගිවිසුමට අත්සන් තැබිණි. මෙම අවබෝධතා ගිවිසුම යටතේ එම යන්ත්‍ර දෙක මිලදී ගැනීම සඳහා අරමුදලක් ස්ථාපිත කිරීමට නියමිතය. ‘ෆයිට් කැන්සර් සමාගම’ යනු දේශමාන්‍ය එම්.එස්.එච් මොහමඞ් මහතා ආරම්භ කරන ලද අරමුදලකි. මොහමඞ් මහතා ‘ෆයිට් කැන්සර් ට්‍රස්ට් (ගැරන්ටි) ලිමිටඞ් සමාගම ආරම්භ කරන ලද්දේ සිය පුතුගේ අභාවයෙන් පසුවය. මොහමඞ් මහතාගේ එකම දරුවා වූ ඔහුගේ පුතා පිළිකා රෝගයේ පීඩා විඳිමින් සිට මරණය වැළැඳ ගත්තේය. සිය පුතුගේ ඉල්ලීම පරිදි මහරගම අපේක්ෂා රෝහලට පෙට් ස්කෑනර් යන්ත්‍රයක් මිලදී ගැනීම සඳහා මොහොමඞ් මහතා ෆයිට් කැන්සර්’ අරමුදල ස්ථාපිත කළේය. සෞඛ්‍ය පෝෂණ සහ දේශීය වෛද්‍ය රාජ්‍ය අමාත්‍ය ෆයිසාල් කාසිම්, එම අමාත්‍යාංශයේ ලේකම් නිමල් බාලසූරිය, සෞඛ්‍ය සේවා අධ්‍යක්ෂ ජෙනරාල් වෛද්‍ය අනිල් ජාසිංහ, මහරගම අපේක්ෂා රෝහලේ අධ්‍යක්ෂ වසන්ත දිසානායක, ෆයිට් කැන්සර් කණ්ඩායමේ උප සභාපතිවරුන් වන රුක්මන් වීරරත්න, අනිල් සතාස් යන මහත්වරුන් ඇතුළු පිරිසක් මෙම අවස්ථාවට එක්වූහ. ඡායාරූප - රොමේෂ් ධනුෂ්ක සිල්වා    ",
    "URL": "https://www.lankadeepa.lk/news/අපේක්ෂා-රෝහලට-යන්ත්‍ර-දෙකක්-ගන්න-අවබෝධතා-ගිවිසුමක්/101-548194",
    "Category": "latest_news"
}