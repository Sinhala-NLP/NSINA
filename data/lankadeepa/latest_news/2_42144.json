{
    "Source": "www.lankadeepa.lk",
    "Timestamp": "2020 පෙබරවාරි මස 18",
    "Headline": "‘අරුවක්කාලු රතු පසෙහි ටයිටේනියම් ඇත්දැයි පරීක්ෂණ පවත්වනවා’",
    "News Content": "(මුදිතා දයානන්ද)      අරුවක්කාලූවල හුණුගල් කැනීමේදි ඉවත් කරන රතු පසෙහි ටයිටේනියම් තිබේදැයි ලංකා කාර්මික සංවර්ධන මණ්ඩලය පරීක්ෂණ අරඹා ඇතැයි කර්මාන්ත හා සැපයුම් කළමණාකරන අමාත්‍ය විමල් වීරවංශ මහතා පවසයි.      අරුවක්කාලූ ප‍්‍රදේශයේ හුණුගල් කැඩිම් සිදුකරනු ලබන්නේ පෞද්ගලික සමාගමක් විසිනි. එය ලංකා සිමෙන්ති සංස්ථාවට අයත්ව තිබී පසුව පෞද්ගලිකරණය කරන ලද ආයතනයකි.      ටයිටේනියම් යනු ඉතාමත් වටිනා සැහැල්ලූ ලෝහයකි. තාපයට ඔරොත්තු දෙන ජලයෙන් හා රසායනික ද්‍රව්‍යවලින් විඛාදනයට ප‍්‍රතිරෝධයක් දක්වන ලෝහයකි. එහි ස්වභාවය අනුව විශේෂයෙන්ම ගුවන් යානා නිෂ්පාදනයේදි යොදා ගැනේ.      අරුවක්කාලූවල සිමෙන්ති නිෂ්පාදනය සඳහා හුණුගල් කැනීම් කරද්දි ඉවත් කෙරෙන පස ඉතාමත් තද රතු පැහැයක් ගන්නා අතර ඒවායේ ටයිටේනියම් අඩංගු බවට සාකච්ඡාවක් මතුව තිබේ.      ලංකා කාර්මික සංවර්ධන මණ්ඩලය විසින් පරීක්ෂන අරඹා තිබෙන්නේ එය තහවුරු කරගැනීම සඳහාය. යම් ලෙසකින් එම පසෙහි ටයිටේනියම් අඩංගු වන බව තහවුරු වුවහොත් එය කාර්මික ක්ෂේත‍්‍රයේ ඉදිරි ගමනට විශාල පිටුවහලක් වනු ඇති බවද වීරවංශ මහතා පැවසීය.  ",
    "URL": "https://www.lankadeepa.lk/news/‘අරුවක්කාලු-රතු-පසෙහි-ටයිටේනියම්-ඇත්දැයි-පරීක්ෂණ-පවත්වනවා’/101-566259",
    "Category": "latest_news"
}