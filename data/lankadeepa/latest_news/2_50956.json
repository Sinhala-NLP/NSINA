{
    "Source": "www.lankadeepa.lk",
    "Timestamp": "2019 ජනවාරි මස 09",
    "Headline": "පලිගැනීම් මුවාවෙන් දෙන වැටුප් වර්ධක නවත්වන්නැයි ඉල්ලයි",
    "News Content": "(බිඟුන් මේනක ගමගේ) දේශපාලන පලිගැනීම්වලට සාධාරණය ඉටුකිරීමේ මුවාවෙන් අධ්‍යාපන පරිපාලන සේවයේ හා විදුහල්පති සේවය ඇතුලු සේවාවල නිලධාරින් පිරිසකට වැටුප් වර්ධක ලබාදීමට රජය තීරණය කර ඇතැයි ද එය වහා අත්හිටුවා ඔවුන්ට සාධාරණ වන්දි මුදලක් පමණක් ලබාදෙන්නැයි ඉල්ලා සිටින්නේ යැයි ද සඳහන් කරමින් ලංකා ගුරු සේවා සංගමය ජනාධිපතිවරයාට ලිපියක් යොමු කර ඇත.දේශපාලන පලිගැනීම් සම්බන්ධයෙන් සෙවීමට ජනපති පත්කළ සත් පුද්ගල කමිටුව මගින් කළ නිර්දේශයක් මගින් රජය මෙම තීරණය කර ඇතැයි ද වැටුප් වර්ධකයක් යනු රාජ්‍ය සේවකයන් විසින් උපයා ගත යුත්තක් බව ආයතන සංග්‍රහයේ පැහැදිලිව සඳහන් කර තිබියදී මෙවැනි තීන්දුවක් ගැනීමෙන් රාජ්‍ය සේවය බරපතල ලෙස හෑල්ලුවට ලක්වන්නේ යැයි ද එම සංගමය සිය ලිපිය මගින් පවසා සිටී.එනිසා මෙම කමිටු නිර්දේශය වහා හකුලාගෙන ඒ වෙනුවට පලිගැනීම්වල ස්වභාවය අනුව වන්දි මුදලක් ප්‍රදානය කරන ලෙස ඉල්ලා සිටින්නේ යැයි ද ලංකා ගුරු සේවා සංගමය අවධාරණය කරයි.මෙම තීන්දුවෙහි වෙනසක් නොකරන්නේ නම් ඊට එරෙහිව නීත්‍යනුකූලව ක්‍රියාමාර්ග ගන්නේ යැයි ද එම ලිපියේ වැඩිදුරටත් සඳහන් වේ.එම ලිපියේ පිටපත් රාජ්‍ය සේවා කොමිසමට හා අධ්‍යාපන ඇමැතිවරයාට ද යොමු කර ඇත.    ",
    "URL": "https://www.lankadeepa.lk/news/පලිගැනීම්-මුවාවෙන්-දෙන-වැටුප්-වර්ධක-නවත්වන්නැයි-ඉල්ලයි/101-543614",
    "Category": "latest_news"
}