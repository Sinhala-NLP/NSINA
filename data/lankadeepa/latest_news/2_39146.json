{
    "Source": "www.lankadeepa.lk",
    "Timestamp": "2020 අප්‍රේල් මස 29",
    "Headline": "ඉර්ෆාන් ඛාන් දිවියෙන් සමුගනියි",
    "News Content": "ඉන්දීය නළු ඉර්ෆාන් ඛාන් මුම්බායිහි රෝහලකදී මීට සුළු මොහොතකට පෙර අභාවප්‍රාප්ත විය.54 වැනි වියේ පසුවූ හෙතෙම වසර දෙකක පමණ කාලයක සිට පිළිකා රෝගයෙන් පෙළුණි.ඉර්ෆාන් පසුගිය වසරේ මාස කිහිපයක් විදේශගතව ද ප්‍රතිකාර ලැබීය.95 හැවිරිදි වියේ පසුවූ ඔහුගේ මව ද පසුගිය සෙනසුරාදා මරණයට පත්වූවාය.ඇගේ අවමංගල්‍ය කටයුතුවලට සහභාගි වීමට ද ඉර්ෆාන්ට නොහැකි වූ අතර වීඩියෝ දුරකථන ඇමතුමක් මඟින් ඔහු එම කටයුතු සමඟ සම්බන්ධ වී තිබුණි.ඉන්දීය සිනමාවේ මෙන්ම බ්‍රිතාන්‍ය සහ අමෙරිකාවේ හොලිවුඩ් සිනමාවේද ඉර්ෆාන් සිය රංගන දක්ෂතා දැක්වීය.ස්ලම්ඩෝග් මිලියනයර්, ජුරාසික් වර්ල්ඩ්, ද ඇමේසින් ස්පයිඩර් මෑන්, ලයිෆ් ඔෆ් පයි ඔහු රඟපෑ අතිසාර්ථක ජාත්‍යන්තර සිනමා නිර්මාණ කිහිපයකි.ඇකඩම් සම්මාන නිර්දේශිත සලාම් බොම්බේ, පිකූ, ද ලන්ච් බොක්ස්, මක්බූල්, ගුන්ඩේ ඇතුළු ජනප්‍රිය ඉන්දීය සිනමා නිර්මාණ ගණනාවකට ද ඉර්ෆාන් රංගනයෙන් එක්විය.-226-(හින්දුස්ථාන් ටයිම්ස් ඇසුරෙනි)  ",
    "URL": "https://www.lankadeepa.lk/latest_news/ඉර්ෆාන්-ඛාන්-දිවියෙන්-සමුගනියි/1-571125",
    "Category": "latest_news"
}