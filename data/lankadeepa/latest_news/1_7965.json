{
    "Source": "www.lankadeepa.lk",
    "Timestamp": "2022 දෙසැම්බර් මස 23",
    "Headline": "ඊශ්‍රායල සාත්තු සේවා රැකියා පෙන්වා මුදල් වංචාවක්",
    "News Content": "(යොහාන් භාසුර)ඊශ්‍රායලයේ සාත්තු සේවා රැකියා සඳහා ලොතරැයි ක්‍රමයට අනිවාර්යෙන්ම තෝරා දිය හැකි බව පවසා වංචනික ලෙස මුදල් අයකරන පිරිසක් පිළිබඳව ශ්‍රී ලංකා විදේශ සේවා නියුක්ති කාර්යාංශය පරීක්‍ෂණ ආරම්භ කර ඇතැයි එම කාර්යංශය පවසයි.ඊශ්‍රායලයේ සාත්තු සේවා රැකියා සඳහා ලොතරැයි ක්‍රමයට අනුව තෝරාගත් ශ්‍රී ලාංකිකයින්ට ඒ බව දැනුම් දීමට පෙර ඊශ්‍රායලයේ සහ මෙරට සිටින සංවිධානාත්මක වංචාකාරීන් පිරිසක් රැකියා සඳහා තේරී සිටින පුද්ගලයින්ගේ දුරකථන අංක උපක්‍රමශීලි ලෙස ලබාගෙන ඇමතුම් ලබාදෙන බවත් ඊශ්‍රායල් රජය හා ශ්‍රී ලංකා රජය අතර ඇති කරගත් අවබෝධතා ගිවිසුම අනුව ඊශ්‍රායලයේ රැකියා සඳහා ශ්‍රී ලාංකිකයින් බඳවා ගනු ලබන්නේ සාත්තු සේවා සඳහා පමණක් බවත් එම කාර්යංශය කියයි.සුදුසුකම්ලත් සාත්තු සේවා රැකියා ලාභීන් ඊශ්‍රායලයේදී ලොතරැයි ක්‍රමයකට  තෝරා ගැනීම සඳහා කිසිදු පුද්ගලයෙකුට පෞද්ගලිකව මැදිහත් වීමට හෝ බලපෑම් කිරීමට කිසිසේත් හැකියාවක් නොමැති බව කී ශ්‍රී ලංකා විදේශ සේවා නියුක්ති කාර්යාංශය ඒ අනුව වයස අවුරුදු 25 ත් 45 ත් අතර ගැහැණු පිරිමි දෙපාර්ශවයටම රැකියා අවස්ථා ඇති බව ද සඳහන් කරයි.    ",
    "URL": "https://www.lankadeepa.lk/latest_news/ඊශ්‍රායල-සාත්තු-සේවා-රැකියා-පෙන්වා-මුදල්-වංචාවක්/1-625680",
    "Category": "latest_news"
}