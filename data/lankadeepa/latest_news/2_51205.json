{
    "Source": "www.lankadeepa.lk",
    "Timestamp": "2018 දෙසැම්බර් මස 24",
    "Headline": "‘ ශ්‍රීලනිපයේ  ජනපති අපේක්ෂක කවුදැයි තවම  තීරණයක් නෑ‘",
    "News Content": "(ඩයනා උදයංගනී) ශ්‍රී ලංකා නිදහස් පක්‍ෂය ඇතුළුව ඉදිරියේදී ගොඩනගන පුළුල් දේශපාලන සන්ධානයෙන් ඉදිරිපත් කරන ජනාධිපතිවරණ අපේක්‍ෂකයා කවුරුන්ද යන්න මෙතෙක් තීරණය කර නැතැයි එම පක්‍ෂ මහලේකම් මහාචාර්ය රෝහණ ලක්‍ෂ්මන් පියදාස මහතා පැවසීය. වෙනත් දේශපාලන පක්‍ෂ මෙන් ජනාධිපතිවරණ අපේක්‍ෂකයා නම් කිරීමට ඉක්මන් වී සතුරන්ගේ උපක‍්‍රමවලට ගොදුරුවීමට තම කණ්ඩායම සූදානම් නැතැයි ද මහ ලේකම්වරයා  සඳහන් කළේය. ඉදිරි ජනාධිපතිවරණ අපේක්‍ෂකයා නිසි වේලාවේදී ඉදිරිපත් කරන බව කී මහාචාර්යවරයා ඉතා දැවැන්ත පෙරමුණක් යටතේ ජනාධිපතිවරණයට ඉදිරිපත් වන බව ද කීවේය. එමෙන්ම ඉදිරියේදී ශ්‍රී ලංකා නිදහස් පක්‍ෂයේ කිසිවෙකුත් ආණ්ඩු පක්‍ෂය සමඟ එක්නොවන බව කීි මහලේකම්වරයා ඉදිරියේදී ශ්‍රී ලංකා නිදහස් පක්‍ෂය ඇතුළු පුළුල් සන්ධානයක් ගොඩනගන විට එක්සත් ජාතික පක්‍ෂයේ සිටින අය ද පක්‍ෂය අතහැර එම සන්ධානය හා එක්වනු ඇතැයි සඳහන් කළේය. පසුගිය දිනවල ආණ්ඩුවට එක්වූ මන්ත‍්‍රීවරුන් කිහිප දෙනා මේ වන විට තමන් ගත් තීරණය ගැන පසුතැවෙන බව පක්‍ෂයේ සෙසු අය සමඟ ප‍්‍රකාශ කර ඇතැයි ද මහලේකම්වරයා ප‍්‍රකාශ කළේය. මහාචාර්යවරයා මේ බව පැවසුවේ කොළඹ, ඩාර්ලි පාරේ පිහිටි ශ්‍රී ලංකා නිදහස් පක්‍ෂ මූලස්ථානයේදී අද (24)  පැවති මාධ්‍ය හමුවක් අමතමිනි.   ",
    "URL": "https://www.lankadeepa.lk/latest_news/‘-ශ්‍රීලනිපයේ--ජනපති-අපේක්ෂක-කවුදැයි-තවම--තීරණයක්-නෑ‘/1-542768",
    "Category": "latest_news"
}