{
    "Source": "www.lankadeepa.lk",
    "Timestamp": "2020 ජනවාරි මස 27",
    "Headline": "චීන ගුවන් මගීන් වෙනම පර්යන්තයකින් කටුනායකට",
    "News Content": "(ටී.කේ.ජී.කපිල) චීනයේ සිට පැමිණෙන ගුවන් මගීන්, වෙනම ගුවන් මගී පර්යන්තයක් ඔස්සේ, ගුවන් තොටුපළ වෙත ඇතුළු කර ගන්නා බව ගුවන් තොටුපළ කාර්ය භාර නිලධාරීවරයා සඳහන් කරයි. බෙයිජිං, ග්වැන්ෂෝ, චෙංඩු සහ කැන්ටන් යන ගුවන් තොටුපළවල සිට දිනපතා ගුවන් යානා හතරකින්, මගීන් දහසකට අධික පිරිසක් කටුනායක ගුවන් තොටුපළ වෙත රැගෙන එනු ලැබේ. ඉන්පසුව එම මගීන් කොරෝනා වෛරසය පිළිබඳව විශේෂ පරීක්ෂාවකට ලක් වන බවද ඔවුන්ගේ සිරුරුවල උෂ්ණත්වය මෙන්ම අනෙකුත් කොරෝනා වෛරසයට අදාළ රෝග ලක්ෂණ ද නිරීක්ෂණය කරන බවද හෙතෙම පවයි. මෙම පරීක්ෂා කිරීම් සඳහා ගුවන් තොටුපළ සෞඛ්‍ය වෛද්‍ය ඒකකයේ නිලධාරීහු, ගුවන් තොටුපළ ආරක්ෂක නිලධාරීහු සහ සෞඛ්‍ය අමාත්‍යාංශයේ වෛද්‍යවරු ද සහභාගී වී සිටිති. චීනය සහ ශ්‍රී ලංකාව අතර චීනයට අයත් ගුවන් සමාගම් ද , ශ්‍රී ලන්කන් ගුවන් සේවයේ ගුවන් යානා ද මෙහෙයුම් කටයුතු සිදු කරයි. මෙම පරීක්ෂා කිරීම්වල දී , කොරෝනා වෛරස සහිත රෝග ලක්ෂණ ඇති  ගුවන් මගීන් අනාවරණය වුවහොත්, ඔවුන් අංගොඩ උණ රෝහල වෙත කඩිනමින් යැවීමට ගිලන් රථ ද ගුවන් තොටුපළ පරිශ්‍රයේ සූදානමින් තබා තිබේ.  ",
    "URL": "https://www.lankadeepa.lk/news/චීන-ගුවන්-මගීන්-වෙනම-පර්යන්තයකින්-කටුනායකට/101-564896",
    "Category": "latest_news"
}