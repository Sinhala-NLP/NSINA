{
    "Source": "www.lankadeepa.lk",
    "Timestamp": "2021 ජනවාරි මස 09",
    "Headline": "අවන්තිදේවි ළමා නිවාසයේ නිලධාරීන් ඉවතට",
    "News Content": " (අනුරාධපුර දයාරත්න ඇඹෝගම)උතුරු මැද පරිවාස හා ළමා රක්ෂක සේවා දෙපාර්තමේන්තුව යටතේ පාලනය වන අවන්ති දේවි ළමා නිවාසයේ සිදුව ඇතැයි කියන අපචාර හා අක්‍රමිකතා සම්බන්ධයෙන් විධිමත් පරීක්ෂණයක් කිරීම සඳහා පරිවාස කොමසාරිස් උපාලි රාජපක්ෂ මහතා  ඇතුළු එම කාර්යාලයේ පරිවාස නිලධාරින්, පරිපාලන නිලධාරින් වහාම ස්ථාන මාරකර යවන ලෙසට අද (09) උතුරු මැද පළාත් ආණ්ඩුකාර මහීපාල හේරත් මහතා විසින් නියම කළේය.මෙම ළමා නිවාසයේ සිදුවී ඇතැයි කියන අපචාර හා අක්‍රමිකතා සම්බන්ධයෙන් සොයා බැලීම සඳහා එම ළමා නිවාසයට ගිය පළාත් ආණ්ඩුකාර මහීපාල හේරත් මහතා සහ ළමා හා කාන්තා කටයුතු පිළිබඳ රාජ්‍ය අමාත්‍ය පියල් නිශාන්ත මහතා ඇතුළු රාජ්‍ය නිලධාරීන් අද (09) සිදුකළ නිරික්ෂණයකින් පසුව පළාත් ආණ්ඩුකාරවරයා විසින් මෙම තීරණය ගෙන තිබේ.මේ සම්බන්ධයෙන් සොයා බැලීම සඳහා පළාත් ආණ්ඩුකාරවරයා විසින් උතුරු මැද පළාත් සභා ලේකම් පි.එස්.විමලවීර, නියෝජ්‍ය ප්‍රධාන ලේකම් (පුහුණු) පි.කේ.එස්. චන්ද්‍රලතා, සහකාර ලේකම් සාලිය ජයසිංහ යන මහත්ම මහත්මීන් ගෙන් සමන්විත කමිටුවක් පත්කර තිබේ.මෙහිදි අදහස් දැක්වූ රාජ්‍ය අමාත්‍ය පියල් නිශාන්ත මහතා කියාසිටියේ දිවයිනේ සියලුම ළමා හා කාන්තා නිවාසවල පරිපාලනය සම්බන්ධයෙන් ඉදිරියේදී රාජ්‍ය බුද්ධි අංශය යොදවා තොරතුරු ලබා ගැනීමට පියවර ගන්නා බවයි.මෙම නිරීක්ෂණ චාරිකාවට පරිවාස දෙපාර්තමේන්තුවේ උසස් නිලධාරින් මෙන්ම පොලිස් නිලධාරිහුද එක්ව සිටියහ.  ",
    "URL": "https://www.lankadeepa.lk/latest_news/අවන්තිදේවි-ළමා-නිවාසයේ-නිලධාරීන්-ඉවතට/1-584390",
    "Category": "latest_news"
}