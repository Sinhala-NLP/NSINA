{
    "Source": "www.lankadeepa.lk",
    "Timestamp": "None  2015 මැයි මස 12",
    "Headline": "‘ගිය රජය කාලේ කටුනායකත් හොර ගුහාවක්‘",
    "News Content": "ගුවන්තොටුපොළ හා ගුවන් සේවා සමාගමේ සිදුවූ බව කියන අක්‍රමිකතා රැසක් සම්බන්ධයෙන් එහි හිටපු සභාපති ප්‍රසන්න වික්‍රමසූරිය හා තවත් පිරිසකට එරෙහිව ගුවන්තොටුපොළ ජාතික සේවක සංගමය අල්ලස් හෝ දූෂණ චෝදනා විමර්ශන කොමිසමට පැමිණිලි කළේය.කටුනායක බණ්ඩාරනායක ජාත්‍යන්තර ගුවන් තොටුපොළේ සේප්පුවක තිබූ රාජසන්තක කළ යුතු මැණික් හා රත්තරං ස්වර්ණාබරණ තොගයක් අතුරුදන්වීම සම්බන්ධ විමර්ශන අතරමඟ නැවතී ඇති බව ද එම සේවක සංගමය අල්ලස් කොමිසමට ලිඛිතව දන්වා ඇත.ගුවන්යානාවලට සන්නිවේදන පහසුකම් සැපයූ උපකරණ සවි කළ අක්කර 62ක ඉඩමක් නීතියට පටහැනිව හමුදාවට භාර දී ඇති බව ද, චෝගම් සමුළුව වෙනුවෙන් සමාගම් මුදල් කෝටි ගණනක් නාස්ති කර ඇති බව ද, කටුනායක සිට කොටුවට සුඛොපභෝගී දුම්රියක් ධාවනය කර කෝටි ගණනක අලාභයක් සිදු කර ඇති බව ද ජාතික සේවක සංගමය කළ පැමිණිල්ලේ සඳහන්ය.පසුගිය ජනාධිපතිවරණයට සමාගමේ ඉන්ධන පිරවුම්හලෙන් ඩීසල් බැරල් 45ක් නොමිලේ සපයා ඇති බවත්, මත්තල ගුවන් තොටුපොල ඉදි කිරීමට කැපූ වටිනා දැව වර්ග රාශියක් විකුණා මුදල් ගෙන ඇති බව ද, ජනාධිපතිවරණය සමයේ හිටපු ජනපතිගේ ළඟම ඥාතියකු හා තවත් පිරිසක් ගුවන්තොටුපොළ නිල නිවාසවල රදවා සමාගමේ වියදමින් සාත්තු සාප්පායම් කිරීම ගැන ද සොයා බලන්නැයි ජාතික සේවක සංගමය අල්ලස් කොමිසමෙන් ඉල්ලා තිබේ.පසුගිය රජය සමයේ ගුවන්තොටුපොළ ප්‍රභූ හා අති ප්‍රභූ පර්යන්තයන්ගෙන් ප්‍රභූ නොවන පුද්ගලයන් කැඳවාගෙන ගොස් ඇතැයි ද ජාතික සේවක සංගමය සඳහන් කරයි.සිංගප්පූරුවේ සිට මසකට තුන් හතර වරක් ලංකාවට ආ බව කියන පුද්ගලයකු ගැන ද එම පැමිණිල්ලේ සඳහන් කර ඇත. එම පුද්ගලයා ප්‍රභූ පුද්ගලයකු නොවූවද ඉහළ උපදෙස් පරිදි ඔහුට සහ ඔහු සමඟ පැමිණෙන පිරිසට ප්‍රභූ පර්යන්තයෙන් පැමිණීමට ඉඩ දී ඇතැයි ද, ඔවුන් වරකට විශාල භාණ්ඩ තොගයක් රැගෙන එන බව ද, ඒවායේ ඇත්තේ සිවුරු බව කීවත් ප්‍රභූ පර්යන්තයෙන් එන නිසා ගමන් මළු පරීක්ෂා නොකරන බව ද ජාතික සේවක සංගමය සඳහන් කරයි.එම භාණ්ඩ පෙට්ටි වශයෙන් රජයේ ප්‍රභූන්ටයැයි කියමින් වාහනවලට පටවන බවත්, නව රජයට බලයට පත්වූවායින් පසු ඔවුන් ලංකාවට නොපැමිණි බවත් කියති.පසුගිය ජනාධිපතිවරණය සමයේ ගුවන්තොටුපොළ නිල නිවාසවල රැඳී සිටි හිටපු ජනාධිපතිගේ ළඟම ඥාතියකු බව කියන පුද්ගලයකු ජනාධිපතිවරණ සමයේ බෙදා දීමට පරිගණක, මුදල්, අත්බෑග්, ලිපි ද්‍රව්‍ය, රෝදපුටු ආදිය ද ගුවන්තොටුපොළේ ගබඩා කර තිබූ බවත්, විශේෂ පරිගණක පද්ධතියක් සවි කරන එම පුද්ගලයා විශේෂ මෙහෙයුමක් කැර ඇති බවත්, ඔහු ඇතුළු පිරිසට කෑම බීම ආදි සියලු පහසුකම් දුන්නේ ගුවන්තොටුපොළ නිලධාරීන් පිරිසක් බවත් ජාතික සේවක සංගමය කියයි.  ",
    "URL": "https://www.lankadeepa.lk/latest_news/‘ගිය-රජය-කාලේ-කටුනායකත්-හොර-ගුහාවක්‘/1-316364",
    "Category": "latest_news"
}