{
    "Source": "www.lankadeepa.lk",
    "Timestamp": "2019 අගෝස්තු මස 18",
    "Headline": "වැඩි වැඩියෙන් බන්ධනාගාර හදන්නයි රංජිත් සොයිසාගෙන් අභියෝගයක්",
    "News Content": "(අජිත්ලාල් ශාන්තඋදය සහ දාපනේ ජයන්ත නානායක්කාර)‘බොරු චෝදනා කරමින් ගෝඨාභය රාජපක්‍ෂ මහතා ජනාධිපතිවරණයට ඉදිරිපත්වීම වළක්වා ඔහු බන්ධනාගාර ගත කිරීමට කවුරුන් හෝ උත්සාහ කළහොත් ඒ වෙනුවෙන් ලක්ෂ ගණනක් ජනතාව බන්ධනාගාරගත වීමට සූදානම් යැයි රත්නපුර දිස්ත‍්‍රික් පාර්ලිමේන්තු මන්ත‍්‍රී ටී.රංජිත් සොයිසා මහතා අද (18) පැවසීය.ඒ වෙනුවෙන් තවත්  බන්ධනාගාර දහස් ගණනක්  සෑදීමට  සිදුවනු ඇතැයිද පැවැසූ මන්ත්‍රීවරයා  ඒ සඳහා  ආණ්ඩුවේ කුමන්ත්‍රණකරුවන්ට  අභියෝගය කරන බවද සඳහන් කළේය.ඇඹිලිපිටියේ පැවති මාධ්‍ය හමුවකදී  මන්ත්‍රීවරයා මෙම අදහස් පළ කළේය.  එහිදී වැඩිදුරටත් මන්ත්‍රීවරයා මෙසේ ද පැවසීය.‘‘වත්මන් එජාප ආණ්ඩුව අවුරුදු හතර හමාරක් තිස්සේ  රාජපක්‍ෂවරු සමූල ඝාතන උත්සාහයක ඉන්නේ. මහින්ද රාජපක්‍ෂ, නාමල් රාජපක්‍ෂ, ගෝඨාභය රාජපක්‍ෂ, බැසිල් රාජපක්‍ෂ, ශිරන්ති රාජපක්‍ෂ, ශෂීන්ද්‍ර රාජපක්‍ෂ කියන රාජපක්‍ෂවරු සමුල ඝාතනය කිරීමට නිත්දිත උත්සහයක නිරත වුණා.’’‘‘ගෝඨාභය රාජපක්‍ෂ මහතා ශ‍්‍රී ලංකා පොදු පෙරමුණේ ජනාධිපති අපේක්‍ෂකයා ලෙස නම් කිරිමත් සමඟ හිතුවටත් වඩා ජනතාව ඔහු වටා එක් වෙමින් සිටිනවා. මේක ආණ්ඩුවට දිරවන්නේ නෑ. ආණ්ඩුවේ ඉහළ දේශපාලනඥයින් තුන් දෙනෙක් රජයේම ආයතනයදී සාකච්ඡා කරලා තියනවා. ගෝඨාභය රාජපක්‍ෂ මහතාට විරුද්ධව බොරු සාක්කි හරි දාලා චෝදනා ගොනු කරලා නඩු දාන්න කියලා. එහෙම කරලා ඔහු බන්ධනාගාර ගත කිරීමේ කුමන්ත‍්‍රණයක් ගැන ඉරිදා මාධ්‍ය මගින් හෙළි කරලා තිබුණා.’’‘‘ප‍්‍රදීප් එක්නැළිගොඩ, ලසන්ත වික‍්‍රමතුංග, වසීම් තාජුඩීන් යන අයගේ ඝාතනයන් ගැන හෝ වෙනත් ඕනෑම කෙනෙකුගේ ඝාතනයකට ගෝඨාභය රාජපක්‍ෂ සම්බන්ධ කරලා අත්අඩංගුවට ගැනීමේ හැකියාවක් තිබුණත් නැතත්, ඒ සඳහා සාක්කි හදලා හරි මොහු අත්අඩංගුවට ගන්න කටයුතු කරන්න කියලා ඒ දේශපාලනඥයින් තුන් දෙනා ඉල්ලීමක් කරලා තියනවා.’’‘‘නීතිය අවනීතිය කරලා, කැලෑ නීතිය රජකරවන්න හැදුවොත් ජනතාව වීදි සටන්වලට අවතීර්ණවීම වළක්වාලිය නොහැකි දෙයක්. ගෝඨාභය කියන්නේ මේ රටේ සාමාන්‍ය දුක්විඳින ජනතාවගේ, රටට ආදරය කරන දේශපේ‍්‍රමී ජනතාවගේ හදවතේ ලැගුම් ගත්, ආශිර්වාදය හිමිකරගත්, ජනනායකයා මිස බන්ධනාගාරගත කළ යුතු චුදිතයෙක්, වැරදිකාරයෙක් නොවන බව දේශපාලනය නොදත් ආණ්ඩුවේ අත දරුවන්ට පැහැදිලි කර දිය යුතුයි’’ යැයි ද රංජිත් සොයිසා මන්ත‍්‍රීවරයා කීය.  ",
    "URL": "https://www.lankadeepa.lk/latest_news/වැඩි-වැඩියෙන්-බන්ධනාගාර-හදන්නයි-රංජිත්-සොයිසාගෙන්-අභියෝගයක්/1-555495",
    "Category": "latest_news"
}