{
    "Source": "www.lankadeepa.lk",
    "Timestamp": "2019 පෙබරවාරි මස 11",
    "Headline": "මත්ද්‍රව්‍ය - ජීව අත් බෝම්බයක් සමඟ පාතාලයෙක් අත්අඩංගුවට",
    "News Content": "  ( දිල්රුක්ෂි ග්‍රේරු සහ බිමල් ශ්‍යාමන් ජයසිංහ )  පාතාල සාමාජිකයකු මෙන්ම මත්ද්‍රව්‍ය ජාවාරම්කරුවකු ද වන ‘චාමර‘ හෙවත් ඇන්ඩෘෘගේ වත්තේ චාමර නැමැත්තා  මට්ටක්කුලිය, මාදම්පිටිය පල්ලියක්  අසළදී අත්අඩංගුවට ගෙන   තිබේ.පොලිස්  විශේෂ කාර්ය බළකා නිලධාරීන් පිරිසක්  මාදම්පිය ප්‍රදේශයේ කළ විශේෂ වැටලීමකදී  මොහු අත්අඩංගුව ගෙන ඇත.අත්අඩංගුවට ගන්නා අවස්ථාවේදී  ඔහු පැදවු මෝටර් රියෙහි  තිබී හොරායින් ග්‍රෑම් 23 යි මිලිග්‍රෑම් 460 ක්  සොයාගෙන ඇති අතර, අනතුරුව ඔහුගේ නිවෙස් කිහිපයක් පරීක්ෂා කිරීමේදී  අල්මාරියක සඟවා තිබු  ජීව අත්බෝම්බයක්ද  සොයගෙන තිබේ. කොළඹ ,මහවත්ත මාදම්පිටිය ප්‍රදේශයේ පදිංචිකරුවකු වන ඔහු මත්ද්‍රව්‍ය ජාවාරම් සිදු කරමින් සුඛෝපභෝගී අයුරින් ජීවත් වන පුද්ගලයෙකි. මොහුට විරුද්ධව අධිකරණයේ නඩු රැසක් පවතින අතර, කිහිප විටක්ම බන්ධනාගාරගත වුවෙකි.එමෙන්ම  මොහු  2015 වසරේදී  පාර්ලිමේන්තු මන්ත්‍රී  රවි කරුණානායක මහතා සහභාගීවු දේශපාලන රැස්වීමකට වෙඩි තැබීමේ සිද්ධියටද  සම්බන්ධ සැකකරුවෙක් බව පොලීසිය කියයි.සැකකරු, දැනට බන්ධනාගාර ගතව සිටින දෙමටගොඩ චමින්දගේ  සහ  මේ වන විට ඩුබායිහි අත්අඩංගුවේ පසුවන මාකඳුරේ මධුෂ්ගේ  ප්‍රධානතම ගෝලයකු බවද  ඔවුන්ගේ සහය ඇතිව සැකකරු මත්ද්‍රව්‍ය ජාවාරම් සිදු කළ බවට තොරතුරු අනාවරණය වී ඇතැයිද විශේෂ කාර්ය බළකාය  සඳහන් කරයි .මහාපරිමාණ ලෙස හොරොයින්,කොකේන් නැමැති මත්ද්‍රව්‍ය ජාවාරම් කරමින් ඒවා බෙදාහැරීමට කටයුතු කරන මොහු කොන්ත්‍රාත් පදනම මත මනුෂ්‍ය ඝාතන ද සිදු කරන බවට තොරතුරු අනාවරණය වී ඇතැයි එම නිලධාරීහු පවසති.පොලිස්  විශේෂ කාර්ය බළකායේ අණදෙන නිලධාරී ජ්‍යෙෂ්ඨ නියෝජ්‍ය පොලිස්පති  එම් ආර් ලතීෆ් මහතාගේ උපදෙස් මත කළ විමර්ශනයකින් පසුව විශේෂ බළකා නිළධාරීන් පිරිසක් විසින් මොහු අත්අඩංගුවට ගෙන තිබේ.  (සැකකරු අත්අඩංගුව ගැනීමෙන් පසු හා පෙර ඡායාරූප )      ",
    "URL": "https://www.lankadeepa.lk/latest_news/මත්ද්‍රව්‍ය---ජීව-අත්-බෝම්බයක්-සමඟ-පාතාලයෙක්-අත්අඩංගුවට/1-545431",
    "Category": "latest_news"
}