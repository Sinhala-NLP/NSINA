{
    "Source": "www.lankadeepa.lk",
    "Timestamp": "2023 සැප්තැම්බර් මස 28",
    "Headline": "ලංකාව වාසනාවන්ත නම්  ආර්ථික වර්ධනය 3.5% ට නගීවි",
    "News Content": "(අංජුල මහික වීරරත්න)ජාත්‍යන්තර මූල්‍ය අරමුදල ප්‍රකාශ කරන ආකාරයට ලංකාව  වාසනාවන්ත නම්, ඉදිරි වසර කිහිපය ඇතුලත  3.5% ක ආර්ථික වර්ධන වේගයක් ලැබෙනු ඇතැයි විශ්වාස කරන බව ජනාධිපති රනිල්  වික්‍රමසිංහ මහතා  ජර්මනියේ බර්ලින් නුවර පැවැත්වෙන “බර්ලින් ග්ලෝබල්” සමුළුවේ පළමු දින රාජ්‍ය නායක සංවාදයේ සමාරම්භක දේශනය කරමින් අද  (28) පැවසීය.2030 වන විට ඒ සඳහා ශ්‍රී ලංකාවට ඩොලර් බිලියන 26.5ක් අවශ්‍ය බවද ජනාධිපතිවරයා කීය. අභියෝග ජය ගැනීමේ දී ගෝලීය වශයෙන් දැනට පවතින සම්බන්ධීකරණය සහ නායකත්වය මෙම ගැටලුව කඩිනමින් විසඳීම සඳහා ප්‍රමාණවත් නැතැයි කී ජනාධිපතිවරයා ඊට අලුත් සැලැස්මක් අවශ්‍ය වෙන බව සඳහන් කළේය.වර්තමාන භූ දේශපාලනික සහ ආර්ථික අභියෝගවලට විසඳුම් සෙවීම සඳහා වන ඉහළ මට්ටමේ ගෝලීය මුලපිරීමක් වන “බර්ලින් ග්ලෝබල්” සමුළුව ඊයේ ආරම්භ කෙරුණු අතර ජර්මානු චාන්සලර් ඕලාෆ් ස්කොල්ස්  (Olaf Scholz), බෙල්ජියානු අග්‍රාමාත්‍ය ඇලෙක්සැන්ඩර් ඩී ක්‍රෘ  (Alexander de Croo), කසකස්ථාන් ජනාධිපති කැසෙම්-ජෝමාර්ට් ටෝකයෙව් (Kassym-Jomart Tokayev), යුරෝපා කවුන්සිලයේ සභාපති චාර්ල්ස් මිචෙල්  (Charles Michel) යන මහත්වරු ඇතුළු රටවල් රැසක රාජ්‍ය නායකයෝ ද විදේශ අමාත්‍යවරු සහ ලොව පුරා සිටින ආර්ථික ප්‍රතිපත්ති හා මූල්‍යකරණය පිළිබඳ විශේෂඥයෝ සහභාගී වූහ.   ",
    "URL": "https://www.lankadeepa.lk/latest_news/ලංකාව-වාසනාවන්ත-නම්--ආර්ථික-වර්ධනය-3-5%-ට-නගීවි/1-640552",
    "Category": "latest_news"
}