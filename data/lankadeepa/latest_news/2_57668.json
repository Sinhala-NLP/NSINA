{
    "Source": "www.lankadeepa.lk",
    "Timestamp": "2018 මැයි මස 04",
    "Headline": "විධායක ජනපති ක්‍රමය අහෝසි කරන 20 වැනි සංශෝධනය එපා - ජාතික මහා සංඝ නියෝජිත සමුළුව ඉල්ලයි",
    "News Content": "(ජයන්ත සමරකෝන්)විධායක ජනාධිපති ක්‍රමය අහෝසි කෙරෙන 20 වැනි ආණ්ඩුක්‍රම ව්‍යවස්ථා සංශෝධනය පාර්ලිමේන්තුවට ගෙන ඒම වහාම නවත්වන ලෙස කොළඹදී ඊයේ පැවැති ජාතික මහා සංඝ නියෝජිත සමුළුවට වැඩම කළ මහා සංඝරත්නය ජනාධිපතිවරයා සහ අගමැතිවරයා ඇතුළු රජයෙන් ඉල්ලා සිටියහ.මෙම සඟ සමුළුව ඒ සඳහා වන සංඝ ආඥාවක් සේ සැලකිය යුතු බවද උන්වහන්සේලා කියා සිටියහ.වෙඬරුවේ උපාලි අස්ගිරි පාර්ශ්වයේ අනුනාහිමි, අමරපුර මහා නිකායේ උත්තරීතර සංඝ සභාවේ සභාපති ගංතුනේ අස්සජි නාහිමි, මහාචාර්ය කොටපිටියේ රාහුල කෝට්ටේ පාර්ශ්වයේ අනු නාහිමි, විද්‍යෝදය පරිවෙනාධිපති බලංගොඩසෝභිත නාහිමි, වටගෙදර විමලබුද්ධි අමරපුර නිකායේ අනුනාහිමි, අස්ගිරි පාර්ශ්වයේ ලේඛකාධිකාරි මැදගම ධම්මානන්ද නාහිමි, කැලණිය විශ්වවිද්‍යාලයේ මහාචාර්ය ඉඳුරාගාරේ ධම්මරතන නාහිමි, ශ්‍රී ජයවර්ධනපුර විශ්වවිද්‍යාලයේ මහාචාර්ය මැදගොඩ අභයතිස්ස නාහිමි, මහාචාර්ය කෝන්ගස්දෙනියේ ආනන්ද හිමි, සිංහල ශබ්ද කෝෂයේ හිටපු කර්තෘ අකුරැටියේ නන්ද හිමි, හෑගොඩ විපස්සී නාහිමි ඇතුළු මහා සංඝත්නය සියයකට වැඩි පිරිසක් කොළඹ තුම්මුල්ලේ සම්බුද්ධත්ව ජයන්ති මන්දිරයේ පැවැති මෙම සමුළුවකට සහභාගි වී සිටියහ. විධායක ජනාධිපති ක්‍රමය අහෝසි නොකළ යුතු බවද උන්වහන්සේලා පැවැසූහ.මෙම ඉල්ලීම නොසලකා යම් පිරිසක් කටයුතු කරන්නේ නම් එය පරාජය කළ යුතු බවද එම යෝජනාව ගෙන ඒමට උත්සාහ කරන ජවිපෙ නායකයා කරන්නේ මුළු මහත් රටත් ජාතියත් පාවාදීමක් බවද උන්වහන්සේලා කියා සිටියහ. කරුණු 16 කින් යුත් සමුළු ප්‍රකාශයක්ද එහිදී එළිදැක්විණි.  ",
    "URL": "https://www.lankadeepa.lk/latest_news/විධායක-ජනපති-ක්‍රමය-අහෝසි-කරන-20-වැනි-සංශෝධනය-එපා---ජාතික-මහා-සංඝ-නියෝජිත-සමුළුව-ඉල්ලයි/1-528377",
    "Category": "latest_news"
}