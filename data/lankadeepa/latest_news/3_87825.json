{
    "Source": "www.lankadeepa.lk",
    "Timestamp": "None  2015 මැයි මස 08",
    "Headline": "කුමාර්ට පළා බෙදීම යහපාලනයද?",
    "News Content": "(වීඩියෝ සහිතයි)‘‘මෛත්‍රීපාල, රනිල්, ජවිපෙ, හෙළ උරුමය ප්‍රමුඛ වත්මන් ආණ්ඩුව බලයට ඒමට පෙර මැතිවරණ ව්‍යාපාරයේ සටන් පාඨය වුණේ ප්‍රජාතන්ත්‍රවාදය හා යහපාලනය. ඔවුන්ගේ ප්‍රධාන පොරොන්දුව වුණේ රාජපක්ෂ පාලනය විසින් අහිමි කැරුණු ප්‍රජාතන්ත්‍රවාදය යළි ලබාදීම. ජනවාරි අට වැනිදායින් පසු  සැබෑවටම සිදුවුණේ එය නොවෙයි. රටේ ප්‍රජාතන්ත්‍රවාදය සම්බන්ධයෙන් ප්‍රශ්නවලට මුහුණ දුන්   බහුතරයක් මිනිස්සුන්ගේ ප්‍රශ්න එසේම පවතිද්දී පාලකයන් තමන්ගේ ප්‍රශ්න ලැයිස්තුව විසදාගනිමින් ඉන්නවා. ‘‘ යැයි   පෙරටුගාමී සමාජවාදී පක්ෂයේ දේශපාලන මණ්ඩල සභික දුමින්ද නාගමුව මහතා මාධ්‍ය සාකච්ඡාවක දී කීවේය.‘එලෙස විසදූ ප්‍රශ්න රැසක් තිබෙනවා. සරත් ෆොන්සේකා මහත්තයාගේ ප්‍රශ්නය විසඳුවා, ශිරාණි බණ්ඩාරනායක මහත්මියගේ ප්‍රශ්නය විසඳුවා, පැරදුණ මන්ත්‍රීවරුන්ට වාහන දෙකකුයි ඉන්ධනයි ලබා දී ඒඅයගේ ප්‍රශ්නය විසදුවා, පැරදුණ සමහර මන්ත්‍රීවරුන්ට ඇමතිකම් දුන්නා, ඒ ගොල්ලන්ගේ ප්‍රශ්නය විසදුවා. මේ විදියට තමන්ගේ බලය පවත්වාගෙන යාමට විසඳාගත්  ප්‍රශ්න  ලැයිස්තුවක් තිබෙනවා. නමුත් රටේ ජනතාව පැත්තෙන් ගත්තොත් විසඳිය යුතු ප්‍රශ්න විශාල ප්‍රමාණයක් හමස් මල්ලේ. ඒ අතර සුවිශේෂී ප්‍රශ්නයක් තමයි පහුගිය කාලේ අපි සාකච්ඡාවට ලක්කළ, පෙරටුගාමී සමාජවාදී පක්ෂය විසින් මතු කළ කුමාර් ගුණරත්නම් සහෝදරයා   ලංකාවේ දේශපාලනය කිරීමේ අයිතිය සම්බන්ධ ප්‍රශ්නය. එය අහිමි කළ ප්‍රජාතන්ත්‍රවාදය නැවත ලබාගැනීමේ අවශ්‍යතාවයක්. ඒ සම්බන්ධයෙන් අපි ක්‍රියාමාර්ග ගණනාවක් ගත්තා. දැන් ආණ්ඩුව මතුකරමින් ඉන්නවා ‘‘ඔහුගේ වීසා කාලය ඉක්මවා තිබෙනවා, ඔහුට පුරවැසිභාවය නෑ’’ වගේ තර්ක. නමුත් ඒ සදහා අවශ්‍ය නීතිමය ක්‍රියාමාර්ග සියල්ල අපි ගත්තා. ජනවාරි 31 වැනිදා වීසා කාලය අවසන් වෙන්න කලින් වීසා කාලය දීර්ඝ කරන්න කියලා අපි ඉල්ලුවා. වීසා කාලය අවසන් වුණාට පස්සේ, ලංකාවේ පුරවැසිභාවය ලබාදීම සහතික කිරීම සදහා කුමන හෝ ලියවිල්ලක් අපි ඉල්ලුවා. මොකද එමඟින් ඔහුගේ ඔස්ට්‍රේලියා  පුරවැසි භාවය අහෝසි කරගන්න පුළුවන් වෙන නිසා. නමුත් මේ කිසිදු ලිපියකට මේ වන තෙක් පිළිතුරක් හෝ ලබාදී  නෑ. යහපාලනයේ ප්‍රධාන දෙයක් තමයි යම්කිසි දෙයක් සම්බන්ධයෙන් ආණ්ඩුවෙන් ඉල්ලීමක් කරලා ලබාදෙන ලිපියකට පිළිතුරු ලබාදීම. මේ ප්‍රශ්නය ගමක බෝක්කුවක් හදාගන්න, නැත්නම් පාරට තාර දාගන්න වගේ ප්‍රශ්නයක් නෙමෙයි. මේක රටේ පුළුල්ව සාකච්ඡා වුණු දේශපාලන ප්‍රශ්නයක්. මේ දේශපාලන ප්‍රශ්නය මගහරිමින් ඉන්නවා. පහුගිය කාලේ මේ ආණ්ඩුව රටේ සමහරුන්ට ද්විත්ව පුරවැසිභාවය ලබාදීලා, කියන්න පටන්ගත්තා ‘‘අපි ද්විත්ව පුරවැසිභාවල දෙනවා, කලින් ආණ්ඩුව වගේ ඒවා හිරකරගෙන ඉන්නේ නෑ’’ කියලා. නමුත් සත්‍ය තත්ත්වය තමයි ඔවුන්ට අවශ්‍ය අයට පුරවැසිභාවය ලබාදෙන අතරේ අනවශ්‍ය අයට නොදී ඉන්න එක. ඒ විතරක් නෙමෙයි, මහින්ද රාජපක්ෂ පාලනය කාලේ ජීවිතේ බේරාගන්න රටින් පැනගත්තු මාධ්‍යවේදීන් කිහිප වතාවක්ම නැවත රටට එන්න උත්සාහ කළා. නමුත් ඔවුන්ට එන්න දුන්නේ නෑ. නේපාලේ භූමි කම්පාව ආවට පස්සේ ලංකාවෙන් යැවූ පළවෙනි ගුවන්යානයේ ඔවුන් නැවත එන්න උත්සාහ කළා. නමුත් ඒ ගුවන්යානයේ ඔවුන්ට එන්න දුන්නේ නෑ. ශාන්ත විජේසූරිය සහෝදරයා ප්‍රමුඛ මාධ්‍යවේදීන් ලංකාවට එන්නේ දෙවනි ගුවන් යානයේ. ඇත්තටම නේපාලයේ භූමි කම්පාව නොවුණා නම් තවමත් ඔවුන් නේපාලයේ. ඒ  අනුව කිව්වොත් එහෙම ඔස්ට්‍රේලියාවේ භූමිකම්පාවක් වු‍ණොත් තමයි කුමාර් ගුණරත්නම් සහොදරයාට ලංකාවේ පුරවැසිභාවය ලැබෙන්නේ. ඒ නිසා මේ ආණ්ඩුව ප්‍රශ්න විසදනවා කියලා කිව්වට රටේ ජනතාවගේ ප්‍රජාතන්ත්‍රවාදය සම්බන්ධයෙන් කිසිදු ප්‍රශ්නයක් විසදලා නෑ. ඒ නිසා අපි බලාපොරොත්තු වෙනවා කුමාර් ගුණරත්නම් සහෝදරයාගේ ප්‍රශ්නය සම්බන්ධයෙන් අධිකරණ ක්‍රියාමාර්ගයකට යන්න. ඒ විතරක් නෙමෙයි මේ ප්‍රශ්නය මගහරිමින් ඉන්න වත්නම් ජනාධිපතිවරයාට හා අගමැතිවරයාට මේ ප්‍රශ්නය සෘජුව යොමුකරන්න පෙරටුගාමී සමාජවාදී පක්ෂය විදියට අපි සූදානමින් ඉන්නවා. ඒ සදහා අපි මේ ප්‍රශ්නය ඔවුන්ට සෘජුව යොමුකරලා,මේ ප්‍රශ්නය සම්බන්ධයෙන් ඔවුන්ගේ ස්ථාවරය සෘජුව විමසීම සදහා ක්‍රියාමාර්ගයකට ප්‍රෙව්ශවීමට බලාපොරොත්තුවෙන් ඉන්නවා.’’  ",
    "URL": "https://www.lankadeepa.lk/latest_news/කුමාර්ට-පළා-බෙදීම-යහපාලනයද-/1-315275",
    "Category": "latest_news"
}