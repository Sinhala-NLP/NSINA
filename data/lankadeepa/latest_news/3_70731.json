{
    "Source": "www.lankadeepa.lk",
    "Timestamp": "None  2016 ඔක්තෝබර් මස 09",
    "Headline": "ලක්ෂ 50ක වන්දියක් ‍ගෙවීමට පෞද්ගලික රෝහලකට නියම වේ",
    "News Content": " රොෂාන් බන්සාජයා මහතාට රුපියල් ලක්ෂ පනහක මුදලක් ගෙවන්නැයි කොළඹ පළාත් සිවිල් අභියාචන මහාධිකරණ විනිසුරුන් වන ඩී.එන් සමරකෝන් සහ මහින්ද සමයවර්ධන මහත්වරු කොළඹ ආශා රෝහලට ඉකුත් දා ඒකමතිකව නියෝග කළහ.  වසර 2005 දී තම මාස දෙකක් වියැති දරුවාට ප්‍රතිකාර ගැනීමට පැමිණි අවස්ථාවේදී කොළඹ ආශා රෝහලේ ආරක්ෂක අංශ සාමාජිකයන් දෙදෙනකු රොෂාන් බන්සාජයා මහතාට කොළඹ 7, හෝර්ටන් පෙදෙසේ ආශා රෝහලට අයත් රථ ගාලේදී 2005 දී පහරදුන් බව හමුවේදී කියැවිණි. සොෆ්ට්ලොජික් සමූහයේ ආසිරි රෝහල් සමූහය විසින් ආශා රෝහල මිලදී ගත් අතර පැමිණිලිකරු වන රොෂාන් බන්සාජයා මහතාට රුපියල් ලක්ෂ පනහක මුදලක් ඉල්ලීමට නොහැකි බව පවසමින් සොෆ්ට්ලොජික් සමූහය 2009 වසරේදී කොළඹ දිස්ත්‍රික් අධිකරණයට ඇපෑලක් ඉදිරිපත් කළේය. පවුලේ සාමාජිකයෝ ඉදිරිපිටදී මෙම පහරදීමෙන් කිසිදු හානියක් හෝ කීර්තිනාමයට හානියක් හෝ සිදු නොවූ බව රෝහල කියා සිටියේය. “තම දරුවාට ප්‍රතිකාර ගැනීමට ගිය පියකුට තමා දරුවාත් බිරිඳත් ඉදිරියේදී පහරදීම සාමාන්‍ය සිදුවීමක්සේ සැලකිය නොහැකියි. එවන්නක් සුළු පටු ලෙස සලකන්න බැහැ” යනුවෙන් නඩු තීන්දුව ලබාදෙමින් විනිසුරු ඩී.එන් සමරකෝන් මහතා සිය තීන්දුවෙන් සඳහන් කළේය.  වෛද්‍ය නොවන සිදුවීමක් සම්බන්ධයෙන් රෝහලකට මෙතරම් මුදලක් ගෙවීමට නියම කළ පළමු අවස්ථාව මෙය යැයි ද  වාර්තා වේ. සමීර හා නන්දන නම් ආරක්ෂක සාමාජිකයන් දෙදෙනා මහරගම ‘ඇල්කෝ ආරක්ෂක සේවයේ’ සේවකයන් දෙදෙනකු වන අතර එම සමාගම ආශා රෝහලට එම කාලයේදී ආරක්ෂක සේවා සපයමින් සිටියේය. ආරක්ෂකයන් දෙදෙනා තම සේවකයන් නොවන නිසා ඔවුන්ගේ ක්‍රියා කලාපයට තම රෝහලේ සම්බන්ධයක් නැතැයි ද ඒත්තු ගැන්වීමට ආශා රෝහල ගෙන ආ තර්කයද අධිකණය බැහැර කළේය. ආරක්ෂකයන් දෙදෙනා  රෝහලේ කළමනාකරුගේ උපදෙස් මත සමාව ගැනීමෙන් පසුවදආරක්ෂකයන් ඔවුන් ඇතුළු සිව් දෙනකු රොෂාන් බන්සජයා මහතා ට රෝහලේ ආපන ශාලාවේදී පහර දී ඇත. මහේස්ත්‍රාත් අධිකරණයක් විසින් ආරක්ෂක නිලධාරීන්ට එරෙහිව තිබූ අපරාධ චෝදනාව නිශ්ප්‍රභ කර තිබුණ ද රොෂාන් බන්සාජයා මහතාට පහර දීමක් සිදු ව ඇතැයි ද ඔහු වූ හානියට වන්දි ගෙවිය යුතු යැයි ද කොළඹ පළාත් සිවිල් අභියාචන මහාධිකරණය තීරණය කළේය. එමෙන්ම ආරක්ෂක නිලධාරීන් සේවයට යොමු කිරීමේ වැදගත්කම ප්‍රශ්න කළ අධිකරණය ආරක්ෂක නිලධාරීන් යම් යම් අවස්ථාවලදී කටයුතු කර ආකාරය ද විවේචනය කළේය.“තේජස හා ආයතනයක මහන්තත්ත්වය පෙන්වීම සඳහා ආරක්ෂක නිලධාරීන් යොදා ගන්නා බවට කිසිදු ප්‍රශ්නයක් නැහැ. එහෙත් යම් යම් අවස්ථාවලදී අවශ්‍ය පමණට වඩා ආරක්ෂක නිලධාරීන් කටයුතු කරනවා” යැයි විනිසුරුවරු තවදුරටත් කීහ.2005 දී මෙම නඩුව පැවරෙන අවස්ථාවේදී මෙම රෝහල ආශා සෙන්ට්‍රල් නමින් හැඳින්විනි.එහි අයිතිකරු වූයේ දොස්තර නෙවිල් ප්‍රනාන්දුය.ආසිරි රෝහලේ 2013 - 14 වාර්ෂික වාර්තාව අනුව නඩු කටයුතු වෙනුවෙන් රුපියල් කෝටි පහක් වෙන්කර තිබිනි. ",
    "URL": "https://www.lankadeepa.lk/latest_news/ලක්ෂ-50ක-වන්දියක්-‍ගෙවීමට-පෞද්ගලික-රෝහලකට-නියම-වේ/1-466065",
    "Category": "latest_news"
}