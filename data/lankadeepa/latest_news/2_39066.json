{
    "Source": "www.lankadeepa.lk",
    "Timestamp": "2020 මැයි මස 02",
    "Headline": "කිම් ජොන් උන් දින 20 කට පසු ප්‍රසිද්ධියේ පෙනී සිටියි",
    "News Content": "දින 20 කට පසු උතුරු කොරියානු නායක කිම් ජොන් උන් ප්‍රසිද්ධියේ පෙනී සිටිය බව එරට මාධ්‍ය වාර්තා කරයි.පොහොර කර්මාන්ත ශාලාවක් විවෘත කිරීමේ අවස්ථාවකට එක්වෙමින් ඔහු පීත්ත පටිය කැපීමට සහභාගි වූ අයුරු මාධ්‍ය මගින් ප්‍රසිද්ධ කර තිබේ.ඊයේ පැවති මෙම උත්සවයේදී ඔහුට ජනතාවගෙන් ඉහළ පිළිගැනීමක් හිමිවී ඇති බව ද එම මාධ්‍ය වාර්තා පෙන්වා දෙයි.මෙම  ඔහුගේ සහෝදරිය කිම් යෝ ජොන්ග් සහ එරට ජ්‍යෙෂ්ඨ නිලධාරීහු කිහිපදෙනෙකුද සහභාගි වී තිබේ.උතුරු කොරියානු නායකයා අවසන් වරට ප්‍රසිද්ධියේ පෙනී සිටියේ පසුගිය අප්‍රේල් 12 වැනිදා වන අතර  ඉන්පසුව ඔහුගේ සෞඛ්‍ය තත්ත්වය ඉතා අසතුටුදායක වූ බවට මාධ්‍ය වාර්තා පළවුණි.උතුරු කොරියාවේ ආදි කර්තෘවරයාගේ උපන් දිනය වෙනුවෙන් පසුගිය 15 වැනිදා පැවැත්වූ උත්සවයට ද කිම් ජොන් අන් සහභාගි නොවුණි.උතුරු කොරියාවේ විශේෂ දිනයක් ලෙස සමරන එම උත්සවයට කිම් ජොන් අන් අනිවාර්යයෙන් සහභාගි වන නමුත් මෙවර ඔහු ඊට සහභාගි නොවීම බොහෝ දෙනාගේ අවධානයට ලක්විය.කිම් ජොන් උන්  නැවත පෙනී සිටීම සම්බන්ධයෙන් අමෙරිකානු ජනපති ඩොනල්ඩ් ට්‍රම්ප් මහතාගෙන් මාධ්‍යවේදීන් කළ වීමසීමකදී ට්‍රම්ප් මහතා පවසා ඇත්තේ ඒ පිළිබඳ අදහස් පළකිරීමට තමාට තවමත් අවශ්‍යතාවක් නොමැති බවයි.-226-(බීබීසී ඇසුරෙනි)   ",
    "URL": "https://www.lankadeepa.lk/news/කිම්-ජොන්-උන්-දින-20-කට-පසු-ප්‍රසිද්ධියේ-පෙනී-සිටියි/101-571289",
    "Category": "latest_news"
}