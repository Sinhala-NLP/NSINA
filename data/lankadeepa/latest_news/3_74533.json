{
    "Source": "www.lankadeepa.lk",
    "Timestamp": "None  2016 ජුනි මස 27",
    "Headline": "ලීඩර් කර්තෘ පස්සෙන් පැන්නූ යතුරුපැදි අංක ලියූ පොත අතුරුදන්",
    "News Content": "සන්ඩේ ලීඩර් පුවත්පතේ හිටපු කර්තෘ ලසන්ත වික්‍රමතුංග මහතා ඝාතනය කළ දින ඔහු භාවිත කළ සටහන් පොත පොලිසිය නඩු භාණ්ඩ ලෙස පොලිස් භාරයට ගත්තත් මේ වන විට එය අතුරුදන් වී ඇතැයි රහස් පොලිසිය ගල්සික්ස මහේස්ත්‍රාත් මොහොමඩ් සහබ්දීන් මහතාට දැනුම් දුන්නේය.වික්‍රමතුංග මහතා පසුපස ලුහු බැඳ ආ බව කියන යතුරු පැදි දෙකක අංක එම පොතේ පිටකවරයේ සටහන් කර තිබූ බවට තොරතුරු ඇතැයි ද, පොතට සිදුවූ දේ සම්බන්ධයෙන් හිටපු පොලිස්පතිවරයාගෙන් පවා ප්‍රකාශ සටහන් කරගෙන ඇතැයි ද රහස් පොලිසිය කීවේය. වික්‍රමතුංග ඝාතනය පිළිබඳ විමර්ශනය කර සටහන් තැබූ ගල්කිස්ස පොලිසියේ දෛනික වාර්තා පොතේ පිටු හතරක් ගලවා ඉවත් කර තිබෙන නිසා එම පොත රස පරීක්ෂකට යැවිය යුතු යැයි රහස් පොලිසිය කළ ඉල්ලීමට අධිකරණයේ අවසරය ලැබිණි. වික්‍රමතුංග මහතාගේ ඝාතනය සම්බන්ධයෙන් සැකපිට කොහුවල යුද හමුදා කඳවුරේ බුද්ධි අංශයේ කටයුතු කළ 17 දෙනකු සැකපිට අත්අඩංගුවට ගෙන අවස්ථා දෙකකදී පොලිස් ඇප පිට මුදා හැර ඇති බවත්, ඔවුන් මුදා හැරීමට නීතිපති උපදෙස් පවා ලබාගෙන නැති බවත් රහස් පොලිසිය සඳහන් කළේය.වික්‍රමතුංග ඝාතනය සම්බන්ධයෙන් ඇසින් දුටු සාක්කිකරුවකු සිටිය දී කන්දේගම ප්‍රියවංශ නම් යුද හමුදා සෙබළෙකු අත්අඩංගුවට ගෙන මාස තුනක් රඳවාගෙන සිට මුදා හැර ඇති බව ද, ඔහු අත්අඩංගුවේ සිටි කාල සීමාවේදී යුද හමුදාවෙන් ඔහුගේ වැටුප හා උත්සව අත්තිකාරම් ආදිය පවා ලබා දී ඇති බව ද අධිකරණයට දැන්වූ රහස් පොලිසිය එම යුද හමුදා සෙබළාගේ බැංකු ගිණුමක් පරීක්ෂා කිරීමට අධිකරණයෙන් අවසර ඉල්ලා සිටියේය.ඊට ද අවසර ලැබිණි. ",
    "URL": "https://www.lankadeepa.lk/latest_news/ලීඩර්-කර්තෘ-පස්සෙන්-පැන්නූ-යතුරුපැදි-අංක-ලියූ-පොත-අතුරුදන්/1-431536",
    "Category": "latest_news"
}