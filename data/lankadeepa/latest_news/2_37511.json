{
    "Source": "www.lankadeepa.lk",
    "Timestamp": "2020 ජුනි මස 30",
    "Headline": "අරවින්ද ද සිල්වා පැය 4 ක්  පොලිස් විමර්ශන ඒකකයේ",
    "News Content": "(යොහාන් භාසුර)ශ්‍රී ලංකාව 2011 ලෝක කුසලාන ක්‍රිකට් තරගාවලියේ ශූරතාව මුදලට පවා දුන් බවට හිටපු ක්‍රීඩා අමාත්‍ය මහින්දානන්ද අලුත්ගමගේ මහතා කළ චෝදනාව සම්බන්ධයෙන් එවකට ජාතික ක්‍රිකට් තේරීම් කමිටුවේ සභාපතිවරයා ලෙසින් කටයුතු කළ අරවින්ද ද සිල්වා මහතා ක්‍රීඩා වැරදි පිළිබඳ පොලිස් විශේෂ විමර්ශන ඒකකයට අද (30) සාක්‍ෂි ලබාදුන්නේය. එම ඒකකය අරවින්ද ද සිල්වා මහතාගෙන් පැය තුනහමාරකට වැඩි කාලයක් සාක්‍ෂි සටහන් කරගත්තේය. එම ඒකකයේ කැඳවීමකට අනුව අරවින්ද ද සිල්වා මහතා කොළඹ සුගතදාස ක්‍රීඩා සංකීර්ණයේ පිහිටි ක්‍රීඩා වැරදි පිළිබඳ පොලිස් විශේෂ විමර්ශන ඒකකයට අද (30 ) පස්වරු 2.10 පමණ පැමිණියේය. ඒ මහතා පස්වරු 6.00 වන තෙක්ම එහි රැදී සිටියේය. මෙම සාක්‍ෂි සටහන් කරගැනීමේ අවස්ථාවට නීතිඥවරු කීපදෙනකු ද සහභාගි වී සිටියහ. ක්‍රීඩා වැරදි පිළිබඳව පොලිස් විශේෂ විමර්ශන ඒකකයේ ප්‍රධානී ජ්‍යෙෂ්ඨ පොලිස් ආධිකාරී ජගත් ෆොන්සේකා මහතාගේ අධීක්‍ෂණයෙන් මෙම සාක්‍ෂි සටහන් කරගන්නා ලදි. ඡායාරූප - ළහිරු හර්ෂණ   ",
    "URL": "https://www.lankadeepa.lk/latest_news/අරවින්ද-ද-සිල්වා-පැය-4-ක්--පොලිස්-විමර්ශන-ඒකකයේ/1-574556",
    "Category": "latest_news"
}