{
    "Source": "www.lankadeepa.lk",
    "Timestamp": "2022 අගෝස්තු මස 09",
    "Headline": "විදුලි ගාස්තුව සියයට 75 කින් ඉහලට",
    "News Content": "(යොහාන් භාසුර)විදුලි ගාස්තුව සියයට 75 කින් ඉහළ දැමීමට අවසර දුන් බවත් එම ගාස්තු ඉහළ දැමීම හෙට (10) සිට ක්‍රියාත්මක වන බවත් මහජන උපයෝගිතා කොමිසමේ සභාපති ජනක රත්නායක මහතා අද (9) පස්වරුවේ පැවසීය.මෙම මිල ඉහළ දැමීමත් සමඟ ගෘහස්ථ කාණ්ඩයේ විදුලි ඒකක 30 ක් දක්වා රුපියල් 55 ක්ව පැවැති ගාස්තුව සියයට 264 කින් ඉහළ දමමින් රුපියල් 198 ක් දක්වා ද, ඒකක 31 සිට 60 ක් දක්වා රුපියල් 193 ක්ව පැවැති ගාස්තුව සියයට 211 කින් ඉහළ දමමින් රුපියල් 599 ක් දක්වා ද, ඒකක 61 සිට 90 දක්වා රුපියල් 650 ක්ව පැවැති ගාස්තුව සියයට 125 කින් ඉහළ දමමින් රුපියල් 1,451 ක් දක්වා ද, ඉහළ දැමූ බව රත්නායක මහතා කීය.  විදුලි ඒකක 91 සිට 120 දක්වා රුපියල් 1,571 ක්ව පැවැති ගාස්තුව සියයට 89 කින් ඉහළ දමමින් රුපියල් 2,976 ක් දක්වාත්, ඒකක 121 ත් 180 දක්වා රුපියල් 2,791 ක්ව පැවැති ගාස්තුව සියයට 79 කින් ඉහළ දමමින් රුපියල් 5,006 ක් දක්වා ඉහළ දැමූ බව කී රත්නායක මහතා සඳහන් කළේ ඒකක 180 ට වැඩි නිවසකට රුපියල් 8,238 ක්ව පැවැති ගාස්තුව සියයට 75 කින් ඉහළ දමමින් රුපියල් 14,396 ක් දක්වා ඉහළ දැමූ බවත්ය.මෙම ගාස්තු ඉහළ දැමීමේදී ඒකක 90 ක් දක්වා වන පහළ මට්ටමේ විදුලි පාරිභෝගිකයන් ලක්‍ෂ 48 කට සහන හිමිකර දුන් බව කී ජනක රත්නායක මහතා රුපියල් 32 ක පිරිවැයක් අස්තුමේන්තු කර ඇති විදුලි ඒකකයක් එම කාණ්ඩවලට පිළිවෙලින් රුපියල් 8, 12 සහ 16 යන මිලකට ලැබෙන ආකාරයට මිල සංශෝධනය කළ බව ද සඳහන් කළේය.මෙම මිල ඉහළ දැමීමට සමගාමීව ගෘහස්ථ නොවන සෙසු ආයතනවල විදුලි ගාස්තුව ද ඉහළ දැමූ බවත් සංචාරක කර්මාන්තයට සම්බන්ධ ව්‍යාපාරවල පමණක් ගාස්තුව ආරම්භයේදී සියයට 50 කින් පමණක් ඉහළ දමන බවත් සභාපතිවරයා කීය.විදුලිබල මණ්ඩලය මේ වන විට මුහුණ දී සිටින මූල්‍ය අර්බුදය පිළිබඳව සහ ලෝක වෙළෙඳපොලේ ගල්අඟුරු සහ ඉන්ධන මිල ඉහළ යෑම පිළිබඳව අවධානය යොමු කරමින් වසර 9 කට පසුව මෙම විදුලි ගාස්තු ඉහළ දැමීම සිදුකළ බව කී රත්නායක මහතා සඳහන් කළේ මෙම ගාස්තු ඉහළ දැමීමේදී විදුලිබල මණ්ඩලය කොන්දේසි කීපයක් ද පැනවූ බවයි.විදුලිබල මණ්ඩලය විදුලි ගාස්තුව ඉහළ දැමීමට මාර්තු මස සිට සිවුවරක් ඉල්ලීම් කර පසුගිය ජූනි මස 20 වැනිදා අවසන් වරට සියයට 229 කින් ගාස්තු ඉහළ දැමීමට ඉල්ලා සිටි බව කී රත්නායක මහතා ඒ සඳහා වන නියමිත ක්‍රමවේදනය අනුගමනය කරමින් ජනතාවට උපරිම සහනය ලබාදිය හැකි ආකාරයට ගාස්තු ඉහළ දැමූ බව ද පැවසීය.ජනතාව මෙම ගාස්තු ඉහළ දැමීමට සහයෝගය දෙනු ඇති බවට විශ්වාස කරන බව ද ජනතක රත්නායක මහතා වැඩි දුරටත් සඳහන් කළේය.මහජන උපයෝගීතා උපයෝගිතා කොමිසමේ සභාපති ජනක රත්නායක මහතා කොල්ලුපිටියේ පිහිටි එම කොමිසම් කාර්යාලයේදී අද (9) විශේෂ මාධ්‍ය හමුවක් කැඳවමින් එසේ සඳහන් කළේය.   ",
    "URL": "https://www.lankadeepa.lk/latest_news/විදුලි-ගාස්තුව-සියයට-75-කින්-ඉහලට/1-617819",
    "Category": "latest_news"
}