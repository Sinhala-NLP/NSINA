{
    "Source": "www.lankadeepa.lk",
    "Timestamp": "None  2016 අගෝස්තු මස 24",
    "Headline": "‘කාන්තාවන්ට කළ හැකි දේ බොහොමයි‘",
    "News Content": "ඕනෑම අභියෝගයකදී සමාන අවස්ථා ලැබේ නම් ගැහැණු පිරිමි භේදයක් නැතිව ඉලක්ක ජය ගත හැකියැයි එවරස්ට් තරණය කළ පළමු ශ්‍රී ලාංකිකයා වන ජයන්ති කුරු උතුම්පාල මෙනෙවිය ප‍්‍රකාශ කළාය.උතුම්පාල මෙනෙවිය මේ අදහස් පළ කළේ සෙත්සිරිපාය පිහිටි කාන්තා හා ළමා කටයුතු අමාත්‍යංශයේ පැවැති උත්සවයක දීය. ඇයට  කාන්තා අයිතිය සුරැකීම පිළිබඳ සන්නාම තානාපති ධූරය පිරිනැමීම සඳහා මෙම උත්සවය පැවැත්විණි. ලෝක විවාහක රූ රැජින තරගයෙන් පළමු දස දෙනා අතරට පැමිණි චන්දි වීරසූරිය මහත්මිය අගැයීම ද එහිදී සිදුවිය.‘සමාජ ප‍්‍රගමනයේ දී කාන්තාවන්ට කළ හැකි දේ බොහොමයි. නමුත් ඒ බව පිළිගන්න සමාජය අදිමදි කරනවා. මා සමග එවරස්ට් තරණය කරන්න ගිය මිතුරාගෙන් ඔහුගේ මිතුරන් අහල තිබෙනවා ඇයි ඔබ මේ වැඩේට කාන්තාවක් සමඟ යන්නේ කියා. ඒ වගේම අපි එවරස්ට් තරණය කර යළි මව්බිමට  පැමිණි පසු මගේ මිතුරියක් මා සමඟ කීවා ඇගේ දරුවන් ඔට්ටු අල්ලා තිබෙනවා මුලින්ම එවරස්ට් යන්නේ කවුද කියා. ඒ වෙලාවේ පුතුන් නිතරම පිරිමි කෙනෙක් මුලින් යාවි කියා ඔට්ටු ඇල්ලූවා ලූ. මට අත් දැකීමෙන් කිව හැකි දෙයක් තිබෙනවා. අවංකවම කියනවා නම් සමාන අවස්ථා ලැබේ නම් කාන්තාවන්ට  ඕනෑම ඉලක්කයක් ජය ගත හැකියි. එහිදී ස්ත‍්‍රී පුරුෂ භාවය ප‍්‍රශ්නයක් නොවෙයි‘ යැයි ඇය කීවාය. ",
    "URL": "https://www.lankadeepa.lk/latest_news/‘කාන්තාවන්ට-කළ-හැකි-දේ-බොහොමයි‘/1-450717",
    "Category": "latest_news"
}