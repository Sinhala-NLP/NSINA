{
    "Source": "www.lankadeepa.lk",
    "Timestamp": "None  2016 ජුලි මස 11",
    "Headline": "නාලන්දේ ගුටිකෑ ඇදුරු මාරු කරන්නලු",
    "News Content": "කොළඹ නාලන්දා විද්‍යාලයයේ සිසුන් පිරිසකගෙන් පහර කෑ බව කියන ගුරුවරයා ඇතුළු ගුරුවරුන් පිරිසක් ඉවත් කරන ලෙසට  ඉල්ලන ලිපියක් එම පාසලේ විදුහල්පතිට පක්ෂපාත බව කියන ගුරුවරුන් පිරිසක් විසින් අද (11) සෙසු ගුරුවරුන් ලවා අත්සන් කරගෙන ඇතැයි කියමිල් ලංකා ගුරු සංගමය අධ්‍යාපන අමාත්‍යංශයට පැමිණිලි කළේය.ගුරුවරුන් කිහිප දෙනකුගේ පමණක් රැස්වීමක් අද (11) උදේ වරුවේ කැඳවා ඇති බවත්, ඔවුන් විසින් සකස් කරන ලද පෙත්සම අත්සන් කරන ලෙසට ගුරුවරුන්ට ලබා දී ඇති බවත්, අත්සන් නොකළහොත් ගැටළු ඇතිවේයැයි බියෙන් ඇතැම් ගුරුවරුන්   අත්සන් තබා ඇති බවත් ස්ටාලින් මහතා කීවේය.මෙම විද්‍යාලයයේ විදුහල්පතිට එරෙහිව අල්ලස් කොමිසමට ගිය ඊ එන් සුසන්ත හේරත් නම් ගුරුවරයා විද්‍යාලයයේ සිසුන් පිරිසකගේ පහර කෑමකට ලක්ව පසුගිය සිකුරාදා රෝහල් ගත කරනු ලැබීය.මේ සම්බන්ධයෙන් බොරැල්ල පොලිසිය කිහිප දෙනකුගෙන් ප්‍රකාශ සටහන් කර ගෙන තිබේ.ගුරුවරුන් පිරිසක් ඉවත් කරන ලෙස පෙත්සමක් අත්සන් කරවීමේ සිද්ධිය ගැන නාලන්දා විදුහල්පති රංජිත් ජයසුන්දර මහතාගෙන් කළ විමසීමකදී ඔහු කීවේ එවැනි පෙත්සමක් අත්සන් කළාදැයි තමා නොදන්නා බවයි. තමන් ඊට සම්බන්ධ නැති බවත් ඔහු කීවේය.විදුහල්පති කාර්යාලයයේදී ගුරුවරයකුට පහර දීම ගැන විමසූවිට විදුහල්පතිවරයා කීවේ ඒ සම්බන්ධයෙන් තමා අඟහරුවාදා (12) අධ්‍යාපන ලේකම්ගේද අවසරය ඇතිව මාධ්‍ය නිවේදනයක් නිකුත් කරන බවයි.අධ්‍යාපන ඇමැති අකිල විරාජ් කාරියවසම් මහතාගෙන් කළ විමසීමකදී ඔහු කීවේ නාලන්දා විද්‍යාලයයේ සිදුවීම සම්බන්ධයෙන් ගන්නා ක්‍රියාමාර්ග ගැන තවම තීරණයක් නැති බවයි. විදුහල්පතිට මාධ්‍ය නිවේදන නිකුත් කිරීමට අවසර දුන්නාදැයි අධ්‍යාපන ලේකම්වරයාගෙන් විමසන බව ද ඇමැතිවරයා කීවේය.මේ ගැන විමසීමට අධ්‍යාපන ලේකම් සම්බන්ධ කර ගැනීමට නොහැකි විය. ",
    "URL": "https://www.lankadeepa.lk/latest_news/නාලන්දේ-ගුටිකෑ-ඇදුරු-මාරු-කරන්නලු/1-436229",
    "Category": "latest_news"
}