{
    "Source": "www.lankadeepa.lk",
    "Timestamp": "2017 ජුලි මස 22",
    "Headline": "තමන් ඉලක්ක කළ වෙඩි තැබීමක් බව මහාධිකරණ විනිසුරු කියයි",
    "News Content": " (තරිඳු ජයවර්ධන සහ වවුනියාව සිතුම් චතුරංග)අද සවස 5.00 ට පමණ යාපනය නල්ලූර් කෝවිල පසුපස මාර්ගයේදී කළ වෙඩිතැබීම තමන් ඉලක්ක කරගත් සිදුවීමක් බව යාපනය මහාධිකරණ විනිසුරු මානික්කවාසගර් ඉලන්චේලියන් මහතා කියයි. වෙඩි තැබීම නිසා තුවාල ලත් ආරක්‍ෂක නිලධාරියාගේ සුවදුක් බැලීමට රෝහලට ගිය අවස්ථාවේදී මහාධිකරණ විනිසුරු මානික්කවාසගර් ඉලන්චේලියන් මහතා උතුරේ මාධ්‍යව්දීන් අමතා එසේ ප්‍රකාශ කර තිබේ. මෙම වෙඩිතැබීම හේතුවෙන් පොලිස් කොස්තාපල් විමලසූරිය සහ පොලිස් සැරයන් හේමචන්ද්‍ර යන අය රෝහල් ගතකර තිබේ. පොලිස් සැරයන් හේමචන්ද්‍රගේ උදරයට වෙඩි වැදී තිබෙන අතර කොස්තාපල් විමලසූරියගේ අතට වෙඩි වැදී තිබේ. මහාධිකරණ විනිසුරු මානික්කවාසගර් ඉලන්චේලියන් මහතා අද සවස සිය නිවසට යද්දී ඇතිවූ මාර්ග අවහිරතාවක් හේතුවෙන් යතුරු පැදියෙන් බැසගත් ආරක්‍ෂක නිලධාරී සැරයන් හේමචන්ද්‍ර මාර්ගය සකසා ගත්තේය. එම අවස්ථාවේදී මාර්ගයේ සිටි පුද්ගලයකු සහ සැරයන් අතර ඇතිවූ බහින් බස් වීමක් හේතුවෙන් එම තැනැත්තා සහ සැරයන් වරයා අතර පොර බැදීමක් සිදුව ඇත. අනතුරුව සැරයන්ගේ පිස්තෝලය උදුරා ගැනීමට යාමේදී සැරයන් වරයාගේ උදරයට වෙඩි වැදී ඇතැයි යාපනය පොලිසියේ ප්‍රකාශකයෙක් පැවසීය.   ",
    "URL": "https://www.lankadeepa.lk/latest_news/තමන්-ඉලක්ක-කළ-වෙඩි-තැබීමක්-බව-මහාධිකරණ-විනිසුරු-කියයි/1-515468",
    "Category": "latest_news"
}