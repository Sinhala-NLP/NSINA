{
    "Source": "www.lankadeepa.lk",
    "Timestamp": "2021 ජුලි මස 13",
    "Headline": "‘‘කළුතරට ගව ඝාතකාගාරයක් එපා‘‘ හිමිවරු නගර සභාවට කඩා වදිති",
    "News Content": "(සුනිල් එස්. තන්ත්‍රිආරච්චි)ස්ථීර ගව ඝාතකාගාරයක් ඉදි කිරීම සඳහා කළුතර නගර සභාවට ඉදිරිපත් කිරීමට සූදානම් වූ යෝජනාවට විරෝධය පා භීක්ෂූන් වහන්සේලා පිරිසක් කළුතර නගර සභා රැස්වීම මැදට කඩා වැදී සිය විරෝධය ප්‍රකාශ කළහ.මාසික රැස්වීමට ඉදිරිපත් කිරීමට නියමිත යෝජනාව ඉදිරිපත් නොකරන ලෙස සභාපතිවරයාගෙන් ඉල්ලා සිටි අතර එම යෝජනාව සම්මත කර නොගන්නැයි ප්‍රාදේශීය සභා මන්ත්‍රීවරුන්ගෙන් එම භික්ෂූන් වහන්සේලා ඉල්ලා සිටියහ.දකුණු කළුතර  මරික්කාර් විදියේ පවත්වාගෙන යන තාවකාලික ගව ඝාතකාගාරයට ස්ථිර බලපත්‍රයක් ලබා දිය යුතු බවට සභා අනුමැතිය ලබා ගැනීම සඳහා වූ මෙම යෝජනාව සභාපති එම්.අමීර් නසීර් මහතා ඉදිරිපත් කරන බව න්‍යාය පත්‍රයට ඇතුළත් කර ඇත.බෞද්ධ ජනතාව බහුතරයක් වාසය කරන  ඉමහත් ගෞරවයට පාත්‍ර වූ  කළුතර බෝධීන් වහන්සේ වැඩ වාසය කරන කළුතර නගරය තුළ මෙැවැනි හිංසාවාදී කටයුත්තක් සඳහා කළුතර නගර සභාව ස්ථීර අනුමැතියක්  හෝ බලපත්‍රයක් ලබා දීම නුසුදුසු බවත් මෙම යෝජනාවට විරෝධය පල කරමින් මහ සඝරුවන කියා සිටියේහ.උතුරු කළුතර ගංගාරාමාධිපති හෙට්ටිපොළ සීවලී, ගංගාරාමවාසී මාතලේ සුනීත, ඈතගම ශ්‍රී විජයාරාමාධිපති මස්පන්නේ ගුණාලංකාර යන හිමිවරු ප්‍රධාන භික්ෂූන් පිරිසක් මෙම අවස්ථාවට එක්ව සිටියහ.  ",
    "URL": "https://www.lankadeepa.lk/latest_news/‘‘කළුතරට-ගව-ඝාතකාගාරයක්-එපා‘‘-හිමිවරු-නගර-සභාවට-කඩා-වදිති/1-594689",
    "Category": "latest_news"
}