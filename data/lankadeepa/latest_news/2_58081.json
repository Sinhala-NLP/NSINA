{
    "Source": "www.lankadeepa.lk",
    "Timestamp": "2018 අප්‍රේල් මස 16",
    "Headline": "බදු ඉවත් නොකිරීම නිසා ඉන්ධන මිල ඉහළ යන ලකුණු",
    "News Content": "ඉන්ධන මත පනවා තිබෙන බදු ඉවත් කිරීම භාණ්ඩාගාරය විසින් ප්‍රතික්ෂේප කරනු ලැබීමත් සමඟ ඉදිරි දින කිහිපයේදී ඉන්ධන මිල ගණන් සීඝ්‍රයෙන් වැඩිවනු ඇතැයි ආරංචි මාර්ග කියයි.   ලෝක වෙළෙඳ පොළ මිල ගණන් උස් පහත්වීම් පදනම් කරගනිමින් මෙම වැඩිවීම් සිදුවනු ඇතැයි මේ සම්බන්ධයෙන් අදහස් දක්වමින් මුදල් අමාත්‍යාංශයේ ජ්‍යෙෂ්ඨ නිලධාරියෙක් පැවැසීය.  ඉන්ධන මිල ගණන් සඳහා නව මිල සූත්‍රයක් සැකසීමට නියමිතව තිබූ බව ද එම නිලධාරියා කීය. ඒ අනුව ජාත්‍යන්තර වෙළෙඳපොළ මිල ගණන්වලට අනුව වසරකට දෙවරක් තුන් වරක් මිල ගණන් සමාලෝචනය කරන බව ද හෙතෙම කීවේය. පාඩු ලබන ලංකා ඛනිජ තෙල් නීතිගත සංස්ථාවේ මූල්‍ය තත්ත්වය ඉහළ නැංවීම සඳහා ඉන්ධන මත පනවා තිබෙන බදු ඉවත් කරන්නැයි ඛනිජ සම්පත් සංවර්ධන අමාත්‍යාංශ පසුගිය සතියේදී කරන ලද ඉල්ලීමක් භාණ්ඩාගාරය විසින් ප්‍රතික්ෂේප කරනු ලැබිණි. ඉන්ධන මිල ගණන් අවසන් වරට සංශෝධනය කර ඇත්තේ වසර තුනකට බැවින් ඉන්ධන මත පනවා ඇති බදු ඉවත් කරන ලෙස හෝ මිල සූත්‍රයක් ඉදිරිපත් කරන ලෙස හෝ ඛනිජතෙල් අමාත්‍යාංශය භාණ්ඩාගාරයට දැනුම් දුන්නේය.  “ජාත්‍යන්තර වෙළෙඳපොළේ බොරතෙල් බැරලයක මිල එක්සත් ජනපද ඩොලර් 40ක් වී තිබෙන අවස්ථාවක ඉන්ධන මිල ගණන් ස්ථාවර මිලකට ගණනය කරනු ලැබුවා. එහෙත් අද තෙල් බැරලයක මිල එක්සත් ජනපද ඩොලර් මිලියන 69ක් දක්වා ඉහළ ගොස් තිබෙනවා” යැයි ඛනිජ තෙල් අමාත්‍යාංශයේ ලේකම් උපාලි මාරසිංහ මහතා කීවේය. ප්‍රෙටල්, ඩීසල් සහ භූමිතෙල් සහනදායී මිලකට අලෙවි කිරීම නිසා මේ වසරේ ජනවාරි සිට පෙබරවාරි දක්වා කාලයේදී ලංකා ඛනිජ තෙල් නීතිගත සංස්ථාවේ සම්පූර්ණ පාඩුව රුපියල් බිලියන 9.8කි. විශාලතම පාඩුව සිදු වී ඇත්තේ ‘ලංකා ඔටෝ ඩීසල්’ අලෙවි කිරීමෙනි. ඉන් සිදුව ඇති පාඩුව රුපියල් බිලියන 4.3කි. ‘92 වර්ගයේ පෙට්‍රල්’ අලෙවියෙන් සිදු වූ පාඩුව රුපියල් බිලියන 2.9ක් වන අතර භූමිතෙල් අලෙවියෙන් සිදු වූ පාඩුව රුපියල් බිලියන 2.1කි. රජයට එම බර දැරීමට නොහැකි නිසා බදු ඉවත් කරන්නැයි කරන ලද යෝජනාව ප්‍රතික්ෂේප කළ බව භාණ්ඩාගාර නිලධාරියා තහවුරු කළේය.  “අපි ඉදිරි දින කිහිපයේදී මේ ගැන තීරණයක් ගන්නවා. ඒ වගේම විසඳුමක් ලෙස නව මිල සූත්‍රයක් හඳුන්වා දෙනවා” එම නිලධාරියා කීය. සති තුනකට පෙර ලංකා අයි.ඕ.සී සමාගම මිල ගණන් ඉහළ නැංවීමත් සමඟ ලංකා ඛනිජ තෙල් නීතිගත සංස්ථාවේ පාඩු තවදුරටත් වැඩී ඇතැයි වාර්තා වේ.  “ලංකා අයි.ඕ.සී සමාගම මිල ගණන් ඉහළ නැංවීමත් සමඟ අපි වෙළෙඳපොළේ සියයට 80ක් පාලනය කරනවා” යැයි මාරසිංහ මහතා කීය.  මෙරට පිරිපහදු කරන ඛනිජ තෙල් නිෂ්පාදනවල පමණක් හෝ බදු ඉවත් කරවාගැනීම සම්බන්ධයෙන් භාණ්ඩාගාරයේ සහ ඛනිජ තෙල් අමාත්‍යාංශයේ නිලධාරීන් සමඟ සාකච්ඡා කිරීම සඳහා ඉල්ලීමක් කළ බව ඛනිජ තෙල් නීතිගත සංස්ථාවේ ප්‍රධාන පෙළේ වෘත්තිය සමිති නිලධාරියෙක් කීය.මේ අතර ඛනිජ තෙල් නීතිගත සංස්ථාවේ දෛනික සමස්ථ පාඩුව රුපියල් මිලියන  140කට ආසන්න වන බව ද පැවසේ.  සන්ඬේ ටයිම්ස් ඇසුරිනි-         055  ",
    "URL": "https://www.lankadeepa.lk/latest_news/බදු-ඉවත්-නොකිරීම-නිසා-ඉන්ධන-මිල-ඉහළ-යන-ලකුණු/1-527457",
    "Category": "latest_news"
}