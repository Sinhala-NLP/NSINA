{
    "Source": "www.lankadeepa.lk",
    "Timestamp": "2023 පෙබරවාරි මස 16",
    "Headline": "නිකන් දෙන පෙත්තට 20,000ගත් ඖෂධවේදියා රිමාන්ඩ්",
    "News Content": "(නිමන්ති රණසිංහ)මහරගම අපේක්ෂා රෝහලෙන් පිළිකා රෝගීන් සඳහා නොමිලේ නිකුත් කරන කාබොෆැටීන් නමැති ඖෂධය ලබාදීමට රුපියල් විසිදාහක අල්ලස් මුදලක් ඉල්ලා ලබාගත්තැයි කියන එම රෝහලේ ඖෂධවේදියකු ලබන 28 වැනිදා තෙක් රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් ප්‍රසන්න අල්විස් මහතා අද (16) නියෝග කළේය .මෙලෙස රක්ෂිත බන්ධනාගාර ගත කරනු ලැබුවේ 35/3, දෙවන මාවත, අඹගහ පුර, මහරගම පදිංචි අපේක්ෂා රෝහලේ ඖෂධවේදී මිස්සක උදයංග කන්දමුල්ල ගේ නමැත්තාය.ගැබ්ගෙල පිළිකාව සදහා ලබා දෙන කාබෝෆැටීන් නැමැති ඖෂධය පිළිකා රෝහලේ නොමැති බවත් එම ඖෂධය  මෙම සැකකරුගෙන් ලබාගැනීමට හැකියාවක් ඇති බවත් රෝහලේ කිසියම් තැනැත්තෙකු ප්‍රකාශ කර තිබූ බවත් මෙම සිද්ධියට අදාළ පැමිණිල්ල සිදුකළ පැමිණිලිකරු ප්‍රකාශ කර ඇතැයි  අල්ලස් කොමිසම අධිකරණයට දැනුම් දුන්නේය.ඒ අනුව අදාළ පැමිණිලිකරු සැකකරුගෙන් මහරගම ප්‍රදේශයේ දී එම ඖෂධය ලබාගන්නා ලබා ගන්නා අවස්ථාවේදී  අල්ලස් කොමිසමේ උපාය දූතයෙකු ඉදිරියේ දී වැටලීමක් සිදුකර මෙම සැකකරු අත්අඩංගුවට ගත් බව අල්ලස් කොමිසම අධිකරණයට කරුණු වාර්තා කළේය.  ",
    "URL": "https://www.lankadeepa.lk/latest_news/නිකන්-දෙන-පෙත්තට-20-000ගත්-ඖෂධවේදියා-රිමාන්ඩ්/1-628768",
    "Category": "latest_news"
}