{
    "Source": "www.lankadeepa.lk",
    "Timestamp": "2020 දෙසැම්බර් මස 28",
    "Headline": "කොරෝනා ආසාදිත සිරුර මාසයක් මෝචරියේ",
    "News Content": " (සිරංගිකා ලොකුකරවිට)කොරෝනා ආසාදිත බව තහවුරු වූ ගාල්ලේ පදිංචි මුස්ලිම් ජාතිකයකුගේ සිරුර මාසයකට ආසන්න කාලයක් තිස්සේ කළුබෝවිල රෝහලේ මෘත ශරීරාගාරයේ තිබෙන බව රෝහල් පොලිසිය පවසයි.කළුබෝවිල රෝහලට ඇතුලත්ව සිටි මෙම පුද්ගලයා පසුගිය නොවැම්බර් 29 වැනිදා මියගොස් තිබේ. මියයෑමෙන් පසු සිදුකරන ලද පී.සී.ආර්. පරීක්ෂණයේදී ඔහු කොරෝනා ආසාදිත බව අනාවරණය විය. දේහය භූමදානයට නොදෙන්නේ නම් එය භාර නොගන්නා බව පවසමින් මියගිය පුද්ලයාගේ ඥාතීන් දේහය හඳුනාගැනීම හෝ නොකළබව කළුබෝවිල රෝහලේ හදිසි මරණ පරීක්ෂක ඒ.එම්ඩී.පී.ඒ.ටී. කොටුගොඩ මහතා පවසයි.පොලිසිය විසින් මේ සම්බන්දව ගල්කිස්ස අධිකරණයට කරුණු වාර්තාකර ඇති අතර අධිකරණයේ නියෝගය වී ඇත්තේ දේහය ඥාතීන් විසින් හඳුනාගැනීමෙන් පසු ආදාහනය කළ යුතු බවයි. නමුත් ඥාතීන් විසින් දේහය හඳුනාගැනීමට මෙතෙක් ඉදිරිපත් නොවීම හේතුවෙන් දේහය මෘතශරීරාගාරයෙන් ඉවත්කිරීමට නොහැකි වී ඇත.ඒ සම්බන්ධයෙන් හදිසි මරණ පරීක්ෂක කොටුගොඩ මහතා මෙසේ කීවේය.“දේහය හඳුනාගෙන සාක්ෂි ලබාගැනීමට කටයුතු කළ අවස්ථාවේදී මියගිය තැනැත්තාගේ බිරිඳ හා සහෝදරයෙක් දේහය හඳුනාගැනීම පවා ප්‍රතික්ෂේප කළා. ඔවුන් සාක්ෂි ලබාදුන්නෙත් නැහැ. මේ මළ සිරුර තවමත් කළුබෝවිල රෝහලේ තිබෙනවා.”රජය විසින් නිකුත් කරන ලද කොරෝනා මළ සිරුරු සම්බන්ධයෙන් ක්‍රියාත්මක වන ආකාරය පිළිබඳ 2020-04-11 දිනැති අංක 2170/8 දරණ ගැසට් නිවේදනය අනුව කොරෝනා ආසාදිත සියලු මෘත ශරීර මරණය සිදුවී පැය 24 ක් ගතවීමට පෙර ආදාහනය කළ යුතුය.මුස්ලිම් ජාතිකයන්ගේ මළ සිරුරු භූමදානයට නොදෙන්නේ නම් ඥාතීන් විසින් භාර නොගැනීමේ තත්ත්වය සළකා බැලූ රජයේ සෞඛ්‍ය සේවා අධ්‍යක්ෂ ජනරාල්වරයා යළි උපදෙස් දී තිබුණේ එලෙස ඥාතීන් භාර නොගන්නා සිරුරු සියල්ල රජයේ වියදමින් ආදාහනය කළ යුතු බවයි. ඒ සඳහා රජයේ ප්‍රතිපාදන ඒ සඳහා වෙන්කරන ආකාරය දැක්වෙන චක්‍රලේඛද නිකුත් කර තිබිණි.මෘත දේහ ආදාහනය කිරීමට එරෙහිව විවිධ පාර්ශවයන් විසින් ශ්‍රේෂ්ඨාධිකරණයට ඉදිරිපත් කර තිබූ පෙත්සම් සියල්ලද විභාගයට නොගෙනම ප්‍රතික්ෂේප කෙරුණි.එසේ වුවද මිලිද්දුව පදිංචි පුද්ගලයාගේ දේහය අද වනවිට මාසයකට ආසන්න කාලයක් පුරා කළුබෝවිල රෝහලේ මෘත ශරීරාගාරයේ තැන්පත් කර තිබේ.රුහුණ විශ්වවිද්‍යාලයේ අධිකරණ වෛද්‍ය අංශයේ ජ්‍යෙෂ්ඨ කථිකාචාර්ය නීතිඥ යූ.සී.පී. පෙරේරා මහතා ඇතුළු ගාල්ලේ අධිකරණ වෛද්‍යවරුන් පසුගියදා පවසා සිටියේ කොරෝනා ආසාදනය වූ සිරුරු, චක්‍රලේඛ හා ගැසට් නිවේදනයේ උපදෙස් පරිදි හැකි ඉක්මණින් ආදාහනය කළ යුතු බවයි. එම සිරුරු මෘත ශරීරාගාරවල තබා ගැනීම කොරෝනා වයිරසය ගබඩාකර තබා ගැනීමකට හා සමාන බව ද ඔවුහු පවසති.ඔවුන් පවසන්නේ ගාල්ලේ දෙද්දුගොඩදී පසුගියදා මියගිය කොරෝනා ආසාදිත බව තහවුරු කරනු ලැබූ මුස්ලිම් ජාතිකයකුගේ සිරුර ආදාහනය කිරීමට ගෙන යාමට පෙර කිහිප වරකදී ගන්නාලද සාම්පලවලින් කරන ලද පී.සී.ආර්. පරීක්ෂණ වලින් එම මළ සිරුරේ කොරෝනා වයිරසය සක්‍රීය මට්ටමේ පැවැති බව තහවුරු වූ බවයි.එම පුද්ගලයා මියගොස් දිනකට පසු ප්‍රථම සාම්ලය ද දින තුනකට පසු දෙවන සාම්පලය ද ලබාගෙන තිබූ අතර තෙවන සාම්පලය ගෙන තිබුණේ මියගොස් දින 05 ක් ගතවූ පසුවය. මෙම සාම්පල තුනම ධනාත්මක ප්‍රථිපල පෙන්වූ බව වෛද්‍යවරු කියති. එනම් මෙම මළ සිරුරෙන් 05 වැනි දිනයේ ලබාගත් සාම්පලය ද ධනාත්මක වී තිබිණිඒ අනුව වෛද්‍යවරුන් පවසා සිටියේ මළ සිරුරක් ශීතාගාරයක තැබීමෙන් එහි කොරෝනා වයිරසය වැඩි දින ගණනක් සක්‍රීයව පවතින බව තහවුරු වූ බවයි. කොරෝනා මෘත දේහ ශීතාගාරවල තැබීම ප්‍රායෝගික නොවන බව මේ අනුව පැහැදිලි වන බවත්, වෛද්‍යවරු කියති.මියගිය මෙම පුද්ගලයා රෝහලට ඇතුළත්වීමේ දී කොළඹ පදිංචි බවට ව්‍යාජ ලිපිනයක් ලබා දී තිබීමත් ඥාතීන් එම දේහය හඳුනාගෙන නොතිබීමත් හේතුවෙන් මරණය පිළිබඳ නිල වශයෙන් දැනුම් දීම ද ප්‍රමාද වී තිබිණි.කෙසේ වෙතත් මේ වනවිට රජය විසින් එම මරණය කොරෝනා හේතුවෙන් සිදුවූමරණයක් බව දකුණු පළාත් සෞඛය දෙපාර්තමේන්තුව වෙත නිල වශයෙන් දැනුම් දී තිබේ. එසේ වුව ද තවමත් මරණයේ අවසන් කටයුතු සිදුනොකිරීම නිසා සෞඛ්‍ය අධ්‍යක්ෂ ජනරාල්වරයා විසින් නිකුත් කරන මියගිය අයගේ ලේඛනයට මෙම මරණය පිළිබඳ තොරතුරු මෙතෙක් ඇතුළත් කර නැත.  ",
    "URL": "https://www.lankadeepa.lk/covid19/කොරෝනා-ආසාදිත-සිරුර-මාසයක්-මෝචරියේ/203-583922",
    "Category": "latest_news"
}