{
    "Source": "www.lankadeepa.lk",
    "Timestamp": "None  2016 අගෝස්තු මස 05",
    "Headline": "පෞද්ගලික වෙද විදුහල් සම්මන්ත්‍රණය උණුසුම් වෙයි",
    "News Content": "මාලඹේ පෞද්ගලික වෛද්‍ය විද්‍යාලයේ සිසුන්ගේ මාපිය සංවිධානය සංවිධානය කර තිබූ “පුද්ගලික වෛද්‍ය අධ්‍යාපනය රටට අවශ්‍ය ඇයි?“ සම්මන්ත්‍රණය අතරතුරදී අද (5) උණුසුම් තත්ත්වයක් ඇතිවිය. කොළඹ මහජන පුස්තකාලයේ පැවැති සම්මන්ත්‍රණයේදී ජාතික වෘත්තීය සමිති සම්මේලනයේ සභාපති සමන් රත්නප්‍රිය මහතාගේ දේශනය ආරම්භ කිරීමට යන අවස්ථාවේ නැගී සිටි ප්‍රගති ගුරු සංගමයේ සභාපති මයුර සේනානායක මහතා ප්‍රශ්න ඇසීමට උත්සාහ කිරීමත් සමඟ මෙම උණුසුම් තත්ත්වය ඇතිවිය. සාධාරණ සමාජයක් සඳහා කටයුතු කරන අතරතුරදී මෙවැන්නකට සහභාගී වීම රාජ්‍ය විශ්ව විද්‍යාලවල සිසුන් සමඟ අරගල කිරීමට සූදානම් ද යනුවෙන් සේනානායක මහතා රත්නප්‍රිය මහතාගෙන් විමසා සිටියේය. ඔහු ප්‍රශ්න ඇසීමට උත්සාහ කළ අවස්ථාවේ සභාවේ සිටි පිරිසගෙන් දැඩි විරෝධයක් එල්ල වූ අතර එහිදි නැගි සිටි වෛද්‍ය පීඨ සිසුවෙක් සම්මන්ත්‍රණයකදී ප්‍රශ්න ඇසීමට අවස්ථාවක් නැද්දැයි විමසා සිටියේය. මෙහිදී ශ්‍රී ජයවර්ධනපුර විශ්ව විද්‍යාලයේ ජ්‍යෙෂ්ඨ කථිකාචාර්ය දඹර අමිල හිමි, ගාමිණි වියන්ගොඩ, උපුල් ජයසූරිය, ජේ.සී වැලිඅමුණ, රාජා උස්වැටකෙයියාව,  පත්කළ මන්ත්‍රී මහාචාර්ය අංශූ මාරසිංහ ඇතුළු පිරිසක් දේශන පැවැත්වූහ. මෙම අවස්ථාවට සිවිල් සමාජ ක්‍රියාධාරීන්, වෘත්තීය සමිති නියෝජිතයන්, විශ්ව විද්‍යාල සිසුන් ඇතුළු පිරිසක් සහභාගී වූහ. ",
    "URL": "https://www.lankadeepa.lk/latest_news/පෞද්ගලික-වෙද-විදුහල්-සම්මන්ත්‍රණය-උණුසුම්-වෙයි/1-444859",
    "Category": "latest_news"
}