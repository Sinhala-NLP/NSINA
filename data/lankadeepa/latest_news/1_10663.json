{
    "Source": "www.lankadeepa.lk",
    "Timestamp": "2022 ඔක්තෝබර් මස 14",
    "Headline": "සොයානොබලා බදුවැඩිකිරීම් නිසා ව්‍යාපාර වැසී යා හැකියි",
    "News Content": "(ඩයනා උදයංගනී)රජය විද්‍යාත්මක සොයා බැලීමකින් තොරව සිදු කරන බදු වැඩිකිරීම් හේතුවෙන් ව්‍යාපාර වැසී යා හැකි බව 43 වන සේනාංකයේ නායක, පාර්ලිමේන්තු මන්ත්‍රී පාඨලී චම්පික රණවක මහතා පවසයි.ඒ හේතුවෙන් බදු ඔරොත්තු දිය නොහැකි සමාජ කණ්ඩායම් අතර බරපතල සමාජ අසහනයන් වර්ධනය විය හැකි බවත්, එමෙන්ම හැකියාව ඇති සියලු දෙනා රටෙන් පලාගොස් ශ්‍රී ලංකාව මානව කාන්තාරයක් බවට පත් විය හැකි බවත් මන්ත්‍රීවරයා සඳහන් කරයි.රජය විසින් සිදු කරන ලද බදු වැඩිකිරීම් සම්බන්ධයෙන් නිවේදනයක් නිකුත් කරමින් පාඨලී රණවක මහතා මේ බව සඳහන් කර ඇත.වැට් හා පිරිවැටුම් බදු වැඩි කළ ආණ්ඩුව දැන් තවත් නව ආදායම් බදු ප්‍රමාණයක් හඳුන්වලා දීලා ඇති බවත්, පුද්ගලික ආදායම් බදු රුපියල් ලක්ෂයට වඩා වැඩි මාසික ආදායමක් ලබන අය හා වාණිජ ආයතන සඳහා වූ බදු මුදල් වැඩි කරඇති බවත් පවසන මන්ත්‍රීවරයා ආණ්ඩුව මින් ආදායම් වැඩි කරගැනීමට බලාපොරොත්තු වුවත්, මේ තුළ විශාල සමාජ අසහනයක් පවතින බව මන්ත්‍රීවරයා සිය නිවේදනයෙහි දක්වා තිබේ.එමෙන්ම සුළු හා මධ්‍ය පරිමාණ කර්මාන්ත දැනටමත් සියයට 30ක පමණදැවැන්ත පොලී අනුපාතයකට, සියයට 15ක වැට් බද්දකට, හා සියයට 2.5 ක පිරිවැටුම් බද්දකට තිබියදී තවත් බදු පැනවීමෙන් ඉදිරියේ දී එම ව්‍යාපාර වැසී ගොස් ආණ්ඩුවට කිසිම ආදායමක් නොලැබෙන තත්වයක් ඇතිවනු ඇතැයි ද මන්ත්‍රීවරයා පවසයි.රජයේ පඩි ගෙවාගැනීමටවත් නොහැකිව දැඩි අසීරුතාවයට පත්ව සිටින ආණ්ඩුව බදු වැඩි කිරීම් මගින් යම් මුදලක් ලැබෙනු ඇතැයි සිතුවත් මෙහි කිසියම් සීමාවකදී ජනතාව නැවත නැගීසිටිය හැකි බවද මතක තබා ගත යුතු බව පවසන මන්ත්‍රීවරයා එයින් රටට ඇති විය හැකි ව්‍යසනය ඉතා විශාල බව ද සඳහන් කරයි.සෑම බදු පියවරක් මතම සමාජ වියදමක් හා සමාජ අසහනයක් ඇති වන බව මහ බැංකුවත් මුදල් අමාත්‍යාංශයත් මතක තබාගත යුතු බව ද ඔහු පවසයි.    ",
    "URL": "https://www.lankadeepa.lk/latest_news/සොයානොබලා-බදුවැඩිකිරීම්-නිසා-ව්‍යාපාර-වැසී-යා-හැකියි/1-621548",
    "Category": "latest_news"
}