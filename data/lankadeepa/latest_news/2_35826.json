{
    "Source": "www.lankadeepa.lk",
    "Timestamp": "2020 නොවැම්බර් මස 25",
    "Headline": "ඊශ්‍රායලයේ සිර වූ ලාංකිකයන්ගෙන් ජනපතිට ඉල්ලීමක්",
    "News Content": "(තිළිණි ද සිල්වා)පවතින කොවිඞ් වසංගත තත්ත්වය හේතුවෙන් යළි දිවයිනට පැමිණීමට නොහැකිව සිටින තමන්ව හැකි ඉක්මණින් දිවයිනට ගෙන්වා ගන්නැයි ඊශ්‍රාලයේ රැකියා සදහා ගොස් සිටින ශ්‍රී ලාංකිකයෝ 100කට ආසන්න පිරිසක් ජනාධිපති ගෝඨාභය රාජපක්ෂ මහතාගෙන් ලිඛිතව ඉල්ලීමක් කර සිටිති.මෙම පිරිස යළි දිවයිනට පැමිණීමේ අපේක්ෂාවෙන් එරට ශ්‍රී ලංකා තානාපති කාර්යාලයේද ලියාපදිංචිව සිටින අතර ශ්‍රී ලංකාවේ හෝටල්වල සිට නිරෝධායනය වීමට කැමති බවත්, ජනාධිපතිවරයා වෙත ලිඛිතව කළ ඉල්ලීමේ මේ බව සදහන් කළ බවත් එම ලාංකිකයන් පිරිස අතර සිටින ජනත් විමල මහතා ලංකාදීපයට පැවසීය.කොවිඞ් වසංගත තත්ත්වය නිසා නැවත ලංකාවට පැමිණීමට නොහැකිව සිටින මෙම පිරිසෙහි ගර්භනී කාන්තාවන්, හෘද රෝග, පිළිකා, අවදානම් සහිත සෞඛ්‍ය තත්වයේ පසුවන අය, වීසා කල් ඉකුත් වූ අය, රැකියා වීසා අවලංගු වූ අයද සිටින බව ජනත් විමල මහතා වැඩිදුරටත් පැවසීය.එබැවින් මෙම ලාංකිකයින්ගේ ගැටලු ගැන සානුකම්පිත වෙමින් නොවැම්බර් මාසය අවසන් වීමට පෙර ශ්‍රී ලංකාවට පැමිණීමට ගුවන් යානයක් ලබා දෙන්නැයිද තමා ඇතුළු මෙම ලාංකිකයින් පිරිස ජනාධිපතිවරයා ගෙන් කාරුණිකව ඉල්ලා සිටින බවද හෙතෙම වැඩිදුරටත් කීය.  ",
    "URL": "https://www.lankadeepa.lk/news/ඊශ්‍රායලයේ-සිර-වූ-ලාංකිකයන්ගෙන්-ජනපතිට-ඉල්ලීමක්/101-582555",
    "Category": "latest_news"
}