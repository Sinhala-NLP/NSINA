{
    "Source": "www.lankadeepa.lk",
    "Timestamp": "2020 ජුලි මස 21",
    "Headline": "නගරාධිපති වරදකරුනම් දඬුවම් දීම වෙනුවෙන් නීතිඥ උදය ගම්මන්පිල පෙනී සිටී",
    "News Content": "(විනීතා එම් ගමගේ)නගරාධිපතිවරයා එහි වරදකරුනම් ඔහුගේ තරාතිරම නොබලා ඉහළම දඬුවම් දීම වෙනුවෙන් තමන් පෙනී සිටින බව පිවිතුරු හෙළ උරුමය නායක නීතිඥ උදය ගම්මන්පිල මහතා පැවැසීය. මේ සම්බන්ධව සොයාබැලීමට අගමැතිවරයා පත් කර ඇති කමිටුවේ වාර්තාව ලැබුණු පසු නගරාධිපතිවරයා වරදක් කර ඇත්නම් ඔහුට නීතිය ක්‍රියාත්මක වනු ඇතැයි ද හෙතෙම කියාසිටියේය.පුරාවස්තු විනාශයන්හි දී කවුද කළේ යන්න නොව මොකක්ද කළේ යන්න පමණක් සොයා බැලිය යුතු බවත් එම විනාශයන්ට අදාල අය කවර තනතුරක් දැරුවත් ඉහළම දඬුවම  ලබා දීම වෙනුවෙන් තමන්  ද පෙනී සිටින බව ඔහු කියා සිටියේය.  ගම්න්පිල මහතා මේ අදහස් පළ කළේ පිවිතුරු හෙළ උරුමය පක්ෂයේ ප්‍රධාන කාර්යාලයේ අද (21) පැවති මාධ්‍ය හමුවක් අමතමිනි.එහි දී තවදුරටත් අදහස් දැක්වූ ගම්මන්පිල මහතා තමන් විසින් යෝජනා කළ ඇමැතිවරුන්ගේ කාර්ය සාධනය මැනීමේ වැඩ පිළිවෙළ සඳහා දර්ශකයක් ද ඉදිරිපත් කිරීමට කටයුතු කරන බවද කියා සිටියේය.තෝරාගත් නිර්නායක මත නිසි බරතැබීමක් කර දර්ශකයන් සකසා මාස හයකට වරක් ප්‍රසිද්ධ කිරීම කළ යුතු බවත් එයින් අගමැතිවරයාට හා ජනාධිපතිවරයාට ඇමැතිවරුන්ගේ හැකියාවන් පිළිබඳ පැහැදිලි අවබෝධයක් ලැබෙන බවත් පෙන්වා දුන්නේය.ඇමැතිවරුන්ට තම විෂය පථය පිළිබඳ අවබෝධයක් ලැබීමටත් සිය වගකීම නොපිරිහෙලා ඉටුකිරීමටත් පීඩනයක ඇතිවන බව හෙතෙම ප්‍රකාශ කළේය.මෙයින් ඇමැතිවරුන්ට තමන් දුර්වල ක්‍ෂෙත්‍ර පිළිබඳ අවබෝධයක් ඇති වවන බව පෙන්වා දුන් ගම්මන්පිල මහතා දුර්වල ඇමැතිවරුන් ඉවත් කිරීමටත් දක්ෂ ඇමතිවරුන් වැඩි වගකීම් පැවැරීමටත් තාර්කික පදනමක් ලැබීමටත් හැකි වන බව ද ඔහු කියා සිටියේය.කාර්ය සාධන මැනීමේ දී අමාත්‍යංශ්‍යට වෙන්කරන ප්‍රාග්ධන ප්‍රතිපාදන වියදම් කිරීමේ කාර්යක්ෂමතාව, පුනරාවර්තන ප්‍රතිපාදන වියදම් කිරීම් කාර්යක්‍ෂමතාව, පාර්ලිමේන්තු පැමිණීම, පාර්ලිමේන්තුවේ දී ඉදිරිපත්වන වාචික ප්‍රශ්නවලට පිළිතුරු සැපයීම, විෂය පථයට අදාල විවාදයන්ට සහභාගි වීම, අමාත්‍යංශයේ උපදේශක කාරක සභාව පැවැත්වීම, අවශ්‍ය පනත් හා රෙගුලාසි ඉදිරිපත් කිරීම, විගණන විමසුම් සඳහා නොපමාව පිළිතුරු සැපයීම ඇතුළු අංශ සඳහා අවදානය යොමු කළ යුතු යැයි ද හෙතෙම පෙන්වා දුන්නේය.  ",
    "URL": "https://www.lankadeepa.lk/news/නගරාධිපති-වරදකරුනම්-දඬුවම්-දීම-වෙනුවෙන්-නීතිඥ-උදය-ගම්මන්පිල-පෙනී-සිටී/101-575871",
    "Category": "latest_news"
}