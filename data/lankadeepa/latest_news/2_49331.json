{
    "Source": "www.lankadeepa.lk",
    "Timestamp": "Editor  2019 අප්‍රේල් මස 05",
    "Headline": "‘විපක්ෂය රජයට නැගූ චෝදනා අසත්‍ය බව දැන් ඔප්පු වෙමින් තිබෙනවා’",
    "News Content": "(ඩයනා උදයංගනී)            සිංගප්පූරු ගිවිසුම හා හම්බන්තොට වරාය ගිවිසුම සම්බන්ධයෙන් ඒකාබද්ධ විපක්‍ෂය කළ ප‍්‍රකාශ අසත්‍ය ඒවා බව මේ වන විට ඔප්පු වී ඇතැයි සංවර්ධන උපාය මාර්ග සහ ජාත්‍යන්තර වෙළඳ නියෝජ්‍ය අමාත්‍ය නලීන් බණ්ඩාර ජයමහ මහතා පැවසීය.හම්බන්තොට වරාය චීනයට විකිණූ බවට ඒකාබද්ධ විපක්‍ෂය කළ චෝදනා සත්‍යනම් එහි ආයෝජන ව්‍යාපෘති ආරම්භ කිරීමට ශ්‍රී ලංකා රජයට අවස්ථාව ලැබී ඇත්තේ කෙසේදැයි තමන් ඒකාබද්ධ විපක්‍ෂයෙන් ප‍්‍රශ්න කරන බව නියෝජ්‍ය අමාත්‍යවරයා සඳහන් කළේය.එමෙන්ම සිංගප්පූරු ගිවිසුම මේ වන විට මාස 11ක් තිස්සේ ක‍්‍රියාත්මක වන බව කී නලීන් බණ්ඩාර මහතා ඒකාබද්ධ විපක්‍ෂය කී කුණු කඳු හෝ මෙරට රැකියා සඳහා සිංගප්පූරු වැසියන් පැමිණීමක් මෙතෙක් වී නැතැයි ද ප‍්‍රකාශ කළේය.එමෙන්ම එම ගිවිසුම සම්බන්ධ පසු විපරමක් ලබන මැයි මාසයේ සිදුවන බවත්, ගිවිසුමේ අඩුපාඩු ඇත්නම් එහිදී ඒවා නිවැරදි කළ හැකි බවත් කී නියෝජ්‍ය අමාත්‍යවරයා ඒ වෙනුවෙන් ජනාධිපතිවරයාද සංශෝධන ඉදිරිපත් කර ඇතැයි කියා සිටියේය.නියෝජ්‍ය අමාත්‍ය නලීන් බණ්ඩාර මහතා මේ බව පැවසුවේ රජයේ ප‍්‍රවෘත්ති දෙපාර්තමේන්තුවේදී අද (5) පැවති මාධ්‍ය හමුවක් අමතමිනි.වත්මන් රජය සියලූ දේ කරන්නේ මනා විනිවිද භාවයකින් බවත්, පසුගිය රජය මෙන් අතයට ගනුදෙනු නොකරන බවත් නලීන් බණ්ඩාර මහතා කීවේය.හම්බන්තොට, මිරිජ්ජවිල ප‍්‍රදේශයේ ඉදිකෙරෙන තෙල් පිරිපහදුව ඉදිකෙරෙන්නේ ද හම්බන්තොට වරාය ඔස්සේ එම තෙල් අපනයනය කිරීමේ අරමුණින් බව කී නලීන් බණ්ඩාර මහතා හම්බන්තොට වරාය චීනයට විකුණා ඇත්නම් ඉන්දියාවේ මව් සමාගම පිහිටා ඇති සිංගප්පූරු සමාගමක් සහ  ඕමාන සමාගමක් හරහා එම ආයෝජනය කිරීමට අවස්ථාව නොදෙන බව ද කියා සිටියේය.ඒ අනුව මේ වන විට රාජපක්‍ෂවරුන් රජයට විරුද්ධව කළ සියලූ චෝදනා එකින් එක බිඳ වැටෙමින් තිබෙන බව නියෝජ්‍ය අමාත්‍යවරයා සඳහන් කළේය.  ",
    "URL": "https://www.lankadeepa.lk/latest_news/‘විපක්ෂය-රජයට-නැගූ-චෝදනා-අසත්‍ය-බව-දැන්-ඔප්පු-වෙමින්-තිබෙනවා’/1-548404",
    "Category": "latest_news"
}