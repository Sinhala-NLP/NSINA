{
    "Source": "www.lankadeepa.lk",
    "Timestamp": "2020 ජුලි මස 09",
    "Headline": "අපේක්ෂකයන්ගේ-පක්ෂවල ස්ටිකර් පෞද්ගලික වාහනවලින් ගලවා ඉවත්කරන්න",
    "News Content": "(ඩිල්ෂානි චතුරිකා දාබරේ)​මැතිවරණ නීතිරීතිවලට අනුකූල නොවන ආකාරයට පෞද්ගලික බස් රථ, ත්‍රිරෝද රථ හා සෙසු පෞද්ගලික වාහනවල අලවා ඇති මැතිවරණ ප්‍රචාරණ දැන්වීම් වහාම ගලවා ඉවත් කිරීමට ක්‍රියාකරන්නැයි මැතිවරණ කොමිෂන් සභාවේ සභාපති, මහින්ද දේශප්‍රිය මහතා නිවේදනයක් නිකුත් කරමින් සඳහන් කරයි.පෞද්ගලික වාහනවල පක්ෂ හෝ අපේක්ෂකයන් ප්‍රවර්ධනය වන ආකාරයේ වැකි, සලකුණු, ඡායාරූප ඇතුළත් ස්ටිකර් හෝ බැනර් ප්‍රදර්ශනය කරන බවට මැතිවරණ කොමිෂන් සභාවට පැමිණිලි ලැබී ඇති බවද, එලෙසින් ස්ටිකර් අලවා තිබීම, 1981 අංක 1 දරන පාර්ලිමේන්තු මැතිවරණ පනතේ 74 වන වගන්තිය යටතේ වරදක් බවද දේශප්‍රිය මහතා කියාසිටී.එම ස්ටිකර් ගලවා ඉවත්කිරීමට සෑම පොලිස් බල ප්‍රදේශයක් ම ආවරණය වන ආකාරයේ හදිසි පරීක්ෂා කිරීම් සිදුකිරීමට ඒ ඒ නියෝජ්‍ය පොලිස්පතිවරු වෙත සහ කොට්ඨාස බාර පොලිස් නිලධාරීන් වෙත ද පොලිස් ස්ථානාධිපතිවරුන්ද වෙතද අවශ්‍ය උපදෙස් නිකුත් කර ඇති බවද ඒ මහතා පවසයි.  ",
    "URL": "https://www.lankadeepa.lk/latest_news/අපේක්ෂකයන්ගේ-පක්ෂවල-ස්ටිකර්-පෞද්ගලික-වාහනවලින්-ගලවා-ඉවත්කරන්න/1-575155",
    "Category": "latest_news"
}