{
    "Source": "www.lankadeepa.lk",
    "Timestamp": "2020 මැයි මස 10",
    "Headline": "පටු අරමුණු තියෙන විවේචකයන්ට උත්තර දෙන්න මම ලෑස්ති නෑ",
    "News Content": "(එෆ්.අස්ලම්)පටු දේශපාලන අරමුණු සපුරාගැනීමේ අරමුණින් විවිධ පාර්ශව විවේචන හා අවලාද සිදුකරන බවත් එවන් පාර්ශවයන් හට   පිළිතුරු දීමේ කිසිදු අවශ්‍යතාවක් දෙමළ ජාතික සන්ධානයට නැති බවත් එම සන්ධානයේ නායක පාර්ලිමේන්තු මන්ත්‍රී ආර්.සම්බන්ධන් මහතා පැවසීය. දෙමළ ජනතාවගේ ගැටළු විසදීම වෙනුවෙන් ලැබෙන සෑම අවස්ථාවක්ම  ප්‍රයෝජනයට ගනිමින්  ඕනෑම පාර්ශවයක් සමගින් සාකච්ඡා කිරීමට දෙමළ ජාතික සන්ධානය සූදානම් බවද  හෙතෙම සදහන් කලේය අග්‍රාමාත්‍ය මහින්ද රාජපක්ෂ මහතා විසින් පසුගියදා කැදවූ පාර්ලිමේන්තු මන්ත්‍රී හමුව සහ ඉන් පසුව අගමැතිවරයා සමගින් සිදුකරන ලද සාකච්ඡාව  සම්බන්ධයෙන් දෙමළ ජාතික සන්ධානයට  එල්ල වන වේවේචන පිළිබදව දෙමළ මාධ්‍ය වෙත අදහස් පලකරමින් සම්බන්ධන් මහතා මේ බව අවධාරණය කර සිටියේය. වැඩිදුරටත් අදහස් දැක්වූ ආර්.සම්බන්ධන් මහතා මෙසේද කීය. දෙමළ ජාතික සන්ධානය ප්‍රතිවාදී  අනෙක් සියළුම දෙමළ  දේශපාලන පක්ෂ දෙමළ ජාතික සන්ධානය විවේචනය කිරීම ඔවුන්ගේ  ප්‍රධාන රාජකාරියක් කරගෙනයි කටයුතු කරන්නේ.එනිසා ඔවුන්ගේ  විවේචනවලට  අපි පිළිතුරු දෙන්න ඕන නැහැ. අප දෙමළ ජනතාවගේ ප්‍රශ්න විසදන්න ලැබෙන හැම අවස්ථාවක්ම සුදුසු අවස්ථාවේදී ප්‍රයෝජනයට ගන්නවා.ඉදිරියටත් එහෙම කරනවා.ඒ ස්ථාවරයේ කිසිදු වෙනසක් නැහැ. කොරෝනා වෛරසය රට තුළ ව්‍යාප්ත වීමෙන් හටගෙන තිබෙන තත්වය ගැන සාකච්ඡා කරන්න අගමැති මහින්ද රාජපක්ෂ මහතා සියළු පාර්ලිමේන්තු මන්ත්‍රීවරුන්  සාකච්ඡාවකට අරලියගහ මන්දිරයට  කැදවනු ලැබුවා.ඒ සාකච්ඡාවට අපි  සහබාගී වුනා.එහිදී දෙමළ ජනතාව මුහුණ දෙමින් සිටින අර්බුද, දෙමළ ජනතාගේ දේශපාලන ස්ථාවරය, ජාතික ගැටළුවට  දේශපාලන විසදුම් ගෙන ඒම සහ ඒ සදහා නව ආණ්ඩුක්‍රම ව්‍යවස්ථාවක අවශ්‍යතාව පැහැදිලි කරමින් අප විසින්  අගමැතිවරයා වෙත වාර්තාවක් බාරදුන්නා. ඒ සාකච්ඡාව අවසන් වීමෙන්  පසු දෙමළ ජාතික සන්ධාන මන්ත්‍රී කණ්ඩායම සහ අගමැති මහින්ද රාජපක්ෂ මහතා  අතර විශේෂ  සාකච්ඡාවක් පැවැත්වූවා.රටේ පවතින ආණ්ඩුක්‍රම ව්‍යවස්ථාව දෙමළ ජනතාව පිළිගන්නෙ නැහැ.දෙමළ  ජනතාව පස් වතාවක්ම එම ව්‍යවස්ථාව ප්‍රතික්ෂේප කරල තියෙනවා. දෙමළ ජනතාවගේ සාධාරණ ඉල්ලීම් සැලකිල්ලට ගනිමින් නව ආණ්ඩුක්‍රම ව්‍යවස්ථාවක් ගෙන ඒමේ අවශ්‍යතාවක් ගෙන ආ යුතුයි කියල   අප අගමැතිවරයා වෙත පෙන්වා දුන්නා. එමෙන්ම උතුරේ ජාතික ප්‍රශ්නයට දෙශපාලන  විසදුම් ගෙන ඒම  විවිධ හේතු කාරණා පෙන්වමින් අතපසු නොකරන ලෙස අපි  ඉල්ලා සිටියා.එමෙන්ම කොරෝනා වෛරස ව්‍යාප්තිය පාලනය කිරීම සදහා නිදහස් ප්‍රජාතන්ත්‍රවාදී නීතිගරුක  පාලනයක් ක්‍රියාත්මක විය යුතු බවටද අගමැතිවරයා හමුවී  අවධාරණය කළා. මේ ප්‍රශ්න ගැන සාකච්ඡා කරන්න අප ඉදිරිපත් වීම වැරදිද.අප කතා කරන්න ඕන කාරණාවන් කතා කළ යුතු පාර්ශව එක්ක සුදුසු අවස්ථාවේදී කතා කරනවා. දෙමළ ජාතික සන්ධානය ගැන විවේචන අවලාද ඉදිරිපත් කරන උදවියගේ කල්ක්‍රියාව ගැන මනා අවබෝධයකින් දෙමළ ජනතාව පසුවෙනවා යැයිද සම්බන්ධන් මහතා කීය.    ",
    "URL": "https://www.lankadeepa.lk/news/පටු-අරමුණු-තියෙන-විවේචකයන්ට-උත්තර-දෙන්න-මම-ලෑස්ති-නෑ/101-571659",
    "Category": "latest_news"
}