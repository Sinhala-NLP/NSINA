{
    "Source": "www.lankadeepa.lk",
    "Timestamp": "2019 පෙබරවාරි මස 18",
    "Headline": "දකුණේ විශේෂ විමර්ශන ඒකකය ගැනත් විමර්ශනයක්",
    "News Content": "(ක්‍රිෂාන් ජීවක ජයරුක්) ජේෂ්ඨ නියෝජ්‍ය පොලිස්පති රවී විජේගුණවර්ධන මහතා යටතේ   විශේෂ විමර්ශන ඒකකයක් පවත්වාගෙන යාම සම්බන්ධයෙන් විශේෂ පරීක්ෂණයක් පැවැත්වෙන බව පොලිස් ආරංචි මාර්ග සඳහන් කරයි. මාතර මැද්දවත්තේ ඇපලෝ 05 ගොඩනැගිල්ලේ පවත්වාගෙන ගිය මෙම විශේෂ විමර්ශන ඒකකය ඉදිරි දින කිහිපය තුළදී විසුරුවා හැරීමට නියමිත බව දැන ගන්නට ඇත. එහි සේවයට අනුයුක්ත කර ඇති පොලිස් නිලධාරීන් අවට පොලිස් ස්ථාන වලට අනුයුක්ත කරනු ලැබුවහොත් රත්ගම බූස්ස ප්‍රදේශයේ ව්‍යාපාරිකයින් දෙදෙනා  අතුරුදන් කිරීමේ පරීක්ෂණ වලට බාධාවක් වන නිසා එම ඒකකය විසුරුවා හැරීම ප්‍රමාද කර තිබේ. ජේෂ්ඨ නියෝජ්‍ය පොලිස්පතිවරයකුගේ ප්‍රධාන රාජකාරිය පොලිස් පරිපාලනය සිදු කිරීම බවද විශේෂ විමර්ශන ඒකකයක් පවත්වාගෙන යාම කුමන හේතුවක් මත සිදු කළේද යන්න සොයා බලන බවද උසස් පොලිස් නිලධාරියෙක් පැවසීය. තවද විනය විරෝධී ක්‍රියාවක් මත   පොලිස් කොස්තාපල්වරුන් දෙදෙනෙකු මාතර කොට්ඨාසය භාර පොලිස් අධිකාරී ගයංග හසන්ත මාරපන මහතා විසින් වැඩ තහනමට ලක් කරනු ලැබ ඇති අතර ඔවුන් සුලු කාලයක් තුළදී යළි සේවයේ පිහිටුවා එම ඒකකයටම අනුයුක්ත කිරීමට ද ජේෂ්ඨ නියෝජ්‍ය පොලිස්පති රවී විජේගුණවර්ධන මහතා කටයුතු කර තිබූ බව පොලිස් ආරංචිමාර්ගවලින් පැවසේ. රත්ගම බූස්ස රත්න උදාගම ව්‍යාපාරිකයින් දෙදෙනෙකු නිල නොවන ආකාරයට අත්අඩංගුවට ගෙන අතුරුදන් කළේ යැයි මෙම ඒකකයට චෝදනා එල්ල වී තිබේ. මේ වන විට එම ඒකකයේ පොලිස් පරීක්ෂකවරයකු අත්අඩංගුවට ගෙන ඇත.  ",
    "URL": "https://www.lankadeepa.lk/latest_news/දකුණේ-විශේෂ-විමර්ශන-ඒකකය-ගැනත්-විමර්ශනයක්/1-545958",
    "Category": "latest_news"
}