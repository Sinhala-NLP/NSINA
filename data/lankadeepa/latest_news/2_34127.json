{
    "Source": "www.lankadeepa.lk",
    "Timestamp": "2021 පෙබරවාරි මස 11",
    "Headline": "උසාවි තීන්දුව එනතුරු රන්ජන්ට මැතිසබය බෑ",
    "News Content": "(***සුජිත් හේවාජුලිගේ සහ ***අංජුල මහික වීරරත්න)උසාවි තීන්දුව ලැබෙනතුරු රන්ජන් රාමනායක මන්ත්‍රීවරයා මේ සභාවට ගෙන ඒමට අවසර දිය නොහැකි යැයි කතානායක මහින්ද යාපා අබේවර්ධන මහතා පාර්ලිමේන්තුවේදී ඊයේ (10) පැවැසීය.රන්ජන් රාමනායක පාර්ලිමේන්තුවට හෙට ගෙන ඒමට කිසිසේත් නොහැකි බව කී කතානායකවරයා විපක්ෂය කුමන චෝදනාවක් කළත් තමා මේ සභාවේ අසාධාරණ තීන්දු ගෙන නැති බව ප්‍රකාශ කළේය.ප්‍රේමලාල් ජයසේකර මන්ත්‍රීවරයා පාර්ලිමේන්තුවට ගෙන ඒමට අවසර දුන්නේ අධිකරණ තීන්දුවෙන් පසුව යැයිද ඔහු කීයකතානායකවරයා මේ තීරණය ප්‍රකාශයට පත් කළේ සිරදඬුවම් නියමව සිටින රන්ජන් රාමනායක මන්ත්‍රීවරයා වහාම පාර්ලිමේන්තුවට කැඳවන්නැයි විපක්ෂ නායක සජිත් ප්‍රේමදාස මහතා ඇතුළු විපක්ෂයේ මන්ත්‍රීවරුන් පිරිසක් ඔහුගෙන් ඉලීමක් කළ අවස්ථාවේදීය.කතානායක මහින්ද යාපා අබේවර්ධන මහතා එහිදී මෙසේද පැවැසීය.‘‘රන්ජන් රාමනායක මහතාගේ ප්‍රශ්නය දැන් නැවතත් අධිකරණයට ගිහිල්ලා තියෙනවා. අපිට ඒ අතරතුර දැනුම් දීලා තියෙනවා දැනට තියෙන තත්ත්වය අනුව කටයුතු කරන්න කියලා. ඉතින් ඒ නිසා ඒ තත්ත්වය එහෙමම තියෙනවා. ඒ තත්ත්වය වෙනස් වූ වහාම අපි දිය යුතු තීරණය ලබා දෙනවා.උසාවි තීන්දු අවසන් කරනතුරු රන්ජන් රාමනායක පාර්ලිමේන්තුවට ගේන්න බැහැ. ප්‍රේමලාල් ජයසේකර පාර්ලිමේන්තුවට ගෙන ඒමට ඉඩ දුන්නේ උසාවි තීන්දුවෙන් පසුවයි. ඔබතුමාලා මොනවා කිව්වත් අපි අසාධාරණ තීන්දු මෙතන අරගෙන නැහැ යැයිද කතානායකවරයා කීවේය.  ",
    "URL": "https://www.lankadeepa.lk/latest_news/උසාවි-තීන්දුව-එනතුරු-රන්ජන්ට-මැතිසබය-බෑ/1-585944",
    "Category": "latest_news"
}