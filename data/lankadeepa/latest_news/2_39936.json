{
    "Source": "www.lankadeepa.lk",
    "Timestamp": "2020 අප්‍රේල් මස 07",
    "Headline": "ඉන්දුනීසියාවේ වෛද්‍යවරු 24ක් කොරෝනාවෙන් මිය යති",
    "News Content": "ඉන්දුනීසියාවේ වෛද්‍යවරුන් 24 දෙනකු කොරෝනා රෝගය වැළඳීම හේතුවෙන් මේ වනවිට මියගොස් තිබේ. පසුගිය සතියේ සිට වෛද්‍යවරුන්ගේ මරණ සංඛ්‍යාව දෙගුණයකින් වැඩිවී ඇතැයි එරට වෛද්‍ය සංගමය පවසයි.  වෛද්‍යවරුන් සඳහා අවශ්‍ය ආරක්ෂක උපකරණ හිඟය හේතුවෙන් බොහොමයක් දෙනා ආසාදනයට ලක්වන බවට විවේචන එල්ල වී ඇත.  පසුගිය පැය 24 තුළ ඉන්දුනීසියාවෙන් කොරෝනා වයිරස රෝගින් 218ක් වාර්තා වී ඇති අතර ඒ අනුව එරටින් වාර්තා වන මුළු ආසාදිතයන් සංඛ්‍යාව 2 491ක් දක්වා ඉහල ගොස් තිබේ. කොරෝනා ආසාදිත මරණ 209ක් සිදුවී ඇත. චීනයෙන් පිටත වැඩිම මරණ සංඛ්‍යාවක් වාර්තා වි ඇත්තේ ද ඉන්දුනීසියාවේය.\"වෛද්‍යරුන් මියයෑමේ ප්‍රවණතාවය ඉහලට ගමන් කරයි. වෛද්‍ය සේවකයන් ආසාදනය වීම අවදානම සෑම විටම පවතී. නමුත් කෙසේ හෝ වෛද්‍ය සේවකයින් ආරක්ෂා කරගත යුතුය.\" යැයි වෛද්‍යවරුන්ගේ සංගමයේ ප්‍රකාශකයෙකු වන හලික් මලික් පැවසීය. ඇමිනෙස්ටි ඉන්ටර්නැෂනල් ආයතනය ඇතුලු අයිතිවාසිකම් කණ්ඩායම් ගනනාවක්, ඉන්දුනීසියාවේ සෞඛ්‍ය සේවකයින්ගේ මරණ සංඛ්‍යාව ඉහල යෑම සම්බන්දව කණස්සල්ල පලකර තිබේ.“වෛද්‍ය සේවකයින්ගේ මරණ හුදෙක් සංඛ්‍යාවක් පමණක් නොව මෙවන් හදිසි අවස්ථාවකදී රටේ සෞඛ්‍ය සේවය සම්බන්දව අනතුරු ඇඟවීමක් ද වේ” යැයි අයිතිවාසිකම් කණ්ඩායම්වල සන්ධානයක් ප්‍රකාශයක් නිකුත් කරමින් කියා සිටියේය.ලොව හතරවෙනියට වැඩිම ජනගහනය සහිත රට වන ඉන්දුනීසියාවේ නිල දත්ත වලට වඩා රෝග ව්‍යාප්තිය විශාල බව ද සඳහන් වේ.  ඉන්දුනීසියාවේම බුද්ධි තොරතුරු අංශ පසුගිය සතියේ හෙළි කළේ, කොරෝනා වෛරස රෝගීන් ඉදිරි මාස තුන තුළ ඉහළ යනු ඇතැයි අපේක්ෂා කරන බවයි.  ජූලි මාසය වන විට රෝගීන් 100,000 ඉක්මවා යෑමට ඉඩ ඇති බවත් ඔවුහු පවසති..ජනාධිපති ජෝකෝ විඩෝඩෝ සඳුදා කැබිනට් රැස්වීමකදී කියා සිටියේ ඉන්දුනීසියාව පුරා පුද්ගලික ආරක්ෂක උපකරණ (පීපීඊ) බෙදා හැර ඇති බවයි.  එහෙත් එම උපකරණ  රෝහල්වලට ලැබී ඇත්ද යන්න ප්‍රාදේශීය නිලධාරීන් විසින් නිරීක්ෂණය කළ යුතු බව ද ඔහු පැවසීය.. ඉන්දුනීසියානු සෞඛ්‍ය සේවකයින් වරින් වර ආරක්ෂිත ආම්පන්න හිඟයකට මුහුණ දී ඇති අතර සමහර වෛද්‍යවරුන්ට වැහි කබා ඇඳීමටත්, වෛරසයෙන් ආරක්ෂා වීමට තමන්ගේම මුහුණු ආවරණ ගෙන ඒමටත් බල කෙරී ඇත.රෝහල් ඇඳන්, වෛද්‍ය කාර්ය මණ්ඩලය සහ දැඩි සත්කාර පහසුකම්වල හිඟයක් ද රටපුරා පවතී.නැගෙනහිර පළාතේ මාලුකු සහ පැපුවා ඇතුළු අවම වශයෙන් ඉන්දුනීසියානු පළාත් 10 කට කොවිඩ්-19ට මුහුණ දීමට පහසුකම් නොමැති බව ඉන්දුනීසියාවේ කොරෝනා කාර්ය සාධක බලකායේ ප්‍රධානී ඩොනි මොනාඩෝ පාර්ලිමේන්තුවට පැවසීය. ඉන්දුනීසියාවේ සුමත්‍රා නගරයට ඔබ්බෙන් පිහිටි වියට්නාම් යුධ සමයේ සරණාගත කඳවුරක් ලෙස පැවති ජනාවාස නොවූ දූපතක් සහ ක්‍රීඩා ගම්මානයක් කොරෝනා වෛරස ප්‍රතිකාර මධ්‍යස්ථාන බවට පරිවර්තනය කර තිබේ. (බීබීසී ඇසුරිණි - 085)   ",
    "URL": "https://www.lankadeepa.lk/latest_news/ඉන්දුනීසියාවේ-වෛද්‍යවරු-24ක්-කොරෝනාවෙන්-මිය-යති/1-569843",
    "Category": "latest_news"
}