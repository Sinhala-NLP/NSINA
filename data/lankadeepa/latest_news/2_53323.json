{
    "Source": "www.lankadeepa.lk",
    "Timestamp": "2018 ඔක්තෝබර් මස 01",
    "Headline": "ලෝක ආර්ථික අර්බුදයට මුහුණ දෙන්න අපනයන දිරිගන්වන්න වහාම පියවර",
    "News Content": "(අංජුල මහික වීරරත්න)ගෝලීය ආර්ථික අර්බුදයට මුහුණ දීම සඳහා අපනයන ආර්ථිකය දිරි ගැන්වීමට විශේෂ වැඩ පිළිවෙළක් වහාම ක්‍රියාත්මක කරන බව අග්‍රාමාත්‍ය රනිල් වික්‍රමසිංහ මහතා කුරුණෑගල කටුපොත දී පැවසීය.ආනයන සීමා කළ විට ඒ වෙනුවෙන් රටෙන් පිට වන ඩොලර් ප්‍රමාණය මෙරට තුළ ඉතිරිකර ගැනීමට හැකිවන බව කී අග්‍රාමාත්‍යවරයා ඒ මගින් ජනතාවට යම් සහනයක් දිය හැකි යැයි සඳහන් කළේය.ඇමෙරිකාව හැර ලෝකයේ සෙසු රටවලට බලපා තිබෙන ආර්ථික අර්බුදය ලබන වසර දක්වා ව්‍යාප්ත වනු ඇති බවත් ඊට මුහුණ දීමට කෙටි කාලීන පියවරක් ලෙස ආනයන සීමා කිරීමට සිදුවන බවත් අග්‍රාමාත්‍යවරයා කීය.ගෝලීය ආර්ථික අර්බුදයට මුහුණ දීමට තිබෙන විශාලතම බාදකය රාජපක්ෂ යුගයේ දී ගත් විශාල ණය ප්‍රමාණය බවද මේ වසරේදී ඩොලර් මිලියන 3000 ක් සහ ලබන වසරේදී ඩොලර් මිලියන 4000 ක් ලෙස රාජපක්ෂ රජය ගෙවිය යුතුව තිබිණි යැයි අග්‍රාමාත්‍ය රනිල් වික්‍රමසිංහ මහතා සඳහන් කළේය.රාජපක්ෂ යුගයේ දී ගත් ණය ගෙවීමට නොතිබුණා නම් රුපියල මේ තරමටම බාල්දු නොවන බවද අග්‍රාමාත්‍යවරයා කීය. ගෝලීය ආර්ථික අර්බුදය නිසා ලෝක ආර්ථිකය ද වෙනස් වී තිබෙන බව පෙන්වා දුන් අග්‍රාමාත්‍යවරයා ඊට මුහුණ දිය හැකි රටවල් සාර්ථක වන අතර මුහුණ දීමට නොහැකි රටවල් අසාර්ථක වනු ඇතැයි ද පැවැසීය.ගෝලීය ආර්ථික අර්බුදයට මුහුණ දීම සඳහා යහපාලන රජයට ශක්තිය තිබෙන බවත්, මේ කාලයේ දී සියලු ප්‍රශ්නවලට මුහුණ දී අනාගත පරපුර වෙනුවෙන් හොඳ රටක් නිර්මාණය කරන බවත් අග්‍රාමාත්‍යවරයා වැඩිදුරටත් පැවසීය.කුරුණෑගල - කටුපොත පොලිස් ස්ථානය විවෘත කිරීමේ උත්සවයේ ප්‍රධාන ආරාධිත ලෙස සහභාගිවෙමින් අග්‍රාමාත්‍යවරයා එසේ පැවසුවේ වත්මන් ආර්ථික තත්ත්වය විග්‍රහ කරමිනි.   ",
    "URL": "https://www.lankadeepa.lk/latest_news/ලෝක-ආර්ථික-අර්බුදයට-මුහුණ-දෙන්න-අපනයන-දිරිගන්වන්න-වහාම-පියවර/1-537584",
    "Category": "latest_news"
}