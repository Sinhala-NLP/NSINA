{
    "Source": "www.lankadeepa.lk",
    "Timestamp": "2022 නොවැම්බර් මස 01",
    "Headline": "සුද්දෙක් සුද්ද කළ මග පෙන්වන්නා රිමාන්ඩ්",
    "News Content": "(නිමන්ති රණසිංහ)මෙරට සංචාරයකට පැමිණි නවසීලන්ත ජාතිකයෙකුගෙන් කොළඹ නගරය සංචාරය කිරීම සඳහා ත්‍රීරෝද රථ ගාස්තුව ලෙස රුපියල් එක් ලක්ෂ පනස් දාහක මුදලක් ලබා ගත්තැයි කියන සිද්ධියකට අදාළව වසර දෙකකට පසු අත්අඩංගුවට ගත් සංචාරක මගපෙන්වන්නකු ලබන 13 වැනිදා තෙක් රක්ෂිත බන්ධනාගාර ගතකරන ලෙසට කොළඹ ප්‍රධාන මහේස්ත්‍රාත් නන්දන අමරසිංහ මහතා ඊයේ (01) එක නියෝග කළේය.මෙම සිද්ධියට අදාළව පොලිස් සංචාරක කොට්ඨාසයට පැමිණිල්ල ඉදිරිපත් කරනු ලැබ තිබුණේ නවසීලන්ත ජාතිකයකු විසින් ඉකුත් 2020 වසරේ පෙබරවාරි මස 11 වැනිදා ය.මෙවැනිම වංචා සිද්ධියක් සම්බන්ධයෙන් කොටුව පොලිසිය මගින් අත්අඩංගුවට ගත් මෙම සැකකාර සංචාරක මග පෙන්වන්නා හඳුනා ගැනීමෙන් පසු මෙම සිද්ධියට අදාළව අත්අඩංගුවට ගෙන ඉදිරිපත් කළ බව ද පොලිස් සංචාරක කොට්ටාශයේ පොලිස් කොස්තාපල් තෙන්නකෝන් නිලධාරියා අධිකරණයට කරුණු වාර්තාකර ඇත.ඒ අනුව මෙලෙස රක්ෂිත බන්ධනාගාර ගත කරනු ලැබුවේ දෙල්ගොඩ පදිංචි කහුපිටියගේ  තිළිණ මධුසංඛ නැමැති සංචාරක සංචාරක මග පෙන්වන්නෙකි.පැමිණිලිකාර නවසීලන්ත ජාතිකයා නෞකාවෙන් මෙරටට පැමිණ කොළඹ නගරයේ සංචාරය කිරීම සඳහා සැකකාර මග පෙන්වන්නා සමග ත්‍රීරෝද රථයකින් මිල ගණන් විමසා ඇති බවත් එහිදී අදාළ ත්‍රීරෝද රථ රියදුරු කොළඹ නගරය පෙන්වීම සඳහා ඩොලර් 20 ක මුදලක් ඉල්ලා ඇති බවත් පොලිසිය අධිකරණයට කරුණු වාර්තා කළේ ය.මෙහිදී ඩොලරය රුපියල් 4500 ක් වන බවට සඳහන් කර ඇති ත්‍රී රෝද රථ රියදුරු එම මුදල රුපියල් වලින් ලබා දෙන ලෙසට පැමිණිලිකාර නවසීලන්ත ජාතිකයාට පවසා ඇති බවත්, පසුව පැමිණිලිකරු ඒටීඑම් කාඩ් පතක් උපයෝගි කර ගනිමින් අදාල මුදල ලබා දී ඇති බවත් පොලිසිය අධිකරණයට කරුණු ඉදිරිපත් කළේය.ඒ අනුව අදාළ සැකකාර ත්‍රිෙරා්ද රථ රියදුරා ද අත්අඩංගුවට ගැනීම සඳහා පුළුල් පරීක්ෂණයක් ආරම්භ කර ඇති බවද පොලිස් සංචාරක කොට්ඨාසය අධිකරණයට දැනුම් දුන්නේය.  ",
    "URL": "https://www.lankadeepa.lk/news/සුද්දෙක්-සුද්ද-කළ-මග-පෙන්වන්නා-රිමාන්ඩ්/101-622618",
    "Category": "latest_news"
}