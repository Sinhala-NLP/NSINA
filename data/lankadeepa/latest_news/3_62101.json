{
    "Source": "www.lankadeepa.lk",
    "Timestamp": "2018 ජනවාරි මස 17",
    "Headline": "එදා ඉඳන්ම අණ්ඩුවේ ප්‍රශ්න තිබුණා - පාලිත රංගේ  බණ්ඩාර",
    "News Content": "(නිමල කොඩිතුවක්කු)ජාතික ආණ්ඩුවේ පක්ෂ දෙක අතර මත ගැටුම් සහ බැණ ගැනීම් සෑහෙන කාලයක සිට තිබූ බවත් ඒ ගැන පුදුම විය යුතු නැති බවත් වාරිමාර්ග හා ජල සම්පත් කළමනාකරණ රාජ්‍ය අමාත්‍ය  පාලිත රංගේ බණ්ඩාර මහතා අද(17) පැවසීය. යහපාලන ජාතික රජය එක පවුලක් බැවින් කිසිදු  බරපතල ප‍්‍රශ්නයක් මෙතෙක්  පැන නැගී නොමැති බවත්  2020 දක්වා රජය යන ගමනට මෙම ගැටලු මගින් කිසිදු බලපෑමක් සිදු නොවන බවත්  ඔහු කියා සිටියේය.‘‘ජාතික රජයේ පක්ෂ දෙක අතර හටගෙන ඇති මෙම තත්වය සෑහෙන්න කාලයක සිට සිදුවූ දෙයක්. සුසිල් ප්‍රේමජයන්ත, ඩිලාන් පෙරේරා යන අමාත්‍යවරුන් ආණ්ඩු පක්ෂයටත් අගමැතිතුමාටත් මාධ්‍ය තුළ දිගින් දිගටම පහර ගසමින් ආවා. එක්සත් ජාතික පක්ෂයේ මන්ත‍්‍රිවරුන්, ඇමැතිවරුන් කිහිප දෙනෙකුත් මේකට ප‍්‍රතිචාර දක්වන්න පටන් ගත්තා. ඒත් මේක හොඳ ප‍්‍රවණතාවයක් නෙමෙයි.‘‘  යයිද රංගේ බණ්ඩාර මහතා පැවසීය. වාරිමාර්ග හා ජල සම්පත් කළමනාකරණ රාජ්‍ය අමාත්‍යාංශ ශ‍්‍රවණාගාරයේ පැවති මාධ්‍ය හමුවකින් පසු මාධ්‍යවේදීන් සිදුකළ විමසීමකදී ඒ මහතා මේ බව පැවසීය.  ",
    "URL": "https://www.lankadeepa.lk/latest_news/එදා-ඉඳන්ම-අණ්ඩුවේ-ප්‍රශ්න-තිබුණා---පාලිත-රංගේ--බණ්ඩාර/1-523138",
    "Category": "latest_news"
}