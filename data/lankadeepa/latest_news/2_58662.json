{
    "Source": "www.lankadeepa.lk",
    "Timestamp": "2018 මාර්තු මස 22",
    "Headline": "යුක්තියේ පමාව ගැන ජිනීවා නුවරදී මැසිවිලි",
    "News Content": "හර්ෂණ තුෂාර සිල්වාසංක්‍රාන්ති යුක්තිය සම්බන්ධයෙන් යාන්ත්‍රණය ස්ථාපිත කිරීමේදී ශ්‍රී ලංකාව පෙන්වා ඇති මන්දාගාමී ප්‍රගතිය කනගාටුදායක යැයි මානව හිමිකම් සඳහා එක්සත් ජාතීන්ගේ මහ කොමසාරිස් කාර්යාලයේ නියෝජ්‍ය මහ කොමසාරිස් කේට් ගිල්මෝර් අද (21) ප්‍රකාශ කළාය. එසේ වුවත් මානව හිමිකම් සඳහා එක්සත් ජාතීන්ගේ මහ කොමසාරිස් කාර්යාලය හා අඛණ්ඩව සම්බන්ධ වෙමින් කටයුතු කිරීම සම්බන්ධයෙන් ශ්‍රී ලංකා රජයට ප්‍රශංසා කළ යුතු යැයි ද නියෝජ්‍ය මහ කොමසාරිස්වරිය කීවාය.ස්විට්සර්ලන්තයේ ජීනිවා නුවර පැවැත්වෙන එක්සත් ජාතීන්ගේ මානව හිමිකම් කවුන්සිලයේ 37 වැනි සැසිවාරයේදී මානව හිමිකම් මහ කොමසාරිස් සෙයිද් රාද් අල් හුසේන් කුමරුගේ ප්‍රධානත්වයෙන් ශ්‍රී ලංකාව සම්බන්ධයෙන් සකස් කරන ලද ලිඛිත වාර්තාව සභාවට ඉදිරිපත් කරමින් නියෝජ්‍ය මහ කොමසාරිස්වරිය එම කරුණු කීවාය. ලබන වසරේ පැවැත්වෙන එක්සත් ජාතීන්ගේ මානව හිමිකම් කවුන්සිලයේ මීළඟ සැසිවාරයට පෙර ශ්‍රී ලංකාවට සංක්‍රාන්ති යුක්ති යාන්ත්‍රණය සම්බන්ධයෙන් වන න්‍යාය පත්‍රයේ කටයුතු ක්‍රියාත්මක කිරීමට හැකිවනු ඇත්දැයි යන්න සැක සහිත බව ද ඇයි මෙහිදි කීවාය. කේට් ගිල්මෝර් මෙසේ ද පැවැසුවාය.“අතුරුදන්වූවන් පිළිබඳ කාර්යාලයට සාමාජිකයන් පත් කිරීමට පනත සම්මත වී මාස 20කට ආසන්න කාලයක් ගත වුණා. එය කනගාටුවට කරුණක්. හමුදාව යටතේ තිබූ ඉඩම් නැවත ලබාදීමේදී ද ශ්‍රී ලංකා රජය පෙන්වා ඇත්තේ මන්දගාමී ප්‍රගතියක්. අල්ලාගත් ඉඩම් නැවත ලබාදීමට නොහැකි වුවහොත් විශ්වාසය ගොඩනගන්න බැහැ. ආරක්ෂක හේතු මත හමුදාව යටතේ තිබෙන ඉඩම්වලට සාධාරණ වන්දි මුදලක් ගෙවිය යුතුයි. ඒ සඳහා ස්වාධීන යාන්ත්‍රණයක් අවශ්‍ය වෙනවා. මහනුවරදී මුස්ලිම් ජාතිකයන් ඉලක්ක කරගනිමින් දියත් වූ ප්‍රචණ්ඩත්වය සහ දින 12ක කාලයක් පැවැති හදිසි නීතිය සම්බන්ධයෙන් අපි දැඩි අවධානයක් යොමු කර තිබෙනවා. සුළු ආගමික හා සුළු ජන කොටස් ඉලක්ක කරගනිමින් කෙරෙන වෛරී ප්‍රකාශ සම්බන්ධයෙන් ද අපි අවධානය යොමු කර තිබෙනවා. විශේෂයෙන්ම මානව හිමිකම් ආරක්ෂා කරන්නන් ඉලක්ක කර ගනිමින් එල්ල වී ඇති තර්ජන සම්බන්ධයෙන් අපි දැඩි ලෙස කනගාටුවට පත්වෙනවා.  මේ නිසා එම කරුණු මෙන්ම ශ්‍රී ලංකාව තුළ වගවීම හා සංහිඳියාව ස්ථාපිත කිරීම සම්බන්ධයෙන් කවුන්සිලය දැනට වඩා වැඩි අවධානයක් යොමු කළ යුතුයි”  ද ඇය   ප්‍රකාශ කළාය. මෙහිදි ශ්‍රී ලංකාවට අමතරව බුරුන්ඩි, කොලොම්බියාව, සයිප්‍රසය, ගෝතමාලාව, හොන්ඩුරාස් සහ ඉරානය යන රටවල් සම්බන්ධයෙන් ද ලිඛිත වාර්තා ඉදිරිපත් කරන ලදි. ලංකාව සම්බන්ධයෙන් ඉදිරිපත් කරන ලද ලිඛිත වාර්තාව පහත සබැඳියෙන්..http://daccess-ods.un.org/access.nsf/Get?Open&DS=A/HRC/37/17&Lang=E  ",
    "URL": "https://www.lankadeepa.lk/latest_news/යුක්තියේ-පමාව-ගැන-ජිනීවා-නුවරදී-මැසිවිලි/1-526023",
    "Category": "latest_news"
}