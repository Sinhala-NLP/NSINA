{
    "Source": "www.lankadeepa.lk",
    "Timestamp": "None  2016 ජුනි මස 05",
    "Headline": "සාලාව ගින්නෙන් හමුදා සාමාජිකයෙක් මරුට ",
    "News Content": "කොස්ගම යුද හමුදා කඳවුරේ ගින්නෙන් තුවාල ලැබූ දෙදෙනකු මහනුවර  සහ හෝමාගම රෝහලට ඇතුළු කර ඇතැයි පොලිසිය කියයි.මෙම අනතුරෙන් මිය ගිය බව කියන හමුදා සාමාජිකයකුගේ සිරුරක් හෝමාගම රෝහලේ තැන්පත් කර ඇතැයි සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා කියයි.කොස්ගම සාලාව හමුදා කඳවුරේ සිදු වූ පිපිරීම නිසා අවට ප්‍රදේශවල ජනතාවට හුස්ම ගැනීමේ අපහසුතා ඇති වීමට ඉඩ ඇති බැවින් එම ප්‍රදේශවලින් ඉවත් වී සිටින ලෙස සෞඛ්‍ය අධ්‍යක්ෂක ජෙනරාල් වෛද්‍ය පාලිත මහීපාල මහතා අවධාරණය කළේය. ජල මූලාශ්‍රවලට විස ද්‍රව්‍ය එකතුවිය හැකි බැවින් ඒ පිළිබඳ සැලකිලිමත් වන්නැයි ද ඉදිරියේදී විස එකතු වූ ජලය වර්ෂාව සමඟ ලැබිය හැකි බැවින් ජලය පරිහරණය කිරීමේදී සැලකිලිමත් වන්නැයි ද හැකිතාක් පිරිසුදු පානීය ජලය ලබාගැනීමට උත්සාහ කරන ලෙසත් වෛද්‍ය පාලිත මහීපාල මහතා පවසා සිටියේය. හැකි සෑම විටම සෞඛ්‍යාරක්ෂිත ක්‍රම අනුගමනය කරන ලෙස ජනතාවගෙන් ඉල්ලා සිටින බව ද සෞඛ්‍ය පිළිබඳ තොරතුරක් අවශ්‍ය නම් 011 3071073 අංකයෙන් ලබාගන්නා ලෙස ඔහු කීවේය. සාලාව ගින්න නිවීමට ආරක්ෂක අංශවලට එම ස්ථානයට ඇතුළු වීමට ලැබුණේ ගින්නෙන් පැය හතර හමාකරකට පමණ පසුය.ඒ වන විට ද කඳවුරේ ගින්න පැවැති බවත්, මුළු පෙදෙසද කළු දුමාරයෙන් වැසී තිබු බවත් කියති.මෙම දුම වැදීමෙන් හුස්ම ගැනීමේ අපහසුව ඇතිවීම සමනය කර ගැනීම සඳහා තෙත රෙද්දකින් මුහුණ ආවරණය කර ගන්නැයි සෞඛ්‍ය අංශ උපදෙස් දෙයි.හිටි ගමන් ගෙවල් අතහැර ගිය අයගේ නිවාස ආරක්ෂාවට හමුදා පාමුර සංචාර යොදවා ඇත.හමුදා කඳවුරේ කොපමණ සෙබළුන් සිටියේද යන්න ගැන කිසිම තොරතුරක් ලබා ගත නොහැකි විය. ",
    "URL": "https://www.lankadeepa.lk/latest_news/සාලාව-ගින්නෙන්-හමුදා-සාමාජිකයෙක්-මරුට/1-423528",
    "Category": "latest_news"
}