{
    "Source": "www.lankadeepa.lk",
    "Timestamp": "2018 දෙසැම්බර් මස 18",
    "Headline": "එන්ජින් දෙකම නැවතී - පණගැන්වුණ ගුවන් යානය නිරුපද්‍රිතව ගොඩබස්වයි",
    "News Content": "ඕස්ට්‍රේලියාවේ සිඩ්නි නුවර සිට අගනුවර වන කැන්බරා දක්වා ගමන්ගත් ගුවන් යානයක් ගොඩබැස්වීමට යාමේදී එහි එන්ජින් දෙකම ක්‍රියා විරහිත වී තිබේ. එහෙත් පුදුමයකට මෙන්ම එම එන්ජින් දෙකම තත්ත්පර කිහිපයට පසුව නැවතත් ස්වංක්‍රීයවම පණගැන්වීම නිසා ගුවන් යානය නිරුපද්‍රිතව ගොඩබැස්වීමට ගුවන් නියමුවන්ට හැකිවී ඇත. දැඩි වර්ෂාව මැද ඇතිවන්නට ගිය මෙම අනතුර සම්බන්ධයෙන් ඕස්ට්‍රේලියාවේ ගුවන් ගමන් ආරක්‍ෂණ කාර්යාංශය පරීක්‍ෂණයක් ආරම්භ කර තිබේ. ‘වර්ජින්’ ගුවන් සේවයට අයත් ඒ.ටී.ආර්. 72-600 වර්ගයේ මෙම ගුවන් යානය එන්ජින් දෙකකින් සමන්විතය. එය අඩි 11,000 පමණ ඉහළ අහසේ සිට පහළට එද්දී එහි දකුණු එන්ජිමේ ක්‍රියාකාරීත්වය ඇණහිටි අතර ගිනිදළු කිහිපයක් විහිදී ගියේය. මෙවන් ගිනිදළු පැන නගින්නේ එහි ඉන්ධන දහනය වන කොටසේ ගිනිදළු ඇතිවීමේදීය. එවන් අවස්ථාවකදී එය එන්ජිම ඉබේම ක්‍රියාවිරහිත වූ සුළං පෙති කරකැවීම නවතා දමයි. තත්ත්පර 5 කට පසුව එන්ජිම ස්වංක්‍රීයවම පණගැන්විණි. ඒ වන විට අඩි 10,000 මට්ටමේ තිබුණ ගුවන් යානය උපද්‍රවයකින් තොරව පහතට එන්නට විය. ඒ සමගම වාගේ වම් පස එන්ජිමද ක්‍රියා විරහිත වී නැවතත් ස්වයංක්‍රීයව පණගැන්විණි. වහාම ක්‍රියාත්මක වූ ගුවන් නියමුවෝ ස්වයංක්‍රීය නොවන එන්ජිම පණගන්වා ගනිමින් යානය නිරුපද්‍රිතව කැන්බරා ගුවන් තොටුපොළට ගොඩබැස්වූහ. වර්ජින් ඕස්ට්‍රේලියා ගුවන් සේවයේ ප්‍රකාශිකාවක් කියා සිටියේ එන්ජිමේ ඇතිවූ ප්‍රශ්නයක් හේතුවෙන් ඕස්ට්‍රේලියාවේ ගුවන් ගමන් ආරක්‍ෂණ කාර්යාංශය පරීක්‍ෂණයක් ආරම්භ කර ඇති බවයි. “මෙම ගුවන් යානය සිඞ්නි සිට කැන්බරා දක්වා ගිය එකක්. එය කිසිම ප්‍රශ්නයකින් තොරව ගොඩබාලා තියෙනවා. මගීන් කිසිවකුට එයින් බලපෑමක් ඇතිවී නෑ” යයි ඇය කීවාය. (63226 )  ",
    "URL": "https://www.lankadeepa.lk/news/එන්ජින්-දෙකම-නැවතී---පණගැන්වුණ-ගුවන්-යානය-නිරුපද්‍රිතව-ගොඩබස්වයි/101-542400",
    "Category": "latest_news"
}