{
    "Source": "www.lankadeepa.lk",
    "Timestamp": "2021 ජුලි මස 22",
    "Headline": "වසර 3 ක සිර දඩුවම් නියමව සිටි නීතිඥවරයකුට ඇප",
    "News Content": "( තිළිණි ද සිල්වා සහ රංජන් කටුගම්පොළ )ඔස්ට්‍රේලියානු ඩොලර් එක් ලක්ෂ අසූ දහස් පන්සියක මුදලක් සාවද්‍ය සාපරාධී අපහරණය කිරීමේ චෝදනාවට වරදකරු වී  කොළඹ මහාධිකරණයෙන් වසර 3ක  සිර දඩුවම් නියමව සිටින නීතීඥවරයෙකු වූ  බිම්සර දිසානායක නැමැත්තා රුපියල් ලක්ෂයක මුදල් ඇප සහ රුපියල් ලක්ෂ පහක ශරීර ඇප මත මුදා හැරීමට අභියාචනාධිකරණය නියෝග කර ඇත.අදාල නීතීඥවරයාට සෑම මසකම හතරවැනි ඉරුදින මේ සිද්ධියට සම්බන්ධ පොලිස් කොට්ඨාෂයේ පොලීසියට වාර්තා කරන ලෙසද , ඔහුගේ විදේශ ගමන් බලපත්‍රය අධිකරණය බාරයට ගැනීමටද අභියාචනාධිකරණය නියම කෙරිණි.තමා ඇප මත නිදහස් කරන්නැයි ඉල්ලා  නීතීඥ බිම්සර දිසානායක නැමැත්තා විසින් ගොනු කර තිබූ ඇප අයදුම්පතක් මේනකා විජේසුන්දර සහ නීල් ඉද්දවෙල යන මහත්ම මහත්මීන් ගේන් සමන්විත විනිසුරු මඩුල්ලක් හමුවේ සලකා බලමින් මෙම ඇප නියෝග නියම කෙරිණි.ඔස්ට්‍රේලියාවේ වාසය කරන ශ්‍රී ලාංකිකයෙකු විසින් එඔස්ට්‍රේලියා ඩොලර්   ඒක් ලක්ෂ අසූ දහස් පනසියයක මුදලක් කුරුණෑගල ප්‍රදේශයේ නිවසක් සෑදීම සදහා පෙත්සම්කරුගේ ගිණුමට එවා තිබූ අතර , එම මුදල්‍ සාවද්‍ය සාපරාධීව අපහරණය කරන ලදැයි චෝදනා කරමින් නීතිපතිවරයා විසින් කොළඹ මහාධිකරණයේ මෙම නීතීඥවරයාට එරෙහිව නඩු පවරන ලදී.මෙම නඩුව විභාගයට ගැනීමෙන් අනතුරුව 2018 ජනවාරි 28 වැනිදා එහි තීන්දුව ප්‍රකාශයට පත් කළ මහාධිකරණය එම නීතීඥවරයාට වසර 3ක සිර දඩුවමක් නියම කළ අතැර ඊට අමතරව රුපියල් ලක්ෂ පහක දඩයක්ද නියම කෙරිණි.ඊට අමතරව රුපියල් ලක්ෂ 90 ක මුදලක් මෙම සිද්ධියට ලක්වූ වින්දිතයාට ගෙවන ලෙසටද මහාධිකරණය නියෝග කෙරිණි.මෙම නියෝග වලින් අගතියට පත් වූ පෙත්සම්කරු එම දඩුවමට එරෙහිව අභියාචන පෙත්සමක් සහ තමා ඇප මත මුදා හරින්නැයි ඉල්ලා අභියාචනාධිකරණය හමුවේ ඇප අයදුම්පතක් ගොනු කෙරිණි. එම ඇප අයදුම්පත සලකා බලමින් අභියාචනාධිකරණ මෙම ඇප නියෝග ලබා දෙන ලදී.  ",
    "URL": "https://www.lankadeepa.lk/latest_news/වසර-3-ක-සිර-දඩුවම්-නියමව-සිටි-නීතිඥවරයකුට-ඇප/1-595387",
    "Category": "latest_news"
}