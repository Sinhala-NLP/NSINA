{
    "Source": "www.lankadeepa.lk",
    "Timestamp": "2019 නොවැම්බර් මස 28",
    "Headline": "ජල සම්පාදන මණ්ඩලය කෝටි 140 ක් අවභාවිත කරලා",
    "News Content": "(විනීතා එම් ගමගේ)ජාතික ජල සම්පාදන හා ජලාපවහන මණ්ඩලය කොළඹින් දකුණු නගර ජල ව්‍යාපෘතිය, මාතර ජල ව්‍යාපෘතිය හා අවිස්සාවේල්ල ජල ව්‍යාපෘතිය යන ජල සම්පාදන ව්‍යාපෘතිවලින් රුපියල් කෝටි 140 කට අධික මුදලක් අවභාවිතා වී ඇතැයි ජල සම්පාදන හා ජලාපවහන මණ්ඩලයේ ඉංජිනේරු ඩිප්ලෝමාධාරින්ගේ සංගමය කියයි.මේ පිළිබඳව තමන් කළ පැමිණිලි වලින් පසු මණ්ඩලය විසින් රුපියල් කෝටි 22 කට ආසන්න මුදලක් යළි අය කරගැනීමට කටයුතු කර ඇතැයි ද එසේ වුවත් එම මුදල් සඳහා වන පොලිය අයකරගෙන නැතැයි ද  ජල සම්පාදන හා ජලාපවහන මණ්ඩලයේ ඉංජිනේරු ඩිප්ලෝමාධාරින්ගේ සංගමයේ සභාපති ඊ.ඩී සුභද්‍ර මහතා කොළඹ නිපෝන් හෝටලයේ පැවැති මාධ්‍ය හමුවක දී ප‍්‍රකාශ කළේය.කොන්ත‍්‍රාත්කරුවන්ගෙන් මුදල් අය කර ගැනීමට කටයුතු කළ නමුත් මේ වනතුරුත් ඒවාට අනුබල දුන් මණ්ඩලයේ ඉහළ නිලධාරින් කිසිවෙකුටත් මේ වනතුරු කිසිදු දඬුවමක් ලැබී නැතැයි ද හෙතෙම කියා සිටියේය.මේ අතර නීති විරෝධී පත්වීම් හා උසස්වීම් රාශියක් මණ්ඩලයේ නීති උල්ලංඝනය කරමින් ලබා දී ඇතැයි ද සභාපතිවරයා සඳහන් කළේය.මණඩලයේ ව්‍යාපෘති සඳහා පිටින් බඳවා ගැනීම් බොහෝ සිදුවන්නේ යැයි ද එහි දී සුදුසුකම් නැති නිලධාරින් බොහෝ සිටින්නේ යැයි ද පැවසූ සුභද්‍ර මහතා ව්‍යාපෘති සඳහා පිටින් නිලධාරීන් ගැනීමට අවශ්‍ය නොවන බවත් ඒ සඳහා මණ්ඩලයේ සිටින 10200 ක් නිලධාරීන් ප‍්‍රමාණවත් වන බවත් කියා සිටියේය.මේ සම්බන්ධව කළ පැමිණිලිවලින් පසු රජයේ විගණන අංශය විගණන පරීක්ෂණ ආරම්භ කළ නමුත් මේ වනතුරුත් මණ්ඩලයේ අභ්‍යන්තර විගණන අංශය හෝ පරිපාලනය මේ පිළිබඳ කිසිදු පරීක්ෂණයක් කර නැතැයි ද හෙතෙම සඳහන් කළේය.කෙසේ වෙතත් කෝප් කමිටුව මේ සම්බන්ධව වෝහාරික විගණනයක් සිදුකළ යුතුයැයි උපදෙස් දී ඇතැයි ද රජයේ විගණන අංශ සක‍්‍රීය නමුත් ඔවුන්ට අවශ්‍ය සමහර පහසුකම් නොතිබීම ප‍්‍රශ්නයක් වූ බව ද සභාපතිවරයා පෙන්වා දුන්නේය.මණ්ඩලයේ සිදුවන දූෂණ වංචා සියල්ල ගැන ජල සම්පාදන අමාත්‍යවරයා ද වන අග‍්‍රාමාත්‍ය මහින්ද රාජපක්ෂ මහතා දැනුවත් කරන්නට බලාපොරොත්තු වන බවත් සභාපතිවරයා ඇතුළු ඉහළ නිලධාරින් හා ව්‍යාපෘති අධ්‍යක්ෂවරුන්ගේ වත්කම් ගැන සොයා බලන්නට කටයුතු කරන්නැයි එහි දී ඉල්ලා සිටින්නට ද බලාපොරොත්තු වන බවත් තවදුරටත් කියා සිටියේය.    ",
    "URL": "https://www.lankadeepa.lk/latest_news/ජල-සම්පාදන-මණ්ඩලය-කෝටි-140-ක්-අවභාවිත-කරලා/1-561335",
    "Category": "latest_news"
}