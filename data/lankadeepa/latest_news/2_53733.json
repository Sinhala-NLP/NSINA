{
    "Source": "www.lankadeepa.lk",
    "Timestamp": "2018 සැප්තැම්බර් මස 15",
    "Headline": "දේශපාලන හෙංචයියෙක් නෙළුම් වැවේ ඉවුර හදන්න ගෙනා කොන්ක්‍රීට් ගල් සොරා ගනී",
    "News Content": "(කල්පිටිය පද්මා කුමාරී කංකානම්ගේ) කල්පිටිය පොලිස් බල ප්‍රදේශයට අයත්, ඒත්තාල තාමරම්කුලම් හෙවත් නෙලුම් වැවේ ඉවුර ගොඩනැගීම පිණිස වැව් ඉවුරේ බා තිබූ කොන්ක්‍රීට් ගල් තොගයක් අද (15)  රාත්‍රී ලොරි රථයකින් පැමිණි කල්පිටිය ප්‍රාදේශීය සභාවේ එක්සත් ජාතික පක්ෂ මන්ත්‍රීවරයෙකුගේ ආධාරකරුවෙකු විසින් රැගෙන යාමත් සමග ගම්වාසීන් බලවත් සේ නොසන්සුන්තාවයට පත්ව තිබිණි.ඔවුන් සියලුදෙනාම වැව් ඉවුරට රැස්ව, පොදු දේපල රැගෙන ගියායැයි කියන මන්ත්‍රීවරයාට එරෙහිව අවලාද නගමින් වහාම නීතිය ක්‍රියාත්මක කරන ලෙස ඉල්ලා සිටින ලදී. තත්වය සැළවීමත් සමග එම ස්ථානයට කල්පිටිය පොලිස් ස්ථානයේ නිලධාරීන්ද පැමිණ කොන්ක්‍රීට් ගල් සොරා සොයා මෙහෙයුමක් දියත් කරන ලදී. මෙසේ සොරා ගන්නා ලද එම කොන්ක්‍රීට් ගල් නව නිවාස තනන පාක්ෂිකයින්ගේ නිවෙස් අසල බානු, ඇසින් දුටු සාක්ෂිකරුවන්ද විය. ඔවුහු පොලිස් නිලධාරීන් කැටුව ගොස් එම ස්ථානයන් ද පෙන්වූහ.ගම්වාසීන් විසින් කොන්ක්‍රීට් ගල් සොරකම පිළිබඳව කල්පිටිය පොලිසියේ පැමිණිල්ලක් දමා ඇති අතර කල්පිටි පොලිසිය ඉදිරි පරීක්ෂණ මෙහෙයවයි.   ",
    "URL": "https://www.lankadeepa.lk/latest_news/දේශපාලන-හෙංචයියෙක්-නෙළුම්-වැවේ-ඉවුර-හදන්න-ගෙනා-කොන්ක්‍රීට්-ගල්-සොරා-ගනී/1-536690",
    "Category": "latest_news"
}