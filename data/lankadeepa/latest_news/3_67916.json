{
    "Source": "www.lankadeepa.lk",
    "Timestamp": "Editorial  2017 මාර්තු මස 17",
    "Headline": "කොට්ටාව ධර්මපාලයේ අලුත් විදුහල්පතිට විරෝධය",
    "News Content": "(තරිඳු ජයවර්ධන)කොට්ටාව ධර්මපාල විද්‍යාලයට අලුතින් පත් කළ විදුහල්පතිවරයා අද (17) වැඩ බාර ගැනීමට පැමිණීමත් සමඟ පාසලේ නොසන්සුන්තාවක් ඇති විය. එම නොසස්සුන්තාව පාලනය කිරීමට පොලිසිය කැඳවීමට සිදුවූ බව ජයවර්ධනපුර කලාප අධ්‍යාපන කාර්යාලයයේ ආරංචි මාර්ග කියයි.පාසලේ විදුහල්පති පුරප්පාඩුව පිරවීමට පැවැත්වූ සමූඛ පරීක්ෂණයෙන් පළමු වැනියා වූ නිලධාරියා කපා දමා දෙවැනියා වූ නිලධාරියා පත් කළැයි කියමින් කොට්ටාව ධර්මපාල විද්‍යාලයයේ සිසුහු පිරිසක් හා දෙමාපියෝ පිරිසක් විරෝධතා දැක්වූහ.මීට සතියකට පමණ පෙර ද මෙම විදුහල්පතිවරයා වැඩ බාර ගැනීමට එතියි ලද තොරතුරු අනුව සිසුහු සහ දෙමාපියෝ විරෝධය පළ කළහ.නව විදුහල්පතිවරයා රාජකාරි ආරම්භ කිරීමෙන් පසු ඔහු පාසලෙන් පිටව ගිය බව කලාප අධ්‍යාපන කාර්යාලයයේ උසස් නිලධාරියෙක් පැවසීය. මේ සම්බන්ධයෙන් නිවේදනයක් නිකුත් කරමින් ලංකා ගුරු සංගමය කියනුයේ විදුහල්පතිවරයකු තෝරා ගැනීම සඳහා  පැවැති සමූඛ පරීක්ෂණය දේශපාලන බලපෑම් මත සිදු වූ බවයි. මේ ගැන පසුගිය 13 වැනි දා බස්නාහිර පළාත් ආණ්ඩුකාරවරයාට දැනුම් දුන් බව ද, වැඩ බලන විදුහල්පති ලෙස කටයුතු කළ අධ්‍යාපන පරිපාලන සේවයේ නිලධාරියා තාවකාලිකව එම විදුහලේ විදුහල්පති ලෙස පත් කිරීමට ආණ්ඩුකාරවරයා එකඟ වූ බව ද ගුරු සංගමයේ ලේකම් ජෝසප් ස්ටාලින් මහතා කියයි. එසේ තිබියදී වෙනත් පුද්ගලයකු විදුහල්පති ලෙස පත් කර ඇතැයි ඔහු සඳහන් කරයිකොට්ටාව ධර්මපාල විද්‍යාලයයේ විදුහල්පති පත් කරද්දී දේශපාලන මැදිහත්වීමක් කළ බවට නැගෙන චෝදනා සම්බන්ධයෙන් බස්නාහිර පළාත් මහ ඇමැති ඉසුර දේවප්‍රිය මහතාගෙන් කළ විමසීමක දී ඔහු කීවේ ඒ සියලු චෝදනා ප්‍රතික්ෂේප කරන බවයි.නව විදුහල්පතිවරයා තමාගේ කිසිවකු නොවන බවත්, ඔහු උපාධි හතරක් ඇති උගතකු බවත් කී දේවප්‍රිය මහතා ඔහු නීත්‍යනුකූලව වැඩ කරන විදුහල්පතිවරයකු බව ද සඳහන් කළේය. නව විදුහල්පතිට එරෙහි උසිගැන්වීම් පිටුපස දේශපාලන බලවේග මෙන්ම හිටපු විදුහල්පතිවරයකු සහ කැපුණු විදුහල්පතිවරයකුද සිටිය හැකි බව ද මහ ඇමැතිවරයා පැවසීය.   ",
    "URL": "https://www.lankadeepa.lk/latest_news/කොට්ටාව-ධර්මපාලයේ-අලුත්-විදුහල්පතිට-විරෝධය/1-510835",
    "Category": "latest_news"
}