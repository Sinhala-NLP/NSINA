{
    "Source": "www.lankadeepa.lk",
    "Timestamp": "None  2016 අප්‍රේල් මස 29",
    "Headline": "‘යහපාලනයත් ප්‍රශ්න කරන්න‘ ",
    "News Content": "‘ඒකාබද්ධ විපක්ෂය‘ යන නාමය නෛතිකව වැරදි බව තමාගේ අදහස බවත් මාධ්‍යවේදීන් එය සොයා බලා ස්වයං තීරණයක් ලබාගෙන එවැනි වචන නිවැරදිව භාවිතා කළ යුතු බවත් එසේ කිරීමෙන් ජනතාව නොමග නොයන පරිදි වාර්තා කළ හැකි බවත් පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍යංශයේ ලේකම් නිමල් බෝපගේ මහතා අද (29) පැවැති මාධ්‍ය හමුවකදී පැවසීය.එවැනි භාවිතයකට ගියහොත් අප සියලුදෙනා අසීරුතාවයට පත්විය හැකි බවද මාධ්‍ය කෙරෙහි සද්භාවයෙන් තමන් නිවේදනයක් නිකුත් කළ බවද ඔහු කීවේය.‘මම ඉන්නා ක්ෂේත්‍රයේ සියලු දෙනා වෙනුවෙන් පෙනී ඉන්නවා. එය මගේ ජන්ම ගතිය. මේ සම්බන්ධයෙන් අර්ථ නිරූපණයක් අවශ්‍ය නම් එය නීතිපතිට යොමු කර නීතියක් ලෙස ගෙන ඒමට කටයුතු කරනවා. ඒකාබද්ධ විපක්ෂය පමණක් නොවෙයි මීට පෙර ‘කොණ්ඩයා‘ වගේ වචනද එවැනි වැරදි භාවිතයකට යොමු වුණා. මා නිකුත් කළ නිවේදනය සම්බන්ධයෙන් මාධ්‍ය ඇමැතිවරයා දැනුම්වත්ව සිටියේ නෑ. එය මගේ පෞද්ගලික අදහසක් පමණයි. ඔබ කියනවානම් ඒකාබද්ධ විපක්ෂය නීත්‍යනුකූලයි කියලා ඒකේ ප්‍රශ්නයක් නෑ‘ යැයිද ඔහු සඳහන් කළේය.මාධ්‍ය හමුවේදී මාධ්‍යවේදීන් නැගූ ප්‍රශ්නවලට මාධ්‍ය ලේකම්වරයා මෙසේ පිළිතුරු ලබාදුන්නේය.ප්‍රශ්නය - ඔබ ජනප්‍රිය වෙන්නද මේ වගේ දෙයක් කළේ?පිළිතුර - නෑ. එහෙම වුවමනාවක් මට නෑ. මම මේ තනතුරට පත්වෙන්න කලිනුත් මේ අදහස හිතේ තිබුණා. මේක වැරදි වචනයක් කියලා. ඒත් දැන් මේ නිවේදනය නිසා හතර වටින්ම මට චෝදනා එල්ල වෙනවා.ප්‍රශ්නය - ඔබට ‘ඒකාබද්ධ විපක්ෂය‘ කියන වචනය විතරද එහෙම වැරදි භාවිතයක් ලෙස පෙනුණේ. වෙන වචන තිබුණේ නැද්ද?පිළිතුර - නෑ ඒක විතරක් නෙමෙයි. කොණ්ඩයා, සඳරේඛා සිද්ධිය, සේයා ඝාතනයේ ඡායාරූප වගේ බොහෝ දේ සම්බන්ධයෙන් මාධ්‍ය භාවිතය ගැන මම කථා කරන්න හිටියා. ඒවා දැන් පරණයි. මේ දිනවල වගේම දිගටම ඒකාබද්ධ විපක්ෂය ගැන කථා කරනවා. ඒකයි ඒ ගැන මම කිව්වේ. සාමාන්‍යයෙන් නමක් විදියට අයිතියක් ප්‍රකාශ කරන තුරු අපි පිළිගන්නේ නෑනේ. නිල විපක්ෂයක් තිබෙද්දී ජනතාව අපෙන් ප්‍රශ්න කරයි විපක්ෂයක් ගැන කියනවා. විපක්ෂ නායකයෙක් ගැන කියනවා. ඒකාබද්ධ විපක්ෂයක් ගැන කියනවා. මාධ්‍යයේ වගකීම මොකක්ද කියලා ප්‍රශ්න කරයි.  ප්‍රශ්නය - මාධ්‍යවේදීන්ට ඇතිවන වෙනත් ගැටළු වෙනුවෙන් උදාහරණයක් ලෙස ප්‍රවෘත්ති සාකච්ඡා කැඳවා මාධ්‍යවේදීන්ට නිසි ගෞරවය සැලකිල්ල නොදීම වගේ කාරණා සම්බන්ධයෙන් ඔබතුමා ඉදිරියේදී මැදිහත් වෙනවාද?පිළිතුර - ඔව් අනිවාර්යයෙන්ම. මම කැමතියි සුහදව ඔබ සමග වැඩ කරන්න. මාධ්‍ය ක්ෂේත්‍රයේ කටයුතු සම්බන්ධයෙන් මම උපකාර කරනවා. ඒ සම්බන්ධයෙන් බලධාරීන් සමග සාකච්ඡා කර පියවර ගන්නවා.ප්‍රශ්නය - ‘යහපාලනය‘ කියන වචනයත් එහෙම එකක් නේද? ඒක ගැන ඔබතුමා මොකද කියන්නේ?පිළිතුර - යහපාලනයත් ප්‍රශ්න කරන්න. මාධ්‍යයෙන් යහපාලනයත් පුළුවන් තරම් ප්‍රශ්න කළ යුතුයි. එවිට තමයි නියම යහපාලනය ඇති කරන්න පුළුවන් වෙන්නේ.  ",
    "URL": "https://www.lankadeepa.lk/latest_news/‘යහපාලනයත්-ප්‍රශ්න-කරන්න‘/1-410429",
    "Category": "latest_news"
}