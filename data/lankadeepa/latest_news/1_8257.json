{
    "Source": "www.lankadeepa.lk",
    "Timestamp": "2022 දෙසැම්බර් මස 15",
    "Headline": "පාලි බෞද්ධ සරසවියේ නවක වද ගැන ජනපති දැඩි තීරණයක",
    "News Content": "(අංජුල මහික වීරරත්න)ශ්‍රී ලංකා බෞද්ධ හා පාලි විශ්ව විද්‍යාලයේ  නවක වද සිද්ධීන් සහ ශිෂ්‍ය ප්‍රචණ්ඩත්වය සම්බන්ධයෙන් සම්පූර්ණ වාර්තාවක් ඉදිරිපත් කරන්නැයි ජනාධිපති රනිල් වික්‍රමසිංහ මහතා අදාළ අංශවලට අද (15) උපදෙස් දුන්නේය. සමාජයේ ගෞරවයට පාත්‍ර වන මහා සංඝරත්නය සහ විශ්ව විද්‍යාල ආචාර්යවරුන් අපහසුතාවයට පත් කිරීම කිසිසේත් අනුමත කළ නොහැකි අතර ඊට ඉඩ තැබිය නොහැකි බව  ජනාධිපතිවරයා එම නිලධාරීන්ට දැනුම් දී තිබේ. මෙම සිද්ධිය පිටුපස සිටින අය කවුරුන්ද, ඒවාට සම්බන්ධ අය කවුරුන්ද සහ අනුබල දෙන අය කවුරුන්ද යන්න පිළිබඳ විස්තර ලබා දෙන ලෙස  ජනාධිපතිවරයා දැනුම් දී තිබේ.  මෙම අදාල වාර්තාව ලැබුණු පසු මෙම  සිද්ධිය සම්බන්ධයෙන් ජනාධිපති රනිල් වික්‍රමසිංහ මහතා අතිශයින් වැදගත් තීරණ ගැනීමට නියමිතය. පේරාදෙනිය විශ්ව විද්‍යාලයේ හිටපු උප කුලපති සහ භූ ගර්භ විද්‍යා පිළිබඳ ජ්‍යෙෂ්ඨ මහාචාර්ය අතුල සේනාරත්න සහ ඔහුගේ පුත් විදුර සේනාරත්න මහත්වරුන්ට එම විශ්ව විද්‍යාලයේ සිසුන් පිරිසක් පහර දීම සම්බන්ධයෙන්ද වාර්තාවක් ලබා දෙන්නැයි ජනාධිපතිවරයා මීට පෙර අදාල අංශවලට උපදෙස් දී තිබිණි.  ",
    "URL": "https://www.lankadeepa.lk/latest_news/පාලි-බෞද්ධ-සරසවියේ-නවක-වද-ගැන-ජනපති-දැඩි-තීරණයක/1-625266",
    "Category": "latest_news"
}