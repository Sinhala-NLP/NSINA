{
    "Source": "www.lankadeepa.lk",
    "Timestamp": "2022 ජුනි මස 25",
    "Headline": "ඇමෙරිකානු නියෝජිත පිරිසේ ශ්‍රී ලංකා සංචාරය",
    "News Content": "(විමුක්ති එස් රුද්‍රිගු)එක්සත් ජනපද භාණ්ඩාගාර දෙපාර්තමේන්තුව සහ එක්සත් ජනපද රාජ්‍ය දෙපාර්තමේන්තුව නියෝජනය කරන ඉහළ පෙළේ නියෝජිත පිරිසක් හෙට (26) සිට 29 දක්වා ශ්‍රී ලංකාවේ සංචාරයක නිරත වෙන බව ශ්‍රී ලංකාවේ ඇමෙරිකානු තානාපති කාර්යාලය අද (25) නිවේදනය කළේය. දූත පිරිසට ආසියාව සඳහා වන භාණ්ඩාගාරයේ නියෝජ්‍ය සහකාර ලේකම් රොබට් කැප්‍රෝත් මහතා,දකුණු සහ මධ්‍යම ආසියාව සඳහා නියෝජ්‍ය සහකාර රාජ්‍ය ලේකම් කෙලී කීඩර්ලින් මහත්මිය ඇතුළත් වන බව පැවැසෙයි.දූත පිරිස සංචාරය අතරතුර පුළුල් පරාසයක දේශපාලන නියෝජිතයින්, ආර්ථික විද්‍යාඥයින් සහ ජාත්‍යන්තර සංවිධාන සමඟ සාකච්ඡා කරනු ඇති බව ඇමෙරිකානු තානාපති කාර්යාලය ප්‍රකාශ කළේය.එම  සාකච්ඡාවලදී  අවශ්‍යතා ඇති ශ්‍රී ලාංකිකයින්ට මෙන්ම වත්මන් ආර්ථික අර්බුදය විසඳීමට සහ අනාගතය සඳහා තිරසර ආර්ථිකයක් ගොඩනැගීමට උත්සහ දරණ ශ්‍රී ලාංකිකයන්ට සහාය වීමට  වඩාත් ඵලදායී ක්‍රම සොයා බලනු ඇතැයි පැවසෙයි.දූත පිරිසේ සංචාරය ශ්‍රී ලාංකික ජනතාවගේ ආරක්ෂාව සහ සමෘද්ධිය සඳහා අපගේ අඛණ්ඩ කැපවීම අවධාරනය කරනු ඇතැයි ඇමෙරිකානු තානාපති ජුලී චන්ග් මහත්මිය පැවසුවාය.  ",
    "URL": "https://www.lankadeepa.lk/news/ඇමෙරිකානු-නියෝජිත-පිරිසේ-ශ්‍රී-ලංකා-සංචාරය/101-615371",
    "Category": "latest_news"
}