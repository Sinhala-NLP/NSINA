{
    "Source": "www.lankadeepa.lk",
    "Timestamp": "None  2016 ඔක්තෝබර් මස 25",
    "Headline": "කාන්තා හිංසනය පිටුදකින්න සංගා - මහේල එක්වෙයි",
    "News Content": "ශ්‍රී ලංකා ක‍්‍රිකට් කණ්ඩායමේ හිටපු නායකයින් වන කුමාර් සංගක්කාර සහ මහේල ජයවර්ධන මෙරට කාන්තා හිංසනය තුරන් කිරීමේ ප‍්‍රවර්ධනය වෙනුවෙන් යුරෝපා සංගම් ශ්‍රී ලංකා හා මාලදිවයින කාර්යාලය සමග එක්වූ බව එම සංගම් කාර්යාලය නිවේදනය කරයි.කාන්තා හිංසනයට එරෙහිව දැනුවත් කිරීම සඳහා ශී‍්‍ර ලංකාවේ විශිෂ්ට කි‍්‍රකට් ක‍්‍රීඩකයන් වන මහේල ජයවර්ධන සහ කුමාර් සංගක්කාර තමන් සමඟ හවුල්වීම සම්බන්ධයෙන් එම නියෝජිත මණ්ඩලය සතුට පළකරන බවද එහි සඳහන්වේ.නොවැම්බර් 25 වැනිදාට යෙදී තිබෙන කාන්තා හිංසනය පිටුදැකීමේ ජාත්‍යන්තර දිනයදා ‘‘ කාන්තාවන්ට එරෙහි හිංසනය තුරන් කරමු ’’  තේමාව යටතේ,  ලංකාවේ කාන්තා හිංසනය තුරන් කිරීමේ ප‍්‍රවර්ධන වැඩසටහන සඳහා සංගක්කාර සහ මහේල එක්වන බව ශී‍්‍ර ලංකාව සහ මාලදිවයින සඳහා වන යුරෝපා සංගමයේ දේශපාලන, වාණිජ සහ සන්නිවේදන අංශ ප‍්‍රධානි  පෝල් ගොඞ්ෆ‍්‍රි  සඳහන් කරයි.අවාසනාවකට මෙන් ශී‍්‍ර ලංකාවේ කාන්තාවන්ගෙන් අඩක්ම කිසියම් ආකාරයේ හිංසනයක අත්දැකීම් විඳ ඇති  බව අධ්‍යයනයන්ගෙන් හෙලිවී ඇති අතරම , මෙම ගැටළුව ප‍්‍රසිද්ධියේ කථා කිරීම තහංචියක් වී ඇති අවස්ථාවක කාන්තා හිංසනය පිළිබඳව ප‍්‍රසිද්ධියේ කථාකිරීම පිළිගත් කරුණක් බව ඒත්තු ගැන්වීමටත් මෙම හිංසනය තුරන් කිරීමටත් ,එයට එරෙහිව නැගී සිටීමට මහේල සහ කුමාර් ගත් තීරණය උපකාරක්  වනු ඇතැයි ගොඩ්‍ෆ්‍රි කීය.  ",
    "URL": "https://www.lankadeepa.lk/latest_news/කාන්තා-හිංසනය-පිටුදකින්න-සංගා---මහේල-එක්වෙයි/1-472370",
    "Category": "latest_news"
}