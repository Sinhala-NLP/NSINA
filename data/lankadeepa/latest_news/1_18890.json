{
    "Source": "www.lankadeepa.lk",
    "Timestamp": "2022 පෙබරවාරි මස 23",
    "Headline": "ඩීසල් හිඟයක් ඇති බව ගම්මන්පිල පිළිගනී",
    "News Content": "(සුජිත් හේවාජුලිගේ සහ  අංජුල මහික වීරරත්න )රටේ ඩීසල් හිඟයක් පවතින බව පිළිගන්නේ යැයි බලශක්ති අමාත්‍ය උදය ගම්මන්පිල මහතා පාර්ලිමේන්තුවේදී  අද පැවසීය.ඔහු මෙසේ පැවසුවේ එක්සත් ජාතික පක්ෂයේ මන්ත්‍රී රනිල් වික්‍රමසිංහ සහ ශ්‍රී ලංකා පොදුජන පෙරමුණේ මන්ත්‍රී  මොහොමඩ් මුසම්මිල් යන මහත්වරුන්  ඉන්ධන ප්‍රශ්නය සම්බන්ධයෙන් මතු කළ ප්‍රශ්නවලට පිළිතුරු දෙමිනි.නැවකින් ඩීසල් ගොඩබෑම සිදුවෙමින් පවතින බවත් පැට්‍රෝල් නැවක් මුහුද මැද නැංගුරම්ලා ඇති බවත්  අමාත්‍යවරයා කීවේය.ඒ නැවටද මුදල් ලබාදෙන බව  මුදල් ලේකම්වරයා පැවසුවේ යැයි  උදය ගම්මන්පිල මහතා පැවසීය.මෙරටට පැමිණි කිසිම ඉන්ධන  නැවක් ආපසු හරවා යවා නැතැයි  පැවසූ අමාත්‍යවරයා ඉන්ධන මිල වැඩි කිරීමට  කිසිදු තීරණයක් ගෙන නැතැයිද  ප්‍රකාශ කළේ‍ය.යුදමය   වාතාවරණය නිසා ඉන්ධන බැරලයක මිල ඩොලර් සියයක් දක්වා ඉහළ  නැග ඇතැයිද  එම මිල මාර්තු වනවිට 115දක්වා තවදුරටත් ඉහළ යනු ඇතැයිද   ඔහු පැවසීය.ඉන්ධන ණයට ලබාගැනීමට  රාජ්‍යයන් කිහිපයක් සමග සාකච්ඡා කරගෙන යන බවද ගම්මන්පිල මහතා පැවසුවේය.ඉන්ධන ගෙන්වීමට සංස්ථාව  මාසයකට ඩොලර් මිලියන 500 ක මුදලක් වැය කරන බව හෙතෙම වැඩිදුරටත්  කීවේය.  ",
    "URL": "https://www.lankadeepa.lk/latest_news/ඩීසල්-හිඟයක්-ඇති-බව-ගම්මන්පිල-පිළිගනී/1-608710",
    "Category": "latest_news"
}