{
    "Source": "www.lankadeepa.lk",
    "Timestamp": "None  2016 ජුලි මස 24",
    "Headline": "කොටාපාර මහින්දගේ පාද යාත්‍රාව සමග පාරට නොබසී",
    "News Content": "රජයේ ආණ්ඩු ක‍්‍රම ව්‍යවස්ථා සශෝධන ක‍්‍රියාවලියට එරෙහිව ඒකාබද්ධ විපක්‍ෂය සංවිධානය කරන පාද යාත‍්‍රාවට සහාය දීම සම්බන්‍ධයෙන් ශ‍්‍රී ලංකාවේ කොමියුනිස්ට් පක්‍ෂය උණුසම් මත දෙකක සිටිය ද, අවසානයේ පාද යාත‍්‍රාවට සම්බන්‍ධ නොවීමට තීරණය කළ බව එම පක්‍ෂයේ දේශපාලන ආරංචි මාර්ග කියයි. පක්‍ෂයේ ස්ථාවරය සම්බන්‍ධයෙන් ඉදිරි දින දෙක ඇතුළත පුවත්පත් නිවේදනයක් නිකුත් කිරීමට නියමිතය.පසුගිය සිකුරාදා (22) බොරැල්ල කොටා පාරේ  පක්‍ෂ මුලස්ථානයේ  දේශපාලන මණ්ඩල රැස්වීමේ දී මේ අදහසු උදහස් ඉදිරිපත් විය. විපක්‍ෂයේ “ව්‍යවස්ථා මර උගුල“ ලෙස නම්කර ඇති පාද යාත‍්‍රාව සම්බන්‍ධයෙන් වු කරුණ දේශපාලන මණ්ඩලයට ඉදිරිපත් කළ පක්‍ෂයේ මහ ලේකම් ඩීව් ගුණසේකර මහතා මධ්‍යස්ථව කරුණු ඉදිරිපත් කළ බව ද එම දේශපාලන තොරතුරු පෙන්වා දෙයි. පාද යාත්‍රාවට එකතුවීමේ වාසි මෙන්ම අවාසි ද, ඔහු පෙන්වා දී තිබේ.එහෙත් කොමියුනිස්ට් පක්‍ෂයේ සභාපති රාජා කොල්ලූරේ, නියෝජය ප‍්‍රධාන ලේකම් එස්. සුදසිංහ සහ දේශපාලන මණ්ඩල සභික එල්.ආර්. ෂෙල්ටන් මහත්වරුන්ගේ අදහස වී තිබුණේ මෙම පාද යාත‍්‍රාවට සම්බන්‍ධ විය යුතුය යන ස්ථාවරය බව එම දේශපාලන ආරංචි සනාථ කරයි.එහෙත් දේශපාලන මණ්ඩල සාමාජික චන්‍ද්‍රසිරි ගජධීර මහතා තදින් පවසා ඇත්තේ පවතින ව්‍යවස්ථාව සංශෝධනය කළ යුතුයැයි ස්ථාවරයේ සිටින කොමියුනිස්ට් පක්‍ෂය, තවමත් නොදුටු ව්‍යවස්ථා කෙටුම්පතක් සම්බන්‍ධයෙන් මෙසේ විරුද්ධවීම කොමියුනිස්ට් පක්‍ෂය හැටියට නොකළ යුතු බවයි. විමල් වීරවිංශ, උදය ගම්මන්පිල වැනි ජාතිවාදී අදහස් ඇති පිරිස්වලට උඩගෙඩි දීමට කොමියුනිස්ට් පක්‍ෂය අලගු නොතැබිය යතු යැයි ගජධීර මහතාගේ ස්ථාවරය වු බව ද එම ආරංචි කියයි.සශෝධිත ව්‍යවස්ථාව නොදැක ඊට “ව්‍යවස්ථා මර උගුල“ යැයි කියන්නේ කෙසේ දැයි ඔහු තර්ක කරමින් ඒකාබද්ධ විපක්‍ෂයේ ජාතිවාදී මතය ඉස්මතු කරන්නට කොමියුනිස්ට් පක්‍ෂය අනුබල නොදිය යුතු යැයි ගජධීර මහතා ගෙනා අදහස වෛද්‍ය වීරසිංහ, වැ.අ.ජයන්ත, අ.ගා. ජයසේන  යන දේශපාලන මණ්ඩල සභිකයන් ද අනුමත කර තිබෙන බව ද එම ආරංචි කියයි.පාර්ලිමේන්තුවේ දී ව්‍යවස්ථාව සම්මත කරගැනීමට සහාය දී පසුව එය ජනමත විචාරයෙන් පරාද කිරීමට කටයුතු කළ යුතුයැයි ඒකාබද්ධ විපක්‍ෂයේ ගාමිණී ලොකුගේ මහතා පවසා ඇති අදහසක් ගැන ගජධීර මහතා දැඩි විවේචනයක් එල්ල කළ බව ද එම ආරංචි මාර්ග පෙන්වා දෙයි.සාමාජිකයන් දහ අටදෙනෙකුගෙන් කොමියුනිස්ට් පක්‍ෂයේ දේශපාලන මණ්ඩලය මුලින් සමන්විත විය. මේ වනවිට ඉන් හතර දෙනෙකු නෙරපා දමා ඇති නිසා දැන් එහි සාමාජික සංඛ්‍යාව දාහතරකි.කෙසේ වෙතත් අවසානයේ දී ඒකාබද්ධ විපක්‍ෂයේ “ව්‍යවස්ථා මර උගුල පරාජය කරමු“ තේමාව කරගත් පාද යාත‍්‍රාවට සහාය නොදීමට කොම්යුනිස්ට් පක්‍ෂයේ දේශපාලන මණ්ඩලය තීරණය කළ බව ද එම පක්‍ෂයේ දේශපාලන ආරංචි පෙන්වා දෙයි. ",
    "URL": "https://www.lankadeepa.lk/latest_news/කොටාපාර-මහින්දගේ-පාද-යාත්‍රාව-සමග-පාරට-නොබසී/1-440206",
    "Category": "latest_news"
}