{
    "Source": "www.lankadeepa.lk",
    "Timestamp": "2021 නොවැම්බර් මස 11",
    "Headline": "රෝන්ග් සයිඩ් ආ කැබ්රිය 4 කට තුවාල කරයි",
    "News Content": "( තිලකරත්න දිසානායක)ගම්පහ, මිරිස්වත්ත හන්දියේ සිට ගම්පහ දෙසට මාර්ගයේ විරුද්ධ දිසාවෙන් ධාවනය වූ කැබ් රියක් වාහන හතරක ගැටී නිවසක් තුළට කඩා වැදීමෙන් සිවු දෙනෙක් තුවාල ලබා ගම්පහ රෝහලට ඇතුළත් කරනු ලැබූහ.අද (11) සවස 5.45 ට පමණ අධික වේගයෙන් පැමිණ ඇති කැබ් රිය මාර්ගයේ විරුද්ධ දිසාවෙන් ගම්පහ දෙසට ධාවනයවී යතුරු පැදි දෙකක සහ ත්‍රී රෝද රථ දෙකක ගැටී මාර්ගය අද්දර පිහිටි නිවසක් තුලට කඩා වැදුණු බව ප්‍රදේශවාසියෙක් කීය.වාහන හතරක ගැටුනු කැබ් රථයේ රියදුරා සහ එහි සිටි සහායක පලා ගොස් තිබේ.අනතුරින් නිවසේ කිසිවෙකුටත් අනතුරක් සිදුව නොමැති අතර තුවාල ලැබූ  යතුරු පැදිකරුවන් දෙදෙනා සහ ත්‍රී රෝද රථ දෙකෙහි රියදුරන් ගම්පහ දිස්ත්‍රික් මහ රෝහලට ඇතුලත් කිරීමට පියවර ගෙන ඇති අතර යක්කල පොලිස් ථානාධිපති ප්‍රධාන පොලිස් පරීක්ෂක සිතාර කරුණාරත්න මහතාගේ උපදෙස් පරිදි රථවාහන අංශය පරීක්ෂණ ආරම්භ කොට තිබිණි.   ",
    "URL": "https://www.lankadeepa.lk/news/රෝන්ග්-සයිඩ්-ආ-කැබ්රිය-4-කට-තුවාල-කරයි/101-602798",
    "Category": "latest_news"
}