{
    "Source": "www.lankadeepa.lk",
    "Timestamp": "2023 ජුලි මස 05",
    "Headline": "වත්මන් ආණ්ඩුව ගැන ජනතාවගේ කැමැත්ත වැඩි‌ වෙලා",
    "News Content": "(විමුක්ති එස් රුද්‍රිගු)වත්මන් ආණ්ඩුව ගැන ජනතා අනුමැතිය ඉහළ ගොස් ඇතැයි වෙරිටේ රිසර්ච් ආයතනය පවසයි.පසුගිය වසරේ ඔක්තෝබර් සහ මෙම වසරේ පෙබරවාරි මසට සාපේක්ෂව පසුගිය ජූනි මස වත්මන් ආණ්ඩුව ගැන ජනතා අනුමැතිය දෙගුණයකින් වර්ධනය වී ඇතැයි වෙරිටේ රිසර්ච් ආයතනය පෙන්වා දී ඇත.වෙරිටේ රිසර්ච් ආයතනය විසින් කරන ලද 'රට හිතන හැටි' දීප ව්‍යාප්ත ජනමත විමසුම් සමීක්ෂණයේ පසුගිය ජූනි මස ප්‍රතිඵලවලට අනුව, වත්මන් ආණ්ඩුව වැඩ කරන ආකාරය පිළිබඳ ජනතා අනුමැතිය සියයට 21 ක් දක්වා වර්ධනය වී ඇතැයි එම ආයතනය නිකුත් කළ වාර්තාවේ සඳහන් වේ.පසුගිය වසරේ ඔක්තෝබර් මස සහ මෙම වසරේ පෙබරවාරි මස වත්මන් ආණ්ඩුව වැඩ කරන ආකාරය පිළිබඳ ජනතා අනුමැතිය සියයට 10 ක් වූ අතර එය ජූනි මාසයේදී දෙගුණයකින් වර්ධනය වී ඇත.රටේ වැඩ කටයුතු සිදු වෙමින් පවතින ආකාරය ගැනද ජනතා අනුමැතිය ඉහළ ගොස් ඇති බව සමීක්ෂණයේ ප්‍රථිපල මගින් තහවුරු වී තිබේ.පසුගිය ජූනි මාසයේදී රටේ වැඩ කටයුතු සිදු වෙමින් පවතින ආකාරය පිළිබඳ ජනතා අනුමැතිය සියයට 12 දක්වා වර්ධනය වී තිබෙන බවත් පසුගිය පෙබරවාරි සහ ඔක්තෝබර් මස එම අගය පැවතියේ පිළිවෙලින් සියයට 4 ක සහ 7 ක මට්ටම්වල බව වෙරිටේ රිසර්ච් ආයතනය පෙන්වා දී ඇත.ජූනි මස ප්‍රථිපලවලට අනුව රටේ ආර්ථිකය ගැන ජනතාවට පවතින විශ්වාසය තවමත් සෘණ අගයක් ගනිමින් 43.8 ක මට්ටමක පැවතියත් පසුගිය ඔක්තෝබර් සහ පෙබරවාරි මසට සාපේක්ෂව එය පැහැදිලි වර්ධනයක් බව වෙරිටේ රිසර්ච් ආයතනය සඳහන් කර තිබේ.පසුගිය ඔක්තෝබර් සහ පෙබරවාරි මාස දෙකෙහිම රටේ ආර්ථිකය ගැන ජනතාවට පවතින විශ්වාසය පැවතුනේ සෘණ 78 මට්ටමකය.ඇමෙරිකාවේ ගැලප් ආයතනය එරට ජනමතය විමසීම සඳහා භාවිතයට ගන්නා ප්‍රශ්න සහ ගණනය කිරීම් වෙරිටේ රිසර්ච් ආයතනය ශ්‍රී ලංකාවට ගැලපෙන අයුරින් සකසා මෙම සමීක්ෂණය සිදු කරනු ලබයි.  ",
    "URL": "https://www.lankadeepa.lk/news/වත්මන්-ආණ්ඩුව-ගැන-ජනතාවගේ-කැමැත්ත-වැඩි‌-වෙලා/101-635925",
    "Category": "latest_news"
}