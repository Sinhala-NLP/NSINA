{
    "Source": "www.lankadeepa.lk",
    "Timestamp": "2022 අගෝස්තු මස 19",
    "Headline": "ගෝඨාගේ මිරිහාන නිවෙසට විශේෂ ආරක්ෂාවක්",
    "News Content": "(සුජිත් හේවාජුලිගේ)හිටපු ජනාධිපති ගෝඨාභය රාජපක්ෂ මහතාගේ මිරිහාන පැඟිරිවත්ත ප්‍රදේශයේ පිහිටි නිවෙස සහ ඒ අවට ප්‍රදේශයේ ආරක්ෂක විධිවිධාන වැඩි කරන ලෙස පොලිස් ප්‍රධානීන් ප්‍රදේශයේ  පොලිස්  සහ  බුද්ධි අංශ නිලධාරීන්ට අද (19) උපදෙස්දී ඇත.එසේම හිටපු ජනාධිපතිවරයාගේ නිවෙස අවට ප්‍රදේශය ගැන විශේෂ සෝදිසියකින් පසුවන ලෙසද  වැඩිදුරටත් දැනුම්දී ඇත.එම ප්‍රදේශයේ අද (19) පැවැති පොලිස් නිලධාරීන්ගේ  සාකච්ඡාවකදී මෙසේ උපදෙස්දී ඇති බව  පොලිස් ආරංචි මාර්ගවලින් දැනගන්නට ඇත.මේ අතර හිටපු ජනාධිපති ගෝඨාභය රාජපක්ෂ මහතාගේ පැමිණීම  සම්බන්ධයෙන්  ඒ මහතාගේ ලේකම් සුගීෂ්වර බණ්ඩාර මහතාගෙන් අද අප කළ විමසුමකදී ඔහු පැවසුවේ ගෝඨාභය රාජපක්ෂ මහතා දින කිහිපයකින්  මෙරටට පැමිණෙන බවයි.හිටපු ජනාධිපතිවරයා ඒ බව දැනුම්දී ඇති බවද ඔහු සඳහන් කළේය.මේ අතර හිටපු ජනාධිපති ගෝඨාභය රාජපක්ෂ මහතා ලබන 24 වැනිදා දිවයිනට පැමිණෙන බව විදේශ කටයුතු අමාත්‍ය ජනාධිපති නීතිඥ අලි සබ්රි මහතාද තහවුරු කළේය.විදේශ කටයුතු අමාත්‍යවරයා එසේ තහවුරු කළේ  සීඑන්එන් ප්‍රවෘත්ති සේවය සමඟ සම්මුඛ සාකච්ඡාවකට එක්වෙමිනි.ගෝඨාභය රාජපක්ෂ මහතා ශ්‍රී ලංකාවට නැවත පැමිණීම සම්බන්ධයෙන් වත්මන් රජයට නිල වශයෙන් කිසිදු කාර්යභාරයක් නොමැති බවත් ගෝඨාභය  මහතා ශ්‍රී ලාංකික පුරවැසියකු බැවින් ඔහුට කැමැති ආකාරයට  මෙරටට පැමිණීමට සහ පිටවීමට හැකියාව ඇති බවත් අලි සබ්‍රි මහතා එම සාකච්ඡාවේදී වැඩිදුරටත් සඳහන් කර තිබිණ.ගෝඨාභය රාජපක්ෂ මහතා සහ  ඒ මහතාගේ බිරිඳ  තායිලන්තය රජයේ අනුග්‍රහය යටතේ එරට විශේෂ ආරක්ෂක ස්ථානයක ලැගුම් ගෙන සිටිති.  ",
    "URL": "https://www.lankadeepa.lk/news/ගෝඨාගේ-මිරිහාන-නිවෙසට-විශේෂ-ආරක්ෂාවක්/101-618423",
    "Category": "latest_news"
}