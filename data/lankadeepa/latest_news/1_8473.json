{
    "Source": "www.lankadeepa.lk",
    "Timestamp": "2022 දෙසැම්බර් මස 09",
    "Headline": "පාර්ලිමේන්තුවට සුපිරි ඇඳක් ගෙනාවේ කාට යහන්ගත වෙන්නද?",
    "News Content": " (සුජිත් හේවාජුලිගේ සහ  අංජුල මහික වීරරත්න)පෞද්ගලික ආයතනයක් මුදල් වැයකර ජනාධිපතිවරයාගේ පාර්ලිමේන්තුවේ  කාර්යාලයට සුපිරි මෙට්ටයක් සහ  ඇඳක් ඇතුළු භාණ්ඩ කිහිපයක් පසුගිය ජූලි මාසයේදී ගෙනැවිත් ඇති හෙයින් මේ සුපිරි ඇඳ සහ මෙට්ටය ගෙනාවේ කාට යහන්ගතවීමට දැයි  සමගි ජන බලවේගයේ පක්ෂයේ මාතර දිස්ත්‍රික් මන්ත්‍රී බුද්ධික පතිරණ මහතා පාර්ලිමේන්තුවේදී අද (9)  ප්‍රශ්න කළේය.පෞද්ගලික ආයතනයක් පාර්ලිමේන්තුව ඇතුළට  මෙලෙස භාණ්ඩ ගෙන ඒම  ජනාධිපතිවරයාගේ මෙන්ම පාර්ලිමේන්තුවේ  ආරක්ෂාවටද විශාල තර්ජනයක් බව පැවසූ මන්ත්‍රීවරයා ඒ සම්බන්ධයෙන් විධිමත් පරීක්ෂණයක් පවත්වන්නැයි  කතානායකවරයාගෙන් ඉල්ලීමක් කළේය.පතිරණ මහතා මෙසේ පැවසුවේ මුලසුනේ අවසර ඇතිව ප්‍රකාශයක් කරමිනි.බුද්ධික පතිරණ මහතාමේ පාර්ලිමේන්තුවට ජූලි මාසේ 28 දහවල් 11.00 ට  භාණ්ඩ වගයක් ඇවිල්ල තියෙනවා. හැබැයි පාර්ලිමේන්තුවෙන් මිලදී ගැනීමක් කරල නැහැ. මම  ඒ රිසිට් සියල්ල සභාගත කරනවා.මේක ගෙනල්ලා තියෙන්නේ පෞද්ගලික ආයතනයක්. ඒ ආයතනය  මුදල් ගෙවලා තියෙන්නේ. ඒ භාණ්ඩ ඇවිල්ල තියෙන්නෙ ජනාධිපතිතුමාගේ කාර්යාලයට. එතකොට ඒ ඔක්කොටම අස්සන් කරලා තියෙන්නේ ජනාධිපතිතුමාගේ පාර්ලිමේන්තු ලේකම්තුමා. මම ඒ ලියකිවිලි සභාගත කරනවා.ඒ භාණ්ඩ අතර සුපිරි මෙට්ටයක් තියෙනව. ඝනකම අඩියකට වැඩියි. මෙහෙම මෙට්ටයක් මේ කාමරයට ගෙනාවෙ මොකටද. මම දන්න තරමට ජනාධිපතිතුමාගේ කාමරේ කවුරුත්  බුදි යන්නේ නැහැ. එකේ කවුරුහරි යහන්ගත වෙනවද කියන එක බරපතළ ප්‍රශ්නයක්. නැත්නම් ජනාධිපතිතුමා යහන්ගත වෙන්න ඕන. එහෙම නැත්නම් කාර්ය මණ්ඩලය. මේ ගැන පරීක්ෂණයක් කරන්න. අගමැතිතුමනි ඕනිනම්  අපිත් එන්නම් බලන්න. ඒක ජනාධිපතිතුමාගේ ආරක්ෂාවටත් හොඳයි. සභාවේ ආරක්ෂාවටත් හොඳයි. මේ විදියට මේ වගේ බඩු ගේන්න පුලුවන්ද.  රුපියල් තුන්ලක්ෂ හතළිස්  දෙදහසක ඩබල් බෙඩ්   එකක්  ගෙනල්ලා තියෙනවා. සින්ගල් බෙඩ් එකක් නම් තව හිතන්න තිබුණා. ඊට අමතරව දෙලක්ෂ හැත්තෑ තුන් දහසක පුටුවකුයි එක්ලක්ෂ දහනව දහසක   මෙට්ටෙකුයි ගෙනල්ලා තියෙනවා.(ආණ්ඩු පක්ෂයෙන් බාධා)පතිරණ මහතා:ඔව් ඔව්, කාගෙත් කීර්තිනාමය හානි වෙන්නේ මේවා ගෙනාපුවාමයි. ඩබල් බෙඩ් ගෙනල්ලා  කාර්යාල කාමරයක  තියපුවාම. කරුණාකර ඒ ගැන පරීක්ෂණයක් කරන්න. මහලේකම්තුමා දැනුවත්වද  මේ භාණ්ඩ ආවේ. ආරක්ෂක අංශ දැනුවත්වද ආවේ.  පෞද්ගලික ආයතනයක් මුදල්  ගෙවපු භාණ්ඩ මේක ඇතුළෙ තියෙන්න පුලුවන්ද. ඒ වගේම ජනාධිපතිතුමාගේ දිවුරුම් දීමට අදාළ උත්සවයේ සියලුම බ්ල්පත් ජනාධිපතිතුමාගේ පෞද්ගලික සල්ලිවලින්  නිරවුල් කළා කිව්වට  ඒ සල්ලි ගෙවලා තියෙන්නෙත් මේ පෞද්ගලික ආයතනය. ඒ ලියකිවිලිත් මම මෙතන සභාගත කරනවා. මේකේ භයානකකම මේකයි. මේ වගේ එක මිනිහෙක් ඔහොම කරලා ගියා. ජනාධිපතිතුමා එදා අර්ජුන මහේන්ද්‍රන්  යන්නේ මඟුල් ගෙදරකට කියලා කිව්වා . ගියා ගියාමයි ආවේ නැහැ. දැන් මේ  දෙවෙනි මිනිහා වෙන්න පුළුවන්. එදා අගමැතිතුමා බ්ලැක්මේල් කරලා අර්ජුන මහේන්ද්‍රන් රට පැන්නා. දැන් දෙවැනි මිනිහා ජනාධිපතිතුමාට ඇඳන්දීලා මෙට්ට දීලා රට පැන්නොත් මොකද කරන්නේ.නියෝජ්‍ය කතානායක  අජිත් රාජපක්ෂ මහතා:ඔය විස්තර සභාගත කරන්නආණ්ඩු පක්ෂයේ ප්‍රධාන සංවිධායක ප්‍රසන්න රණතුංග මහතාදැන් මේ කාරණය ඔබතුමාලා පුන පුනා කියනවා.  කතානායකතුමා තීන්දුවක් ගත්තා. බලලා කියන්නම් කියලා කිව්වනේ. ඔබතුමා ඔය ඇඳේ නිදි  යන්නේ නැහැනේ. මම දන්නේ නැහැ ඔබතුමා යනවද කියලා. ඕකට ඔච්චර උනන්දු නිසා කියන්නේ. වැදගත් දේවල් මෙතන කතා කරන්න  තියෙද්දි  ඇඳක් ඇද ගන්නවා. ඇඳවල් ගැන කතා කරන්නෙ නැතුව රටේ ප්‍රශ්න ගැන කතා කරන්න.  ",
    "URL": "https://www.lankadeepa.lk/latest_news/පාර්ලිමේන්තුවට-සුපිරි-ඇඳක්-ගෙනාවේ-කාට-යහන්ගත-වෙන්නද-/1-624951",
    "Category": "latest_news"
}