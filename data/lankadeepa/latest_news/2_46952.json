{
    "Source": "www.lankadeepa.lk",
    "Timestamp": "2019 ජුලි මස 21",
    "Headline": "ජල බෝතල ව්‍යාපාරයකට සිංහරාජය අසළ අක්කර 8 ක් එළිකරයි",
    "News Content": "(රෝහණ සමරවීර)සිංහරාජ වැසි වනාන්තරයේ රක්වාන නැගෙනහිර කඳුවැටියේ මානික්කවත්ත, බෝටියතැන්න හඳපාන්ඇල්ල භුමියේ අක්කර අටක ප‍්‍රමාණයක් පෞද්ගලික ඉඩමක් බව පවසමින් ගිනි තබා, ගල් පෙරළා අනවසරයෙන් එළිපෙහෙළි කර ඇතැයිද, එහි පානීය ජල බෝතල් නිපදවීමේ කර්මාන්ත ශාලාවක් ඉදිකිරීමට නියමිත බවද පරිසරවේදීහු පෙන්වාදෙති. සිංහරාජයේ ජීවත්වන වන අලින් දෙදෙනා වසරේ වැඩි කාලයක් වාසය කරන සහ දෙල්වල වලන්කන්ද රක්‍ෂිතයටත් පන්විල දෙසටත් සංක‍්‍රමණය වීමේදි අලිමංකඩක් ලෙස භාවිතා කරන ප‍්‍රදේශයක් මෙලෙස විනාශ කරමින් ඇති බවට  පරිසරවේදීහු චෝදනා කරති. වැසි වනාන්තර සුරකින්නෝ සංවිධානයේ කැඳවුම්කරු  ජයන්ත ජයසිංහ මහතා  මේ විනාශය සම්බන්ධව මෙසේ  අදහස් දැක්වීය.  “අපි මෙම ප‍්‍රදේශය නිරීක්‍ෂණය කළා පමණක් නොව මේ ව්‍යාපෘතිය ආරම්භ කළ පුද්ගලයා සමග දුරකථනයෙන් සම්බන්ධ වුණා. එම තැනැත්තා ශ‍්‍රී ලංකා යුද හමුදාවේ විශ‍්‍රාමික කර්නල්වරයෙකු ලෙසට ඔහු විසින්ම හඳුන්වා දෙනු ලැබුවා. මෙවැනි ව්‍යපෘතියක් ඉදිකිරීම සඳහා හෝ හායනය සම්බන්ධයෙන් අවසර ගෙන නොමැති බව පැවැසුවා.  මෙය සුවිශේෂී ජෛව විවිධත්වයක් තිබෙන ප‍්‍රදේශයක්. මෙය ජල පෝෂක ප‍්‍රදේශය පාංශු රක්‍ෂණ කලාපයක්ද වෙනවා. එවැනි ප‍්‍රදේශයක් බැකෝ යන්ත‍්‍ර යොදාගෙන ස්වභාවිකව පවත්නා ගස් ගල් ඉවත් කිරීමකට අවසරයක් ගෙන නොමැති බවත් හෙළිකර ගැනීමට හැකි වුණා.  මෙම විනාශ කරන ප‍්‍රදේශය සිංහරාජ පරිවාර වනාන්තරයක් වන හඳපාන් ඇල්ලෙන් ආරම්භ වන ඉතා වටිනා දොළ මාර්ගයකට මායිම් වන අතර එය පෝෂණ කලාපයක්ද වෙනවා.මෙම විනාශය පිළිබඳව පරිසර අමාත්‍යාංශය ප‍්‍රමුඛ වගකිව යුතු ආයතන ගණනාවකට අපි ලිඛිතව දැනුවත් කර තිබෙනවා.  සිංහරාජය ඇතුළු සංවේදී වනාන්තර පද්ධති දිගින් දිගටම මේ අයුරින් විනාශ කරමින් පවතිනවා. එවැනි පරිසර පද්ධති පරිසර සංවේදි කළාපයන් ලෙස නම් කිරීමට පියවර ගන්නා ලෙසත් එම පරිසර විනාශ කරන්නන්ට විරුද්ධව නීතිය තදින් ක‍්‍රියාත්මක කරන ලෙසටත්  දැනුවත් කළා. ප‍්‍රදේශවාසීන් මෙම පරිසර විනාශයට තදින්ම විරුද්ධයි. නමුත් මෙම පුද්ගලයා තමන් යුද හමුදාවේ හිටපු කර්නල්වරයෙකු බව පවසමින් ප‍්‍රදේශවාසීන් අතර බියක් ජනිත කරමින් ඔවුන්ව යටපත් කිරීමේ උත්සහයක නිරත වෙනවා. ප‍්‍රදේශවාසීන් ප‍්‍රසිද්ධියේ අදහස් දැක්වීමට එම නිසා මැළිකමක් දක්වනවා. එම නිසා මෙය  බලධාරීන්ගේ අවධානය යොමුවිය යුතු ගැටලුවක්.”  “මධ්‍යම පරිසර අධිකාරියේ ජ්‍යෙෂ්ඨ පරිසර නිලධාරි සරත් චන්ද්‍රසිරි මහතා විසින් අපට මේ සම්බන්ධව දැනුම් දීමක් කර තිබෙනවා. ඔය කියන ස්ථානයේ බිම සකසා ඇති ජයවිලාල් ප‍්‍රනානාන්දු නැමැත්තාට එහි ඉදිකිරීම් නොකරන ලෙසට එහි සඳහන් එම ප‍්‍රදේශය අපි නිරීක්‍ෂණය කළා. මේ වනවිට එහි වැඩ නතරකර තිබෙනවා” යැයි රක්වාන පොලිසිය පැවසීය.  ",
    "URL": "https://www.lankadeepa.lk/latest_news/ජල-බෝතල-ව්‍යාපාරයකට-සිංහරාජය-අසළ-අක්කර-8-ක්-එළිකරයි/1-553978",
    "Category": "latest_news"
}