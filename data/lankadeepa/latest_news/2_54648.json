{
    "Source": "www.lankadeepa.lk",
    "Timestamp": "2018 අගෝස්තු මස 15",
    "Headline": "‘කතරගම මහ දේවාලයේ යතුර ඉල්ලා ආයෙත් අධිකරණයට යනවා’",
    "News Content": "  විනීතා එම් ගමගේ රුහුණු  මහා කතරගම දේවාලයේ කපු තනතුර පද්මසිරි රංජිත් අදිකාරම් මහතාට දෙන්නැයි ලබා දී ඇති අධිකරණ තීන්දුව වත්මන් කපු තනතුර දරණ තැනැත්තන් පිළිනොගන්නා බැවින් අධිකරණයට අපහාස කිරීම පිළිබඳ යළි නීතිමය පියවර ගැනීමට කටයුතු කරන බව නීතිඥ කැලූම් කුමාරසිංහ මහතා පැවැසීය. අධිකරණ තීන්දුව අනුව මාසයක් තේවා කටයුතු භාර ගැනීම සඳහා බස්නායක නිලමේ දිල්රුවන් රාජජපක්ෂ මහතා හමුවූ අවස්ථාවේ ඒ මහතා තේවා මාසය සඳහා පත්වීම් ලිපිය හා රුපියල් දෙකයි අසූදෙකක සිරිත් පඩිය ද භාරදුන් බවත් යතුරු භාර දෙන්නැයි දැනට කපු තනතුරේ කටයුතු කරන තැනැත්තාට දැනුම් දුන් විට ඔහු එය ප‍්‍රතික්ෂේප කළ බවත් කුමාරසිංහ මහතා කීය. පණිවිඩට රැගෙන ගිය දේවාලයේ පණිවුඩකරුට ඔහු පවසා ඇත්තේ පැවැති අධිකරණ කටයුතුවල තමන් පාර්ශවකරුවෙකු නොවන බැවින් එකී අධිකරණ තීන්දු තමන් පිළිගැනීමට තමන් බැඳී නැති බව යැයි ද ඒ අනුව තම සේවා දායකයා කතරගම පොලිස් ස්ථානයේ පැමිණිල්ලක් සටහන් කර පැමිණි බවත් නීතිඥවරයා පැවැසීය. නීතිඥ කුමාරසිංහ මේ අදහස් පළ කළේ මහ කතරගම දේවාලයේ පවතින තත්ත්වය පිළිබඳ මාධ්‍යයට කරුණු දැක්වීම සඳහා මරදාන සමාජ හා සාමයික කේන්ද්‍රයේ අද (15) පැවැති මාධ්‍ය හමුවක් අමතමිනි. එහි දී අදහස් දැක්වූ අදිකාරම් කපු මහතාගේ පුතාවන අනුරාධ අදිකාරම් මහතා අදහස් දක්වමින් පැවැසුවේ දේවාලයේ පඬුරු පිළිබඳ විගණනයක් සිදුකරන ලෙස විගණන කොමිසමට  පැමිණිලි  කරමින් ඉල්ලා සිටීමට බලාපොරොත්තු වන බව යි.  ",
    "URL": "https://www.lankadeepa.lk/latest_news/‘කතරගම-මහ-දේවාලයේ-යතුර-ඉල්ලා-ආයෙත්-අධිකරණයට-යනවා’/1-534623",
    "Category": "latest_news"
}