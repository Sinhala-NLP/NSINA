{
    "Source": "www.lankadeepa.lk",
    "Timestamp": "None  2016 පෙබරවාරි මස 09",
    "Headline": "උතුරේ පිරිසක් ඊළම ඉල්ලති",
    "News Content": "ඒකීය ශ්‍රී ලංකාවක උතුරු නැගෙනහිර පළාත් දෙක එකතු කොට එය දෙමළ ඊලාම් ප්‍රදේශීය රාජ්‍යක් වශයෙන් නම් කළ යුතු බවට කිලිනොච්චිය පුරවැසි කමිටුවේ ලේකම්  සින්නරාජා ජීවනායගම් කළ යෝජනාව සම්මත වී ඇත.මෙම යෝජනාව කර ඇත්තේ රජය මගින් සිදු කිරීමට යන ව්‍යවස්ථා සංශෝධනයේදී ඉදිරිපත් කළ යුතු යෝජනා හා අදහස් සාකච්ඡා කිරීම පිණිස ඊයේ (08) කිළිනොච්චියේදී ආරම්භ කරණ ලද දින දෙකක සාකච්ඡාවේදීය.මෙම සාකච්ඡාව කිළිනොච්චිය දිස්ත්‍රික් ලේකම් කාර්යාලයේදී පැවති අතර ඊට පළාතේ මහජනතාව සහ ස්වේච්ඡා සංවිධානවල නියෝජිතයින් රැසක් සහභාගි වී තිබේ.මීට අමතරව නව ව්‍යවස්ථාවට ඉදිරිපත් වූ යෝජනා වලින් විශාල ප්‍රමාණයක් ඉදිරිපත් වූයේ උතුරු නැගෙනහිර ප්‍රශ්නයට විසඳුමක් වශයෙන් ඊලාම් රාජ්‍යක් අවශ්‍ය බවටත් උතුරු නැගෙනහිර පළාත් එකතු කිරීමේදී එහි වෙසෙන ජනතාව ආගම්, ජාති, කුළ වශයෙන් හෝ සිංහල, දෙමළ, මුස්ලිම් වශයෙන් යළි බෙදීම් වලට ලක් නොකළ යුතු බවට ස්ථිර තීරණයක් ව්‍යවස්ථාවකින්ම සම්මත විය යුතු බවටද මෙහිදී යෝජනා වී ඇත.කිළිනොච්චියේ කාන්තාවන් සුරැකීමේ සංවිධානයේ ලේකම්  ගණේෂ්කුමාර් ග්‍රේෂි කියා සිටියේ පාර්ලිමේන්තු මැතිවරණයකදී තේරී පත්වන මන්ත්‍රීවරුන්ගෙන් උතුරු නැගෙනහිර කාන්තා නියෝජනය සඳහා වැඩි ප්‍රතිශතයක් ලබාදිය යුතු බවටද සාකච්ඡා වූ බවයි.සිංහල හා දෙමළ භාෂා භාවිතයේදී ශ්‍රී ලංකාවේ සෑම පළාතකම සාධාරණ අන්දමට එම භාෂා දෙක භාවිත විය යුතු බවටද යෝජනාවක් ඉදිරිපත් වී ඇත.   ",
    "URL": "https://www.lankadeepa.lk/latest_news/උතුරේ-පිරිසක්-ඊළම-ඉල්ලති/1-384218",
    "Category": "latest_news"
}