{
    "Source": "www.lankadeepa.lk",
    "Timestamp": "2023 සැප්තැම්බර් මස 14",
    "Headline": "සමනළවැවේ කාන්දු වහන්න කෝටි 10ක වියදමක්",
    "News Content": "(යොහාන් භාසුර)සමනළවැව ජලාශයේ ජල කාන්දු වැසීමට රුපියල් කෝටි 10ක පමණ වියදමක් ඇස්තමේන්තු කර ඇතැයි ලංකා විදුලිබල මණ්ඩලයේ උසස් නිලධාරියෙක් පැවසීය.එම වැය වාර්තාව විදුලිබල හා බලශක්ති අමාත්‍යංශයට යොමුකර ඇති බව ද එම නිලධාරියා කීය.නියඟය හේතුවෙන් සමනළවැව ජලාශය සිදී යෑමත් සමඟ කළ නිරීක්‍ෂණයේදී එම ජලාශයේ ජල කාන්දු වන ස්ථාන 7 ක් සොයාගත් බවත් කාන්දු වන ජල ප්‍රමාණයෙන් සියයට 70 ක් පමණ අතහැර දැමූ උමගකින් කාන්දුවන බවත් එම නිලධාරියා සඳහන් කළේය.  මෙම ජල කාන්දුවෙන් වසරකට රුපියල් කෝටි 200 ක පමණ පාඩුවක් වන බවත් එම කාන්දුවීම් 7 න් පමණක් වසරකට ජලය ඝණමීටර මිලියන 20 ක් පමණ අපතේ යන බවත් ඉංජිනේරුවෝ වාර්තා කර තිබුණි.එම අපතේ යන ජලය ඝණමීටර මිලියන 20 ක ඉතිරිකරගත හොත් විදුලිබල නිෂ්පාදනයට යොදාගැනීමෙන් විදුලිබල මණ්ඩලයට රුපියල් කෝටි 200 ක පමණ මුදලක් වසරකට ඉතිරිකරගත හැකි බව ද විදුලිබල මණ්ඩලය පවසයි.   ",
    "URL": "https://www.lankadeepa.lk/news/සමනළවැවේ-කාන්දු-වහන්න-කෝටි-10ක-වියදමක්/101-639774",
    "Category": "latest_news"
}