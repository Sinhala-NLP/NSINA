{
    "Source": "www.lankadeepa.lk",
    "Timestamp": "None  2015 දෙසැම්බර් මස 22",
    "Headline": "‘මන්ත්‍රීන්ගේ ප්‍රාණ ඇපකරුවකු වෙන්න බෑ‘",
    "News Content": "ආණ්ඩු පක්ෂයේ මන්ත්‍රීවරුන්ට තමා සමඟ දේශපාලනමය ගැටළුවක් තිබෙනවා නම් විශ්වාසභංගයක් ගෙන ඒමට තිබූ බවත් එසේ නොකර අමාත්‍යාංශයේ වැය ශීර්ෂය පරාජය කර පළාතේ මහ ජනතාවගේ සෞඛ්‍ය හා සමාජසේවා ආදී  කෙරෙහි බලපෑම් වන සේ කටයුතු කිරීම මහජන නියෝජිතයින්ට නොගැලපෙන්නක් බවත් බස්නාහිර පළාත් සෞඛ්‍ය, දේශීය වෛද්‍ය, සමාජ සුබසාධන, පරිවාස හා ළමා රක්ෂක, කාන්තා කටයුතු අමාත්‍ය නිශාන්ත ශ්‍රී වර්ණසිංහ මහතා   පැවසීය.පසුගිය කාලයේදී ජාතික හෙළ උරුමය ගත් දේශපාලන තීන්දු තීරණ සම්බන්ධයෙන් විරසකව සිටි මන්ත්‍රී කණ්ඩායමක කුමන්ත්‍රණයක් ලෙස තම වැය ශීර්ෂය පරාජය කැරුණු බව ද ඇමතිවරයා සඳහන් කළේය.අමාත්‍යවරයකු ලෙස කටයුතු කිරීමේ දී මන්ත්‍රීවරුන්ගේ ප්‍රාණ ඇපකරුවෙකු ලෙස කටයුතු කිරීමට තමන් සූදානම් නැතැයි කී අමාත්‍යවරයා ඉදිරියේදී තම පක්ෂය වන ජාතික හෙළ උරුමය සමගත් ජනාධිපති මෛත්‍රීපාල සිරිසේන මහතා සමගත් සාකච්ඡා කර ජනතාවගේ සුභසිද්ධිය උදෙසා තීරණයක් ගන්නා බව ද සදහන් කළේය.ජනතාවගේ සුභ සිද්ධිය වෙනුවෙන් තනතුරු තාන්න මාන්න අත් හැරීමට වුවද තමා සූදානම් බවද ඇමතිවරයා පැවසීය.බස්නාහිර පළාත් අමාත්‍ය නිශාන්ත ශ්‍රී වර්ණසිංහ මහතා මේ බව පැවසුවේ ඔහුගේ අමාත්‍යාංශයේ වැය ශීර්ෂය පරාජයවීම සම්බන්ධයෙන් කළ විමසුමකට පිළිතුරු දෙමිනි.  ",
    "URL": "https://www.lankadeepa.lk/latest_news/‘මන්ත්‍රීන්ගේ-ප්‍රාණ-ඇපකරුවකු-වෙන්න-බෑ‘/1-371144",
    "Category": "latest_news"
}