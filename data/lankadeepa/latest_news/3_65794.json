{
    "Source": "www.lankadeepa.lk",
    "Timestamp": "2017 ජුලි මස 09",
    "Headline": "‘උමා ඔය සහන කමිටුවට සිර දරඬුවම් ලැබූවෙක්‘ - කැෆේ",
    "News Content": "විනීතා එම්  ගමගේ උමා ඔය විපතට පත්වූවන් සඳහා සහන සැපයීම් කාර්යාලයේ ප්‍රධානියා ලෙස පත් කර ඇත්තේ නිල්ගල වන සංහාරයට අධිකරණය මඟින් මාස හයක සිර දඬුවම් නියම වූ තැනැත්තෙකු යැයි ශ්‍රී ලංකා මානව හිමිකම් කේන්ද්‍රය සහ කැෆේ සංවිධානය චෝදනා කරයි.  කැබිනට් තීරණයක් අනුව පත් කර ඇති මෙම කාර්යාලයේ ප්‍රධානියා 1999 නිල්ගල වන සංහාරය පිළිබඳව ලංකා දණ්ඩ නීති සංග්‍රහයේ 322 වගන්තිය සමඟ කියැවෙන කැලෑ ආඥාපනත යටතේ බිබිල මහේස්ත්‍රාත් අධිකරණයෙන් දඬුවම් නියම වූ  අයකු යැයි ද, ඔහුට දඬුවම අවසන් වූයේ   ඉකුත් වසරේ නොවැම්බරයේ දී  යැයි ද කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා   පැවැසීය.  මෙම පුද්ගලයා දඬුවම අවසන්  වීමෙන් පසු ඌව පළාත් රාජ්‍ය සේවා කොමිෂන් සභාවේ සභාපතිවරයා ලෙස පත්කෙරුණු අතර ඒ පිළිබඳ  දූෂණ විරෝධී පෙරමුණ  විසින් පළාත් ආණ්ඩුකාරවරයාට පැමිණිලි කිරීමෙන් පසු ඉල්ලා අස් වූ බවත් තෙන්නකෝන් මහතා කීය.  මෙවැනි  තත්ත්වයක් යටතේ සහන කාර්යාලයේ ප්‍රධානියා ලෙස මෙවැනි පුද්ගලයෙකු පත්කිරීමෙන් උමා ඔය බහු කාර්ය ව්‍යාපෘතියෙන් අගතියතට පත් ජනතාවට සහන සැලසේ දැයි ප්‍රශ්නයක් මතුවන බව ද හෙතෙම සඳහන් කළේය.   ",
    "URL": "https://www.lankadeepa.lk/latest_news/‘උමා-ඔය-සහන-කමිටුවට-සිර-දරඬුවම්-ලැබූවෙක්‘---කැෆේ/1-514883",
    "Category": "latest_news"
}