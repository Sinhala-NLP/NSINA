{
    "Source": "www.lankadeepa.lk",
    "Timestamp": "2019 ජනවාරි මස 21",
    "Headline": "නව ආණ්ඩුක්‍රම ව්‍යවස්ථා කෙටුම්පත ප්‍රතික්ෂේප කරන බව ටෙලෝ සංවිධානය කියයි",
    "News Content": "(එෆ්.අස්ලම්) දෙමළ ජනතාවගේ ජාතික ගැටළුවට පිළිගත හැකි විසදුමක් නව ආණ්ඩුක්‍රම ව්‍යවස්ථා කෙටුම්පතෙන් යෝජනා කර නොමැති බවත් මේ හේතුවෙන් එම ව්‍යවස්ථා කෙටුම්පත ප්‍රතික්ෂේප කරන බවත් දෙමළ ජාතික සන්ධානය නියෝජනය කරන ටෙලෝ සංවිධානය අවධාරණය කර සිටීයි. උතුරු නැගෙනහිර පළාත්වල පූර්ණ ස්වයං අයිතිය තහවුරු කරන ෆෙඩරල් විසදුමක් ගෙන ඒම සිය ස්ථාවරය බවත් නව ව්‍යවස්ථා කෙටුම්පත තුළින් ඒකීය රාජ්‍ය ක්‍රමය වෙනස් වි නැති බවත් ඒකීය රාජ්‍ය ක්‍රමය කිසිවිටක පිළිගත නොහැකි බවත් මෙම සංවිධානය පෙන්වා දෙයි. ටෙලෝ සංවිධානයේ මධ්‍යම කාරක සභාව රැස්ව මෙම තිරණය ගෙන ඇති අතර මෙකී තීරණය පිළිබද වැඩිදුර සදහන් කිරීමක් කරමින් නිවේදනයක්ද නිකුත් කළහ. එම නිවේදනයේ මෙසේද සඳහන්ය.  දශක ගණනාවක් පුරා ඇදීගෙන ආ ජාතික ප්‍රශ්නය නිසා යුද්ධයක් රටතුළ නිර්මාණය වුනා.එහි ප්‍රතිඵල වශයෙන් ශ්‍රීලංකා හමුදාවේ සහ කොටි සංවිධානයේ ඇතුළු ලක්ෂ සංඛ්‍යාත පිරිසක් මරණයට පත්වුනා.ශ්‍රීලංකාවේ ජාතික ගැටළුවට සාධාරණව පොළවේ පය ගසා සිටිය හැකි ප්‍රජාතන්ත්‍රවාදී ක්‍රමවේදයන්ට අනුකූල දේශපාලන විසඳුමක් ගෙන ඒමට හැකියාව පවතින බව විශ්වාස කරන්නෙමු. දෙමළ ජනතාවගේ දුක්පීඩාවන් හා ඔවුනට වූ අසාධාරණයන්ට විසදුම් හිමිවෙන උතුරු නැගෙනහිර පළත්වෙල ස්වයං අයිතිය තහවුරු කරන ඒකීය රාජ්‍ය ක්‍රමය වෙනුවට ෆෙඩරල් පාලන ක්‍රමයක් මෙම ගැටළුවට විසදුම් වශයෙන් හිමිවිය යුතුයි කියන ස්ථාවරයෙන් තම පක්ෂය ඇතුළු දෙමළ ජාතික සන්ධානය ජනතාවගේ ඡන්දය හිමිකරගත්තා.අප ජනතාවට අප ලබාදුන් පොරොන්දුව කිසිවිටක ඉවත් කරගන්න බැහැ. ව්‍යවස්ථා මෙහෙයුම් කමිටුව විසින් සකස් කර ඇති යෝජිත නව ආණ්ඩුක්‍රම ව්‍යවස්ථා කෙටුම්පත අවධානයෙන් පරිශීලනය කිරීමේදී එය ප්‍රතික්ෂේප කිරීම හැර අන් විකල්පයක් නැහැ කියන එක අපි පැහැදිලිවම ප්‍රකාශ කරනවා.මේ ව්‍යවස්ථා කෙටුම්පතට අනුව ඒකීය පාලන ක්‍රමය අඛණ්ඩව පවත්වාගෙන යාමට යෝජනා වී  තිබෙනවා.එමෙන්ම බෞද්ධාගමට  වත්මන් ආණ්ඩුක්‍රම ව්‍යවස්ථාවෙන් පවතින ප්‍රමුඛස්ථානය නව ව්‍යවස්ථාව තුළින්ද යෝජනා කර තිබෙනවා.ශ්‍රීලංකාවේ සෙසු ආගම් අනාථ ආගම් විදිහට ඇද දමා තිබෙනවා. ඒ වගේම බලය බෙදීමේ කාරණයේදී බලතල පූර්ණ වශයෙන් වැඩිකිරීම වෙනුවට පළාත් සභා සදහා බලතල සීමා කරල තියෙනවා.13 වන ව්‍යවස්ථා සංශෝධනයේ බලතල බෙදිමෙන් ඔබ්බට කිසිදු ප්‍රගතියක් දකින්නෙ නැහැ.ඒ වගේම රජයේ ඉඩම්වල සිංහල නව ජනාවාස පිහිටුවීමත් ඊට පාදක වී තිබෙන මහවැලි සංවර්ධන ව්‍යාපෘතීන් ඇතුළු රජයේ ව්‍යාපෘතීන් වල අඛණ්ඩව ක්‍රියාත්මක වනු ඇතැයි සදහන්ව තිබෙනවා.දෙමළ ජනතාවගේ මාතෘ භූමිය සිංහල ජනතාව වැඩි කරන්න යන බව ඉන් පැහැදිලි වෙනවා.‍මේ ව්‍යවස්ථා කෙටුම්පතෙන් යෝජිත නව ව්‍යවස්ථාව තුළින් දෙමළ ජනතාවගේ දේශපාලන අභිලාෂයන් ප්‍රතික්ෂේප කරල සිංහල බෞද්ධ මහාජාතිය දේශපාලන වශයෙන් බලවත් කර තිබෙනවා.මෙය නොපැවසුවොත් අප විසින් අප ජනතාවට කරන ද්‍රෝහී ක්‍රියාවක් වෙනවා.දෙමළ ජනතාවගේ විමුක්තිය උදෙසා ආයුධ සන්නද්ධව අරගල කරල ඉන්දු ලංකා ගිවිසුමෙන් පසු ප්‍රජාතන්ත්‍රවාදී අරගලයක නිරත වූ අප පක්ෂය දෙමළ ජනතාවගේ  බලාපොරොත්තු  ඉටුවන ආකාරයේ සාධාරණ දේශපාලන විසදුමකට බලකර සිටිනවා.  ",
    "URL": "https://www.lankadeepa.lk/latest_news/නව-ආණ්ඩුක්‍රම-ව්‍යවස්ථා-කෙටුම්පත-ප්‍රතික්ෂේප-කරන-බව-ටෙලෝ-සංවිධානය-කියයි/1-544264",
    "Category": "latest_news"
}