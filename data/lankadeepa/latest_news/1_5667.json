{
    "Source": "www.lankadeepa.lk",
    "Timestamp": "2023 මැයි මස 08",
    "Headline": "මාර්ග සේවකයන්ට කෝටි 16 ක් වැඩිපුර ගෙවලා",
    "News Content": "(සුජිත් හේවාජුලිගේ )මාර්ග සංවර්ධන අධිකාරිය සේවකයන් සඳහා කළමනාකරණ සේවා දෙපාර්තමේන්තුවේ නියමයන් නොසලකා  2020 වර්ෂයේදී වැටුප් වශයෙන්  කෝටි 16 කට ආසන්න මුදලක් වැඩිපුර ගෙවා  ඇතැයි  ජාතික විගණන කාර්යාලය නිකුත් කළ වාර්තාවක සඳහන් වේ.අනුමත කළ වැටුප් තල ඉක්මවා ඉහළ වැටුප් තල ආදේශ කිරිම හේතුවෙන් වැටුප් වශයෙන් වැඩිපුර මුදලක් මෙලෙස ගෙවීමට සිදුව තිබූ බවද   එහි දැක්වෙයි.සේවකයන් පිරිසකට කළමනාකරණ සේවා නියමයන් නොසලකා හැර අධ්‍යක්ෂ මණ්ඩල තීරණ මත උසස්වීම් ලබාදී අනුමත නොකරන ලද වැටුප් පරිමාණ   තීරණය කර ලබාදී තිබු බව ජාතික විගණන කාර්යාලය පවසයි.මේ අතර සේවකයන් 958 දෙනෙකුගේ අතිරික්තයක් පැවති අවස්ථාවක සේවකයන්ගේ  වැටුප් වෙනුවෙන් රුපියල් කෝටි 1028කට වැඩි මුදලක්  ඒ  වර්ෂයේදී ගෙවා තිබූ බව පවසන විගණන නිලධාරීහු ඒ සඳහා මහා භාණ්ඩාගාරයෙන් ලබාගෙන තිබුණු ප්‍රදානවල වටිනාකම රුපියල් කෝටි 739 ක් බවද සඳහන් කළහ.සමස්ථ සේවක මණ්ඩලය වෙනුවෙන් වැටුප් ගෙවීම වෙනුවෙන් රුපියල් කෝටි 288 කට වැඩි මුදලක් එම වර්ෂයේදී  අධිකාරියේ අරමුදල්වලින්  ගෙවා තිබු බව විගණන අංශ පවසයි.මේ අතර මාර්ග රක්ෂිත අධිකාරියේ අධ්‍යක්ෂ මණ්ඩලයේ අනුමැතිය ලබා නොගෙන විවිධ ආර්ථික කටයුතු සඳහා බාහිර පාර්ශව වෙත බදු දී තිබූ  බව  ජාතික විගණන  කාර්යාලය පවසයි.එම ඉඩම් බදුකරුවන් ගිවිසුම්ගත කාර්යයන්ගෙන් පරිබාහිර  කටයුතු සඳහා භාවිතා කර තිබුණද  අධිකාරිය ඒ සම්බන්ධව කිසිදු ක්‍රියාමාර්ගයක් ගෙන නොතිබූ බව  විගණන වාර්තාවේ වැඩිදුරටත් සඳහන් වේ.මේ තොරතුරු සඳහන් වන්නේ  මාර්ග සංවර්ධන අධිකාරියේ  2020 වාර්ෂික වාර්තාවේය.  ",
    "URL": "https://www.lankadeepa.lk/news/මාර්ග-සේවකයන්ට-කෝටි-16-ක්-වැඩිපුර-ගෙවලා/101-632793",
    "Category": "latest_news"
}