{
    "Source": "www.lankadeepa.lk",
    "Timestamp": "2019 පෙබරවාරි මස 11",
    "Headline": "යාන් ඔයේ වැලි කැණිම් කළ බැකෝ යන්ත්‍ර යටවෙයි",
    "News Content": "පැතුම් දර්ශන  නොසිතූ පරිදි පහළ යාන් ඔය ව්‍යාපෘතියට ජලය පිරවීමත් සමඟ එහි වැලි කැණීම් කළ තමන් සතුව තිබූ බැකෝ යන්ත්‍ර හතක්, වැලි සෝදන යන්ත්‍ර 50ක්, විදුලි උත්පාදක යන්ත්‍ර දහයක් ,ජල මෝටර් 50ක් ,ටිපර් රථ එකක්, සහ ගොඩ දමා තිබූ වැලි කියුබ් අසුදහසක්, සම්පූර්ණයෙන් ජලයට යට වී වැලි ව්‍යාපාරිකයෝ පවසති. මෙලෙස යටවූ දෑ වල වටිනාකම රුපියල් කෝටි සියයකට ආසන්න  බව ඔවුහු කියති. භූ විද්‍යා හා පතල් කැණීම් කාර්යංශය මඟින් දුන් නීත්‍යනුකූල බලපත්‍ර ලබාගෙන රජයට ගෙවිය යුතු බදු මුදල් ද ගෙවා  වැලි කැනීම් සිදුකර තිබියදීත් තමන්ට සිදුව ඇති පාඩුව දරාගත නොහැකි බවද ඔවුහු පවසති. වැලි ව්‍යාපාරිකයින් පවසන්නේ වාරිමාර්ග දෙපාර්තමේන්තුව නිසි අධ්‍යයනයකින් තොරව යාන් ඔය ජලාශයට ජලය පිරවීම හේතුවෙන් තමන්ට මෙවන් විපතකට මුහුණ දීමට සිදුවි ඇති බවයි. පහළ යාන්ඔය ව්‍යාපෘතියෙ ජලයෙන් යටවන ප්‍රදේශවල වැලි කැණීම් සඳහා මුලින්ම අවසර ලබාදුන්නේ 2015 වසරේදීය. එතැන් පටන් අවස්ථා කිහිපයකදී බලපත්‍ර දීම තාවකාලිකව නවතා දැමුණ ද 2018 වසරේ අගෝස්තු මාසයේ අග භාගය දක්වා බලපත්‍ර ලබාදීම සිදුකෙරිණි. එහිදී දිවයිනේ විවිධ ප්‍රදේශ වලින් පැමිණි ව්‍යාපාරිකයන් 200 කට ආසන්න පිරිසක් වාහල්කඩ, මාවතවැව, අලියාකඩ, වාගොල්ලාකඩ, යන ප්‍රදේශවල වැලි කැනීම් වල නිරත වූහ. මේ පිළිබඳව අදහස් දැක්වූ වැලි ව්‍යාපාරිකයකු මෙසේද කීය. \"අද අපිට හිඟා කන්න වෙලා තියෙන්නේ. අනපේක්ෂිත විදිහට ජලාශයට වතුර පෙරෙව්වා. ඒ වෙනකොට අපි ආයෝජනය කරලා ඉවරයි. ප්‍රායෝගික හේතු මත එකපාර වතුර පිරෙන කොට අපට වැලි ඉවත් කරගන්නවත් අපේ මැෂින් ඉවත්කර ගන්නවත් විදිහක් නැති වුණා. 2018 වසරේ අගෝස්තු මාසයේ අග භාගයේ මුලින්ම කැණීම් බලපත්‍ර දෙනකොට ජලාශයට වතුර පුරවනවා කියල කිව්වෙ නෑ. ඒ නිසා අපි ආයෝජනය කලා. අපි රජයට මේ වෙනකොට කෝටි සියයකට වැඩි ප්‍රමාණයක් ගෙවලා තියෙනවා. වැඩ කරගෙන යනකොට අපට කිව්වා වතුර පුරවනවා කියලා. ඒ වෙනකොට අපට කරන්න දෙයක් තිබුණෙ නැහැ. දැන් අපි ගොඩ දාපු වැලි ඔක්කොම යටවෙලා. අපේ භාණ්ඩ ගොඩක් යට වෙලා. වාරිමාර්ග දෙපාර්තමේන්තුව මේකට වග කියන්න ඕනෙ.අපි හතර වටේට ණය වෙලා . ජලාසේ පිරෙව්වට වැඩක් නෑ කිසිම ප්‍රයෝජනයක් නෑ. වම් ඉවුර දකුණු ඉවුර තාම වැඩ ඉවර කරලා වත් නෑ. බොරුවට වතුර පුරවගෙන.\" මේ සම්බන්ධයෙන් අප පහළ යාන්ඔය ව්‍යාපෘතියේ අධ්‍යක්ෂ උදය හේමකුමාර මහතාගෙන් කළ විමසීමේදී ඔහු මෙසේ කීය.  \" දකුණු ඉවුරේ අපට දැන් වතුර දෙන්න පුළුවන්. අපට පරික්ෂා කරන්න ඕනෙ කම තිබුණා. ඒ නිසා වතුර දෙපාරකට පෙරෙව්වා. හැම ගේට්ටුවක්ම පරීක්ෂා කරලා බැලුවා. වතුර එන්නේ මේ කාලයේ විතරයි. අපි කිව්වා නොවැම්බර් 1 වැනි දා වතුර පුරවනවා කියලා. ඒත් මේ අය එක විශ්වාස කළේ නෑ. දැනට වතුර අඩු කරන්න බෑ . නමුත් මාර්තුවලින් පස්සෙ ටික ටික වතුර අඩු වෙනවා. මාර්තු වලින් පස්සේ තමයි අපි වතුර අඩු කරන්නේ. මම දැන් පාරු දෙකකට අවසර දීලා තියෙනවා වතුරට යටවෙලා තියෙන මැෂින් ගන්න. නැවත වැලි කැණීම් වලට කිසිම අවසරයක් දෙන්නේ නැහැ.නමුත් ගොඩ දාලා තියෙන වැලි ටික ඇදගන්න අපි අවසර දෙනවා.\"  ",
    "URL": "https://www.lankadeepa.lk/latest_news/යාන්-ඔයේ-වැලි-කැණිම්-කළ-බැකෝ-යන්ත්‍ර-යටවෙයි/1-545473",
    "Category": "latest_news"
}