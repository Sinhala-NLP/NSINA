{
    "Source": "www.lankadeepa.lk",
    "Timestamp": "2019 අගෝස්තු මස 27",
    "Headline": "පලෙයි වෛද්‍යවරයාගේ තොරතුරකින් පුපුරණද්‍රව්‍ය රැසක් සොයාගනී",
    "News Content": "(රොමේෂ් මධුෂංඛ) දැනට අත්අඩංගුවේ පසුවන කිලිනොච්චිය පලෙයි රෝහලේ අධිකරණ වෛද්‍යවරයාගේ අනාවරණයකට අනුව පලෙයි කරණ්ඩිය ප්‍රදේශයේ සඟවා තිබූ බෝම්බ, පුපුරණ ද්‍රව්‍ය හා ගිනිඅවි ඇතුලු යුද උපකරණ රැසක් සොයාගත් බවට යාපනය ත්‍රස්ත විමර්ශන ඒකකය කියා සිටියි.ඒ.කේ.47 වර්ගයේ ගිනිඅවියක්, මැගසින් දෙකක්, අත්බෝම්බ 11ක්, පී.ඊ. වර්ගයේ බවට සැකකෙරෙන පුපුරණ ද්‍රව්‍ය කිලෝ 10ක්, පතුරම් 120ක්, දුරදක්නයක් ඇතුළු තවත් යුද උපකරණ රැසක් තිබූ සොයාගෙන ඇත. පලෙයි රෝහලේ අධිකරණ වෛද්‍ය සින්නයියා සිවරූබන් පසුගිය 18 වනදා කොළඹ ත්‍රස්ත විමර්ශන අංශය විසින් අත්අඩංගුවට ගෙන යාපනය ත්‍රස්ත විමර්ශන ඒකකයේ තබා රඳවාගෙන වැඩිදුර ප්‍රශ්න කර ඇති අතර, එහිදී ත්‍රස්ත විමර්ශන නිලධාරීන්ගේ වැඩිදුර ප්‍රශ්න කිරීම්වලදී අධිකරණ වෛද්‍ය නිලධාරීයා මෙම යුද උපකරණ පිළිබඳව අනාවරණය කර ඇත. එහිදී අදාළ යුද උපකරණ සොයා විමර්ශනය කළ ත්‍රස්ත විමර්ශන අංශයේ නිලධාරීන් විසින් පලෙයි පොලිස් වසමේ කරණ්ඩිය ප්‍රදේශයේ සඟවා තිබූ යුද උපකරණ රැසක් සොයාගෙන ඇත. මේ අනුව අදාළ යුද උපකරණ තොගය එම ස්ථානයේ සඟවා තැබූ පුද්ගලයින් සමබන්ධයෙන් හා එම යුද උපකරණ ලැබුණු ආකාරය පිළිබඳවද යාපනය ත්‍රස්ත විමර්ශන ඒකකයේ නිලධාරීන් විසින් විමර්ශනයක් අරඹා ඇති අතර අත්අඩංගුවේ සිටින අධිකරණ වෛද්‍යවරයාගෙන් වැඩිදුර ප්‍රශ්න කිරීමටද ත්‍රස්ත විමර්ශන නිලධාරීන් පියවර ගෙන ඇත.  ",
    "URL": "https://www.lankadeepa.lk/news/පලෙයි-වෛද්‍යවරයාගේ-තොරතුරකින්-පුපුරණද්‍රව්‍ය-රැසක්-සොයාගනී/101-555913",
    "Category": "latest_news"
}