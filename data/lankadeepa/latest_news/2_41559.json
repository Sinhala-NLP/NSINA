{
    "Source": "www.lankadeepa.lk",
    "Timestamp": "2020 මාර්තු මස 12",
    "Headline": "නීතිපතිට පැවරී ඇති කාර්ය ගැන ප්‍රශ්න කරන්න ජනපති කොමිසමට බලයක් නෑ",
    "News Content": "ත්‍රිපුද්ගල මහාධිකරණ විනිසුරු මඩුල්ලක් ඉදිරියේ නීතිපතිවරයාට පැවරී ඇති කාර්යභාරය ගැන ප්‍රශ්න කිරීමට දේශපාලන පළිගැනීම් සම්බන්ධයෙන් සොයා බැලීමට පත්කළ ජනාධිපති කොමිසන් සභාවට කිසිඳු නෛතික බලයක් නැතැයි නීතිපති දප්පුල ද ලිවේරා මහතා එම කොමිසමට ලිපියක් යවමින් දැනුම් දී ඇතැයි නීතිපතිවරයාගේ සම්බන්ධීකරණ නිලධාරිනී රජයේ ජ්‍යෙෂ්ඨ නීතිඥ නිෂාරා ජයරත්න මෙනෙවිය පැවසුවාය.දේශපාලන පළිගැනීම් පිළිබඳව සොයා බලන ජනාධිපති කොමිෂන් සභාව හමුවේ අද (11) උදේ 10.00 ට පෙනී සිටින ලෙස දැනුම් දෙමින් එම කොමිෂන් සභාවෙන් නීතිපතිවරයාට නොතීසි යවා තිබිණි.මහාධිකරණයක හෝ වෙනත් අධිකරණයක කටයුතු අත්හිටුවීමට හෝ කල්තැබීමට නියෝග කිරීමේ බලය ඇත්තේ එම අධිකරණයට සමාන්තර හෝ ඉහළ බලයක් ඇති අධිකරණයකට පමණකැයි ද කොමිසමට එවැනි බලයක් හිමිවී නැතැයි ද නීතිපතිවරයා යැවූ ලිපියේ සඳහන් වේ.නීතිපතිවරයා සහ ඔහුගේ නිලධාරීන් මහාධිකරණය ඉදිරියේ ඔවුන්ට නීතිප්‍රකාරව පැවැරී ඇති ව්‍යවස්ථාපිත වගකීම් අනලස්ව ඉටුකළ යුතු බවත්, ඔවුන් එසේ කිරීම ජනාධිපති කොමිසමට අපහාස කිරීමක් ලෙස සැලකිය නොහැකි බවත් නීතිපතිවරයා කියා සිටී.කෙසේ වෙතත් දේශපාලන පළිගැනීම් සොයා බලන ජනාධිපති කොමිසමේ කටයුතු ඉදිරියට පවත්වාගෙන යෑම සඳහා හැකි සෑම අවස්ථාවකදීම නීතිපතිවරයා සහ ඔහුගේ නිලධාරීන් සහාය දක්වන බව ද එහි සඳහන් ය.සිතාසියට ප්‍රතිචාර දැක්වීමක් ලෙස ආණ්ඩුක්‍රම ව්‍යවස්ථාවල නීතිය හා පැවැරී ඇති බලතල යටතේ හිඳිමින් නීතිපති දෙපාර්තමේන්තුවේ නිලධාරියකු දේශපාලන පළිගැනීම් සම්බන්ධයෙන් සොයා බැලීමට පත්කළ ජනාධිපති කොමිෂන් සභාව ඉදිරියේ පෙනී සිටිනු ඇති බව ද එම ලිපියේ සඳහන් කර ඇත.එබැවින් කොළඹ මහාධිකරණයේ විශේෂ ත්‍රිපුද්ගල විනිසුරු මඬුල්ල හෝ මහාධිකරණයේ කටයුතුවලට බාධා කරන සහ නීතිප්‍රකාරව පැවැරී ඇති ව්‍යවස්ථාපිත වගකීම්වලට බාධා එල්ල කරන කිසිදු කටයුත්තකට නීතිපති දෙපාර්තමේන්තුවේ නිලධාරීන් සම්බන්ධ නොවන බව ද එම ලිපියේ වැඩිදුරටත් සඳහන් වේ.055  ",
    "URL": "https://www.lankadeepa.lk/news/නීතිපතිට-පැවරී-ඇති-කාර්ය-ගැන-ප්‍රශ්න-කරන්න-ජනපති-කොමිසමට-බලයක්-නෑ/101-567510",
    "Category": "latest_news"
}