{
    "Source": "www.lankadeepa.lk",
    "Timestamp": "2021 දෙසැම්බර් මස 15",
    "Headline": "දරුවාට පහර දුන් ගුරුවරයා පොලීසියට බාර වෙයි",
    "News Content": "(ආනන්ද ඉ ජයකොඩි සහ පුෂ්පකුමාර මල්ලවාරච්චි)වේයන්ගොඩ ප්‍රදේශයේ ප්‍රසිද්ධ පාසැලක උසස් පෙළ ඉගෙනුම ලබන දරුවෙකුට ඉතා අමානුෂික ලෙස ප්ලාස්ටික් බටයකින් පහරදී තුවාල සිදු කොට දින පහක කාලයක් සැගවී සිටි බව කියන ගුරුවරයා අද (15) උදෑසන නීතීඥ වරයෙකු මාර්ගයෙන් පැමිණ වේයන්ගොඩ පොලීසියට භාර වී ඇත.වේයන්ගොඩ ප්‍රදේශයේ ප්‍රසිද්ධ පාසැලක මෙවර උසස් පෙළ විභාගයට පෙනී සිටීමට නියමිත තාක්ෂණ විෂය හදාරන දරුවෙකුට ඉකුත් 10 වනදා එම පාසැල තුළ දී ඉතා අමානුෂික ලෙස  ප්ලාස්ටික් බටයකින් පහරදී තුවාල සිදු කළ බව කියන සිද්ධියක් සම්බන්ධව ගුරුවරයා අත් අඩංගුවට ගැනීම සඳහා වේයන්ගොඩ පොලීසිය ඔහු සොයමින් සිටියේය.පොලිස් ස්ථානාධිපති ප්‍රධාන පොලිස් පරීක්ෂක චන්න වෑත්තෑව මහතාගේ මෙහෙයවීම යටතේ පොලිස් නිලධාරීන් පිරිසක් පරීක්ෂණ  පවත්වා ගෙන ගිය නමුත් ඔහු පදිංචි නිවසින් පැන ගොස් සිටි හෙයින් අත් අඩංගුවට ගැනීමට නොහැකි වී තිබිණි.මේ අතර මොහු  අද (15) උදෑසන 8.10 ට පමණ නීතීඥ වරයෙකු මාර්ගයෙන් පොලීසියට පැමිණ භාර වූ බව වේයන්ගොඩ පොලිස් ස්ථානාධිපති ප්‍රධාන පොලිස් පරීක්ෂක චන්න වෑත්තෑව මහතා පැවසීය.පරීක්ෂණ කටයුතු අවසන් වීමෙන් අනතුරුව සැකකාර ගුරුවරයා අත්තනගල්ල මහේස්ත්‍රාත් අධිකරණයට ඉදිරිපත් කරන බවද පොලිස් ස්ථානාධිපති වරයා කීය.     ",
    "URL": "https://www.lankadeepa.lk/latest_news/දරුවාට-පහර-දුන්-ගුරුවරයා-පොලීසියට-බාර-වෙයි/1-604888",
    "Category": "latest_news"
}