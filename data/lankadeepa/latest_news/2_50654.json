{
    "Source": "www.lankadeepa.lk",
    "Timestamp": "2019 ජනවාරි මස 25",
    "Headline": "ශිෂ්‍ය ප‍්‍රශ්න විසඳන්නේ නම් සිසු අරගල වලත් නිමාවක් තියේවි",
    "News Content": "විනීතා එම් ගමගේ ශිෂ්‍ය ප‍්‍රශ්න විසඳී නැතිනම් සිසුන් අරගලවලට ඇදී යාම ශිෂ්‍යයන්ගේ පැත්තෙන් නිවැරදි යැයි ශ්‍රී ජයවර්ධනපුර විශ්ව විද්‍යාලයේ උපකුලපති ජ්‍යෙෂ්ඨ මහාචාර්ය සම්පත් අමරතුංග මහතා ප‍්‍රකාශ කළේය.ප‍්‍රශ්නයක් ඇත්නම් පාරට බහින්ට පෙර පරිපාලනය සමඟ කථාබහ කරන්නට තම විශ්ව විද්‍යාලයේ ශිෂ්‍ය සංගම් සමඟ එකඟතාවකට පැමිණ සිටින බව ද උපකුලපතිවරයා කීය. දෙමාපියන් දරුවන්ට සවන්දෙන අයුරින් තම පරිපාලනය සිසුන්ට සහය දෙන බවත් ශිෂ්‍ය ප‍්‍රශ්න විසඳන්නේ නම් සිසු අරගල වලින් සියයට 90 ක් විසඳන බවත් මහාචාර්යවරයා පැවසීය. ජයවර්ධනපුර විශ්ව විද්‍යාලයේ නිදහස් නිවහල් පරිසරයක් සිසුන් වෙනුවෙන් ගොඩ නගා ඇතැයි කී අමරතුංග මහතා හැමදෙනාම එකිනෙකාගේ නිදහසටත් විරුද්ධ අදහස් වලටත් ගරු කරන්නට  පුරුදු වී ඇතැයි ද කියා සිටියේය. එම විශ්ව විද්‍යාලයේ නේවාසිකාගාර වැඩි කිරීමට අවශ්‍ය වුවත් ඒ සඳහා රජයට මුදල් නොමැති නමුත් කෙසේ හෝ නේවාසිකාගාර අවශ්‍ය වන බැවින් අවට නිවාස 44 ක් කුලී පදනම මත ලබාගෙන නේවාසිකාගාර බවට පත් කරගත් බව ද හෙතෙම සඳහන් කළේය. දරුවන් පෙරවරු පහට විශ්ව විද්‍යාල පුස්තකාලය විවෘත කරන බවත් මේ නිසා විශ්ව විද්‍යාල සිසුන් නවෝත්පාදන කෙරෙහි යොමුවීමේ ප‍්‍රවණතාව වැඩිවී ඇති බවත් ඔහු තව දුරටත් කියාසිටියේය. උපකුලපතිවරයා මේ අදහස්  පළ කළේ ශ්‍රී ලංකා පදනම් ආයතනයේ දී අද (25) පැවති මාධ්‍ය හමුවක් අමතමිනි. එම විශ්ව විද්‍යාලයේ 60 වැනි සංවත්සරය වෙනුවෙන් පැවැත්වෙන නවොත්පාදන සමාජගත කිරීමේ ප‍්‍රදර්ශනය පිළිබඳව මාධ්‍යයට කරුණූ හෙළි කිරීම සඳහා මෙම මාධ්‍ය හමුව පැවැත්විණි.  ",
    "URL": "https://www.lankadeepa.lk/latest_news/ශිෂ්‍ය-ප‍්‍රශ්න-විසඳන්නේ-නම්-සිසු-අරගල-වලත්-නිමාවක්-තියේවි/1-544574",
    "Category": "latest_news"
}