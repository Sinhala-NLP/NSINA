{
    "Source": "www.lankadeepa.lk",
    "Timestamp": "2021 දෙසැම්බර් මස 21",
    "Headline": "බේරේ වැවට පාවෙන තෙත් බිම්",
    "News Content": "(ඩයනා උදයංගනී)දැනට අපවිත්‍ර වී පවතින බේරේ වැව පවිත්‍රකරණය කිරීමේ අරමුණින් එය වෙත ආධාරක මත රැඳවූ පැළ සහිත “පාවෙන තෙත් බිම්” දහසක් මුදා හැරීම ජනාධිපති ගෝඨාභය රාජපක්ෂ මහතා අතින් අද (21) පෙරවරුවේ සිදුකෙරිණි.අවිධිමත් නාගරීකරණය, කොළඹ නගරය තුළ පිහිටි අපජලවාහිනී පද්ධති නිසි ලෙස යාවත්කාලීන නොවීම හේතුවෙන් බේරේ වැව අපවිත්‍ර වී ඇති අතර එහි ජලය පවිත්‍ර කිරීමේ අරමුණින් පාවෙන තෙත් බිම් වැඩසටහන අත්හදා බැලීම ශ්‍රී ලංකා ඉඩම් සංවර්ධනය කිරීමේ සංස්ථාවේ සභාපති විශ්‍රාමික මේජර් ජෙනරාල් එම්.ආර්.ඩබ්.ඩී. සොයිසා මහතාගේ උපදෙස් පරිදි සිදුකෙරේ.පීවීසී බට, උණ බට, ෆෝම් මෙට්ට ආදිය පාවෙන ආධාරක ලෙස යොදාගනිමින් කැනාස්, සැවැන්දරා සහ හෙලිකෝනියා වැනි ශාක රෝපණයෙන් ජල පවිත්‍රකරණය සඳහා කළ පරීක්ෂණය සාර්ථක ප්‍රතිඵල අත්කරගෙන ඇතැයි පරිසර විද්‍යාඥ රනෝෂි සිරිපාල මහත්මිය පෙන්වා දී ඇති අතර ඒ අනුව බේරේ වැව වෙත තවත් පාවෙන තෙත් බිම් මුදාහැරීමට තීරණය කර ඇත.පාවෙන තෙත් බිම්වල අන්තර්ගත ශාක මගින් ජලයේ වැඩිපුර ඇති පෝෂක උරාගැනීම සිදුවන නිසා ජලයේ ඇති ඇල්ගී ප්‍රමාණය අඩු වී ජලය පවිත්‍ර වීම, දුර්ගන්ධය පහව යාම මෙන්ම ඒ අවට ජීවත්වන ජීවින් සඳහා වාසස්ථාන සැපයෙමින් පාරිසරික සමබරතාවයක් පවත්වාගෙන යාම සිදු වන බව ඉඩම් සංවර්ධනය කිරීමේ සංස්ථාවේ සභාපති එම්.ආර්.ඩබ්.ඩී. සොයිසා මහතා පැවසීය.  ",
    "URL": "https://www.lankadeepa.lk/latest_news/බේරේ-වැවට-පාවෙන-තෙත්-බිම්/1-605256",
    "Category": "latest_news"
}