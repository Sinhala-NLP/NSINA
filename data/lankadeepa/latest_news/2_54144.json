{
    "Source": "www.lankadeepa.lk",
    "Timestamp": "2018 සැප්තැම්බර් මස 02",
    "Headline": "‘ගාල්ල වරායේ කොටසක්  විදේශීය සමාගම්වලට හොරෙන්  දෙන්න උත්සාහ කරනවා‘",
    "News Content": "(බිඟුන් මේනක ගමගේ )ගාල්ල වරායේ කොටසක් යොදාගෙන ක්‍රියාත්මක කිරීමට යන සංචාරක හෝටල් ව්‍යාපෘතිය ගැන සංවර්ධන කමිටු කිසිවක සාකච්ඡා වී නැතැයි ද එහි ඇත්තේ ගාල්ල වරායේ කොටසක් විදේශීය සමාගම්වලට රහසිගතව ලබාදීමේ උත්සාහයකැයි ද විදුලි සංදේශ, ඩිජිටල් යටිතල පහසුකම් හා විදේශ රැකියා නියෝජ්‍ය අමාත්‍ය මනුෂ නානායක්කාර මහතා පවසයි.ගාල්ල වරාය හා රූමස්සල වෙරළ තීරය සම්බන්ධ කරගනිමින් ගෝල් මරීනා නමින් දියත් කෙරෙන මෙම ව්‍යාපෘතියට දැනට ටෙන්ඩර් කැඳවා ඇතැයි ද පළමු අදියරේදී ගාල්ල වරායෙන් අක්කර පහක් ලබා දී දෙවැනි අදියරේදී රූමස්සල වෙරළ තීරයත් ලබා දීමට නියමිත යැයි ද ඇමැතිවරයා කීවේය.භූ ගෝලීය වශයෙන් වැදගත් ස්ථානයක පිහිටුවා ඇති ගාල්ල වරාය මෙවැනි ව්‍යාපෘතියකට වෙන්කිරීමෙන් ජාතික ආරක්ෂාවට එල්ල වන බලපෑම ගැන නිසි තක්සේරුවක් කර නැතැයි චෝදනා කළ හෙතෙම මීට දැඩි විරෝධය පළ කරන්නේ යැයි ද කීය.ගාල්ලේ ජනතා නියෝජිතයකු වශයෙන් මේ ගැන කිසිදු දැනුම්වත් කිරීමක් තමාට කර නැතැයි ද මෙවැනි ව්‍යාපෘතියක් රහසිගත ආකාරයෙන් සිදුකිරීම ප්‍රශ්නකාරී යැයි ද මනූෂ නානායක්කාර මහතා වැඩිදුරටත් සඳහන් කළේය.   ",
    "URL": "https://www.lankadeepa.lk/latest_news/‘ගාල්ල-වරායේ-කොටසක්--විදේශීය-සමාගම්වලට-හොරෙන්--දෙන්න-උත්සාහ-කරනවා‘/1-535763",
    "Category": "latest_news"
}