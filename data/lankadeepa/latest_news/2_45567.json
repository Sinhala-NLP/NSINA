{
    "Source": "www.lankadeepa.lk",
    "Timestamp": "2019 සැප්තැම්බර් මස 23",
    "Headline": "‘දිල්රුක්ෂිට තනතුරේ රැඳෙන්න නීතිමය අයිතියක් නෑ’",
    "News Content": "(නාලක සංජීව දහනායක)චූදිතයකු සමඟ දුරකතන සංවාදයේ යෙදුණු දිල්රුක්‍ෂි ඩයස් වික‍්‍රමසිංහ මහත්මියට තවදුරටත් සොලිස්ටර් ජනරාල් ධූරයේ කටයුතු කිරීමට නීතිමය වශයෙන් හෝ සදාචාරාත්මක වශයෙන් අයිතියක් නැතැයි ශ්‍රී ලංකා පොදුජන පෙරමුණේ සභාපති මහාචාර්ය ජී.එල් පීරිස් මහතා අද (23) පැවසීය.ඇය එම තනතුරින් ඉවත් නොවන්නේ නම් වහාම ඇය සම්බන්ධයෙන් පියවරක් ගන්නා ලෙසට බලධාරීන්ගෙන් ඉල්ලීමක් කරන බවද ඔහු කීය.එහිදී මහාචාර්යවරයා මෙසේද කීය.දේශපාලනඥයන්ගේ උවමනාව මත හිටපු ආරක්‍ෂක ලේකම් ගෝඨාභය රාජපක්‍ෂ මහතාට එරෙහිව නඩු පැවරීමට සිදුවීම සම්බන්ධයෙන් තමන් කණගාටුවට පත්වන බව අල්ලස් කොමිසමේ හිටපු අධ්‍යක්‍ෂ ජනරාල්වරියක වන දිල්රුක්‍ෂි ඩයස් වික‍්‍රමසිංහ මහත්මිය පිළිගෙන තිබෙනවා. නීති හදන්න පුළුවන්කම තිබෙන්නේ පාර්ලිමේන්තුවට පමණයි.නමුත් පාර්ලිමේන්තුව අභිබවා යමින් නීතිය හදන්නත්, අවශ්‍ය පරිදි නීතිය කඩන්නත් ඇයට හැකියාව තිබෙන බව මෙම සිදුවීමෙන් පෙන්නුම් කෙරෙනවා. ඇය මේ ආකාරයට කටයුතු කර තිබෙන්නේ ශ්‍රේෂ්ඨාධිකරණයේ විනිසුරු අසුනක් ලබාගන්නයි. නීතිපති දෙපාර්තමේන්තුවේ සොලිස්ටර් ජනරාල්ධූරය වැනි බාරධූර තනතුරක් හොබවන තැනැත්තෙක් කවදාවත් චූදිතයෙක් සමඟ මේ ආකාරයට සංවාදයේ යෙදෙන්නේ නැහැ.මේ අනුව ඇයට තවදුරටත් නීතිපති දෙපාර්තමේන්තුවේ කටයුතු කරන්න කිසිම සදාචාරාත්මක අයිතියක් නැහැ. ඇය තනතුරින් ඉවත් වන්නේ නැත්නම් වහාම ඇය සම්බන්ධයෙන් පියවරක් ගන්නා ලෙසට රජයේ බලධාරීන්ගෙන් ඉල්ලීමක් කරන බවද ඔහු පැවසීය.බත්තරමුල්ල, නෙළුම් මාවතේ පිහිටි ශ්‍රී ලංකා පොදුජන පෙරමුණේ ප‍්‍රධාන කාර්යාලයේ දී අද (23) පැවැති මාධ්‍ය හමුවකට එක්වෙමින් මහාචාර්යවරයා මේ බව සඳහන් කළේය.  ",
    "URL": "https://www.lankadeepa.lk/news/‘දිල්රුක්ෂිට-තනතුරේ-රැඳෙන්න-නීතිමය-අයිතියක්-නෑ’/101-557475",
    "Category": "latest_news"
}