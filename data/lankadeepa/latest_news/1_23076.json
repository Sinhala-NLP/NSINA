{
    "Source": "www.lankadeepa.lk",
    "Timestamp": "2021 ඔක්තෝබර් මස 27",
    "Headline": "දුම්රිය මගීන්ට ප්‍රවේශපත් නිකුත් කරන්න අවසර ඉල්ලයි",
    "News Content": "(යොහාන් භාසුර)දුම්රිය මගීන්ට ප්‍රවේශපත් නිකුත් කිරීමේ අවස්ථාව ලබාගැනීමේ ඉල්ලීම ලබන සිකුරාදා පැවැත්වෙන ‘කොවිඩ්’ මර්දන කමිටුවට යොමු කරන බවත් ඒ සඳහා අනුමැතිය ලැබේ යැයි බලාපොරොත්තු වන බවත් දුම්රිය සාමාන්‍යාධිකාරී ධම්මික ජයසුන්දර මහතා ‘ලංකාදීප’යට අද (27) පස්වරුවේ පැවසීය.ප්‍රවේශපත් නිකුත් කිරීමේ ඉල්ලීමට අමතරව පළාත් අතර දුම්රිය ධාවනය සඳහා අනුමැතිය ලබා ගැනීමට ද බලාපොරොත්තු වන බව කී ධම්මික ජයසුන්දර මහතා ප්‍රවේශපත් නිකුත් නොකර දුම්රිය ධාවනය කිරීම දුම්රිය දෙපාර්තමේන්තුවට පාඩුවක් බව ද සඳහන් කළේය.වාර ප්‍රවේශපත් හිමියන්ට පමණක් දුම්රියේ ගමන් කිරීමට අවසර දීමේ තීරණය සම්පූර්ණයෙන්ම කොවිඩ් මර්දන කමිටුවේ තීරණයක් බවත් එය වෙනස් කිරීමේ හැකියාව ඇත්තේ ද එම කමිටුවට පමණක් බවත් දුම්රිය සාමාන්‍යාධිකාරී ධම්මික ජයසුන්දර මහතා වැඩි දුරටත් කීය.  ",
    "URL": "https://www.lankadeepa.lk/latest_news/දුම්රිය-මගීන්ට-ප්‍රවේශපත්-නිකුත්-කරන්න-අවසර-ඉල්ලයි/1-601848",
    "Category": "latest_news"
}