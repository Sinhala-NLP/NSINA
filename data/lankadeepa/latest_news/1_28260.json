{
    "Source": "www.lankadeepa.lk",
    "Timestamp": "2021 ජුනි මස 18",
    "Headline": "කුඩ්ඩන් අල්ලන්න උපකරණයක්",
    "News Content": "(ඩයනා උදයංගනී)මත්කුඩු භාවිතා කර රිය පදවන්නන් හඳුනාගත හැකි උපකරණ ද ඉදිරියේදී පොලීසියට ලබාදෙන බව මහජන ආරක්‍ෂක අමාත්‍ය, රියර් අද්මිරාල් (විශ්‍රාමික) ආචාර්ය සරත් වීරසේකර මහතා පවසයි.යම් අයකු මත්කුඩු භාවිතා කර ඇත්ද යන්න එම උපකරණ යොදාගෙන කෙල සාම්පලයක් මගින් විනාඩි 15ක් 20ක් වැනි කාලයදී හඳුනාගත හැකි බව ද ඇමතිවරයා සඳහන් කරයි.මෙම උපකරණ මගින් දින තුනක් හෝ ඊට අඩු කාලයක් තුළ මත්කුඩු ලබාගෙන ඇති අය හඳුනාගෙන ඇතැයි කී ඇමතිවරයා රිය අනතුරු හේතුවෙන් සිදුවන මරණවලින් විශාල ප්‍රමාණයකට මත්කුඩු භාවිතය හේතු වී ඇතත් ඒවා භාවිතා කරන්නන් හඳුනාගත හැකි උපකරණ මෙරට නොතිබූ බව කියයි.අමාත්‍යවරයා මේ බව පැවසුවේ රජයේ ප්‍රවෘත්ති දෙපාර්තමේන්තුවේදී අද (18) පැවති මාධ්‍ය හමුවක් අමතමිනි.රිය අනතුරු හේතුවෙන් වසර 10කදී 27,000 ක් මිය ගොස් ඇතැයි කී ඇමතිවරයා මේ වසරේ ගතවූ කාලයේදී පමණක් මරණ 750ක් වාර්තා වී ඇතැවි පැවසීය.එම මරණවලින් මත්ද්‍රව්‍ය නිසා සිදුව ඇත්තේ සියයට 10ක් පමණක් බව කී ඇමතිවරයා සියයට 40කට පමණ හේතුව අධික වේගය බවත්, අධික වේගයෙන් රිය පදවන්නන්ගෙන් බහුතරය මත්කුඩු භාවිතා කරන්නන් බව හෙළිවී තිබෙන බවත් කීවේය.මත්පැන් භාවිතා කර රිය පදවන්නන් හඳුනාගැනීමේ ක්‍රමවේද පවතින නමුත් මත්කුඩු භාවිතා කරන්නන් හඳුනාගැනීමේ ක්‍රමයන් නොපැවතීම අඩුවක් බව ද සඳහන් කළේය.   ",
    "URL": "https://www.lankadeepa.lk/latest_news/කුඩ්ඩන්-අල්ලන්න-උපකරණයක්/1-592874",
    "Category": "latest_news"
}