{
    "Source": "www.lankadeepa.lk",
    "Timestamp": "2020 මාර්තු මස 09",
    "Headline": "වරෙන්තුවට දෙදිනයි:රවී ගෙදරත් නෑ යන එන තැන්වලත් නෑ",
    "News Content": "(+++ සුජිත් හේවාජුලිගේ සහ මනෝප්‍රිය ගුණසේකර)ප්‍රශ්නගත බැඳුම්කර සිද්ධිය සම්බන්ධයෙන් චෝදනා එල්ල වී ඇති හිටපු මුදල් අමාත්‍ය රවී කරුණානායක මහතා අත්අඩංගුවට ගැනීම සඳහා අධිකරණයෙන් වරෙන්තු නිකුත් කර දින දෙකකට ආසන්න කාලයක් ගතවී ඇති ඇතත් අපරාධ පරීක්ෂණ දෙපාර්තමේන්තු නිලධාරීන්ට ඔහු තවමත් අත්අඩංගුවට ගැනීමට හැකි වී නැත.‍රවී කරුණානායක මහතා අත්අඩංගුවට ගැනීමට මේ වන විට විශේෂ පොලිස් කණ්ඩායම් හයක් යොදවා සිටින අතර එම කණ්ඩායම් කරුණානායක මහතා බත්තරමුල්ලේ රජමල්වත්තේ නිවස හා තවත් ස්ථාන කිහිපයක් ඊයේත් (8) පෙරේදා (7) පරීක්ෂා කර ඇතත් ඔහු ඒ ස්ථාන වල සිට නැතැයි අපරාධ පරීක්ෂණ දෙපාර්තමේන්තුවේ උසස් නිලධාරියෙක් ‘ලංකාදීප‘යට පැවසීය.පරීක්ෂා කෙරුණු අනික් ස්ථාන වන්නේ රවී කරුණානායක මහතා නිතර යන එන තැන්ය.අපරාධ පරීක්ෂණ දෙපාර්තමේන්තුවේ නිලධාරීන් කණ්ඩායමක් රවී කරුණානායක මහතාගේ බත්තරමුල්ල රජමල්වත්තේ නිවසට මුල් වරට ගොස් තිබුණේ පෙරේදා (7) උදේ 7.00 ට පමණය.විනාඩි 45 ක් පමණ නිවසින් පිටත රැඳී සිට ඇති එම නිලධාරීන් පසුව නිවසට ඇතුළු වී පරීක්ෂා කර තිබුණත් කරුණානායක මහතා ඒ අවස්ථාවේ නිවසේ සිට නැත. අපරාධ පරීක්ෂණ දෙපාර්තමේන්තු නිලධාරීන් දෙවැනි දිනයටත් රජමල්වත්ත නිවසට පැමිණයේ ඊයේ 98) පෙරවරුවේය.එහෙත් රවී කරුණානායක මහතා සිට නැති හෙයින් නිලධාරී කණ්ඩායම් විනාඩි 20 ක් පමණ එහි ගතකර හිස් අතින්ම පිටව ගොස් තිබිණැයි පොලිස් ආරංචි මාර්ග වලින් පැවසේ.මේ අතර මහ බැංකු සිද්ධිය සම්බන්ධයෙන් වරෙන්තු ලබා සිටින අනෙකුත් සැකකරුවන් අත්අඩංගුවට ගැනීමට ද මෙම විමර්ශන කණ්ඩායම් කටයුතු කරගෙන යන බව පවසන අපරාධ පරීක්ෂණ දෙපාර්තමේන්තුව පර්පචුවල් ට්‍රෙෂරීස් ආයතනයේ සභාපති අර්ජුන් ඇලෝසියස් මහතාගේ නිවෙසක් ද කිහිපවරක්ම පරීක්ෂා කළ බව සඳහන් කරයි.2016 වසරේ සිදුවූ මහ බැංකු බැඳුම්කර සිද්ධිය සම්බන්ධයෙන් හිටපු මුදල් ඇමති රවී කරුණානායක මහතා ඇතුළු දස දෙනෙකු අත් අඩංගුවට ගන්නැයි කොළඹ කොටුව මහේස්ත්‍රාත් රංග දිසානායක මහතා විසින් ඉකුත් 6 වැනිදා වරෙන්තු නිකුත් කරනු ලැබීය.ඒ නීතිපති දප්පුල ද ලිවේරා මහතාගේ උපදෙස් මත අපරාධ පරීක්ෂණ දෙපාර්තමේන්තුව මහේස්ත්‍රාත්වරයාගෙන් කළ ඉල්ලීමක් අනූවය.වරෙන්තු නිකුත් වී මේ වනවිටත් අත්අඩංගුවට ගැනීමට නොහැකි වී සිටින අනෙකුත් සැකකරුවන් වන්නේ හිටපු මහ බැංකු අධිපති අධිපති අර්ජුන් මහේන්ද්‍රන්, පර්පචුවල් ට්‍රෙෂරීස් ආයතනයේ සභාපති අර්ජුන් ඇලෝසියස්, එහි විධායක නිලධාරී කසුන් පළිසේන ඇතුළු පිරිසක්ය.මේ අතර රවී කරුණානායක මහතා නීතිඥයන් මාර්ගයෙන් බාරවීමට සූදානම් වන බවට ද ඊයේ ආරංචි පැතිර යමින් තිබිණි.  ",
    "URL": "https://www.lankadeepa.lk/latest_news/වරෙන්තුවට-දෙදිනයි:රවී-ගෙදරත්-නෑ-යන-එන-තැන්වලත්-නෑ/1-567359",
    "Category": "latest_news"
}