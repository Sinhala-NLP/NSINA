{
    "Source": "www.lankadeepa.lk",
    "Timestamp": "None  2016 ජුනි මස 03",
    "Headline": "ඒඑස්පී හිරෙන් සැහැල්ලු වෙයි : සුමිත්ගේ බිරිය කුසෙන් සැහැල්ලු වෙයි",
    "News Content": "ඇඹිලිපිටියේ සුමිත් ප්‍රසන්න ජයවර්ධන ඝාතනය සම්බන්ධයෙන් සැකපිට මාස 4ක් පමණ රිමාන්ඩ් භාරයේ සිටි සහකාර පොලිස් අධිකාරී චමින්ද ධර්මරත්නට ඇප නියම වූ දිනයේ ම මියගිය ජයවර්ධනගේ බිරිය ශෂිකා රත්නපුර රෝහලේදී සිය දෙවැනි දියණිය බිහි කළාය.ශෂිකාගේ වැඩිමල් දියණියට වයස අවුරුදු 8කි.මේ අතර මෝසමක් අනුව ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු මහතා හමුවට කුරුවිට බන්ධනාගාරයේ සිට රැගෙන එනු ලැබූ සහකාර පොලිස් අධිකාරී චමින්ද ධර්මරත්න ඇප පිට මුදා හරිනු ලැබීය. පාසල් ගුරුවරයෙක් හා ඉඩම් හිමි වැවිලිකරුවෙක් ඔහුට ඇප දුන්හ. විදෙස් ගමන් බලපත්‍රය අධිකරණය වෙත බාර කැරිණි. ඇප පිට නිදහස් වූ ධර්මරත්න පෙරගමන් පොලිස් ජිප් රියක ආරක්ෂාව යටතේ බෝධිරාජාරාමයට ගියේය. එහිදී හෙළ උරුමයේ නායක ඕමල්පේ සෝභිත හිමි ඇතුළු සංඝරත්නය සධාතුක කරඬුව හිසේ තබා පිරිත් දේශනා කර සෙත් පැතූහ. පිරිත් දේශනා කළ හිමිවරුන්ට ධර්මරත්න චොක්ලට් පූජා කළේය. බෝධිරාජාරාමයේද ආරක්ෂාව තර තිබිණි.ඉන් පසු ඔහු ගමට ගියේය.         ",
    "URL": "https://www.lankadeepa.lk/latest_news/ඒඑස්පී-හිරෙන්-සැහැල්ලු-වෙයි-:-සුමිත්ගේ-බිරිය-කුසෙන්-සැහැල්ලු-වෙයි/1-422911",
    "Category": "latest_news"
}