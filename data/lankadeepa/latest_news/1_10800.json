{
    "Source": "www.lankadeepa.lk",
    "Timestamp": "2022 ඔක්තෝබර් මස 11",
    "Headline": "දුම්රිය ප්‍රමාදයට හේතුව හොයන්න සී.අයි.ඩියට",
    "News Content": "(ඩයනා උදයංගනී)මේ දිනවල සිදුවන දුම්රිය ප්‍රමාදයන් කඩාකප්පල්කාරී ක්‍රියාවන් ද යන්න සොයාබැලීම සඳහා අපරාධ පරීක්‍ෂණ දෙපාර්තමේන්තුව හරහා පරීක්‍ෂණයක් පවත්වන බව කැබිනට් ප්‍රකාශක, ප්‍රවාහන, මහාමාර්ග හා ජනමාධ්‍ය අමාත්‍ය, ආචාර්ය බන්දුල ගුණවර්ධන මහතා පැවසීය.මේ සම්බන්ධයෙන් පොලිස්පතිවරයාට දන්වා අපරාධ පරීක්‍ෂණ දෙපාර්තමේන්තුව මගින් පරීක්‍ෂණයක් සිදුකරන ලෙස තමන් අමාත්‍යාංශ ලේකම්වරයාට දැනුම් දුන් බව ද ඇමතිවරයා සඳහන් කළේය.මීට අමතරව දුම්රිය ප්‍රමාදවීම් සම්බන්ධයෙන් අමාත්‍යාංශ ලේකම්වරයා සහ දුම්රිය සාමාන්‍යාධිකාරීවරයා යටතේ අභ්‍යන්තර පරීක්‍ෂණයක් සිදුකරන බව ද බන්දුල ගුණවර්ධන මහතා කීවේය.අමාත්‍යවරයා මේ බව පැවසුවේ රජයේ ප්‍රවෘත්ති දෙපාර්තමේන්තුවේ දී අද (11) පැවති කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදියෙකු නැගූ පැනයකට පිළිතුරු දෙමිනි.  ජනතාවගේ ඉන්ධන පිරිවැය ඉහළයාම හේතුවෙන් ඔවුන්ට පහසුවක් ලෙස පොදු ප්‍රවාහනය වැඩිදියුණු කිරීමට තමන් දුෂ්කරතා යටතේ සාධනීය පියවර කිහිපයක් ගෙන ඇතැයි ද ඇමතිවරයා කීවේය.අනුරාධපුරය දක්වා අලුතෙන් ආරම්භ කළ ‘රජරට ඔඩිසි’ දුම්රිය පළමු දිනය වූ ඉකුත් සෙනසුරාදා (8) එය ප්‍රමාද වී ගමන් ආරම්භ කළ බව කී ඇමතිවරයා එදින උත්තරදේවී දුම්රිය තඹුත්තේගමදී පීලි පැනීම නිසා එහි ගමන අතරමග නවතා මගීන්ට බස් රථ මගින් ගමනාගමන පහසුකම් සැලසීමට සිදුවූ බව ද පැවසීය.මෙහි පළමු ගමන ඇරඹීමේ අවස්ථාවට තමන් ද කොටුව දුම්රිය ස්ථානයට ගිය බවත්, ප්‍රධාන දුම්රිය මාර්ගයේ කැලණිය ප්‍රදේශයේදී කේබල් කැපීමක් නිසා දුම්රිය නියාමකයින් ගෙන්වා ගැනීම ප්‍රමාදවීමෙන් දුම්රිය ගමන් ආරම්භවීම ප්‍රමාද වී තිබූ බව ද ඇමතිවරයා කීය.දුම්රිය සේවය කඩාකප්පල් කරන අය සිටින්නේ නම් අපරාධ පරීක්‍ෂණ දෙපාර්තමේන්තුව මගින් පරීක්‍ෂණයක් කර වාර්තාවක් ලබාගැනීම වඩා සුදුසු බව තමන් සිතන්නේ යැයි කී ඇමතිවරයා වෘත්තීය සමිති නායකයින් කැඳවා ඔවුන්ට ප්‍රශ්න ඇත්නම් සාකච්ඡා කර විසඳාගැනීමට තමන් සූදානම් බව ද සඳහන් කළේය.  ",
    "URL": "https://www.lankadeepa.lk/latest_news/දුම්රිය-ප්‍රමාදයට-හේතුව-හොයන්න-සී-අයි-ඩියට/1-621337",
    "Category": "latest_news"
}