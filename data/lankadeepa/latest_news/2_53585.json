{
    "Source": "www.lankadeepa.lk",
    "Timestamp": "2018 සැප්තැම්බර් මස 20",
    "Headline": "ජනපති - ගෝඨා ඝාතන සැලසුමේ පරික්ෂණ විනිවිදභාවයෙන් කරන්නැයි අගමැතිගෙන් උපදෙස්",
    "News Content": "(අංජුල මහික වීරරත්න) ජනාධිපති හා හිටපු ආරක්ෂක ලේකම් ඝාතනය කිරීමට සැලසුම් කළේ යැයි කියන සිද්ධිය පිළිබඳ සියලු පරීක්ෂණ පූර්ණ විනිවිදභාවයෙන් හා අපක්ෂපාතිව කරන ලෙස අග්‍රාමාත්‍ය රනිල් වික්‍රමසිංහ මහතා අදාළ අංශ වෙත දැනුම් දී තිබේ.ඉහත චෝදනාවලට අදාළව මෙතෙක් කර ඇති පරීක්ෂණයන්හි ප්‍රගතිය පිළිබඳව ද අග්‍රාමාත්‍ය රනිල් වික්‍රමසිංහ මහතා නීතිය, සාමය හා රාජ්‍ය පරිපාලන ඇමැති රංජිත් මද්දුම බණ්ඩාර මහතාගෙන් විමසා ඇත. එසේම පරීක්ෂණයන්හි අද වන තෙක් සමාලෝචනයක් ද ලබා ගැනීමට අග්‍රාමාත්‍යවරයා පියවර ගත්තේය.මාධ්‍ය ඔස්සේ විකාශය වූ දෙබස පිළිබඳ හඬ පට ද මේ වන විට නියම තත්ත්වය විමසා බැලීම සඳහා රජයේ රස පරීක්ෂක වෙත යවා ඇති බව ද නීතිය, සාමය හා රාජ්‍ය පරිපාලන අමාත්‍යවරයා කරුණු වාර්තා කර තිබිණි.ඊට අමතරව රහස් පොලිසිය විසින් සිද්ධියට සම්බන්ධ බව කියන සියලු පාර්ශව වෙතින් කටඋත්තර ලබා ගැනීම මේ වන විට කරගෙන යන බවද පරීක්ෂණයන් හි ප්‍රගතිය දක්වමින් අමාත්‍යවරයා අගමැති රනිල් වික්‍රමසිංහ මහතාට දැනුම් දී ඇත.ඉහත සිද්ධියට අදාළ පරීක්ෂණ පුළුල් හා විනිවිදභාවයෙන් යුතුව කරන ලෙස ද අග්‍රාමාත්‍යවරයා යළිත් වරක් නීතිය, සාමය පිළිබඳ අමාත්‍යවරයාට උපදෙස් දී තිබේ.  ",
    "URL": "https://www.lankadeepa.lk/latest_news/ජනපති---ගෝඨා-ඝාතන-සැලසුමේ-පරික්ෂණ-විනිවිදභාවයෙන්-කරන්නැයි-අගමැතිගෙන්-උපදෙස්/1-536996",
    "Category": "latest_news"
}