{
    "Source": "www.lankadeepa.lk",
    "Timestamp": "2020 පෙබරවාරි මස 05",
    "Headline": "වීදි සිත්තම් ඇඳි සිත්තරුන්ට සම්මාන",
    "News Content": "(විනීතා එම් ගමගේ)ඉකුත් සමයේ තාප්ප, බස්නැවතුම්, පාලම් කණු ඇතුළු ස්ථානවල වීදි සිතුවම් ඇඳි සිත්තරුන් අතරින් හොඳම සිතුවම් හා සිත්තරුන් තෝරා ත්‍යාග හා සම්මාන පිදීමේ වැඩපිළිවෙළක් පරිසර රාජ්‍ය අමාත්‍යංශය ආරම්භ කර ඇත.                 මේ අනුව මුළු දිවයිනම ආවරණය වන පරිදි ප‍්‍රදේශීය ලේකම් කාර්යාල මට්ටමින්, දිස්ත‍්‍රික් මට්ටමින්, පළාත් මට්ටමින් හා ජාතික මට්ටමින් දක්ෂයින් තෝරා සම්මාන හා ත්‍යාග පිදිමට බලාපොරොත්තු වන බව පරිසර රාජ්‍ය අමාත්‍ය ජයන්ත සමරවීර මහතා එම අමාත්‍යංශයේ අද(05) පැවති මාධ්‍ය හමුවක දී පැවැසීය.                 මේ සඳහා අයදුම්පත් මේ මස 10 වැනිදා සිට මධ්‍යම පරිසර අධිකාරියේ ප‍්‍රාදේශීය කාර්යාලවලින් නිකුත් කරන බවත් අයදුම්පත සමග උපදෙස් පත‍්‍රිකාවත් නිකුත් කරන බවත් හෙතෙම සඳහන් කළේය.                 මේ අනුව හොඳම ස්වතන්ත‍්‍ර නිර්මාණය, හොඳම ස්වතන්ත‍්‍ර නිර්මාණ පෙළ, හොඳම සිතුවම් පෙළ,හොඳම සිතුවම, අපූර්වතම සිතුවම් පෙළ, අපූර්වතම සිතුවම, හොඳම තෙත්මාව යන අංශවලින් ප්‍රාදේශීය දිස්ත‍්‍රික් පළාත් හා ජාතික මට්ටමින් ජයග‍්‍රහකයින් තෝරන බවත් ජාතික කලා මණ්ඩලයේ චිත‍්‍ර අනු මණ්ඩලය විසින් හොඳම සිතුවම් තේරිම සිදුකරනු ඇති බවත් රාජ්‍ය අමාත්‍යවරයා කියා සිටියේය.   ",
    "URL": "https://www.lankadeepa.lk/latest_news/වීදි-සිත්තම්-ඇඳි-සිත්තරුන්ට-සම්මාන/1-565508",
    "Category": "latest_news"
}