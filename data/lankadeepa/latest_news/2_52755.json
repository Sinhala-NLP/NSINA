{
    "Source": "www.lankadeepa.lk",
    "Timestamp": "2018 ඔක්තෝබර් මස 18",
    "Headline": "අමාත්‍යංශයේ නිර්දේශය පොලිස් කොමිසම විසි කරයි",
    "News Content": "තරිඳු ජයවර්ධන ආන්දෝලනයකට තුඩු දී ඇති කතරගම පොලිස් ස්ථානාධිපතිගේ ස්ථාන මාරුව සම්බන්ධයෙන් නීතිය හා සාමය අමාත්‍යංශය ඉදිරිපත් කළ නිර්දේශයක්  ප්‍රතික්ෂේප කළ ජාතික පොලිස් කොමිෂන් සභාව එම ස්ථාන මාරුව පෙර පරිදිම ක්‍රියාත්මක කරන ලෙස අද නියෝග කළේය. කතරගම පොලිස් ස්ථානාධිපති ලෙස කටයුතු කළ ප්‍රධාන පොලිස් පරීක්ෂක එස් කේ උපාලි මහතා ගම්පහ කොට්ඨාසයේ සාමාන්‍ය රාජකාරි සදහා යොමු කරන ලෙස ජාතික පොලිස් කොමිෂන් සභාව මීට සති දෙකකට පෙර නියෝග කළේය. එසේ තිබිය දී ඔහු පූගොඩ ස්ථානාධිපති ලෙස පත්කරමින් පොලිස්පතිවරයා පොලිස් පණිවුඩයක් නිකුත් කර තිබුණු අතර ඒ ගැන පසුගිය සතියේ රැස්වූ ජාතික පොලිස් කොමිසමේ දී විවේචනයට ලක් විය. දේශපාලනඥයකුගේ ඉල්ලීමත් මත ජාතික පොලිස් කොමිසම සහ පොලිසිය ඔහු පූගොඩ පොලිස් ස්ථානාධිපති ලෙස පත් කළ බවට ද චෝදනා එල්ල විය. ඒ සමගම ප්‍රධාන පොලිස් පරීක්ෂකවරයා පූගොඩ ස්ථානාධිපති ලෙස පත් කළ පොලිස් පණිවුඩය අහෝසි කර ඔහු ගම්පහ කොට්ඨාසයේ සාමාන්‍ය රාජකාරි සදහා යොදවන ලෙස කොමිසම පසුගිය සතියේ යළිත් වරක් නියෝග කර තිබිණි. එම නියෝගය ක්‍රියාත්මක නොවූ අතර ප්‍රධාන පොලිස් පරීක්ෂකවරයා සම්බන්ධයෙන් පැවැත්වෙන විමර්ශන අවසන් වන තෙක් ඔහු පූගොඩ පොලිස් ස්ථානාධිපති ධුරයේ තබන ලෙස නීතිය හා සාමය අමාත්‍යංශය පසුගියදා  ජාතික පොලිස් කොමිෂන් සභාවෙන් ලිඛිත ඉල්ලීමක් කළේය. ජාතික පොලිස් කොමිෂන් සභාව අද රැස්වූ අවස්ථාවේ දී මෙම ලිපිය සාකච්ඡාවට ගත් අතර එහි දී කොමිසම   නීතිය හා සාමය අමාත්‍යංශයේ ලිපිය ප්‍රතික්ෂේප කරමින් කොමිසම මීට පෙර දුන් නියෝග ක්‍රියාත්මක කිරීමට නියෝග කළ බව එහි ආරංචි මාර්ග කියයි. ඒ අනුව ප්‍රධාන පොලිස් පරීක්ෂකවරයා  වහාම ගම්පහ කොට්ඨාසයේ සාමාන්‍ය රාජකාරි සඳහා යොදවන ලෙස ජාතික පොලිස් කොමිෂන් සභාව පොලිස්පතිවරයාට උපදෙස් දී තිබේ. ඊට පොලිස්පතිවරයා ද එකඟතාවය පළ කළ බව කොමිසමේ ආරංචි මාර්ග පවසයි.  ",
    "URL": "https://www.lankadeepa.lk/news/අමාත්‍යංශයේ-නිර්දේශය-පොලිස්-කොමිසම-විසි-කරයි/101-538760",
    "Category": "latest_news"
}