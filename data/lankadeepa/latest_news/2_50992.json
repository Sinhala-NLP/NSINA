{
    "Source": "www.lankadeepa.lk",
    "Timestamp": "2019 ජනවාරි මස 08",
    "Headline": "‘නියම බණ්ඩාරනායක ප්‍රතිපත්ති ඇත්තේ අප ළඟයි’",
    "News Content": "හර්ෂණ තුෂාර සිල්වා  බණ්ඩාරනායක නාමය හා ප්‍රතිපත්ති විකුණාගෙන කෑ හොරුන් සහ මිනීමරුවන් තවමත් මෙරට සිටින්නේ යැයි ද ඔවුන් දැනටත් බණ්ඩාරනායක නාමය හා ප්‍රතිපත්ති විකුණාගෙන කන්නේ යැයි ද හිටපු ජනාධිපති චන්ද්‍රිකා බණ්ඩාරනායක කුමාරතුංග මහත්මිය අද (8) පැවැසුවාය.  ශ්‍රී ලංකා නිදහස් පක්ෂයේ නිර්මාතෘ, දිවංගත අග්‍රාමාත්‍ය සහ බණ්ඩාරනායක කුමාරතුංග මහත්මියගේ පියාණන් වන එස්.ඩබ්ලිව්.ආර්.ඩී. බණ්ඩාරනායක මහතාගේ 120 වැනි ඡන්ම දින සැමරුම් උත්සවයට සහභාගි වෙමින් ඒ මහත්මිය ඒ බව සඳහන් කළාය.  එම උත්සවය අවසානයේ දී ‘මාධ්‍යවේදීන් පියාණන්ගේ ඡන්ම දිනය දවසේ කීමට ඇත්තේ කුමක්දැයි ?’ විමසූ විට කීමට බොහෝ දේ ඇතත් මේ සුදුසු වේලාව නොවේ යැයි ද කීවාය.  නියම බණ්ඩාරනායක ප්‍රතිපත්ති ඇත්තේ අප ළඟ බව ද ඇය එහිදී සඳහන් කළාය.  ශ්‍රී ලංකා නිදහස් පක්ෂයේ සභාපති ජනාධිපති මෛත්‍රීපාල සිරිසේන මහතා ද කොළඹ ගාලු මුවදොර පිටියේ එස්. ඩබ්ලිව්. ආර්. ඩී. බණ්ඩාරනායක මහතාගේ පිළිරුවට පුෂ්පෝපහාර දැක්වීම සඳහා පැමිණියේය. ජනාධිපතිවරයා බණ්ඩාරනායක මහතාගේ පිළිරුවට පුෂ්පෝපහාර දක්වා පිටව යන අවස්ථාවේදී හිටපු ජනාධිපතිනිය එම ස්ථානයට පැමිණියත් ඔවුන් දෙදෙනා කතාබහ නොකරම තම තමන්ගේ ගමන් යන අයුරු දක්නට ලැබිණි.  ජනාධිපති මෛත්‍රීපාල සිරිසේන මහතා පිටව ගියේ මොරගහකන්ද කළුගඟ වාරි ව්‍යාපෘතිය විවෘත කිරීම සඳහාය.  පසුගිය දිනවල පාර්ලිමේන්තුවේදී සහ දේශපාලන කරළියේදී මෙන්ම ඊයේ  (7) පස්වරුවේ පැවැති ශ්‍රී ලංකා නිදහස් පක්ෂ මධ්‍යම කාරක සභා රැස්වීමේදී නොසිටි බව කියූ එම පක්ෂයේ ජාතික සංවිධායක පාර්ලිමේන්තු මන්ත්‍රී දුමින්ද දිසානායක මහතා ද මෙම අවස්ථාවට සහභාගී වී සිටියේය.  ශ්‍රී ලංකා නිදහස් මහලේකම් පාර්ලිමේන්තු මන්ත්‍රී දයාසිරි ජයසේකර, එක්සත් ජනතා නිදහස් සන්ධානයේ මහලේකම් පාර්ලිමේන්තු මන්ත්‍රී මහින්ද අමරවීර, ශ්‍රී ලංකා නිදහස් පක්ෂයේ හිටපු මහලේකම් මහාචාර්ය රෝහණ ලක්ෂ්මන පියදාස, ශ්‍රී ලංකා නිදහස් පක්ෂයේ ජ්‍යෙෂ්ඨයන් සහ එම පක්ෂයේ සාමාජිකයන්, බණ්ඩාරනායක පවුලේ ඥාතීන් හා හිතමිතුරන් ඇතුළු පිරිසක් මෙම අවස්ථාවට එක්ව සිටියහ.ඡායාරූප - රොමේෂ් ධනුෂ්ක සිල්වා   ",
    "URL": "https://www.lankadeepa.lk/news/‘නියම-බණ්ඩාරනායක-ප්‍රතිපත්ති-ඇත්තේ-අප-ළඟයි’/101-543512",
    "Category": "latest_news"
}