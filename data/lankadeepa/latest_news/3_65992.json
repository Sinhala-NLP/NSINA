{
    "Source": "www.lankadeepa.lk",
    "Timestamp": "2017 ජුනි මස 28",
    "Headline": "නීතීඥ ලක්ෂාන් ඩයස්ට එරෙහිව පැමිණිලි 04ක්",
    "News Content": "( තිළිණි ද සිල්වා සහ රංජන් කටුගම්පොළ)බෞද්ධ භික්ෂූන් වහන්සේලා කිතුණු ආගමික මධ්‍යස්ථාන වලට පහරදී ඇතැයි නීතීඥ ලක්ෂාන් ඩයස් මහතා කළ ප‍්‍රකාශය ගැන පරීක්ෂණයක් පවත්වා සුදුසු නීතීමය පියවර ගන්නැයි පැමිණිලි 4 ක් ශ්‍රේෂ්ඨාධිකරණ ලේඛකාධිකාරීවරිය වෙත අද (28) බාර දී තිබිණි.හිමිවරු තිදෙනෙක් සහ පන්නිපිටිය හිරිපිටියේ පදිංචිකරුවෙක් එම පැමිණිලි බාර දුන්හ.එම නීතිඥවරයා පෞද්ගලික රූපවාහිනී නාලිකාවක වැඩසටහනකට සහභාගී වෙමින් කළ එම ප්‍රකාශය නිසා මේවන විට මහජන කැළඹීමක් ඇති ව තිබේයැයි එම පැමිණිලිවල සඳහන් වෙයි.එබැවින් එම නීතීඥවරයා කළ සාවද්‍ය  ප‍්‍රකාශය හේතුවෙන්  තවදුරටත් නීතීඥ වෘත්තීය වැනි ගෞරවනීය වෘත්තීයක නියැලීමට ඔහු සුදුසු නොවන බවත් එලෙස සිය වෘත්තීය අයුතු ලෙස භාවිතා කරමින් ඉහත ආකාරයෙන් ජනතාව ප‍්‍රකෝප කරවන පරිදි ප‍්‍රකාශ සිදු කිරීමට ඉඩ නොතැබිය යුතු බවද පෙත්සමේ සඳහන් වෙයි.  ",
    "URL": "https://www.lankadeepa.lk/latest_news/නීතීඥ-ලක්ෂාන්-ඩයස්ට-එරෙහිව-පැමිණිලි-04ක්/1-514504",
    "Category": "latest_news"
}