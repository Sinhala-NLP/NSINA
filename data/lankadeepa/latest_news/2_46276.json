{
    "Source": "www.lankadeepa.lk",
    "Timestamp": "2019 අගෝස්තු මස 20",
    "Headline": "ශවේන්ද්‍රගේ පත්වීමට එ.ජා. මානව හිමිකම් කොමසාරිස්ගෙනුත් කණගාටුව",
    "News Content": "( තිළිණි ද සිල්වා )ශ්‍රී ලංකා යුද හමුදාපති ලෙස ලුතිනන් ජනරාල් ශවේන්ද්‍ර සිල්වා මහතා පත් කිරීම සම්බන්ධයෙන් එක්සත් ජාතීන්ගේ මානව හිමිකම් මහකොමසාරිස් මිෂෙල් බැචෙලෙට් මහත්මිය ද නිවේදනයක් නිකුත් කරමින් සිය කණගාටුව ප්‍රකාශ කර තිබේ.ලුතිනන් ජනරාල් ශවේන්ද්‍ර සිල්වා මහතාට ලබාදුන් උසස්වීම තුළින් එක්සත් ජාතීන්ගේ මානව හිමිකම් කවුන්සිලයේ ඇති ප්‍රතිසන්ධාන, වගවීම සහ මානව හිමිකම් ප්‍රවර්ධනයට අදාළ ඒකාබද්ධ යෝජනාවට අනුව ශ්‍රී ලංකාවේ කැපවීම දැඩි ලෙස බිඳ දමා ඇතැයි මානව හිමිකම් මහකොමසාරිස්වරිය නිකුත් කළ නිවේදනයේ සඳහන් වෙයි.අදාළ පත්කිරීම අතිශයින් ගැටලු සහගත බවද එක්සත් ජාතීන්ගේ මානව හිමිකම් මහකොමසාරිස් මිෂෙල් බැචෙලෙට් මහත්මිය පෙන්වා දෙන්නීය.යුද සමයේ දී ශවේන්ද්‍ර සිල්වා මහතාට එරෙහිව ජාත්‍යන්තර මානව හිමිකම් සහ මානූෂීය නීති උල්ලංඝණය කළ බවට චෝදනා ඇති බැවින් අදාළ පත්කිරීම සිදුනොකර යුත්තක් යැයිද  ඇය කියා සිටින්නීය.ලුතිනන් ජනරාල් ශවේන්ද්‍ර සිල්වා මහතා ශ්‍රී ලංකා හමුදාවේ අණදෙන නිලධාරියා ලෙස පත්කිරීම එක්සත් ජාතීන්ගේ සාම සාධක කටයුතු සඳහා අඛණ්ඩව දායක වීමට ශ්‍රී ලංකාවට ඇති හැකියාව කෙරෙහි බලපෑම් ඇති කළ හැකි බවට එක්සත් ජාතීන්ගේ මානව හිමිකම් මහ කොමසාරිස්වරිය සිය නිවේදනයෙන් අනතුරු අඟවා ඇත.එක්සත් ජාතීන්ගේ මානව හිමිකම් මහකොමසාරිස් මිෂෙල් බැචෙලෙට් මහත්මිය පසුගිය මාර්තු මාසයේ දි ශවේන්ද්‍ර සිල්වා මහතා හමුදා මාණ්ඩලික ප්‍රධානී ලෙස පත්කිරීම සම්බන්ධයෙන් ද කණස්සල්ල පළ කර තිබිණි.එම නිවේදනයේ මෙසේ ද සදහන් වේ.“යුද සමයේ දී ඔහුට සහ ඔහුගේ හමුදාවන්ට එරෙහිව ජාත්‍යන්තර මානව හිමිකම් සහ මානුෂීය නීතිය බරපතල ලෙස උල්ලංඝණය කිරීම පිළිබඳ බරපතල චෝදනා තිබියදීත්, ලුතිනන් ජනරාල් ශවේන්ද්‍ර සිල්වා මහතා ශ්‍රී ලංකා හමුදාවේ අණදෙන නිලධාරියා ලෙස පත් කිරීම ගැන දැඩි සේ කනස්සල්ලට පත්ව සිටිමි.2019 මාර්තු මාසයේ දී මානව හිමිකම් කවුන්සිලයට ඉදිරිපත් කළ අවසන් වාර්තාවේ මහ කොමසාරිස්වරයා යුද හමුදා මාණ්ඩලික ප්‍රධානී ලෙස පත් කිරීම “කනස්සල්ලට කරුණක්” ලෙස දැනටමත් විස්තර කර තිබිණි.එල්ටීටීඊයට එරෙහි ආරක්ෂක මෙහෙයුමේ අවසන් අදියරේ දී ලුතිනන් ජෙනරාල් සිල්වා  ශ්‍රී ලංකාවේ 58 වැනි සේනාංකයට අණ දුන් අතර, එක්සත් ජාතීන්ගේ අනුප්‍රාප්තික පරීක්ෂණ මගින් ජාත්‍යන්තර මානුෂීය හා මානව හිමිකම් නීතිය බරපතල ලෙස උල්ලංඝණය කළ බවට චෝදනා එල්ල වී තිබේ.“ලුතිනන් ජනරාල් සිල්වාගේ උසස්වීම මානව හිමිකම් කවුන්සිලයේ 30/1 යෝජනාවේ සන්දර්භය තුළ යුක්තිය සහ වගවීම ප්‍රවර්ධනය කිරීම සඳහා ශ්‍රී ලංකාව දක්වන කැපවීම දැඩි ලෙස බිඳ දමයි.විශේෂයෙන් එය යුද්ධයෙන් විශාල වශයෙන් පීඩා විඳි වින්දිතයින්ගේ සහ දිවි ගලවා ගත් අයගේ ප්‍රතිසන්ධාන ප්‍රයත්නයන් වලක්වනු ලැබේ. එය ආරක්ෂක අංශයේ ප්‍රතිසංස්කරණ ද වළක්වන අතර එක්සත් ජාතීන්ගේ සාම සාධක ප්‍රයත්නයන් සඳහා අඛණ්ඩව දායක වීමට ශ්‍රී ලංකාවට ඇති හැකියාව කෙරෙහි එය බලපානු ඇත. ”  ",
    "URL": "https://www.lankadeepa.lk/news/ශවේන්ද්‍රගේ-පත්වීමට-එ-ජා--මානව-හිමිකම්-කොමසාරිස්ගෙනුත්-කණගාටුව/101-555592",
    "Category": "latest_news"
}