{
    "Source": "www.lankadeepa.lk",
    "Timestamp": "None  2016 අප්‍රේල් මස 19",
    "Headline": "හිටපු ටීඑන්ඒ මන්ත්‍රී සම්බන්දන්ට දෙහි කපයි",
    "News Content": "දෙමළ ජාතික සන්ධානයේ නායක හා මෙන්ම විපක්ෂ නායක ආර්. සම්පන්ධන්ගේ ඇතැම් ක්‍රියා කලාපයන් හා තීරණයන් ගැටළු සහගත බවට දෙමළ ජාතික සන්ධානයේ හිටපු පාර්ලිමේන්තු මන්ත්‍රී සහ මාධ්‍ය ප්‍රකාශක සුරේෂ් ප්‍රේමචන්ද්‍රන් කියා සිටියේය.ඔහු මේ බව කියා සිටියේ යාපනය මාධ්‍ය සමාජයේ පැවැති මාධ්‍ය සාකච්ඡාවකදී මාධ්‍යවේදීන් නැගූ ප්‍රශ්නයකට පිළිතුරු දෙමිනි.‘උතුරු හා නැගෙනහිර පළාත් වලින් යුද හමුදාව ඉවත් කළ යුතුයි, ජනතාව යලි පදිංචි කළ යුතුයි. ඒ වගේම දෙමළ දේශපාලන සිරකරුවන් නිදහස් කළ යුතුයි. මේවට විසඳුම් සොයන්න අපි රජය සමග සාකච්ඡා කරන්න ඕන කියල මම පැහැදිලිවම කිව්වා. එහෙන් හමුදා කඳවුරු හදනවා. සිංහල අය ගෙනැවිත් මෙහෙ පදිංචි කරනවා ඒව නීති විරෝධීවයි වෙන්නේ. ඒවා නැවත්විය යුතුයි‘ යැයි ප්‍රේමචන්ද්‍රන් හිටපු මන්ත්‍රීවරයා කීය.‘2015 වසරේ අපේ ප්‍රතිපත්ති ප්‍රකාශනයේ තිබිච්ච දේවල් තමයි අපි ඉල්ලුවේ අපි ඒවට පිටින් යමක් ඉල්ලනවනම් ඒ මොනවද කියල සම්බන්ධන් පැහැදිලිව කියන්න ඕන. 2016 වසරේ නිවැරදි විසඳුමක් හොයාගන්නවා කියල සම්බන්ධන් මාධ්‍යයට කියල තිබුණා. ඒක කරන්න තිබුනොත් අපිටත් සතුටුයි. අපි එයාට විරුද්ධ වෙන්නේ නැහැ නමුත් විසඳුම මොකද්ද කියල අපිටත් කියනවනම් අපිටත් පුළුවන් ඒකට එකතු වෙන්න. මෑත කාලයේදී සම්බන්ධන් ගේ ස්ථාවරය පැහැදිලි නැහැ. ඒක ප්‍රශ්නයක්. ජනාධිපතිතුමා වගේම අගමැතිතුමත් කියන්නේ ඒකීය විසඳුමක් දෙනව කියලා. එයාල කියනව උතුරු නැගෙනහිර එකතු කරන්නෙ නැහැ කියලා. නමුත් අපි ඉල්ලුවේ උතුරු නැගෙනහිර එකතු කරපු ෆෙඩරල් විසඳුමක්. දැන් සම්බන්ධන්ගේ මතයයි ජනාධිපති හා අගමැතිතුමාගේ මතයි වෙනස්. මේක අර්බුදකාරි තත්ත්වයක් අපි හැමෝම රජය සමග සාකච්ඡා කළ යුතුයි‘ යැයි ද යැයිද ඔහු කීවේය.අදාල ප්‍රකාශය පිළිබඳව විපක්ෂ නායකවරයාගෙන් යාපනයේදී මාධ්‍යවේදීන් කළ විමසීමේදී ඔහු පැවසූයේ සුරේෂ් ප්‍රේමචන්ද්‍රන් මන්ත්‍රී වරයා උත්සාහ කරන්නේ බොර දියේ මාළු බෑමට බවත් එම නිසා ඔහුගේ  එවැනි ප්‍රකාශයන්ට එතරම් අවධානයක් යොමු නොකළ යුතු බවත්ය. ",
    "URL": "https://www.lankadeepa.lk/latest_news/හිටපු-ටීඑන්ඒ-මන්ත්‍රී-සම්බන්දන්ට-දෙහි-කපයි/1-406774",
    "Category": "latest_news"
}