{
    "Source": "www.lankadeepa.lk",
    "Timestamp": "2019 ජුනි මස 25",
    "Headline": "හමුදා ට්‍රක් රිය දුම්රියේ ගැටී සෙබළු 5ක් මරුට:2ක් තුවාල",
    "News Content": "( ඉන්දිකා රාමනායක සහ රොමේෂ් මධුෂංක )කිලිනෝච්චි භාරතීපුරම්  ප්‍රදේශයේදී  යුද හමුදා ට්‍රක් රථයක්  යාපනය දක්වා ගමන් ගන්නා දුම්රියේ ගැටීමෙන්  හමුදා සමාජිකයින් 5 දෙනකු  මිය ගොස් තිබේ. කිලිනොච්චිය දුම්රිය ස්ථානය අසළ පිහිටි යුද හමුදා රෝහලේ සිට සෙබළුන් 7 දෙනෙකු රැගත් ට්‍රක් රථය කිලිනොච්චිය නගරය දෙසට ගමන් කිරීමේදී දුම්රිය ස්ථානය අසළ  පිහිටි 55 මංසන්ධිය අසළ දුම්රිය හරස් මාර්ගයේදී ට්‍රක් රථය කොළඹ සිට කන්කසන්තුරෙයි දක්වා ධාවනය වූ යාල්දේවී දුම්රියේ  ගැටී ඇත.ට්‍රක්රථය දුම්රියේ ගැටීමෙන් එහි ගමන්ගත් සෙබළුන් සිව් දෙනෙකු එම ස්ථානයේම මිය ගොස් සිටි බවටත් බරපතල තුවාල ලබා සිටි තවත් යුද හමුදා සෙබලුන් තිදෙනෙකු ප්‍රතිකාර සඳහා කිලිනොච්චිය මහරෝහලට ඇතුළත් කිරීමෙන් පසු තවත් සෙබෙළෙකු මිය ගොස් අති අතර තුවාල ලබා ඇති අනෙක් සෙබළුන් දෙදෙනාගේ තත්වයද බරපතල බවට රෝහල් බලධාරීන් පැවසූහ.යුද හමුදා ට්‍රක්රථයේ රියදුරු දුම්රිය නොදැකීම නිසා මෙම අනතුර සිදුව ඇති බවටත් අනතුරට මුහුණදුන් සියලුම යුද හමුදා සෙබලුන් කිලිනොච්චිය යුද හමුදා රෝහලේ රාකාරි නිරත සෙබලුන් බවට හඳුනාගෙන  තිබේ. ඔවුන්  භාරතීපුරම් පිහිටි යුද හමුදා වෛද්‍ය බලකා කඳවුර වෙත ජලය ගෙන ඒම සඳහා ගමන්කරමින් සිටියදී  මෙසේ අනතුරට පත්ව තිබේ. ( ඡායාරූප - රොමේෂ් මධුෂංක )( ඡායාරූපය -සිතුම් චතුරංග )  ",
    "URL": "https://www.lankadeepa.lk/latest_news/හමුදා-ට්‍රක්-රිය-දුම්රියේ-ගැටී-සෙබළු-5ක්-මරුට:2ක්-තුවාල/1-552501",
    "Category": "latest_news"
}