{
    "Source": "www.lankadeepa.lk",
    "Timestamp": "2017 මැයි මස 17",
    "Headline": "අපනයනය මූලික කරගත් ආර්ථිකයක් කරා යා යුතුයි - අගමැති",
    "News Content": "(හර්ෂණ තුෂාර සිල්වා/ ඡායාරූප - ඉෂාන් සංජීව)ජී.එස්.පී ප්ලස් සහනය හිමිවීමත් සමඟ මෙරට ආර්ථිකය අපනයන මූලික කරගත් ආර්ථිකයක් බවට පත් කිරීමේ අවස්ථාව උදා වී ඇතැයි අග‍්‍රාමාත්‍ය රනිල් වික‍්‍රමසිංහ මහතා කොළඹ ටාජ් සමුද්‍රා හෝටලයේදී අද (17) පැවැසීය. දේශීය වෙළෙඳපොළෙන් මිදී අපනයන මූලික කරගත් ආර්ථිකයක් වෙත ගමන් කරමින් රටේ ගෙවුම්ශේෂ අර්බුදය විසඳාගත හැකි බව පෙන්වා දුන් අග‍්‍රාමාත්‍යවරයා සාම්ප‍්‍රදායික අපනයනවලට අමතරව තවත් අපනයන කෙරෙහි අවධානය යොමු කළ යුතු බව ද කීවේය. ‘‘දකුණු ආසියාව අද වන ලෝකයේ වේගයෙන්ම වර්ධනය වන කලාපය බවට පත්වෙලා. වර්ධනය අඛණ්ඩව පවත්වාගෙන යෑමට නම් කාන්තා සහභාගීත්වය හා අන්තර් සහයෝගිතාවය වර්ධනය විය යුතුයි. වර්තමානයේ කලාපයේ කාන්තා සහභාගීත්වය තිබෙන්නේ අඩු මට්ටමක. ආර්ථික අවකාශයේ තිබෙන කාන්තාවන්ට තිබෙන අවස්ථාව සහ කාන්තාවන්ගේ සහභාගීත්වය තිබෙන්නේ ඉතා පහළ මට්ටමක. දැන් තිබෙන තත්ත්වය බැලූවාම කාන්තා සහභාගීත්වය පස් ගුණයකින්වත් වර්ධනය විය යුතුයි. ආර්ථික වර්ධනය ළඟ කරගැනීමට නම් කාන්තා සහභාගීත්වය අත්‍යාවශ්‍යයි‘‘ යැයි ද අගමැතිවරයා එහිදී පැවසීය.  ",
    "URL": "https://www.lankadeepa.lk/latest_news/අපනයනය-මූලික-කරගත්-ආර්ථිකයක්-කරා-යා-යුතුයි---අගමැති/1-512855",
    "Category": "latest_news"
}