{
    "Source": "www.lankadeepa.lk",
    "Timestamp": "2023 ඔක්තෝබර් මස 04",
    "Headline": "කබ්රාල් - ලලිත් නිදොස් කොට නිදහස්",
    "News Content": "(නිමන්ති රණසිංහ)ශ්‍රී ලංකා රජයට අයත් ඇමරිකානු ඩොලර් මිලියන 6.5ක (රුපියල් කෝටි 211) මුදලක් සාවද්‍ය පරිහරණය කළැයි හිටපු මහ බැංකු අධිපති අජිත් නිවාඩ් කබ්රාල් මහතාට සහ හිටපු ජනාධිපති ලේකම් ලලිත් වීරතුංග මහතාට එරෙහිව පවරා තිබූ නඩුවෙන් ඔවුන් දෙදෙනා නිදහස් කිරීමට කොළඹ කොටුව මහේස්ත්‍රාත් තිළිණ ගමගේ මහතා අද (04) නියෝග කළේය.එම නඩුව සම්බන්ධයෙන් ඉදිරියට ගෙන යාමට තරම් ප්‍රමාණවත් සාක්ෂි ඉදිරිපත් වී නොමැති බැවින් වගඋත්තරකාර පාර්ශ්වය නිදහස් කළ අධිකරණය, එම නඩුව නිශ්ප්‍රභ කළේය.මෙම පුද්ගලික පැමිණීල්ල අධිකරණයට ඉදිරිපත් කර තිබුණේ, නාලන්දාරාම, නුගේගොඩ ලිපිනැති පූජ්‍ය තීනියාවල පාලිත හිමියන් විසිනි.ශ්‍රී ලංකාවේ ප්‍රතිරූපය ගොඩනැංවීමේ අරමුණට මුවාවී එකවකට එනම් 2014 වර්ෂයේදී ශ්‍රී ලංකා මහ බැංකුවේ අධිපතිවරයාව සිට, ශ්‍රී ලංකා මහ බැංකුවට අයත් ඇමරිකානු ඩොලර් මිලියන 6.5ක මුදලක් ඇමරිකානු සී. අයි. ඒ. ඔත්තු සේවයේ නියුතව සිටි ඉමාඩ් ෂා සුබයිර් යන අයට ගෙවා ඇති බවට සදහන් කරමින් හිටපු මහ බැංකු අධිපතිවරයාට සහ හිටපු ජනාධිපති ලේකම්වරයාට එරෙහිව මෙම පුද්ගලික පැමිණීල්ල ඉදිරිපත් කර තිබිණී.   ",
    "URL": "https://www.lankadeepa.lk/latest_news/කබ්රාල්---ලලිත්-නිදොස්-කොට-නිදහස්/1-640848",
    "Category": "latest_news"
}