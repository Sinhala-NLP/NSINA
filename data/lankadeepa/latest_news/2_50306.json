{
    "Source": "www.lankadeepa.lk",
    "Timestamp": "2019 පෙබරවාරි මස 15",
    "Headline": "පන්ති තහනම ඉවත් කරන්නැයි සබරගමු සරසවි සිසුහු වීදි බසිති",
    "News Content": "(අජිත්ලාල් ශාන්තඋදය සහ විශේෂ වයි.ඒ.එස්.වීරවංශ)සතියක පන්ති තහනම් කර ඇති සබරගමු සරසවියේ ශිෂ්‍ය ශිෂ්‍යාවන් 54 දෙනාගේ පන්ති තහනම ඉවත් කරන් ලෙස ඉල්ලමින් අද (15)  දහවල් එම සරසවියේ ප‍්‍රධාන පිවිසුම් ගේට්ටුව ඉදිරිපිට විරෝධතාවක් පැවැත්විණි.සබරගමු සරසවියේ කෘෂි  විද්‍යා පීඨ ආපන ශාලාවේ දී පසුගිය 12දා පළමුවන වසරේ ශිෂ්‍ය ශිෂ්‍යාවන්ට නවක වදය දීම, පරිපාලනයට බාධා කිරීම සහ තම අනන්‍යතාව තහවුරු කිරීම ප‍්‍රතික්‍ෂෙප කිරීම යන  චෝදනා මත සබරගමුව සරසවියේ ශිෂ්‍යාවන් 40කගේ සහ ශිෂ්‍යයින් 14දෙනෙකුගේ පන්ති මේ මස 15 දින සිට මේ  මස 21දින දක්වා (එම දින ද ඇතුළත්ව)  තහනම් කිරීමට කෘෂි විද්‍යා පීඨාධිපති ආචාර්ය සුමිත් මාගම මහතා විසින් ඊයේ (14) පියවර ගෙන තිබුණි.ශිෂ්‍ය විරෝධතාව පැවැත්වුණේ මෙම තීරණයට එරෙහිවය. පන්ති තහනමට ලක්වූ ශිෂ්‍ය ශිෂ්‍යාවන්ගේ විභාග කටයුතු මේ දිනවල පැවැත්වෙන නිසා පන්ති තහනම හේතුවෙන් ඔවුන්ට එකී විභාග වලට පෙනී සිටීමේ අවස්ථාව ගිලිහී යන බව විරෝධතාවට එක්ව සිටි ශිෂ්‍යයෝ පැවසූහ.සිසුන් 54 දෙනාගේ  තහනම ඉවත් කරවා ගැනීමට කෘෂි විද්‍යා පීඨාධිපතිවරයාට සංදේශයක් බාර දෙන බවද විරෝධතාවට එක්ව සිටින පිරිස කීහ.   ",
    "URL": "https://www.lankadeepa.lk/latest_news/පන්ති-තහනම-ඉවත්-කරන්නැයි-සබරගමු-සරසවි-සිසුහු-වීදි-බසිති/1-545785",
    "Category": "latest_news"
}