{
    "Source": "www.lankadeepa.lk",
    "Timestamp": "2018 අගෝස්තු මස 23",
    "Headline": "කලා නිර්මාණ වාරණය ගැන යලි සිතන්නැයි මුදල් ඇමැති ඉල්ලයි",
    "News Content": "(ඩයනා උදයංගනී සහ සුජිත් හේවාජුලිගේ) ඇතැම් කලා නිර්මාණ සඳහා වාරණ හා සීමා පැනවීමට ගෙන ඇති තීරණ සම්බන්ධයෙන් නැවත වරක් සිතා බලන්න යැයි උසස් අධ්‍යාපන හා සංස්කෘතික කටයුතු අමාත්‍යාවරයාගෙන් තමන් ඉල්ලා සිටින බව මුදල් හා ජනමාධ්‍ය අමාත්‍ය මංගල සමරවීර මහතා පාර්ලිමේන්තුවේ දී අද (23) පැවැසීය. කලාකරුවන්ට හිතුමතේ සීමා පනවන්නට ගියහොත් එයින් ප්‍රජාතන්ත්‍රවාදයට ද බාධා ඇතිවිය හැකි යැයි අමාත්‍යවරයා සඳහන් කළේය. විවිධ ආකාරයේ කලා නිර්මාණ බිහිවිය යුතු බව කී අමාත්‍යවරයා ඒවායේ රටට ගැළපෙන අසභ්‍ය දේ ඇත්නම් තීරණයක් ගත යුතු බව තමාද පිළිගන්නා බව කීවේය. නමුත් පසුගිය කාලයේ වාරණයට ලක්වූ තරුවන් සරණයි ගුවන් විදුලි නාට්‍යයේ බුදු  දහමට හානියක් වන කිසිත් අන්තර්ගතව නැතැයිද ඇමැතිවරයා ප්‍රකාශ කළේය. එහි ඇත්තේ තෙරුවන් සරණ යා යුතු ජනතාව රියැලිටි ආදී තරු පසුපස හඹායාමෙන් සංස්කෘතියට සිදු වූ හානිය සම්බන්ධයෙන් බව කී ඇමැතිවරයා එයින් බුදු දහමට හානියක් වන බවට භික්ෂූන් වහන්සේ නමක් කර තිබූ ප්‍රකාශයෙහි සත්‍යයක් නැතැයි ද කීවේය. මුදල් අමාත්‍ය මංගල සමරවීර මහතා මේ බව පැවැසුවේ සුරාබදු (සංශෝධන) හා අමරදේව සෞන්දර්ය හා පර්යේෂණ කේන්ද්‍රය පිළිබඳ පනත් කෙටුම්පත් දෙවැනිවර කියවීමේ විවාදයට පාර්ලිමේන්තුවේදී එක්වෙමිනි.  ",
    "URL": "https://www.lankadeepa.lk/latest_news/කලා-නිර්මාණ-වාරණය-ගැන-යලි-සිතන්නැයි-මුදල්-ඇමැති-ඉල්ලයි/1-535193",
    "Category": "latest_news"
}