{
    "Source": "www.lankadeepa.lk",
    "Timestamp": "2018 සැප්තැම්බර් මස 11",
    "Headline": "රුසියාව දැවැන්ත යුද අභ්‍යාසයක",
    "News Content": "රුසියාව අද (11) චීනය සමඟ එක්ව දැවැන්ත යුද අභ්‍යාසයක් ඇරඹීය. චීන සොල්දාදුවන්ගේද සහභාගීත්වයෙන් ආරම්භ වූ මෙම යුද අභ්‍යාසයට රුසියානු සොල්දාදුවන් දහස් ගණනකට වැඩි පිරිසක් සහභාගී වූහ.‘මහා පරිමාණ ගැටුමක්’ සූදානම් වීමක් යැයි මෙම යුද අභ්‍යාසය විවේචනය කරමින් නේටෝ සංවිධානය නිවේදනය කර තිබිණි. නැගෙනහිර රුසියාවේ නගරයක් වන වැලැඩිවොස්ටොක්හිදි ආර්ථික සමුළුවට සහභාගී වීමෙන් අනතුරුව රුසියානු ජනාධිපති ව්ලැදිමීර් පුටින් යුද අභ්‍යාසය නිරීක්ෂණය සඳහා පැමිණීමට නියමිතය. ආර්ථික සමුළුවට සහභාගී වීම සඳහා චීන ජනාධිපති ෂී ජින්පින්ග් සහභාගී වී සිටින අතර ඔහු ද යුද අභ්‍යාස නිරීක්ෂණයට පැමිණීමට නියමිත යැයි වාර්තා වේ. අද ආරම්භ වූ මෙම යුද අභ්‍යාසය සතියක් මුළුල්ලේ පැවැත්වීමට නියමිතය. “වොස්ටොක් 2018 (නැගෙනහිර 2018)” යනුවෙන් මෙම යුද අභ්‍යාසය නම් කර තිබේ. සොල්දාදුවන් 300,000කට ආසන්න පිරිසක් සහභාගී වන මෙම යුද අභ්‍යාසයට යුද වාහන 36,000ක්, නැව් 80ක් යොදා ගැනීමට නියමිතය. ඊට අමතරව ගුවන් යානා, හෙලිකොප්ටර් සහ ඩ්‍රෝන යානා 1,000ක් ද ඊට යොදාගැනේ. යුද අභ්‍යාසවලට චීන සෙබළු 3,500කට ආසන්න පිරිසක් ද සහභාගි වී සිටිති.“දේශපාලන සහ ආරක්ෂක යන අංශවලින් අපත් චීනයත් අතර ශක්තිමත් සහ විශ්වාසවන්ත සබඳතාවක් තිබෙනවා” යැයි රුසියානු ජනාධිපති පුටින් පැවැසීය.“දෙරටේ මිත්‍රත්වය දිගින් දිගටම ශක්තිමත් වෙමින් තිබෙනවා” යැයි ඊට ප්‍රතිචාර දක්වමින් චීන ජනාධිපති ෂී ජින්පින්ග් කීය.  මෙම යුද අභ්‍යාසවල මොංගෝලියානු සෙබළු ද එක්ව සිටිති. රුසියාවට බටහිර රටවල් අතර සබඳතා මතභේද උග්‍ර වෙමින් තිබෙන සමයක මෙම යුද අභ්‍යාසය පැවැත්වෙයි. බටහිර රටවල ක්‍රියාකාරකම්වලට, යුක්රේනයේ සහ සිරියාවේ අභ්‍යන්තර කටයුතුවලට රුසියාව මැදිහත්වීම යනාදිය නිසා රුසියාවත් බටහිර රටවල් අතරත් සබඳතා දැඩි මතභේදාත්මක තත්ත්වයකට ලක්ව තිබේ. සෝවියට් සමූහාණ්ඩුව බිඳ වැටීමෙන් අනතුරුව පැවැත්වෙන විශාලතම යුද අභ්‍යාස මෙය යැයි ද පැවැසිණි. මෙම යුද අභ්‍යාසයට “වෝසොව් සම්මුතියේ” සොල්දාදුවන් සහ සෝවියට් සමූහාණ්ඩුවේ සොල්දාදුවන්ගේ සහභාගීත්වයෙන් පැවැති “සාපැඞ් 81 (බටහිර 81)” යුද අභ්‍යාසයට සමාන යැයි රුසියානු හමුදාව සඳහන් කළේය. එම යුද අභ්‍යාසයට සොල්දාදුවන් 100,000ත් 150,000ත් අතර පිරිසක් සහභාගී වූ බව පැවසේ. එම යුද අභ්‍යාසය සෝවියට් සමයේ පැවැත්වුණු විශාලතම යුද අභ්‍යාසය යැයි ද පැවසේ. ඒ.එෆ්.පී055  ",
    "URL": "https://www.lankadeepa.lk/latest_news/රුසියාව-දැවැන්ත-යුද-අභ්‍යාසයක/1-536430",
    "Category": "latest_news"
}