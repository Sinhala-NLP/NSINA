{
    "Source": "www.lankadeepa.lk",
    "Timestamp": "None  2015 සැප්තැම්බර් මස 21",
    "Headline": "තාජුඩීන්ගේ ජාන පරීක්ෂණ අවසන් නෑ",
    "News Content": "රගර් ක්‍රීඩක මොහොමඩ් වසීම් තාජුඩීන්ගේ සිරුරෙන් ලබාගත් කොටස් පිළිබඳ ඩී.එන්.ඒ ජාන පරීක්ෂණ වාර්තාව ඩී.එන්.ඒ පරීක්ෂණය අවසන් කළ පසු ඉදිරිපත් කරන බව ජින්ටෙක් ආයතනයේ ජ්‍යෙෂ්ඨ විද්‍යාඥ රුවන් ජේ.ඉලේපෙරුම මහතා කොළඹ අතිරේක මහේස්ත්‍රාත් නිශාන්ත පීරිස් මහතා හමුවේ අද ප්‍රකාශ කළේය.කොළඹ ප්‍රධාන අධිකරණ වෛද්‍ය නිලධාරී දොස්තර අජිත් තෙන්නකෝන් එම කොටස් එවූ බව කීවේය.දෙවැනි පරීක්ෂණය සඳහා සිරුර ගොඩගැනීමෙන් පසුව ඉළ ඇට දෙකක් හා දතක් ඉදිරිපත් කළ බව ඔහු පැවසීය. පළමුවැනි පශ්චාත් මරණ පරීක්ෂණයේදී ලබාගත් මාංශ පේෂී සමග ඇට කැබැල්ලක් ඉල ඇට දෙකක් හා පටකයක් සහිත උඩු ඇන්දේ දතක්ද පරීක්ෂණයට එවා තිබූ බව ඔහු කීවේය.තාජුඩීන්ගේ මව වන ෆාතිමා ෆාරිසා තාජුඩීන් මහත්මියගෙන් පසුගිය 14 වැනිදා ලේ සාම්පලයක් ලබාගත් බව ඉලේපෙරුම මහතා කීවේය. කොළඹ හිටපු අධිකරණ වෛද්‍ය නිලධාරී මහාචාර්ය ආනන්ද සමරසේකර හා වත්මන් අධිකරණ නිලධාරී දොස්තර අජිත් තෙන්නකෝන් පරීක්ෂණ පැවැත්වූහ.  ",
    "URL": "https://www.lankadeepa.lk/latest_news/තාජුඩීන්ගේ-ජාන-පරීක්ෂණ-අවසන්-නෑ/1-349445",
    "Category": "latest_news"
}