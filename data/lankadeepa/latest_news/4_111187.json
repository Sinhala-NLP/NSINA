{
    "Source": "www.lankadeepa.lk",
    "Timestamp": "None  2012 නොවැම්බර් මස 05",
    "Headline": "රැකියා විරහිත ලෝක කැරම් ශූරයා ඉදිරියේදී තවත් ජයග‍්‍රහණ සොයයි",
    "News Content": "වසර දෙකක කාලයක් තිස්සේ රැකියාවක් නොමැතිව සිය කැපවීමෙන් පුහුණුවීම් කරමින් ළඟා කරගත් ජයග‍්‍රහණයක් බව ලෝක කැරම් ශූරතාවලියේදී රටවල් 18 ක ක‍්‍රීඩකයන් අභිබවමින් පිරිමි කේවළ ශූරතාව දිනාගත් නිශාන්ත ප‍්‍රනාන්දු පැවසීය.කොළඹ ගලදාරී හෝටලයේදී ඊයේ (4) නිමාවු හය වැනි ලෝක කැරම් ශූරතාවලියේදී පිරිමි කේවළ ඉසව්වේ ශූරතාව දිනාගත් 33 හැවිරිදි නිශාන්ත මෙරට ක‍්‍රීඩා ඉතිහාසයට සුවිශේෂී ජයග‍්‍රහණයක් එක් කළේය.”ගොඩක් සතුටුයි. බලාපොරාත්තුවක් තිබුණා කෙසේ හෝ මවුබිමට කීර්තියක් ගෙන දීමට. මෙවර තරගාවලියේ කණ්ඩායම් ශූරතාව අපෙන් ගිලිහී ගියත්, කේවළ ශූරතාව දිනා ගැනීමට හැකිවීම පිළිබඳව නායකයා ලෙස මම සතුටු වෙනවා යැයි” නිශාන්ත පැවසීය.පිරිමි කේවළ ඉසව්වේ අවසන් තරගයේදී නිශාන්ත තරග වට 2/0 කින් ප‍්‍රබල ඉන්දිය ක‍්‍රීඩක භාරතී දාසන් පරාජය කිරීමට සමත්විය. නිශාන්තගේ මෙම ජයග‍්‍රහණයේ සුවිශේෂත්වය වන්නේ අවසන් පූර්ව තරගයේදී හිටපු ලෝක ශූරයා වන යෝගේෂ් පර්දේශි පරාජය කළ භාරතී දාසන් පහසුවෙන්ම පරාජය කිරීමයි. එහි ලකුණු පුවරුව 25/4, 25/10 ක් ලෙස සටහන්විය.පිරිමි කණ්ඩායම් ඉසව්වේදී පරාජය කිරීමට නොහැකි වු ඉන්දිය ක‍්‍රීඩක ප‍්‍රකාශ් ගයික්වාල් පරදවා අර්ධ අවසන් පුර්ව වටය ජයගත් නිශාන්ත එතැන් සිට ශූරතාව හඹා ආවේය.”මට රැකියාවක් නැහැ””මට පුතෙක් සහ දියණියක් ඉන්නවා. ක‍්‍රීඩාවෙන් ඉදිරියට යෑමට නම් ආර්ථිකය ශක්තිමත්විය යුතුයි. ඉදිරියේදී පැවැත්වෙන ජාත්‍යන්තර තරගවලදී ජයග‍්‍රාහණ ලබාගෙන ලෝක ශූරතාව රැක ගැනීම අපේක්‍ෂාව” යැයි නිශාන්ත වැඩි දුරටත් පැවසීය.මොරටුව වේල්ස් කුමර විදුහලේ ආදී ශිෂ්‍යයකු වන නිශාන්තගේ ගම් ප‍්‍රදේශය ද මොරටුවයි.තරගාවලිය සාර්ථක කර ගැනීමට මුදලින් අනුග‍්‍රාහය දැක්වු ක‍්‍රීඩා අමාත්‍යංශයට මෙන්ම සමාගම්වලට ද ශ්‍රී ලංකා කණ්ඩායමේ නායකයා ලෙස තමන් ස්තූතිවන්ත වන බව ද හෙතෙම පැවසීය.නිශාන්ත, මෙවර ලෝක ශූරතාවලියට සහභාගිවුයේ මෙම වසරේ ජාතික කැරම් ශූරතාව ද හිමිකර ගනිමිනි. නිශාන්ත, වසර අටක් පුරා ජාතික ශූරතාව රැකගෙන සිටි චමිල් කුරේ එහිදී පරාජය කළේය.ශ්‍රී ලංකාවේ බලාපොරෙත්තුවක් වු චමිල්, ලෝක තරගාවලියේ පිරිමි කේවළ ඉසව්වේ අර්ධ අවසන් පුර්ව වටයේදී යෝගේෂ් පර්දේශී හමුවේ පරාජය විය.පිරිමි හා කාන්තා කණ්ඩායම් දෙකේ ශූරතාව සමඟ මෙවර තරගාවලියේ වැඩි ගෞරවය ඉන්දිය කැරම් කණ්ඩායම හිමිකර ගත්තේය.තරගාවලියේ ත්‍යාග ප‍්‍රදානෝත්සවය ක‍්‍රීඩා ඇමැති මහින්දානන්ද අලූත්ගමගේ මහතාගේ ප‍්‍රධානත්වයෙන් පැවැත්විණ.  ",
    "URL": "https://www.lankadeepa.lk/latest_news/රැකියා-විරහිත-ලෝක-කැරම්-ශූරයා-ඉදිරියේදී-තවත්-ජයග‍්‍රහණ-සොයයි/1-74919",
    "Category": "latest_news"
}