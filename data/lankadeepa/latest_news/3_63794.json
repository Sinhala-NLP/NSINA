{
    "Source": "www.lankadeepa.lk",
    "Timestamp": "2017 ඔක්තෝබර් මස 26",
    "Headline": "පොලිසියට බියෙන් පලා ගිය ලොරියේ ගැටී දෙදෙනකු මරුට",
    "News Content": "(බී.ජී. චතුරංග)පොලිසිය පසුපස හඹා ඒම නිසා අධික වේගයෙන් ධාවනය කළ ගවයන් පැටවූ ලොරියක ගැටී රාජකාරියට යමින් සිටි එකම පවුලේ සහෝදරියන් දෙදෙනෙකු අද (26) මිය ගොස් ඇත.වව්නියාවේ සිට ජා ඇල ප්‍රදේශයට ගවයන් ප්‍රවාහනය කරමින් තිබූ එම ලොරි රථය පොලිස් අණ නොතකා ධාවනය කිරීම හේතුවෙන් ඒ පසුපස පොලිස් ජිප් රථයක් ලුහුබැඳ තිබිණි.මේ හේතුවෙන් කලබලයට පත්වූ ලොරි රථයේ රියදුරා අධික වේගයෙන් රිය ධාවනය කර ඇති අතර වේගය පාලනය කර ගැනීමට නොහැකිව නොච්චියාගම සිට අනුරාධපුර නගරය දෙසට ගමන්කළ එම යතුරු පැදියේ ගැටී පෙරලී ගොස් තිබිණි.එහි සිටි ගවයන් 18 දෙනකු පමණ මුදාහැරීමට ගම්මුන් පියවර ගෙන තිබුණි.එක් ගවයෙකුගේ පාදවල අස්ථි බිදී බරපතල තුවාල ලබා සිටි බවත් අපරික්ෂාකාරිව ලොරි රථය පැදවූ රියදුරා ඇතුළු දෙදෙනකුට ගම්මුන් බරපතල තුවාල සිදුවන තුරු පහරදී තිබූ බවත් ඔවුන් රෝහල් ගතකළ බවත් පොලිසිය පවසයි.එම පහරදීමට සම්බන්ධ බව කියන තරුණයන් දෙදෙනකු පොලිසිය අත්අඩංගුවට ගෙන තිබූ අතර කලහකාරි ලෙස හැසිරුණු තවත් තරුණයන් පිරිසක් අත්අඩංගුවට ගැනීමට අනුරාධපුර පොලිසිය පරික්ෂණ සිදුකරයි.මෙම අනතුර සිදුවන අවස්ථාවේ ලොරි රථය පිටුපසින් ලුහුබැද පැමිණි පොලිස් මෙහෙයුම් අංශයේ නිලධාරින් දෙදෙනා අනතුර සිදුවන අයුරු දැක ජීප් රථය හරවාගෙන නැවත පොලිසියට ගමන් කිරීමේ චෝදනාවට ඔවුන්ගේ වැඩ තහනමට ලක්කිරීමට උසස් පොලිස් නිලධාරින් කටයුතු කර තිබුණි.සිද්ධියෙන් මිය ගොස් ඇත්තේ උතුරු මැද පළාත් සෞඛ්‍ය විගණන ඒකකයේ සේවයේ නියුතුව සිටි ජේ.ඒ ජයනී ස්වේතා ජයකොඩි (32) සහ නොච්චියාගම අඹගහවැව විද්‍යාලයේ ගුරුවරියක වූ ජේ.ඒ සමාධි නවෝද්‍යා ජයකොඩි (29) යන දෙදෙනාය.මෙම අනතුර සිදුවීමට පෙර අදාළ ලොරි රථය කැබ් රථයක ද ගැටී ඇත.අනතුරෙන් බරපතල තුවාල ලැබූ එක් තරුණියක් එම ස්ථානයේම ජීවිතක්ෂයට පත්වී ඇති අතර අනෙක් තරුණිය අනුරාධපුර ශික්ෂණ රෝහලේ දැඩි සත්කාර ඒකකයේ ප්‍රතිකාර ලබමින් සිටියදී ජීවිතක්ෂයට පත්ව තිබේ.කැබ් රථයේ රියදුරාද අනතුරෙන් බරපතල තුවාල ලබා අනුරාධපුර ශික්ෂණ රෝහලේ ප්‍රතිකාර ලබයි.  ",
    "URL": "https://www.lankadeepa.lk/latest_news/පොලිසියට-බියෙන්-පලා-ගිය-ලොරියේ-ගැටී-දෙදෙනකු-මරුට/1-519506",
    "Category": "latest_news"
}