{
    "Source": "www.lankadeepa.lk",
    "Timestamp": "None  2015 ජුනි මස 09",
    "Headline": "“ක්‍රමේ හොඳයි : සුළු පක්ෂ ඉවරයි“",
    "News Content": "විසිවැනි ආණ්ඩුක්‍රම ව්‍යවස්ථා සංශෝධනයට කැබිනට් අනුමැතිය ලැබීම සුබදායී පුවතක් වුව ද පාර්ලිමේන්තු මන්ත්‍රීධූර සංඛ්‍යාව 225ක් ලෙස තබා ගනිමින් කේවල ඡන්ද කොට්ඨාස 125ට සීමා කිරීමෙන් සුළු දේශපාලන පක්ෂවලට ඇති ඉඩකඩ ඇහිරීයන බව නිදහස් හා සාධාරණ මැතිවරණයක් සඳහා වූ ජනතා ව්‍යාපාරය (කැෆේ) පවසයි.මේ හේතුවෙන් ඉන්දීය සම්භවයක් ඇති දෙමළ ජනතාවට ද මුස්ලිම් ජනතාවට ද, ජනතා විමුක්ති පෙරමුණ හා ජාතික හෙළ උරුමය වැනි පක්ෂවලට ද අහිතකර බලපෑමක් ඇතිකරන බව එම සංවිධානයේ විධායක අධ්‍යක්ෂ කීර්ති තෙන්නකෝන් මහතා පවසයි. ඔවුන් පවසන්නේ මන්ත්‍රී ධූර සංඛ්‍යාව ඉහළ නැංවීමකින් තොරව කාන්තා නියොජනය ද ඉහළ නැංවිය නොහැකි බවයි.කැබිනට් මණ්ඩලයට ඉදිරිපත් කැර ඇති කොට්ඨාස 125ක් හා මන්ත්‍රී ධූර 225ක් සහිත මැතිවරණ ක්‍රමය හේතුවෙන් ප්‍රධාන අර්බුද තුනක් මතුවන බව ද තෙන්නකෝන් මහතා පවසයි.ඉන් පළමුවැන්න කොට්ඨාස 125 සම්බන්ධ සීමා නිර්ණයට විශාල කාලයක් අවශ්‍ය වීමයි. එමෙන් ම සුළු ජාතික නියෝජනය තහවුරු කිරීමට ප්‍රමාණවත් බහු ආසන ස්ථාපනය කළ නොහැකි වීමත් තෙවනුව උතුරු නැගෙනහිර සිංහල නියෝජනයත් උතුරු නැගෙනහිර පළාත්වලින් පිටත දෙමළ මුස්ලිම් නියෝජනයත් කොට්ඨාස ක්‍රමයෙන් තහවරු කළ නොහැකි වීමත්  ගැටළුවක් බව තෙන්නකෝන් මහතා පවසයි.අවම වශයෙන් බහු ආසන නමයක් හෝ ඇතිකිරීමට ඉඩ තැබිය යුතු බැවින්  දිස්ත්‍රික්ක මට්ටමින් බදුල්ලේ ඇති ආසන 9 ආසන 6 දක්වා අඩු වීමත් ගාල්ලෙන් ආසන තුනක්, මාතරින් ආසන දෙකක්, කුරුණෑගලින් ආසන තුනක් හෝ හතරක් අඩුකරන්නට සිදුවේයැයි කැෆේ සංවිධානය පවසයි. කෑගල්ල, රත්නපුර, අනුරාධපුර හා කළුතර දිස්ත්‍රික්කවලින් ආසන දෙකක් හෝ හතරක් දක්වා අඩු කිරීමට සිදුවන බවත් යාපනය ආසන 11 ආසන හයක් දක්වා අඩුකිරීමට සිදුවන බවත් තෙන්නාකෝන් මහතා පවසයි. ",
    "URL": "https://www.lankadeepa.lk/latest_news/“ක්‍රමේ-හොඳයි-:-සුළු-පක්ෂ-ඉවරයි“/1-323590",
    "Category": "latest_news"
}