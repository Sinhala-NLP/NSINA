{
    "Source": "www.lankadeepa.lk",
    "Timestamp": "2019 ඔක්තෝබර් මස 09",
    "Headline": "කෝකිලායි කුරුලු අභයභූමිය ගොඩකර ගොවිතැනට සැරසෙති",
    "News Content": "(සිතුම් චතුරංග) මුලතිව් , කෝකිලායි , කොක්කුතුඩුවායි හි කුරුලු අභයභූමියට අයත් ප්‍රදේශය කිසියම් පිරිසක් විසින් ගොඩකරමින් වී ගොවිතැන් ඇතුළු  බෝග වගා ආරම්භ කරමින් සිටින බව ප්‍රදේශයේ ජනතාව පවසති. විවිධ ප්‍රදේශවලින් පැමිණි පිරිසක් අභය භූමියේ පැවති අක්කර 100 කට  අධික ප්‍රමාණයක් හා එම භූමියේ කඩොලාන සහිත ප්‍රදේශයක් ඩොසර් රථ යොදාගනිමින් එළිපෙහෙලි කර  වන වගාවන් හා කුඹුරු වගාවන් ආරම්භ කර ඇති  බවද ඔවුහු පවසති. ප්‍රදේශයේ දේශපාලඥයින්ගේ හා රාජ්‍ය අනුග්‍රහය යටතේ මෙම ඉඩම් එළිපෙහෙළි කර වගාබිම් ආරම්භ කර ඇති බවත් එම තත්වය හේතුවෙන් ප්‍රදේශයේ වන සතුන් හා වල් අලින් අවට ගම්මානවලට ගම්වැදීම හේතුවෙන් එම ජනතාවගේ වගාබිම් විශාල හානියක් සිදුවි ඇති බව පෙන්වා දෙති.       කුරුලු අභය භූමියක් මෙලෙස විනාශකර  වගා ආරම්භ කිරීම පිළිබඳ ප්‍රදේශවාසීන් ලෙස තමන් දැඩි කම්පනයට පත්ව සිටින බවත් මෙම තත්වය හේතුවෙන් අවට වනාන්තර වලද පරිසරයට දැඩි බලපෑමක් සිදුව ඇති බව ප්‍රදේශවාසීහු පවසති. වනජීවි සංරක්ෂණ දෙපාර්තමේන්තුව විශාල දැන්වීම් පුවරු යොදා ඇතුළුවීම තහනම් කර තිබියදී මෙම වගාවන් සිදුකර  තිබේ. ඇතැමුන් වගාබිම් වෙන්කරගෙන ඇති අතර ප්‍රදේශිය සභා මාර්ගයෙන් එම වගාබිම් වෙත ඇතුළුවීම සඳහා නව මංමාවත් ද සකස් කිරීම ආරම්භ කොට ඇති අතර මේ සඳහා දේශපාලඥයින්ගේ මැදිහත්වීම හේතුවෙන් වන විනාශය නවත්වා ගැනීමට කිසිවෙකුට නොහැකිවී ඇතැයිද කීය.  අභය භූමිය හෙළි කිරීම සම්බන්ධයෙන් මුලතිව් වනජීවි අඩවි වන නිලධාරී හේමජිත් මනුප්‍රිය මහතාගෙන් විමසීමේදී පවසා සිටියේ ඉඩම් ගොඩකර ඇති ප්‍රදේශය වනජීවි දෙපාර්තමේන්තුවට අයත් භූමි ප්‍රදේශයක් නොවන බවට ප්‍රකාශ කළ හැකි බවයි. කුරුළු අභයභූමියක් බවට සඳහන් කර  නාම පුවරුව තිබුණද වනජීවි දෙපාර්තමේන්තුව සතු ඉඩමක් නොවන බව පෙන්වා දුන්නේය. මේ පිළිබඳ තමන් ඇතුළු නිලධාරීන් දීර්ඝ ලෙස සොයාබැලීම් සිදුකළද මෙහි භූමිය අයත් වන්නේ වන සංරක්ෂණ දෙපාර්තමේන්තුවට අයත් බවත් පැවසීය. මුලතිව් ,කෝකිලායි , කොක්කුතුඩුවායි හි කුරුළු අභයභූමියට අයත් ප්‍රදේශය අත්පත්කරගනිමින් වගාබිම් ආරම්භ කිරීම සම්බන්ධයෙන් මුලතිව් දිස්ත්‍රික් ලේකම් රූපාවතී කේදීශ්වරන් මහත්මියගෙන් සිදුකළ විමසීමකදී ඇය පවසා සිටියේ අදාළ ගැටළුව සම්බන්ධයෙන් තමන්ට මෙතෙක් වාර්තා වී නොමැති බවත් එම සිදුවීම සම්බන්ධයෙන් තමා සොයා බලා පිළිතුරක් ලබා දිය හැකි බවත්ය.  ",
    "URL": "https://www.lankadeepa.lk/latest_news/කෝකිලායි-කුරුලු-අභයභූමිය-ගොඩකර-ගොවිතැනට-සැරසෙති/1-558509",
    "Category": "latest_news"
}