{
    "Source": "www.lankadeepa.lk",
    "Timestamp": "2019 අගෝස්තු මස 28",
    "Headline": "එල්.ටී.ටී.ඊ හැඳුනුම්පත් හැදීමට උත්සාහ කළ අයෙක් අත්අඩංගුවට",
    "News Content": "(වසන්ත චන්ද්‍රපාල)එල්.ටී.ටී.ඊ සංවිධානය නැවත ගොඩ නැගීම සඳහා කටයුතු කරායැයි සැලකෙන පුද්ගලයෙක් පොලිස් විශේෂ කාර්ය බලකායේ කල්මුණේ කඳවුරේ නිලධාරීන් විසින් අත්අඩංගුවට ගෙන තිබේ.මෙසේ අත්අඩංගුවට  ගනු ලැබුවේ පිල්ලෙයි නාදන් ආනන්ද රාජා නැමැති 40  හැවිරිදි පුද්ගලයෙකි.කල්මුණේ ප්‍රදේශයේ ඡායා පිටපත් ලබාගන්නා වෙළඳසැලකට පැමිණි මොහු විසින් එල්.ටී.ටී.ඊ.ලාංඡනය සහිත හැඳුනුම්පතක් පෙන්වා එවැනි හැඳුනුම්පත් රැසක් සකස් කරගැනීමට හැකිදැයි විමසා තිබේ. එසේ  කළ නොහැකි බව කඩ හිමියා පවසා  ඇති අතර ඔහු පසුව පිටත්ව ගොස් තිබේ.පසුව වහාම ක්‍රියාත්මක වූ කඩ හිමියා ඔහු පැමිණි යතුරුපැදියේ අංකය සටහන් කරගෙන පසුව ඔහු මේ පිළිබඳව  කල්මුණේ පොලිස් විශේෂ කාර්ය බලකා කඳවුරට දැනුම් දි තිබේ.ඒ අනුව ක්‍රියාත්මක වූ පොලිස් විශේෂ කාර්ය බලකා නිලධාරීන් කල්මුනේ ප්‍රදේශයේදී මෙම පුද්ගලයා අත්අඩංගුවට ගෙන තිබේ.අත්අඩංගුවට ගත් සැකකරු වැඩිදුර පරීක්ෂණ සඳහා කල්මුනේ පොලිසියට භාරදි තිබේ.  ",
    "URL": "https://www.lankadeepa.lk/news/එල්-ටී-ටී-ඊ-හැඳුනුම්පත්-හැදීමට-උත්සාහ-කළ-අයෙක්-අත්අඩංගුවට/101-556013",
    "Category": "latest_news"
}