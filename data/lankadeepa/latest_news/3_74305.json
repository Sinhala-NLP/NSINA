{
    "Source": "www.lankadeepa.lk",
    "Timestamp": "None  2016 ජුලි මස 04",
    "Headline": "The Legend of Tarzan දැන් තිරගතවේ",
    "News Content": "ලොව පුරා බාල මහලු සියල්ලන්ගේ හඳ ගත් එඩ්ගා රයිස්ගේ මනඃකල්පිත සුපුරුදු කැලෑ වීරයා ටාසන් නැවතත් මෙම ගිම්හාන සෘතුවේදී කලඑලි බැස ඇත. ඒ (The Legend of Tarzan) සිනමාපටය හරහාය. ටාසන් රසික රසිකාවියන් හට සතුටු කරුණක් මෙන්ම නවමු සිනමා අත්දැකීමක් එක්කරමින් නිර්මාණය වී ඇති (The Legend of Tarzan) සිනමාපටය හෙට දිනයේ එනම් ජූලි 01 දින සිට ලොවපුරා තිරගත වීමට නියමිතය. ඇමරිකානු ක්‍රියාදාම මෙන්ම වික්‍රමාන්විත සිනමාපටයක් ලෙස නිර්මාණය වී ඇති (The Legend of Tarzan) සිනමාපටයද කාටත් හුරුපුරුදු හැරී පෝටර් අවසාන සිනමාපට හතර නිර්මාණය කළ අධ්‍යක්ෂක ඩේවිට් යේට්ස් විසින් අධ්‍යක්ෂණය කර ඇති අතර, ඇඩම් කොසාඩ් සහ ක්‍රේග් බ්‍රේවර් විසින් තිර පිටපත රචනාකර ඇත. මෙහි ප්‍රධාන චරිතයන් වන ටාසන් ලෙස සුප්‍රකට නළු \"ඇලෙක්සැන්ඩර් ස්කාර්ස්ගාර්ඩ්\" සහ ටාසන්ගේ බිරිඳ ජේන් පෝටර් ලෙස නිළි \"මාගට් රොබී\" රංගනයෙන් දායක වන අතර, සෙසු චරිත උදෙසා සැමුවෙල් එල්. ජැක්සන්, ජිමන් හොන්සෝ, ජිම් බ්‍රෝඩ්බෙන්ට් සහ ක්‍රිස්ටෝප් වෝලට්ස් දායක වෙයි.තමන් හැඳී වැඩුණු අප්‍රිකාවේ වනාන්තරයේ වානරයන් සමග ගෙවූ දිවියට සමු දී නික්ම ගොස් තම බිරිඳ ජේන් පෝටර් සමග ජෝන් ක්ලේටන් නොහොත් ටාර්සන් ලන්ඩනයේ දිවි ගෙවයි. මේ අතර ඔහුට වෙළෙඳ දූතයෙකු ලෙසින් නැවතත් තම හුරුපුරුදු බිම කොංගෝව වෙත යෑම සඳහා අවස්ථාවක් උදාවෙයි. මෙම අවස්ථාව මඟනොහැර බාරගන්නා ජෝන් ක්ලේටන් ඒ වෙත යන්නේ තමන්හට මුහුණදීමට සිදුවන කිසිදු අනතුරුදායක තත්ත්වයක් පිළිබඳ නොදැනුවත්වමය. නමුත් එහිදී ඔහුට මුහුණදීමට සිදුවන කටුක අත්දැකීම් හමුවේ ජෝන් ක්ලේටන් නැවතත් ටාසන්ගේ භූමිකාව නියෝජනය කරයි. මෙහිදී සිදුවන සිදුවීම් මාලාවක් ඔස්සේ දිවෙන මෙම සිනමාපටය පෙර සිනමා නිර්මාණයේ පූර්ව ප්‍රචාරකපටය නැරඹීමෙන්ම මෙම නිර්මාණයේ අපූර්වත්වය පිළිබිඹු වනු ඇත. එසේම මේ සඳහා යොදාගෙන ඇති ත්‍රිමාණ සජීවීකරණ නිර්මාණයන් මෙන්ම දෘෂ්‍ය ප්‍රයෝගයන්ද පෙර ටාසන් නිර්මාණයන්ටත් වඩා විශිෂ්ට ලෙස යොදාගෙන ඇති බවක්ද පෙනී යයි.මිනිත්තු 110ක කාල පරාසයක් ඔස්සේ දිගහැරෙන The Legend of Tarzan සිනමාපටය ඇ.ඩො මිලියන 180ක් පමණ වැයකොට නිර්මාණයකොට ඇත. ඉංග්‍රීසි බසින් නිර්මාණයකර ඇති මෙම සිනමා නිර්මාණය හෙට දිනයේ සිට 2D, 3D, IMAX සහ IMAX 3D ආකාරයන්ගෙන් තිරගත වීමට නියමිත අතර, මෙය ආරම්භයේ සිටම සිනමා ශාලාවන්හි ආදායම් වාර්තා තබමින් තිරගත වේ යැයි බොහෝදෙනාගේ අදහසයි. අනුෂි දන්තනාරායන ",
    "URL": "https://www.lankadeepa.lk/latest_news/The-Legend-of-Tarzan-දැන්-තිරගතවේ/1-432737",
    "Category": "latest_news"
}