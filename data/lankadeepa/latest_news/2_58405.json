{
    "Source": "www.lankadeepa.lk",
    "Timestamp": "2018 අප්‍රේල් මස 01",
    "Headline": "සරසවි  ගැටළුව  විසඳන්න උසස් අධ්‍යාපන ඇමැති සමඟ සාකච්ඡාවක්",
    "News Content": " (ප්‍රින්ස් රත්නායක)විශ්ව විද්‍යාලයේ අනධ්‍යයන සේවක ගැටළු විසඳීම  පිළිබඳව සාකච්ඡා කිරීම  සඳහා    උසස් අධ්‍යාපන අමාත්‍ය කබීර් හෂීම් මහතා  සඳුදා (02) නිල සාකච්ඡාවක් කැඳවා ඇතැයි විශ්ව විද්‍යාල අනධ්‍යයන සේවක වෘත්තීය සමිති ඒකාබද්ධ කමිටු සම සභාපති  එඩ්වඩ් මල්වත්තගේ මහතා පවසයි.මීට පෙර අවස්ථාවකදී අමාත්‍යවරයා විදේශගත වීමට පෙර දින  රාත්‍රීයේ  නිල නොවන සාකච්ඡාවක් පැවති අතර මෙතෙක් දින 34 ක්  ගතවී ඇතත් තම ඉල්ලීම් වලට රජයේ පාර්ශවයෙන් කිසිදු සාධනීය විසඳුමක් හෝ තම ඉල්ලීම් වලට කිසිදු ප්‍රතිචාරයක් මෙතෙක් ලැබී නොමැති බව මල්වත්තගේ මහතා පැවසීය. වගකිවයුතු පාර්ශවයන්  රටේ අධ්‍යාපනය කඩා වැටීමට ඉඩදි නිහඞ පිළිවෙතක් අනුගමනය කරන බැවින් සමස්ථ විශ්ව විද්‍යාල පද්ධතියම  අකර්මන්‍ය වී ඇතැයිද  කී ඒ මහතා මෙහි ප්‍රතිවිපාක ක්ෂණිකව නොපැමිණෙන බවත් ඒ සඳහා කාලයක් ගත වන බවත්  සඳහන් කළේය.විශ්වවිද්‍යාල දරුවන්ට සහ රටේ ආර්ථිකයට දායක වන වෘත්තිකයින් ගේ සේවය මේ හේතුවෙන් මන්දගාමීව මුදාහැරීමට සිදුවන බවත් කීය. සමස්තයක් ලෙස ගත් කළ අධ්‍යාපනයේ පරිහානියක් මින් සිදුවන බවත් වගකිවයුතු පිරිස් නිහඞව සිටීම පිළිබඳව තමා කණගාටුවට පත්වන බවත් කීය.හෙට (02) සාකච්ඡාවෙන් පසු නිසි විඳුමක්  නොලැබුණහොත් වෘත්තීය ක්‍රියාමාර්ග අඛණ්ඩව සිදුකිරීමට සිදු වන බවත් කීවේය.  ",
    "URL": "https://www.lankadeepa.lk/latest_news/සරසවි--ගැටළුව--විසඳන්න-උසස්-අධ්‍යාපන-ඇමැති-සමඟ-සාකච්ඡාවක්/1-526678",
    "Category": "latest_news"
}