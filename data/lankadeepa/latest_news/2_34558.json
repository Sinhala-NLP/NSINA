{
    "Source": "www.lankadeepa.lk",
    "Timestamp": "2021 ජනවාරි මස 25",
    "Headline": "සමගි ජනබලවේගයේ සභාපති තනතුර සරත් ෆොන්සේකාට",
    "News Content": "(නිමල කොඩිතුවක්කු)විපක්ෂ නායක සජිත් ප්‍රේමදාස මහතා නායකත්වය දරන සමගි ජනබලවේගයේ සභාපති ලෙස පාර්ලිමේන්තු මන්ත්‍රී  ෆීල්ඩ් මාර්ෂල් සරත් ෆොන්සේකා මහතා අද (25)  පත්කරනු ලැබීය.මෙයට අමතරව සමගි ජන බලවේගය සඳහා ජ්‍යෙෂ්ඨ උප සභාපතිවරුන් 6 දෙනෙකු නම් කරනු ලැබූ අතර පාර්ලිමේන්තු මන්ත්‍රීවරුන් වන ලක්මන් කිරිඇල්ල, කබීර් හෂීම්, ඉමිතියාස් බාකිර් මාකර්, කුමාර වෙල්ගම සහ රවීන්ද්‍ර සමරවීර යන මහත්වරුන් මේ සඳහා පත්කරනු ලැබීය.ඉහත පත් කිරීම් කරනු ලැබුවේ ඇතුල්කෝට්ටේ පිහිටි සමගි ජන බලවේගයේ ප්‍රධාන කාර්යාලයේ දී පක්ෂ නායක සජිත් ප්‍රේමදාස මහතාගේ ප්‍රධානත්වයෙන් පැවති පක්ෂයේ මංගල කෘත්‍යාධිකාරී මණ්ඩලය  රැස් වූ අවස්ථාවේදීය.අද පෙරවරු 10.00 ට පමණ රැස්වූ  කෘත්‍යාධිකාරී මණ්ඩලය පස්වරු 2.00 පමණ වන තෙක් පැවති අතර එහිදී පක්ෂයේ නව නිලධාරි මණ්ඩලය පත්කර ගැනීමට අමතරව පක්ෂය ඉදිරි කටයුතු සම්බන්ධයෙන් දීර්ඝ වශයෙන් සාකච්ඡා කරනු ලැබීය. ඒ අනුව පක්ෂයේ මහලේකම් ලෙස තවදුරටත් රන්ජිත් මද්දුමබණ්ඩාර මහතාත් ජාතික සංවිධායක ලෙස තිස්ස අත්තනායක මහතාත් මෙහෙයුම් ප්‍රධානී ලෙස හරීන් ප්‍රනාන්දු මහතාත්  කටයුතු කරනු ඇත.පක්ෂ භාණ්ඩාගාරික ලෙස හර්ෂ ද සිල්වා මහතාත් සංවර්ධන හා පරීක්ෂණ ලේකම් ලෙස ඉරාන් වික්‍රමරත්න මහතාත් පත් කරනු ලැබීය.පක්ෂය උප සභාපතිවරුන් ලෙස තලතා අතුකෝරල,  ගයන්ත කරුණාතිලක,  හරින් ප්‍රනාන්දු , දිලිප් වෙදාරච්චි සහ සුජීව සේනසිංහ යන මහත්වරුන් පත්කරගනු ලැබීය.සමගි ජන බලවේගයේ ප්‍රධාන විධායක නිළධාරීවරයා ලෙස හිටපු පාර්ලිමේන්තු මන්ත්‍රී අජිත් පී. පෙරේරා මහතා පත් කරනු ලැබීය.   ",
    "URL": "https://www.lankadeepa.lk/news/සමගි-ජනබලවේගයේ-සභාපති-තනතුර-සරත්-ෆොන්සේකාට/101-585146",
    "Category": "latest_news"
}