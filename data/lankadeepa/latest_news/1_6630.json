{
    "Source": "www.lankadeepa.lk",
    "Timestamp": "2023 ජනවාරි මස 27",
    "Headline": "විත්ති කූඩුවට නොනැග්ග මෛත්‍රීට තරයේ අවවාද",
    "News Content": "(නිමන්ති රණසිංහ) පාස්කු ප්‍රහාරය වළක්වා ගැනීමට පියවර නොගැනීම සම්බන්ධයෙන් හිටපු ජනාධිපති මෛත්‍රීපාල සිරිසේන මහතාට එරෙහිව කොළඹ කොටුව මහේස්ත්‍රාත් අධිකරණය හමුවේ ගොනුකර තිබෙන පුද්ගලික පැමිණිල්ලට අදාළ නඩුව ලබන මාර්තු මස 17 වැනිදා යළි කැඳවීමට කොටුව මහේස්ත්‍රාත් තිළිණ ගමගේ මහතා අද (27) නියෝග කළේය.මෙම සිද්ධියට අදාළ නඩුව විවෘත අධිකරණය හමුවේ කැඳවූ අවස්ථාවේදී සැකකාර මෛත්‍රීපාල සිරිසේන මහතා විත්ති කූඩුවට නොනැගී ඒ අසල සිටි අතර, ඒ සම්බන්ධයෙන් පැමිණිලි පාර්ශවය නියෝජනය කළ ජනාධිපති නීතිඥ රියෙන්සි අර්සකුලරත්න මහතා සිය විරෝධය පළ කළේය.සැකකාර මෛත්‍රීපාල සිරිසේන මහතා වෙනුවෙන් අධිකරණයේ පෙනී සිටි ජනාධිපති නීතිඥ ෆයිසර් මුස්තාපා මහතා සඳහන් කර සිටියේ සිය සේවාදායකයාට එරෙහිව පවරා ඇති පෞද්ගලික නඩුව සම්බන්ධයෙන් ඉදිරි පියවර ගැනිම අභියාචනාධිකරණය විසින් අත්හිටුවා ඇති බැවින් ඔහු විත්ති කූඩුවට නැගීමක් සිදුනොකළ බවය. මෙහිදී මහේස්ත්‍රාත්වරයා සඳහන් කර සිටියේ , අභියාචනාධිකරණය විසින් තම අධිකරණයට නියෝග කරනු ලැබ ඇත්තේ සැකකරුට  චෝදනා පත්‍රය කියවා දී නඩුවේ ඉදිරි කටයුතු යළිත් අභියාචනාධිකරණයෙන් නියෝගයක් ලබාදෙන තෙක් වැළැක්වීමක් මිස සැකකරුට විත්ති කූඩුවට නොනගින ලෙස නියෝගයක් නොවන බවය. පසුව එම නඩුවේ සැකකරුගේ නම නැවත හඬනගා ආමන්ත්‍රණය කරන ලෙසට මහේස්ත්‍රාත්වරයා අධිකරණ භාෂා පරිවර්තකවරියට  නියෝග කළේය.ඒ අනුව අධිකරණ භාෂා පරිවර්තකවරිය සැකකාර මෛත්‍රීපාල සිරිසේන මහතාගේ නම උස් හඬින් ආමන්ත්‍රණය කළ පසු සැකකරු විත්ති කූඩුවට ගොඩ විය.මින් ඉදිරියේදි මෙම නඩුව නැවත කැඳවන සෑම අවස්ථාවකදීම  සැකකරුවෙකු සිටිය යුතු ස්ථානය වන විත්ති කූඩුවට නගින ලෙසට දැනුම්දෙමින් මහේස්ත්‍රාත්වරයා සැකකරුට තරයේ අවවාද කළේය.මෙම පෞද්ගලික පැමිණිල්ල අධිකරණයට ඉදිරිපත් කර තිබුණේ පාස්කු ඉරිදා ත්‍රස්ත ප්‍රහාරයෙන් පාදයක් අහිමි වූ යේසුරාජ් ගනේෂන් මහතා සහ සිරිල් ගාමිණී පියතුමාය.(ඡායාරූප: ජයමාල් චන්ද්‍රසිරි)  ",
    "URL": "https://www.lankadeepa.lk/latest_news/විත්ති-කූඩුවට-නොනැග්ග-මෛත්‍රීට-තරයේ-අවවාද/1-627654",
    "Category": "latest_news"
}