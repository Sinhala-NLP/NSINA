{
    "Source": "www.lankadeepa.lk",
    "Timestamp": "None  2015 අගෝස්තු මස 10",
    "Headline": "භෞතික විද්‍යා බහුවරණයට කල් මදිලු",
    "News Content": "මෙවර අ.පො.ස උසස් පෙළ විභාගයේ භෞතික විද්‍යා බහුවරණ ප‍්‍රශ්න පත‍්‍රයේ ඇති සංකීර්ණ බව හේතුවෙන් බොහෝ සිසුන්ට ඊට පිළිතුරු සැපසීමට කාලය මදි වී ඇති නිසා ප‍්‍රශ්න පත‍්‍ර ඇගයීමේ කටයුතුවලදී සිසුන්ට සහනයක් සලසන්නැයි ලංකා ගුරු සේවා සංගමය විභාග කොමසාරිස්වරයාට ලිපියක් යොමු කරමින් ඉල්ලීමක් කර තිබේ.බහුවරණ ප‍්‍රශ්න පත‍්‍රයේ එක් ප‍්‍රශ්නයක් සඳහා ලැබෙන්නේ විනාඩි 2 තත්පර 4ක කාලයක් වන අතර මෙම ප‍්‍රශ්න පත‍්‍රයේ සංකීර්ණත්වය අනුව එම කාලය ප‍්‍රමාණවත් නැති බව වාර්තා වන්නේ යැයි එම සංගමය පවසයි.මේ සම්බන්ධයෙන් මාධ්‍ය නිවේදනයක් නිකුත් කරන ලංකා ගුරුසේවා සංගමය ප්‍රකාශ කරන්නේ අගෝස්තු 8 වැනිදා පෙරවරුවේ පැවැති භෞතික විද්‍යාව බහුවරණ ප්‍රශ්න පත්‍රයට පැය 2ක් තුළ ප්‍රශ්න 50කට පිළිතුරු සැපයිය යුතුව තිබූ බවයි.විභාග කොමසාරිස් ඩබලිව්.එම්.එන්.ජේ. පුෂ්පකුමාර මහතා ප්‍රකාශ කළේ මේ සම්බන්ධයෙන් කිසිම පැමිණිල්ලක් තමාට ලැබී නැති බවයි. එමෙන්ම මෙම ප්‍රශ්න ක්‍රමයේ ගැටළුවක් නැති බවත් මෙය තරගකාරී විභාගයක් වන අතර අනුගමනය කළ යුතු සියලු නියමයන් අනුගමනය කරමින් විභාග ප්‍රශ්න පත්‍ර සැකසීමේ පළපුරුද්ද හා දක්ෂකම ඇති අය කළ වැඩක් බවත් කොමසාරිස්වරයා පැවසීය.   ",
    "URL": "https://www.lankadeepa.lk/latest_news/භෞතික-විද්‍යා-බහුවරණයට-කල්-මදිලු/1-339293",
    "Category": "latest_news"
}