{
    "Source": "www.lankadeepa.lk",
    "Timestamp": "2019 ඔක්තෝබර් මස 08",
    "Headline": "ජනපතිවරණයේ  සහය කාටදැයි ටීඑන්ඒ සාකච්ඡා එකඟතාවයකින් තොරව අවසන්",
    "News Content": "(නිමල කොඩිතුවක්කු) ඉදිරි ජනාධිපතිවරණයේදී දෙමළ ජාතික සන්ධානය සහාය ලබාදෙන අපේක්ෂකයා සම්බන්ධයෙන් පැවති සාකච්ඡා එකඟතාවයකින් තොරව අවසන් වූ බව පාර්ලිමේන්තු මන්ත‍්‍රී චාල්ස් නිර්මලනාදන් මහතා ලංකාදීපයට අද(08) පැවැසීය. ඉදිරි ජනාධිපතිවරණයේදී සහාය ලබාදෙන අපේක්ෂකයා සම්බන්ධයෙන් අවසන් තීරණයක් ගැනීමට දෙමළ ජාතික සන්ධානයේ නායක පාර්ලිමේන්තු මන්ත‍්‍රී ආර්. සම්බන්ධන් මහතාගේ ප‍්‍රධානත්වයෙන් පාර්ලිමේන්තු මන්ත‍්‍රී කණ්ඩායම අද පෙරවරුවේ පාර්ලිමේන්තුවේදී රැස්වී කළ සාකච්ඡාව අවසන් එකඟතාවයකින් තොරව අවසන් වූ බවත්  මන්ත‍්‍රිවරයා සඳහන් කළේය. අද පෙරවරු 11.00 සිට පැය දෙකකට අධික කාලයක් ප‍්‍රධාන අපේක්ෂකයන් දෙදෙනා පිළිබඳ සකච්ඡා කළත් එහිදි එකඟවිය නොහැකි කරුණු කිහිපයක් මතු වූ බවත් ඔහු කියා සිටියේය. දෙමළ ජාතික සන්ධානයේ පාර්ලිමේන්තු මන්ත‍්‍රී කණ්ඩායම ලබන සතියේදී යළි රැස්වී මේ සම්බන්ධයෙන් සාකච්ඡා කරන බවත් පාර්ලිමේන්තු මන්ත‍්‍රී චාල්ස් නිර්මලනාදන් මහතා වැඩිදුරටත්  පැවැසීය.  ",
    "URL": "https://www.lankadeepa.lk/news/ජනපතිවරණයේ--සහය-කාටදැයි-ටීඑන්ඒ-සාකච්ඡා-එකඟතාවයකින්-තොරව-අවසන්/101-558417",
    "Category": "latest_news"
}