{
    "Source": "www.lankadeepa.lk",
    "Timestamp": "2017 ජුලි මස 31",
    "Headline": "නැදුන්ගමුවේ රාජා - වාසනා මෙවර දළදා පෙරහරට නෑ",
    "News Content": "(පේරාදෙණිය සෙනරත් බණ්ඩාර සහ මාවනැල්ල සමන් විජය බණ්ඩාර)මහනුවර ඓතිහාසික ඇසළ පෙරහරේ පෙරහර කරඬුව වැඩම කරවීමට සුදුසුකම් ලැබ සිටි නැදුන්ගමුවේ රාජා සහ වාසනා ඇතු මෙවර සහභාගි නොවන බව ශ්‍රී දළදා මාලිගාව සඳහන් කරයි.නැදුන්ගමුවේ ඇත් රජු තරමක් අසනීප තත්ත්වයෙන් පසුවන අතර වාසනා ඇතු මේ වනවිට කතරගම මහ දේවාලයේ පෙරහරට සහභාගි වී සිටිති.එනමුත් පෙරහර කරඬුව වැඩම කරවීම සඳහා සුදුසුකම් සහිත ඇතුන් පස් දෙනකු මේ වනවිට ශ්‍රී දළදා මාලිගාව සතු යැයි දියවඩන නිලමේ ප්‍රදීප් නිලංග දෑල මහතා ප්‍රකාශ කළේය.ඉන්දිරාජා ඇත් රජු ප්‍රධානව සිංහරාජා, බුරුමරාජා, මියන්රාජා, මිල්ලන්ගොඩ පොඩි ඇතු යන ඇතුන් පස් දෙනා පෙරහර කරඬුව වැඩම කරවීම සඳහා මෙවර සූදානම් කර ඇතැයි ද දියවඩන නිලමේවරයා කීවේය.එමෙන්ම මියන්මාරය  ශ්‍රී ලංකාවට ලබා දෙන ඇත් පැටවකු ජනාධිපති මෛත්‍රීපාල සිරිසේන මහතා  ලබන මස 5 වැනි දින ශ්‍රී දළදා මාලිගාව වෙත ප්‍රදානය කරන බව ද දියවඩන නිලමේ ප්‍රදීප් නිලංග දෑල මහතා කීවේය.  ",
    "URL": "https://www.lankadeepa.lk/latest_news/නැදුන්ගමුවේ-රාජා---වාසනා-මෙවර-දළදා-පෙරහරට-නෑ/1-515823",
    "Category": "latest_news"
}