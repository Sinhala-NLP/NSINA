{
    "Source": "www.lankadeepa.lk",
    "Timestamp": "None  2016 අගෝස්තු මස 15",
    "Headline": "‘අතුරුදන්වූවන්ට මෙතෙක් යුක්තිය ඉටුවී නෑ‘",
    "News Content": "අතුරුදහන් වූවන් සම්බන්ධයෙන් එජාපයත් ශ්‍රීලනිපයත් පත්කළ කොමිෂන්වලට අපි සාක්කි දුන්නා. එහෙත් මේ වනතෙක් යුක්තිය ඉටුවී නැහැ යැයි ජ.වි.පෙ. පාර්ලිමේන්තු මන්ත්‍රී බිමල් රත්නායක මහතා අද 15 පැලවත්ත පක්ෂ මුලස්ථානයේ පැවති මාධ්‍ය හමුවකදී පැවසීය.‘අතුරුදහන් වූවන්ගේ කාර්යාලය පිහිටුවීමේ පනත පිළිබඳව රට තුළ විවිධ මතවාදයන් ඇතිවෙමින් තිබෙනවා. එක් පැත්තකින් ත්‍රිවිධ හමුදාව අපහසුතාවයට පත්කරනවා කියනවා. තවත් පැත්තකින් අධිරාජ්‍යවාදී වුවමනාවන් ඉටුකිරීමේ පනතක් කියනවා. සුළු කල්ලියක් ජනතා විමුක්ති පෙරමුණ ආණ්ඩුව සමඟ එකඟතාවයෙන් කටයුතු කළා කියලා චෝදනා කරනවා. අතුරුදහන් කිරීම පිළිබඳ ප්‍රශ්නය 1971 දක්වා දිව යනවා. 1971දී රාජ්‍ය මැදිහත්වීම් මත අතුරුදහන් කිරීම් සිදුවුණා. 86-80 කාලයේදී 90 සිට 2009 යුද්ධය පැවති කාලය තුළදීත් 2009 සිට 2015 දක්වා දේශපාලන අතුරුදහන් කිරීම් වශයෙන් ප්‍රධාන අවස්ථා ගණනාවකදීත් අතුරුදහන් කිරීම් පිළිබඳව වාර්තා වුණා. රාජපක්‍ෂ පාලනයේ දෙවැනි යුගයේදී 2012දී මෙම කරුණ සම්බන්ධයෙන් පනතක් ඉදිරිපත් කරන වෙලාවේදී අපි කොන්දේසි සහිතව පනතට සහාය දෙනවා කියලා කිව්වා‘ යැයි ද ඔහු කීය. වීඩියෝ - ශාන්ත සෙනෙවිරත්න ",
    "URL": "https://www.lankadeepa.lk/latest_news/‘අතුරුදන්වූවන්ට-මෙතෙක්-යුක්තිය-ඉටුවී-නෑ‘/1-447896",
    "Category": "latest_news"
}