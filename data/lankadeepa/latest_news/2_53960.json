{
    "Source": "www.lankadeepa.lk",
    "Timestamp": "2018 සැප්තැම්බර් මස 07",
    "Headline": "‘විශ්ව විද්‍යාල දරුවන්ගේ අනාගතය විනාශ කරන්න දෙන්න බෑ’",
    "News Content": "  (ක.ග. කරුණාරත්න) මේ රටේ අනාගතය බාර ගැනීමට සිටින විශ්ව විද්‍යාල වලට යන දරුවන්ගේ අනාගතය තවදුරටත් විනාශ කිරීමට ඉඩ දිය නොහැකි යැයි ද නවකවදය සම්බන්ධයෙන් දැඩි දඬුවම් දිය හැකි නීතිය තිබුණත් මෙතෙක් එය ක‍්‍රියාත්මක නොකළ නමුත් ඒ පනත යටතේ නඩු පවරන ලෙස උපදෙස් දුන් බව ජනාධිපති මෛත‍්‍රීපාල සිරිසේන මහතා අද (7) පොලොන්නරුවේ හිඟුරක්ගොඩ දී ප‍්‍රකාශ කළේය.මේ දරුවන්ගේ සුන්දර අනාගතය විනාශ කරනු ලබන්නේ දේශපාලන කණ්ඩායමක් විසින් බව කී ජනාධිපතිවරයා දේශපාලන ප‍්‍රචණ්ඩත්වය විසින් විශ්ව විද්‍යාල බිළිගෙන තිබෙන බවද කීවේ ය.මිලේච්චත්වය, නොදියුණුකම, අවිනීතකම, තිරිසන්කම එහි රජයන බවද කීය.උසස් අධ්‍යාපන ඇමැතිතුමාත් රජයත් තීරණ තීන්දු අරගෙන දැනට එයට ප‍්‍රතිකාර කරගෙන යන බව කී ජනාධිපති මෛත‍්‍රීපාල සිරිසේන මහතා රටක නීතියක් තිබියදී මේ විදියට විශ්ව විද්‍යාලවල දරුවන් විනාශ කිරීමට ඉඩ නොදෙන බව ද ප‍්‍රකාශ කළේය.පිබිදෙමු පොලොන්නරුව දිස්ත‍්‍රික් සංවර්ධන ව්‍යාපෘතිය යටතේ රුපියල් කෝටි 700 ක වියදමින් හිඟුරක්ගොඩ ඉදි කිරීමට යෝජිත පොලොන්නරුව ජාතික වෘත්තීය පුහුණු ආයතනයේ ගොඩනැගිලි පරිශ‍්‍රය සඳහා මුල්ගල තැබීමෙන් පසුව එහි පැවති උත්සවයේ දී ජනාධිපතිවරයා මේ බව කියා සිටියේය.   ",
    "URL": "https://www.lankadeepa.lk/latest_news/‘විශ්ව-විද්‍යාල-දරුවන්ගේ-අනාගතය-විනාශ-කරන්න-දෙන්න-බෑ’/1-536193",
    "Category": "latest_news"
}