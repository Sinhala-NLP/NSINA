{
    "Source": "www.lankadeepa.lk",
    "Timestamp": "2019 නොවැම්බර් මස 26",
    "Headline": "ලබන පාසල් වාරයේදී සියලු සිසුන්ට නිල ඇඳුම්",
    "News Content": "(රන්ජන් කස්තුරි සහ  බිඟුන් මේනක ගමගේ) ලබන පාසල්වාරය අවසානයේදී සියලු පාසල් සිසුන්ට නිල ඇඳුම් ලබාදෙන බව අධ්‍යාපන අමාත්‍ය ඩලස් අලහප්පෙරුම මහතා පැවසීය. 2020 වසර වෙනුවෙන් නියමිත නිල ඇඳුම් දරුවන්ට ලබාදීම සඳහා ඊට පෙර පියවර  නොගැනීම කනගාටුවට කරුණක් වන අතර, එහි සම්පූර්ණ වගකීම අධ්‍යාපන අමාත්‍යංශය භාරගන්නා බවද ඇමතිවරයා කීය. ඉකුත් රජය පාසල් සිසුන්ට නිල ඇඳුම් රෙදි වෙනුවට වවුචර්පත් ලබාදීමට ගෙන තිබූ ක්‍රියාමාර්ගය නිසා රජයට වැඩි පිරිවැයක් දැරීමට සිදුවන බවට ජනාධිපති විමර්ශන කොමිසම වෙත පැමිණිලි ඉදිරිපත්ව තිබිණි. ඒ අනුව වවුචර්පත් ලබාදෙන්නේද එසේත් නැතිනම් රෙදි ලබාදෙන්නේද යන්න පිළිබඳව තීරණයක් ලැබී නොතිබූ බවද ඇමැතිවරයා පැවසීය.ලක්ෂ 43 ක් පමණ වන පාසල් සිසුන් සඳහා නිල ඇඳුම් රෙදි ලබාදීම සෑම වසරකම පාසල් වාර අවසානයට පෙර සිදුවුවත් 2020 වසර සඳහා මේ දක්වාම එම නිල ඇඳුම් රෙදි ලබාදී නැති බැවින් ලංකා ගුරු සංගමය ඇමැති ඩලස් අලහප්පෙරුම මහතාගෙන් ලිඛිත ඉල්ලීමක් කළේ යැයි ලංකා ගුරු සංගමයේ ප්‍රධාන ලේකම් ජෝෂප් ස්ටාලින් මහතා ‘ලංකාදීප’ යට පැවැසීය.ජාතික අයවැය මගින් පාසල් නිල ඇඳුම් රෙදි ලබාදීම සඳහා රුපියල් ලක්ෂ 27,000 ක් පමණ වෙන්කර තිබියදීත් මෙසේ නියමිත වේලාවට පාසල් සිසුන්ට නිල ඇඳුම් නොලැබීම කනගාටුවට කරුණකැයි ද ඒ මහතා කීවේය.  ",
    "URL": "https://www.lankadeepa.lk/news/ලබන-පාසල්-වාරයේදී-සියලු-සිසුන්ට-නිල-ඇඳුම්/101-561177",
    "Category": "latest_news"
}