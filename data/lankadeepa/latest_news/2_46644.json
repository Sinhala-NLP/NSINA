{
    "Source": "www.lankadeepa.lk",
    "Timestamp": "2019 අගෝස්තු මස 01",
    "Headline": "මත්තේගොඩ වෑන් රථ කොල්ලයේ කොල්ලකරුවන් පැමිණි යතුරු පැදිය සොයාගනී",
    "News Content": "(ශාන්ත ප්‍රදීප් කුලරත්න)මත්තේගොඩ කිරිගම් පමුණුව ප්‍රදේශයේදී වෑන් රථයක් කොල්ලකෑමට කොල්ලකරුවන් පැමිණි බවට හඳුනාගෙන ඇති යතුරු පැදිය මිහින්තලේ පොලිස් වසමට අයත් එකක් බවත් එහි චැසි අංකය ව්‍යාජ ලෙස සකසා ඇති බවත් මත්තේගොඩ පොලිසිය පවසයි.වෑන් රථය කොල්ලකෑමෙන් අනතුරුව ජී. පී. එස් තාක්ෂණය ඔස්සේ වෑන් රථයේ ගමන් මග හඳුනාගෙන ඒ බව අගුරුවාතොට පොලිසියට දන්වා එහි නිලධාරීන් දෙදෙනෙකු වෑන් රථය ලුහු බදිද්දී යතුරු පැදිය අගුරුවාතොට ප්‍රදේශයේ ඇළකට දමා කොල්ලකරුවන් පලා යද්දී පොලිසිය විසින් යතුරු පැදිය සොයා ගත් බව පොලිසිය පවසයි.මත්තේගොඩ පොලිසිය යතුරු පැදිය පොලිසියට රැගෙන ඒමෙන් අනතුරුව යතුරු පැදියේ අනන්‍යතාවය තහවුරු කර ගත් බව පොලිසිය පැවැසීය.යතුරු පැදියේ චැසි අංකය හා එන්ජින් අංකය ව්‍යාජ ලෙස සකසා තිබූ බවට හඳුනාගෙන ඇතැයි පොලිසිය පවසයි.මෙම යතුරු පැදිය මිහින්තලේ කන්නට්ටිය ප්‍රදේශයේ පුද්ගලයෙකුට අයත් එකක් බවත් යතුරු පැදියේ නීත්‍යානුකූල අංක තහඩුව හිමිකරු ළඟ තිබී සොයාගත ඇති බවත් යතුරු පැදියේ ප්‍රදර්ශනය කර ඇති අංක තහඩුව ව්‍යාජ එකක් බවත් පොලිසිය පැවැසීය.යතුරු පැදිය හෙට (02) කැස්බෑව අධිකරණයට ඉදිරිපත් කිරීමට නියමිතය.සිද්ධියට සම්බන්ධ සැකකරුවන් තිදෙනාගෙන් එක් අයෙකු මියගොස් තවත් දෙදෙනෙකු අත්අඩංගුවට ගෙන ඇතිබව පොලිසිය පැවැසීය.  ",
    "URL": "https://www.lankadeepa.lk/news/මත්තේගොඩ-වෑන්-රථ-කොල්ලයේ-කොල්ලකරුවන්-පැමිණි-යතුරු-පැදිය-සොයාගනී/101-554688",
    "Category": "latest_news"
}