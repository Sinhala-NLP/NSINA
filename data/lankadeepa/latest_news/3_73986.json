{
    "Source": "www.lankadeepa.lk",
    "Timestamp": "None  2016 ජුලි මස 11",
    "Headline": "‘ඇතැම් මාධ්‍ය මූලික ආචාරධර්මත් කඩනවා‘",
    "News Content": "මූලාශ්‍ර විමසීමේ ජනමාධ්‍යයේ මූලික ආචාර ධර්ම බිඳ දමමින් හා කිසිදු වග විභාගයකින් තොරව ප්‍රවෘත්ති පල කිරීම මගින් සමාජයේ දුර්මත පතුරුවන්නට ඇතැම් ජනමාධ්‍ය උත්සාහ ගනිමින් සිටින බව රජයේ ප්‍රවෘත්ති අධ්‍යක්ෂ ජනරාල් රංග කලංසූරිය මහතා නිවේදනයක් නිකුත් කරමින් කියයි.තව මාස නවයකින් යුද අධිකරණය ඇරඹෙන බවට, විදෙස් විනිසුරුවන් එන බවට පැතිර යන කතාවල සත්‍යතාවක් නැති බව ද එම නිවේදනයේ සඳහන්ය.එම නිවේදනයේ මෙසේද සඳහන්ය.‘ඇතැම් අයගේ පෞද්ගලික මට්ටමේ ක්‍රියාකාරකම් ජනමාධ්‍ය අවභාවිතයට ගෙනෙමින් ඒවාද රජයට එරෙහි සන්දර්භයක පිහිටුවා තබා පටු දේශපාලන වාසි ලබා ගැනීමට සමහර මාධ්‍ය ආයතන පෙළඹී ඇති බව පෙනේ. ඒ සඳහා උදාහරණයක් වන්නේ මඩකළපුව මංගලාරාම නායක ස්වාමීන්වහන්සේ තම විහාරයේ ඉදි කරන ලද සමරු පලකයක් කඩා දැමීමේ ප්‍රවෘත්තියයි. එම සිදුවීමට ජනාධිපතිවරයාගේ කිසිදු සම්බන්ධයක් නැත. එහෙත් මූලාශ්‍ර විමසීමේ ආචාර ධර්මය බිඳ දමමින් රටේ රාජ්‍ය නායකයාට එරෙහිව පෞද්ගලික ද්වේශයක් මතුවන ලෙස එවැනි පෞද්ගලික මට්ටමේ පුවත් පළ කිරීම කිසිදු දියුණු මාධ්‍ය සම්ප්‍රදායක ලක්ෂණයක් නොවේ.රටේ පවතින නිදහස් මාධ්‍ය වාතාවරණය ප්‍රයෝජනයට ගනිමින් හා ජනමාධ්‍ය ආචාර ධර්ම අමු අමුවේ උල්ලංඝනය කරමින් රජයටත් ජනාධිපතිවරයා ප්‍රමුඛ රජයේ නායකයන්ටත් එරෙහිව නිර්මාණය කළ අසත්‍ය ප්‍රචාර පතුරුවා හරිමින් සමහර මාධ්‍ය ආයතන ද්වේශ සහගත ලෙස හැසිරීමක නිරත වී සිටින ආකාරය මෙම කෘත්‍රීම ප්‍රවෘත්ති වලින් පෙනෙන්නට තිබේ.මෙවැනි සාවද්‍ය ප්‍රවෘත්ති පළ කිරීමට එරෙහිව දැනට පවතින මාධ්‍ය නියාමන හා නීතිමය යාන්ත්‍රණ මගින් අවශ්‍ය ක්‍රියාමාර්ග ගැනීමට රජයට සිදුවන බව ද සඳහන් කළ යුතුය.‘ ",
    "URL": "https://www.lankadeepa.lk/latest_news/‘ඇතැම්-මාධ්‍ය-මූලික-ආචාරධර්මත්-කඩනවා‘/1-436275",
    "Category": "latest_news"
}