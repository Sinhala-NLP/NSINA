{
    "Source": "www.lankadeepa.lk",
    "Timestamp": "2020 ඔක්තෝබර් මස 23",
    "Headline": "කරාපිටිය පිළිකා ඒකකයේදී වෛද්‍යවරු ගැටෙති",
    "News Content": "(සිරංගිකා ලොකුකරවිට)රජ‌යේ වෛද්‍ය නිලධාරීන්ගේ සංගමයේ නියෝජිතයන් කිහිප දෙනකු අද (23) කරාපිටිය පිළිකා ශල්‍ය ඒකකයේ රාජකාරීයට බාධාවන අයුරින් හැසිරෙමින් තමන් ඇතුළු කාර්ය මණ්ඩලයට ද බැණ වැදුණු බව පිළිකා රෝග පිළිබඳ විශේෂඥ ශල්‍ය වෛද්‍ය ක්‍රිෂාන්ත පෙරේරා මහතා පොලිසියට සහ රෝහල් අධ්‍යක්ෂවරයාට පැමිණිලි කර ඇත.වෛද්‍ය ක්‍රිෂාන්ත පෙරේරා මහතා පවසන්නේ පිළිකා ඒකකයේ වෛද්‍යවරියක සම්බන්ධයෙන් ඇති වූ ගැටලුවක් පිළිබඳ සිද්ධියක් හේතුවෙන් මෙවැනි කලබලයක් ඇති වූ බවය.රජයේ වෛද්‍ය නිලධාරීන්ගේ සංගමය පවසන්නේ විශේෂඥ වෛද්‍ය ක්‍රිෂාන්ත පෙරේරා මහතාගේ ක්‍රියාකලාපය දීර්ඝකාලයක සිට ප්‍රශ්නගත බවයි. මෑත දින කිහිපයකදීම ගැටලු කිහිපයක් ඇති වූ බවත් අද (23) දිනයේ තම සාමාජිකාවක් විසින් කරන ලද පැමිණිල්ලකට අදාල ක්ෂේත්‍ර නිරීක්ෂණයක් සඳහා පොලිස් කණ්ඩායමක් පැමිණි අවස්ථාවේ දී විශේෂඥ වෛද්‍ය පෙරේරා මහතා වෛද්‍ය කණ්ඩායමකට බැණ වැදී ඇති බවයි. ඒ් පිළිබඳ තම සංගමය ද පොලිසියට හා අධ්‍යක්ෂවරයාට පැමිණිලි කළ බව රජයේ වෛද්‍ය නිලධාරීන්ගේ සංගමය පවසයි.පිළිකා ඒ්කකයේ සේවය කරන වෛද්‍යවරියක විසින් පොලිස් ළමා හා කාන්තා කාර්යාංශයට කරන ලද පැමිණිල්ලක් සම්බන්ධයෙන් එය විභාග කිරීම සඳහා පොලිස් කණ්ඩායමක් පැමිණ සිටිය දී රජයේ වෛද්‍ය නිලධාරීන්ගේ සංගමයේ නියෝජිතයන් පිරිසක් පැමිණ කාර්ය මණ්ඩලයට හා තමන්ට බැණ වදිමින් ආරවුලක් ඇතිකරගත් බව විශේෂඥ වෛද්‍ය පෙරේරා මහතා පොලිසියට කරන ලද පැමිණිල්ලේ සටහන් කර ඇත. වෛද්‍යවරයා පවසා ඇත්තේ රජයේ වෛද්‍ය නිලධාරීන්ගේ සංගමය පැමිණිල්ල කළ එම වෛද්‍යවරිය වෙනුවෙන් පෙනී සිටින බවයි.මේ පිළිබඳ විශේෂඥ වෛද්‍ය ක්‍රිෂාන්ත පෙරේරා මහතාගෙන් විමසූ විට ඒ මහතා මෙසේ කීවේය.“රෝහලේ වෛද්‍යවරුන්ගේ ස්ථාන මාරුකිරීම් කරන්නේ රජයේ වෛද්‍ය නිලධාරීන්ගේ සංගමයේ අභිමතය පරිදි. මෙය විශාල කරදරකාරී දෙයක්. පිළිකා ඒකකය වැනි විශේෂිත ඒකකවල සිටින වෛද්‍යවරු ඔවුන්ගේ හිතුමතයට වෙනත් තැන්වලට මාරුකරනවා. ඒ විතරක් නෙවෙයි එලෙස මාරුකරන අය වෙනුවට වෙනත් වෛද්‍යවරයකු ලබාදෙන්නෙත් නැහැ. ඒ නිසා මම මේ ක්‍රියාවලියට මුල සිටම විරුද්ධ වුණා. ඒ නිසා රජයේ වෛද්‍ය නිලධාරීන්ගේ සංගමය මට නිතර නිතර ගැටලු ඇතිකරන්න උත්සාහ ගත්තා. මේ එවැනි පළමු අවස්ථාව නෙවෙයි. මම පිළිකා ශල්‍යකර්ම කරමින් සිටිය දී පොලිසිය විමර්ශන කටයුතු සඳහා ආවා. මේ වෙලාවේ රජයේ වෛද්‍ය නිලධාරීන්ගේ සංගමයේ වෛද්‍යවරු 10 දෙනෙක් විතර ඇවිත් අපේ රාජකාරීවලටත් බාධා කරමින් රණ්ඩුවක් පටලවා ගත්තා. කරාපිටියේ වෛද්‍යවරුත් පිටින් පැමිණි වෛද්‍යවරු කිහිප දෙනෙකුත් එතැන සිටියා. මා වරදක් කර නැහැ. ඔවුන් තමන්ගේ හිතවත් වෛද්‍යවරුන් වෙනුවෙන් පෙනී සිටිනවා. ඒ ගැන විවාදයක් නැහැ. වෛද්‍යවරුන්ගේ සංගමයක් නේ. නමුත් ඔවුන්ට බැහැ රෝහලේ රෝගීන්ගේ යහපත වෙනුවෙන් කරන දේවල්වලට එරෙහි වෙන්න. අපි පිළිකා රෝගීන් වෙනුවෙන් කටයුතු කරන පිළිවෙලක් තියෙනවා. මේ ඒකකයේ වෛද්‍යවරු වගේම සමස්ත කාර්ය මණ්ඩලයම ඒ සඳහා අනුගතව වැඩ කරනවා. ඒ අනුව කටයුතු කරන්න බැරි අයට ස්ථාන මාරුවීම් දෙන්න පුළුවන් නමුත් පුරප්පාඩුවලට වෛද්‍යවරු අවශ්‍යයි. රෝගීන් ගැන රජයේ වෛද්‍ය නිලධාරීන්ගේ සංගමය බලන්නේ නැහැ. ඔවුන් හැසිරෙන විදිය ඇත්තටම අප්‍රසන්නයි. මා මේ පිළිබඳ රෝහල් අධ්‍යක්ෂවරයාටත් පොලිසියටත් පැමිණිලි කළා.”විශේෂඥ වෛද්‍ය පෙරේරා මහතා පවසන්නේ කුරුණෑගල සිට ගාල්ල කරාපිටිය රෝහලට ස්ථාන මාරුවක් ලබා පැමිණි වෛද්‍යවරියක තමන්ට සති අන්තයේ සේවා සැපයිය නොහැකි බවත් හදිසි ඇමතුම් මත සේවා කිරීමට තමන් සූදානම් නැති බවත් පැවසීම මෙම ගැටලුවට මුල් වූ බවය. ඇය දිගින් දිගටම පිළිකා ඒකකයේ සාමාන්‍ය රටාවට අනුව සේවා සැපයීම ප්‍රතික්ෂේප කරමින් ස්ථාන මාරුවීමක් ඉල්ලා ඇත. වෛද්‍ය පෙරේරා මහතා පවසන්නේ ස්ථානමාරුවක් දීමට හැකිවන්නේ වෙනත් වෛද්‍යවරයකු ඇය වෙනුවෙන් අනුයුක්ත කරන්නේ නම් පමණක් බව තමන් රෝහල් අධ්‍යක්ෂවරයාට ද දැනුම් දුන් බවය.   ",
    "URL": "https://www.lankadeepa.lk/latest_news/කරාපිටිය-පිළිකා-ඒකකයේදී-වෛද්‍යවරු-ගැටෙති/1-581032",
    "Category": "latest_news"
}