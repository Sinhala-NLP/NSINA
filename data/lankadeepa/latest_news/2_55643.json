{
    "Source": "www.lankadeepa.lk",
    "Timestamp": "2018 ජුලි මස 10",
    "Headline": "හොරෙන් සිංගප්පුරු යන්න ගිය ශ්‍රී ලාංකිකයින් දෙදෙනකුට සිරදඬුවම්",
    "News Content": "සිංගප්පූරු ආගමන විගමන නීති උල්ලංඝනය කිරීමින් ව්‍යාජ ලෙස සැකසූ බි‍්‍රතාන්‍ය ගුවන් ගමන් බලපත් යොදා බි‍්‍රතාන්‍ය බලා ගුවන්ගත වීමට උත්සාහ දැරූ ශ්‍රී ලාංකිකයින් දෙදෙනෙකුට එරෙහිව සිංගප්පූරු අධිකරණය විසින් මාස අටක සිර දඬුවම් නියම කර ඇතැයි එරට පළවන  ‘‘ස්ටේ‍්‍රට් ටයිම්ස් ’’පුවත් පත ඊයේ (10) වාර්තා කළේය.මෙලෙස සිර දඬුවම් නියම වූයේ නාගමනී කනගරත්න (46) , කන්දසාමි නිත්‍යානන්දන් (27) ලාංකිකයින් දෙදෙනෙකුට එරෙහිවය.මොවුන්ට එරෙහිව පැවති නඩු විභාගය අවසන් කරමින් සිංගප්පූරු රජය මෙම සිර දඬුවම නියම කරන ලදී.ඉකුත් ජුනි 18 වැනිදා සිංගප්පූරු ආගමන විගමන නීති උල්ලංඝනය කිරීමේ වරදට එරට බලධාරීන් විසින් අත්අඩංගුවට ගත් අතර මොවුන් දෙදෙනා ශ්‍රී ලංකාවේ සිට එරටට පැමිණ ඇති අතර පසුව සිංගප්පූරුවේ සිට ලන්ඩන් නුවර බලා පිටත්ව යෑමට සූදානමින් සිටියදී එරට චැංගි ගුවන්තොටුපළ ආරක්ෂක අංශ විසින් අත්අඩංගුවට ගැණුනි.ඔවුන් ගුවන්ගත වීමට පෙර එරට ගුවන්තොටුපළ බලධාරීන් විසින් මෙම ලාංකිකයින් දෙදෙනාගේ ගුවන් ලියකියවිලි පරික්ෂා කිරීමේදී ඒවා ව්‍යාජ ලෙස සැකසූ බි‍්‍රතාන්‍ය ගුවන්ගමන් බලපත් බවට තහවුරු වී ඇත.පසුව අත්අඩංගුවට ගනු ලැබූ ලාංකිකයින් දෙදෙනා වැඩිදුර ප‍්‍රශ්න කිරීම වලින් පසුව සිංගප්පූරු පොලීසියට බාර දී රක්ෂිත බන්ධනාගාර ගත කරන ලදී. ඉන්පසුව එරට පොලීසිය විසින් මොවුන් දෙදෙනාට එරෙහිව නඩු පවරනු ලැබීය.අත්අඩංගුවට පත් ලාංකිකයින් දෙදෙනා සිංගප්පූරු ඩොලර් 2800 ක් ( ශ්‍රී ලංකා මුදලින් රුපියල් 330,000  ක් වැය කරමින් මැලේසියානු තැරුව්කරුවකු මඟින් මෙලෙස ව්‍යාජ ලෙස සැකසූ බි‍්‍රතාන්‍ය ගුවන්ගමන් බලපත් ලබා ගෙන ඇත.(125)  ",
    "URL": "https://www.lankadeepa.lk/latest_news/හොරෙන්-සිංගප්පුරු-යන්න-ගිය-ශ්‍රී-ලාංකිකයින්-දෙදෙනකුට-සිරදඬුවම්/1-532442",
    "Category": "latest_news"
}