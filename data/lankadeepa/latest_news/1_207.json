{
    "Source": "www.lankadeepa.lk",
    "Timestamp": "2023 ඔක්තෝබර් මස 07",
    "Headline": "විභාග දින හිතුමතේ වෙනස් කරන්න බැරි වෙන්න නීතියක් එයි",
    "News Content": "(අංජුල මහික වීරරත්න)අපොස උසස් පෙළ සහ සාමාන්‍ය පෙළ විභාග 2025 වසරේ  සිට නියමිත කාලයේ දී පැවැත්විය යුතු බවට ජනාධිපති රනිල් වික්‍රමසිංහ මහතා අධ්‍යාපන අමාත්‍ය සුසිල් ප්‍රේමජයන්ත මහතාට උපදෙස් ලබාදී තිබේ.පාර්ලිමේන්තු සංකීර්ණයේ  පැවති හමුවකදී ජනාධිපතිවරයා අධ්‍යාපන අමාත්‍යවරයාට මේ උපදෙස් ලබා දී ඇත.දැනට තීරණය කෙරී ඇති ආකාරයට මේ වසරේ විභාග පවත්වන ලෙසත් 2024 වසරේ  විභාග ද ඒ වසරේම පවත්වා අවසන් කිරීමට උත්සාහ කරන ලෙසත් ජනාධිපතිවරයා ලබා දුන් උපදෙස් වල සඳහන්ය.2025 වසරේ සිට නියමිත අයුරින් දරුවන්ට බරක් නොවන පරිදි විභාග පවත්වන්නට කටයුතු කරන ලෙස ජනාධිපතිවරයා සඳහන් කර තිබේ.එමෙන්ම විභාග නිසි කලට පැවැත්වීම සඳහා පාර්ලිමේන්තු නීතියකින් ම කටයුතු සම්පාදනය කරන ලෙසද ජනාධිපතිවරයා අධ්‍යාපන අමාත්‍යවරයාට දුන් උපදෙස් වල දැක්වෙයි.එලෙස විභාග පවත්වන නිශ්චිත දිනයක් ප්‍රකාශයට පත්කළ පසු එය දරුවන්ට විභාග වලට සූදානම් වීමට පහසුවක් වනු ඇතැයිද ජනාධිපතිවරයා සඳහන් කළේය.විභාග පවත්වන දිනය නීතියකින් නිශ්චිත කිරීමේදී දේශපාලන අධිකාරියට හෝ වෙනත් කිසිවකුට එය වෙනස් කිරීමට නොහැකි වනු ඇතැයිද ජනාධිපතිවරයා සඳහන් කර ඇත.මෑත දිනකදී අධ්‍යාපන විශේෂඥයන් ද ජනපතිවරයා  අමතමින් සඳහන් කර තිබූයේ මෙරට විභාග කල් යෑමෙන් දරු පරපුරට විදේශ විශ්ව විද්‍යාල මඟින් ලැබෙන ශිෂ්‍යත්ව හිමිවීම,නිකරුනේ වයස් සීමා ගත වී යෑම ඇතුළු අහිතකර ප්‍රතිවිපාක රැසකට මුහුණ දීමට සිදුවන බවයි.  ",
    "URL": "https://www.lankadeepa.lk/latest_news/විභාග-දින-හිතුමතේ-වෙනස්-කරන්න-බැරි-වෙන්න-නීතියක්-එයි/1-641005",
    "Category": "latest_news"
}