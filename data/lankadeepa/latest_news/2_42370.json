{
    "Source": "www.lankadeepa.lk",
    "Timestamp": "2020 පෙබරවාරි මස 10",
    "Headline": "‘‘මියන්කුමාර‘‘ නෑවීමේදී වද දෙනවයි කෙරුණ ප්‍රචාරය එන්.ජී.ඕ කුමන්ත්‍රණයක්",
    "News Content": "( +++ මහරගම ගාමිණී සරත් ගුණවර්ධන සහ දෙහිවල ධර්මපාල හේරත්)බෙල්ලන්විල රාජ මහා විහාරස්ථානයේ හස්තිරාජයාට වධ හිංසා කෙරෙන බවට රාජ්‍ය නොවන සංවිධාන අන්තර්ජාලය උපයෝගී කරගෙන සිදුකර ඇති ප්‍රචාරය සංස්කෘතික කුමන්ත්‍රණයක් බවත් මේ රටේ බුද්ධිමත් ජනතාව මේ වන විට එය හොඳින් අවබෝධ කරගෙන ඇතැයි තමා විශ්වාස කරන බවත් බෙල්ලන්විල රාජ මහා විහාරාධිපති බෙල්ලන්විල ධම්මරතන හිමියෝ පසුගිය සිකුරාදා (07) පැවැසූහ.ධම්මරතන හිමියන් එසේ පැවසුවේ බෙල්ලන්විල විහාරස්ථානයේ මියන් කුමාර හස්තියා දිය නෑමට භාජන කිරීමේ දී ඇත්ගොව්වාගෙන් අමානුෂික ප්‍රහාරයකට ලක් වන බවට අන්තර්ජාලය ඔස්සේ සිදු කෙරී ඇති ප්‍රචාරය පිළිබඳ ජනතාව දැනුම්වත් කිරීම පිණිස විහාරස්ථානයේ ශ්‍රවණාගාරයේ දී පැවැති මාධ්‍ය හමුවක් අමතමිනි.සුළු සත්‍ය සිද්ධියකට අසත්‍යය තවරා සමාජයේ කැළඹීමක් ඇති කිරීමට ඇතැම් රාජ්‍ය නොවන සංවිධාන කටයුතු කරන බව ද බෞද්ධ සමාජය සත්ව හිංසනය පිළිකෙව් කළේ අදින් වසර 2700 කට පමණ ඉහත දී යයි එකල අපරදිග ජනයා සත්ව හිංසනයේ යෙදී සිටියේ විනෝදය පිණිස යැයි ද උන් වහන්සේ සඳහන් කළහ.එහිදී වැඩිදුරටත් අදහස් දැක් වූ ධම්මරතන හිමියෝ මෙසේ ද ප්‍රකාශ කළහ.අප රාජ මහා විහාරයේ ඇතුන් නැවීම් සිදු කරනුයේ මෙහි චෛත්‍ය රාජයාණන් වහන්සේ අබියස යන එන පින්වතුන්ට පැහැදිලිව පෙනෙන ස්ථානයකයි.වසර හැත්තෑවකට අධික කාලයක් පුරා මහ පෙරහැරක් පවත්වා ගෙන යන රාජමහා විහාරස්ථානයක් ලෙස එසේ සිදු වුණා.එදා බෙල්ලන්විල සෝමරතන නායක හිමියන්ගේ කාලයේ සිට එය මෙලෙස සිදු වුණා. එකල සිටි ඇත් රාජයා මිය පරලොව යෑමෙන් පසුව අපවත් වී වදාළ මහාචාර්ය විමලරතන හිමියන් විසින් එදා ආරක්ෂක ලේකම්වරයාව සිටි ගෝඨාභය රාජපක්ෂ මහතාගේ සහ එවකට ජනාධිපතිව සිටි මහින්ද රාජපක්ෂ මහතාගේ ද සහාය ඇතිව මියන්මාරයේ සිට මෙම ඇත් පැටවා මෙහි ගෙන්වනු ලැබුවා.එදා සිට මෙම ඇත් පැටවා බලා කියා ගත්තේ වසන්ත නම් මහත්මයෙක්. ඇත් ගොව්වා වශයෙන් කටයුතු කළේ ඔහුයි. මෙම ඇත් පැටවා නාවද්දී අමානුෂික ලෙස සලකන බවක් පෙන්වීමට අන්තර් ජාලය ඔස්සේ උත්සාහයක් ගෙන තිබෙනවා. මැසි මදුරුවන්ගෙන් සිදුවන පීඩා වැළැක්වීම සඳහා අලි ඇතුන් පස් සහ වැලි සිය සිරුරට දමා ගන්නා බව සත්ව විශේෂඥයින් පවා මාධ්‍ය ඔස්සේ පවසද්දී, එසේ පස් සිරුරට දමා ගන්නා ලොව සිටින දැවැන්තම සත්වයා ද වන හස්ති රාජයකු නෑවීමේ දී එම සතාගේ සිරුරට නැගීමට ඇත්ගොව්වාට සිදු වෙනවා. පින්නවල ඇත්ගාලේ දීත් මෙය මෙලෙස සිදු වෙනවා. එහෙත් එහි යන කිසිදු විදේශ සංචාරකයකු පින්නවල ඇත් ගාලේ දී සත්ව හිංසාවක් සිදු වන බවට මෙතෙක් ප්‍රකාශ කර නැහැ. එසේ නම් බෙල්ලන්විල හස්ති රාජයා නෑවීමේදී උගේ සිරුරට නැග එම සත්වයා ඇඟ මතට දමා ගත් පස් සහ වැලි ඉවත් කිරීමට පොල් ලෙල්ලකින් අතුල්ලා සිරුර පිරිසිදු කිරීමේ දී සිදු වන සත්ව හිංසාව කුමක්ද?මෙය පෙරදිග සංස්කෘතියේ හර පද්ධතීන්ට පහර දීමට බටහිර ජාතීන් පිරිසක් එන්.ජී.ඕ. හරහා සිදු කළ පහත් උත්සාහයක් විය නොහැකිද? මෙම පුවත සහ ඡායාරූප අන්තර් ජාලයේ පළ වූ දිනට පසු දින මෙහි පැමිණි කාන්තාවන් දෙදෙනකු මෙහි අසුන් ගන්නා විටම කීවේ, හාමුදුරුවනේ මේ අලියා ආපසු මියන්මාරයට යවන්නකෝ යනුවෙනි. එහිදී එම කාන්තාවන් වෙතින් පළ වූයේ ද විහාර පරිශ්‍රයක දී කාන්තාවක විසින් පළ කළ යුතු සංවර කතා ශෛලියක් නොවේ. ඔවුන්ගේ හැසිරීම් රටාව තුළ ද මෙම සිදුවීම පිළිබඳ මධ්‍යස්ථ දෘෂ්ඨියකින් බලා කටයුතු කරනා මානුෂික හැසිරීම් රටාවක් දක්නට ලැබුණේ නැහැ. මෙය මේ රටේ ජනතාව හොඳින් අවබෝධ කරගත යුතු වෙනවා. මෙම ඇත්ගොව්වන් පරුෂ වචනයෙන් සතාට බැණ තර්ජනය කරන බවක් ප්‍රකට කිරීමට අන්තර් ජාලය ඔස්සේ උත්සාහ ගෙන තිබුණා. විහාරයේ චෛත්‍යය අසල පිහිටි දිය තටාකයක දී ඇත්ගොව්වකු නොව අබෞද්ධයකු වුණත් පරුෂ වචන භාවිත කරනු ඇතැයි ද යන්න විනිශ්චය කිරීම මෙරට උගත් නැණවත් ජනතාවට මා බාර කරනවා.ඇතා නෑවීමේ දී සිරුරට සහ දළ යුවළට සිදුවන හානිය අවම කිරීමට, එම ජල තටාකයේ පතුලට වැලි අතුරා තිබෙන බැවින් එහි ජලය බොර පැහැයක් ගන්නවා විනා, සධාතුක කරඬුව වැඩම කරවන හස්ථි රාජයා නොව වෙනත් ඇතෙකු වුවද නෑවීමට ඇත් ගොව්වා මඩ සහිත ජලය යොදා ගනු ඇතැයි මා විශ්වාස කරන්නේ නැහැ.විද්වතුන් විසින් පවා සත්ව ලෝකයේ බුද්ධිමත්ම සත්වයා ලෙස හඳුන්වනු ලබන ඇතකු නෑවීම සඳහා අපවිත්‍ර ජලය යොදා ගන්නේ යැයි මෙරට බෞද්ධ ජනතාව ද විශ්වාස කරන්නේ නැහැ. මන්ද සත්ව හිංසාව අප සැමදා පිළිකෙව් කළ නිසා. රාජ්‍ය නොවන සංවිධාන අන්තර්ජාලය උපයෝගී කරගෙන සිදු කරන මෙම සංස්කෘතික කුමන්ත්‍රණය මේ රටේ බුද්ධිමත් ජනතාව මේ වන විට හොඳින් අවබෝධ කරගෙන ඇතැයි මා විශ්වාස කරනවා යැයි ද උන්වහන්සේ එහිදී වැඩිදුරටත් ප්‍රකාශ කළහ.මෙම මාධ්‍ය හමුවට එම විහාරවාසී බොරලැස්ගමුවේ පේමරතන හිමි සහ බොරලැස්ගමුව, දිවුල්පිටියේ බෝධිරජාරාමයේ විහාරාධිපති හෝකන්දයායේ බුද්ධසිරි හිමි ද දෙහිවල ගල්කිස්ස හිටපු නියෝජ්‍ය නගරාධිපති කේසරලාල් ගුණසේකර, සරසවි ප්‍රකාශන අධිපති එච්.ඩී. ප්‍රේමසිරි, රජයේ හිටපු මාධ්‍ය අධ්‍යක්ෂ ආරිය රූබසිංහ යන මහත්වරුන් ඇතුළු විහාරස්ථ දායක සභාවේ සාමාජිකයෝ රැසක් ද එක්වී සිටියහ.  ",
    "URL": "https://www.lankadeepa.lk/latest_news/‘‘මියන්කුමාර‘‘-නෑවීමේදී-වද-දෙනවයි-කෙරුණ-ප්‍රචාරය-එන්-ජී-ඕ-කුමන්ත්‍රණයක්/1-565744",
    "Category": "latest_news"
}