{
    "Source": "www.lankadeepa.lk",
    "Timestamp": "2019 ජුලි මස 14",
    "Headline": "මොළේ උණ රෝගයකින් මළ අයෙකු අදම භූමිදාන කිරීමට නියෝග",
    "News Content": "(විනීතා එම් ගමගේ)         මෙනින්ජියෝ කොකල් මෙනින්ජයිටිස්  (Meningio cocoal Meningities) නමැති මොළයේ උණ රෝගයෙන් මිය ගිය තරුණයෙකුගේ මරණ පරීක්ෂණය කළ කොළඹ නාගරික අතිරේක හදිසි මරණ පරීක්ෂක ඉරේෂා සමරවීර මහත්මිය, මළ සිරුර අද(14) දින ම බොරැල්ල සුසාන භූමියේ දී භූමිදානය කරන්නැයි පොලිසියට නියෝග කළාය.         මියගොස් ඇත්තේ ජාතික රෝහලේ අංක 8 ගේට්ටුව ආසන්නයේ පළතුරු වෙළඳාමේ යෙදුණු 31 හැවිරිදි තැනැත්තෙකි.          සමරවීර මහත්මිය ඔහු ඇසුරුකළ අනෙක් පළතුරු වෙළඳුන්ටද එම රෝගය බෝ නොවීම සඳහා ඖෂධ ලබා ගන්නා ලෙසටද  නියම කළාය.  මෙකී රෝගය විරල වන නමුත් ඉතා සුළු විෂබීජ ප‍්‍රමාණයකින් වැළඳීමේ ඉඩකඩ ඇති බැවින් මෙසේ නියෝග කළ බව මේ පිළිබඳව කළ විමසීමේ දී කොළඹ නාගරික අතිරේක හදිසි මරණ පරීක්ෂක ඉරේෂා සමරවීර මහත්මිය පැවැසුවාය. මෙම මොළයේ උණ රෝග විශේෂයෙන් ඉකුත් මාස 8 ක පමණ කාලය තුළ ජාතික රෝහලේ දී සිව්දෙනෙකු මිය ගිය අතර ඒ මෘත ශරීර සියල්ලම එදිනම භූමිදාන කරන ලෙස එම අවස්ථාවන්හි දී මරණ පරීක්ෂකවරිය නියෝග කර තිබේ.  ඉකුත් වසරේ නොවැම්බර් 16 වැනිදා කල්පිටිය පාරේ එත්තාලේ ප‍්‍රදේශයේ 24 හැවිරිදි රෝගියෙකු මෙම රෝගයෙන් මිය ගොස් තිබිණි. එම වසරේ නොවැම්බර් 24 වැනිදා පුත්තලමේ මාස 3ක දැරියක ද මෙම රෝගයෙන් මිය ගොස් තිබූ අතර ඇය මව සමඟ සිංගප්පූරුවේ සිට පැමිණි දැරියෙකි. ඉකුත් ජුනි 20 වැනිදා කාන්තාවක මියගොස් තිබූ අතර, ඇය කොළඹ 14  පදිංචිකාරියකි. වෛද්‍යවරයකුගේ ගෙදරක මෙහෙකාරියක ලෙස ඇය සේවය කරමින් සිටිය දී මෙම රෝගය වැළඳී මියගොස් තිබිණි.          කොළඹ අධිකරණ වෛද්‍ය නිලධාරි ඡන්න පෙරේරා මහතාගෙන් ලංකාදීපය කළ විමසීමක දී ඔහු කියා සිටියේ මෙනින්ජු කොකයිල් නමැති බැක්ටීරියාවකින් වැළදෙන මෙම රෝගය විරල නමුත් ඉතා කුඩා ප‍්‍රමාණයකින් පවා තවත් අයෙකුට බෝවිය හැකි බවත් එය වැළඳුනවිට ඉතා බරපතල තත්ත්වයට පත්වන අතර මාරාන්තික වීමට ඇති ඉඩකඩ ද වැඩි බවය.   ",
    "URL": "https://www.lankadeepa.lk/news/මොළේ-උණ-රෝගයකින්-මළ-අයෙකු-අදම-භූමිදාන-කිරීමට-නියෝග/101-553610",
    "Category": "latest_news"
}