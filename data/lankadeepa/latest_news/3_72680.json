{
    "Source": "www.lankadeepa.lk",
    "Timestamp": "None  2016 අගෝස්තු මස 16",
    "Headline": "‘හැබෑ මැණිකත් බොරු ගලක්ලු‘",
    "News Content": "කැරට් 2.28 බරැති රත්න ගෝමේද මැණික් ගලක් කෘත‍්‍රීම ගලක් යැයි සාවද්‍ය හඳුනාගැනීමේ සහතිකයක් නිකුත් කිරීමෙන් තමන්ට වූ අලාභයත්, අපකීර්තියත්,  අපහාසයත් වෙනුවෙන් සාධාරණයක් ඉටුකරන ලෙස රත්නපුරේ සුළු මැණික් ව්‍යාපාරිකයෙක් ජාතික මැණික් හා ස්වර්ණාභරණ අධිකාරියෙන් ඉල්ලීමක් කරයි.රත්නපුර, ගැටන්ගම, ඥානාලංකාර මාවතේ කේ.ජී. කරුණාසේන (කහවත්ත මල්ලී) තමන්ට වු අසාධාරණය ගැන මෙම ඉල්ලීම කරයි.තමන් සන්තකයේ වූ රත්න ගෝමේදයක් මසකට පමණ පෙර අපලයකට පැළදීම සඳහා රත්නපුර නගරයේ ව්‍යාපාරිකයකුට රුපියල් හතලිස් දහසකට විකුණු බව කරුණාසේන මහතා පැවසුවේ ය. එය මිලදි ගත් ව්‍යාපාරිකයා එම රත්න ගෝමේදය සම්බන්‍ධයෙන් රත්නපුර නගරයේ මැණික්ගල් හඳුනාගැනීමේ තත්ත්ව සහතික නිකුත් කරන ස්ථානයකට ඉදිරිපත් කර සහතිකයක් ලබාගත් ගෙන ඇති බව ද කරුණාසේන මහතා කියයි. එහි සඳහන්ව ඇත්තේ එම රත්න ගෝමේදය ව්‍යාජ ගලක් බව යැයි ද ඔහු කියයි.  මැණික් ගල මිලදී ගත් ව්‍යාපාරිකයා එම සහතිකය ද පෙන්වා මෙවැනි රැවටීම් නොකරන ලෙස දොස් තබා තමා විකුණූ රත්න ගෝමේදය ආපසු දී මුදල් ඉල්ලාගත් බව ද ඔහු කීවේ ය.ව්‍යාජ හෝ කෘත‍්‍රීම ගල්, ස්වභාවික මැණික් බව පවසා වෙළඳාම් නොකරන තමාට මේ කාරණාව ව්‍යාපාර කටයුතු කරන පිරිස් අතර ප‍්‍රචාරය වීමෙන් තමා පිළිබඳ වූ විශ්වාසය කඩවී ගිය බව ද ඔහු කියයි. මෙම රත්න ගෝමේදය තමාට අයත් මැණික් පතලකින් ම හමුවී පසුව එය කපා ඔපදැමූ නිසා ඒ මැණික් ගල ස්වභාවික බවට තමන්ට දැඩි විශ්වාසයක් තිබු බවද කරුණාසේන මහතා කියයි.මේ අතර දින කිහිපයකට පසු මැණික් ගල් සඳහා හඳුනාගැනීමේ සහතික නිකුත් කරන කොළඹ ආයතනයකට එම රත්න ගෝමේදය පෙන්වා ලබාගත් සහතිකයේ එය ස්වභාවික මැණිික් ගලක් බවට සදහන් කළ බව ද ඔහු පැවසුවේ ය.එකම මැණික් ගලකට ව්‍යාජ සහ ස්වභාවික යැයි සහතික දෙකක් ලැබීමෙන් තවත් අසීරුවට පත් වූ තමන් ඒ රතන ගෝමේද මැණික් ගල කොළඹ, ගොල්ෆේස් ටෙරස් හි පිහිටි ජාතික මැණික් හා ස්වරණාභරණ අධිකාරියේ කාර්යාලයට ඉදිරිපත් කළ අවස්ථාවේ එය ස්වභාවික මැණික් ගලක් බව පැවසුවේ යැයි ද කරුණාසේන මහතා පවසයි.  ",
    "URL": "https://www.lankadeepa.lk/latest_news/‘හැබෑ-මැණිකත්-බොරු-ගලක්ලු‘/1-448148",
    "Category": "latest_news"
}