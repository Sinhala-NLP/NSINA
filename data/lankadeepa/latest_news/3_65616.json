{
    "Source": "www.lankadeepa.lk",
    "Timestamp": "2017 ජුලි මස 19",
    "Headline": "නිදහස් පෙරමුණ ව්‍යවස්ථා සම්පාදන මඩුල්ලෙන් ඉවත්වන බව කථානායකට දන්වයි",
    "News Content": "එක්සත් ජනතා නිදහස් සන්ධානයේ ජාතික නිදහස් පෙරමුණ නියෝජනය කරන මන්ත‍්‍රීවරු ආණ්ඩුක‍්‍රම ව්‍යවස්ථා සම්පාදක මණ්ඩලයෙන් ඉවත් වන බව අද(19) කථානායක කරු ජයසූරිය මහතාට නිල වශයෙන් දැනුම් දුන්හ.ත්‍රෛනිකායික මහනායක හිමිවරුන් විසින් 2017-07-04 දින සිදුකරන ලද විශේෂ ප‍්‍රකාශය මගින් රජයට, රටේ පොදු මහජනතාව සහ මහජන නියෝජිතයන් වෙත දන්වා ඇති පිරිදි නව ව්‍යවස්ථාවක් හෝ ව්‍යවස්ථා සංශෝධනයක් මේ මොහොතේ ඉදිරිපත් නොකළ යුතු බවට වන උන්වහන්සේලාගේ එකගතාව සහ නිර්දේශය පක්‍ෂයක් ලෙස මහජන නියෝජිතයන් ලෙස තමන් පස් දෙනා විසින් හිස් මුදුනින් පිළිගන්නා බැවින් මෙම තීරණය ගත් බව ඔවුහු දන්වා සිටිති. ඊට අමතරව තවත් හේතු 9ක් දක්වමින් ජාතික නිදහස් පෙරමුණේ පාර්ලිමේන්තු මන්ත්‍රීවරුන් විමල් වීරවංශ, වීරකුමාර දිසානායක, ජයන්ත සමරවීර, උදයශාන්ත ගුණසේකර සහ නිරෝෂන් පේ‍්‍රමරත්න යන මන්ත්‍රීවරු කථානායකවරයාට එම ලිපිය යවා ඇත.එසේම පාර්ලිමේන්තුවේදී සම්මත කළ යෝජනාව අනුව ආණ්ඩුක‍්‍රම ව්‍යවස්ථා සම්පාදක මණ්ඩලය සමස්ත මන්ත‍්‍රිවරුන්ගෙන් සමන්විත විය යුතු බැවින් තම ඉවත්වීම මගින් එම කොන්දේසිය බිඳ වැටෙන බවත්  එම නිසා එම හේතුව සහ තමන් දක්වා ඇති සෙසු කරුණු 10 මුල් කර ගනිමින් ආණ්ඩුක‍්‍රම ව්‍යවස්ථා සම්පාදක මණ්ඩලයේ වලංගු භාවය අභියෝගයට ලක්වී ඇති බවත් උත්තරීතර පාර්ලිමේන්තුවට දන්වා සිටින ලෙස ඔවුහු සිය ලිපියෙන් ඉල්ලා සිටිති.   ",
    "URL": "https://www.lankadeepa.lk/latest_news/නිදහස්-පෙරමුණ-ව්‍යවස්ථා-සම්පාදන-මඩුල්ලෙන්-ඉවත්වන-බව-කථානායකට-දන්වයි/1-515307",
    "Category": "latest_news"
}