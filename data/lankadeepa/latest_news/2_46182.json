{
    "Source": "www.lankadeepa.lk",
    "Timestamp": "2019 අගෝස්තු මස 23",
    "Headline": "පෞද්ගලික ඉදිකිරීම් සමාගම් රාජ්‍ය අංශයට වඩා ඉදිරියෙන්",
    "News Content": "(මුදිතා දයානන්ද)අවුරුද්දකින් නිමවිය යුතු ඉදිකිරිමක් ඉංජිනේරු තාක්ෂණය පිළිබඳ මධ්‍යම කාර්යාංශය හැර අනෙකුත් රජයේ ඉදිකිරීම් ආයතනවලට බාරදුන්නොත් එය අවසන් කරන්නේ අවුරුදු දහයකින්. පෞද්ගලික ඉදිකිරිම් සමාගම් රාජ්‍ය අංශයට වඩා බෙහෙවින් ඉදිරියෙන් සිටිනවා යැයි ජනාධිපති මෛත‍්‍රිපාල සිරිසේන මහතා අද (23) පැවසීය.ජනාධිපතිවරයා මෙසේ පැවසුයේ බණ්ඩාරනායක අනුස්මරණ ජාත්‍යන්තර සම්මන්ත‍්‍රණ ශාලාවේ පැවති ජාතික ඉදිකිරිම් සංගමය සංවිධානය කරන ලද 19 වැනි ඉදිකිරිම් ප‍්‍රදර්ශනය විවෘත කිරිමේ අවස්ථාවට එක්වෙමිනි.එහිදි තවදුරටත් ජනාධිපතිවරයා මෙසේද පැවසීය.අපේ රටේ ඉදිකිරිම් ක්ෂේත‍්‍රයේ දී පෞද්ගලික අංශය රාජ්‍ය අංශයට වඩා ප‍්‍රමිතියෙන් හා තත්ත්වයෙන් උසස් ලෙස ඉදිරියට ගිහින් තිබෙන බව මාගේ විශ්වාසයයි. ඉංජිනේරු තාක්ෂණය පිළිබඳ මධ්‍යම කාර්යාංශය හැර අනෙකුත් රජයේ ඉදිකිරීම් ආයතනවලට යම් කිසි ඉදිකිරිමක් බාර දුන්නොත් අවුරුද්දකින් බලාපොරොත්තු වන ඉදිකිරිම අවසන් කරන්නේ අවුරුදු දහයකින් පමණ. එවැනි දක්ෂතාවයන් තමයි ඔවුන්ට තිබෙන්නේ. ඒ නිසා ඇතැම් සංවර්ධන ව්‍යාපෘති අපි බලාපොරොත්තු වන ආකාරයට කලට වෙලාවට අවසන් කරගන්න බැරි ප‍්‍රබල ගැටලූ රාජ්‍ය අංශයේ තිබෙනවා. ඒ නිසා රාජ්‍ය අංශයේ කටයුතු වලදී පවතින ආර්ථික තත්ත්වයන්, පාරිසරික තත්ත්වයන්, රටේ සංවර්ධන ඉලක්ක, පිළිබඳව සැළකිලිමත් වීමේදි මේ කරුණු ගැන සැළකිලිමත් විම ඉතා වැදගත්. අපේ රටේ ඉදිකිරිම් ක්ෂේත‍්‍රය වසර දහස් ගණනක් ඈත ඉතිහාසයක් සහිතයි. වසර දහස් ගණනකට පෙර අපේ පැරැන්නන් ඉදිකිරීම් ක්ෂේත‍්‍රයේ කර තිබෙන ඇතැම් නිර්මාණ නව තාක්ෂණික ලෝකයක වුව තවමත් වටහා ගැනීමට නොහැකිවි තිබෙනවා. ඒවා සිදුකළේ කෙසේ දැයි ඒවායේ සැලසුම කුමක්දැයි සොයාගැනීමට නව තාක්ෂණයටවත් නොහැකි වි තිබෙනවා. එවැනි අතීත කතාවක් සමගයි අපේ ඉදිකිරීම් ක්ෂේත‍්‍රය ගොඩ නැගී තිබෙන්නේ.  ",
    "URL": "https://www.lankadeepa.lk/news/පෞද්ගලික-ඉදිකිරීම්-සමාගම්-රාජ්‍ය-අංශයට-වඩා-ඉදිරියෙන්/101-555826",
    "Category": "latest_news"
}