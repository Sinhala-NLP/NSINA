{
    "Source": "www.lankadeepa.lk",
    "Timestamp": "2019 දෙසැම්බර් මස 24",
    "Headline": "වී මෝල් සතුව තිබෙන සහල් රජයෙන් මිලදී ගැනීමට තීරණය කරයි",
    "News Content": "(නාලක සංජීව දහනායක)සියලුම ප්‍රධාන වී මෝල් සතුව තිබෙන සහල් රජයෙන් මිලදී ගැනීමටත් එම සහල් සහනදායි මිලට ජනතාවට ලබාදීමටත් අද (24) පැවැති ජීවන වියදම් කමිටුවේදී තීරණය කර ඇත.එමෙන්ම උත්සව සමයේදී හිඟයකින් තොරව සහ සහන මිලට ජනතාවට ආහාර ද්‍රව්‍ය ලබාදීමට විශේෂ වැඩපිළිවෙලක් ක්‍රියාත්මක කිරීමට එහිදී තීරණය කර ඇත.ඉදිරි මහ කන්නයේ සිට අස්වනු මිලදී ගැනීමට විද්‍යාත්මක ක්‍රමවේදයක් සකසන ලෙසට ජනාධිපතිවරයා එහිදී නිලධාරීන්ට උපදෙස් දුන්නේය.ජනාධිපතිගෝඨාභය රාජපක්‍ෂ මහතාගේ ප්‍රධානත්වයෙන් අද (24) රැස්වූ ජීවන වියදම් අනුකමිටුව මගින් මෙම තීන්දු තීරණ ගෙන ඇත.එමෙන්ම ජනතාවට දැනෙන ලෙසට සහල් මිල අඩුකිරීමට අවශ්‍ය තීන්දු තීරණද එහිදී ගෙන ඇත. ඒ අනුව දිවයිනපුරා ගබඩා පහසුකම් වැඩිදියුණු කිරීමට ද ජීවන වියදම් කමිටුව තීරණය කර තිබේ.පාලන මිල නොසලකා වැඩි මිලට සහල් විකිණිම ක්‍රමක් ක්‍රමයෙන් අඩුවන බව පාරිභෝගික සේවා අධිකාරියේ නිලධාරීහු එහිදී පෙන්වාදුන් අතර ඒ සම්බන්ධ වැටලීම් තවදුරටත් සිදුකරන බවද ඔවුහු මෙහිදී පැවසූහ.අග්‍රාමාත්‍ය මහින්ද රාජපක්‍ෂ, අමාත්‍යවරුන්වන චමල් රාජපක්‍ෂ, රමේෂ් පතිරණ, රාජ්‍ය අමාත්‍යවරුන්වන විදුර වික්‍රමනායක, මහින්ද යාපා අබේවර්ධන, සනත් නිශාන්ත, තාරක බාලසූරිය ජනාධිපති ලේකම් ආචාර්ය පී.බී ජයසුන්දර යන මහත්වරුන්ද අමාත්‍යංශ ලේකම්වරුන්ද මෙම සාකච්ඡාවට සහභාගිවූහ.   ",
    "URL": "https://www.lankadeepa.lk/latest_news/වී-මෝල්-සතුව-තිබෙන-සහල්-රජයෙන්-මිලදී-ගැනීමට-තීරණය-කරයි/1-562891",
    "Category": "latest_news"
}