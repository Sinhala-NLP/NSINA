{
    "Source": "www.lankadeepa.lk",
    "Timestamp": "2023 සැප්තැම්බර් මස 30",
    "Headline": "වාහන 133ක රේගු ලිපිගොනු අතුරුදන්",
    "News Content": "(සුජිත් හේවාජුලිගේ )විවිධ චෝදනා මත රාජසන්තක කෙරුණු වාහන 435  කින් වාහන 133කට අදාළ රේගු  විමර්ශන ලිපි ගොනු අස්ථානගතව ඇතැයි  ජාතික විගණන කාර්යාලය නිකුත් කළ වාර්තාවක සඳහන් වේ.රාජසන්තක කෙරුණු වාහන  සහ බහාලුම් වෙන්දේසි හෝ අපහරණය කරන තෙක් රේගු අධීක්ෂණයේ රඳවා ගැනීම සඳහා ශ්‍රී ලංකා රේගුව පෞද්ගලික ආයතනයකින් ගිවිසුම්ගතව ලබාගත්  වර්ග අඩි 18,000 ක   අංගනයක මේ වසරේ ජනවාරි 31 දක්වා වාහන 435ක්ද බහාලුම් 91 ක්ද රඳවා තිබුණ  බව  එම වාර්තාවේ දැක්වේ.විවිධ වාහන 261 ක්  සහ බහාලුම් 86 ක් වසර පහකට  අධික කාලයක සිට එම භූමියේ රඳවා තිබුණු බවත්  මෙම වාහන සහ බහලුම් රැඳවීම සඳහා යොදාගත් භූමිය වෙනුවෙන් ශ්‍රී ලංකා රේගුව ඒ  භූමිය අයත් පෞද්ගලික ආයතනයට  රුපියල් කෝටි 8 කට ආසන්න වටිනා අධික  කුලී මුදලක් ගෙවා තිබූ බවත්  විගණන  අංශ පවසයි.වසර පහකට අධික කාලයක සිට ගාල්කර ඇති මෙම වත්කම් සම්බන්ධයෙන් විධිමත් ක්‍රියාමාර්ග නොපමාව ගත යුතු බව විගණන නිලධාරීන් නිර්දේශ කර ඇත.මේ තොරතුරු සඳහන් වන්නේ ශ්‍රී ලංකා රේගුවේ 2022 වාර්ෂික වාර්තාවට ඇතුළත් කරනු ලැබ ඇති විගණන වාර්තාවේය.  ",
    "URL": "https://www.lankadeepa.lk/latest_news/වාහන-133ක-රේගු-ලිපිගොනු-අතුරුදන්/1-640607",
    "Category": "latest_news"
}