{
    "Source": "www.lankadeepa.lk",
    "Timestamp": "2020 පෙබරවාරි මස 07",
    "Headline": "අප ජල ව්‍යාපෘතියේ වැඩ කරද්දී විදුලි රැහැන් කැපෙයි",
    "News Content": "(විනීතා එම් ගමගේ) මහ කොළඹ අප ජල පද්ධති වැඩි දියුණු කිරීමේ ව්‍යාපෘතියේ ඉදිකිරිම් කටයුතුවල දී විදුලි බල මණ්ඩලයේ යටි බහන් (underground cable) කැඩී යාම නිසා ඉකුත් පස් වැනිදා අලූයම එකේ සිට පැය 16 කට ආසන්න කාලයක් කොළඹ දකුණ ප‍්‍රදේශ රැසකට විදුලිය විසන්ධි වී තිබු බව විදුලිබල මණ්ඩල ආරංචි මාර්ග පවසයි. හයිලෙවල් පාර ආසන්නයේ කිරුලපන සිට නුගේගොඩ දක්වා ට‍්‍රාන්ස්පෝමර් අටකින් පමණ ආවරණය වන ප‍්‍රදේශයන් හි විදුලිය මෙසේ විසන්ධි වූයේ හයිලෙවල් පාරේ කිරුළපන, සීබල් පාර ආසන්නයේ පිරවුම්හල අසලත්,  මුගලන් පාර හා බළපොකුණ පාර සම්බන්ධ වන ස්ථානයේත් යටි බහන් රැහැන් කැඩී යාම හේතුවෙනි. මෙම ස්ථානයේ වොල්ට් 11000 ක අධී බහන් රැහැනක් මෙහිදී කැඩි ගොස් තිබූ බව මේ පිළිබඳව කළ විමසීමක දී කොළඹ දකුණ ප‍්‍රධාන විදුලි ඉංජිනේරු අජිත් විතාන මහතා පැවසීය.එකී කැඩී ගිය අධිබල විදුලි රැහැන් අළුත්වැඩියා කෙරෙන තුරු මෙගා වොට් එකේ විදුලි ජනන යන්ත‍්‍ර දෙකක් ගෙන්වා විදුලිය දීමට මණ්ඩලය උත්සාහ කළ නමුත් එම යන්ත‍්‍ර තැබීමට තැනක් නොමැති වීම නිසා එක යන්ත‍්‍රයක් පමණක් පෞද්ගලික ඇඟළුම් ප‍්‍රදර්ශනාගාරයක පැවැති ඉඩකඩෙක තබා විදුලිය දුන් බව ද හෙතෙම සඳහන් කළේය.කොළඹ නගරයේ ක‍්‍රියාත්මක වන ව්‍යාපෘතිවල කොන්ත‍්‍රාත්කරුවන්ගේ අවශ්‍යතා සඳහා යටි බහන් විතැන්කර දීම විදුලි බල මණ්ඩලය විසින් නිරන්තර කර දෙන බවත් එමඟින් අනපේක්ෂිත බිඳ වැටුම් වළක්වා ගත හැකි බවත් විතාන මහතා කීය.එසේ නොවී විදුලිය බිඳ වැටීමෙන් පාරිභෝගිකයා පීඩාවට පත්වනවා මෙන්ම ලංකා විදුලි බල මණ්ඩලය අපකීර්තියට පත්වීමක් සිදුවන්නේ යැයි යැයි ද හෙතෙම කියා සිටියේය.   ",
    "URL": "https://www.lankadeepa.lk/news/අප-ජල-ව්‍යාපෘතියේ-වැඩ-කරද්දී-විදුලි-රැහැන්-කැපෙයි/101-565663",
    "Category": "latest_news"
}