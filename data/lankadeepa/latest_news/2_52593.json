{
    "Source": "www.lankadeepa.lk",
    "Timestamp": "2018 ඔක්තෝබර් මස 25",
    "Headline": "දුම් සහතිකයත් ළඟ තබාගැනීම අනිවාර්ය බව කුරුවිට පොලිසිය කියයි",
    "News Content": "අජිත්ලාල් ශාන්තඋදය මෝටර් රථයක් ධාවනය කරන විට හෝ මෝටර් රථයක් පැද යන විට ලියාපදිංචි සහ රක්‍ෂණ සහතික සමඟ වායු විමෝචන සහතිකය ද ළඟ තබා ගැනීම අනිවාර්ය බව කුරුවිට පොලීසියේ රථවාහන අංශයේ ස්ථානාධිපති පොලිස් පරීක්‍ෂක එම්. ඒ. සේනාරත්න මහතා කුරුවිට නගරයේ කුලී ත්‍රීරෝද, ලොරි සහ වෑන් රථ රියැදුරන් වෙනුවෙන් කුරුවිට පැවති වැඩමුළුවකදී පැවසීය.වායු විමෝචන සහතිකය සන්තකයේ නොතිබීම මත දඩ නිකුත් කළ හැකි බැවින් වායු විමෝචන සහතිකයත් වාහනයේ තබාගන්නා ලෙස ඔහු මහජනතාවගෙන් ඉල්ලීමක් කළේ ය.එසේම ත්‍රීරෝද රථ ඇතුළු  කිසිම වාහනයක අධික ශබ්ද නිකුත් කරන රේඩියෝ ගැසට් හෝ වෙනත් ශබ්ද විකාශන යන්ත්‍ර භාවිතා කිරීම සපුරා තහනම් බව ද එය දඬුවම් ලැබිය හැකි වරදක් බවද ඔහු පෙන්වා දුන්නේ ය.ප්‍රධාන මාර්ගය අවහිර වන ලෙස වාහනයක් නැවැත්වීම රුපියල් 2000ක දඩ පැනවිය හැකි වරදක් බව කී රථවාහන අංශයේ ස්ථානාධිපතිවරයා බස් නැවතුමක සිට මීටර් තිහක් දෙපසට වන්නට යම් අවහිරතාවක් සිදුවන ආකාරයේ ක්‍රියාවක් කළහොත් එය රුපියල් 50,000ක දඩයක් පැනවිය හැකි වරදක් බවද පැවසීය.මෙම වැරදි සම්බන්ධයෙන් මෙතෙක් කලක් පොලිසිය ලිහිල් ප්‍රතිපත්තියක් අනුගමනය කළ ද ඉදිරියේ දී ඒ සම්බන්ධව කුරුවිට පොලිස් බල ප්‍රදේශය තුළ නීතිය තදින් ක්‍රියාත්මක කරන බව ද  හෙතෙම පැවසුවේ ය.  ",
    "URL": "https://www.lankadeepa.lk/news/දුම්-සහතිකයත්-ළඟ-තබාගැනීම-අනිවාර්ය-බව-කුරුවිට-පොලිසිය-කියයි/101-539108",
    "Category": "latest_news"
}