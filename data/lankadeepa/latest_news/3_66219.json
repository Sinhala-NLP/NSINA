{
    "Source": "www.lankadeepa.lk",
    "Timestamp": "2017 ජුනි මස 20",
    "Headline": "උතුරු කොරියාවෙන් නිදහස ලැබූ ඇමෙරිකානු සිසුවා මිය යයි",
    "News Content": "මාස 17කට ආසන්න කාලයක් උතුරු කොරියානු සිර අඩස්සියේ සිට නිදහස ලැබූ ඇමෙරිකානු සරසවි සිසු ඔටෝ වොම්බියර් ජීවිතක්ෂයට පත්ව තිබේ.කෝමා තත්ත්වයේ පසු 22 හැවිරිදි ඔටෝ ඉන් මිදී දින කිහිපයකට පසු මෙසේ මියගිය බව ඔහුගේ දෙමාපියෝ පවසති.සංචාරයක යෙදී සිටියදී ඔටෝ උතුරු කොරියාවේදී අත්අඩංගුවට පත්විය. මොළයට දැඩි ලෙස හානි සිදු ව ඇතැයි ඔහුට ප්‍රතිකාර කළ වෛද්‍යවරු පැවැසූහ. “ඔහු ප්‍රතිචාර දැක්වූයේ නැහැ. ඔහු ඉතා දුර්වල මට්ටමක තමයි පසුවුණේ” වෛද්‍යවරු කීහ.  “අවාසනාවකට, උතුරු කොරියාවේදී අපේ පුතාට නිසි ප්‍රතිකාර ලැබී නැහැ. නිසි ප්‍රතිකාර වෙනුවට ඔහුට ලැබී තිබෙන්නේ වද හිංසා. මේ දෙය සිදුවේවි කියා අපි දැන සිටියා” වොම්බියර් පවුල නිවේදනයක් නිකුත් කරමින් කියා තිබිණි.වොම්බියර් කෝමා තත්ත්වයට පත්ව තිබෙන්නේ 2016 වසරේ මාර්තු මාසයේදී යැයි ඔහුගේ ඥාතීහූ පවසති.උතුරු කොරියාවේදී බරපතළ වැඩ සහිතව වසර 15කට සිර දඬුවම් ලැබූ අවස්ථාවේදී එය සිදුව ඇතැයි ද ඔවුහු චෝදනා කරති.ඔටෝ වොම්බියර් මියගියේ සින්සිනාටි රෝහලේ ප්‍රතිකාර ලබමින් සිටියදීය.“වොම්බියර් කිසිදු භාෂාවක් තේරුම්ගන්නා බවක් හෝ අප පවසන දේවල් තේරුම් ගන්නා බවක් පෙන්නුම් කළේ නැහැ. ඔහුට ඔහුගේ පරිසරය ගැන අවබෝධයක් තිබ්බේ නැහැ. ඔහු කිසිදු චලනයක් දැක්වූයේ නැහැ. එහෙත් ඔහු ස්වඋත්සහයෙන් හුස්ම ගත්තා” යැයි සින්සිනාටි විශ්වවිද්‍යාලයේ වෛද්‍ය මධ්‍යස්ථානයේ වෛද්‍යවරු පැවැසූහ.කෙසේ නමුත් මරණයට මුල් වූ හේතු සම්බන්ධයෙන් වොම්බියර් පවුල කිසිවක් සඳහන් නොතිබිණි.උතුරු කොරියාවේදී ඔටෝ වොම්බියර්ට කරන ලද ප්‍රතිකාර සහ  ඔහු රඳවා තබා ගත්තේ කෙසේද යන්න අභිරහසකි. එහෙත් උතුරු කොරියාවේදී ඔහුට කායික වදහිංසා පැමිණ වූ බව වොම්බියර්ගේ තත්ත්වයෙන් පෙනී යන බව ඔහුගේ ඥාතීහු පැවැසූහ.( රොයිටර්-055 )  ",
    "URL": "https://www.lankadeepa.lk/latest_news/උතුරු-කොරියාවෙන්-නිදහස-ලැබූ-ඇමෙරිකානු-සිසුවා-මිය-යයි/1-514138",
    "Category": "latest_news"
}