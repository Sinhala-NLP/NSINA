{
    "Source": "www.lankadeepa.lk",
    "Timestamp": "2019 අගෝස්තු මස 29",
    "Headline": "ඇමැති සුජීව එජාප මහලේකම්ගෙන් කරුණු විමසයි",
    "News Content": "(බිඟුන් මේනක ගමගේ)විධායක ජනාධිපති ධූරය අහෝසි කිරීම සම්බන්ධයෙන් එක්සත් ජාතික පක්ෂයේ නියෝජිත පිරිසක් ජනාධිපතිවරයා මුණගැසී සාකච්ඡා කළ බවට මාධ්‍ය වාර්තා පළ වී ඇති බැවින් එවැනි සාකච්ඡාවක් සිදුවීද යන්න ගැන කරුණු පැහැදිලි කිරීමක් කරන්නැයි ඉල්ලමින් විද්‍යා තාක්ෂණ හා පර්යේෂණ ඇමැති සුජීව සේනසිංහ මහතා එක්සත් ජාතික පක්ෂ මහලේකම් අධ්‍යාපන ඇමැති අකිල විරාජ් කාරියවසම් මහතාට ලිපියක් අද(29) යොමු කර ඇත.එවැනි සාකච්ඡාවක් කර තිබේ නම් ඊට එක්සත් ජාතික පක්ෂයේ කෘත්‍යාධිකාරී මණ්ඩලයේ හෝ පාර්ලිමේන්තු කණ්ඩායමේ අනුමැතිය ලැබී තිබේ දැයි සුජීව සේනසිංහ ඇමැතිවරයා තම ලිපිය මගින් විමසා තිබේ.යම් හෙයකින් එවැනි සාකච්ඡාවක් කර ඇත්නම් ඊට සහභාගී වූ පිරිසට පක්ෂයේ විනය රෙගුලාසි අනුව ක්‍රියාමාර්ගයක් ගන්නේදැයි පැහැදිලි කරන මෙන් ද අමාත්‍ය සේනසිංහ මහතා එ.ජා.ප මහලේකම්වරයාගෙන් ඉල්ලා ඇත.දශක දෙකකට පසුව එක්සත් ජාතික පක්ෂයේ අපේක්ෂකයකු ජනාධිපතිවරණය ජයගැනීමේ පැහැදිලි මාර්ගයක් විවෘත වී තිබෙන මොහොතක මෙවැනි යෝජනාවක් ඉදිරිපත් කළේ නම් එය පක්ෂයටත් පාක්ෂිකයාටත් කරන බරපතලම ද්‍රෝහීකමක් බව කනගාටුවෙන් ප්‍රකාශ කරන බව ද ඇමැතිවරයා එහි සඳහන් කර ඇත.තමාගේ විමසීම සම්බන්ධයෙන් එක්සත් ජාතික පක්ෂ මහලේකම්වරයාගේ පිළිතුරු අවම වශයෙන් සතියක් ඇතුළත ලබා දෙනු ඇතැයි තමා විශ්වාස කරන බව ද ඇමැති සේනසිංහ මහතා යොමු කළ ලිපියේ වැඩිදුරටත් සඳහන් වේ.   ",
    "URL": "https://www.lankadeepa.lk/latest_news/ඇමැති-සුජීව-එජාප-මහලේකම්ගෙන්-කරුණු-විමසයි/1-556063",
    "Category": "latest_news"
}