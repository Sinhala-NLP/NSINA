{
    "Source": "www.lankadeepa.lk",
    "Timestamp": "2022 ජුලි මස 01",
    "Headline": "සෞඛ්‍ය කාර්ය මණ්ඩල අදත් පෝලිම්වල",
    "News Content": "(ඩයනා උදයංගනී)රෝහල් හා සෞඛ්‍ය ආයතනවල වෛද්‍යවරුන් ඇතුළු කාර්ය මණ්ඩලවලට ඉන්ධන ලබාදීම සඳහා අද (1) රටපුරා ඉන්ධන පිරවුම්හල් 92කදී සිදුකෙරුණු අතර, ඒවායින් ඉන්ධන ලබාගැනීම සඳහා සෞඛ්‍ය කාර්ය මණ්ඩල ඊයේ (30) රාත්‍රියේ සිටම දිගු පෝලිම්වල රැඳී සිටීම හේතුවෙන් රෝහල් කටයුතු රැසක් ද අඩාල වූ බව වාර්තා විය.  වෛද්‍යවරුන් ඇතුළු රෝහල් කාර්ය මණ්ඩලවලට වෙන් කරන ලද පිරවුම්හල්වලින් ඉන්ධන ලබාගැනීමට ද පැය ගණනක් පෝලිම්වල බලා සිටීමට සිදුවීම නිසාත්, ඉන්ධන ලබාගැනීමට වෙනත් දිනයක් නොමැති නිසාත් රෝගී ප්‍රතිකාර කටයුතු හැකිතාක් කළමනාකරණය කරගනිමින් ඉන්ධන ලබාගැනීමට සිදුවූ බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා පැවසීය.මේ හේතුවෙන් ගම්පහ මූලික රෝහල ඇතුළු රෝහල් ගණනාවක බාහිර රෝගී ප්‍රතිකාර ඒකකවල කටයුතු අඩාල වී තිබූ බව වාර්තා විණියැයි අලුත්ගේ මහතා කීවේය.සෞඛ්‍ය කාර්ය මණ්ඩල සඳහා වෙන්කර තිබූ ගාල්ල කොටුව, අක්කරෙයිපත්තු, නාවින්න සහ මාතර මැද්දවත්ත යන පිරවුම්හල්වලින් ඉන්ධන නිකුත් කිරීමේදී සාමාන්‍ය ජනතාව ද පැමිණ ඉන්ධන ඉල්ලා සිටීමෙන් ගැටලු ඇතිවූ බව  වෛද්‍යවරයා සඳහන් කළේය.පසුව යුද හමුදාව සහ පොලීසිය මැදිහත්ව ජනතාවට කරුණු පැහැදිලි කර දී සෞඛ්‍ය කාර්ය මණ්ඩලවලට ඉන්ධන ලබාගැනීමට අවස්ථාව සලසා දුන් බව හෙතෙම කීවේය.එමෙන්ම සෞඛ්‍ය කාර්ය මණ්ඩලවලට ඉන්ධන නිකුත් කිරීම සඳහා වෙන්කර තිබූ ඇතැම් සිපෙට්කෝ ඉන්ධන පිරවුම්හල් වෙත අද (1) දහවල් වන තුරුත් ඉන්ධන නොලැබී තිබූ බව කී අලුත්ගේ මහතා ඒ හේතුවෙන් ද සෞඛ්‍ය කාර්ය මණ්ඩල පෝලිම්වල රැඳී සිටිමින් දැඩි පීඩාවට පත්වූ බව සඳහන් කළේය.එමෙන්ම ගම්පහ දිස්ත්‍රික්කයේ සෞඛ්‍ය කාර්ය මණ්ඩලවලට වෙන් කර තිබූ පිරවුම්හල්වලින් කසල ප්‍රවාහන රථවලට ඉන්ධන ලබාගැනීමට බස්නාහිර පළාත් ආණ්ඩුකාරවරයා ක්‍රියා කර තිබූ බවත්, ඒ හේතුවෙන් සෞඛ්‍ය කාර්ය මණ්ඩලවලට ලබාදීමට ඉන්ධන ප්‍රමාණවත් නොවිය හැකි නිසා තව ඉන්ධන බවුසරය බැගින් ඒ වෙත යොමු කරන්නැයි තමන් ඛනිජ තෙල් සංස්ථාවෙන් ඉල්ලීමක් කළ බව ද වෛද්‍යවරයා පැවසීය.සෞඛ්‍ය කාර්ය මණ්ඩලවලට පෝලිම්වල රස්තියාදු නොවී ඉන්ධන ලබාගැනීමේ වැඩපිළිවෙලක් ලබන සතියේදීවත් සකස් විය යුතු බව ද හෙතෙම කීවේය.සෞඛ්‍ය කාර්ය මණ්ඩලවලට හා රෝහල්වලට ඉන්ධන නොමැතිවී රෝහල් පද්ධතිය බිඳ වැටුණහොත් එයින් පීඩාවට පත්වන්නේ සහ ජීවිත අවධානමක් මතුවන්නේ තමන්ට බව ජනතාව තේරුම්ගත යුතු බව ද හරිත අලුත්ගේ මහතා පැවසීය.රටපුරා ඇති ඉන්ධන පිරවුම්හල් 1,300කින්, සෞඛ්‍ය කාර්ය මණ්ඩලවලට ඉන්ධන ලබාදීම සඳහා සතියකට එක් දිනයක් පමණක් වෙන්කරන්නේ පිරවුම්හල් 92ක් පමණක් බව ද හෙතෙම ප්‍රකාශ කළේය.සෞඛ්‍ය කාර්ය මණ්ඩල සඳහා ඉකුත් සිකුරාදා ද රටපුරා ඉන්ධන පිරවුම්හල් 84ක් වෙන්කර තිබූ අතර, එදින ද නිසි පරිදි ඉන්ධන නොලැබීම හේතුවෙන් ගැටලුකාරී තත්වයක් මතුවී රෝහල් රැසක කටයුතු අඩාල වී තිබිණි.(ඡායාරූප: සනත් ගමග‌ේ)(ඡායාරූප: පුෂ්පකුමාර මල්ලවආරච්චි)  ",
    "URL": "https://www.lankadeepa.lk/latest_news/සෞඛ්‍ය-කාර්ය-මණ්ඩල-අදත්-පෝලිම්වල/1-615692",
    "Category": "latest_news"
}