{
    "Source": "www.lankadeepa.lk",
    "Timestamp": "2017 නොවැම්බර් මස 10",
    "Headline": "තොරතුරු කොමිසමට මාසයක් තිස්සේ සතයක්වත් නෑ",
    "News Content": "(තරිඳු ජයවර්ධන) තොරතුරු දැන ගැනීමේ පනත යටතේ ස්ථාපිත කරන ලද තොරතුරු දැන ගැනීමේ කොමිෂන් සභාවේ වැඩ කටයුතු පවත්වාගෙන යෑම සඳහා ඔක්තෝබර පළමු වැනි දා සිට කිසිදු මුදලක් ලබා දී නැතැයි ප්‍රවෘත්ති දෙපාර්තමේන්තුවේ ආරංචි මාර්ග කියයි. කොමිෂන් සභාවේ සේවකයන්ට, නිලධාරීන්ට සහ කොමිෂන් සභා සාමාජිකයන්ට ඔක්තෝබර මාසයේ වැටුප පවා මේ වන තුරු ගෙවා නැතැයි එම ආරංචි මාර්ග පවසයි. ඇතැම් නිලධාරීන්ට මාස දෙකකින් වැටුප් ගෙවා නැතැයි දැනගන්නට තිබේ. මුදල් නොමැතිකම නිසා කොමිෂන් සභාවේ පිරිස පසුගිය දින කිහිපයේ වතුර බෝතලයක් මිලදී ගැනීමටවත් නොහැකිව අපහසුතාවට පත්ව සිටියහ. කොමිෂන් සභාවට මේ වන විට අභියාචනා රැසක් ලැබී ඇති අතර මුදල් ප්‍රතිපාදන නොමැතිකම නිසා ඒවා විභාග කිරීමේ ගැටළු මතුවී ඇති බවත්, ඇතැම් නිලධාරීන් තම පෞද්ගලික මුදලින් අවශ්‍ය කටයුතු සිදු කරන බවත් දැනගන්නට තිබේ. මුදල් වෙන් නොකිරීම ගැන කළ විමසීමක දී මුදල් හා ජනමාධ්‍ය අමාත්‍යංශයේ අතිරේක ලේකම් ජේ එම් තිලකා ජයසුන්දර මහත්මිය ප්‍රකාශ කළේ එම ගැටළුව දැන් නිරාකරණය කර ඇති බවයි. තොරතුරු කොමිෂන් සභාවට ප්‍රතිපාදන ලබා දීම ජනාධිපති ලේකම් කාර්යාලයේ සිට ජනමාධ්‍ය අමාත්‍යංශයට මාරු කළ බවත්, ඒ නිසා යම් ප්‍රමාදයක් සිදුවූ බවත් මේ වන විට ඒ ගැටළු සියල්ල විසඳා අවසන් බවත් අතිරේක ලේකම්වරිය ප්‍රකාශ කළාය. තොරතුරු දැන ගැනීමේ පනත අනුව පිහිටවූ තොරතුරු දැන ගැනීමේ කොමිෂන් සභා කාර්යාලය බණ්ඩාරනායක සම්මන්ත්‍රණ ශාලා පරිශ්‍රයේ ස්ථාපිත කර තිබේ. ඊට සේවකයන් 10 දෙනකු පමණ අවශ්‍ය වුවත් මුදල් ගැටළුව නිසා තිදෙනකු පමණක් සේවය කරන බව දැනගන්නට ඇත. මහින්ද ගම්මන්පිල මහතාගේ සභාපතිත්වයෙන් යුත් තොරතුරු කොමිසමේ සෙසු සාමාජිකයන් ලෙස නීතීඥ එස් ජී පුංචිහේවා, නීතීඥ ක්‍රිෂාලි පින්ටො ජයවර්ධන සහ ආචාර්ය සෙල්වි තිරුචන්ද්‍රන් යන මහත්ම මහත්මීහු කටයුතු කරති.     ",
    "URL": "https://www.lankadeepa.lk/latest_news/තොරතුරු-කොමිසමට-මාසයක්-තිස්සේ-සතයක්වත්-නෑ/1-520126",
    "Category": "latest_news"
}