{
    "Source": "www.lankadeepa.lk",
    "Timestamp": "2021 දෙසැම්බර් මස 15",
    "Headline": "අසාද් සාලිගේ අයිතිවාසිකම් පෙත්සම්ට දින නියමවෙයි",
    "News Content": "(තිළිණි ද සිල්වා සහ රංජන් කටුගම්පොළ)අපරාධ පරීක්ෂණ දෙපාර්තමේන්තුව විසින් තමා අත්අඩංගුවට  ගෙන ,  ත්‍රස්තවාදය වැළැක්වීමේ පනත යටතේ රඳවා ගැනීම තුලින් සිය මූලික අයිතිවාසිකම් කඩ වී ඇති බවට ප්‍රකාශ කරන්නැයි ඉල්ලා බස්නාහිර පළාත් හිටපු ආණ්ඩුකාර අසාද් සාලි මහතා  ගොනු කල  පෙත්සම විභාගය ලබන ජූනි මස 06 වැනිදා  සිදු කිරීමට   ශ්‍රේෂ්ඨාධිකරණය අද (15)   දින  නියම කලේය.එම සිදු වීම නිසා ආණ්ඩුක්‍රම ව්‍යවස්ථාවේ12(1),13(1),13(2)  විධිවිධාන මගින්  සහතික කර ඇති මූලික අයිතිවාසිකම් උල්ලංඝණය විය හැකිය යන පදනම මත මෙම පෙත්සම් විභාගයට ගැනීමට ශ්‍රේෂ්ඨාධිකරණය  විසින් මීට පෙර අවසර ලබා දී තිබුණි. මෙම පෙත්සම  ගාමිණී අමරසේකර, කුමුදුනී වික්‍රමසිංහ, මහින්ද සමයවර්ධන යන   ශ්‍රේෂ්ඨාධිකරණ විනිසුරු මඩුල්ල හමුවේ  කැඳවනු  ලැබිණි. එහිදී  පෙත්සම් විභාගය එදිනට කැදවීමට දින නියම විණි.ඉකුත් මාර්තු මස 9 වනදා කොළඹ පැවති ජනමාධ්‍ය හමුවකදී අදහස් දැක්වූ අසාද් සාලි මහතා  වාර්ගික සුහදත්වයට හානි කර ප්‍රකාශ සිදු කළේ  යැයි සැකපිට ත්‍රස්තවාදය වැළැක්වීමේ පනත යටතේ අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන රැඳවුම් නියෝග මත රඳවාගෙන ප්‍රශ්න කර තිබුණි.අපරාධ පරීක්ෂණ දෙපාර්තමේන්තුව විසින් කිසිදු සාධාරණ හේතුවක් නොමැතිව  අසාද් සාලි මහතා අත්අඩංගුවට ගෙන රඳවා ගැනීම තුළින් සිය මූලික මිනිස් අයිතීන් උල්ලංඝනය වී ඇති බවට තීන්දුවක් ලබාදෙන ලෙසත් ඒ අනුව ඔහු  නිදහස් කිරීමේ නියෝගයක් නිකුත් කරන ලෙස ඉල්ලමින්   පෙත්සම ඉදිරිපත් කර තිබුණි.පෙත්සමේ වගඋත්තරකරුවන්  වශයෙන් නීතිපති , පොලිස්පති , රහස් පොලිස් අධ්‍යක්ෂක නිෂාන්ත ද සොයිසා  , එහි ප්‍රධාන පොලිස් පරීක්ෂක ජයන්ත පයාගල , මහජන ආරක්ෂක අමාත්‍ය සරත් වීරසේකර , එම අමාත්‍යාංශයේ ලේකම් මේජර් ජනරාල් (විශ්‍රාමික) ජගත් අල්විස් යන මහත්වරුන් නම් කරනු ලැබ සිටිති.පෙත්සම්කරු වෙනුවෙන් ජනාධිපති නීතීඥ ෆායිස් මුස්තාපා මහතා පෙනී සිටියේය. නීතිපති වරයා වෙනුවෙන් ජ්‍යෙෂ්ඨ  නියෝජ්‍ය සොලිසිටර් ජෙනරාල් දිලීප පීරිස් මහතා  පෙනී සිටියේය.  ",
    "URL": "https://www.lankadeepa.lk/news/අසාද්-සාලිගේ-අයිතිවාසිකම්-පෙත්සම්ට-දින-නියමවෙයි/101-604921",
    "Category": "latest_news"
}