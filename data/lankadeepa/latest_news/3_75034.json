{
    "Source": "www.lankadeepa.lk",
    "Timestamp": "None  2016 ජුනි මස 13",
    "Headline": "ආනන්දෙට ළමයි 50ක් පස්සේ දොරෙන්",
    "News Content": "කොළඹ ආනන්ද විද්‍යාලයයේ 2016 වසරේ පළමු ශ්‍රේණියට ළමයින් ඇතුළත් කිරීමේ දී අධ්‍යාපන අමාත්‍යංශ චක්‍රලේඛවලට අනුකූල නොවන පරිදි සාවද්‍ය ලෙස ලකුණු ලබා දී ළමයින් 50කට ආසන්න ප්‍රමාණයක් ඇතුළත් කරගෙන ඇතැයි   විගණන පරීක්ෂණයක දී නිරීක්ෂණය වූ බව  විගණකාධිපති දෙපාර්තමේන්තුව අධ්‍යාපන අමාත්‍යංශයේ ලේකම්ට ලිඛිතව දන්වා තිබේ.එලෙස සාවද්‍ය ලකුණු ලබාදී සිසුන් ඇතුළත් කර තිබුණු බැවින් ඒ හා සමාන ලකුණු ප්‍රමාණයක් නිවැරදිව ලබා ගෙන තිබුණු   සිසුන්ට අසාධාරණයක් සිදුවී ඇති බව විගණනයේ අදහස බව ද එම දෙපාර්තමේන්තුව අධ්‍යාපන අමාත්‍යංශයට දන්වා ඇත.ආසන්න පදනම මත පාසලට ගැනීමේ දී ඡන්ද හිමිකම නොතිබූ වර්ෂවලට ද වැඩිපුර ලකුණු ලබා දී තිබුණු අවස්ථා 29ක් විගණන පරීක්ෂණයේදී නිරීක්ෂණය කර ඇති විගණකාධිපති දෙපාර්තමේන්තුව එම නම් ලැයිස්තුව අධ්‍යාපන අමාත්‍යංශයේ ලේකම්ට යැවීමට කටයුතු කළේය.අධ්‍යාපනයට සෘජුවම බලපාන ආයතන කාර්ය මණ්ඩලවල අයගේ දරුවන් ඇතුළු කර ගැනීමේ දී තෝරාගෙන තිබුණු ළමයින් එකළොස් දෙනාගෙන් නව දෙනකුගේම පදිංචි ස්ථාන පිහිටා තිබුණේ අවිස්සාවේල්ලේ හා ඒ ආසන්නයේ බව විගණනයේ දී නිරීක්ෂණය වී තිබේ.ආසන්නතාවය මත පොරොත්තු ලේඛනයට ඇතුළු කිරීමේදී අවම ලකුණු සීමාව 83ක් වුවද ලකුණු 85ක් ලබා ගත් සිසුවකු තෝරාගෙන නොතිබුණු බව ද,  සහෝදර පදනම යටතේ ඇතුළත් කළ සිසුවකුට සාවද්‍ය ලකුණු 15ක් එකතු කර තිබුණු බව ද, තවත් දරුවකු ඇතුළත් කිරීමේදී වෙනත් ආකෘති පත්‍රයකින් සාවද්‍යලෙස ලකුණු 89ක් ලබා දී එම සිසුවා පාසලට ඇතුළු කිරීමට සුදුසු තත්ත්වයට පත් කොට තිබුණු බව ද එම දෙපාර්තමේන්තුව දන්වා යවා ඇත.පාසලට ළමයින් ඇතුළු කිරීමේදී චක්‍රලේඛ උල්ලංඝණය කරමින් මුදල් එකතු කර ඇතැයි ද විගණන විමසුමේ සඳහන්ය.ලිපිගොනු නඩත්තු කිරීමේදී ආදි සිසු පදනම මත බඳවා ගනු ලබන ළමයින්ගේ ලිපිගොනු හැර අනෙකුත් ලිපිගොනු ලිපි කවරයට අමුණා අංක කිරීමකින් තොරව පවත්වාගෙන ගොස් තිබුණු බව ද, මෙම තත්ත්වය හේතුවෙන් පහසුවෙන් ලේඛණ ඉවත් කිරීමට හා ඇතුලත් කිරීමට හැකියාව පැවතීම විශේෂ අඩුපාඩුවක් ලෙස විගණනයේදී නිරීක්ෂණය වූ බව ද විගණකාධිපති දෙපාර්තමේන්තුව දන්වා තිබේ.මේ ගැන විමසීමට අධ්‍යාපන අමාත්‍යංශයේ ලේකම් ඩබ්ලිව් එම් බන්ධුසේන මහතා සම්බන්ධ කර ගැනීමට කිහිපවරක් උත්සාහ කළ ද එය අසාර්ථක විය.   ",
    "URL": "https://www.lankadeepa.lk/latest_news/ආනන්දෙට-ළමයි-50ක්-පස්සේ-දොරෙන්/1-426511",
    "Category": "latest_news"
}