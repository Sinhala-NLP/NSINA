{
    "Source": "www.lankadeepa.lk",
    "Timestamp": "2021 නොවැම්බර් මස 17",
    "Headline": "ණය ගන්නවා ද නැද්ද ආණ්ඩුව දෙගිඩියාවෙන්",
    "News Content": "(අජන්ත කුමාර අගලකඩ)රට තුළ උග්‍ර වී ඇති ඩොලර් හිඟය මඟහරවා ගැනීම සඳහා ජාත්‍යන්තර මූල්‍ය අරමුදලට ගොස් ණයක් ලබා ගන්නේදැයි යන්න සම්බන්ධයෙන් ආණ්ඩුව තුළ මත ගැටුමක් නිර්මාණය වී ඇතැයි රජයේ ආරංචි මාර්ග සඳහන් කරයි.රට මුහුණ දී ඇති බරපතළ අර්බුදය හමුවේ තිබෙන එකම විසඳුම ජාත්‍යන්තර මූල්‍ය අරමුදලෙන් ණයක් ලබාගැනීම බවට ආණ්ඩුවේ ඇමතිවරුන් පිරිසක් යෝජනා කර ඇති අතර ,තවත් ඇමතිවරුන් පිරිසක් ඊට විරෝධය පළ කර ඇතැයි එම ආරංචි මාර්ග කියයි.මේ තත්වය හමුවේ ජාත්‍යන්තර මූල්‍ය අරමුදලේ සහාය ලබා ගන්නේ ද නැද්ද යන්න සම්බන්ධයෙන් ආණ්ඩුව දෙගිඩියාවක පසුවන බවද වාර්තා වේ.ඉන්ධන, බෙහෙත් ඇතුළු අත්‍යවශ්‍ය භාණ්ඩ ගෙන්වීම සඳහා ඩොලර් හිඟය බරපතළ ලෙස බලපා ඇති බැවින් ,තවදුරටත් ප්‍රමාද නොකර ජාත්‍යන්තර මූල්‍ය අරමුදල සදහා යොමු විය යුතුයැයි ඇමතිවරුන් පිරිසක් යෝජනා කර ඇතැයි වාර්තා වේ.ජනාධිපති ගෝඨාභය රාජපක්ෂ මහතාගේ ප්‍රධානත්වයෙන් ඉකුත් සඳුදා පැවති කැබිනට් රැස්වීමේ දී ඩොලර් අර්බුදය බරපතළ ලෙස සාකච්ඡාවට ලක්වී ඇති අතර , ඉන්ධන ගෙන්වීම සඳහා පමණක් මසකට ඩොලර් මිලියන 350ක් අවශ්‍ය බව බලශක්තිය අමාත්‍ය උදය ගම්මන්පිල මහතා එහිදී ප්‍රකාශ කර ඇතැයි වාර්තා වේ.ඉන්ධන මිලදී ගැනීමට මුදල් සොයා ගැනීම සඳහා ගත් උත්සාහය සාර්ථක වී නැතැයි පෙන්වා දී ඇති ඔහු සංස්ථාවේ තිබෙන තත්වය අනුව ලබන පෙබරවාරි මාසයෙන් පසුව තෙල් මිලදී ගැනීමට හැකියාවක් නොමැති බව ද පෙන්වා දී ඇතැයි වාර්තා වේඩොලර් හිඟය මඟහරවා ගැනීම සඳහා ජාත්‍යන්තර මූල්‍ය අරමුදලට යාම කිසිසේත් අනුමත නොකරන බවට බන්දුල ගුණවර්ධන, වාසුදේව නානායක්කාර යන මහත්වරුන් ඇතුළු ඇමතිවරුන් පිරිසක් දැඩි ස්ථාවරයක සිටින බවද දැනගන්නට ඇත.ජාත්‍යන්තර මූල්‍ය අරමුදලට ගියහොත් ඔවුන් කොන්දේසි පනවනු ඇති බවත්, ජනතාවගේ සුබ සාධන කටයුතු ආදිය කප්පාදු කිරීමට සිදුවනු ඇති බවත්, ඒවා ඇමතිවරුන් පෙන්වා දී ඇතැයි මාර්ග සඳහන් කරයි.   ",
    "URL": "https://www.lankadeepa.lk/latest_news/ණය-ගන්නවා-ද-නැද්ද-ආණ්ඩුව-දෙගිඩියාවෙන්/1-603167",
    "Category": "latest_news"
}