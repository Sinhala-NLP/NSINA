{
    "Source": "www.lankadeepa.lk",
    "Timestamp": "2018 ඔක්තෝබර් මස 10",
    "Headline": "දඹුල්ල ආර්ථීක මධ්‍යස්ථානය උණුසුම් වෙයි",
    "News Content": "(කාංචන කුමාර ආරියදාස) දඹුල්ල ආර්ථික  මධ්‍යස්ථානයට ගොවීන් රැගෙන ආ එළවළු එහි පැමිණි එළවළු මිලට ගන්නා ව්‍යාපාරිකයන් මිලදී නොගැනීම නිසා  අද(10 ) පෙරවරුවේ සිට එම ස්ථානයේ දැඩි උණුසුම්කාරී තත්වයක් ඇති විණි.අද(10)  සිට වහාම ක්‍රියාත්මක වන පරිදි එළවළු මිලදී ගත් ව්‍යාපාරිකයන්ගේ ලොරි රථවලට එළවළු පැටවීමේදී පොදු රථගාල භාවිත කළ යුතු බවත් රථගාලෙන්  පිට එළවළු   පැටවීම නොකළ යුතු බවත් දඹුල්ල ආර්ථික මධ්‍යස්ථාන වෙළෙඳ සංගමය විසින්  තීන්දු කර තිබිණි.ආර්ථික මධ්‍යස්ථානයේ එළවළු මිලදී ගැනීමට පැමිණි ව්‍යාපාරිකයින් එම තීන්දුවට විරෝධය පළ කරමින් එළවළු මිලදී ගැනීම ප්‍රතික්ෂේප කර තිබේ. ඔවුන් කියා සිටියේ ආර්ථික  මධ්‍යස්ථානය තුළ එළවළු පැටවීම සඳහා වෙනම මංතීරුවක් පවතින බවත් එය ව්‍යාපාරිකයන් විසින් අත්පත් කරගෙන තිබෙන බවත්ය.  වාහන නැවතුම්පලක සිට එළවළු පැටවීමේදී අධික වියදමක් දැරීමට සිදුවන බවත් දුර බැහැර ප්‍රදේශවලට එළවළු ප්‍රවාහනය කිරීම සඳහා සැලකියයුතු කාලයක් ගතවීම හේතුවෙන් එළවළු අලෙවි කිරීමට නොහැකි තත්වයක් උදා වන බවත් ඔවුහු පැවසූහ.මේ හේතුවෙන් උදෑසන සිටම්‍ මේ වනතුරු ම එළවළු මිලදී ගැනීමක් සිදුනොවීය.  එනිසා ගොවීහු කෑකෝ  ගසමින් ආර්ථික මධ්‍යස්ථාන වෙළෙඳ සංගමයේ නියෝජිතයන් හමුවීමට කාර්යාලයට ඇතුළු වී වෙළෙඳ සංගම් නියෝජිතයන් සමඟ සාකච්ඡාවක්  පැවැත්වූහ.ව්‍යාපාරිකයන් විසින් තමන්ට විවිධ අක්‍රමිකතා සිදුකරන්නේ යැයි ගොවීහු චෝදනා කළහ. ව්‍යාපාරිකයන් කියා සිටියේ මෙම තීරණයට එළැඹියේ ගොවීන්ගේ මෙන්ම එළවළු මිලදී ගැනීමට එන ව්‍යාපාරිකයන්ගේ ද සුබසිද්ධිය උදෙසා බවයි .   කෙසේවෙතත් එළවළු මිලදී නොගන්නේ නම් ගොවීන්ගේ එළවළු ආර්ථික මධ්‍යස්ථාන වෙළෙඳ සංගමයේ ව්‍යාපාරිකයන් විසින් වැඩි මිලකට මිලදී ගන්නා බව ව්‍යාපාරිකයෝ කීහ. එයට ගොවීන්ගේ අනුමැතිය ලැබිණි.දඹුල්ල ආර්ථික මධ්‍යස්ථානයේ ඇති වූ මෙම උණුසුම්කාරී තත්ත්වය තවදුරටත් ක්‍රියාත්මක වෙමින් පවතී. එළවළු මිලදී ගැනීමට පිටතින් පැමිණි ව්‍යාපාරිකයන් එළවළු මිලදී නොගත් අතර ආර්ථික මධ්‍යස්ථාන ව්‍යාපාරිකයන් එළවළු මිලදී ගන්නා බව සඳහන් කළ ද තවමත් එය ඉටු වී නැත. එළවළු විකුණාගත නොහැකි ගොවීහු තවදුරටත් තම නිෂ්පාදන ආර්ථික මධ්‍යස්ථානය තුළ තබාගෙන සිටිති.  ",
    "URL": "https://www.lankadeepa.lk/latest_news/දඹුල්ල-ආර්ථීක-මධ්‍යස්ථානය-උණුසුම්-වෙයි/1-538238",
    "Category": "latest_news"
}