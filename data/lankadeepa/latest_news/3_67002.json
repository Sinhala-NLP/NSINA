{
    "Source": "www.lankadeepa.lk",
    "Timestamp": "2017 මැයි මස 13",
    "Headline": "සයිටම් විරෝධී රැළියට බාධා කිරීමෙන් ගම්පහ උණුසුම් වෙයි",
    "News Content": "(තරිඳු ජයවර්ධන සහ ටෝනි කරුණානායක)අන්තර් විශ්වවිද්‍යාලයීය ශිෂ්‍ය බලමණ්ඩලය ඇතුළු සිවිල් සංවිධාන එක්ව ගම්පහ දුම්රිය නැවතුම්පොළ ඉදිරිපිට පැවැත්වීමට ගිය සයිටම් විරෝධී රැළියට පොලිසියෙන් බාධා කිරීම නිසා ගම්පහ උණුසුම් තත්ත්වයක් ඇතිවිය.මහජන පීඩාවක් ඇතිවීම නිසා මෙම රැළිය පැවැත්වීමට කිසිසේත්ම ඉඩදිය නොහැකි බව ගම්පහ පොලිසිය කියයි.එහෙත් අවට රැස්ව සිටි ජනතාව එක හඬින් කීවේ මෙම රැළිය පැවැත්වීමෙන් තමන්ට බාධාවක් නැති බවයි.කෙසේ වෙතත් මෙම රැස්වීම පැවැත්වීමට ඉඩදිය නෙහැකි බව පොලිසිය දිගින් දිගටම කීවේය.මෙම උණුසුම්කාරී තත්ත්වය දිගටම පවතිද්දී එහි පැමිණි ගම්පහ මූලස්ථාන පොලිස් පරීක්ෂකවරයාට ලංකා ගුරු සංගමයේ ලේකම් ජෝසප් ස්ටාලින් මහතා කීවේ මෙම රැස්වීම පැවැත්වීමට මහජනතාවගේ කිසිදු විරෝධයක් නැති බවයි. පසුව රැළිය කරගෙන යාමට අවසරදී පොලිසිය ඉවත් වූවත් කැරළි මර්දන ඒකකය සහ අතිරේක පොලිස් කණ්ඩායම් එහි කැඳවා තිබිණ.  ",
    "URL": "https://www.lankadeepa.lk/latest_news/සයිටම්-විරෝධී-රැළියට-බාධා-කිරීමෙන්-ගම්පහ-උණුසුම්-වෙයි/1-512685",
    "Category": "latest_news"
}