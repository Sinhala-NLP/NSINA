{
    "Source": "www.lankadeepa.lk",
    "Timestamp": "2023 අගෝස්තු මස 15",
    "Headline": "කෝටි 1800 ක් පඩි ගෙව්වත් දුප්පත්කම එතනමයි",
    "News Content": "(සුජිත් හේවාජුලිගේ සහ  අංජුල මහික වීරරත්න)සමෘද්ධි නිලධාරීන්ට වැටුප් ගෙවීම සඳහා රුපියල් කෝටි 1800 කට වැඩි මුදලක් රජය වැය කළද දිළිඳු භාවයේ අඩුවක් නොමැති බව  රජයේ ගිණුම් පිළිබඳ පාර්ලිමේන්තු කාරක සභාවේදී  ( කෝපා) තොරතුරු අනාවරණයවිය.සමෘද්ධිය සඳහා දෙන මුදල් ඵලදායි ලෙස යෙදවීම සම්බන්ධයෙන් අවධානය යොමු කළ යුතු බව කමිටුවේ සභාපති රාජ්‍ය අමාත්‍ය ලසන්ත අලගියවන්න මහතා පැවසීය.ජනතාවගේ දිළිඳුකම නැති කිරීම සඳහා පසුගිය වසරේදී  කෝටි 14900 ක වැඩ කර ඇතැයි සමෘද්ධි   සංවර්ධන දෙපාර්තමේන්තුවේ අධ්‍යක්ෂ ජනරාල් බන්දුල තිලකසිරි මහතා පැවසීය.ශ්‍රී ලංකා සමෘද්ධි අධිකාරියේ හිටපු නිලධාරීන් පිරිසකට  විශ්‍රාම වැටුප් නොගෙවීම සම්බන්ධයෙන් රජයේ ගිණුම් පිළිබඳ පාර්ලිමේන්තු කාරක සභාවේ  (කෝපා කමිටුව) අප්‍රසාදය  පළවිය.මෙම නිලධාරීන්ට විශ්‍රාම වැටුප් ගෙවීම සම්බන්ධයෙන් අධිකරණය දුන් තීරණය ක්‍රියාත්මක නොවීම සම්බන්ධයෙන්ද කෝපා කමිටුව ප්‍රශ්න කළේය.මේ අතර අස්වැසුම වැඩසටහන සහ  සමෘද්ධි වැඩසටහන  ඒකාබද්ධ කිරීමේ  අවශ්‍යතාව කමිටුව එහිදී පෙන්වා දුන්නේය.කාන්තා හා ළමා කටයුතු හා සමාජ සවිබල ගැන්වීම් අමාත්‍යාංශය හා සමෘද්ධි සංවර්ධන දෙපාර්තමේන්තුවේ   ප්‍රධානින්  කෝපා කමිටුවට කැඳවා ලබාදුන් නියෝගවල වර්තමාන තත්වය සාකච්ඡා කිරීමට රජයේ ගිණුම් පිළිබඳ පාර්ලිමේන්තු  කාරක සභාව රාජ්‍ය අමාත්‍ය  ලසන්ත අලගියවන්න මහතාගේ සභාපතිත්වයෙන් පාර්ලිමේන්තු සංකීර්ණයේදී   පසුගිය  (09)  වැනිදා රැස් විය.  මෙම තොරතුරු අනාවරණය වූයේ එම රැස්වීමේදීය.එසේම සමෘද්ධි සංවර්ධන දෙපාර්තමේන්තුවේ පරිපාලන ගැටලු නිරීක්ෂණය වන බව මන්ත්‍රීවරු පෙන්වා දුන්හ.මීට අමතරව සමෘද්ධි බැංකුවල කාර්යභාරය  සහ අස්වැසුම සහනාධාරය සමෘද්ධි බැංකු හරහා ලබාදීමේ හැකියාව සලකා බැලීම සම්බන්ධයෙන්ද මෙහිදී සාකච්ඡා  කෙරිණ.මෙම කාරක සභාවට  රාජ්‍ය අමාත්‍යවරුන් වන  ප්‍රසන්න රණවීර,  සුරේන් රාඝවන්,  ඩයනා ගමගේ පාර්ලිමේන්තු මන්ත්‍රීවරුන්වන   තිස්ස අත්තනායක,  සිවඥානම් ශ්‍රීතරන්, ජේ.සී. අලවතුවල, වීරසුමන වීරසිංහ,  ඉසුරු දොඩන්ගොඩ, ආචාර්ය මේජර් ප්‍රදීප් උඳුගොඩ,  මංජුලා දිසානායක සහ ආචාර්ය හරිනි අමරසූරිය යන මහත්ම මහත්මීහුද  සහභාගී වූහ.  ",
    "URL": "https://www.lankadeepa.lk/latest_news/කෝටි-1800-ක්-පඩි-ගෙව්වත්-දුප්පත්කම-එතනමයි/1-638182",
    "Category": "latest_news"
}