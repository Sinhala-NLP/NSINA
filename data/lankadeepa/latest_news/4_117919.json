{
    "Source": "www.lankadeepa.lk",
    "Timestamp": "None  2011 නොවැම්බර් මස 30",
    "Headline": "අධිවේගී පාරේ යන්නත් පෝලිම",
    "News Content": "දක්ෂිණ අධිවේගී මාර්ගය අද වන විට කාර්යබහුල වී තිබේ. කොළඹ සිට ගාල්ල දෙසටත් ගාල්ලේ සිට කොළඹටත් යන එන වාහන නිසා අධිවේගී මාර්ගය කාර්යබහුල වී ඇත.කොට්ටාවේ පිහිටි ඇතුළුවීමේ මධස්ථානයේ දී අද උදෑසන තරමක වාහන පෝලිමක්ද දැකගත හැකි විය. මෙම මාර්ගය පාවිච්චි කරන රියැදුරන් පැවැසූවේ කාලය ඉතිරි කැරගෙන ගමන් බිමන් යා හැකි බවයි. ජනාධිපති හා අගමැති හැර අන් කිසිදු ප‍්‍රභූවරයකුට මේ මාර්ගයේ නොමිලයේ ගමන් කළ නොහැකියැයි මහාමාර්ග නියෝජ්‍ය අමාත්‍ය නිර්මල කොතලාවල මහතා පැවැසීය. ඔහුද තම වාහනය පදවාගෙන කළුතර සිට කොට්ටාවට ආවේ නියමිත මුදල ගෙවමිනි. අබලන් තත්ත්වයේ නොමැති  ඕනෑම වාහනයකට මෙම අධිවේගී මාර්ගය භාවිත කිරීමට හැකි බවත්, විනෝද චාරිකා ලෙස අධිවේගී මාර්ගයේ ගමන් ගැනීමේ අත්දැකීම විඳගන්නට දැන් දැන් ජනතාව වෑන් රථවලින් පැමිණෙන බව ටිකට් නිකුත් කරන නිලධාරියෙක් පැවැසීය.  ",
    "URL": "https://www.lankadeepa.lk/latest_news/අධිවේගී-පාරේ-යන්නත්-පෝලිම/1-15371",
    "Category": "latest_news"
}