{
    "Source": "www.lankadeepa.lk",
    "Timestamp": "2018 දෙසැම්බර් මස 03",
    "Headline": "‘‘මහපාරේ සටන් අරඹන්න  සූදානම්‘‘",
    "News Content": "(මුදිතා දයානන්ද) අධිකරණ තීන්දුත් නොසලකා තවදුරටත් හිතුවක්කාරි ලෙස කටයුතු කරමින් රට අරාජික කරන්න ජනාධිපති හා මහින්ද කල්ලිය සූදානම් නම් ඔවුන් නොසිතන පන්නයේ පරාජයක් අතපත් කරදෙන්න මහපාරේ සටන දියත් කරන්න අපි සූදානම් යැයි ජනතා විමුක්ති පෙරමුණේ නායක පාර්ලිමේන්තු මන්ත‍්‍රී අනුර දිසානායක මහතා අද (03) පැවසීය. ඔහු මේ බව පැවසුවේ පැලවත්තේ පිහිටි ජනතා විමුක්ති පෙරමුණේ ප‍්‍රධාන කාර්යාලයේදී පැවති මාධ්‍ය හමුවකදී අදහස් දක්වමිනි.      ‘‘ජනාධිපතිවරයා නිකුත් කළ ගැසට් කීපයක් දැන් අධිකරණවලින් අත්හිටුවා තිබෙනවා. පාර්ලිමේන්තුව විසුරුවාහැරීම, මහින්ද රාජපක්ෂ අගමැති ලෙස පත් කිරීම හා කැබිනට් මණ්ඩලය පත් කිරීමේ ගැසට් පත‍්‍ර තුනම මේ වෙනකොට අත්හිටුවා තිබෙනවා. ඒ නිසා ජනාධිපති නීතියට පටහැනිව කටයුතු කරන නායකයෙක් බව දැන් ඔප්පු කර හමාරයි. අපි ජනාධිපති සිරිසේන මහත්තයාට මතක් කරනවා තවත් හිතුවක්කාර නොවී පාර්ලිමේන්තුව විසුරුවාහැරීම ඇතුළු මේ අභියෝගයට ලක්වූ ගැසට් පත‍්‍ර අවලංගු කර පාර්ලිමේන්තුවේ බහුතරය පිළිගන්නා අගමැතිවරයෙක් හා කැබනට් මණ්ඩලයක් පත් කර පාර්ලිමේන්තුවේ තුනෙන් දෙකේ බහුතරයේ කැමැත්තෙන් මහමැතිවරණයකට යන ලෙස. මේ කිසිවක් නොසළකා හැර තමන්ගේම මතයක සිට තවදුරටත් ජනාධිතිවරයා කටයුතු කරන්නේ නම් ඔහු කිසිදිනක නොසිතන පන්නයේ පරාජයක් අත්පත් කරදෙන්න අපි සූදානම්. ජනතාවත් සමඟ මහපාරේ සටන පටන් ගන්න අපි සූදානම්. මහින්දත් රනිලුත් පාර්ලිමේන්තුවේදි හොර රහසේ හමුවී කරට අතදාගෙන මේ ප‍්‍රශ්න ගොඩින් බේරගෙන අවසන් කරන්න අපි ඉඩ දෙන්නේ නැහැ. මේ රාජ ද්‍රෝහි ජනතා ද්‍රෝහි කුමන්ත‍්‍රණය අපි පරාජය කළ යුතුයි.  ",
    "URL": "https://www.lankadeepa.lk/news/‘‘මහපාරේ-සටන්-අරඹන්න--සූදානම්‘‘/101-541541",
    "Category": "latest_news"
}