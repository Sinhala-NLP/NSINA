{
    "Source": "www.lankadeepa.lk",
    "Timestamp": "2022 දෙසැම්බර් මස 07",
    "Headline": "විදුලියෙන් පාඩු කීම මහා බොරුවක්",
    "News Content": "(ඩයනා උදයංගනී)මේ වන විට විදුලිබල මණ්ඩලය ලාභ ලබමින් පවතින බවත්, විදුලිබිල යළි වැඩිකිරීමේ අවශ්‍යතාවයක් නොමැති බවත්, හිටපු විදුලිබල ඇමැති, 43 වන සේනාංකයේ නායක, පාර්ලිමේන්තු මන්ත්‍රී පාඨලී චම්පික රණවක මහතා පැවසීය.විදුලි බිල වැඩි කිරීමෙන් පසු ඉකුත් ඔක්තෝම්බර් මස ලංකා විදුලිබල මණ්ඩලය රුපියල් කෝටි 28කට අධික ලාභයක් ලබා ඇතැයි කී මන්ත්‍රීරයා, ක්‍රමයෙන් එයට මුදල් ගලාගෙන එන නිසා පාඩුයි කීමට නොහැකි බව ද සඳහන් කළේය.පාඨලී චම්පික මහතා මේ බව පැවසුවේ 43 වන සේනාංක කාර්යාලයේ දී අද (7) පැවති මාධ්‍ය හමුවක් අමතමිනි.එමෙන්ම ලංකා විදුලි බල මණ්ඩලය සමාගම් 18කට හා වෙනත් ආයතන 4ක් ලෙස ලංකා විදුලිබල මණ්ඩලය හා අනුබද්ධ ආයතන 22 ක් ලෙස පවත්වාගෙනයාමට කැබිනට් මණ්ඩලය තීරණයක් ගෙන ඇතැයි කී රණවක මහතා විදුලිය නිපදවන ජලාශ සමාගම්කරණය කළහොත් ජනතාවගේ පානීය හා ගොවිතැනට අවශ්‍ය ජලය අහිමිවිය හැකි බව ද කීවේය.රුපියල් 56ක් වන විදුලි ඒකකය රුපියල් 29 ට විකුණන බවට විදුලිබල මණ්ඩල ප්‍රධානීන් හා ඇමතිවරයා කරන ප්‍රකාශ පට්ටපල් බොරු බව කී මන්ත්‍රීවරයා විදුලිබල මණ්ඩලය විදුලිය ලබාගන්නේ ලක්ෂපාන බලාගාරයෙන් ඒකකයක් රුපියල් 2.41 බැගින්, මහවැලි විදුලිය ඒකකය රුපියල් 2.70, සමනල විදුලිය ඒකකයක් රුපියල් 3.68 වැනි මිල ගණන් යටතේ බවත්, මෙරට අඩු ප්‍රමාණයෙන් විදුලිය පරිභෝජනය කරන දුගී ජනතාවට එම විදුලිය ප්‍රමාණවත් බව ද කීවේය. ජල විදුලි බලාගාරවල ණයගෙවීමට රටකජු විකුණන හා හිඟමන් යන, යාචකයාගේ සිට සියලුදෙනා බදු ගෙවා ඇති බැවින් ඔවුන්ට එම විදුලිය ලැබිය යුතු බව ද ඔහු පැවසීය.ඩීසල් බලාගාර ක්‍රියාත්මක කර ඇත්තේ අධික විදුලියක් භාවිතා කරන ගෘහස්ථ, වාණිජ, කර්මාන්ත පාරිභෝගිකයන් බැවින් ඔවුන් එය ගෙවිය යුතු බව ද රණවක මහතා ප්‍රකාශ කළේය.   ",
    "URL": "https://www.lankadeepa.lk/news/විදුලියෙන්-පාඩු-කීම-මහා-බොරුවක්/101-624820",
    "Category": "latest_news"
}