{
    "Source": "www.lankadeepa.lk",
    "Timestamp": "2019 ජුලි මස 18",
    "Headline": "සාමාජිකයන් 15ක් සහිත නැවක්  සුළං පහරින් රූමස්සල ගල් පරයක සිරවේ",
    "News Content": "(ඩී.ජී.සුගතපාල,  සුමතිපාල දීයගහගේ  සහ සිරංගිකා ලොකුකරවිට) අද සවස හමාගිය දැඩි සුළඟින් ගාල්ල පිටත වාරයේ නැංගුරම්ලා තිබූ ‘ශ්‍රී ලංකා ග්ලෝරි’ නම් නැවක් නැංගුරම කඩාගෙන, ගසාගෙන ගොස් රූමස්සල සාම චෛත්‍ය අසළ ගල් පරයක වැදි සිර වී තිබේ. මේ නැවේ 15ක පමණ පිරිසක් සිටින බවද පොලිසිය කියයි. ගාල්ල රුහුණු සිමෙන්ති කම්හලට ක්ලින්කර් ගෙන එන ලද නැවක් එහි සිටි නාවිකයින්ද සමග මෙසේ ගසාගෙන ගොස් ඇති බව ගාල්ල වරාය පොලිසිය පවසයි. මේ වනවිට ගාල්ල සහ ඒ අවට ප්‍රදේශවලට තද සුළං සමග ධාරාණිපාත වර්ෂාවක් ඇද හැලෙමින් පවතින අතර මුහුද ඉතා රළු වෙමින් ඇති හෙයින් එම ස්ථානයට යාමටද අපහසුවී ඇතැයිද පොලිසිය පවසයි.  මෙම නෞකාවේ පිරිස බේරා ගැනීමේ කටයුතු ක්‍රියාත්මක වෙමින් පවතින බවද පැවසේ.    ",
    "URL": "https://www.lankadeepa.lk/news/සාමාජිකයන්-15ක්-සහිත-නැවක්--සුළං-පහරින්-රූමස්සල-ගල්-පරයක-සිරවේ/101-553850",
    "Category": "latest_news"
}