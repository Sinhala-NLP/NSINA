{
    "Source": "www.lankadeepa.lk",
    "Timestamp": "2020 නොවැම්බර් මස 30",
    "Headline": "අවශේෂ කැලෑ දිස්ත්‍රික් ලේකම්වරුන්ගේ පාලනයට නොදෙන්නයි අධිකරණයෙන් ඉල්ලයි",
    "News Content": "(තිළිණි ද සිල්වා සහ රංජන් කටුගම්පොළ )අවශේෂ කැලෑ දිස්ත්‍රික් ලේකම්වරුන් ගේ පාලනයට යටත් කරමින් නිකුත් කර ඇති චක්‍රලේඛය අහෝසි කරන රිට් ආඥාවක් නිකුත් කරන ලෙස ඉල්ලා පරිසර සංවිධානයක් වන පාරිසරික යුක්ති කේන්ද්‍රය ශ්‍රේෂ්ඨාධිකරණය හමුවේ රිට් පෙත්සමක් ගොනු කර ඇත.මෙම වනානන්තර ආරක්ෂා කිරීම සදහා වන සංරක්ෂණ ආඥා පනත යටතේ පියවර ගැනීමට නියෝග කරමින් වන සංරක්ෂණ අධ්‍යක්ෂ ජනරාල්වරයාට රිට් ආඥාවක් නිකුත් කරන ලෙසද පෙත්සම්කාර සංවිධානය සිය රිට් පෙත්සමින් ඉල්ලා සිටි.පාරිසරික යුක්ති කේන්ද්‍රය වෙනුවෙන් එහි විධායක අධ්‍යක්ෂක හේමන්ත රංජිත් කුමාර මහතා විසින් ගොනු කළ මෙම පෙත්සමෙහි වගඋත්තරකරුවන් වශයෙන් වන සංරක්ෂණ අධ්‍යක්ෂ ජනරාල් ඇතුළු පස් දෙනෙකු නම් කරනු ලැබ සිටිති.පෙත්සමේ මෙසේද සදහන් වේ.පෙත්සම්කාර ආයතනය පරිසර සංරක්ෂණය පිළිබඳ උනන්දුවක් දක්වන ආයාතනයකි.දෙවැනි පෙත්සම්කරු වෘත්තීයෙන් පරිසර විද්‍යාඥයෙකි.2009 අංක 65 දරණ ( සංශෝධන) පනතෙහි විධි විධාන අනුව වෙනත් අවශේෂ වනාන්තර වන සංරක්ෂණ දෙපාර්තමේන්තුව යටතට පත් කර ඇත.වෙනත් අවශේෂ වනාන්තර යන්නෙන් අර්ථ දැක්වෙනුයේ අධි රක්ෂිත වනාන්තර හැර අනෙකුත් වනාන්තරයි.මෙම වෙනත් අවශේෂ වනාන්තර මෙරට සමස්ත වනාන්තර වලින් සියයට 25 ක ප්‍රතිශතයක් වේ.මෙම වෙනත් අවශේෂ වනාන්තර වලට ස්වර්ණගල , කලා ඔය , විල්තෙර ,මුදුන්ගොඩ , දිගල්ල , කැබලි කන්ද , මොරගොල්ල , පොල්ගොල්ල සහ යටාල අයත් වේ.රක්ෂිත නොවන මෙම වෙනත් වනාන්තර  වලට හානි වීමෙන් දැඩි පාරිසරික සංකූලතා මතු වේ.මීට පෙර තිබූ 2006/2 චක්‍රලේඛය  මඟින් මෙම අවශේෂ වෙනත් වනානන්තරයන් හී පාලන බලය ප්‍රාදේශීය ලේකම්වරුන් වෙත පැවරූ අතර එහිදී නොයෙකුත් අක්‍රමිකතාවන්  සිදුවිණි.සමහර සුවිශේෂ කලාප හේන් ගොවිතැන සදහා පැවරීම සිදුවිණි.තත්ත්වය මෙසේ තිබියදී රක්ෂිත නොවන වනාන්තර යළිත් වන සංරක්ෂණ ආඥා පනත යටතට පත් කෙරිණි.තත්ත්වය මෙසේ තිබීයදී පෙත්සම්කරු පුදුමයට පත් කරමින්  “ 2020 /1/ එම්.ඩබ්ලිව්.එෆ්.සී ”  චක්‍රලේඛය මඟින් නොවැම්බර් 04 වැනිදා සිට බලපැවැත්වෙන පරිදි මේ අවශේෂ වනාන්තර ගැන තීරණ ගැනීම දිස්ත්‍රික්ක සහ ප්‍රාදේශීය ලේකම්වරුන් වෙත පැවරිණි.ඒ අනුව මෙම වනාන්තර වලට වන සංරක්ෂණ ආඥා පනතේ විධි විධාන මඟින් ලැබී තිබූ ආරක්ෂාව මෙම චක්‍රලේඛය මඟින් ඉවත් වී ඇත.මෙම නව චක්‍රලේඛය ක්‍රියාත්මක කළහොත් එම වනාන්තර වලට බරපතල හානිදායක තත්ත්වයකට පත්වීමට සිදු වේ.එබැවින් වගඋත්තරකරුවන්ට නොතීසි නිකුත් කරන ලෙසද , අදාළ චක්‍රලේඛය බලශුන්‍ය කරන රිට් ආඥාවක් නිකුත් කරන ලෙසද , මෙම වනානන්තර ආරක්ෂා කිරීම සදහා වන සංරක්ෂණ ආඥා පනත යටතේ පියවර ගැනීමට නියෝග කරමින් වන සංරක්ෂණ අධ්‍යක්ෂ ජනරාල්වරයාට රිට් ආඥාවක් නිකුත් කරන ලෙසද පෙත්සම්කාර සංවිධානය සිය රිට් පෙත්සමින් ඉල්ලා සිටි.   ",
    "URL": "https://www.lankadeepa.lk/latest_news/අවශේෂ-කැලෑ-දිස්ත්‍රික්-ලේකම්වරුන්ගේ-පාලනයට-නොදෙන්නයි-අධිකරණයෙන්-ඉල්ලයි/1-582774",
    "Category": "latest_news"
}