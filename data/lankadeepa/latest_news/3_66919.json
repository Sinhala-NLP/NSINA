{
    "Source": "www.lankadeepa.lk",
    "Timestamp": "2017 මැයි මස 17",
    "Headline": "සයිටම් විරෝධී උද්ඝෝෂණයෙන් පසු 21ක් රෝහලේ - 10 ක් අත්අඩංගුවේ",
    "News Content": "(තරිඳු ජයවර්ධන සහ ඉන්දිකා රාමනායක)අධිකරණ නියෝගය නොතකා සයිටම් විරෝධී උද්ඝෝෂණයට එක්වූ අන්තර් විශ්ව විද්‍යාල ශිෂ්‍ය බලමණ්ඩලය, අන්තර් විශ්ව විද්‍යාල භික්ෂු බලමණ්ඩලයේ සහ වෛද්‍ය පීඨ ශිෂ්‍ය ක්‍රියාකාරී කමිටු සාමාජිකයයන් හඹා ගිය පොලිසිය අවස්ථා 15 කදී පමණ කඳුළු ගෑස් ගැසූවත් විරෝධතාකරුවන් පාලනය කරගත නොහැකි විය. පොලිසිය සහ විරෝධතාකරුවන් අතර ඇතිවූ ගැටුම හේතුවෙන් තුවාල ලද 21 දෙනකු කොළඹ ජාතික රෝහලට ඇතුළත් කරන ලද අතර තවත් 10 දෙනෙකු පොලිස් අත්අඩංගුවට පත්විය.අද දිනයේ කොළඹ නගරශාලාව ආශ්‍රිත පෙදෙස්හි මෙම විරෝධතාව නොපවත්වන ලෙස කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා නියෝගයක් නිකුත් කර තිබියදීත් කොටුව දුම්රිය පොළ ඉදිරිපිට රැස්වූ ශිෂ්‍ය සංගම් තුනේ සාමාජිකයෝ ‘සයිටම් අහෝසි කරණු....අධ්‍යාපනය හා සෞඛ්‍ය නොවිකුණනු‘ යයි උද්ඝෝෂණය කරමින් කොළඹ යුනියන් පෙදෙස හරහා විහාර මහ දේවි උද්‍යානය අසළට පැමිණියහ. බදාදා සහ බ්‍රහස්පතින්දා යන දෙදින තුළ වෝඩ් පෙදෙස, ජාතික රෝහල, අක්ෂි රෝහල සහ උසස් අධ්‍යාපන අමාත්‍යාංශය ඉදිරිපිට ප්‍රදේශයන් හිදී මහජන සාමය කඩවන පරිදි සහ මහජනයාගේ දෛනික කටයුතුවලට බාධාවන පරිදි කිසිදු පෙළපාලියක් හෝ උද්ඝෝෂණයක් පැවැත්වීම තහනම් කරමින් මහේස්ත්‍රාත්වරයා මෙම නියෝගය නිකුත් කරනු ලැබුවේ 1979 අංක 15 දරන අපරාධ නඩු විදාන සංග්‍රහ පනතේ 106 (01) වගන්ති ප්‍රකාරව කුරුදුවත්ත පොලීසිය අධිකරණයෙන් කළ ඉල්ලීමක් සැලකිල්ලට ගැනීමෙනි.විරෝධතාකරුවන් පුරහල දෙසට පැමිණීමත් සමගින් පුරහල ඉදිරිපිට මාර්ගය මාර්ග බාධක යොදා වසා දමන ලදි. පුරහල ඉදිරිපිට පොලිස් කැරලි මර්දන රථ නවතා තිබූ අතර කොළඹ නියෝජ්‍ය පොලිස්පති ලලිත් පතිනායක මහතා විරෝධතාකරුවන්ට උසාවි නියෝගයක් පෙන්වූවේය.පසුව උද්ඝෝෂණකරුවන් මාර්ගයේ අනෙක් පසට පිවිසීමත් සමගම කඳුළු ගෑස් ගැසීම ආරම්භ විය. ඒවිට උද්ඝෝෂණකරුවන් විහාරමහා දේවී උද්‍යානයට ඇතුළු වූයෙන් පොලිසිය විහාර මහා දේවි උද්‍යානයට කඳූළු ගෑස් ගසමින් විරෝධතාකරුවන් හඹා යන්නට විය. මෙලෙස කඳුළු ගෑස් ගැසීම නිසා උද්‍යානයේ සිටි සාමන්‍ය ජනතාව ද මහත් අපහසුතාවට පත් විය.උද්‍යානයේ ආපන ශාලාවේ සහ වැසිකිළිවල ජලය කපා හැර තිබූ අතර විහාර මහා දේවී උද්‍යානයට කඳුළු ගෑස් ගැසීම සම්බන්ධයෙන් එහි සිටි සාමාන්‍ය වැසියෝ පොලිසියට දෝෂාරෝපණය කළහ. එහෙත් ඒ බව තඹයකට මායිම් නොකළ පොලිසිය ආපන ශාලා තුළට මෙන්ම වැසිකිළිවලට ද කඳුළු ගෑස් ගසමින් විරෝධතාකරුවන් එළියට ගැනීමට උත්සහ කළේය.කඳුළු ගෑස් නිසා අපහසුතාවට පත් ජනයා උද්‍යානයේ පොකුණුවලින්ද මුහුණු සෝදාගැනීමට උත්සුක වනු පෙනිණි. විහාර මහා දේවී උද්‍යානය ඇතුළටම පැමිණ කඳුළු ගෑස් ගැසූ හෙයින් උද්‍යානයේ සිටි කුඩා දරුවෝ මෙන්ම විදේශිකයෝද මහත් භීතියට පත්ව සිටියහ. අද දිනය පුරා 15 වතාවක් පමණ පොලිසිය කඳුළු ගෑස් ගැසූ අතර එය ශ්‍රී ලංකාවේ පැවැති උද්ඝෝෂණයකදී වැඩිම වතාවක් කඳුළු ගෑස් ගැසූ අවස්ථාව ලෙසද වාර්තා වේ.  එක් මංතීරුවක කැරලි මර්දන රථ නවතා තිබූ අතර නියෝජ්‍ය පොලිස්පතිවරයාගේ පෙන්වූ උසාවි නියෝගය නොසලකා කැරලි මර්දන රථ මගහරිමින් පුරහල දෙසට ගමන් කිරීමට විරෝධතා කරුවෝ උත්සාහ ගත්හ.ඉන්පසු පොලිසිය කඳුලු ගෑස් ප්‍රහාර එල්ල කළ අතර විරෝධතාකරුවෝ විහාර මහා දේවී උද්‍යානය තුළට පැනගත්හ.පොලිසිය මේ වන විට විහාර මහා දේවි උද්‍යානය තුළටද කඳුළු ගෑස් ප්‍රහාර එල්ල කරමින් සිටී. උද්‍යානයේ සිටි සාමාන්‍ය ජනතාවද කඳුළු ගෑස් වැදීමෙන් අපහසුතාවට පත්ව සිටිති. විශ්ව විද්‍යාල ප්‍රතිපාදන කොමිෂන් සභාව දෙසට යන මාර්ගය පුරහල ඉදිරිපිටින් අවහිර කරමින් පොලිසිහ හා පොලිස් විශේෂ කාර්ය බලකාය යොදවා ඇත.පොලිසිය විහාර මහා දේවි උද්‍යානයට වට කරමින් සිටී.නෙළුම් පොකුණ අසලින් නව නගර ශාලාව දෙසට ගමන් කිරීමට විරෝධතාකරුවන් උත්සහ කළ අතර පොලිසිය නෙළුම් පොකුණ ඉදිරිපිටදී ක﻿ඳුළු ගෑස් එල්ල කළේය.විහාර මහා දේවි උද්‍යානය තුළට කඳුළු ගෑස් එල්ල කිරීම ගැන මහ ජනතාව පොලිසියට දොස් නගති.පස් වැනි වතාවටත් පොලිසිය උද්‍යානය තුළට කඳුළු ගෑස් එල්ල කරයි.උද්‍යානයේ ආපන ශාලාවේ හා වැසිකිළිවල ද කඳුළු ගෑස් පැතිරගොස් ඇති අතර මේ හේතුවෙන් උද්‍යානයේ සේවකයින් හා ජනතාව අසීරුතාවට පත් වී සිටිති.උද්‍යානයේ ජලය කපා හැර ඇති අතර ආපන ශාලා හා වැසිකිළි තුළට ද කඳුළු ගෑස් එල්ල කරයි.12 වැනි වතාවටත් පොලිසිය විහාර මහා දේවී උද්‍යානයට කඳූළු ගෑස් එල්ල කරයි.වැඩිපුර කඳූළු ගෑස් ප්‍රහාරවලට ලක්වන්නේ සාමාන්‍ය ජනතාව බව දක්නට ලැබේ.පොලිසිය විශ්ව විද්‍යාල සිසුන්ට විහාර මහා දේවී උද්‍යානයෙන් පිටතට පැමිණීමට නොහැකි වන සේ වටකර කඳුළු ගෑස් එල්ල කරයි.පොලිසිය 15 වැනි වතාවටත් කඳූළු ගෑස් එල්ල කරයිබැටන් පොලු රැගත් පොලිස් නිලධාරීන් පිරිසක් උද්‍යානය මැදට පැමිණෙමින් සිටිති.පොලිසිය උද්‍යානය මැදටම පැමිණ කඳුළු ගෑස් එල්ල කරන අතර සාමාන්‍ය වැසියෝද උද්‍යානයෙන් පිටතට යාමට නොහැකිව අපහසුතාවට පත්ව සිටිති.විශ්ව විද්‍යාල ශිෂ්‍යයෝද උද්‍යානයෙන් පිටතට යාමට නොහැකිව සිටිති.විහාර මහා දේවී උද්‍යානයේ ළමා උද්‍යානයට විශේෂ කාර්ය බලකාය සමග පොලිසිය කඩා වදී.උද්‍යානය මැදට පැමිණි පොලිසිය හා විශේෂ කාර්ය බලකාය විශ්ව විද්‍යාල සිසුන්ට කඳූළු ගෑස් එල්ල කර සිසුන් උද්‍යානයෙන් පිටතට පන්නා දැමූ අතර ශිෂ්‍ය පිරිස් මේ වන විට මහජන පුස්තකාලය ඉදිරිපිට පාරේ රැඳී සිටිති.විරෝධතාකරුවෝ අනගාරික ධර්මපාල මාවතේ බිම ඉඳගෙන සිටිති.කොල්ලුපිටිය හරස් මාර්ගයට හැරෙන ස්ථානයේ පොලිසිය රැඳී සිටියි.“අප අතේ තියෙන්නේ සටන් පාඨ විතරයි.එහෙම ආපු අපිට තමයි අද පන්න පන්න ගැහුවේ“යැයි අන්තරේ කැඳවුම්කරු ලහිරු වීරසේකර පැවසීය.10 දෙනකු රෝහල් ගත කර ඇති අතර 10 දෙනෙකු පොලිසිය විසින් අත්අඩංගුවට ගනු ලැබ ඇතැයි වාර්තා වේ.(ඡායාරූප - තරිදු ජයවර්ධන)   ",
    "URL": "https://www.lankadeepa.lk/latest_news/සයිටම්-විරෝධී-උද්ඝෝෂණයෙන්-පසු-21ක්-රෝහලේ---10-ක්-අත්අඩංගුවේ/1-512853",
    "Category": "latest_news"
}