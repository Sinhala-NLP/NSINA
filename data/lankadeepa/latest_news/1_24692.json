{
    "Source": "www.lankadeepa.lk",
    "Timestamp": "2021 සැප්තැම්බර් මස 17",
    "Headline": "ඇමරිකාවේ ජාතික පිළිකා උපදේශක මණ්ඩලයට ලාංකික සම්භවයක් සහිත විද්‍යඥවරියක්",
    "News Content": "( තිළිණි ද සිල්වා )ඇමරිකාවේ ජාතික පිළිකා උපදේශක මණ්ඩලයේ සාමාජිකාවක් ලෙස ශ්‍රී ලාංකික සම්භවයක් සහිත  ජෝන්ස් හොප්කින්ස් විද්‍යාඥවරියක වන අශානි තනූජා වීරරත්න මහත්මිය එරට ජනාධිපති ජෝ බයිඩන් විසින් පත් කරනු ලැබ ඇත.ඇමරිකාවේ ජාතික පිළිකා වැඩසටහනේ ක්‍රියාකාරිත්වය පිළිබඳව එරට ජාතික සෞඛ්‍ය ආයතනයේ ජාතික පිළිකා ආයතන අධ්‍යක්ෂවරයාට උපදෙස් හා සහාය ලබා දීම අශානි වීරරත්න මහත්මිය ඇතුළු එරට ජාතික පිළිකා උපදේශක මණ්ඩල සාමජිකයින්ගේ  කාර්යභාර්ය වේ.ශ්‍රී ලංකාවේ ඉපිද අප්‍රිකාවේ ලෙසෙතෝ රාජ්‍යයේ හැදී වැඩුණු මහාචාර්ය අශානි විරරත්න මහත්මිය ජීව විද්‍යාව පිළිබද උසස් අධ්‍යාපනය හැදැරීම සදහා 1988 දී ඇමෙරිකාවේ මෙරීලෑන්ඩ් හී සෙන්ට් මේරීස් කොලිජීයට ඇතුළත් වූවාය.පසුකාලීනව ඇය ජොර්ජ්  වොෂින්ටන් විශ්ව විද්‍යාලයෙන් සිය ආචාර්ය උපාධිය හිමිකර ගත්තාය.අශානි වීරරත්න මහත්මිය ඇමෙරිකාවේ පිළිකා හේතුවෙන් වයසට යෑමේ බලපෑම පිළිබඳ  මෙලනෝමා රෝගය පිළිබද  විශේෂඥ වෛද්‍යවරියකි.ඇය ජෝන්ස් හොප්කින්ස් බ්ලූම්බර්ග් ප්‍රජා සෞඛ්‍ය විද්‍යාලයේ ජෛව රසායන විද්‍යාව සහ අණුක ජීව විද්‍යාව පිළිබඳ ඊ.වී.මැකොලම්හි සභාපතිවරිය ලෙසත්, බ්ලූම්බර්ග්හි කීර්තිමත් මහාචාර්යවරියක ලෙසත්, සිඩ්නි කිම්මල් විස්තීර්ණ පිළිකා මධ්‍යස්ථානයේ පිළිකා ආක්‍රමණ හා මෙටාස්ටැසිස් වැඩසටහනේ සම-නායකවරිය ලෙසත් ජෝන්ස් හොප්කින්ස් විශ්ව විද්‍යාලයේ වෛද්‍ය විද්‍යාලයේ පිළිකා රෝග පිළිබඳ මහාචාර්යවරිය ලෙසත් කටයුතු කරමින් සිටියදී ජනාධිපති ජෝ බයිඩන් මෙම තනතුරට පත් කරනු ලැබ ඇත.පාරිසරික ක්ෂුද්‍ර වර්ග – සාමාන්‍ය සෛල හා ගෙඩියක් වටා ඇති ව්‍යුහයන් – මෙටාස්ටැසිස් සහ ප්‍රතිකාර ප්‍රතිරෝධය කෙරෙහි ඇති කරන බලපෑම පිළිබඳව මහාචාර්ය වීරරත්න මහත්මිය විවිධ පර්යේෂණයන් සිදු කරන්නීය.මෙලනෝමාවල වයසට යාමට හේතුවන ක්ෂුද්‍ර පරිසරය මෙටාස්ටැසිස් හා ප්‍රතිකාර ප්‍රතිරෝධයට බලපාන්නේ කෙසේදැයි අධ්‍යයනය කළ පළමු පර්යේෂිකාව ඇයයි.ඇගේ අධ්‍යයනයන්හි ප්‍රතිශක්තිකරණ සෛලවල පටක හරහා සංක්‍රමණය වීමේ හැකියාව කෙරෙහි බලපාන ජෛව භෞතික වෙනස්කම් සෙවීමද ඇතුළත් වේ. ඉලක්ක කරගත් චිකිත්සාව සහ ප්‍රතිශක්ති චිකිත්සාව යන දෙකෙහිම වයස් සම්බන්ධ වෙනස්කම් ඇගේ පර්යේෂණ මඟින් සොයාගෙන ඇත.  ",
    "URL": "https://www.lankadeepa.lk/latest_news/ඇමරිකාවේ-ජාතික-පිළිකා-උපදේශක-මණ්ඩලයට-ලාංකික-සම්භවයක්-සහිත-විද්‍යඥවරියක්/1-599228",
    "Category": "latest_news"
}