{
    "Source": "www.lankadeepa.lk",
    "Timestamp": "2020 මැයි මස 06",
    "Headline": "කොරෝනා මර්දන කාර්ය සාධක බලකාය’ අහෝසි කිරීමට ඇමෙරිකාව තීරණය කරයි",
    "News Content": "නව කොරෝනා වයිරසයට එරෙහිව ප්‍රතිචාර දැක්වීම සඳහා ස්ථාපිත කළ ‘කොරෝනා මර්දන කාර්ය සාධක බලකාය’ අහෝසි කිරීමට ඇමෙරිකා එක්සත් ජනපද ජනාධිපති ඩොනල්ඩ් ට්‍රම්ප් තීරණය කර ඇත.ගෝලීය අර්බුද රැසක් නිර්මාණය කර ඇති ‘නව කොරෝනා වයිරසය’ හෙවත් ‘කොවිඩ්-19’ වසංගතයෙන් ඇමෙරිකා එක්සත් ජනපදයේ පමණක් 71,000කට වැඩි පිරිසක් මියගොස් ඇත. ඇමෙරිකා එක්සත් ජනපදයෙන් වාර්තා වන ආසාදිතයන්ගේ ගණන දොළොස් ලක්ෂයකට වැඩිය. ඇමෙරිකානු ආර්ථිකය නැවත විවෘත කිරීම සම්බන්ධයෙන් ජනාධිපති ඩොනල්ඩ් ට්‍රම්ප් මේ වනවිට වැඩි අවධානයක් යොමු කර ඇත. කෙසේ වෙතත් කාර්යසාධක වැඩි ප්‍රමුඛ කාර්යභාරයක් ඉටු කළ ජ්‍යෙෂ්ඨ වෛද්‍යවරුන් දෙදෙනකු වන ඇන්තනි ෆවුචි සහ ඩෙබෝරා බර්ක්ස් තවදුරටත් ඇමෙරිකානු ජනාධිපතිවරයාගේ උපදේශකයන් වශයෙන් කටයුතු කරනු ඇත. ‘‘අපිට ඊළඟ අවුරුදු පහ මේ රට වහලා තියන්න බැහැ’’ මාධ්‍යවේදියකු විමසූ ප්‍රශ්නයකට පිළිතුරු දෙමින් ඇමෙරිකානු ජනාධිපතිවරයා කීවේය. මේ අවස්ථාවේදී කාර්ය සාධක බලකාය අහෝසි කිරීම සුදුසු දැයි එම මාධ්‍යවේදීය ඇමෙරිකානු ජනාධිපතිවරයාගෙන් විමසීය. ‘‘කාර්යසාධක බලකාය විශිෂ්ට කාර්යභාරයක් කළා. එහෙත් අපි දැන් අවධානය යොමු කරන්නේ ආරක්ෂාව සහ විවෘත කිරීමට’’ යැයි ජනාධිපතිවරයා කීය.ඔහු මෙම අදහස් පළ කළේ පෞද්ගලික ආරක්ෂණ උපකරණ නිෂ්පාදනය කරන කර්මාන්තශාලාවක් නිරීක්ෂණය කරමිනි. ජනාධිපතිවරයා එහි සංචාරය කර තිබුණේ මුඛ ආවරණ නොමැතිවය.අල්ජසීරාඡායාරූප – ඒ.එෆ්.පී. 055  ",
    "URL": "https://www.lankadeepa.lk/world_news/කොරෝනා-මර්දන-කාර්ය-සාධක-බලකාය’-අහෝසි-කිරීමට-ඇමෙරිකාව-තීරණය-කරයි/14-571503",
    "Category": "latest_news"
}