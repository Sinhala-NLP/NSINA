{
    "Source": "www.lankadeepa.lk",
    "Timestamp": "None  2016 අප්‍රේල් මස 05",
    "Headline": "කෘෂි ඇමැති කුලී ගොඩනැගිල්ල ගැන කියයි",
    "News Content": "කෘෂිකර්ම අමාත්‍යාංශය වෙනුවෙන් කුලී පදනම යටතේ නව ගොඩනැගිල්ලක් ලබාගැනීමට සිදුවූයේ අමාත්‍යාංශ ගොඩනැගිල්ල පාර්ලිමේන්තු කාරක සභා වෙනුවෙන් ලබාදීමට සිදුවීම නිසා බවත් ඒ වෙනුවෙන් තෝරාගත් නව ගොඩනැගිල්ලට යාමට කැබිනට් මණ්ඩල අනුමැතිය හිමිවූ බවත් කෘෂිකර්ම අමාත්‍ය දුමින්ද දිසානායක මහතා අද (5) පැවැති මාධ්‍ය හමුවකදී පැවසීය.බත්තරමුල්ල ප‍්‍රදේශයේ අමාත්‍යාංශය දැනට පිහිටා ඇති ස්ථානයට ආසන්නයෙන්ම ඇති අමාත්‍යාංශයට සුදුසු එකම ගොඩනැගිල්ල වන්නේ දැනට තෝරාගෙන ඇති ගොඩනැගිල්ල බව කී ඇමැතිවරයා එය තෝරා ගත්තේ අග‍්‍රාමාත්‍ය ලේකම්, කෘෂිකර්ම අමාත්‍යාංශයේ ලේකම්, මුදල් අමාත්‍යාංශයේ ලේකම් සහ රජයේ තක්සේරුකරු යන නිලධාරීන් සිව් දෙනාම එකට එක්වී බවද ප‍්‍රකාශ කළේය.ගොඩනැගිල්ලේ හිමිකරුවන් විසින් පැවසූ කුලී මුදල් හා වෙනත් කොන්දේසි ද කැබිනට් මණ්ඩලයට ඉදිරිපත් කර අනුමැතිය ගත් බව අමාත්‍යවරයා ප‍්‍රකාශ කළේය.එයට ආර්ථික කමිටුවෙන්ද අනුමැතිය හිමිවූ බව ඇමති දුමින්ද දිසානායක මහතා පැවසීය.දැනට අමාත්‍යාංශය ඇති ගොඩනැගිල්ල වර්ග අඩි 56,000ක එකක් බව කී දුමින්ද දිසානායක මහතා නව ගොඩනැගිල්ල වර්ග අඩි 90,000ක එකක් වන අතර දැනට අමාත්‍යාංශයෙන් පිටත ඇති අමාත්‍යාංශ අනුබද්ධ ආයතන සියල්ල එම ගොඩනැගිල්ලට ගෙන ඒමට බලාපොරොත්තු වන බව ද පැවසීය. ",
    "URL": "https://www.lankadeepa.lk/latest_news/කෘෂි-ඇමැති-කුලී-ගොඩනැගිල්ල-ගැන-කියයි/1-402855",
    "Category": "latest_news"
}