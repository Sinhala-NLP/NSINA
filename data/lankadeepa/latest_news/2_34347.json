{
    "Source": "www.lankadeepa.lk",
    "Timestamp": "2021 පෙබරවාරි මස 02",
    "Headline": "දුම්රිය මැදිරි දේශීයව නිපදවන්න යයි",
    "News Content": "වර්තමාන අවශ්‍යතාවන් සඳහා මගී දුම්රිය මැදිරි දේශීය නිෂ්පාදනය කිරීම සම්බන්ධයෙන් කැබිනට් මණ්ඩල අනුමැතිය ලැබී තිබේ.ඒ අනුව, පෞද්ගලික අංශයේ සහභාගීත්වය ඇතිව දුම්රිය මැදිරි 100ක් නිෂ්පාදනය කිරීම සඳහා රජයේ ප්‍රසම්පාදන මාර්ගෝපදේශ අනුගමනය කරමින් ආයෝජකයකු තෝරාගැනීමට නියමිතය.මේ වනවිට මගී දුම්රිය මැදිරි 700ක් පමණ දුම්රිය සේවයට අවශ්‍යව පවතින අතර, ඉදිරියේදී එම අවශ්‍යතාව 800 දක්වා වැඩි වනු ඇති බවට ඇස්තමේන්තු කර ඇත.දැනට පවතින දුම්රිය මැදිරිවලින් 30%ක් වසර 30ක්ද, 60%ක් වසර 25-30ත් අතර කාලයක් ද, පැරණි ඒවා වන අතර, 10%ක ප්‍රමාණයක් වසර 12ක් හෝ ඊට අඩු කාලයක් තුළ සේවයේ යොදවා ඇත. ඉදිරියේදී ඉන්දියාවෙන් ලැබීමට නියමිත මැදිරි 160 සහ අලුත්වැඩියා කිරීමේ ව්‍යාපෘතිය මගින් ලබාගැනීමට නියමිත මැදිරි 140 මගින් මුළු මැදිරි අවශ්‍යතාවෙන් 42%ක් පමණක් සැපිරෙයි.මෙම කරුණු සලකා බලා ඊට පිළියමක් වශයෙන් දුම්රිය මැදිරි දේශීයව නිපදවීම පිළිබඳව  ප්‍රවාහන අමාත්‍යවරයා ඉදිරිපත් කල යෝජනාව සඳහා අමාත්‍ය මණ්ඩල අනුමැතිය හිමිව ඇත.  ",
    "URL": "https://www.lankadeepa.lk/latest_news/දුම්රිය-මැදිරි-දේශීයව-නිපදවන්න-යයි/1-585543",
    "Category": "latest_news"
}