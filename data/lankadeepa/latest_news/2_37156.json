{
    "Source": "www.lankadeepa.lk",
    "Timestamp": "2020 ජුලි මස 13",
    "Headline": "කන්දකාඩුවේ නිරෝධායන අවසන් කළ දෙදෙනෙකුට කොරෝනා",
    "News Content": "(අජිත් ලංකාතිලක) කන්දකාඩු නිරෝධායන මධ්‍යස්ථානයේ නිරෝධායනය අවසන්  කළ යුද හමුදා සාමාජිකයින් දෙදෙනෙකුට නැවත කොරෝනා ආසාදනය වී ඇතැයි අකුරැස්ස  පරිපාලන මහජන සෞඛ්‍ය පරීක්ෂක පී.ඒ. ප්‍රේමරත්න මහතා පවසයි. ඔවුන් අකුරැස්ස ප්‍රදේශයේ පදිංචිකරුවන් බවද කොරෝනා ආසාදනය වූ බැවින් ඔවුන් දෙදෙනා නැවත කන්දකාඩු නිරෝධායන මධ්‍යස්ථානයට යොමුකර ඇති බවද, ඒ මහතා  කීය. අකුරැස්ස පරිපාලන මහජන සෞඛ්‍ය පරීක්ෂකවරයා වැඩිදුරටත් මෙසේද පැවසීය. “පරීක්ෂණවලදී තහවුරු වූ කරුණු  මත අකුරැස්ස, ගල්ලල, නාවල  සහ අකුරැස්ස, හේනේගම, බලපාත ප්‍රදේශයන්හි  එම ආසාදිතයින්ගේ පවුල් දෙකට අයත් 8දෙනෙකු නිරෝධායන කටයුතු සඳහා බියගම නිරෝධායන මධ්‍යස්ථානය වෙත  යොමුකළා. මීට අමතරව මේ වනවිට ආසාදිතයින් ගනුදෙනු කළ වෙළදසැල්වල කාර්ය මණ්ඩලය, ආසාදිතයින්ගේ ආශ්‍රිතයින් සහභාගී වූ පෞද්ගලික උපකාරක පන්තියක සහ කෘෂිකර්ම රැස්වීමකට සහභාගීවුවන් 50 කට ආසන්න ප්‍රමාණයක් ස්වයං නිරෝධායනයට යොමු කර තිබෙනවා. එසේම මෙම ප්‍රදේශයේ ම උත්සවයක් සංවිධානය කළ නිවැසියන්ට එරෙහිව නිරෝධායන නීති උල්ලංඝනය කිරීම යටතේ අධිකරණ ක්‍රියා මාර්ග ගැනීමට  කටයුතු කරනවා” යැයි පැවසීය.                                                   ",
    "URL": "https://www.lankadeepa.lk/latest_news/කන්දකාඩුවේ-නිරෝධායන-අවසන්-කළ-දෙදෙනෙකුට-කොරෝනා/1-575352",
    "Category": "latest_news"
}