{
    "Source": "www.lankadeepa.lk",
    "Timestamp": "2023 ජුලි මස 28",
    "Headline": "ගුරුවරියගේ රන් තැල්ලට ගුරුවරියක්ම විදලා",
    "News Content": "(ශ්‍රීනාත් ප්‍රසන්න ජයසූරිය)පුත්තලම , උඩප්පුව ප්‍රදේශයේ විදුහලක උපාධිධාරී ගුරුවරියකගේ අත් බෑගයේ දමා තිබූ රුපියල් ලක්ෂ විසි දෙකකට වැඩි වටිනාකමකින් යුත් පවුම් 13 ක රන් තැල්ල සොරාගත් බව කියන එම විදුහලේම ස්වේච්ඡා පදනම මත සේවය කරන ගුරුවරියක අත්අඩංගුවට ගත් බව උඩප්පුව පොලිසිය කියයි.සැකපිට අත්අඩංගුවට ගනු ලැබුවේ අවුරුදු විසිහතක් වයස ගුරුවරියකි.උපාධිධාරී ගුරුවරිය කරන ලද පැමිණිල්ලක් අනුව විමර්ශන පවත්වා හෙළි වූ තොරතුරු මත මෙම සැකකාර ස්වේච්ඡා ගුරුවරිය අත්අඩංගුවට ගත් බව පොලිසිය කියයි.අත්අඩංගුට ගත් සැකකාරියගේ හෙළිකරගත් තොරතුරු මත පාසලේ පිහිටි වැට මායිමේසුරක්ෂිත ලෙස වළ දමා තිබූ වළදමා තිබූ රන් තැල්ල සොයාගත් බව පොලීසිය සඳහන් කරයි.උපාධිධාරී ගුරුවරිය විසින් පැළඳ ගෙන එන මෙම රන් තැල්ල  කාමරයට පැමිණි පසු ගලවා අත් බෑගයේ දමා ගැනීම පුරුද්දක් වශයෙන් කරගෙන යන බව කියති.උපාධිධාරී ගුරුවරිය පසුගිය 25 වැනිදා හද පුරුදු ලෙස රන් තැල්ල අත් බෑගයේ දමා උගන්වමින් සිටියදී විදුහල්පතිවරයා කරන ලද දැනුම් දීමක් මත ඔහු හමුවීමට ගොස් ඇතැයි පොලිසිය කියයි.අත්බෑගය පරීක්ෂාකර බලන විටරන් තැල්ල එහි නොමැති බව දැක ඒ ගැන පැමිණිලි කිරීමට පොලිසියට යෑමට සූදානම් වූ අවස්ථාවේ සැකකාරිය පොලිසියට පැමිණිලි කිරීමෙන් පාසලට අපකීර්තියක් වන බව පවසා පොලිසියට නොයන ලෙස ඇය ගෙන් ඉල්ලීමක් කර ඇතැයි දැන ගැනීමට ඇත.   ",
    "URL": "https://www.lankadeepa.lk/latest_news/ගුරුවරියගේ-රන්-තැල්ලට-ගුරුවරියක්ම-විදලා/1-637177",
    "Category": "latest_news"
}