{
    "Source": "www.lankadeepa.lk",
    "Timestamp": "2019 මැයි මස 07",
    "Headline": "ඩ්‍රෝන යැව්වොත් වෙඩි තියනවා",
    "News Content": "(ඉන්දිකා රාමනායක)ශ්‍රී ලංකාවේ ජාතික ආරක්ෂාව සඳහා ඩ්‍රෝන යානා ගුවන්ගත කිරීම තහනම් කර ඇති බැවින්  තහනම නොකතා ඩ්‍රෝන යානා හෝ නියමුවන් රහිත ගුවන් යානා  භාවිතා කළහොත් ඒ සම්බන්ධයෙන් උපරිම ක්‍රියාමාර්ග ගන්නා ලෙස ගුවන් ආරක්ෂක පද්ධතියට දැනුම් දී ඇති බව  ගුවන් හමුදා  මාධ්‍ය ප‍්‍රකාශක සමූහ කපිතාන් ගිහාන් සෙනවිරත්න මහතා පවසයි.“මේක ආරක්ෂාව පිළිබඳ ප්‍රශ්නයක්. මේකේදි අපට කිසිම දෙයක් සැහැල්ලුවෙන් සලකන්න බෑ. නීතියට පිටින් කිසිවකු ඩ්‍රෝන යානා හෝ නියමුවන් රහිත ගුවන් යානා  භාවිතා කළොත් ඒවාට වෙඩි තියන්නත් සිද්ධ වේවි“ යයි ගුවන් හමුදා මාධ්‍ය ප්‍රකාශකවරයා වැඩිදුරත් පැවසීය.පාස්කු ඉරිදා සිද්ධියෙන් අනතුරුව රටේ උද්ගත ව ඇති  හදිසි නීති තත්ත්වය හමුවේ  ගුවන් හමුදාවේ  නිර්දේශ මත,  ඩ්‍රෝන යානා සහ නියමුවන් රහිත ගුවන් යානා ශ්‍රී ලංකාවේ ගුවන් සීමාව තුළ   පියාසර කරවීම  සිවිල් ගුවන් සේවා අධ්‍යක්ෂ  ජෙනරාල්වරයා විසින් තහනම් කරන ලදි. එවන් තත්ත්වයක් තිබියදීත්  පසුගියදා   කන්කාසන්තුරේ සහ   නාරාහේන්පිට යන ප‍්‍රදේශ වල ඩ්‍රෝන යානා දෙකක් පියාසර කරවන ලදි.  ආරක්ෂක අංශ හා පොලිසිය එම යානා දෙකටම වෙඩි තැබුවද එ්වා පොලිස් වෙඩි පහරින් මිදී පළා ගියේය.ඩ්‍රෝන යානා ක්‍රියාත්මක කරවීම ජාතික ආරක්ෂාවට මෙන්ම  ජාතික ආරක්ෂාව සම්බන්ධ මෙහෙයුම්වලට බාධාවක් බවද ගුවන් හමුදා මාධ්‍ය ප‍්‍රකාශකවරයා කියා සිටියේය.  ",
    "URL": "https://www.lankadeepa.lk/latest_news/ඩ්‍රෝන-යැව්වොත්-වෙඩි-තියනවා/1-550020",
    "Category": "latest_news"
}