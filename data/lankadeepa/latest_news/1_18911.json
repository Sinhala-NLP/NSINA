{
    "Source": "www.lankadeepa.lk",
    "Timestamp": "2022 පෙබරවාරි මස 22",
    "Headline": "සුපිරි හොලිවුඩ් නළු ජෝර්ජ් ගේ ගුවන් යානය හදිසියේ කටුනායකට ගොඩබාලා",
    "News Content": "( ටී.කේ.ජී.කපිල ) සුපිරි ඇමෙරිකානු හොලිවුඩ් නළු ජෝර්ජ් ක්ලූනි ( George Clooney ) මහතා  ඕස්ට්‍රේලියාවේ සිට එංගලන්තය බලා තම පෞද්ගලික ගුවන් යානයෙන් ගමන් කරමින් සිටින අතරතුර , කටුනායක ගුවන් තොටුපළ වෙත ඉකුත් 19 දා විනාඩි 45 ක කාලයක් සදහා පැමිණ තිබේ .ඔහු සිය පෞද්ගලික ගුවන් යානය වන බොම්බැඩියර් එක්ස්ප්‍රස් ග්ලෝබල් (Bombardier Express Global ) වර්ගයේ ගුවන් යානයෙන් මෙසේ කටුනායක ගුවන් තොටුපළ වෙත පැමිණියේ , ගුවන් යානයට අවශ්‍ය ඉන්ධන සහ එහි කාර්යය මණ්ඩලය මාරු කර ගැනීමටය . මෙම ගුවන් යානය සදහා කටුනායක ගුවන් තොටුපළ තුළ අවශ්‍ය සේවා සහ යටිතල පහසුකම් සැපයීම කෙයා ඒවියේෂන් පෞද්ගලික සමාගම ( Care Aviation Private Limited ) විසින් සිදු කර තිබේ .මෙම ගුවන් යානයට ඉන්ධන ලීටර් 7,000 ක් පමණ ලබා දීමෙන් අනතුරුව ගුවන් යානා නව කාර්යය මණ්ඩලය සමග එංගලන්තය බලා පිටත්ව ගොස් තිබේ .  ",
    "URL": "https://www.lankadeepa.lk/news/සුපිරි-හොලිවුඩ්-නළු-ජෝර්ජ්-ගේ-ගුවන්-යානය-හදිසියේ-කටුනායකට-ගොඩබාලා/101-608671",
    "Category": "latest_news"
}