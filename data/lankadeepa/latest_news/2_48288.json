{
    "Source": "www.lankadeepa.lk",
    "Timestamp": "2019 මැයි මස 15",
    "Headline": "බෝම්බයක් පුපුරණ බවට ඇමතුමක් දුන් ජපුර සිසුවෙක් අත්අඩංගුවට",
    "News Content": "(බිමල් ශ්‍යමන් ජයසිංහ)ජයවර්ධනපුර විශ්වවිද්‍යාලය තුළ හා ඉන් පිටත අද බෝම්බ පිපිරීම් මාලාවක් සිදුවන බවට එහි උපකුලපතිවරයාට නිර්නාමික දුරකතන ඇමතුමක් ලබාදුන් එම විශ්වවිද්‍යාලයේ වෛද්‍ය පීඨයේ අවසන් වසරේ සිසුවෙකු අද (15) අත්අඩංගුවට ගත් බව පොලිසිය කියයි.ජපානයේ සංචාරයක නිරත උපකුලපතිවරයාගේ ජංගම දුරකතනයට නාඳුනන පුද්ගලයෙකු ඇමතුමක් ලබා දෙමින් එම විශ්වවිද්‍යාලය තුළ හා ඉන් පිටත බෝම්බ පිපිරීම් මාලාවක් සිදුවන බවට දුරකතන ඇමතුමක් ලබාදී ඇති බවට එම විශ්වවිද්‍යාලයේ ප්‍රධාන ආරක්ෂක නිලධාරියා මිරිහාන පොලිසියට කරන ලද පැමිණිල්ලක් අනුව සැකකාර සිසුවා අත්අඩංගුවට ගත් බව පොලිසිය කියයි.පැමිණිල්ල සමඟ ලබාදුන් දුරකතන අංකය පිළිබඳ නුගේගොඩ අධිකරණයට කරුණු වාර්තාකර අදාල දුරකතන සමාගමින් ලබාගත් ග්‍රාහක වාර්තාව ඔස්සේ සිදුකළ විමර්ශනවලින් තහවුරු කරගත් තොරතුරු අනුව සැකකරු අත්අඩංගුවට ගත් බව පොලිස් නිලධාරියෙක් පැවසීය.මෙම ව්‍යාජ ඇමතුම හේතුවෙන් විශ්වවිද්‍යාලය හා ඒ අවට විශේෂ ආරක්ෂාවක් යෙදවීමට සිදුවූ බවත් ව්‍යාජ ඇමතුම් ලබා දෙන්නන්ට එරෙහිව නීතිය උපරිම ලෙස ක්‍රියාත්මක කරන බවත් උසස් පොලිස් නිලධාරියෙක් පැවැසීය.  ",
    "URL": "https://www.lankadeepa.lk/news/බෝම්බයක්-පුපුරණ-බවට-ඇමතුමක්-දුන්-ජපුර-සිසුවෙක්-අත්අඩංගුවට/101-550515",
    "Category": "latest_news"
}