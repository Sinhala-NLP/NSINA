{
    "Source": "www.lankadeepa.lk",
    "Timestamp": "2023 අගෝස්තු මස 08",
    "Headline": "’’සල්ලාලයන්’’ ගැන මැතිසබයේ රැව්දෙයි",
    "News Content": "(සුජිත් හේවාජුලිගේ සහ  අංජුල මහික වීරරත්න)පාර්ලිමේන්තු ගෘහපාලන අංශයේ ඇතැම් කාන්තාවන්ට සිදුවී ඇති ලිංගික  හිංසන යට ගැසීමට සමහර ප්‍රධානීන් එවැනි දේවල් සිදු නොවූ බවට  ඒ කාන්තාවන්ගෙන් බලහත්කාරයෙන්  ලියුම්  අත්සන් කරමින් සිටින හෙයින් මේ පරීක්ෂණ සාධාරණ ආකාරයට සිදුවේ දැයි ඔවුනට සැකයක් මතුව ඇති බවත්  මේ සම්බන්ධයෙන් පත් කෙරුණු විශේෂ කමිටුව මගින්  සාධාරණ පරීක්ෂණයක් පවත්වා එම හිංසන  කළ නිලධාරීන්ට දැඩි දඬුවම්  දීමට  පියවර ගන්නැයි  මහලේකම්වරියගෙන් ඉල්ලීමක් කරන බවත් මාතලේ දිස්ත්‍රික් මන්ත්‍රීනී රෝහිණී කුමාරි විජේරත්න මහත්මිය  පාර්ලිමේන්තුවේදී අද (8) පැවසුවාය.මේ සිද්ධියෙන් පාර්ලිමේන්තුවටද ලොකු කැළලක් ඇතිවූ බව  ඇය සඳහන් කළාය.විජේරත්න  මහත්මිය මෙසේ පැවසූවේ නියෝජ්‍ය  කතානායකවරයාගේ අවසරය ඇතුව විශේෂ ප්‍රකාශයක් කරමිනි.රෝහිණි කුමාරි විජේරත්න මහත්මිය මෙසේද  පැවසුවාය.පාර්ලිමේන්තුවේ ගෘහ පාලන අංශයේ කාන්තාවන්ට සහ තරුණියන්ට ලිංගික හිංසන  වෙනවා කියලා පසුගිය දවස්වල පුවත්පත්වල සහ සමාජ මාධ්‍යයේ ප්‍රවෘත්ති දිගට හරහට පළවුණා. මේ සිද්ධිය ගැන පරීක්ෂණ පවත්වන්න මහ ලේකම්තුමිය විශේෂ කමිටුවක් පත් කරලා තියෙනවා. දැන් ඒ පරීක්ෂණ යනවා. මේක මන්ත්‍රීවරුන් සම්බන්ධ සිද්ධියක් නොවෙයි. ඒ සේවිකාවන්ගේ ඉහළින් ඉන්න අයගෙන් තමයි සිද්ධ වෙන්නේ. දැන් නිලධාරීන් පිරිසක්  හිංසනයට  ලක් වූ  අයගෙන්  එහෙම දේවල් සිද්ධ වුණේ නැහැ කියලා අත්සන් ගනිමින් ඉන්නවා. ඒ නිසා ඒ අයට බයක් තියෙනවා මේ පරීක්ෂණය හරියට සිද්ධ වෙයිද නැද්ද කියලා. මෙතන මහා ලේකම්තුමිය ඉන්නවා. මේ සිද්ධිය ගැන සාධාරණ විදියට පරීක්ෂණයක්  තියලා හිංසන කරපු අයට දැඩි දඬුවම් දෙන්න කියලා ඉල්ලීමක් කරනවා. මොකද මේ සිද්ධිය  පාර්ලිමේන්තුවටත් ලොකු කැලලක්.නියෝජ්‍ය කතානායක අජිත් රාජපක්ෂ මහතාමේ ගැන දැන් කමිටුවක් පත් කරලා තියනවා. ඒ විමර්ශන කටයුතු සාර්ථකව සිද්ධ වෙනවා.සභානායක සුසිල් ප්‍රේමජයන්ත මහතාලිංගික හිංසන සිද්ධිය සම්බන්ධයෙන් මහා ලේකම්තුමිය විශේෂ කමිටුවක් පත් කරලා තියනවා. ජ්‍යෙෂ්ඨ නිලධාරිනියන් තිදෙනෙක් ඒකේ ඉන්නේ. ඒ සඳහා අවශ්‍ය ක්‍රියාමාර්ග ගන්නවා. ඊට පස්සේ ඒ ගැන කතානායකතුමාට දැනුම්  දෙනවා. අවශ්‍ය ක්‍රියාමාර්ග ඊට පස්සේ ගන්නා බව දැනුම්දී  තිබෙනවා  ",
    "URL": "https://www.lankadeepa.lk/latest_news/’’සල්ලාලයන්’’-ගැන-මැතිසබයේ-රැව්දෙයි/1-637769",
    "Category": "latest_news"
}