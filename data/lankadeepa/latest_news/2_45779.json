{
    "Source": "www.lankadeepa.lk",
    "Timestamp": "2019 සැප්තැම්බර් මස 14",
    "Headline": "ව්‍යාජ ටිකට්පත් අලෙවිකළ සැකකරුවන් දෙදෙනෙකු අත්අඩංගුවට",
    "News Content": "(සම්පත් ප්‍රියනන්දන සහ නාලක ජේ. හෙට්ටිආරච්චි)‘සිඟිති දැරියකගේ  ජිවිතය  බේරා ගනිමු‘ යනුවෙන්  ව්‍යජ ලෙස  මුද්‍රණය කල  ටිකටිපත්  බලහත්කාරයෙන්  ජනතාවට අලෙවි කර මුදල් ලබාගත්  සැකකරුවන්  දෙදෙනෙකු සැප්තැම්බර් (17) දක්වා රක්ෂිත බන්ධනාගාරගත කරන ලෙස බලන්ගොඩ ⁣වැඩ බලන මහෙස්ත්‍රාත් ඒ.එම්.එස්.මැණිකේ මහත්මිය අද (14) දා නියෝග කළාය.කහවත්ත වැල් අදුර ප්‍රදේශයේ පදිංචි 17 සහ 20  යන වයස්වල පසුවන තරුණයන් දෙදෙනෙකු  මෙලෙස රක්ෂිත බන්ධනාගාර ගත කර ඇත.අසාධ්‍ය තත්වයෙන් පසුවෙන 7 හැවිරිදි  දැරියකට පිහිට වන ලෙස බලන්ගොඩ නගරයේදී මොවුන් විසින්  ටිකට්පත්  බලහත්කාරයෙන් ජනතාවට අලෙවි  කෙරෙන බවට පොලීසියට ලද තොරතුරකට අනුව බලන්ගොඩ පොලිසියේ නිලධාරීන් කණ්ඩායමක් විසින් මෙම සැකකරුවන් දෙදෙනා අද (14) පෙරවරුවේදී අත්අඩංගුවට ගනු ලැබීය. එම ටිකට් පත් වල සඳහන් බැංකු ගිණුම් වල මුද්‍යණය කර ඇති නම් ගම් පරීක්ෂා  කිරීමේදී ඒවා ව්‍යාජ ඒවා බවට පොලිසිය විසින් අනාවරණය කරගෙන ඇත. මෙම සැකකරුවන් අධික ලෙස මත්ද්‍රව්‍ය සඳහා ඇබ්බැහි වු තරුණයන් බවට පොලිසිය විසින් සිදුකළ  මූලික පරික්ෂණ වලදී අනාවරණය කරගෙන තිබේ. බලන්ගොඩ පොලිස් ස්ථානාධිපති ලෝරන්ස් ප්‍රනාන්දු මහතාගේ උපදෙස් පරිදි පොලිස් නිලධාරීන් කණ්ඩායමක් විසින් මෙම සැකකරුවන් අත්අඩංගුවට ගෙන බලන්ගොඩ වැඩ බලන මහෙස්ත්‍රාත්වරිය හමුවට ඉදිරිපත් කිරීමෙන් අනතුරුව මෙලෙස රක්ෂිත බන්ධනාගාර ගත කෙරිණි.  ",
    "URL": "https://www.lankadeepa.lk/latest_news/ව්‍යාජ-ටිකට්පත්-අලෙවිකළ-සැකකරුවන්-දෙදෙනෙකු-අත්අඩංගුවට/1-556948",
    "Category": "latest_news"
}