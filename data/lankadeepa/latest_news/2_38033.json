{
    "Source": "www.lankadeepa.lk",
    "Timestamp": "2020 ජුනි මස 09",
    "Headline": "උසස් පෙළ - ශිෂ්‍යත්ව විභාග සැප්තැම්බර් දක්වා කල්යයි",
    "News Content": "(ඩයනා උදයංගනී)රට තුළ පැවති තත්ත්වය හේතුවෙන් දිගු කාලයක් පාසල් වසා තිබූ බැවින් මෙවර අ.පො.ස උසස් පෙළ විභාගය කල්දැමීමට තීරණය කළ බව අධ්‍යාපන ඇමති ඩලස් අලහප්පෙරුම මහතා පැවසීය.ඒ අනුව අගෝස්තු මස 5 වැනිදා ආරම්භ කිරීමට තිබූ එම විභාගය සැප්තැම්බර් 7 වැනිදා ආරම්භ කිරීමට තීරණය කර ඇතැයි ඇමතිවරයා කීවේය.මෙවර උසස් පෙළ විභාගය  සැප්තැම්බර් මස 7 වන දින සිට ඔක්තෝබර් 2 වන දින තෙක් පැවැත් වීමට නියමිත බව ද ඇමතිවරයා සඳහන් කළේය.අගෝස්තු මාසයේ පැවැත්වීමට නියමිතව තිබූ 5 ශ්‍රේණිය ශිෂ්‍යත්ව විභාගය ද සැප්තැමබර් 13 වැනිදා පවත්වන බව හෙතෙම කීවේය.අගෝස්තු මස පාසල් නිවාඩු කාලය සැප්තැම්බර් මාසයට කල්දමා විභාගවලට පෙනී සිටින දරුවන්ගේ අධ්‍යාපන කටයුතු වෙනුවෙන් අගෝස්තු මාසය වෙන්කරන බව ද ඇමතිවරයා පැවසීය.ඔහු මේ බව පැවසුවේ අධ්‍යාපන අමාත්‍යාංශ ශ්‍රවණාගාරයේදී පැවති මාධ්‍ය හමුවක් අමතමිනි.   ",
    "URL": "https://www.lankadeepa.lk/covid19/උසස්-පෙළ---ශිෂ්‍යත්ව-විභාග-සැප්තැම්බර්-දක්වා-කල්යයි/203-573423",
    "Category": "latest_news"
}