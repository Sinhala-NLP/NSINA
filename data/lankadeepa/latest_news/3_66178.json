{
    "Source": "www.lankadeepa.lk",
    "Timestamp": "2017 ජුනි මස 21",
    "Headline": "ඇතැම් ක්‍රීඩකයන් සෙල්ලම් කරන්නේ ඉන්දියාවට - ක්‍රීඩා ඇමති",
    "News Content": "ඇතැම් ක්‍රීඩකයන් ලංකාවෙන් ශාරීරික යෝග්‍යතාවය   (ෆිට්නස්) හදාගෙන ඉන්දියාව වෙනුවෙන් ක්‍රීඩා කරන බව ක්‍රීඩා ඇමැති සහ කැබිනට් සම ප්‍රකාශක දයාසිරි ජයසේකර මහතා අද පැවැති කැබිනට් තීරණ දැනුම් දීමේ මාධ්‍ය සාකච්ඡාවේදී කීවේය. ක්‍රිකට් ක්‍රීඩකයන්ට හමුදා පුහුණුවක් අවශ්‍ය නැති බවට ලසිත් මාලිංග මහතා කළැයි කියන ප්‍රකාශයක් ගැන මාධ්‍යවේදියෙක් ප්‍රශ්නයක් ඇසීය. ඊට පිළිතුරු දුන් ඇමැතිවරයා කීවේ එක එක්කෙනා කියන කතාවලට උත්තර දීමේ අවශ්‍යතාවක් නැති බවයි. කෙසේ වෙතත් ඇතැමුන් ලංකාවේ ‘ෆිට්නස්‘ හදාගෙන ඉන්දියාවට ගහන බව කී ඇමැතිවරයා ලංකාවේ ක්‍රීඩකයන් අදක්ෂයැයි කිසි ලෙසකින් නොකියන බව ද පැවසීය. තමා කියන්නේ ලංකාවේ ක්‍රීඩකයන් ශරීරික යෝග්‍යතා පරීක්ෂණයෙන් සමත් විය යුතු බව යැයි ද, ඉදිරියේදී ක්‍රීඩා තරඟවලට සහභාගී කරවන්නේ ශාරීරික සුවතා පරීක්ෂණයෙන් සමත්වන පිරිස් පමණක් යැයි ද ජයසේකර මහතා කීවේය. වෙනත් රටවල ක්‍රීඩකයන්ගේ ශරීර සුවතාවය ඉතා ඉහළින් බලන බවත්, වෙනත් රටවල ක්‍රීඩකයන් බොහෝ වේලාවක් ක්‍රීඩා කරද්දී ලංකාවේ ක්‍රීඩකයන් සුළුවේලාවක් ක්‍රීඩා කර භෞත චිකිත්සක ලවා පරීක්ෂා කර ගන්නා බවත් ඔහු සඳහන් කළේය.  ",
    "URL": "https://www.lankadeepa.lk/latest_news/ඇතැම්-ක්‍රීඩකයන්-සෙල්ලම්-කරන්නේ-ඉන්දියාවට---ක්‍රීඩා-ඇමති/1-514190",
    "Category": "latest_news"
}