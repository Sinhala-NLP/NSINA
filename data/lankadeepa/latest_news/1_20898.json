{
    "Source": "www.lankadeepa.lk",
    "Timestamp": "2021 දෙසැම්බර් මස 24",
    "Headline": "‘‘මත්ද්‍රව්‍ය රස පරීක්ෂක වාර්තා සති දෙකකින්‘‘",
    "News Content": "(සුජිත් හේවාජුලිගේ )මත්ද්‍රව්‍ය සම්බන්ධයෙන් රජයේ රස පරීක්ෂණ දෙපාර්තමේන්තුවේ වාර්තා සති දෙකකින් ලබාදීමට පියවර ගෙන ඇතැයි අමාත්‍ය ජනාධිපති නීතිඥ අලි සබ්රි මහතා පවසයි.එම වාර්තා ලබා දීමට මාස අටක පමණ කාලයක් මෙතෙක් ගතවිය.රස පරීක්ෂක වාර්තා අඩු කාලයකින් ලබාදීමේ ක්‍රමවේදය හරහා සැකකරුවන්ට එරෙහිව නීතිමය ක්‍රියාමාර්ග ගැනීම කාර්යක්ෂම කළ හැකි බවත් මෙම කටයුතු සක්‍රිය කිරීම සඳහා රස පරීක්ෂක දෙපාර්තමේන්තුවේ ධාරිතාව උපරිම වශයෙන් වැඩි කිරීමට සැලසුම් කර ඇති බවත් අමාත්‍යවරයා ප්‍රකාශ කළේය.අධිකරණ අමාත්‍යවරයා මෙසේ පැවසූවේ ප්‍රජා පාදක විශෝධන දෙපාර්තමේන්තුවේ නව ආඥාලාභී තොරතුරු කළමනාකරණ පද්ධතිය ,නව වෙබ් අඩවිය, නිල ලාංඡනය හා නිල ගීතය ජනගත කිරීමේ උත්සවයට සහභාගි වෙමිනි.මේ උත්සවය අධිකරණ අමාත්‍යාංශ ශ්‍රවණාගාරයේ දී පෙරේදා(23) පෙරවරුවේ පැවැත්විණ.රටේ අපරාධකරුවන් වර්ගීකරණය කළ යුතු බවත් රිමාන්ඩ් කර හෝ බන්ධනාගාර ගත කිරීමෙන් හෝ පමණක් අපරාධ සිදුවීම වැළැක්විය නොහැකි බවත් අලි සබ්රි මහතා ප්‍රකාශ කළේය.මත්ද්‍රව්‍ය ජාවාරම්කරුවන්ට සහ බෙදා හරින්නන්ට දැඩි දඩුවම් ලබා දිය යුතු බව පැවසූ අධිකරණ අමාත්‍යවරයා මත්ද්‍රව්‍ය වලට ඇබ්බැහිව සිටින වින්දිතයන් පුනරුත්ථාපනය කර වෘත්තීය පුහුණුව ලබා දී යහපත් පුද්ගලයන් ලෙස සමාජගත කළ යුතු බවද සඳහන් කළේය.සුළු වැරදි කළ පුද්ගලයන් පුනරුත්ථාපනය කිරීමෙන් බන්ධනාගාරවල තදබදය අවම කරගත හැකි බවද ඔහු පෙන්වා දුන්නේය.   ",
    "URL": "https://www.lankadeepa.lk/news/‘‘මත්ද්‍රව්‍ය-රස-පරීක්ෂක-වාර්තා-සති-දෙකකින්‘‘/101-605404",
    "Category": "latest_news"
}