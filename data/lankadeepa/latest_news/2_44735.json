{
    "Source": "www.lankadeepa.lk",
    "Timestamp": "2019 ඔක්තෝබර් මස 30",
    "Headline": "ග්‍රේටා තන්බර්ග් පාරිසරික සම්මානය ප්‍රතික්ෂේප කරයි",
    "News Content": "ග්‍රේටා තන්බර්ග් ඇයට ලැබුණු පාරිසරික සම්මානය සහ ත්‍යාග මුදල ප්‍රතික්ෂේප කර ඇතැයි වාර්තා වේ.සම්මානය ප්‍රතික්ෂේප කරමින් ඇය පවසා ඇත්තේ දේශගුණික ව්‍යාපාරයට තවත් සම්මාන අවශ්‍ය නොවන බවයි.තමාට මෙම සම්මානය පිරිනැමීම පිළිබඳව නෝර්ඩික් කවුන්සිලයට ස්තූති කරන බවත් එය විශාල ගෞරවයක් බවත් ඇය වැඩිදුරටත් පවසා ඇත.යූරෝ 40000ක ත්‍යාග මුදල ප්‍රතික්ෂේප කිරීමට ගත් තීරණය පැහැදිලි කරමින් ඇය පවසන්නේ දේශගුණික හා පාරිසරික ගැටලු සම්බන්ධයෙන් උතුරු දිග යුරෝපීයයන් හෙවත් නොර්ඩික් රටවල් ලොවපුරා විශාල කීර්තියක් ලබා ඇති බවයි. \"මේ ගැන පුරසාරම් දෙඩීමේ අඩුවක් නැහැ. ලස්සන වචනවල අඩුවක් නැහැ. නමුත් නොර්ඩික් රටවල දැවැන්ත බලශක්ති පරිභෝජනයෙන් පැවසෙන්නේ වෙනත් දෙයක්. ස්වීඩනයට හා බොහෝ උතුරු යුරෝපීය රටවල්වලට ග්‍රහලෝක හතරක සම්පත් තියෙනවා.ගෝලීය උෂ්ණත්වය සීමා කිරීම සඳහා විද්‍යාව පවසන දෙය සහ ක්‍රියාත්මක වෙමින් පවතින දෙය අතර දැවැන්ත පරතරයක් තිබෙනවා. අප අයත් වන්නේ වැඩිපුරම යමක් කළ හැකි රටවල් අතරට. එහෙත් අපේ රටවල් තවමත් මූලික වශයෙන් කිසිවක් කර නැහැ\" තන්බර්ග් මෙනවිය පවසන්නීය.ඩෙන්මාර්කය, ෆින්ලන්තය තන්බර්ග් මෙනවියගේ මව්රට වන ස්වීඩනය නෝර්ඩික් කවුන්සිලයට අයත් වේ.(බීබිසී ඇසුරිණි - 085)   ",
    "URL": "https://www.lankadeepa.lk/news/ග්‍රේටා-තන්බර්ග්-පාරිසරික-සම්මානය-ප්‍රතික්ෂේප-කරයි/101-559709",
    "Category": "latest_news"
}