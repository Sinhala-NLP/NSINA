{
    "Source": "www.lankadeepa.lk",
    "Timestamp": "2019 ජුනි මස 08",
    "Headline": "කැකිරාවේ අනතුරකින් දරුවන් තිදෙනෙකු මරුට",
    "News Content": "(කාංචන කුමාර ආරියදාස)කැකිරාව අනුරාධපුර ප්‍රධාන මාර්ගයේ කැකිරාව තිබ්බටුවැව කොරසගල්ල හන්දියෙදී අද (08) උදේ සිදුවූ රිය අනතුරකින් පාසල් දරුවන් තිදෙනෙකු මියගොස් තවත් අයෙකු බරපතල තුවාල ලබා තවත් සිසුවියන් දෙදෙනෙකු අනූනවයෙන් දිවි බේරා ගෙන  ඇතැයි කැකිරාව පොලීසිය කියයි.කැකිරාව ප්‍රදේශයේ උපකාරක පංති යෑම සඳහා පිරිමි දරුවන් සිව්දෙනකු මාර්ගයේ අයිනේ රැඳී සිටි තිබෙන බවත් තවත් ගැහැණු දරුවන් දෙදෙනෙකු ඊට මඳක් දුරින් බස් රථය එනතුරු මාර්ගය අයිනේ රැඳී සිටියදී එකවරම දඹුල්ල දෙසින් කැකිරාව දෙසට වේගයෙන් ධාවනය වූ ලොරි රථයක් මෙම පිරිමි දරුවන් හතරදෙනා යටකරගෙන මාර්ගයෙන් ඉවතට පැන  පලායාමත්  සමඟ මාර්ග අයිනේ රැඳී සිටි දියණියන් දෙදෙනාද මාර්ගයෙන් ඉවතට පැන සිය ජීවිත බේරා ගෙන ඇතැයි පොලිසිය කියයි.මෙසේ මියගොස් ඇත්තේ මෙවර සාමාන්‍ය පෙළ විභාගය සඳහා පෙනී සිටීමට නියමිත දරුවෙකු සහ 9ශ්‍රේණියේ ඉගෙනුම ලබන දරුවන් දෙදෙනෙකු බව පොලීසිය කියයි.මෙමගින් එක් සිසුවෙකු කැකිරාව රෝහලට ඇතුළත් කර සිටියදී මියගොස් තිබෙන අතර අනෙක් දෙදෙනා අනතුර සිදු වූ ස්ථානයේම මියගොස් තිබේ. අනතුරට පත් අනිත් තුවාල ලැබූ සිසුවා දඹුල්ල මූලික රෝහල වෙත එවා තිබේ.අනතුර සිදුකළ ලොරි රථය නොනවත්වා වේගයෙන් කැකිරාව පොලිසියද පසු කර ධාවනය කර තිබෙන අතර පසුව කැකිරාව පොලිසිය අවට පොලිස් ස්ථාන දැනුවත් කිරීමෙන් පසු කැකිරාව තලාව ප්‍රධාන මාර්ගයේ ලොරි රථය ධාවනය වෙමින් තිබියදී ඉපලෝගම පොලීසිය මගින් අත්අඩංගුවට ගෙන තිබේ.මෙම සිද්ධියත් සමග කැකිරාව කොරසගල්ල තිබ්බටුවැව ප්‍රදේශයේ ජනතාව ප්‍රකෝපකාරී වී ප්‍රධාන මාර්ගයේ වාහන ගමනාගමනයට බාධා කරමින් ටයර් පුළුස්සා විරෝධතාවයක නිරත වූහ.ප්‍රදේශවාසීහු පොලිසියට දොස් නඟමින් මෙම වාහනය අත්අඩංගුවට ගැනීම ප්‍රමාද කළ බවට චෝදනා කරන්නට වූහ. එමෙන්ම එම ලොරි රථයේ රියදුරු සහ රථය එම ස්ථානයට ගෙනැවිත් දෙන ලෙසද ඔවුහු පොලිසියෙන් ඉල්ලීම් කරමින් කෑකෝ ගසන්නට වූහ. කෙසේවෙතත් පොලීසිය මෙම ස්ථානයට පැමිණ පිරිස සන්සුන් කිරීම සඳහා දැඩි උත්සාහයක නිරතවන ආකාරය දැක ගැනීමට හැකියාව ලැබිණි.සිද්ධිය සම්බන්ධයෙන් අසල සිටි ප්‍රදේශවාසීන් කියා සිටියේ එකවරම මෙම ලොරිය  වේගයෙන් ධාවනය වූ බවත් එම අසල තිබූ ලොතරැයි පත් අලෙවි සැලක්ද යට කරගෙන එම ලොරිය පලාගිය බවය. එමෙන් ම සිද්ධිය ඇසින් දුටු ජීවිත බේරාගත් පාසල් සිසුවියක් කියා සිටියේ ඒ අසල සිටි පිරිමි ළමුන් සිව්දෙනා ලෝරියට යටවී ලොරිය තමන් ප්‍රදේශයට ධාවනය වෙනවාත් සමඟ තමන් සහ තවත් මිතුරියක් එම ස්ථානයෙන් වෙනතකට  පැන  ජීවිත බේරාගත් බව ය. මහනුවර යාපනය ප්‍රධාන ඒ 9 මාර්ගයේ වාහන ගමනාගමනයට මේ ආකාරයෙන් බාධා එල්ලවී තිබිණි. කැකිරාව පොලිසිය කියා සිටියේ රියදුරු සහ ලොරි රථය අත්අඩංගුවට ගෙන තිබෙන බවත් අපක්ෂපාතී පරීක්ෂණයක් මේ සඳහා සිදුකරන බවත්ය.ඡායාරූප - කාංචන කුමාර ආරියදාස   ",
    "URL": "https://www.lankadeepa.lk/latest_news/කැකිරාවේ-අනතුරකින්-දරුවන්-තිදෙනෙකු-මරුට/1-551709",
    "Category": "latest_news"
}