{
    "Source": "www.lankadeepa.lk",
    "Timestamp": "2019 දෙසැම්බර් මස 20",
    "Headline": "කෙහෙළියට එරෙහි අල්ලස් නඩුව අවසන්",
    "News Content": "( තිළිණි ද සිල්වා සහ රංජන් කටුගම්පොළ )රාජ්‍ය අමාත්‍ය කෙහෙළිය රඹුක්වැල්ල මහතාට හා රාජ්‍ය මුද්‍රණ නීතිගත සංස්ථාවේ  හිටපු සභාපතිවරයකු වන ජයම්පතී බණ්ඩාර හීන්කෙන්ද යන මහත්වරුන්ට එරෙහිව අල්ලස් කොමිසම මඟින් කොළඹ මහේස්ත‍්‍රාත් අධිකරණයේ පවරා ඇති නඩුව තවදුරටත් පවත්වා ගෙන යා නොහැකි බව කොළඹ මහාධිකරණ විනිසුරු ශෂී මහේන්ද්‍රන් මහතා අද (20) තීන්දු කළේය.අල්ලස් කොමිසමේ කොමසාරිස්වරුන් තිදෙනාගේ අත්සනින් තොරව මෙම නඩුව පවරා ඇති නිසා,  මෙම නඩුකරය ඉදිරියට පවත්වාගෙන යා නොහැකි බවට විත්තිය ඉදිරිපත් කළ මූලික විරෝධතාව කොළඹ මහේස්ත‍්‍රාත් අධිකරණය විසින් ප‍්‍රතික්ෂේප කිරීමට එරෙහිව  රාජ්‍ය අමාත්‍ය කෙහෙළිය රඹුක්වැල්ල මහතා සහ ජයම්පතී හීන්කෙන්ද මහත්වරුන් මහාධිකරණය හමුවේ ගොනු කළ ප‍්‍රතිශෝධන අයැදුම්පතක්  සලකා බලමින් මහාධිකරණ විනිසුරුවරයා මෙම තීන්දුව ප‍්‍රකාශයට පත් කළේය.2012 වසරේ මාර්තු මස 15 වැනිදා සිට  එම වසරේ අපේ‍්‍රල් මස 14 වැනිදා දක්වා කාලසීමාව තුළ එවකට ජනමාධ්‍ය  අමාත්‍යවරයා ලෙස කටයුතු කළ අවදියේදී කෙහෙළිය රඹුක්වැල්ල මහතාට අයත් පෞද්ගලික ජංගම දුරකථනයෙහි මාසයක බිල වන රුපියල් දෙලක්ෂ තිස් දහසක මුදලක් රාජ්‍ය මුද්‍රණ නිතිගත සංස්ථාවේ මුදල් වලින් ගෙවීම තුළින් රජයට පාඩුවක් සිදු කළැයි චෝදනා කරමින් කෙහෙළිය රඹුක්වැල්ල සහ එම සංස්ථාවේ හිටපු සභාපති ජයම්පති හීන්කෙන්ද යන මහත්වරුන්ට එරෙහිව අල්ලස් කොමිසම කොළඹ මහේස්ත‍්‍රාත් අධිකරණය හමුවේ නඩුවක් ගොනු කෙරිණි.මෙම නඩුව ගොනු කිරීමේදී අල්ලස් කොමිසමේ අධ්‍යක්ෂ ජනරාල්වරයා විසින් එම නඩුව පැවරීමට අදාළ එම කොමිසමේ කොමසාරිස්වරු තිදෙනාගේ ලිඛිත අනුමැතිය අධිකරණය හමුවේ ගොනු කර නොමැති හෙයින් එය විභාග කර පවත්වාගෙන යාමට නොහැකි බවට විත්තියේ නීතිඥවරු විසින් මූලික විරෝධතාවක් මහේස්ත‍්‍රාත් අධිකරණය හමුවේ මතු කර තිබිණි.එහෙත් එම මූලික විරෝධතා ප‍්‍රතික්ෂේප කළ මහේස්ත‍්‍රාත් අධිකරණය එම නඩුව විභාග කිරීමට තීන්දු කළ අතර, එම තීරණයට එරෙහිව කෙහෙළිය රඹුක්වැල්ල මහතා සහ ජයම්පති බණ්ඩාර හීන්කෙන්ද යන මහත්වරු විසින් කොළඹ මහාධිකරණය හමුවේ ප‍්‍රතිශෝධන අයැදුමක් ඉදිරිපත් කළේය.එම ප‍්‍රතිශෝධන පෙත්සම විභාග කළ කොළඹ මහාධිකරණ විනිසුරු ශෂී මහේන්ද්‍රන් මහතා සිය තීන්දුවෙන් සඳහන් කර සිටියේ නඩුවක් ගොනු කිරීමේදී අල්ලස් කොමිසමේ කොමසාරිස්වරුන්ගේ ලිඛිත අනුමැතිය ඉදිරිපත් කිරීම අත්‍යවශ්‍ය අංගයක් බව මෑතකදී අභියාචනාධිකරණය විසින් ප‍්‍රකාශයට පත් කරන්නට යෙදුණු තීන්දුවක සඳහන් කර ඇති බවයි.රාජ්‍ය අමාත්‍ය කෙහෙළිය රඹුක්වැල්ල මහතා වෙනුවෙන් ජනාධිපති නීතීඥ කාලිංග ඉන්දතිස්ස, නීතීඥ නිරෝෂන් සිරිවර්ධන යන මහත්වරුන්ද, රාජ්‍ය මුද්‍රණ නීතිගත සංස්ථාවේ හිටපු සභාපති ජයම්පතී බණ්ඩාර හීන්කෙන්ද මහතා වෙනුවෙන් රංජිත් හීල්ලගේ හා ප‍්‍රදීප් ගුණතිලක යන නීතීඥවරුන් ද පෙනී සිටියහ.    ",
    "URL": "https://www.lankadeepa.lk/latest_news/කෙහෙළියට-එරෙහි-අල්ලස්-නඩුව-අවසන්/1-562663",
    "Category": "latest_news"
}