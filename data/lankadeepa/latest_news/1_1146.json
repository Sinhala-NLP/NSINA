{
    "Source": "www.lankadeepa.lk",
    "Timestamp": "2023 සැප්තැම්බර් මස 12",
    "Headline": "උසස් පෙළ සමතුන්ට ජනපතිගෙන් ඇගැයුම්",
    "News Content": "(අංජුල මහික වීරරත්න)අ.පො.ස උ/පෙළ 2021 හා 2022 විභාගයෙන් විශිෂ්ට දක්ෂතා දැක්වූ දරුවන් ඇගයීම ජනාධිපති රනිල් වික්‍රමසිංහ හා අග්‍රාමාත්‍ය දිනේෂ්  ගුණවර්ධන මහත්වරුන්ගේ ප්‍රධානත්වයෙන්  ජනාධිපති කාර්යාලයේදී අද (12) සිදුවිය.විශිෂ්ට දක්ෂතා දැක්වූ සිසුන්ට ජනාධිපති ඇගයීම් ප්‍රණාම සහතික සහ මුදල් ත්‍යාග පිරිනැමීම මෙහිදී  සිදු කෙරිණි.ඒ අනුව 2022 අධ්‍යයන වර්ෂය සඳහා විෂය ධාරාවන් 6ක් ඔස්සේ පෙනී සිට දිවයිනේ පළමු ස්ථාන 10ට තේරී පත්වූ සිසු දරුවන් 60 දෙනාට සහ 2021 අධ්‍යයන වර්ෂයේ විෂයධාරා 6ක් ඔස්සේ පෙනී සිටි දිවයිනේ පළමු ස්ථාන 5 අතරට පත්වූ සිසුන් 30 දෙනා ද ඇතුළුව මුළු සිසු දරුවන් 90 දෙනකු ජනපති අතින් ඇගැයීමට ලක් විය.උසස් පෙළ විෂය ධාරා හයම ආවරණය වන පරිදි දිවයිනේ  ප්‍රථම, දෙවන සහ තෙවන ස්ථාන සඳහා  රුපියල්  50,000ක් බැගින්  මුදල් ත්‍යාග  පිරිණැමුණු අතර, අනෙකුත් ස්ථාන සඳහා රුපියල් 25,000ක් බැගින් වූ මුදල් ත්‍යාග මෙහිදී පිරිනැමිණි.    ",
    "URL": "https://www.lankadeepa.lk/latest_news/උසස්-පෙළ-සමතුන්ට-ජනපතිගෙන්-ඇගැයුම්/1-639665",
    "Category": "latest_news"
}