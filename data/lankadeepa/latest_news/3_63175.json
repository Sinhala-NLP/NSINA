{
    "Source": "www.lankadeepa.lk",
    "Timestamp": "2017 නොවැම්බර් මස 27",
    "Headline": "සිවාජිලිංගම්ලා උත්සව පැවැත්විය යුත්තේ හමුදාව වෙනුවෙන් - පාඨලී",
    "News Content": "(විනිතා එම් ගමගේ)උතුරේ දේශපාලනය කරන්නේ හමුදා විසින් එම ප‍්‍රදේශ මුදාගත් නිසා බැවින් සිවාජිලිංගම්ලා සමරු උත්සව පැවැත්විය යුත්තේ මිය ගිය හමුදා විරුවන් වෙනුවෙන් යැයි මහ නගර සහ බස්නාහිර  සංවර්ධන අමාත්‍ය පාඨලි චම්පික රණවක මහතා පවසයි.අමිර්තලිංගම් ගේ සිට යෝගේෂ්වරන් දක්වා දෙමළ නායකයින් ඝාතනය කරනු ලැබුවේ සිංහල වැසියන් හෝ හමුදා විසින් නොව එල්ටීටීඊ සංවිධානය විසින් බව සිවාජිලිංගම් අමතක කර ඇතැයි ද හෙතෙම පවසයි. සිවාජිලංගම්ලා ප‍්‍රභාකරන්  සමරන්නේ නම් තිස් අවුරුදු යුද්ධයෙන් රටටත් ජනතාවටත් වු හානියට ඔවුන් වගකිව යුතු යැයි ද අමාත්‍යවරයා  කියයි. මෙසේ තහනම් කරන ලද සංවිධානයක සාමාජිකයින් නීති විරෝධී ලෙස උත්සව සංවිධානය කරන්නේ නම් ඔවුන්ට එරෙහිව නීතිය ක‍්‍රියාත්මක කිරීම රජයේ වගකීම යැයි ද අමාත්‍යවරයා පවසයි.මෙවැනි ප‍්‍රජාතන්ත‍්‍ර විරෝධී කටයුතු වලට ඉඩ තැබීම නිසා නව නාසිවාදයකට ඉඩ විවර වන්නේ යැයි  කී අමාත්‍යවරයා ත‍්‍රස්තවාදින් වීරත්වයට පත් කරන සියලූ දෙනා ත‍්‍රස්තවාදින්ම විය යුතු යැයි ද කියයි. එල් ටී ටී ඊ සංවිධානය යනු නිරායුධ අහිංසක සාමාන්‍ය වැසියන් සිය ගණන් මහ මාවත් වල මරා දැමු පිරිසක් බව සමරු උත්සව සංවිධානය කරන්නන්ට කියා දිය යුතු යැයි ද හෙතෙම ප්‍රකාශ කරයි.අමාත්‍යවරයා මේ බව පැවසූවේ බේරේ සංවර්ධන ව්‍යාපෘතිය එළී දැක්වීම සඳහා කොළඹ ජයික් හිල්ටන් හෝටලයේ දී අද (27) පැවැති උත්සවයක් අවසානයේ මාධ්‍යවෙදීන් නැගූ ප‍්‍රශ්න වලට පිළිතුරු දෙමිනි.  ",
    "URL": "https://www.lankadeepa.lk/latest_news/සිවාජිලිංගම්ලා-උත්සව-පැවැත්විය-යුත්තේ-හමුදාව-වෙනුවෙන්---පාඨලී/1-520805",
    "Category": "latest_news"
}