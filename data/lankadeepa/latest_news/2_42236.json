{
    "Source": "www.lankadeepa.lk",
    "Timestamp": "2020 පෙබරවාරි මස 15",
    "Headline": "ටිපර් රථයක ගැටී කාන්තාවක් මරුට",
    "News Content": "(කේ බුද්ධික කුමාරසිරි)ගොඩගම -  බොරැල්ල මාර්ගයේ පනාගොඩ මංසන්ධියේදී අධික වේගයෙන් පැමිණි ටිපර් රථයක් මාර්ගය අසල නවතා තිබූ යතුරුපැදියක ගැටී අද (15) සිදුවූ අනතුරකින් යතුරු පැදියේ පැමිණි කාන්තාව එම ස්ථානයේදීම මියගොස් ඇතැයි අතුරුගිරිය පොලිසිය පැවසීය.අනතුරින් මියගොස් ඇත්තේ දැඩිගම වැලිකඩයාවත්ත ප්‍රදේශයේ පදිංචිව සිටි අශෝකා රත්නමාලි නමැති 36 හැවිරිදි දෙදරු මවකි.යතුරුපැදියේ පැමිණි සය හැවිරිදි කුඩා දරුවෙකු තුවාල ලබා හෝමාගම මූලික රෝහලට ඇතුළත් කළ බව පොලිසිය කියයි.අනතුරින් මිය ගිය කාන්තාව තම දරුවා යතුරුපැදියෙන් පෞද්ගලික පන්තියකට ඇරලවීම සඳහා යන අතරතුර දරුවාට දහවල් ආහාරය සඳහා යමක් මිලදී ගැනීමට පනාගොඩ මංසන්ධියේ වෙළඳසැලක් අසළ යතුරුපැදිය නවත්වා ඇත. ඇය එයින් බිමට බසිනවාත් සමඟ වේගයෙන් පැමිණි ටිපර් රථයේ ගැටී ඇති බව මූලික විමර්ශනයේදී අනාවරණය වූ බව පොලිසිය පැවසීය.අනතුර කළ ටිපර් රථය ගොඩගම සිට අතුරුගිරිය දෙසට ධාවනය කරමින් සිට ඇති බවත් පනාගොඩ මංසන්ධියේදී වෙනත් වාහනයකට වම්පසින් ඉස්සර කිරීමට යාමේදී මෙම අනතුර සිදුව ඇති බවත් පොලිසිය කියයි.ටිපර් රථ රියදුරු රථය දමා පලාගොස් ඇති අතර සැකකරු අත්අඩංගුවට ගැනීම සඳහා පරීක්ෂණ ආරම්භ කර ඇති බව පොලිසිය පැවසීය.     ",
    "URL": "https://www.lankadeepa.lk/latest_news/ටිපර්-රථයක-ගැටී-කාන්තාවක්-මරුට/1-566080",
    "Category": "latest_news"
}