{
    "Source": "www.lankadeepa.lk",
    "Timestamp": "2019 අප්‍රේල් මස 12",
    "Headline": "නියම කළ බෙහෙත දෙන්න නොසිටි හෙදිය මරණ පරීක්‍ෂණයට කැඳවයි",
    "News Content": "විනීතා එම් ගමගේහෙද වර්ජනයක් අතරතුර වෛද්‍යවරයා නියම කළ ඖෂධ ලබාදීමට හෙදියන් නොමැති වීමෙන් නිසි පරිදි ප්‍රතිකාර නොලැබ තම බිරිඳ මියගියේ යැයි කාන්තාවකගේ මරණ පරික්ෂණයේ දී සැමියා සාක්ෂි දීමෙන්  පසු කොළඹ නාගරික හදිසි මරණ  පරික්ෂක මොහමඩ් අෂ්රොෆ් රූමි මහතා එකී කාන්තාවගේ මරණය පිළිබඳව විවෘත තීන්දුවක් දෙමින් අදාල වාට්ටුව භාර හෙද නිලධාරිනිය පරික්ෂණය සඳහා කැඳවන ලෙස පොලිසියට නියෝග කළේය.ගම්පහ අකරවිට ජාඇල පාරේ කුණමා හැන්නැදිගේ ඉරෝෂා දිල්රුක්ෂි නමැති 45 හැවිරිදි පෙර පාසල් ගුරුවරියගේ මරණය පිලිබඳ  පරික්ෂණයේ දී මෙසේ විවෘත තීන්දුවක් දෙනු ලැබීය.ඇය රෝහල් ගතකර සිටිය දී හෙද වර්ජනයක් ආරම්භ වූ බවත් 26 වැනිදා සවස හෙද වර්ජනය අවසන් බව නිවේදනය වුවත් හෙද හෙදියන් වැඩ ආරම්භ කරනු ලැබුයේ පසුදින උදෑසන බවත් ඇගේ මරණය පිළිබඳව කොළඹ නාගරික හදිසි මරණ පරික්ෂන උසාවියේ ඉකුත් 28 දා පැවැති පරික්ෂණයේ දී මියගිය අයගේ සැමියා වන යාපා අප්පුහාමිලාගේ දොන් සුමිත් ප්‍රියන්ත තුෂාර යාපා (49) මහතා කියා සිටියේය.සුමිත් ප්‍රියන්ත මහතා සාක්ෂි දෙමින් මෙසේ ද කියා සිටියේය.“ ගියවසරේ අගෝස්තු මාසයේ දී බිරිඳගේ ඇස් පෙනෙන්නෙ නැතිව ගියා. ඒ ගැන වෛද්‍යවරු බොහෝ දෙනෙකුගෙන් ප්‍රතිකාර ගත්තා. අසනීපයක් නැති බව කිහිපදෙනෙක් කිව්වා.අවසානයේ ස්නායු ශල්‍ය වෛද්‍ය සුනිල් පෙරේරා මහතාට පෙන්නුවා. සැත්කමක් කළ යුතු බව එතුමා කිව්වා. ඒ අනුව ආසිරි සෙන්ට්‍රල් රෝහලේ දී සැත්කමක් කළා. 20 දා ගෙදර ගියා. 21 ඇවිත් රිපෝට් පෙන්වන්න කී නිසා ඇවිත් වෛද්‍යවරයා වෙත වාර්තා පෙන්නුවා. එවිට එතුමා කීවේ එදිනම රෝහල් ගත කරන්න කියලයි. නමුත් ලක්ෂ 20 ක් විතර යන බව කී නිසාත් එතරම් මුදලක් මා සතුව නැති නිසාත් එහි නතර කරන්න බැරි බව මා කීවා.එවිට වෛද්‍ය සෝමසුන්දරම් මහතාට කථා කොට එතුමා ගෙන් ලිපියක් ලබා දී ජාතික රෝහලේ වාට්ටුවකට ඇතුල් කරන්න  කටයුතු කලා. ඒ 21 වැනිදායි.ඇය දිගටම රෝහලේ සිටියා. හෙද වර්ජනය නිසා බෙහෙත් හරි ආකාර ලැබුණේ නැහැ. බෙහෙත් තිබුණෙත් නැහැ. දොස්තර මහතා නියම කළ බෙහෙත සොයා ගන්න හම්බවුණේ නැහැ. දවස් දෙකක් වර්ජන තිබුණා. එය අවසන් වුණේ 26 හවස. නමුත් හෙදියන් වැඩට ආවේ 27 උදේ. එතකල් ක්‍රමානුකූලව ඇයට ප්‍රතිකාර සහ බෙහෙත් ලැබුණේ නැහැ. ඇය 28 පාන්දර මිය ගියා. ”මේ පිළිබඳ පශ්චාත් මරණ පරික්ෂණය කොළඹ සහකාර අධිකරණ වෛද්‍ය නිලධාරිනි දිල්හානි අමරසිංහ මහත්මිය  විසින් සිදුකළ අතර ඇය වැඩිදුර පරික්ෂණ කරන බව සඳහන්ව තිබිණි.ඉදිරිපත්වූ සාක්ෂි හා වෛද්‍ය වාර්තා සළකා බැලූ මරණ පරික්ෂකවරයා වැඩිදුර පරික්ෂණය මේ මස 25 වැනිදාට කල් තැබු අතර අදාල වාට්ටුව භාර හෙද නිලධාරිනිය එදිනට ගෙන්වන ලෙස නියම කළේය.   ",
    "URL": "https://www.lankadeepa.lk/news/නියම-කළ-බෙහෙත-දෙන්න-නොසිටි-හෙදිය-මරණ-පරීක්‍ෂණයට-කැඳවයි/101-548699",
    "Category": "latest_news"
}