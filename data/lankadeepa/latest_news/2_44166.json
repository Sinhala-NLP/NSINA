{
    "Source": "www.lankadeepa.lk",
    "Timestamp": "2019 නොවැම්බර් මස 25",
    "Headline": "පැෆරල් නව නීති හදයි",
    "News Content": "(විනීතා එම් ගමගේ)ජනාධිපතිවරණවල දී අපේක්ෂක සංඛ්‍යාව වැඩිවීම වැළැක්වීම සඳහා නීති ගෙන ඒමට යෝජනා සහිත කෙටුම්පතක් සකසා රජයට ඉදිරිපත් කිරීමට කටයුතු කරන බව පැෆරල් සංවිධානය කියයි.විශේෂයෙන් ඇප මුදල වැඩි කිරීම, සියයට එකක් වත් ඡුන්ද නොගන්නා අපේක්ෂකයන්ට දඩ මුදලක් නියම කිරීම, අවුරුද්ද පුරා ක‍්‍රියාකාරි දේශපාලනයේ නොයෙදුණු පක්ෂවලින් අපේක්ෂකයන්ට ඉදිරිපත් වීමට අවස්ථාව ලබා නොදීම, පළාත් පාලන ආයතන, පළාත් සභා හා පාර්ලිමේන්තුවේ නියෝජිතයන් නැති පක්ෂවලින් අපේක්ෂකයන්ට ඉදිරිපත් වීමට අවස්ථාව ලබා නොදීම වැනි කරුණු තම කෙටුම්පතට ඇතුළත් කිරීමට බලාපොරොත්තු වන බව පැෆරල් විධායක අධ්‍යක්ෂ රෝහණ හෙට්ටිආරච්චි මහතා අද (25) පැවසීය.අපේක්ෂකයෙක් ඉදිරිපත් කරන පක්ෂයක අවම වශයෙන් එක් නියෝජිතයෙක් හෝ පාර්ලිමේන්තුවේ සිටීම මෙන්ම පළාත් පාලන ආයතනවල ද නියෝජිතයින් අවම වශයෙන් 20 ක් වත් සිටීම අත්‍යවශ්‍ය කරුණක් සේ සැලකීම අවශ්‍ය යැයි ද හෙතෙම කියා සිටියේය.මෙවැනි නීති ගෙන නොආවොත් ඉදිරියේ දී අති විශාල පිරිසක් ජනාධිපතිවරණවල දී ඉදිරිපත් වන බවත් එය නිදහස් හා සාධාරණ මැතිවරණයකින් තම අපේක්ෂකයා තෝරා ගැනීමට බාධාවක් වන බව ද හෙට්ටිආරච්චි මහතා කියා සිටියේය.තම සංවිධානය සකස්කරන කෙටුම්පත ඉදිරියේ දී රජයට බාරදීමට බලපොරොත්තු වන බවත් මේ සම්බන්ධව නීති සකසන්නැයි රජයෙන් ඉල්ලා සිටින බවත් ඔහු වැඩිදුරටත් සඳහන් කළේය.   ",
    "URL": "https://www.lankadeepa.lk/latest_news/පැෆරල්-නව-නීති-හදයි/1-561108",
    "Category": "latest_news"
}