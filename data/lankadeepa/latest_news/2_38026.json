{
    "Source": "www.lankadeepa.lk",
    "Timestamp": "2020 ජුනි මස 09",
    "Headline": "සමගි ජන බලවේගයේ නාමයෝජනා ප්‍රතික්ෂේප කරන්නැයි ඉල්ලූ පෙත්සම නිෂ්ප්‍රභයි",
    "News Content": " (තිළිණි ද සිල්වා සහ රංජන් කටුගම්පොළ ) ඉදිරි මහමැතිවරණය සඳහා සජිත් ප්‍රේමදාස මහතාගේ නායකත්වයෙන් යුත් සමගි ජන බලවේගය විසින් ඉදිරිපත් කළ නාමයෝජනා පත්‍ර නිෂ්ප්‍රභ කරන ලෙසට මැතිවරණ කොමිසමට රිට් ආඥාවක් නිකුත් කරන්නැයි ඉල්ලා ගොනු කර තිබූ රිට් පෙත්සම‍ක් ශ්‍රේෂ්ඨාධිකරණය විසින්  අද (09) නිෂ්ප්‍රභ කළේය. මෙම පෙත්සම බුවනෙක අළුවිහාරේ , එල්.ටී.බී දෙහිදෙණිය සහ ප්‍රීති පද්මන් සූරසේන මහත්වරුන් ගෙන් යුත් ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල විසින් මෙම නියෝග ලබා දෙන ලදී. කොළඹ දිස්ත්‍රික් එක්සත් ජාතික පක්ෂ අපේක්ෂකයෙකු වන ඕෂල හේරත් මහතා විසින් ගොනු කළ මෙම පෙත්සමේ වගඋත්තරකරුවන් ලෙස මැතිවරණ කොමිසමේ සභාපති මහින්ද දේශප්‍රිය ඇතුළු එහි සාමාජිකයන් තිදෙනා, හිටපු පාර්ලිමේන්තු මන්ත්‍රී සජිත් ප්‍රේමදාස, සමගි ජන බලවේග පක්ෂයේ මහලේකම් හිටපු පාර්ලිමේන්තු මන්ත්‍රී රංජිත් මද්දුම බණ්ඩාර අපේ ජාතික පෙරමුණ පක්ෂයේ සභාපති සේනක හරිප්‍රිය ද සිල්වා, එහි ලේකම් ඩයනා ගමගේ යන අය නම් කරනු ලැබ තිබිණි. . පෙත්සම අද(9) බැලීමට කැදවූ අවස්ථාවේදී මැතිවරණ කොමිසම වෙනුවෙන් පෙනී සිටි නියෝජ්‍ය සොලිසිටර් ජනරාල් නෙරින් පුල්ලේ මහතා  මූලික විරෝධතාවය ඉදරිපත් කරමින් කියා සිටියේ එම පෙත්සම පෙන්වා දෙන කරුණ මැතිවරණ කොමිසමේ අභ්‍යන්තර කටයුතු වලට ඇගිලි ගැසීමක් බවත් , පාර්ලිමේන්තු මැතිවරණ පනතේ 8 (3) වගන්තිය ප්‍රකාරව ශ්‍රේෂ්ඨාධිකරණයට ද මැතිවරණ කොමිසමේ අභ්‍යන්තර කටයුතු වලට මැදිහත් විය නොහැකි බවය. රජයේ නියෝජ්‍ය සොලිසිටර් ජෙනරාල් නෙරින් පුල්ලේ මහතා අධිකරණය හමුවේ වැඩිදුරටත්  කරුණු දක්වමින් කියා සිටියේ පාර්ලිමේන්තු මැතිවරණ පනතේ 8 (3) වගන්තිය ප්‍රකාරව යම් පිළිගත් දේශපාලන පක්ෂයක ව්‍යවස්ථාව සංශෝධනය කල බව දැනුම් දුන් විට එය පිළිගැනීමට මැතිවරණ කොමිසම සිදුවන බවයඑහි සත්‍ය අසත්‍යතාව පිළිබඳව සහ පක්ෂවල අභ්‍යන්තර කටයුතු පිළිබඳව  විමර්ශනයක් සිදු කිරීමට මැතිවරණ කොමිසමට බලයක් නොමැති බව පෙන්වා දුන් රජයේ නියෝජ්‍ය සොලිසිටර් ජෙනරාල්වරයා ආණ්ඩුක්‍රම ව්‍යවස්ථාවවේ ප්‍රතිපාදන ප්‍රකාරව මෙම පෙත්සම විභාග කිරීම සඳහා ශ්‍රේෂ්ඨාධිකරණයට අධිකරණ බලයක් නොමැති බව වැඩිදුරටත් පෙන්වා දුන්නේය. එම පෙත්සම්කාර ඕෂල හේරත් මහතා වෙනුවෙන් පෙනී සිටි නීතීඥ නෙරංජන් ද සිල්වා මහතා අධිකරණය හමුවේ කරුණු දක්වමින් කියා සිටියේ අපේ ජාතික පෙරමුණ පක්ෂයේ ව්‍යවස්ථාවට අනුව වෙනත් පක්ෂයක සාමාජිකත්වය දරන අයෙකුට \"අපේ ජාතික පෙරමුණ\" පක්ෂයේ සාමාජිකත්වය ලබාගත නොහැකි බව සඳහන් කළේය. එසේ තිබිය දී අපේ ජාතික පෙරමුණ පක්ෂයේ නම, සමගි ජන බලවේගය වශයෙන් වෙනස් කොට එහි සභාපති ලෙස සජිත් ප්‍රේමදාස සහ මහලේකම් ලෙස රංජිත් මද්දුමබණ්ඩාර යන මහත්වරු පිළිගනිමින් ඉකුත් මාර්තු 12 වනදා මැතිවරණය කොමිසම විසින් නිකුත් කර ඇති ලිපිය එම පක්ෂ ව්‍යවස්ථාවට පටහැණි බවද නීතිඥ නෙරංජන් ද සිල්වා මහතා අධිකරණය හමුවේ කියා සිටියේය. අපේ ජාතික පෙරමුණ පක්ෂයේ ව්‍යවස්ථාවට අනුව එම පක්ෂයේ ව්‍යවස්ථාව සංශෝධනය කිරීමේ බලතල පෑවරී තිබෙන්නේ එම පක්ෂයේ සමස්ත ලංකා කාරක සභාවට වුවද ,  ප්‍රශ්නගත සංශෝධනය එම කාරක සභාව හරහා සිදු වී නොමැති බව ද පෙත්සම්කාර නීතීඥවරයා සඳහන් කළේය. මැතිවරණ නීතියට අනුව යම් පිළිගත් දේශපාලන පක්ෂයක ව්‍යවස්ථාව සංශෝධනය කරනු ලබන අවස්ථාවක ඒ පිළිබඳව දින 30 ක් ඉක්ම යාමට මත්තෙන්  මැතිවරණ කොමිසම දැනුවත් කළ යුතු යැයද පෙත්සම්කාර නීතීඥවරයා පෙන්වා දුන්නේය.එහෙත් මෙම පක්ෂ ව්‍යවස්ථාව සංශෝධනය කිරීම පිළිබඳව විධිමත් දැනුම් දීමක් සිදු කර නොමැති අවස්ථාවක එම පක්ෂයේ නම සමගි ජන බලවේගය ලෙස වෙනස් කර එහි සභාපති ලෙස සජිත් ප්‍රේමදාස සහ මහලේකම් ලෙස රංජිත් මද්දුමබණ්ඩාර යන මහත්වරු පිළිගැනීමට මැතිවරණ කොමිසම ගත් තීරණය නීතිවිරෝධී බවද පෙත්සම්කාර පාර්ශවයේ නීතිඥවරයා අධිකරණය හමුවේ කියා සිටියේය. ජන බලවේගයේ නායක හා හිටපු විපක්ෂ නායක සජිත් ප්‍රේමදාස මහතා සහ එහි මහලේකම් හිටපු පාර්ලිමේන්තු මන්ත්‍රී රංජිත් මද්දුම බණ්ඩාර මහතා වෙනුවෙන් පෙනී සිටි ජනාධිපති නීතීඥ රොමේෂ් ද සිල්වා මහතා අධිකරණය හමුවේ කියා සිටියේ මෙම පෙත්සම් කිසිදු නීතිමය පදනමක් නැති බවය. එබැවින් මෙම පෙත්සම නිෂ්ප්‍රභ කරන ලෙසද ජනාධිපති නීතීඥ රොමේෂ් ද සිල්වා මහතා විනිසුරු මඩුල්ලෙන් ඉල්ලා සිටියේය. ඉදිරිපත් වූ කරුණු සලකා බැලූ  ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල පෙත්සම විභාගයට නොගෙන නිෂ්ප්‍රභ කිරීමට තීන්දු කළේය. පෙත්සම්කාර ඕෂල හේරත් මහතා සිය පෙත්සමින්  සඳහන් කර සිටියේ සමගි බලවේගය වශයෙන් නාම යෝජනා භාරදී තිබෙන පක්ෂය ස්ථාපිත වී තිබෙන්නේ අපේ ජාතික පෙරමුණ නැමති පක්ෂය පදනම් කරගෙන බවත්, සමගි ජනබලවේගය පක්ෂයේ මහලේකම් ලෙස රංජිත් මද්දුමබණ්ඩාර මහතා පත් කිරීමේදී අදාල පක්ෂ කෘත්‍යාධිකාරි මණ්ඩලයේ නිසි අනුමැතිය හිමිවී නොමැති බවත්ය.ඒ අනුව ඉදිරි මහමැතිවරණය සඳහා රංජිත් මද්දුමබණ්ඩාර මහතා සමගි ජන බලවේගයේ මහ ලේකම්වරයා වශයෙන් කටයුතු කරමින් අත්සන්කොට මැතිවරණ කොමිසමට භාර දී තිබෙන නාම යෝජනා සියල්ල නීතියට පටහැනි බව පෙත්සම්කරු සිය පෙත්සමේ සදහන් කර තිබිණි.එබැවින් අදාළ නාම යෝජනා පත්‍ර භාර ගැනීමට මැතිවරණ කොමිසමට බලයක් නොමැති බවට තීන්දු කොට ඒවා බලරහිත කිරීමේ නියෝගයක් නිකුත් කරනලෙස පෙත්සම්කාර ඔෂල හේරත් මහතා සිය පෙත්සම මගින් ශ්‍රේෂ්ඨාධිකරණයෙන් ඉල්ලා තිබිණි. පෙත්සම්කරු වෙනුවෙන් නීතීඥ නෙරංජන් ද සිල්වා   මහතා පෙනී සිටියේයවගඋත්තරකාර සමගි ජන බලවේගය පක්ෂයේ සභාපති සජිත් ප්‍රේමදාස සහ මහලේකම් රංජිත් මද්දුම බණ්ඩාර මහා යන මහත්වරු වෙනුවෙන් නීතීඥ සනත් විජේවර්ධන මහතාගේ උපදෙස් මත ජනාධිපති නීතිඥ රොමේෂ් ද සිල්වා මහතා අධිකරණයේ පෙනී සිටියේය. මැතිවරණ කොමිසම වෙනුවෙන් නියෝජ්‍ය සොලිසිටර් ජනරාල් නෙරින් පුල්ලේ මහතා පෙනී සිටියේය.   ",
    "URL": "https://www.lankadeepa.lk/news/සමගි-ජන-බලවේගයේ-නාමයෝජනා-ප්‍රතික්ෂේප-කරන්නැයි-ඉල්ලූ-පෙත්සම-නිෂ්ප්‍රභයි/101-573433",
    "Category": "latest_news"
}