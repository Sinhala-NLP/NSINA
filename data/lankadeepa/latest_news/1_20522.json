{
    "Source": "www.lankadeepa.lk",
    "Timestamp": "2022 ජනවාරි මස 05",
    "Headline": "ඔමික්‍රෝන්  වළක්වන්න යෝජනාවක්",
    "News Content": "(සුජිත් හේවාජුලිගේ)විදේශයන්හි සිට පැමිණෙන සියලු දෙනා මෙරටට ඇතුල්වීමේදී  පීසීආර් පරීක්ෂණයට ( Entry p.c.r)  ලක් කිරීම මේ මොහොතේදී  ඉතා වැදගත් බව රාගම වෛද්‍ය පීඨයේ  ජ්‍යෙෂ්ඨ      මහාචාර්ය අර්ජුන ද සිල්වා මහතා ලංකාදීපයට පැවැසීය.ඔමික්‍රෝන්  පැතිරීම වැළැක්වීම සඳහා එවැනි ක්‍රියාමාර්ගයක් ගත යුතු බවද ඔහු සඳහන් කළේය.කිසියම් පුද්ගලයකු මෙරටට ඇතුළුවීමේදී  පීසීආර්  පරීක්ෂණයකට යොමු කර එසැණින්ම ඔහුට හෝ ඇයට හෝටලයකට හෝ  නවාතැන් ගන්නා ස්ථානයකට යොමු කළ හැකි බවත්   පීසීආර්  පරීක්ෂණයේ ප්‍රතිඵල විශේෂිත ජංගම දුරකථන යෙදවුමක් (App) මාර්ගයෙන් අදාළ පුද්ගලයාට දැනුම් දිය හැකි බවත්  ජ්‍යෙෂ්ඨ මහාචාර්යවරයා කීවේය.මෙරටට පැමිණෙන පුද්ගලයාට හෝ සංචාරකයාට මෙවැනි වැඩපිළිවෙළක් ක්‍රියාත්මක කිරීමෙන් කිසිදු හිරිහැරයක් හෝ බාධාවක් ඇති නොවන බව පැවසූ අර්ජුන ද සිල්වා මහතා ඩුබායි රාජ්‍යයේ මෙම වැඩපිළිවෙළ ඉතා සාර්ථකව ක්‍රියාත්මක කරන බවද ප්‍රකාශ කළේය.විශේෂයෙන්ම මෙවැනි වැඩපිළිවෙළක් ක්‍රියාත්මක කිරීමෙන් සංචාරක කර්මාන්තයට කිසිදු බාධාවක් ඇති නොවන බවද  ඔහු පෙන්වා දුන්නේය.මේ අතර රටට ඔමික්‍රෝන්  මෙන්ම තවත් වයිරස  ප්‍රභේද ඉදිරියේදී ඇතුළු විය හැකි බවත් මෙම වයිරස ප්‍රභේදවලින්  වැළකීමට ඇති එකම සහ ප්‍රධානතම මාර්ගය කොවිඩ්  තෙවැනි එන්නත් මාත්‍රාව බවත්   ජ්‍යෙෂ්ඨ මහාචාර්යවරයා කීවේය.  ",
    "URL": "https://www.lankadeepa.lk/news/ඔමික්‍රෝන්--වළක්වන්න-යෝජනාවක්/101-606002",
    "Category": "latest_news"
}