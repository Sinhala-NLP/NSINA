{
    "Source": "www.lankadeepa.lk",
    "Timestamp": "2018 මැයි මස 19",
    "Headline": "පුද්ගලයකු යටකරගෙන ගිය මෝටර්රථ රියදුරු අත්අඩංගුවට",
    "News Content": "(යක්කලමුල්ල ජේ.කේ.එල් චාමින්ද)ගාල්ල මාතර ප්‍රධාන මාර්ගයේ දෙවට හන්දියේ දි  අද  (19) පාර මාරුවෙමින් සිටි පුද්ගලයකු යටකරගෙන  පලාගිය කාර් රථයේ රියදුරු සමග කාර් රථය  අද (19) පස්වරුවේදි ගාල්ල වරාය පොලිසිය විසින් අත්අඩංගුවට ගෙන ඇත. ගාල්ල වරාය පොලිස් ස්ථානාධිපති දුමින්ද මහතාට පුද්ගලික ඔත්තුකරුවෙකුගෙන් ලැබුණු තොරතුරකට අනුව කාර් රථය හා එය පැදවූ පුද්ගලයා අත්අඩංගුවට ගෙන ඇත. මියගිය පුද්ගලයා පාරමාරුවිමේ දි කාර් රථයේ ඉදිරිපස විදුරුවේද වැදී ඇති බව පොලිස් පරික්ෂණ වලදි අනාවරණය වි ඇත.  කාර් රථයේ ඉදිරිපස විදුරුව බිඳී ඇත. සැකකරු පුද්ගලික ආයතනයක සේවය කරන සහකාර කළමණාකරුවෙකි.මොහු උණවටුනේ පිහිටි සිය නිවස වෙත කාරයෙන් ගමන්කර ඇති අතර මෙකී අනතුර වීමෙන් පසු මොහු බියට පත්ව කාර් රථය නොනවත්වා ධාවනය කොට තිබේ. මාර්ගයේ සිටි අයකු පලායමින් තිබූ කාරයේ අංකය ලියාගෙන එය පොලිස් ස්ථානාධිපතිවරයාට ලබා දී ඇත. අනතුරට ලක්වු පුද්ගලයා කාරාපිටිය ශික්ෂණ රෝහලට ඇතුළත් කිරීමෙන් පසු මියගොස් ඇති බැව් ගාල්ල වරාය පොලිසිය කියයි.මෙම අනතුරෙන් මියගොස් ඇත්තේ  මාගා ආයතනයේ ගබඩා භාරකරුවෙකු ලෙස සේවය කළ පතිරණ හෙට්ටිගේ ජයසේන (68) නැමති අයෙකි. මොහු වැලිමඩ දඹවින්න ප්‍රදේශයේ පදිංචිකරුවෙකි. මොහු වැලිමඩ සිට රැකියාව සදහා බස් රථයකින් පැමිණ දෙවට හන්දියේදී බසයෙන් බැස පාරමාරුවිමට යාමේදි මෙම අනතුරට ලක්ව ඇති බවද පොලිසිය කියයි. සැකකරු හෙට 20 අධිකරණයට ඉදිරිපත් කිරීමට නියමිතව ඇත.  ",
    "URL": "https://www.lankadeepa.lk/latest_news/පුද්ගලයකු-යටකරගෙන-ගිය-මෝටර්රථ-රියදුරු-අත්අඩංගුවට/1-529304",
    "Category": "latest_news"
}