{
    "Source": "www.lankadeepa.lk",
    "Timestamp": "2020 ජුලි මස 20",
    "Headline": "ගාල්ලේ වතුර බස්සන්න මෝඩි ඇළ සුද්ද කරයි",
    "News Content": "(සිරංගිකා ලොකුකරවිට) ගාල්ල නගරයට එකතුවන  වැසි ජලය බැස යාමට ඉදිකර තිබූ මෝඩ් ඇල, මාගාල්ල පැරණි පොම්පාගාරය අසළින් අවහිර වී තිබීම හේතුවෙන් අද (20) ඇතිවූ අධික වර්ෂාවත් සමඟ ජලය බැස යාමට දැඩි බාධා එල්ල වී තිබිණි. මේ ‍හේතුවෙන් වහාම ක්‍රියාත්මක වූ ගාල්ල මහා නගර සභාව බණ්ඩාරනායක පෙදෙසේ ප්‍රධාන මාර්ග යටින් ඇති පාලම අසළ සිරවූ අපද්‍රව්‍ය ඉවත් කිරීමට කටයුතු කළේය. අලුයම සිට දිගටම ඇද හැලෙන මහ වැසි හේතුවෙන් ගාල්ල නගරයේ සියලු මාර්ග වතුරෙන් යටවී ජන ජීවිතයට බලපෑම් එල්ල වී තිබිණි. බ්‍රිතාන්‍ය පාලන කාලයේ දී මෝඩ් නමැති ඉංජිනේරුවරයකු විසින් මේ ඇල මාර්ගය ඉදිකරන ලද්දේ ගාල්ල නගරයේ ජලය මොරගොඩ ඇළට එකතු කර ඒ ඔස්සේ මුහුදට යැවීමට සැළසුම් කරමිනි. ගාල්ල නගරය මුහුදු මට්ටමට වඩා තරමක් පහළින් පිහිටීම හේතුවෙන් මාගාල්ලේ පොම්පාගාරයක් ද ඉදිකර තිබූ අතර නගර සභාවේ පාලනය යටතේ තිබූ එම පොම්පාගාරය වසර කිහිපයක සිට අක්‍රිය වී තිබේ.    ",
    "URL": "https://www.lankadeepa.lk/latest_news/ගාල්ලේ-වතුර-බස්සන්න-මෝඩි-ඇළ-සුද්ද-කරයි/1-575792",
    "Category": "latest_news"
}