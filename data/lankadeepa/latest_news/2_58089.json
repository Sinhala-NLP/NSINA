{
    "Source": "www.lankadeepa.lk",
    "Timestamp": "2018 අප්‍රේල් මස 16",
    "Headline": "ඌව මහ ඇමැතිට අධ්‍යාපන ඇමැතිකම දීම ගැන ගුරු සංගම් විරෝධය",
    "News Content": " තරිඳු ජයවර්ධන බදුල්ල දෙමළ බාලිකා විද්‍යාලයයේ විදුහල්පතිනිය දණ ගැස්වීයැයි කියන සිද්ධියට අදාළ පරීක්ෂණ තවම අවසන්ව නොතිබිය දී ඌව පළාත් ප්‍රධාන අමාත්‍ය චාමර සම්පත් දසනායක මහතාට යළිත් අධ්‍යාපන ඇමැතිකම ලබාදීම සම්බන්ධයෙන් විරෝධය පළ කරන බව ලංකා ගුරු සංගමය කියයි. මෙම සිද්ධිය සම්බන්ධ අධිකරණ ක්‍රියාමාර්ගය මෙතෙක් අවසන් වී නැතැයි ද, ශ්‍රී ලංකා මානව හිමිකම් කොමිෂන් සභාවේ විමර්ශනයේ වාර්තාව තවමත් ලබා දී නැතැයි ද, එසේ තිබිය දී මහ ඇමැතිවරයාට යළිත් අධ්‍යාපන ඇමැතිකම ලබා දීම සදාචාර සම්පන්න නැතැයි ද එම ගුරු සංගමයේ ලේකම් ජෝසප් ස්ටාලින් මහතා පැවසීය. මැතිවරණ සමයේ මහඇමැතිවරයාගෙන් අධ්‍යාපන ඇමැතිකම ගලවා රංගනයක් කර ඇතැයි මින් පෙනෙන බව කී ස්ටාලින් මහතා විදුහල්පතිනියට සාධාරණයක් කරනවා වෙනුවට දසනායක මහතාට අධ්‍යාපන ඇමැතිකම ලබාදීම සම්බන්ධයෙන් ඉදිරියේදී වෘත්තීය ක්‍රියාමාර්ග ගැනීමට බලාපොරොත්තු වන බව ද සඳහන් කළේය.  බදුල්ල දෙමළ බාලික විද්‍යාලයේ විදුහල්පතිනිය සිය නිල නිවසට කැඳවා ඇයට බැණ දණගැස්වීයැයි කියන සිද්ධියක් සම්බන්ධයෙන් විමර්ශන දෙකක් පැවැත්වේ.  ",
    "URL": "https://www.lankadeepa.lk/latest_news/ඌව-මහ-ඇමැතිට-අධ්‍යාපන-ඇමැතිකම-දීම-ගැන-ගුරු-සංගම්-විරෝධය/1-527447",
    "Category": "latest_news"
}