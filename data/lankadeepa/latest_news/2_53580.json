{
    "Source": "www.lankadeepa.lk",
    "Timestamp": "2018 සැප්තැම්බර් මස 20",
    "Headline": "‘ පොලිස්පති ඉවත් කිරිමට පොලිස් කොමිසමට බලයක් නෑ‘",
    "News Content": "(බිඟුන් මේනක ගමගේ ) පොලිස්පතිවරයා ඉවත් කිරීමට කිසිදු බලයක් ජාතික පොලිස් කොමිසමට නැතැයි එහි සාමාජිකයෙක් ‘ලංකාදීප’ යට පැවසීය.ජාතික පොලිස් කොමිසමේ විනය පාලනයට යටත්වන්නේ කොස්තාපල්වරයාගේ සිට ජ්‍යෙෂ්ඨ නියෝජ්‍ය පොලිස්පතිවරු දක්වා සීමාව පමණක් යැයි ද ඊට පොලිස්පතිවරයා අයත් වන්නේ නැතැයි ද ඔහු කීය.කොමිසම් සාමාජිකයා මේ අදහස පළ කළේ පොලිස්පති ධූරයට පත්කිරීම සහ ඉවත්කිරීම සම්බන්ධයෙන් පළ වන මාධ්‍ය වාර්තා ගැන කළ විමසීමේදීය.පොලිස්පතිවරයාට එරෙහිව විනය ක්‍රියාමාර්ග ගන්නේ නම් එය සිදුවිය යුත්තේ ව්‍යවස්ථා සභාව හරහා යැයි කී හෙතෙම පත්කිරීම් බලධරයා හැටියට ඊට බලය ඇත්තේ ව්‍යවස්ථා සභාවට යැයි ද අවධාරණය කර කීය.19 වැනි ආණ්ඩුක්‍රම ව්‍යවස්ථාවට අනුව ස්වාධීන කොමිෂන් සභාවලට සාමාජිකයන් පත්කිරීම පැවැරී ඇත්තේ ආණ්ඩුක්‍රම ව්‍යවස්ථා සභාවට යැයි ද එමගින් පත්කෙරෙන පොලිස් කොමිසම ගැන ආණ්ඩුක්‍රම ව්‍යවස්ථාවේ 155 වගන්තිය යටතේ මේ බව පැහැදිලිව දක්වා ඇතැයි ද ඔහු පැවසීය.17 වැනි ව්‍යවස්ථා සංශෝධනය යටතේ කොමිසම තුළ පොලිස්පතිවරයාට තැනක් නැතැයි යන චෝදනාව නිසා 19 වැනි ව්‍යවස්ථා සංශෝධනය යටතේ පොලිස්පතිවරයාට කොමිසම් සභා රැස්වීම්වලට නිරීක්ෂකයකු හැටියට සහභාගී වීමේ අවස්ථාව ලැබුණේ යැයි ද ඔහු කීය.කොමිසම රැස්ව තීන්දු ගනිද්දී එම රැස්වීම්වලට සහභාගීවීමට පොලිස්පතිවරයාට ද අවස්ථාව ලැබෙන නමුත් ඒ සාමාජිකයකු ලෙස නොව ආරාධිතයකු හැටියට යැයි ද ඔහු කීවේයකොමිසම පොලිස්පතිවරයාගේ අදහස් සැලකිල්ලට ගත්තත් ඒවා ක්‍රියාවේ යෙදිය යුතු යැයි නියමයක් නැතැයි ද කොමිසම තුළ පොලිස්පතිවරයා සම්බන්ධයෙන් යම් කරුණක් සාකච්ඡා වන අවස්ථාවක එහි පොලිස්පතිවරයාට සිටින්නට පවා නොහැකි යැයි ද ඔහු වැඩිදුරටත් සඳහන් කළේය.පොලිස්පතිවරයකු ධූරයෙන් ඉවත් කිරීමට පොලිස් කොමිසමට බලය නැති බවත් ඊට වෙනම නීතිමය ක්‍රියා පටිපාටියක් ඇති බවත් ජාතික මාධ්‍ය මධ්‍යස්ථානයේ අධ්‍යක්ෂ නීතිඥ ජගත් ලියනාරච්චි මහතා ‘ලංකාදීප’ යට පැවසීය. 2002 අංක 5 දරණ නිලධාරින් ඉවත් කිරීමේ පනතෙහි එම ක්‍රියා පටිපාටිය පැහැදිලිව සඳහන් වන බවත් නීතිපතිවරයා හා පොලිස්පතිවරයා ධූරයෙන් ඉවත්කිරීමේ ක්‍රමවේදය සඳහාම මෙම පනත සම්මත කර ඇති බවත් නීතිඥ ලියනාරච්චි මහතා අවධාරණය කර කීය.  නීතිඥ ලියනාරච්චි මහතා මෙම අදහස පළ කළේ පොලිස්පතිවරයකු ධූරයට පත්කිරීමේ හා අස්කිරීමේ නීතිමය ක්‍රියාමාර්ගය සම්බන්ධයෙන් පාර්ලිමේන්තුවේ හා මාධ්‍ය වාර්තා මගින් පලවන අදහස් සම්බන්ධයෙන් කළ විමසීමේදීය. එහිදී පළමු පියවර වන්නේ ජනාධිපතිවරයා අදාළ තැනැත්තා ධුරයෙන් පහකිරීමට ඉල්ලමින් පාර්ලිමේන්තුවට මෝසමක් ඉදිරිපත් කිරීම බවත් අයහපත් සෞඛ්‍ය තත්ත්වය, දූෂණය, අවකළමනාකරණය, බලය අවභාවිතය, රාජකාරිය පැහැරහැරීම,  පුරවැසිභාවය අහිමිවීම හා බුන්වත්වීම යන කාරණා සැලකිල්ලට ගෙන එවැනි මෝසමක් ඉදිරිපත් කළ හැකි බවත් ලියනාරච්චි මහතා පැවසීය. ඉන්පසුව පාර්ලිමේන්තුවේ එය සම්මත කිරීමෙන් පසුව අගවිනිසුරුවරයා විසින් පත්කරනු ලබන කමිටුවක් මගින් ධුරය දරන්නාට එරෙහිව ඇති චෝදනා විමර්ශනය කෙරෙන බව ඒ මහතා සඳහන් කළේය. ඒ අනුව කමිටුව මගින් අදාළ තැනැත්තා ධුරයෙන් ඉවත් කිරීමට නිර්දේශ කළ පසු ජනාධිපතිවරයා විසින් එම නිර්දේශ ක්‍රියාත්මක කරනු ලබන බව ද නීතිඥ ලියනාරච්චි මහතා වැඩිදුරටත් සඳහන් කළේය.   ",
    "URL": "https://www.lankadeepa.lk/latest_news/‘-පොලිස්පති-ඉවත්-කිරිමට-පොලිස්-කොමිසමට-බලයක්-නෑ‘/1-537009",
    "Category": "latest_news"
}