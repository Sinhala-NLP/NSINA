{
    "Source": "www.lankadeepa.lk",
    "Timestamp": "2021 නොවැම්බර් මස 09",
    "Headline": "'කාබනික පොහොර තීන්දුවට එරෙහිව රසායන පොහොර නිෂ්පාදකයන් කුමන්ත්‍රණයක'",
    "News Content": "(සුජිත් හේවාජුලිගේ සහ  අංජුල මහික වීරරත්න)රසායන පොහොර ආනයනකරුවන් සහ නිෂ්පාදකයන්  කාබනික පොහොර තීන්දුව ආපස්සට හැරවීම සඳහා විශාල ආයෝජනයක් කරමින් ලොකු  කුමන්ත්‍රණයක යෙදී සිටින බව  කෘෂිකර්ම අමාත්‍ය මහින්දානන්ද අලුත්ගමගේ මහතා පාර්ලිමේන්තුවේදී  අද (9) පැවැසීය.කාබනික පොහොරවලට එරෙහි කුමන්ත්‍රණය පිටුපස  සිදුවූ දුරකතන සංවාද මෙන්ම සමහරුන්ගේ බැංකු ගිණුම්වලට  එන මුදල් සම්බන්ධයෙන් තොරතුරු හෙළි කිරීම  සඳහා තමාට කෙටි කාලයක් ලබාදෙන ලෙස ඔහු  මෙහිදී ඉල්ලීමක් කළේය.රසායනික පොහොර මේ ලෝකයේ දෙවැනි මාෆියාව යැයිද  ඔහු කීවේය.කෘෂිකර්ම ඇමැතිවරයා මෙසේ පැවසුවේ විපක්ෂ නායක සජිත් ප්‍රේමදාස මහතා ස්ථාවර නියෝග 27 (2) යටතේ මතු කළ ප්‍රශ්නයකට පිළිතුරු දෙමිනි.රජය ගොවියා ඉල්ලූ පොහොර ටික  ලබා දුන් බවත් රටේ කෘෂිකර්මාන්තය කඩාවැටීමට රජය කිසිසේත්ම ඉඩ නොදෙන බවත්  අලුත්ගමගේ මහතා කීවේය.රටේ ආහාර සුරක්ෂිතතාව තහවුරු කරන බවද ඔහු පැවසුවේය.ආනයනය කෙරෙන  පොහොර සම්බන්ධයෙන් භූතයකු මවමින් සිටින බව පැවසූ හෙතෙම  ආනයනය කෙරෙන පොහොර සම්බන්ධයෙන් වගකීම රජය බාර ගන්නා බවද  සඳහන් කළේය.චීන පොහොර නැව ආපසු හරවා යැවුවේ එය නියමිත ක්‍රමවේදයට අනුව නොපැමිණි නිසා බවද ඇමැතිවරයා  පැවසුවේය.ජනාධිපතිවරයා කාබනික පොහොර  තීරණය ගත්තේ ජනතාවගේ ජීවත්වීමේ අයිතිය  තහවුරු කිරීම සඳහා  යැයි  පැවසූ මහින්දානන්ද අලුත්ගමගේ මහතා  මෙම තීරණය සමහරුන් වැරදි ආකාරයට  තේරුම් ගෙන ඇතැයිද ප්‍රකාශ කළේය.   ",
    "URL": "https://www.lankadeepa.lk/latest_news/-කාබනික-පොහොර-තීන්දුවට-එරෙහිව-රසායන-පොහොර-නිෂ්පාදකයන්-කුමන්ත්‍රණයක-/1-602622",
    "Category": "latest_news"
}