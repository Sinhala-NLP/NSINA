{
    "Source": "www.lankadeepa.lk",
    "Timestamp": "None  2016 අප්‍රේල් මස 08",
    "Headline": "රේල් පාරේ හානිය ගණන් බලයි : රියදුරු කූඩුවට",
    "News Content": "කැලණිය බියගම පාරේ කළු පාලමේ කන්ටේනරයක් ගැටීමෙන් හානියට පත් ඉහළ දුම්රිය මාර්ගය පැය දොළහ හමාරකට පසු අලුත්වැඩියා කර අද (8) පස්වරුවේ දුම්රිය ධාවනයට අවස්ථාව සැලසූ බව දුම්රිය පාලක මැදිරිය පවසයි.හානියට පත්වූ පහළ දුම්රිය මාර්ගයේ අලුත්වැඩියා කටයුතු තවදුරටත් සිදුකරගෙන යන බවත් කඩිනමින් එම මාර්ගයද යථා තත්ත්වයට පත්කරන බවත් කියති.අද පෙරවරුවේ කොළඹට ළඟාවීමට හා කොළඹින් පිටවීමට තිබූ දුම්රිය 20ක් පමණ අවලංගු කිරීමට සිදුවූ බව දුම්රිය පාලන කාර්යාලය පවසයි.ඊට අමතරව කොළඹින් පිටත්වීම නියමිතව තිබූ පොඩි මැණිකේ, උඩරට මැණිකේ, යාල් දේවි ඇතුළු දුරගමන් සේවා දුම්රිය සියල්ලක් පැයකට ආසන්න කාලයක් ප්‍රමාද වී ධාවනය වූ බවද කියති.කන්ටේනර් රියදුරා පොලිසිය විසින් අත්අඩංගුවට ගනු ලැබ ඇති අතර අලාභය තක්සේරු කරගෙන යන බව දුම්රිය බලධාරීහු කියති. රියදුරු රක්වානේ පදිංචිකරුවකු බවත් අද අලුයම සිමෙන්ති තොගයක් රැගෙන යමින් සිටියදී අනතුරට ලක්ව ඇති බවත් කියති. ",
    "URL": "https://www.lankadeepa.lk/latest_news/රේල්-පාරේ-හානිය-ගණන්-බලයි-:-රියදුරු-කූඩුවට/1-404101",
    "Category": "latest_news"
}