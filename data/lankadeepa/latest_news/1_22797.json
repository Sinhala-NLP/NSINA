{
    "Source": "www.lankadeepa.lk",
    "Timestamp": "2021 නොවැම්බර් මස 04",
    "Headline": "ඉන්ධන ඉතිරි කර ගන්න විදියක් දයාසිරි කියයි",
    "News Content": "(ඩයනා උදයංගනී)මැති ඇමතිවරුන්ගේ ආරක්‍ෂාව සඳහා ඉදිරියෙන් සහ පිටුපසින් යන වාහන (බැකප් රථ) සංඛ්‍යාව අඩු කළහොත් ඉන්ධන සඳහා වැයවන විශාල මුදලක් ඉතිරි කළ හැකි බව ශ්‍රී ලංකා නිදහස් පක්‍ෂයේ මහලේකම්, රාජ්‍ය අමාත්‍ය දයාසිරි ජයසේකර මහතා පැවසීය.තමා පසුපසින් යන ආරක්‍ෂක රථයක් භාවිතා නොකරන බව කී ජයසේකර මහතා යුද්ධ කාලයේදී මෙන් ආරක්‍ෂාවක් වර්තමානයේ දි මැති ඇමතිවරුන්ට අවශ්‍ය නොවන බව ද සඳහන් කළේය.ජනාධිපතිවරයා පවා තමන් සමඟ යන වාහන සංඛ්‍යාව අඩුකරගනිමින් ආදර්ශයක් දී ඇතැයි කී රාජ්‍ය අමාත්‍යවරයා ආරක්‍ෂක රථ වැඩි වශයෙන් භාවිතා කරන මැති ඇමතිවරුන් ඇත්නම් නම් ඔවුන් ද මේ අවස්ථාවේ කැපවීමක් කළ යුතු බව කීවේය.ඔහු මේ බව පැවසුවේ ජාවත්ත ප්‍රදේශයේ දී අද (4) පැවති උත්සවයකට සහභාගීවීමෙන් අනතුරුව මාධ්‍ය හමුවේ අදහස් දක්වමිනි.මැති ඇමතිවරුන් මේ වන විටත් ජනතාව මෙන්ම කැපකිරීම් කර ඇතැයි කී ජයසේකර මහතා ඔවුන්ගේ ද වියදම් කප්පාදු කර, අලුත් වාහන, ගොඩනැගිලි හෝ මේස පුටු වෙනුවෙන් මුදල් වෙන්කිරීම නවතා ඇතැයි පැවසීය.තවත් කළ හැකි කැපවීම් ඇත්නම් ඊට සූදානම් බව කී දයාසිරි ජයසේකර මහතා මැති ඇමතිනවරුන්ගේ රථ පිටුපසින් සහ ඉදිරියෙන් පොලිස් විශේෂ කාර්ය බලකා සෙබළුන් සහිත රථ ගමන් ගන්නා විට ජනතාවටත් ඔවුන් ගැන වෛරයක් ඇතිවන බව සඳහන් කළේය.   ",
    "URL": "https://www.lankadeepa.lk/news/ඉන්ධන-ඉතිරි-කර-ගන්න-විදියක්-දයාසිරි-කියයි/101-602320",
    "Category": "latest_news"
}