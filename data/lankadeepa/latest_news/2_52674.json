{
    "Source": "www.lankadeepa.lk",
    "Timestamp": "2018 ඔක්තෝබර් මස 22",
    "Headline": "‘‘ලංකාවේ ඇත්තේ බොහෝ රටවල් ප‍්‍රතික්ෂේප කළ අධ්‍යාපන ක‍්‍රමයක්‘‘",
    "News Content": "(ඉන්දික අරුණ කුමාර)ශ‍්‍රී ලංකාව තුළ ඇත්තේ අද වන විට ලෝකයේ බොහෝ රටවල් ප‍්‍රතික්ෂේප කළ අධ්‍යාපන ක‍්‍රමයක් බව උසස් අධ්‍යාපන හා සංස්කෘතික කටයුතු අමාත්‍ය විජේදාස රාජපක්ෂ මහතා පවසයි.ආසියානු කලාපයේ දශක දෙකකට පෙර හොඳම අධ්‍යාපන ක‍්‍රමයට හිමිකම් කි ශ‍්‍රී ලංකාවේ නිදහස් අධ්‍යාපන ක‍්‍රමය අද වන විට දහතුන්වන ආණ්ඩුක‍්‍රම ව්‍යවස්ථා සංශෝධනය හරහා විකෘති වී ඇති බව ද අමාත්‍යවරයා කියා සිටියේය.රුපියල් එක්කෝටි හතලිස් ලක්ෂයක මුදල් ප‍්‍රතිපාදන මත නාඋල -  අරංගල සංස්කෘතික මධ්‍යස්ථානයේ ඉදිකරන ලද උත්සවශාලා ගොඩනැගිල්ල විවෘත කිරීමේ අවස්ථාවට අද (22) එක් වෙමින් හෙතෙම මෙම අදහස් පළ කළේය.අතීතයේ විදෙස් රටවල් රැසක දරුවන් ශ‍්‍රී ලංකාවේ අධ්‍යාපන ක‍්‍රමය හැදැරීමට මෙරටට පැමිණි බවත් අදවන විට අපේ රටේ දරුවන් විදේශ විනිමය විශාල ලෙස වශයෙන් වැය කර විදෙස් අධ්‍යාපනය ලැබීමට පෙළඹි ඇති බවත් අමාත්‍යවරයා කියා සිටියේය.දරුවන්ට අධ්‍යාපනය ලබාදීමේ දී සමාජය තුළ ගොඩනැගී ඇති සටන හේතුවෙන් වත්මන් අධ්‍යාපන ක‍්‍රමය අංගවිකල තත්ත්වයට පත්වී ඇති බවත් ජාතික පාසලකට ඇතුළත්වීමට නොහැකි වූ ළමුන් මානසිකව බිඳවැටීමට ලක්වන බවත් හෙතෙම කියා සිටියේය.ඒ මහතා වැඩිදුරටත් මෙසේ ද කීය.   ”ඇතැම් දරුවන් අද අධ්‍යාපනයේ සම අවස්ථා නැහැ කියලා කලබල වෙනවා. ජාතික පාසලක අධ්‍යාපනය නොමැතිව ඉහළට ඉගෙන ගන්න බෑ කියලා රටේ මතයක් හදලා තියෙනවා. ඒක කරලා තියෙන්නේ වැඩි වශයෙන් දෙමව්පියෝ.එතකොට අපි ළමයි පාසලට යවන්නේ මානසිකව බිදවට්ටලා , මානසික රෝගීන් බවට පත්කරලා.දරුවන්ගේ දහම්පාසල් අධ්‍යාපනය මෙන්ම සංස්කෘතික කටයුතු පවා නතර කරනවා අධ්‍යාපනය වෙනුවෙන්. කලාව සෞන්දර්ය වගේ කටයුතු වලිනුත් ඈත් කරනවා.පැය 05 ක් පාසලේ ඉන්න දරුවා හොඳටම හෙම්බත් වුනාට පස්සේ ඇදගෙන ගිහින් දානවා ටියුෂන් ක්ලාස් එකකට.ලෝකේ පිළිගත් ක‍්‍රමවේදය තමයි යමක් අවබෝධ කරගන්න දරුවෙකුගේ මොළයේ සක‍්‍රිය මට්ටම පැය පහයි කියන එක.ඒ නිසා තමයි පාසලේ කටයුතු පැය 05 න් නතර කරන්නේ.මේ රේස් එක දුවන්නේ කුමක් සඳහාද මේකෙන් දිනන්නේ බුද්ධිය වර්ධනය නොවු දැනුමෙන් වර්ධනය වෙච්ච පිරිසක් පමණයි.”        ",
    "URL": "https://www.lankadeepa.lk/latest_news/‘‘ලංකාවේ-ඇත්තේ-බොහෝ-රටවල්-ප‍්‍රතික්ෂේප-කළ-අධ්‍යාපන-ක‍්‍රමයක්‘‘/1-538956",
    "Category": "latest_news"
}