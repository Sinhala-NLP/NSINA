{
    "Source": "www.lankadeepa.lk",
    "Timestamp": "2021 ඔක්තෝබර් මස 06",
    "Headline": "ජනපතිගෙන් විපක්ෂ නායකට ඇරයුමක්",
    "News Content": "(අජන්ත කුමාර අගලකඩ)රජය ආරම්භ කර ඇති කාබනික පොහොර වැඩපිළිවෙළ සම්බන්ධයෙන් සාකච්ඡාවකට එන්නැයි ජනාධිපති ගෝඨාභය රාජපක්ෂ මහතා විපක්ෂ නායක සජිත් ප්‍රේමදාස මහතාට ආරාධනය කර ඇත .ජනාධිපතිවරයා විපක්ෂ නායකවරයාට ඊයේ (06)දුරකථන ඇමතුමක් දෙමින් මෙම ආරාධනය කර ඇතැයි රජයේ ආරංචි මාර්ග සඳහන් කරයි .රජයේ ඉහළ නිලධාරීන් පිරිසක් සමග ජනාධිපති කාර්යාලයේ ඊයේ පැවැති සාකච්ඡාවක් අතරතුර විපක්ෂ නායකවරයාට දුරකථන ඇමතුමක් ගෙන ඇති ජනාධිපතිවරයා කාබනික පොහොර සම්බන්ධයෙන් රජය ගෙන යන වැඩපිළිවෙළට විරුද්ධදැයි විමසා ඇති බව ද වාර්තා වේ .ඊට පිළිතුරු දී ඇති විපක්ෂ නායකවරයා කෘෂිකර්ම අමාත්‍යාංශයේ සහ එහි නිලධාරීන්ගේ පැත්තෙන් විශාල චෝදනා පත්‍රයක් ඇවිත් තිබෙන බව සදහන් කර ඇතැයි දැනගන්නට තිබේ .අනතුරුව කෘෂිකර්ම අමාත්‍යාංශයේ ඉහළ නිලධාරීන්ට කතා කර ඇති ජනාධිපතිවරයා කාබනික පොහොර වැඩපිළිවෙළ සම්බන්ධයෙන් වාර්තාවක් ප්‍රසිද්ධ වී ඇද්දැයි විමසා ඇති අතර එවැනි ලියවිල්ලක් නැති බව එම නිලධාරීන් ප්‍රකාශ කර ඇතැයි ද වාර්තා වේ .කෙසේ නමුත් ,මේ සම්බන්ධයෙන් දීර්ඝ වශයෙන් සාකච්ඡා කිරීම සඳහා පැමිණෙන්නැයි ජනාධිපතිවරයා විපක්ෂ නායකවරයාට ආරාධනය කර ඇත .   ",
    "URL": "https://www.lankadeepa.lk/latest_news/ජනපතිගෙන්-විපක්ෂ-නායකට-ඇරයුමක්/1-600504",
    "Category": "latest_news"
}