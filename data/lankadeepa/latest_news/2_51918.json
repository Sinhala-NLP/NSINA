{
    "Source": "www.lankadeepa.lk",
    "Timestamp": "2018 නොවැම්බර් මස 21",
    "Headline": "ජාත්‍යන්තර මූල්‍ය අරමුදල ණය දීමේ සාකච්ඡාව කල් දමයි",
    "News Content": "(හර්ෂණ තුෂාර සිල්වා) ශ්‍රී ලංකාවට මීළඟ ණය වාරිකය ලබාදීම පිළිබඳ සාකච්ඡා කල් දමා ඇතැයි ජාත්‍යන්තර මූල්‍ය අරමුදල ප්‍රකාශ කරයි. රොයිටර් පුවත් සේවය කරන ලද විමසීමකට පිළිතුරු දෙමින් ශ්‍රී ලංකාවේ වත්මන් දේශපාලන තත්ත්වය නිසා සාකච්ඡා කල් දමා ඇතැයි ජාත්‍යන්තර මූල්‍ය අරමුදලේ ප්‍රකාශකයා සඳහන් කර ඇත.  රොයිටර් පුවත් සේවය එම විමසීම කර ඇත්තේ අඟහරුවාදා (20) දිනයේදීය.  ශ්‍රී ලංකාවේ මූල්‍ය අර්බුදය මඟහරිමින් ආර්ථික ප්‍රතිසංස්කරණ වැඩසටහනකට ගමන් කිරීම සඳහා ජාත්‍යන්තර මූල්‍ය අරමුදල 2016 වසරේදී ශ්‍රී ලංකාවට එක්සත් ජනපද ඩොලර් බිලියන 1.5ක මුදලක් ලබාදීම අනුමත කරන ලදි. ඒ අනුව මේ දක්වා කාලයේදී ජාත්‍යන්තර මූල්‍ය අරමුදල ශ්‍රී ලංකාවට එම ණය මුදලින් එක්සත් ජනපද ඩොලර් බිලියනකට වැඩි මුදලක් මුදා හැර ඇත.  ජනාධිපති මෛත්‍රිපාල සිරිසේන මහතා ඔක්තෝබර් 26 වැනිදා රනිල් වික්‍රමසිංහ මහතා අග්‍රාමාත්‍ය ධුරයෙන් ඉවත් කර හිටපු ජනාධිපති මහින්ද රාජපක්ෂ මහතා එම ධුරයට පත් කිරීමත් ඉන් පසු ඇති වූ සිදුවීම් දාමයත් නිසා වත්මන් දේශපාලන අර්බුදය නිර්මාණය වූයේ විචාරකයෝ පෙන්වාදෙති. ජාත්‍යන්තර මූල්‍ය අරමුදලේ දූත පිරිසක් පසුගිය සැප්තැම්බර් මාසයේදී ශ්‍රී ලංකාවට පැමිණි අතර ඔවුන් ශ්‍රී ලංකාවට ලබාදෙන ණය මුදල පිළිබඳ පස්වන ආර්ථික කාර්යසාධන සමාලෝචනය සිදු කළ අතර එම කරුණු ඔක්තෝබර් මාසයේ පැවැති ජාත්‍යන්තර මූල්‍ය අරමුදලේ සහ ලෝක බැංකුවේ වාර්ෂික රැස්වීම් අතරවාරයේදී සාකච්ඡාවකට ලක්විය.  අන්තර්ජාතික මූල්‍ය අරමුදල සහ ශ්‍රී ලංකා රජය අතර ඔක්තෝබර් මස 26 වැනිදා සාකච්ඡාවක් පැවැති අතර ඒ අනුව අන්තර්ජාතික මූල්‍ය අරමුදල සෑහීමකට පත්වන වැඩසටහනකට එකඟ වීමට හැකි වූ බවත් මහ බැංකු අධිපති ආචාර්ය ඉන්ද්‍රජිත් කුමාරස්වාමි මහතා පසුගිය සතියේදී පැවැසීය.  එම එකඟතාවයෙන් පසු ව ශ්‍රී ලංකාවට අනුමත කරන ලද ණය මුදලේ අවසන් වාරිකය ලබාදීම පිළිබඳ අධ්‍යක්ෂ මණ්ඩල සාකච්ඡාව නොවැම්බර් මස මැදදී පැවැත්වීමට නියමිතව තිබූ අතර එය දෙසැම්බර් මස පළමු සතිය දක්වා කල් ගොස් ඇතැයි ද අධිපතිවරයා මූල්‍ය ප්‍රතිපත්ති දැනුම් දීම සඳහා පැවැති මාධ්‍ය හමුවේදී පැවැසීය.   ",
    "URL": "https://www.lankadeepa.lk/latest_news/ජාත්‍යන්තර-මූල්‍ය-අරමුදල-ණය-දීමේ-සාකච්ඡාව-කල්-දමයි/1-540707",
    "Category": "latest_news"
}