{
    "Source": "www.lankadeepa.lk",
    "Timestamp": "None  2016 අප්‍රේල් මස 03",
    "Headline": "20යි 20 සමඟ කොදෙව්වෝ ජගත් තරගාවලි තුනක් දිනති",
    "News Content": "ඉන්දියාවේ පැවැති හයවැනි විස්සයි විස්ස ලෝක කුසලානය ජයගැනීමට බටහිර ඉන්දීය කොදෙව් කණ්ඩායම අද (3) සමත්විය.ඒ අවසන් මහා තරගයේදී එංගලන්ත කණ්ඩායම කඩුලු  4කින් පරාජයට පත් කරමිනි.කාසියේ වාසිය දිනා පළමුවෙන් පන්දු යැවූ කොදෙව් පන්දු යවන්නෝ එංගලන්ත කණ්ඩායම ලකුණු 155කට සීමා කිරීමට සමත්වූහ. ජයග්‍රාහී ලකුණු 156 හඹා ගිය කොදෙව් කණ්ඩායම කඩුළු 6ක් දැවී ජයග්‍රහණය හිමිකරගත්තේ පන්දුවාර 19 පන්දු 4කිනි. අවසන් පන්දුවාරයට ජයග්‍රහණය සඳහා ලකුණු 19ක් ලබාගැනීමට තිබූ අතර කාලොස් බ්‍රාත්වෙයිට් සිය කණ්ඩායම ජයග්‍රහණය කරා ගෙනයමින් පිට පිට හයේ පහර 4ක් එල්ල කළේය.මාලන් සැමුවෙල් නොදැවී ලකුණු 85 ක් ලබාගනිමින් සිය උපරිම දායකත්වය කොදෙව් කණ්ඩායමට ලබාදුන්නේය.කණ්ඩායම් 16 ක් තරග වැදුණු ලෝක කුසලාන තරගාවලියේ අවසන් මහා තරගය ඉන්දියාවේ කල්කටාහි ඊඩ්න් ගාඩ්න් ක්‍රීඩාපිටියේ පැවැත්වුණු අතර තරඟයේ විනිශ්චය සඳහා ශ්‍රී ලංකාවේ කුමාර් ධර්මසේන ද එක්ව සිටියේය. අවසන් තරගයේ තීරකයා වූයේ ද ශ්‍රී ලංකාවේ රංජන් මඩුගල්ලේය.මේ අතර පිරිමි තරගාවලියට සමගාමීව පැවැති ලෝක කුසලාන කාන්තා තරගාවලියේ ජයග්‍රහණයද ලබාගැනීමට කොදෙව් ක්‍රීඩිකාවෝ සමත්වීම සුවිශේෂී සිදුවීමකි. එමෙන්ම විස්සයි විස්ස ලෝක කුසලානය දෙවරක් හිමිකරගත් ලොව එකම කණ්ඩායම බවටද බටහිර ඉන්දීය කොදෙව් කණ්ඩායම පත්විය. ඔවුන් මීට පෙර 2012 වසරේදී ලෝක කුසලානය දිනාගෙන තිබිණි.මේ වසරේ පැවැති වයස අවුරුදු 19න් පහළ ලෝක කුසලාන ක්‍රිකට් තරගාවලියේ ජයද කොදෙව් කණ්ඩායම දිනාගත්තේය. ",
    "URL": "https://www.lankadeepa.lk/latest_news/20යි-20-සමඟ-කොදෙව්වෝ-ජගත්-තරගාවලි-තුනක්-දිනති/1-402033",
    "Category": "latest_news"
}