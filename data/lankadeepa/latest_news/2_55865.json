{
    "Source": "www.lankadeepa.lk",
    "Timestamp": "2018 ජුලි මස 02",
    "Headline": "සුචි විදුහල්පතිනියට වන්දි දීම ගැන ඇමැති සංගම් අතර විවාදයක්",
    "News Content": "  බිඟුන් මේනක ගමගේ          නායකත්ව පුහුණු වැඩසටහනකදී හදිසි අනතුරකින් මියගිය හම්බන්තොට සුචී ජාතික පාසලේ විදුහල්පතිනි රෝහිණි අතපත්තු මහත්මිය වෙනුවෙන් රුපියල් ලක්ෂ 20 ක වන්දියක් ප්‍රදානය කළේ යැයි ද අවශ්‍ය නම් එම මුදල් ප්‍රදානයේ සේයාරූ ඉදිරිපත් කළ හැකි යැයි ද අධ්‍යාපන ඇමැති අකිල විරාජ් කාරියවසම් මහතා අද පැවැති ප්‍රවෘත්ති සාකච්ඡාවකදී පැවැසීය. එහෙත් ලංකා ගුරු සංගමය මින් පෙර ඇමැතිවරයාට චෝදනා කළේ රාජ්‍ය සේවකයකු හැටියට අතපත්තු මහත්මිය දායක වූ අග්‍රහාර රන් රක්ෂණ ක්‍රමය යටතේ ඇයට හිමිව තිබූ රුපියල් ලක්ෂ 20 ක මුදලක් අධ්‍යාපන අමාත්‍යංශයෙන් ලබා දී ඊට වන්දි ප්‍රදානයක් යැයි වැරැදි අර්ථකතනයක් දෙන බවටය. ඒ අනුව ඇමැතිවරයා කළ ප්‍රකාශය සම්බන්ධයෙන් ලංකාදීපය ලංකා ගුරු සංගමයේ ලේකම් ජෝෂප් ස්ටාලින් මහතාගෙන් කළ විමසීමේදී මෙම රුපියල් ලක්ෂයක මුදල අතපත්තු මහත්මියට අග්‍රහාර රක්ෂණ ක්‍රමය යටතේ හිමිව තිබූ මුදල් යැයි ඔහු අවධාරණය කළේය. මුදල් අමාත්‍යාංයෙන් සිදුවිය යුතු මූල්‍ය ප්‍රදානයක් අධ්‍යාපන අමාත්‍යාංශය කළේ කෙසේදැයි ප්‍රශ්න කළ හෙතෙම මෙය තනිකරම ජනතාව නොමඟ යැවීමක් යැයිද චෝදනා කළේය. ඊට අදාළ සාක්ෂි ඉදිරිපත් කිරීමට ලංකා ගුරු සංගමය සූදානම් යැයි ද ස්ටාලින් මහතා වැඩිදුරටත් සඳහන් කළේය.  ",
    "URL": "https://www.lankadeepa.lk/latest_news/සුචි-විදුහල්පතිනියට-වන්දි-දීම-ගැන-ඇමැති-සංගම්-අතර-විවාදයක්/1-531963",
    "Category": "latest_news"
}