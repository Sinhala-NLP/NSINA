{
    "Source": "www.lankadeepa.lk",
    "Timestamp": "2022 ජනවාරි මස 28",
    "Headline": "රට වහල බෑ: පරිස්සම් වෙමු",
    "News Content": "(සුජිත් හේවාජුලිගේ )කොවිඩ්  පැතිරීම වැඩිවීම නිසා  රට වසා දමන්නැයි  විවිධ අංශවලින් හා පුද්ගලයන්ගෙන් රජයට සහ  සෞඛ්‍ය අමාත්‍යාංශයට ඉල්ලීම් ගණනාවක් ඉදිරිපත්වී ඇත.එම ඉල්ලීම කර ඇති  අංශ අතර ඇතැම් සෞඛ්‍ය වෘත්තීය සමිතිද වෙයි.මේ සම්බන්ධයෙන් අප නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් මහතාගෙන් කළ විමසුමකදී ඔහු පැවසුවේ රට වසා දමන්නැයි එවැනි ඉල්ලීම් ගණනාවක් ලැබී  ඇතත් රට වසා දැමීමට මේ මොහොතේදී කිසිම තීරණයක් ගෙන නැති බවයි.රට වසා දැමීම මේ ප්‍රශ්නයට විසඳුම නොවන බවත් රට විවෘත කර තියෙද්දීම කොවිඩ්  පාලනය කිරීම රජයේ අරමුණ බවත් ඔහු සඳහන් කළේය.කොවිඩ්  පැතිරීම බෙහෙවින් වැඩිවී ඇතත්  එම  රෝගීන්ට සංකූලතා මතුවීම ඉතාම අඩු මට්ටමක පැවතීම සැනසිල්ලට කාරණයක් බව සඳහන් කළ විශේෂඥ වෛද්‍යවරයා කොවිඩ්  රෝගීන්ගෙන් සියයට අසූවක් පමණ නිවෙස්වලම රඳවා ප්‍රතිකාර ලබාදීමට මෙනිසා හැකිවී ඇතැයිද සඳහන් කළේය.කොවිඩ්  පැතිරීම වේගවත් වී ඇති හෙයින් පරිස්සම්  වන්නැයි  සියලුම ජනතාවගෙන් තමා ඉල්ලීමක් කරන බවද ඔහු පැවසුවේය.   ",
    "URL": "https://www.lankadeepa.lk/latest_news/රට-වහල-බෑ:-පරිස්සම්-වෙමු/1-607267",
    "Category": "latest_news"
}