{
    "Source": "www.lankadeepa.lk",
    "Timestamp": "2017 මැයි මස 29",
    "Headline": "වාසුගේ පෙත්සම ජූනි 14 වැනිදාට කල් යයි",
    "News Content": "( තිළිණි ද සිල්වා සහ රංජන් කටුගම්පොළ) හම්බන්තොට වරාය සංවර්ධන ව්‍යාපෘතියට එරෙහිව පාර්ලිමේන්තු මන්ත‍්‍රී වාසුදේව නානායක්කාර මහතා ගොනු කර තිබෙන පෙත්සම සලකා බැලීම ලබන ජුනි 14 වැනිදා තෙක් කල් තැබීමට ශ්‍රේෂ්ඨාධිකරණය අද (29)තීන්දු කළේය. වගඋත්තරකාර වරාය හා නාවික කටයුතු පිළිබඳ නව අමාත්‍යවරයාගේ උපදෙස් ලබා  ගැනීමට කල් අවශ්‍ය බව නීතිපතිවරයා අධිකරණයට දැනුම් දීමත් සමඟ එම කරුණු සලකා බැලූ ශ්‍රේෂ්ඨාධිකරණය පෙත්සම සම්බන්ධයෙන් වැඩිදුර කරුණු සලකා බැලීම මෙදිනට කල් තබන ලදී.හම්බන්තොට වරාය චීන සමාගමකට පැවරීම සඳහා අමාත්‍ය මණ්ඩලය ලබා දී ඇති අනුමැතිය අවලංගු කරන ලෙස ඉල්ලා පාර්ලිමේන්තු මන්ත‍්‍රී වාසුදේව නානායක්කාර මහතා විසින් ගොනු කර ඇති මෙම පෙත්සමේ වගඋත්තරකරුවන් ලෙස අග්‍රාමාත්‍ය රනිල් වික්‍රමසිංහ මහතා ඇතුළු අමාත්‍ය මණ්ඩලය ,චයිනා මර්චන්ට් පෝට් හෝල්ඩින්ග්ස් සමාගම ,චයිනා කොමියුනිකේෂන් කන්ස්ට‍්‍රක්ෂන් , ව්‍යවස්ථාදායක සභාව සහ නීතිපතිවරයා නම් කරනු ලැබ සිටිති.මෙම පෙත්සම විභාගයට ගැනීමට අවසර ලබා දෙන ලෙසද තම මූලික අයිතිවාසිකම් කඩ වී ඇති බව ප‍්‍රකාශ කරන ලෙසද පෙත්සම්කරු අධිකරණයෙන් ඉල්ලා සිටී.එසේම මෙම සිද්ධිය සම්බන්ධයෙන් ලබා දී ඇති අමාත්‍ය මණ්ඩල අනුමැතිය බලරහිත කරන ලෙසද , මේ සම්බන්ධයෙන් සකස් කර ඇති දළ ගිවිසුම අවලංගු කරන ලෙසද පෙත්සම්කරු සිය පෙත්සමින් ඉල්ලා තිබිණි .   ",
    "URL": "https://www.lankadeepa.lk/latest_news/වාසුගේ-පෙත්සම-ජූනි-14-වැනිදාට-කල්-යයි/1-513311",
    "Category": "latest_news"
}