{
    "Source": "www.lankadeepa.lk",
    "Timestamp": "2020 මාර්තු මස 22",
    "Headline": "වෛද්‍ය නිර්දේශයකින් තොරව ඖෂධ වර්ග දෙකක් අලෙවිය තහනම්",
    "News Content": "(ඩයනා උදයංගනී)විශේෂඥ වෛද්‍යවරයකුගේ වලංගු බෙහෙත් වට්ටෝරුවක් නොමැතිව chioroquine සහ hydroxychioroquine යන ඖෂධ නිකුත් නොකරන ලෙස ජාතික ඖෂධ නියාමන අධිකාරිය සියලු ඖෂධ අලෙවිසැල්වලට නියෝග කර තිබේ. මෙම නියෝගය කඩකරන්නන්ට එරෙහිව ජාතික ඖෂධ නියාමන පනත යටතේ නඩු පවරන බව එම අධිකාරිය පවසයි. සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා පැවසුවේ මැලේරියා රෝගීන්ට ප්‍රතිකාර කිරීමේදී යොදාගෙන ඇති මෙම ඖෂධ අවශ්‍යතාව අනුව රෝහල්වලදී කොරෝනා රෝගීන්ටද ලබා දෙන බවයි. නමුත් මෙම ඖෂධ ලබාගැනීමෙන් රෝගයෙන් ආරක්ෂා විය නොහැකි නිසා ඒවා සොයා ඖෂධ අලෙවිසැල් වෙත නොයන්නැයි ජනතාවගෙන් ඉල්ලා සිටින බවද ජාසිංහ මහතා කීවේය.   ",
    "URL": "https://www.lankadeepa.lk/covid19/වෛද්‍ය-නිර්දේශයකින්-තොරව-ඖෂධ-වර්ග-දෙකක්-අලෙවිය-තහනම්/203-568435",
    "Category": "latest_news"
}