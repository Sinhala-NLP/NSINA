{
    "Source": "www.lankadeepa.lk",
    "Timestamp": "None  2016 පෙබරවාරි මස 04",
    "Headline": "සවුත්ලන්ඩ්ස් විදුහලට ළමයා ගන්නැයි ශ්‍රේෂ්ඨාධිකරණය කියයි",
    "News Content": "ගාල්ල සවුත්ලන්ඩ්ස් බාලිකා විද්‍යාලයේ පළමු වසර සඳහා අනුගි නූලංගා අහංගම විතානගේ ශිෂ්‍යාව ඇතුලත් කර ලබන 15 දින ඒ පිළිබඳ අධිකරණයට කරුණු වාර්තා කරන්නැයි ශ්‍රේෂ්ඨාධිකරණ ත්‍රි පුද්ගල විනිසුරු මඩුල්ලක් විසින් සවුත්ලන්ඩ්ස් බාලිකා විද්‍යාලය වෙනුවෙන් අධිකරණය හමුවේ පෙනී සිටි රජයේ නීතිඥ රකිත පෙරේරා මහතාට දැනුම් දුන්නේය.මෙම නියෝගය කරන ලද්දේ අගවිනිසුරු කේ.ශ්‍රීපවන් මහතා හා විනිසුරුවරුන් වන උපාලි අබේරත්න හා අනිල් ගුණරත්න යන මහත්වරුන්ගෙන් සැදුම්ලත් විනිසුරු මඩුල්ලක් විසිනි.2016 වර්ෂයේ දී සවුත්ලන්ඩ්ස් විද්‍යාලයේ පළමු වසරට ස්ථිර පදිංචිය පදනම යටතේ තම දරුවා ඇතුලත් කර ගැනීම සඳහා අයදුම් පත්‍ර යොමු කළ ද දරුවා තෝරා නොගත් බවත් තමන් සියළු සුදුසුකම් සපුරා ඇති බැවින් ඒ පිළිබඳ යොමු කරන ලද අභියාචනය අනුව පසුව දරුවා පාසලට තේරුණු බවත් අභියාචනාධිකරණයට පෙත්සම ඉදිරිපත් කළ දරුවාගේ පියා අනූප ප්‍ර‍සංග අහංගම විතානගේ සහ මව බෙන්තොට මල්ලවආරච්චි ජනිතා හිමාලි ද අල්විස්  දෙදෙනා විසින් දන්වා තිබිණි. අභියාචනයෙන් දරුවා පාසලට තෝරාගැනීමට සුදුසු බව තහවුරු වීමෙන් පසු විදුහල්පතිනිය හමු වී දරුවා පාසලට ඇතුලත් කිරීමට ගිය අවස්ථාවේ ගාල්ලේ පිහිටි බැංකුවක ඇති පාසල් සංවර්ධන අරමුදලේ ගිණුමකට රුපියල් 250,000ක මුදලක් බැර කරන ලෙස තමන්ට දැනුම් දුන් බවත් එහි රිසිට් පත ගෙනවිත් දුන් පසු දරුවා පාසලට ඇතුලත් කරගන්නා බව විදුහල්පතිනිය දන්වා සිටි බවත් පෙත්සම් කරුවන් ශ්‍රේෂ්ඨාධිකරණයට දන්වා ඇත. විදුහල්පතිනියගේ දැනුම් දීම පරිදි එසේ මුදල් බැර කළ පසු තමන් අභියාචන මණ්ඩලය සඳහා ඉදිරිපත් කළ සියළු කරුණු ව්‍යාජ බව සඳහන් ලිපියක් විදුහල්පතිනිය විසින් ඉල්ලා සිටි බවත් එය නොදුන් බැවින් තමන් විදුහලෙන් පිටතට එලවා දමා දරුවාට පාසලේ ඉගෙනුම ලැබීමට මෙතෙක් අවස්ථාව නොදුන් බවත් පෙත්සම් කරු සඳහන් කර තිබේ.මේ කරුණු සැළකිල්ලට ගනිමින් පෙත්සම විභාග කරන අවස්ථාවේ සවුත්ලන්ඩ්ස් විද්‍යාලය වෙනුවෙන් පෙනී සිටි රජයේ ජ්‍යේෂ්ඨ නීතිඥවරයා කියා සිටියේ මේ වනවිටත් දරුවා පාසලට ඇතුලත් කරගෙන ඇතුලත්වීමේ අංකයක් පවා ලබා දී ඇති බවයි.සියළු කරුණු සැළකිල්ලට ගත් ත්‍රි පුද්ගල විනිසුරු මඩුල්ල දරුවා පාසලට ඇතුලත් කරගෙන ඒ බව පෙබරවාරි 15 දින අධිකරණයට වාර්තා කරන්නැයි නියෝග කරන ලදී. ",
    "URL": "https://www.lankadeepa.lk/latest_news/සවුත්ලන්ඩ්ස්-විදුහලට-ළමයා-ගන්නැයි-ශ්‍රේෂ්ඨාධිකරණය-කියයි/1-382952",
    "Category": "latest_news"
}