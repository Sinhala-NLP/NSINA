{
    "Source": "www.lankadeepa.lk",
    "Timestamp": "2020 ජුලි මස 11",
    "Headline": "තවත් ටී56 දෙකක් සොයාගනී",
    "News Content": "(මත්තේගොඩ ශාන්ත ප්‍රදීප් කුමාර කුලරත්න)හෝමාගම පිටිපන ප්‍රදේශයේ කෝටිපති ව්‍යාපාරිකයකුට අයත් සිව්මහල් ගොඩනැගිල්ලක තිබී ඉකුත් 29 වෙනිදා සොයාගත් අවි ගබඩාවට අයත්, තවත්  ටී-56 ගිනි අවි දෙකක් උතුර පිටිපන ප්‍රදේශයේ පොලිස් කොස්තාපල්වරයෙකුගේ නිවසක තිබී අද (11) සොයාගත් බව පොලිසිය පවසයි.හෝමාගම පිටිපන ප්‍රදේශයේ සිව්මහල් ගොඩනැගිල්ලක සඟවා තිබියදී පසුගිය 29 දා, ටී 56 ගිනි අවි 11ක් , ටී 81 වර්ගයේ ගිනි අවි 11ක් සහ ටී 81 වර්ගයේ ගිනි අවියක් සමග පුද්ගලයින් දෙදෙනෙකු පොලිස් විශේෂ කාර්ය බලකාය මගින් අත්අඩංගුවට ගෙන තිබුණි .හෝමාගම පිටිපන සිල්වන්හර්ට්ස් වත්තේ පදිංචි කෝටිපති ව්‍යාපාරිකයාගේ අනියම් බිරිඳගේ බව පැවසෙන නිවසක රහස් කුටියක සඟවා තිබියදී තවත් පුපුරණ ද්‍රව්‍ය තොගයක් හෝමාගම පොලිසිය මගින් අත්අඩංගුවට ගෙන තිබුණි .ඒ අනුව අත්අඩංගුවට ගත් සැකකරුවන්ගෙන් කරන ලද ප්‍රශ්න කිරීම්වලින් අනාවරණය කරගත් තොරතුරු වලට අනුව අතුරුගිරිය හබරකඩ මුල්ලේගම ප්‍රදේශයේ නිවසක තිබී ටී 56 ගිනි අවියක් සමඟ සැකකරුවෙකු අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන තිබුණි.එසේ අත්අඩංගුවට ගත් සැකකරු කෝටිපති ව්‍යාපාරිකයාගේ මිතුරෙකු වන අතර පොලිස් භාරයට ගත් ගිනි අවිය පිටිපන අවි ගබඩාවට අයත් එකක් බවට කරුණු අනාවරණය කර ගෙන තිබුණි.ඒ අනුව දිගින් දිගටම සිදුකරන ලද ප්‍රශ්න කිරීම්වලින් අනාවරණය කරගත් තොරතුරු වලට අනුව  හෝමාගම උතුර පිටිපන ප්‍රදේශයේ නිවසකින් අද (11) මෙම ගිනි අවිය සොයා ගෙන තිබුණි.එහි දී ගිනි අවියත් සමඟ අත්අඩංගුවට ගත් නිවසේ හිමිකරු පොලිස් කොස්තාපල්, රියදුරෙකු වන අතර ඔහුව අපරාධ පරීක්ෂණ පරීක්ෂණ දෙපාර්තමේන්තු නිලධාරීන් මගින් අත්අඩංගුවට ගෙන තිබේ  ",
    "URL": "https://www.lankadeepa.lk/latest_news/තවත්-ටී56-දෙකක්-සොයාගනී/1-575270",
    "Category": "latest_news"
}