{
    "Source": "www.lankadeepa.lk",
    "Timestamp": "2023 පෙබරවාරි මස 15",
    "Headline": "මඩ පොහොර අඩුවට දෙන්න ගැසට්ටුවක්",
    "News Content": "(අංජුල මහික වීරරත්න)ඉදිරි යල  කන්නයට අවශ්‍ය මඩ පොහොර, දැනට වෙළෙඳ පොළේ පවතින මිලට වඩා අඩු මිලකට ගොවීන්ට ලබා දීමට ගැසට් නිවේදනයක් මගින් කටයුතු කරන බව කෘෂිකර්ම අමාත්‍ය මහින්ද අමරවීර මහතා පැවසීය.අමාත්‍යවරයා මේ බව සඳහන් කළේ කෘෂිකර්ම ගැටලු පිළිබඳ ජනාධිපති කාර්යාලයේ පැවති සාකච්ඡාවකට එක් වෙමිනි. ගොයම් කහ වීමේ රෝගය වැලැක්වීම, පොහොර යෙදීමේ උපාය මාර්ග සහ වී අලෙවි කිරීමේ ගැටලු සම්බන්ධයෙන් ද මෙහිදී සාකච්ඡාවට ලක් කෙරිණි. ගොයම් කහ වීමේ රෝගය ඇති වීමට ප්‍රධාන හේතුව  ගොවීන් මඩ පොහොර භාවිතය අඩුවීම නිසා බව කෘෂිකර්ම දෙපාර්තමේන්තුව මගින් සොයා ගෙන ඇති අතැයි කෘෂිකර්ම අමාත්‍යවරයා මෙහිදී සඳහන් කළ අතර ඉදිරි යල කන්නයේදී මෙම රෝගය වලක්වා ගැනීමට ගතයුතු පියවර පිළිබඳව ද මෙහිදී  සාකච්ඡා විය.මෙම සාකච්ඡාවට  එක්ව සිටි පොහොර සමාගම් නියෝජිතයින් පෙන්වා දුන්නේ  ගොවියාට අඩු පිරිවැයක් යටතේ නිෂ්පාදන ඉහළ නංවාගත හැකි අන්දමින් පසට යෝග්‍ය බෝග වර්ග හා සුදුසු කෘෂි යෙදවුම් කෘෂිකර්ම දෙපාර්තමේන්තුව හරහා නිර්දේශ කිරීමට හැකි නම් යෙදවුමට සරිලන නිමවුමක් ගොවීන්ට ලබා ගත හැකි බවයි.ජාතික ආරක්ෂාව පිළිබඳ ජනාධිපති ජ්‍යෙෂ්ඨ  උපදේශක හා ජනාධිපති කාර්ය මණ්ඩල ප්‍රධානී සාගල රත්නායක, ආහාර සුරක්ෂිතතාව පිළිබඳ ජනාධිපති උපදේශක සුරේන් බටගොඩ  මහත්වරු ද මෙම සාකච්ඡාවට එක්ව සිටියහ.  ",
    "URL": "https://www.lankadeepa.lk/latest_news/මඩ-පොහොර-අඩුවට-දෙන්න-ගැසට්ටුවක්/1-628670",
    "Category": "latest_news"
}