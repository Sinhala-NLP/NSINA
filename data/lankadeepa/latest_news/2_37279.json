{
    "Source": "www.lankadeepa.lk",
    "Timestamp": "2020 ජුලි මස 08",
    "Headline": "රෝහිත බෝගල්ලාගම එජාප සාමාජිකත්වයෙන්- ජාතික ලැයිස්තුවෙන් ඉවත් වෙයි",
    "News Content": "එක්සත් ජාතික පක්ෂ සාමාජිකත්වයෙන් සහ එම පක්ෂයේ ජාතික ලැයිස්තු අපේක්ෂක ධුරයෙන් ඉවත් වන බව හිටපු විදේශ අමාත්‍යවරයකු වන රෝහිත බෝගල්ලාගම මහතා එම පක්ෂයේ නායක රනිල් වික්‍රමසිංහ මහතාට ලිපියක් යවමින් දැනුම් දී ඇත.එම ලිපියේ පිටපතක් එක්සත් ජාතික පක්ෂයේ මහලේකම් අකිල විරාජ් කාරියවසම් මහතාට ද යවා ඇත.ඒ අනුව ජූනි 25 වැනිදා සිට ක්‍රියාත්මක වන පරිදි පක්ෂ සාමාජිකත්වයෙන් සහ මෙවර මහ මැතිවරණයට ඉදිරිපත් කර තිබෙන එම පක්ෂයේ ජාතික ලැයිස්තු අපේක්ෂක ධුරයෙන් ඉවත් වන බව ඔහු සිය ලිපිය මඟින් දන්වා ඇත.පක්ෂ දේශපාලනයේ සීමාවලින් ඉවත් ව ‘‘ශ්‍රී ලංකාවට මුල්තැන’’ යන ආදර්ශ පාඨය ඔස්සේ යමින් ජාතියට සේවය කිරීමේ කාලය එළැඹ ඇතැයි ද බෝගල්ලාගම මහතා සිය ලිපියේ සඳහන් කර ඇත.අපගේ සාම්ප්‍රදායික විශ්වාස සහ ජනතාවගේ බලාපොරොත්තු එකිනෙකට නොපෑහෙන බවත් ඒ සියල්ලටම වඩා ජාතික අභිලාෂ සඳහා වැඩි ඉඩක් දීමේ අවශ්‍යතාව පැන නැගෙමින් තිබෙන ඔහු සිය ලිපිය මඟින් දන්වා ඇත.‘‘කොවිඩ්-19 වසංගතයෙන් පසු රට ප්‍රබල අභියෝග රැසකට මුහුණ දී සිටිනවා. ඒවාට විසඳුම් සෙවීම සඳහා බලයේ සිටින ඕනෑම ආණ්ඩුවක් සමඟ එක්සත්ව හා එකමුතුව, පක්ෂ විපක්ෂ භේදයකින් තොරව වැඩ කළ යුතුයි. එබැවින් රටටත් ජනතාවටත් බාරදූර වගකීමක් තිබෙන බව මම දැඩි සේ විශ්වාස කරනවා.එක්සත් ජාතික පක්ෂයෙන් සහ ජාතික ලැයිස්තුවෙන් ඉවත් වීමෙන් මේ රටේ ජනතාවට සේවය කිරීමට මට වැඩි අවස්ථාවක් ලැබෙනවා’’ යැයි රෝහිත බෝගල්ලාගම මහතා තවදුරටත් සඳහන් කර ඇත.  055   ",
    "URL": "https://www.lankadeepa.lk/latest_news/රෝහිත-බෝගල්ලාගම-එජාප-සාමාජිකත්වයෙන්--ජාතික-ලැයිස්තුවෙන්-ඉවත්-වෙයි/1-575084",
    "Category": "latest_news"
}