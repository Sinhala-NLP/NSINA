{
    "Source": "www.lankadeepa.lk",
    "Timestamp": "2019 ඔක්තෝබර් මස 14",
    "Headline": "පොලිස් දඩ කොළ සිංහල - දෙමළ - ඉංග්‍රීසි භාෂාවලින්",
    "News Content": "(රොමේෂ් මධුෂංඛ)මෝටර් රථ වැරදි සඳහා පොලීසිය ලබාදෙන දඩ කොළය ප්‍රථම වරට සිංහල, දෙමළ සහ ඉංග්‍රීසි යන භාෂා තුනෙන්ම පළකිරීමට අදාළ ගැසට් නිවේදනය නිකුත් කර ඇති බව උතුරු පළාත් ආණ්ඩුකාර ආචාර්ය සුරේන් රාඝවන් මහතා පැවසීය. උතුරු පළාත් ආණ්ඩුකාර ආචාර්ය සුරේන් රාඝවන් මහතාගේ මූලිකත්වයෙන් පවත්වන ලද දීර්ඝ සාකච්ඡාවලින් අනතුරුව ප්‍රවාහන හා සිවිල් ගුවන් සේවා අමාත්‍ය අර්ජුන රණතුංග මහතාගේ අත්සනින් යුතුව භාෂා තුනෙන්ම මෙම ගැසට් නිවේදනය නිකුත් කර ඇත. මේ සම්බන්ධයෙන් අදහස් දැක්වූ ආණ්ඩුකාරවරයා කියාසිටියේ 1951 වසරේදී හඳුන්වා දුන් මෙරට මෝටර් රථ වීදි දඩ කොළය මේ වනතෙක් පළ වූයේ එක් භාෂාවකින් පමණක් බවයි.  උතුරේ පොලිස් නිලධාරීන් දඩ කොළය සිංහලෙන් ලියූ විට එය ලබාගන්නා පුද්ගලයන්ට එය කියවා ගැනීමේදී දැඩි අසීරුතාවයන්ට මුහුණ දීමට සිදු වු බවත් අධිකරණ කටයුතුවලදීද ඔවුන්ට එහිදී අපහසුතාවලට මුහුණපෑමට සිදුවූ ඇති බවත් ඒ මහතා කීය. භාෂාව නොදන්නා අයෙකුට වුවද තම වරද හඳුනා ගත හැකි ආකාරයට මාර්ගයේ කරන වැරදි අංකයක් ආකාරයට දක්වා ඇති බවත්, අදාළ අංකය බලා තම භාෂාවෙන් ඊට අදාළ වරද හඳුනා ගත හැකි බවත් මෙය ප්‍රජාතන්ත්‍ර අවකාශය සඳහා ලබා ගත් විශාල ජයග්‍රහණයක් බවත් උතුරු පළාත් ආණ්ඩුකාරවරයා වැඩිදුරටත් ප්‍රකාශ කළේය.  ",
    "URL": "https://www.lankadeepa.lk/news/පොලිස්-දඩ-කොළ-සිංහල---දෙමළ---ඉංග්‍රීසි-භාෂාවලින්/101-558761",
    "Category": "latest_news"
}