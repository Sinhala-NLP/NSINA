{
    "Source": "www.lankadeepa.lk",
    "Timestamp": "2019 ඔක්තෝබර් මස 21",
    "Headline": "පාස්කු ප්‍රහාරයේ වාර්තාව අනිද්දා පාර්ලිමේන්තුවට",
    "News Content": "(හර්ෂණ තුෂාර සිල්වා)පාස්කු ඉරිදා කොළඹ ප්‍රධාන පෙළේ හෝටල් තුනකට සහ කතෝලික දේවස්ථානවලට එල්ල වූ ත්‍රස්තවාදී ප්‍රහාර පිළිබඳ සොයා බැලීමට පත් කළ පාර්ලිමේන්තු විශේෂ කාරක සභාවේ වාර්තාව අනිද්දා (23) පාර්ලිමේන්තුවට ඉදිරිපත් කරන බව එම කාරක සභාවේ සභාපති, නියෝජ්‍ය කතානායක ආනන්ද කුමාරසිරි මහතා ලංකාදීපයට පැවැසීය.දෙසිය පනස්දෙනකුට වැඩි පිරිසකට මරු කැඳවමින් අප්‍රේල් මස 21 (පාස්කු ඉරිදා) එල්ල වූ ත්‍රස්ත ප්‍රහාර පිළිබඳව සොයා බලා පාර්ලිමේන්තුවට වාර්තා කිරීම සඳහා මෙම පාර්ලිමේන්තු විශේෂ කාරක සභාව පත්කර තිබිණි.පාස්කු ඉරිදා ප්‍රහාරවලට පෙර ඒ සම්බන්ධයෙන් බුද්ධි තොරතුරු නීතිය ක්‍රියාත්මක කරන බලධාරීන් වෙත ලැබී තිබුණේ ද එවැනි ප්‍රහාර වැළැක්වීමට බලධාරීන් ප්‍රමාණවත් පියවර ගත්තේ ද අනාගතයේදී එවැනි ප්‍රහාර සිදුවීමට වැළැක්වීමට ගත යුතු ක්‍රියාමාර්ග මොනවා ද ඇතුළු යන කරුණු 7කට නිර්දේශ ඉදිරිපත් කරමින් අදාළ කාරක සභාව අවසන් වාර්තාව සකස් කර තිබේ.ජනාධිපති මෛත්‍රීපාල සිරිසේන, අග්‍රාමාත්‍ය රනිල් වික්‍රමසිංහ, හිටපු යුද හමුදාපති ලුතිනන් ජනරාල් මහේෂ් සේනානායක යන මහත්වරුන් ඇතුළු 60කට වැඩි පිරිසකගෙන් මෙම කාරක සභාව සාක්ෂි සටහන් කරගෙන තිබේ.නියෝජ්‍ය කතානායක ආනන්ද කුමාරසිරි මහතා මෙම විශේෂ කාරක සභාවේ සභාපති ධුරය හෙබ වූ අතර අමාත්‍යවරුන් වන රවුෆ් හකීම්, රවී කරුණානායක, වෛද්‍ය රාජිත සේනාරත්න, පාර්ලිමේන්තු මන්ත්‍රීවරුන් වන ෆීල්ඞ් මාර්ෂල් සරත් ෆොන්සේකා, එම්.ඒ. සුමන්තිරන්, නලින්ද ජයතිස්ස, මහාචාර්ය ආශු මාරසිංහ සහ ආචාර්ය ජයම්පති වික්‍රමරත්න යන මහත්වරු කාරක සභාවේ සාමාජිකවරු ලෙස කටයුතු කළහ.  ",
    "URL": "https://www.lankadeepa.lk/latest_news/පාස්කු-ප්‍රහාරයේ-වාර්තාව-අනිද්දා-පාර්ලිමේන්තුවට/1-559201",
    "Category": "latest_news"
}