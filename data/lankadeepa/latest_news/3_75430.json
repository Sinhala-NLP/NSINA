{
    "Source": "www.lankadeepa.lk",
    "Timestamp": "None  2016 ජුනි මස 03",
    "Headline": "‘‘මහ පක්ෂ දෙක රට ණය උගුලක දාලා‘‘",
    "News Content": "වසරක් හැට අටක් මාරුවෙන් මාරුවට පාලනය කරමින් රට ආගාධයට ගෙන ගිය එක්සත් ජාතික පක්ෂය හා ශ්‍රී ලංකා නිදහස් පක්ෂය අද හවුල් ආණ්ඩුවක් බවට පත්ව මේ රට කවදාවත් නොවූ අර්බුදයකට ඇද දමා ඇතැයි ජනතා විමුක්ති පෙරමුණේ නායක අනුර කුමාර දිසානායක මහතා අද (3) පැවැසීය.1950 වසරේදී ලෝකයට සතයක් වත් ණය නොවූ රට අද මුළු ලෝකයටම කෝටි දස ලක්ෂ පනස් දහසක ණයකරුවන් බවට පත් ව ඇති බව ද අද මුළු රටේ ආර්ථිකය කප්පාදු කර අති විශාල ණය උගුලක පටලවා ඇතැයි ද අනුර කුමාර දිසානායක මහතා එහි දි කීවේය.ජනතාව මත පටවන අසාධාරණ බදු බරට එරෙහිව සටන් කරමු යන තේමාව යටතේ කොළඹ කොටුවේ උද්ඝෝෂණයකදී අනුර කුමාර දිසානායක මහතා මෙසේ ද කීය. “අද අපේ රට මෑතක කාලයේ මුහුණ දී තිබෙන දැවැන්තම ආර්ථික කඩාවැටීමට මුහුණ දීලා. නිදහසින් පසු වසර හැට අටක් ගෙවී ගියා. කාලයකට එක්සත් ජාතික පක්ෂය, තවත් කාලයකට ශ්‍රී ලංකා නිදහස් පක්ෂය. අද මේ දෙගොල්ලොම එකතු වෙලා මෛත්‍රී රනිල් හවුල් ආණ්ඩුව පිහිටුවලා. මේ පක්ෂ දෙක රටට මොනවා ද කළේ ? මොවුන් රටට ගෙනත් තියෙන්නේ කොතැනට ද ? අද මේ රටේ ආර්ථිකය සමාජය නැවැතිලා තියෙන්නේ කොතැන ද ?රටේ ණය ප්‍රමාණය රුපියල් කෝටි අට ලක්ෂ හැත්තෑ පන් දහසක් කියලා අගමැති පාර්ලිමේන්තුවට කියනවා. මාර්තු මාසයේ කියනවා නෑ තවත් කෝටි ලක්ෂයක් වැඩියි කියලා. කෝටි නව ලක්ෂ හැත්තෑ පන් දාහයි කියනවා. අපි ඇහුවා මේ ඇත්ත ගාන ද කියලා. අපිටත් හොයාගන්න බැහැ කියා අගමැති කියනවා. රටේ ණය ප්‍රමාණය හොයාගන්න ජාත්‍යන්තර මූල්‍ය අරමුදලට එන්න කියනවා කියලා අගමැති කියනවා. කවුද මේ රට පාලනය කළේ ? රනිල් මෛත්‍රී නායකත්වය දෙන පක්ෂ දෙක තමයි මේ රට පාලනය කළේ ? මේ රටේ ඇති වී තිබෙන මේ අර්බුදයට වග කිව යුත්තේ කවු ද? මෛත්‍රී රනිල් නායකත්වය දෙන පක්ෂ දෙක වෙනම පාලනය කරමින් ඇති කරපු සමාජ ක්‍රමය මෙයට වගකිව යුතුයි. අවුරුදු හැට අටක් ගිහිල්ලා අද මේ රට කෝටි දස ලක්ෂ පනස් දහසකට වඩා වැඩි මුදලක ණයකරුවෝ වෙලා. ආණ්ඩුව වසරකට උපයා ගන්නා මුළු ආදායමෙන් ඒ අවුරුද්දේ ණය පොළී වාරිකය ගෙවන්න වෙලා. අපේ රටේ ආර්ථිකය සම්පූර්ණයෙන්ම කඩා වට්ටලා. රටේ ආර්ථිකය කප්පාදු කරලා. විශාල ණය උගුලක රට හිරවෙලා. මේ පාලකයෝ රටේ නිෂ්පාදනය විනාශ කරලා. පිටරටින් බඩු ගේනන අපි වසරකට කෝටි 1800ක් වැය කරනවා. අපේ ආදායම කෝටි 1000යි. ඉතිරි කෝටි 800 අතිරේකව හොයාගන්න අපට සිදුවෙලා. භාණ්ඩ විකුණලා අපි හොයාගන්නේ කෝටි දාහයි. ආනයන අපනයන වෙළෙඳපොළේ කෝටි 800ක හිඟයක් ඇති වෙළා.  ",
    "URL": "https://www.lankadeepa.lk/latest_news/‘‘මහ-පක්ෂ-දෙක-රට-ණය-උගුලක-දාලා‘‘/1-423161",
    "Category": "latest_news"
}