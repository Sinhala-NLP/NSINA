{
    "Source": "www.lankadeepa.lk",
    "Timestamp": "2021 ඔක්තෝබර් මස 23",
    "Headline": "අහසට වෙඩි තැබූ එස් අයි ගැන විනය ක්‍රියාමාර්ග",
    "News Content": "(ඉන්දිකා  රාමනායක)කඩවත කුප්පියාවත්ත ප්‍රදේශයේ දී සැකකරුවකු අත්අඩංගුවට ගැනීමට ගිය පොලිස්ප කණ්ඩායමකට  පිරිසක්   බාධා  කිරීමත් සමඟම අහසට වෙඩි තබා සිද්ධිය පාලනය කළ උප පොලිස් පරීක්ෂක වරයාට එරෙහිව විනය ක්‍රියාමාර්ග ගැනීමට පියවර ගෙන ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දුව මහතා පැවසීය.මෙම සිද්ධිය උප පොලිස් පරීක්ෂකවරයා ඇතුළු පිරිස අහසට වෙඩි තබා පාලනය කළ ද , වෙඩි තැබීම සම්බන්ධයෙන්  පොලීසිය දැනුවත් නොකිරීම නිසා මෙම පියවර ගෙන  ඇතැයිද පොලිස් මාධ්‍ය ප්‍රකාශකවරයා කියා සිටියේය.කුප්පියාවත්ත ප්‍රදේශයේ දී පුද්ගලයෙකුට පහරදී තුවාල කිරීමේ සිද්ධියට සම්බන්ධ සැකකරුවෙකු අත්අඩංගුවට ගැනීම සඳහා ඉකුත්  (21) රාත්‍රියේ මෙම උප පොලිස් පරීක්ෂකවරයා ඇතුළු කණ්ඩායමක් එම ප්‍රදේශයට ගොස් සැකකරු අත්අඩංගුවට ගැනීමට සූදානම් වූ අවස්ථාවේ සැකකරු ගේ ඥාතීන් පොලිසියට පොලීසියට බාධා කරමින් නොසන්සුන්කාරී ලෙස හැසිරී ඇතැයි ද පොලිස් මාධ්‍ය ප්‍රකාශකවරයා කියා සිටියේය.එහිදී උප පොලිස්  පරීක්ෂකවරයා අහසට වෙඩි තබා තත්ත්වය පාලනය කර සැකකරු අත්අඩංගුවට ගෙන පොලිසිය වෙත රැගෙන විත් තිබිණි.මෙම සිද්ධියේදී උප පොලිස්  පරීක්ෂකවරයා  නියමිත ලෙස  සිය රාජකාරිය ඉටු කළ ද ,අහසට වෙඩි තැබීමේ සිද්ධිය සම්බන්ධයෙන්  පොලීසිය දැනුවත් නොකිරීම සම්බන්ධයෙන් ඔහුට එරෙහිව මෙම විනය ක්‍රියාමාර්ග ගන්නා බවද පොලිස් මාධ්‍ය ප්‍රකාශකවරයා වැඩිදුරටත් කියා සිටියේය .   ",
    "URL": "https://www.lankadeepa.lk/news/අහසට-වෙඩි-තැබූ-එස්-අයි-ගැන-විනය-ක්‍රියාමාර්ග/101-601600",
    "Category": "latest_news"
}