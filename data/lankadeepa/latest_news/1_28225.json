{
    "Source": "www.lankadeepa.lk",
    "Timestamp": "2021 ජුනි මස 20",
    "Headline": "සංචරණ සීමා ඉවත් කරන්නේ දැඩි කොන්දේසි මතයි",
    "News Content": "(සුජිත් හේවාජුලිගේ )කොරෝනා තෙවැනි රැල්ල පාලනය සඳහා දිවයින පුරා පනවනු ලැබූ සංචරණ සීමා හරියටම මාසයකට පසුව හෙට (21)අලුයම 4.00ට දැඩි කොන්දේසිවලට යටත්ව ඉවත් කෙරේ .සෞඛ්‍ය අංශ විශේෂඥයන්ගේ උපදෙස් මත රජය විසින් දිවයින පුරා සංචරණ සීමා පණවනු ලැබූවේ පසුගිය මැයි මස 21වැනිදාය .සංචරණ සීමා පනවනු ලැබූ කාලයේදී රජයට සිදු වූ පාඩුව රුපියල් කෝටි 45,000 කට වැඩි යැයි මුදල් රාජ්‍ය අමාත්‍ය අජිත් නිවාඩ් කබ්රාල් මහතා පැවසීය .සංචරණ සීමා අද ඉවත් කෙරුණද එම සීමා අනිද්දා (23)රාත්‍රී 10 ට යළි පනවා ලබන 25 වැනි දා සිකුරාදා අලුයම 4.00ට ඉවත් කෙරෙන බව කොවිඩ් 19 පැතිරීම පාලනය කිරීමේ ජාතික ක්‍රියා ක්‍රියාන්විත මධ්‍යස්ථානයේ ප්‍රධානී යුද හමුදාපති ජෙනරාල් ශවේන්ද්‍ර සිල්වා මහතා පැවසීය .පොසොන් උත්සවය ලබන 24 වැනිදාට යෙදෙන හෙයින් අනවශ්‍ය සංචරණ වැළැක්වීම සඳහා එම දින කිහිපයේදී මෙලෙස සංචරණ සීමා පැණවෙන බවද යුද හමුදාපතිවරයා සඳහන් කළේය .සංචරණ සීමා අද ඉවත් කෙරුණද පළාත් අතර සංචරණ සීමා දිගටම ක්‍රියාත්මක කෙරෙන බව කොවිඩ් පැතිරීම වැළැක්වීමේ ජාතික මධ්‍යස්ථානය පවසයි .සංචාරණ සීමා ඉවත් කෙරුණද පහත සඳහන් නීති දිගටම ක්‍රියාත්මක කළ යුතු බව පොලිස් මූලස්ථානය පවසයි .(1) කාර්යාලවල රාජකාරි සදහා කැදවිය හැක්කේ සීමිත සේවකයන් සංඛ්‍යාවක් පමණි .(2) නිවසේ සිට රාජකාරි කළ හැකි පිරිස් ඔන්ලයින් ක්‍රමයට ඒ කටයුතු සඳහා යොදා ගත යුතුය .(3)පොදු ප්‍රවාහන සේවාවන්හි ආසන ප්‍රමාණයට පමණක් මගින් ගෙන යා යුතුය .(4)සෑම පුද්ගලයකුම මුහුණු ආවරණයක් පැළඳ සිටීම අනිවාර්ය වේ.(5)නිරෝධායනයට අදාළ නියෝග ඒ ආකාරයටම ක්‍රියාත්මක කළ යුතුය .(6)පළාත් අතර සංචරණ සීමා එලෙසම ක්‍රියාත්මක වේ .(7)පළාත් අතර ගමන් කළ හැක්කේ සුවිශේෂවූ හේතුවක් නිසා පමණි .(7)රැස්වීම්, සම්මන්ත්‍රණ , සාද ,උත්සව ,සන්දර්ශන ,විනෝද ගමන්,විවිධ චාරිකා,වෙරළ සාද සහ වන්දනා ගමන් සඳහා අවසර නොලැබේ.(9)ගාලුමෝදර වැනි එළිමහන් පොදු ස්ථානවල සාමූහිකව එක්රැස්වීම ද තහනම්ය .(10)පාරිභෝගික සේවා සපයන ආයතන සුපිරි වෙළඳසල්, වෙළෙඳසල් පවත්වා සෞඛ්‍ය උපමාන යටතේ පවත්වාගෙන යා යුතුය .(11)සුපිරි වෙළෙඳසල්වල අත්සෝදා ගැනීමට ස්ථානයක් වෙන් කළ යුතුය .(12) උෂ්ණත්වය පරික්ෂා කිරීමට පුද්ගලයකු යෙදවිය යුතුය .නිරෝධායන නීති හරියාකාරව ක්‍රියාත්මක වන්නේ වන්නේ දැයි සොයා බැලීමට විශේෂ පොලිස් කණ්ඩායම් රටපුරා අද (21) සිට යොදවන බව පොලිස් මාධ්‍ය ප්‍රකාශක වැඩබලන ජ්‍යෙෂ්ඨ නියෝජ්‍ය පොලිස්පති අජිත් රෝහණ මහතා පැවසීය .   ",
    "URL": "https://www.lankadeepa.lk/news/සංචරණ-සීමා-ඉවත්-කරන්නේ-දැඩි-කොන්දේසි-මතයි/101-592951",
    "Category": "latest_news"
}