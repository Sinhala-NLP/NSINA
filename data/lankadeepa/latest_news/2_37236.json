{
    "Source": "www.lankadeepa.lk",
    "Timestamp": "2020 ජුලි මස 09",
    "Headline": "නාකොටික් නිලධාරීන්ට අයත් තවත් වාහන කිහිපයක් සොයාගනී",
    "News Content": "(පුෂ්පකුමාර මල්ලවආරච්චි සහ වාරන ජයකොඩි)හෙරොයින් ජාවාරම් කිරීමේ චෝදනා යටතේ දැනට රඳවා ගැනීමේ නියෝග මත අපරාධ පරීක්ෂණ දෙපාර්තමේන්තුවේ රඳවා සිටින මත්ද්‍රව්‍ය කාර්යාංශයේ උප පොලිස් පරීක්ෂකවරයාගේ නෑදැයෙකුට හා පොලිස් සැරයන්වරයකුට අයත්බව කියන ලොරි රථ හතරක් , වෑන් රථ දෙකක් සහ මෝටර් රථයක් අද (09) අත්අඩංගුවට ගෙන තිබේ.බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගේ උපසදස් මත ගම්පහ පොලිස් අධිකාරී ඉන්දික සිල්වා , සහකාර පොලිස් අධිකාරී තුසිත කුමාර යන මත්වරුන්ගේ ප්‍රධානත්වයෙන් යුත් පොලිස් කණ්ඩායමක් මෙම වාහන අත් අඩංගුවට ගනු ලැබීය. ලොරි රථ දෙකක් හා වෑන් රථ දෙකක් බාදුරාගොඩ ප්‍රදේශයේ පිහිටි ආහාර නිෂ්පාදන කම්හලක සේවයේ යොදවා තිබියදී පොලිස් භාරයට ගෙන ඇති අතර උප පොලිස් පරීක්ෂකවරයාගේ නිවසේ තිබී ලොරි රථයක් ද මීරිගම ගරාජයක තිබූ ලොරි රථයක් ද මරදගහමුල ප්‍රදේශයේ විකිණිමට තබා තිබූ මෝටර් රථයක් ද පොලිස් භාරයට ගනු ලැබීය.මෙම වාහන මත්ද්‍රව්‍ය විකුණා උපයාගත් මුදල් වලින් ලබාගත් ඒවා දැයි සැකකරන බැවින් ඒ සඳහා මුදල් උපයා ගත් ආකාරය හෙළි කර ගැනීමට පොලිස් පරීක්ෂණ පවත්වන බව පොලිසිය සඳහන් කළේය.අත්අඩංගුවට ගත් වාහන වේයන්ගොඩ පොලිසියේ රඳවා තැබීමට පියවර ගත් බව පොලිසිය කීය.අත්අඩංගුවට ගත් එක් ලොරියක් අත්අඩංගුවේ පසු වන පොලිස් සැරෙන්වරයාට අයත් එකක් බවත් වෑන් රථ දෙක උප පොලිස් පරීක්ෂකවරයාගේ මස්සිනාට අයත් බවත් හෙළි වී ඇතැයි පොලිසිය කියයි. මත්ද්‍රව්‍ය ජාවාරමෙන් උපයා ගත් මුදල් මේ ආකාරයෙන් ව්‍යාපාරික කටයුතු සඳහා යොදවා ඇතැයි යන සැකය මත ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගේ නියෝග මත වැඩිදුර පරීක්ෂණ පවත්වන බව පොලිසිය සඳහන් කළේය.    ",
    "URL": "https://www.lankadeepa.lk/latest_news/නාකොටික්-නිලධාරීන්ට-අයත්-තවත්-වාහන-කිහිපයක්-සොයාගනී/1-575179",
    "Category": "latest_news"
}