{
    "Source": "www.lankadeepa.lk",
    "Timestamp": "2018 මාර්තු මස 26",
    "Headline": "රාජ්‍ය ආයතන අතර සම්බන්ධීකරණයක් නෑ - ජනපති",
    "News Content": "හර්ෂණ තුෂාර සිල්වා මධ්‍යම පරිසර අධිකාරිය හා භූ විද්‍යා සමීක්ෂණ සහ පතල් කාර්යාංශය වැනි ඒකාබද්ධව හා සම්බන්ධීකරණයක් සහිතව රාජකාරී කළ රාජ්‍ය ආයතන එසේ නොකිරීම නිසා සිදු ව ඇති හානිය ඉතා ඉහළ බව ජනාධිපති මෛත්‍රීපාල සිරිසේන මහතා අද (26) ප්‍රකාශ කළේය. සම්බන්ධීකාරණයක් පැවැතිය යුතු රාජ්‍ය ආයතන අතර එසේ සම්බන්ධීකරණයක් නොමැතිකම හේතුවෙන් ප්‍රශ්න රැසක් ඇති වී තිබෙන බව ද ජනාධිපතිවරයා කීය. භූ විද්‍යා සමීක්ෂණ හා පතල් කාර්යාංශයේ රජත ජයන්තිය වෙනුවෙන් බත්තරමුල්ල වෝටර්ස් එජ් හෝටලයේ අද (26) පැවැති උත්සවයකදී ජනාධිපතිවරයා එම කරුණු කීවේය.  එහිදි අදහස් දැක්වූ ජනාධිපති මෛත්‍රීපාල සිරිසේන මහතා මෙසේ ද කීය. “ මධ්‍යම පරිසර අධිකාරිය හා භූ විද්‍යා සමීක්ෂණ සහ පතල් කාර්යාංශය යනු සහෝදරයන් සේ රාජකාරී කළ යුතු ආයතන දෙකක්. රටට ආදරයෙන් රටේ සොබාදහම, සම්පත්වලට ආදරයෙන් ඒවා සුරක්ෂිත කරමින් කටයුතු කළ යුතු රාජ්‍ය ආයතන අතරින් ප්‍රමුඛතම රාජ්‍ය ආයතන දෙකක් ලෙස මධ්‍යම පරිසර අධිකාරිය හා භූ විද්‍යා සමීක්ෂණ සහ පතල් කාර්යාංශය පෙන්වා දෙන්න පුළුවන්.  නිසි සම්බන්ධීකරණයක් තිබිය යුතු ආයතන දෙකක් වුණත් එසේ සම්බන්ධීකරණයක් නොවීම ඒකාබද්ධව කටයුතු නොකිරීම නිසා පසුගිය වසරේදී පරිසර හානි රැසක් සිදුවුණා. රටට සිදු වූ හානිය විශාලයි. ප්‍රශ්න රැසක් ඇතිවුණා.  ඒ වගේම පරිසරය ආරක්ෂා කළ යුතු මෙම ආයතන දෙක තුළ ජාවාරම්කරුවන්ගේ අතරමැදියන් සිටිනවා. භූ විද්‍යා සමීක්ෂණ සහ පතල් කාර්යාංශය බලපත්‍ර දීමේ කටයුත්ත බාරව සිටිනවා. ඒ කාර්ය තුළ අතරමැදියන් සිටිනවා. ජාවාරම්කරුවන්ගේ අතරමැදියන් සිටිනවා. කාර්යාංශය තුළ තිබිය යුතු ඇතැම් ලිපිලේඛන ජාවාරම්කරුවන්ගේ අතට ගිහින් තියෙනවා. මම පසුගිය සතියේ මුතුරාජවෙල ගොඩකිරීම් නැවැත්වීම තහනම් කළා. මුතුරාජවෙල වටිනා පරිසර පද්ධතිය විනාශ වීමේ දැඩි අවදානමකට ලක්වූ තිබුණා.  පස් කපන්න පස් පුරවන්න බලපත්‍ර දුන්නේ කවුද ? ඒ ගැන පසු විපරමක් කළා ද ? පස් කපන්න බල පත්‍රය දෙනවිට මෙන්ම එම කපන පස් දමන්නේ කොහේටදැයි බැලිය යුතුයි.  පස් කපන්න අවසර දෙමින් බලපත්‍ර දීම විතරයි කරන්නේ. පස් කපන්නේ කොහේද කපන පස් කොහේද දාන්නේ කියලා බලන්නේ නැහැ. ඒවා ගැන පසු විපරමක් කරන්නේ නැහැ. ඒ නිසා කාර්යාංශයේ වැඩපිළිවෙළ විධිමත් කිරීමේ අවශ්‍යතාවක් තිබෙනවා” යැයි ජනාධිපතිවරයා එහිදි තවදුරටත් කීවේය.  ",
    "URL": "https://www.lankadeepa.lk/latest_news/රාජ්‍ය-ආයතන-අතර-සම්බන්ධීකරණයක්-නෑ---ජනපති/1-526343",
    "Category": "latest_news"
}