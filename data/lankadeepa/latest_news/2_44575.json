{
    "Source": "www.lankadeepa.lk",
    "Timestamp": "2019 නොවැම්බර් මස 07",
    "Headline": "එස්.බී.ගේ ආරක්ෂක නිලධාරීන් දෙදෙනා අත්අඩංගුවට",
    "News Content": "(රංජිත් රාජපක්ෂ සහ බිමල් ශ්‍යාමන් ජයසිංහ)වෙඩි තැබීමේ සිද්ධියක් සම්බන්ධයෙන් මහනුවර දිස්ත්‍රික් පාර්ලිමේන්තු මන්ත්‍රී එස්.බී. දිසානායක මහතාගේ ඇමති ආරක්ෂක අංශයේ පොලිස්  නිලධාරීන් දෙදෙනෙකු අද (07) සැක පිට අත්අඩංගුවට ගත් බව ගිනිගත්හේන පොලිසිය පැවසීය. ගිනිගත්හේන පොලිස් වසමට අයත්  කොත්තැල්ලෙන ප්‍රදේශයේ ජනාධිපතිවරණ ප්‍රචාරක පොකුරු රැස්වීම්වලට සහභාගී වී එස්.බී. දිසානායක මන්ත්‍රීවරයා ඇතුළු ආරක්ෂක නිලධාරීන් ගිනිගත්හේන පොල්පිටිය මාර්ගය හරහා වාහනවලින්  ඊයේ (06) රාත්‍රියේ ගමන් කරමින් සිටියදී, වෑන් රථයක් ආරක්ෂක අංශයේ වෑන් රථයේ ඉදිරිපස පැති කණ්ණාඩියක ගැටී ඇත. එය විවාහ මංගල උත්සවයකට සහභාගී වී නාවලපිටියේ සිට පොල්පිටිය හරහා මිනුවන්දෙණිය දක්වා ගමන් කරමින් සිටි තරුණයන් සිව්දෙනෙකු රැගත් වෑන් රථයකි. අනතුරත් සමග ඇමති ආරක්ෂක අංශයේ නිලධාරීන් සහ තරුණයන් පිරිස අතර ඇති වූ බහින්බස් වීමක් දුරදිග යාමෙන් පසු එම ස්ථානය පාර්ලිමේන්තු මන්ත්‍රී එස්.බී. දිසානායක මහතා එම ස්ථානයට පැමිණ සිද්ධිය සමථයකට පත් කර පිටව ගියේය. ඒ සමග ඇමති ආරක්ෂක අංශයේ පොලිස් නිලධාරීන් තමන්ට සහ තම මිතුරෙකුට පිස්තෝලයකින් වෙඩි තැබූ බව වෙඩිවැදීමෙන් තුවාල ලැබූ අයෙක් කියා සිටියේය.තමන්ගේ දකුණු අතට වෙඩි වැදුණු බවත්, තම මිතුරාගේ වම් පාදයට වෙඩි වැදුණු බවත්, පසුව දෙදෙනාම කිතුල්ගල තැලිගම  ප්‍රාදේශීය රෝහල වෙත ඇතුළත් කළ බවත් ඔහු පැවසීය. පසුව ඔවුන්ව ගිනිගත්හේන ප්‍රාදේශීය රෝහලට සහ කරවනැල්ල මූලික රෝහලට මාරු කර යවා ඇත.තලාතුඔය පොලිසියට ලැබුණු පැමිණිල්ලක් අනුව ඇමති ආරක්ෂක අංශයේ නිලධාරීන් අත්අඩංගුවට ගෙන ඇත. අත්අඩංගුවට ගත් ආරක්ෂන නිලධාරීන් දෙදෙනා, වෑන් රථය සහ  වෙඩි තැබීමට උපයෝගි කරගත් යැයි කියන පිස්තෝල දෙක හැටන් මහෙස්ත්‍රාත් අධිකරණය වෙත අද (07) ඉදිරිපත් කිරීමට නියමිත අතර, සැකකරුවන් දෙදෙනා හඳුනාගැනීමේ පෙරට්ටුවක් සඳහා ඉදිරිපත් කරන බව  ගිනිගත්හේන පොලිසිය පැවසීය.(ඡායාරූප - රංජිත් රාජපක්ෂ)  ",
    "URL": "https://www.lankadeepa.lk/presidential_election_2019/එස්-බී-ගේ-ආරක්ෂක-නිලධාරීන්-දෙදෙනා-අත්අඩංගුවට/156-560116",
    "Category": "latest_news"
}