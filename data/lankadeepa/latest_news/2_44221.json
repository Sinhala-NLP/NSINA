{
    "Source": "www.lankadeepa.lk",
    "Timestamp": "2019 නොවැම්බර් මස 21",
    "Headline": "නව අමාත්‍ය මණ්ඩලය හෙට දිවුරුම් දෙයි",
    "News Content": "(අජන්ත කුමාර අගලකඩ සහ නාලක සංජීව දහනායක)නව ආණ්ඩුවේ අමාත්‍ය මණ්ඩලය හෙට (22) පෙරවරුවේ ජනාධිපති කාර්යාලයේදී ජනාධිපති ගෝඨාභය රාජපක්ෂ මහතා ඉදිරියේ දිවුරුම් දීමට නියමිතය.නව ආණ්ඩුව මීළඟ මහ මැතිවරණය තෙක් භාරකාර ආණ්ඩුවක් ලෙස කටයුතු කරන අතර එහි කැබිනට් මණ්ඩලය ඇමැතිවරුන් 15 දෙනෙකුගෙන් සමන්විත වනු ඇතැයි වාර්තාවේ.භාරකාර ආණ්ඩුවේ අමාත්‍ය මණ්ඩලය 15 දෙනෙකුගෙන් සමන්විත වන බව අගමැති මහින්ද රාජපක්ෂ මහතා විජේරාම මාවතේ නිල නිවසේ අද (21) උදේ පැවැති ඒකාබද්ධ විපක්ෂයේ පක්ෂ නායකයින්ගේ රැස්වීමේදීද පවසා ඇතැයි දැන ගන්නට තිබේ.එම කැබිනට් මණ්ඩලය ඒකාබද්ධ විපක්ෂයේ පක්ෂ නායකයින් හා ශ්‍රී ලංකා නිදහස් පක්ෂයේ ජ්‍යෙෂ්ඨ මන්ත්‍රීවරුන් කිහිපදෙනෙකු ඇතුළත් වනු ඇතැයි පැවැසීය.කැබිනට් ඇමැතිවරුන් 15 දෙනාට අමතරව රාජ්‍ය හා නියෝජ්‍ය ඇමැතිවරුන් පත් කිරීමක් සිදු නොවන බවද දැනගන්නට තිබේ.රනිල් වික්‍රමසිංහ මහතා අද (21) අග්‍රාමාත්‍ය ධූරයෙන් ඉල්ලා අස්වීමත් සමඟ එතෙක් පැවැති කැබිනට් මණ්ඩලය ද අහෝසි විය.    ",
    "URL": "https://www.lankadeepa.lk/latest_news/නව-අමාත්‍ය-මණ්ඩලය-හෙට-දිවුරුම්-දෙයි/1-560948",
    "Category": "latest_news"
}