{
    "Source": "www.lankadeepa.lk",
    "Timestamp": "2023 මැයි මස 17",
    "Headline": "දැන ගියොත් පාස්පෝට් නොදැන ගියොත් පූස්පාට්",
    "News Content": "(යොහාන් භාසුර)දිනයක් සහ වේලාවක් වෙන්කරගැනීමෙන් තොරව විදේශ ගමන්බලපත්‍රය ලබාගැනීම සඳහා බත්තරමුල්ලේ පිහිටි ආගමන විගමන දෙපපාර්තමේන්තුවේ ප්‍රධාන කාර්යාලය පැමිණීමෙන් ජනතාවට දින කීපයක් එහි පෝලිමක රැදී සිටීමෙන් එම පරිශ්‍රයෙන් පිටත අද (17) පස්වරුව වන විට තබදබදයක් නිර්මාණය වී තිබුණි.රට පුරා විවිධ ප්‍රදේශවලින් පැමිණි ජනතාව එම පරිශ්‍රයෙන් පිටත දිගු පෝලිමක රැදී සිටින අතර ඔවුන්ගෙන් අයදුම්කරුවන් 500 ක් පමණක් දිනකට අයදුම්පත් භාරදීමේ අවස්ථාව හිමිවේ.අම්පාර, ත්‍රිකුණාමලය, නුවරඑළිය සහ යාපනය ආදි විවිධ දුර බැහැර ප්‍රදේශවල පුද්ගලයන් එම පෝලිමේ රැදී සිටින අතර ඇතැම්හූ කුඩා දරුවන් ද රැගෙන පැමිණ සිටිති.වැඩි පිරිසක් දරුවන් ද සමඟ එම ස්ථානයේම රැය පහන් කරන බව ද ඔවුහූ පැවසූහ.  කෙසේ වෙතත් ආගමන විගමන දෙපාර්තමේන්තු පරිශ්‍රය තුළ විදේශ ගමන් බලපත්‍ර නිකුත් කිරීම ක්‍රියාත්මක වෙමින් තිබුණි.  එම පෝලිමේ සිටි ත්‍රිකුණාමලය ප්‍රදේශයේ තරුණයෙක් පැවසුවේ මීට දින තුනකට පෙර පෝලිමට එකතු වූ බවත් පිරිසිදුවීමට ජලය ලබාගැනීම ඇතුළු සියලු දේ මුදලට ගනීමට සිදුවීමෙන් විදේශ ගමන්බලපත්‍රය ගැනීමට යන විදයම මෙන්ම වියදමක් මේ වන විට දැරීමට සිදුව ඇති බවත්ය.දිනයක් හෝ වේලාවක් වෙන්කර නොගත්ත ද අවශ්‍යතාව මත විදේශ ගමන් බලපත්‍රය ගැනීම සඳහා පැමිණි බව ද ඔහු කීය.නුවරඑළියේ පදිංචි කාන්තාවක් පැවසුවේ දිනයක් සහ වේලාවක් නොමැතිව එන්න එපා යැයි දැනුම්දී තිබුණ ද කෙසේ හෝ ලබාගත හැකි විශ්වාසය මත බවයි.  ආගමන විගමන දෙපපාර්තමේන්තු පරිශ්‍රය අසළ පදිංචිකරුවෙක් පැවසුවේ එම පෝලිමේ සියලුම දේවල් මුදලට සිදුවන බවත් බස් රථ පිරෙන්න ගෙනවිත් අයදුම්කරුවන් පෝලිමට එකතු කරන බවත්ය.    ආගමන විගමන පාලක ජනරාල් හර්ෂ ඉලුක්පිටිය මහතාගෙන් මෙම තත්වය සම්බන්ධයෙන් කළ විමසුමකදී පැවසුවේ දැනට පවතින තදබදය අද (17) දිනයෙන් අවසන් වන බවත් දිනයක් සහ වේලාවක් වෙන්කරගත් අවසන් අයදුම්කරුවන් 1800 කට හෙට දිනයේ විදේශ ගමන්බලපත්‍ර නිකුත් කර අවසන් කරන බවයි.මෙම මස 17 වැනිදා දක්වා පමණක් දිනය සහ වේලාව නිකුත් කර එම ක්‍රමවේදය අවසන් කළ බව කී ඉලුක්පිටිය මහතා හෙට (18) දින ජනතාවට මීට පෙර පැවැති ආකාරයට පැමිණි පිළිවෙළ අනුව අයදුම්පත් භාරදිය හැකි බව ද සඳහන් කළේය.එම දෙපාර්තමේන්තුව දිනකට ගමන් බලපත්‍ර 2300 ත් 2500 ත් අතර සංඛ්‍යාවක් එක්දින සේවය යටතේ විදේශ ගමන්බලපත්‍ර නිකුත් කරන බවත් ඊට අමතරව හදිසි අවශ්‍යතා ඉදිරිපත් කරන අයට ද ගමන් බලපත්‍ර නිකුත් කරන බවත් ඒ මහතා කීය.මෙවැනි තත්වයක් ඇතිවිය හැකි යන උපකල්පනය මත දිනයක් සහ වේලාවක් නොමැති පුද්ගලයන් එම කාර්යාලයට පැමිණීමෙන් වැළකෙන ලෙස පසුගිය 12 වැනිදා ජනතාවගෙන් ඉල්ලා සිටි බවත් එම ඉල්ලීම නොතකා ජනතාව පැමිණීමෙන් මෙම තත්වය ඇති වූ බවත් ඒ මහතා වැඩි දුරටත් පැවසීය.(ඡායාරූපය: ජයමල් චන්ද්‍රසිරි)   ",
    "URL": "https://www.lankadeepa.lk/latest_news/දැන-ගියොත්-පාස්පෝට්-නොදැන-ගියොත්-පූස්පාට්/1-633282",
    "Category": "latest_news"
}