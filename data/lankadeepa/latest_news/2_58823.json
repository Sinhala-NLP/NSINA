{
    "Source": "www.lankadeepa.lk",
    "Timestamp": "2018 මාර්තු මස 14",
    "Headline": "ඊවා වනසුන්දර පක්ෂග්‍රාහීව කටයුතු කර ඇතැයි අල්ලස් කොමිසම කියයි",
    "News Content": "(තිලිණි ද සිල්වා)හිටපු අගවිනිසුරු මොහාන් පීරිස් සහ අභියාචානාධිකරණ විනිසුරු ඒ.එච්.එම්.නවාස් මහතාට එරෙහිව අල්ලස් කොමිසම  කොළඹ මහේස්ත‍්‍රාත් අධිකරණයේ ගොනු කර ඇති පැමිණිල්ල විභාගයට ගැනීම අත්හිටුවීමට නියෝග කළ ශ්‍රේෂ්ඨාධිකරණ විනිසුරු මඩුල්ලේ සාමාජිකයෙකු ලෙස කටයුතු කළ   ඊවා වනසුන්දර මහත්මිය පක්ෂග‍්‍රාහීව කටයුතු කර ඇතැයි සඳහන් කරමින් එම නියෝගය අවලංගු කරන ලෙස ඉල්ලා අල්ලස් කොමිසම ශ්‍රේෂ්ඨාධිකරණය හමුවේ අද (14) රිට් පෙත්සමක් ගොනු කර ඇත.අල්ලස් හෝ දුෂණ විමර්ශන කොමිසමේ සභාපති ටී.බී.වීරසූරිය මහතා ඇතුළු එම කොමිසමේ සාමාජිකයින්  ගොනු කර තිබූ මෙම පෙත්සමේ වගඋත්තරකරුවන් ලෙස හිටපු අගවිනිසුරු ජනාධිපති නීතීඥ මොහාන් පීරිස් අභියාචනාධිකරණ විනිසුරු ඒ.එච්.එම්.නවාස් මහත්වරු  ඇතුළු පස්දෙනෙක් නම් කරනු ලැබ සිටියි.ගොනු කර ඇති පෙත්සමේ මෙසේද සඳහන් වේ.අල්ලස් පනත යටතේ අභියාචනාධිකරණ විනිසුරු ඒ.එච්.එම්.නවාස් සහ හිටපු අගවිනිසුරු මොහාන් පීරිස් මහත්වරුන්ට එරෙහිව අල්ලස් කොමිසම විසින් කොළඹ මහේස්ත‍්‍රාත් අධිකරණයේ ගොනු කර ඇති පැමිණිල්ල විභාගයට ගැනීම වළක්වාලන අතුරු නියෝගයක් නිකුත් කරන ලෙස ඉල්ලා ශ්‍රී ලංකා නීතීඥ සංගමයේ සභාපති උදය රොහාන් ද සිල්වා මහතා ඇතුළු පිරිසක් පෙත්සම් 4ක් ගොනු කර තිබිණි.මෙම පෙත්සම් ශ්‍රේෂ්ඨාධිකරණයේ ගනු ලැබූ අවස්ථාවේදී එම විනිසුරු මඩුල්ලේ සාමාජිකයෙකු හැටියට සිටි විනිසුරු ඊවා වනසුන්දර මහත්මිය නීතීපතිවරිය හැටියට කටයුතු කරද්දී මෙම සිද්ධිය පිළිබඳ සටහන් කිහිපයක් යොදා ඇති බවත් ,ඒවා රහසිගතව සී.එෆ් ෆයිල් යනුවෙන් නම් කර අධිකරණයට ඉදිරිපත් කරන බවත් අතිරේක සොලිසිටර් ජනරාල් ජනාධිපති නීතීඥ සංජය රාජරත්නම් මහතා අධිකරණයට දැනුම් දුන්නේය.විනිසුරු ඊවා වනසුන්දර මහත්මිය මෙම ලිපිගොනු වල කරුණු අනාවරණය නොකළ අතර මෙම නඩුව සියලූ පාර්ශවකරුවන්ගේ නීතීඥවරුන් එම පෙත්සම් විභාගයට සහභාගී වීමට විරුද්ධත්වට පළ නොකළහ.ඉන්පසු අදාළ පෙත්සම සලකා බලා අධිකරණය විසින් මෙම සිද්ධියට සම්බන්ධ මහේස්ත‍්‍රාත් අධිකරණයේ පැමිණිල්ල විභාගයට ගැනීම වළකාලන අතුරු නියෝගයක් නිකුත් කෙරිණි.එම නියෝගය අදාළ පෙත්සම් විභාගය අවසන් වන තුරු නිකුත් කෙරිණි.නීතිපතිවරයා විසින් අධිකරණයට සැපයූ කරුණු වලින් අනාවරණය වූයේ විනිසුරු ඊවා වනසුන්දර මහත්මිය නීතිපතිවරයා හැටියට සේවය කරද්දී මෙම සිද්ධියට අදාළ තීරණ ගෙන ඇති බවත් ,එම සිද්ධිය සම්පූර්ණයෙන්ම දැන සිටි බවත්ය.ඒ අනුව විනිසුරු ඊවා වනසුන්දර මහත්මිය පක්ෂග‍්‍රාහීව කටයුතු කර ඇති බවත් අභිලාෂයන්ගේ සම්මත මූලධර්මය උල්ලංඝනය කර ඇති බවත් පෙත්සමේ සඳහන් වේ.මෙම පෙත්සම මහජන උනන්දුවක් දක්වන කරුණක් බැවින් පංච පුද්ගල විනිසුරු මඩුල්ලක් හමුවේ විභාගයට ගැනීමට නියෝග කරන ලෙසද , වගඋත්තරකරුවන්ට නොතීසි නිකුත් කරන ලෙසද , එස්.සී.22/2018 දරණ රිට් පෙත්සමට අදාළ අතුරු නියෝගය අත්හිටුවීමට නියෝග කරන ලෙසද අල්ලස් කොමිසම සිය පෙත්සමින් ඉල්ලා ඇත.  ",
    "URL": "https://www.lankadeepa.lk/latest_news/ඊවා-වනසුන්දර-පක්ෂග්‍රාහීව-කටයුතු-කර-ඇතැයි-අල්ලස්-කොමිසම-කියයි/1-525612",
    "Category": "latest_news"
}