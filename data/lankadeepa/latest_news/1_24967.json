{
    "Source": "www.lankadeepa.lk",
    "Timestamp": "2021 සැප්තැම්බර් මස 10",
    "Headline": "’’රට විවෘත කරන විට පාසල් විවෘත කිරීමත් කළ යුතුයි’’",
    "News Content": "(ඩයනා උදයංගනී)ඉදිරියේදී රට විවෘත කිරීම සිදුකරන විට පාසල්ද විවෘත කිරීමට සැලසුම් කළ යුතු බව කොළඹ වෛද්‍ය පීඨයේ මහාචාර්ය, ළමා රෝග පිළිබඳ විශේෂඥ වෛද්‍ය පූජිත වික්‍රමසිංහ මහතා පැවසීය.දරුවන්ගේ කායික මානසික සුවතාවය ආරක්ෂා කරගැනීම සඳහා පාසල් යළි ආරම්භ කිරීම ඉතා වැදගත් බව මහාචාර්‍යවරයා සඳහන් කළේය.දරුවන් නිවෙස්තුලට වී දුරස්ථ අධ්‍යාපනය ලැබීමේ ආදීනව ඉදිරි වසර පහ හය අතර කාලයෙන් පසු දැකගැනීමට ලැබෙනු ඇති බවත් පාසල් තවදුරටත් වසා තැබීම මගින් දරුවන්ගේ හැකියාවන් මොටවී යාහැකි බවත් විශේෂඥ වෛද්‍ය පූජිත වික්‍රමසිංහ මහතා කීවේය.ඔහු මේ බව පැවසුවේ සෞඛ්‍ය ප්‍රවර්ධන කාර්යංශයේ දී අද (10) පැවති මාධ්‍ය හමුවක් අමතමිනි.පාසල් යැවීම සඳහා දරුවන් දැන් සිටම කායිකව හා මානසිකව සූදානම් කිරීම දෙමව්පියන්ගේ වගකීමක් බව ද වෛද්‍යවරයා පැවසීය.විශේෂයෙන්ම ආහාරවේල් නිසි පරිදි ලබාගැනීම, ප්‍රමාණවත් නින්දක් ලැබීම, ශරීර ක්‍රියාකාරීත්වය, ව්‍යායාම ආදිය දරුවාගේ ප්‍රතිශක්තිය වර්ධනයවීමට වැදගත් බැවින් දෙමාපියන් ඒ කෙරෙහි සැලකිලිමත් විය යුතු බව හෙතෙම කීය.දරුවා දුරකතනයට ඇබ්බැහි වී ක්‍රීඩා කිරීම ආදියෙන් ඈත්වීම සුදුසු තත්වයක් නොවන බවද මහාචාර්‍යවරයා සඳහන් කළේය.පාසල් වසා තැබීමෙන් උසස් පන්තිවල දරුවන්ට මෙන්ම පෙර පාසල් හා ප්‍රාථමික පන්තිවල දරුවන්ට ද කුසලතා වර්ධනය කරගැනීමේ ගැටලු මතුවන බව කී වික්‍රමසිංහ මහතා දුරස්ථ අධ්‍යාපනයෙන් සියල්ල ලබාදිය නොහැකි බව ද කීවේය.  ",
    "URL": "https://www.lankadeepa.lk/news/’’රට-විවෘත-කරන-විට-පාසල්-විවෘත-කිරීමත්-කළ-යුතුයි’’/101-598757",
    "Category": "latest_news"
}