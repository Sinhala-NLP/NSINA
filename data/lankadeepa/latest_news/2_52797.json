{
    "Source": "www.lankadeepa.lk",
    "Timestamp": "2018 ඔක්තෝබර් මස 17",
    "Headline": "ජලය නැතිවීමෙන් වතුපිටිය දිසා රෝහලට රෝගීන් ඇතුළු කරගැනීම අත්හිටුවයි",
    "News Content": "(අජිත්ලාල් ශාන්තඋදය සහ ආරියරත්න මාමුහේවා) වතුර මෝටරය ක‍්‍රියා විරහිතවීම නිසා දින පහක පමණ කාලයක සිට උග‍්‍ර ජල හිඟයකට මුහුණ පා ඇති නිවිතිගල වතුපිටිය දිසා රෝහලට රෝගීන් ඇතුළත් කිරීම අද  (17) වන විට අත්හිටුවා ඇතැයි රෝගීන් මෙන්ම රොගීන්ගේ භාරකරුවෝ කියති. දිස්ත‍්‍රික් වෛද්‍ය නිලධාරී වෛද්‍ය සේනාරත්න මහතාගෙන් මේ පිළිබඳ කළ විමසුමකදී ඔහු පැවසුවේ ජල හිගයක් පවතින නිසා රෝගීන් ඇතුළත් කිරිමෙන් පසු ඔවුන් අවශ්‍ය ජල පහසුකම් නැති නිසා හදිසි ප‍්‍රතිකාර අවශ්‍ය රෝගීන් ඇතුළත් කළ ද එම රෝගීන් වෙනත් රෝහලකට මාරු කර යවන බවයි. වාට්ටු පහකින් සමන්විත වතුපිටිය දිසා රෝහල සබරගමු පළාත් සභාව මගින් පාලනය වෙයි. දිනකට රෝගීන් 93 දෙනෙකුට මෙහි නේවාසික පහසුකම් ඇත.  මේ වනවිට නේවාසික රෝගින් පිටව ගොස් ඇත.  බාහිර රෝගීන්ගේ අංශයක්, දන්ත සායනයක්, ළමා හා මාතෘ සායනයක් මෙන්ම වෙනත් සෞඛ්‍ය සායන ද දිනපතා වතුපිටිය රෝහලේ පැවැත්වේ. දිනකට 400ත් 500ත් අතර පිරිසක් ප‍්‍රතිකාර ලබා ගැනීමට මෙහි පැමිණෙති. වතුර මෝටරයේ කොටසක් අක‍්‍රීය වීම නිසා මේ ජල හිඟය ඇතිවී ඇති බව රෝහල් කාර්ය මණ්ඩලය පවසයි. දිස්ත‍්‍රික් වෛද්‍ය නිලධාරීවරයා පැවසුවේ මේ සම්බන්ධයෙන් රත්නපුර නියෝජ්‍ය පළාත් සෞඛ්‍යසේවා කාර්යාලයට තමන් දන්වා ඇති බවයි.නිවිතිගල, වටාපොත, දෑල, නොරගොල්ල, කරවිට, පිංකන්ද, යක්දෙහිවත්ත, ආදී විශාල ප‍්‍රදේශයක මෙන්ම වතු ආශ‍්‍රීත ජනතාව ද මෙම රෝහලින් ප‍්‍රතිකාර ගැනීමට පැමිණෙති.මේ සම්බන්ධයෙන් සබරගමු පළාත් සෞඛ්‍ය දෙපාර්තමේන්තුවෙන් විමසූ විට එහි ප‍්‍රකාශකයෙක් පැවසුවේ මෙවැනි ගැටලූ බොහෝ තැන්වල ඇති බවයි. එහෙත් ඒවාට විසඳුම් දෙන්නේ කවදාදැයි ඔහු නොපැවසීය.   ",
    "URL": "https://www.lankadeepa.lk/news/ජලය-නැතිවීමෙන්-වතුපිටිය-දිසා-රෝහලට-රෝගීන්-ඇතුළු-කරගැනීම-අත්හිටුවයි/101-538649",
    "Category": "latest_news"
}