{
    "Source": "www.lankadeepa.lk",
    "Timestamp": "2020 ජුලි මස 06",
    "Headline": "ජ්‍යෙෂ්ඨ පුරවැසි ගිණුම්වල පොලී අනුපාත අඩුකළත් බදු නිදහස වෙනස් කර නැහැ",
    "News Content": "(ඩයනා උදයංගනී)වාණිජ බැංකු මගින් ජ්‍යෙෂ්ඨ පුරවැසි ස්ථාවර ගිණුම් සඳහා ගෙවනු ලබන පොලී අනුපාත අඩු කර ඇතත් ඔවුන්ට ලබාදී ඇති ආදායම් බදු නිදහස වෙනස් කර නැතැයි උසස් අධ්‍යාපන, තාක්ෂණ හා නවෝත්පාදන, තොරතුරු හා ජනමාධ්‍ය අමාත්‍ය ආචාර්ය බන්දුල ගුණවර්ධන මහතා පැවසීය.එබැවින් ජ්‍යෙෂ්ඨ පුරවැසියන්ට ලබාදුන් බදුසහන ඉවත්කළ බවට පැතිර යන ප්‍රචාරයන් සම්පූර්ණයෙන් සාවද්‍ය බව ද අමාත්‍යවරයා සඳහන් කළේය.මීට පෙර ජ්‍යෙෂ්ඨ පුරවැසියන් වාර්ෂිකව ස්ථාවර තැන්පතුවලින් පොලිය මත උපදවන ආදායමෙන් ලක්‍ෂ 15ක් පොලී ආදායම් බද්දෙන් නිදහස් කර තිබූ බව කී බන්දුල ගුණවර්ධන මහතා මුදල් අමාත්‍ය මහින්ද රාජපක්‍ෂ මහතාගේ බදුසහන පැකේජය යටතේ පොලී ආදායමෙන් ලක්‍ෂ 30ක් බද්දෙන් නිදහස් කර තිබෙන බව ද කීවේය.අමාත්‍ය බන්දුල ගුණවර්ධන මහතා මේ බව පැවසුවේ රජයේ ප්‍රවෘත්ති දෙපාර්තමේන්තුවේදී අද (6) පැවති මාධ්‍ය හමුවක් අමතමිනි.කොවිඞ් 19 වසංගත තත්ත්වය හේතුවෙන් රාජ්‍ය ආර්ථික කළමනාකරණයේදී විචක්‍ෂණශීලී ක්‍රමවේද යොදාගැනීමට සිදුව ඇතැයි කී ඇමතිවරයා විශේෂඥ මණ්ඩල සමඟ සාකච්ඡා කර ඉදිරි වර්ෂවලදී ණය පොලී අනුපාතය තනි ඉලක්කමේ සංඛ්‍යාවක් ලෙස පවත්වාගෙන යාමට රජය තීරණය කර ඇතැයි ද කීවේය.  ",
    "URL": "https://www.lankadeepa.lk/latest_news/ජ්‍යෙෂ්ඨ-පුරවැසි-ගිණුම්වල-පොලී-අනුපාත-අඩුකළත්-බදු-නිදහස-වෙනස්-කර-නැහැ/1-574938",
    "Category": "latest_news"
}