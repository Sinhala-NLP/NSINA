{
    "Source": "www.lankadeepa.lk",
    "Timestamp": "2020 ජුලි මස 11",
    "Headline": "යුදහමුදා නිරෝධායන මධ්‍යස්ථානවල කොරෝනා නෑ",
    "News Content": "යුදහමුදා නිරෝධායන මධ්‍යස්ථානවල මේ වනවිට කිසිඳු කොරෝනා ආසාදනයක් සිදුවී නැති බව යුද හමුදාපති ශවේන්ද්‍ර සිල්වා මහතා අවධාරණය කරයි. ශ්‍රී ලංකාවේ විශාලතම හා ප්‍රධානතම යුදහමුදා පුනරුත්ථාපන කඳවුර වන්නේ කන්දකාඩු යුදහමුදා කඳවුර බවත්, අධිකරණ නියෝගවලට අනුව මත්ද්‍රව්‍යවලට ඇබ්බැහි වූ රැඳෙවියන් පුනරුත්ථාපනය කිරීමත් එහිදී කෙරෙන නමුත් යුදහමුදා නිරෝධායන මධ්‍යස්ථානවල මේ වනවිට කිසිඳු කොරෝනා ආසාදනයක් සිදුවී නැති බවත් හමුදාපතිවරයා අද (11 වැනිදා) පැවැති මාධ්‍ය හමුවකදී පැවසීය.ශ්‍රී ලංකාව තුළ උද්ගතවී ඇති කොරෝනා ව්‍යවසනය සම්බන්ධයෙන් ජනතාව දැනුවත් කිරීම සඳහා රජයේ ප්‍රවෘත්ති දෙපාර්තමේන්තුව විසින් විශේෂ මාධ්‍ය හමුවක් පැවැතිවිණි. මෙම ප්‍රවෘත්ති සාකච්ඡාවේදී යුද හමුදාපති ශවේන්ද්‍ර සිල්වා මහතා මෙසේ පැවසීය.“පසුගිය ජූලි 07 වැනිදා නැවතත් වැලිකඩ බන්ධනාගාරයේදී සිදුකරන ලද පී.සී.ආර්. පරීක්ෂණ මගින් කොරෝනා ආසාධිතයකු හඳුනාගනු ලැබුවා. මේ තත්වයත් එක්ක වැලිකඩ බන්ධනාගාරය තුළ 312 දෙනෙකු පී.සී.ආර්. පරීක්ෂණයකට යොමු කළා”“මෙම කන්දකාඩු පුනරුත්ථාපන මධ්‍යස්ථානයේ සිට පැමිණි පුද්ගලයෙක් නැවත කන්දකාඩු වෙත රැගෙන යාට ප්‍රථම පී.සී.ආර්. පරීක්ෂණය කළ යුතු වෙනවා. 40 දෙනෙකු පී.සී.ආර්. පරීක්ෂණය කළාම 39 ක් නෙගටිව් වෙනවා. එක් පුද්ගලයෙකුට පොසිටිව් වෙනවා. සාමාන්‍යයෙන් වෙන්නේ ඒ විදිහටයි”“බන්ධනාගාරයේ 312 දෙනාගේ පී.සී.ආර්. පරීක්ෂණ වාර්තා මගින් කෝවිඞ් ආසාධිතයින් නොවන බවට තහවුරු වෙලා තියෙනවා. මේ පුද්ගලයා ජුනි 27 වැනිදා බන්ධනාගාරයට ඇවිත් ජූලි 01 වැනිදා තිබූ නඩුවකට ස්කයිප් තාක්ෂණය හරහා සහභාගී වෙනවා. ජූලි 03 වැනිදා මෙම පුද්ගලයා පී.සී.ආර්. පරීක්ෂණයට යොමුකළා. ජූලි 07 වැනිදා පොසිටිව් වෙලා කොරෝනා ආසාධිතයකු ලෙස හඳුනා ගැනුණා”“ජුනි 27 සිට ජූලි 4 දක්වා සියලු දෙනාම  පී.සී.ආර්. පරීක්ෂණ වලට යොමුකළා. ඒවා නෙගටිව් බව තහවුරු වුණා. මීට අමතරව තවත් පිට වෙනත් බන්ධනාගාරවල සිටින 242 දෙනෙකු පී.සී.ආර්. පරීක්ෂණවලට භාජනය කළා. ඒ අය දැනටත් නිරෝධායනය වෙමින් සිටිනවා. තවත් ආසාධිතයෙක් ඊයේ (10) හමුවී තිබෙනවා. මේ විදිහට වැලිකඩ බන්ධනාගාරයේ මෙම කටයුතු නිසි ක්‍රමයකට පාලනය වෙමින් පවතිනවා”“යුදහමුදා නිරෝධායන මධ්‍යස්ථානවල මේ වනවිට කිසිඳු කොරෝනා ආසාදනයක් සිදුවී නැති බව මම තරයේ කියා සිටිනවා. අප රටේ විශාලතම හා ප්‍රධානතම යුදහමුදා පුනරුත්ථාපන කඳවුර වන්නේ කන්දකාඩු යුදහමුදා කඳවුරයි. අධිකරණ නියෝගවලට අනුව මත්ද්‍රව්‍යවලට ඇබ්බැහි වූ රැඳෙවියන් පුනරුත්ථාපනය කිරීමත් මෙහිදී සිදුකරනු ලබනවා”“මෙම කොරෝනා ආසාධිතයා සොයාගැනීමත් සමග 450 ක් පමණ පී.සී.ආර්. පරීක්ෂණවලට යොමු කළා. එහිදී 57 ක් ආසාධිතයන් බව තහවුරු කළා. මේ අතර කොරෝනා ආසාධිතයන් අතර නාත්තන්ඩියේ පදිංචි උපදේශක කාන්තාවකුත් සිටිනවා. ඒ නිසා ඇයට සම්බන්ධ සියලුම දෙනා නිරෝධායනයට යොමුකරලා තිබෙනවා. මේ ආකාරයට සියලුම ක්‍රියාමාර්ග අපි අරගෙන තියෙනවා.”“පී.සී.ආර්. පරීක්ෂණ මගින් සනාථ වූ කොරෝනා ආසාධිතයන් සියලු දෙනා වෙනම යොමු කිරීමට කටයුතු කරනවා. මේ වනවිට උපදේශක කාන්තාව හැරෙන්නට 56 දෙනා කන්දකාඩු රෝහලට ඇතුළත් කර තිබෙනවා. රාජාංගණයෙන් තවත් පුද්ගලයකු හමුවී තිබෙනවා. එම පුද්ගලයාටත් ඔහුගේ දරුවන් දෙදෙනාටත් කොරෝනා ආසාදනය වී ඇති බවට තහවුරු වුණු නිසා ප්‍රතිකාර සඳහා යොමුකර තිබෙනවා. ඔවුන්ට සම්බන්ධ සියලු දෙනාම නිරෝධායනවලට යොමුකර තියෙනවා”“කන්දකාඩුවල නිරෝධායනය කළයුතු 220 දෙනා නියමිත දින ගණන පැමිණීමෙන් පසු නිරෝධායනය කළ යුතු වෙනවා. ඒ නිසයි තවම පී.සී.ආර්. පරීක්ෂණ ඔවුන්ට නොකරන්නේ”“කන්දකාඩු යුදහමුදා පුනරුත්ථාපන මධ්‍යස්ථානයත් ඉකුත් 8 වැනිදා කොරෝනා ප්‍රතිකාරක රෝහලක් බවට පත්කළා. කොළඹ රැගෙන යනවාට වඩා එතැනදීම නිසි ප්‍රතිකාර කිරීම වඩා සුදුසු නිසාත් අපි එසේ කළා. නිවාඩු සඳහා ගිය අයත්, උපදේශන කටයුතු සිදුකළ අයත් සහ අනෙක් සියලු දෙනාම නිවෙස් වල සිටම ආරක්ෂිතව නිරෝධායනය කිරීමට අපි කටයුතු කර තිබෙනවා”“ඉතින් මේ ආකාරයට තමයි අපි 7 වැනිදා සිට කටයුතු කළේ. විවිධ කටකතා පැතිරුණත් ඇත්ත තත්වය ඕකයි. පසුගිය අප්‍රේල් 30 වනවිට කොරෝනා ආසාධිතයින් 313 කට සීමා කිරීමට හැකිවූයේ අතිගරු ජනපතිතුමා, අගමැතිතුමා ඇතුලු රජයත්, සෞඛ්‍ය අංශත්, ත්‍රිවිධ හමුදා සහ පොලිස් සියලුම නිලධාරින් කැපවීමෙන් කටයුතුකළ නිසයි. ඒ නිසා ඉදිරියටත් කොරෝනා පාලනය කරගැනීමට සියලුම ශ්‍රී ලාංකික ජනතාවම කටයුතු කරයි කියලා අපි අපේක්ෂා කරනවා.”  යැයිද යුද හමුදාපතිවරයා සඳහන් කළේය.මෙම මාධ්‍ය හමුවට සහභාගී වූ සෞඛ්‍ය සේවා අධ්‍යක්ෂ ජෙනරාල් වෛද්‍ය අනිල් ජාසිංහ මහතාද මාධ්‍ය හමුවේදී මෙසේ සිය අදහස් ප්‍රකාශ කළේය.“කොරෝනා කියන්නේ එක පොකුරක් නැතිවන විට තව පොකුරක් ඇතිවෙන විදිහට පැතිරී යන දෙයක්.. කොරෝනා ආසාධිත වැලිකඩ පුද්ගලයා හඳුනාගැනීමත් සමග කන්දකාඩුවල තත්වය ගත්තත් මෙයත් එවැනි ප්‍රතිඵලයකි”“කන්දකාඩු කඳවුර හරහා සුදුවැල්ල ප්‍රදේශයේ සිට එන මත්ද්‍රව්‍යවලට ඇබ්බැහිවූවන්ගෙන් සිදුවූ පරිණාමයක් සහ රැල්ලක් වෙනවා. මෙවැනි කොරෝනා පොකුරු පාලනයට නිසි ක්‍රියාමාර්ග ගත යුතුයි. පී.සී.ආර්. පරීක්ෂණය මගින් නිසිලෙස තහවුරු කළ යුතුයි. එහෙත් ඇතැම්විට පී.සී.ආර්. පරීක්ෂණය නෙගවිට් වෙලා පසුව පොසිටිව් වෙන්න පුලුවන්”“ඒ නිසා සුපිරි අවිය වන්නේ නිරෝධායනයයි. සෞඛ්‍ය අංශ, ත්‍රිවිධ හමුදාව, පොලිසිය සමාජයට බැහැලා මේවා වළක්වාගන්න කටයුතු කරනවා. අපිට කෝවිඞ් නෑ කියලා කියන්න බැහැ දැන්මම. නිසිලෙස සෞඛ්‍ය උපදෙස් පිළිපැදලා, පොකුරු පාලනය කරලා, නිරෝධායනයට ලක්වෙලා කටයුතු කරන්න ඕනේ. ඒකට සියලු දෙනාගේම සහයෝගය ඕනේ.” යැයි අනිල් ජාසිංහ මහතා සඳහන් කළේය.   ",
    "URL": "https://www.lankadeepa.lk/latest_news/යුදහමුදා-නිරෝධායන-මධ්‍යස්ථානවල-කොරෝනා-නෑ/1-575274",
    "Category": "latest_news"
}