{
    "Source": "www.lankadeepa.lk",
    "Timestamp": "None  2013 පෙබරවාරි මස 21",
    "Headline": "ගුවන් හමුදා පාපැදි සවාරිය 1 - 2 - 3",
    "News Content": "ශ්‍රී ලංකා ගුවන් හමුදාව විසින් අඛණ්ඩව 14 වැනි වරටත් පවත්වනු ලබන ‘ගුවන් හමුදා පාපැදි සවාරිය’ මෙවර මාර්තු මස 1, 2 සහ 3 යන දින වලදී පැවැත්වීමට නියමිතය.ගුවන් හමුදාවේ 62 වැනි සංවත්සරය සමරමින් පවත්වනු ලබන මෙම තරගාවලිය මෙවර අදියර 3 කින් පැවැත්වීමට සැලසුම් කර ඇති අතර ඒ සඳහා ප‍්‍රමුඛ පෙලේ පාපැදි කරුවෝ 100 කට අධික සංඛ්‍යාවන් සහභාගී වීමට නියමිතය.මෙම පාපැදි තරගාවලිය පිරිමි සහ කාන්තා ලෙස කාණ්ඩ දෙකකින් පැවැත්වෙන අතර පිරිමි තරගය කොළඹ ගුවන් හමුදා මූලස්ථානය ඉදිරිපිටින් ආරම්භවී පළමු දින තුළ දඹුල්ල දක්වාත් (කි. මි. 148), දෙවැනි දිනය තුළ දඹුල්ලේ සිට පුත්තලම දක්වාත් (කි. මි. 143) ගමන් කිරීමට නියමිත අතර තුන්වැනි දින පුත්තලමේ සිට නැවත කොළඹ ගුවන් හමුදා මූලස්ථානය දක්වා පැමිණීමෙන් පසු (කි. මි. 129) අවසන් වේ. සම්පූර්ණ තරගයේදී පාපැදි කරුවන්ට කි. මි. 420 ක දුරක් ධාවනයේ යෙදීමට සිදුවේ.කාන්තා තරගය මාර්තු මස 3 වැනිදා කටුකුරුන්දෙන් ආරම්භවී කොළඹ ගුවන් හමුදා මූලස්ථානය දක්වා පැමිණීමෙන් පසුව අවසන්වේ. එහි දුර ප‍්‍රමාණය කි. මි. 56 වන අතර මේ සඳහා පාපැදි තරග කාරියන් 30 කට ආසන්න ප‍්‍රමාණයක් සහභාගී වීමට නියමිතය.පිරිමි තරගයේ ප‍්‍රථම ස්ථානය දිනා ගන්නා කී‍්‍රඩකයාට රුපියල් ලක්ෂ 3 ක මුදලක්ද, දෙවැනි සහ තෙවැනි ස්ථාන වලට පිළිවෙළින් රුපියල් ලක්ෂ 2 ක් සහ ලක්ෂයක්ද වශයෙන් ත්‍යාග පිරිනැමේ. පළමු ස්ථාන 25 සඳහා වටිනා මුදල් ත්‍යාග පිරිනැමීමටද සංවිධායක කමිටුව සූදානමින් සිටී.පිරිමි කණ්ඩායම් තරගයේ ජයග‍්‍රාහකයින් වෙනුවෙන් රුපියල් එක් ලක්ෂ පනස් දහසක් (150,000) සහ අනුශූරයින් වෙනුවෙන් රුපියල් හැත්තෑ පන්දහසක් (75,000) පිරිනැමීමටද කටයුතු සංවිධානය කර තිබේ.කාන්තා තරගයේ ප‍්‍රථම ස්ථානය දිනා ගන්නා කී‍්‍රඩිකාවට මුදලින් රුපියල් පනස් දහසක් (50,000 පිරිනැමෙන අතර දෙවැනි ස්ථානයේ සිට 5 වැනි ස්ථාන දක්වාද වටිනා මුදල් ත්‍යාග පිරිනැමීමට නියමිතය. ඊට අමතරව කාන්තා කණ්ඩායම් තරගයේ ජයග‍්‍රාහකයින් වෙනුවෙන් රුපියල් පනස් දහසක මුදලක් (50,000) පිරිනැමීමටද සංවිධායක කමිටුව සැළසුම් කර තිබේ.අබාන්ස් ආයතනයේ අනුග‍්‍රහයෙන් පැවැත්වෙන මෙම තරගාවලිය සඳහා මෙවර ප‍්‍රථම වතාවට උතුරු නැගෙනහිර ප‍්‍රදේශ වලින්ද පාපැදි කරුවන් සහභාගීවන බව වාර්තාවේ. ",
    "URL": "https://www.lankadeepa.lk/latest_news/ගුවන්-හමුදා-පාපැදි-සවාරිය-1---2---3/1-99086",
    "Category": "latest_news"
}