{
    "Source": "www.lankadeepa.lk",
    "Timestamp": "2017 ජුලි මස 03",
    "Headline": "‘අද රටට නායකයෝ ගොඩයි‘ - මහින්ද",
    "News Content": "(නාලක සංජීව දහනායක / ඡායාරූප - ඉෂාන් සංජීව)අනිද්දා පාර්ලිමේන්තුවේ දී විවාද කිරීමට නියමිත අතුරුදන්වූවන් පිළිබඳ ජාත්‍යන්තර සම්මුතිය පිළිබඳ පනතට ඒකාබද්ධ විපක්ෂය විරුද්ධ බව හිටපු ජනාධිපති මහින්ද රාජපක්ෂ මහතා අද(3) ත්‍රිකුණාමලයේ දී පැවසීය.\"වැඩ බැරි ආණ්ඩුව පලවා හරිමු\" මැයෙන් ඒකාබද්ධ විපක්ෂය අද ත්‍රිකුණාමල නගරයේ සංවිධානය කළ ජනරැලියක් අමතමින් රාජපක්ෂ මහතා එසේ කීවේය.‘විදේශයන්ට අවශ්‍ය ආකාරයට නඩු අහලා ත්‍රස්තවාදය නිම කිරීමට නායකත්වය දුන් රණවිරුවන්, දේශපාලන නායකයන් ඒ රටවලට පාවා දෙන්න ආණ්ඩුව පනතක් ගේනවා. ඒකාබද්ධ විපක්ෂය ඒ පනතට විරුද්ධයි. අද රටට නායකයෝ ගොඩයි. ආණ්ඩුවේ ඉන්න ඔක්කොම අය නායකයන් වෙන්න යන නිසා රටේ හැමතැනම ප්‍රශ්න. කැබිනට් ප්‍රකාශකවරු තුන්දෙනයි. ඒ තුන්දෙනා මත තුනක් කියනවා. ඒ නිසා ඇත්තටම රජයේ මතය මොකක්ද කියන්න අපි දන්නේ නැහැ. මේ ආණ්ඩුවට ප්‍රතිපත්ති ගොඩයි. අගමැතිවරයාගේ හා ජනපතිවරයාගේ ප්‍රතිපත්ති එකකට එකක් ගැලපෙන්නේ නැහැ. දෙන්නා දෙපැත්තට අදිනවා. ඒක එළ හරකයි මීහරකයි එකට බැඳලා හානවා වගේ වැඩක්‘ යැයි ද හිටපු ජනපති රැලිය අමතමින් පැවසීය.ජනරැලිය සඳහා ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රිවරුන් හා දේශපාලන නියෝජිතයෝ රැසක් සහභාගි වූහ.     ",
    "URL": "https://www.lankadeepa.lk/latest_news/‘අද-රටට-නායකයෝ-ගොඩයි‘---මහින්ද/1-514668",
    "Category": "latest_news"
}