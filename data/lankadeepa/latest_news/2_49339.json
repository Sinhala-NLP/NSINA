{
    "Source": "www.lankadeepa.lk",
    "Timestamp": "2019 අප්‍රේල් මස 05",
    "Headline": "මේජර් ජනරාල් ජානකගේ නඩුව මැයි 2 වැනි දා කැඳවීමට නියෝග",
    "News Content": "(උපාලි ආනන්ද)මේජර් ජනරාල් ජානක පෙරේරා මහතා ඇතුළු 31 දෙනෙකු මරාගෙන මැරෙන බෝම්බ ප‍්‍රහාරයකින් ඝාතනය කිරිමේ සිද්ධියට අදාළ නඩුව යළි ලබන මැයි  2 වැනි දා විභාගයට  ගැනීමට අනුරාධපුර විශේෂ මහාධිකරණයේ හිටපු විනිසුරු සහ ගම්පහ පළාත්බද සිවිල් අභියාචනා මහාධිකරණ විනිසුරු ඛේමා ස්වර්ණාධිපති මහත්මිය නියෝග කළාය.මෙම සිද්ධියට අදාළ නඩු අනුරාධපුර අංක දෙක මහාධිකරණයේ දී ව අද (5) යළි කැඳවිණි. මෙම නඩුවේ  ප‍්‍රධාන විත්තිකාර උමාර් හබ්තාබි නැමැත්තා එදින දක්වා තවදුරටත් රක්ෂිත බන්ධනාගාරයට පත් කෙරිණි.මෙම නඩුව විශේෂ නඩු කටයුත්තක් සේ සළකා විභාග කිරිමට අනුරාධපුර විශේෂ  මහාධිකරණයේ හිටපු විනිසුරු මෙන්ම ගම්පහ පළාත් බද සිවිල් අභියාචනා මහාධිකරණයේ වත්මන්  විනිසුරු ඛේමා ස්වර්ණාධිපති මහත්මිය පත් කළ අතර ඒ  අගවිනිසුරුවරයා විසිනි. පැමිණිල්ල වෙනුවෙන් පෙනී සිටින රජයේ ජ්‍යෙෂ්ඨ අධිනීතිඥ සුදර්ශන ද සිල්වා සහ විත්තියේ  නීතිඥ මහින්ද ජයවර්ධන යන මහත්වරුන් කළ ඉල්ලීමකට අනුව විනිසුරු ස්වර්ණාධිපති මහත්මිය මෙලෙස පත් කරනු ලැබුවාය.මේජර් ජෙනරාල් ජානක පෙරේරා මහතා ඇතුළු 31 දෙනෙකු අනුරාධපුරයේ දී මරාගෙන මැරෙන බෝම්බ ප‍්‍රහාරයකින් ඝාතනය කිරිමේ සිද්ධිය සම්බන්ධයෙන්  අනුරාධපුර විශේෂ මහාධිකරණය හමුවේ අධිචෝදනා ලබා සිටින මෙම ප‍්‍රධාන විත්තිකරු වසර පහකට අධික කාලයක් අඛණ්ඩව රක්ෂිත බන්ධනාගාර බාරයේ පසුවිය.ප‍්‍රධාන විත්තිකාර උමාර් හබ්තාබි නැමැත්තාට එරෙහිව  නීතිපතිවරයා විසින් අනුරාධපුර විශේෂ මහාධිකරණය හමුවේ වෙන් වෙන්ව අධි චෝදනා 48 ක් ගොනු කර තිබිණි.මේ අතර මෙම අපරාධයට ආධාර අනුබල දුන් බවත් ඒ සදහා කුමන්ත‍්‍රණය කළ බවටත් අධිකරණය හමුවේ වරද පිළිගත් එල්.ටී.ටී.ඊ සංවිධානයේ මරාගෙන මැරෙන බෝම්බ පුපුරුවා හැරිමේ අංශයේ හිටපු කර්නල්වරයකුට වසර 20 ක බරපතල වැඩ සහිත සිරදඬුවමක් උතුරුමැද පළාත් බද මහාධිකරණයෙන්  මීට පෙර නියම කළේය.මෙම අපරාධයට ආධාර අනුබලදීමේ වරදට  වසර දහයක් ද කුමන්ත‍්‍රණය කිරිමේ වරදට වසර දහයක් ද වශයෙන් වෙන් වෙන්ව මෙම විසි වසරක බරපතල වැඩ සහිත සිරදඬුවම නියම කෙරිණි.එලෙස  මීට පෙර සිරදඬුවම් නියම කෙරුණේ  දෙවැනි විත්තිකාර මඩකලපුව චෙන්කලඅඩි පදිංචිකරුවකු වන සම්මුගනාදන් සුදාහරන් නැමැති කොටි සංවිධානයේ මරාගෙන මැරෙන බෝමිබ පුපුරුවා හැරිමේ අංශයේ හිටපු කර්නල්වරයකුටය.මෙම අපරාධයට ආධාර අනුබල දුන් බවට  සැකකරුවන් නව දෙනෙකු මීට පෙර අනුරාධපුර ප‍්‍රධාන මහෙස්ත‍්‍රාත් අධිකරණය හමුවේ චෝදනා ලබා සිටි අතර ඉන්  සැකකරුවන් හත් දෙනෙකු එම චෝදනා වලින් නිදහස් කර මුදා හැරිමට එවකට අනුරාධපුර ප‍්‍රධාන මහේස්ත‍්‍රාත්වරයා සිටි වත්මන් කැස්බෑව  ප‍්‍රධාන මහේස්ත‍්‍රාත් රුචිර වැලිවත්ත මහතා නියෝග කළේය.ඒ එම සැකකරුවන්ට එරෙහිව මහාධිකරණය හමුවේ අධි චෝදනා ගොනු කිරිමට තරම් අවැසි සාක්කි නොමැති බවට නීතිපතිවරයා විසින් අධිකරණයට කර තිබු ලිඛිත දැනුම්දීමක් සැළකිල්ලට ගනිමිනි. මේජර් ජෙනරාල් ජානක පෙරේරා මහතා ඇතුළු 31 දෙනෙකු අනුරාධපුරයේ දී මරාගෙන මැරෙන බෝම්බ ප‍්‍රහාරයකින් ඝාතනය කෙරුණේ 2008 වසරේ ඔක්තෝබර් 6 වැනි දාය.පැමිණිල්ල වෙනුවෙන් රජයේ ජ්‍යෙෂ්ඨ අධි නීතිඥ සුදර්ශන ද සිල්වා, සහ රහස් පොලිසියේ නිළධාරිහූ පෙනී සිටිති. අගතියට පත් පාර්ශවයේ අයිතිවාසිකමි වෙනුවෙන් ජනාධිපති නීතිඥ කරුණාරත්න හේරත් මහතා සහ ජ්‍යෙෂ්ඨ නීතිඥ චාන්දනී හටංගල,  මහත්මිය ඇතුළු නීතිඥයින් කණ්ඩායමක් පෙනී සිටි අතර විත්තිකරු වෙනුවෙන් නීතිඥ මහින්ද ජයවර්ධන මහතා පෙනී සිටියේය.                ",
    "URL": "https://www.lankadeepa.lk/latest_news/මේජර්-ජනරාල්-ජානකගේ-නඩුව-මැයි-2-වැනි-දා-කැඳවීමට-නියෝග/1-548391",
    "Category": "latest_news"
}