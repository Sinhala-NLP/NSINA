{
    "Source": "www.lankadeepa.lk",
    "Timestamp": "2019 මාර්තු මස 22",
    "Headline": "පළාත් සභා පමාව ශ්‍රේෂ්ඨාධිකරණයට",
    "News Content": "(බිඟුන් මේනක ගමගේ)පළාත් සභා මැතිවරණ කල්දැමීම සම්බන්ධයෙන් මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානය (CMEV ) ඉදිරි දෙසතිය ඇතුළත රජයට එරෙහිව ශ්‍රේෂ්ඨාධිකරණයෙහි නඩු පවරන බව එහි සමකැඳවුම්කරු ආචාර්ය පාක්‍යසෝති සරවනමුත්තු මහතා 'ලංකාදීප' යට කීය. ඒ අනුව පළාත් සභා හා පළාත් පාලන ඇමැතිවරයා, මැතිවරණ කොමිසම හා නීතිපති වගඋත්තරකරුවන් කරමින් මෙම නඩු පැවරීම සිදුවන බව ආචාර්ය සරවනමුත්තු මහතා අවධාරණය කර කීය. ආචාර්ය පාක්‍යසෝති සරවනමුත්තු මහතා මෙම අදහස පළ කළේ ලංකාදීප සමඟ සම්මුඛ සාකච්ඡාවකට එක්වෙමිනි. මැතිවරණ නිසි කලට නොපැවැත්වීම ප්‍රජාතන්ත්‍රවාදයට හිතකර නොවනවා මෙන්ම එයින් පුරවැසියන්ගේ මූලික අයිතිවාසිකමක් උල්ලංඝනය වී ඇති බව ද සරවනමුත්තු මහතා කීය. ජනතාව යහපාලන ආණ්ඩුවකින් මෙවැනි තත්ත්වයක් අපේක්ෂා නොකළ බවත් මෙය තනිකරම ප්‍රජාතන්ත්‍රවාදයේ විකෘතියක් බවත් ආචාර්ය සරවනමුත්තු මහතා වැඩිදුරටත් සඳහන් කළේය. පළාත් සභා 6 ක් මේ වන විට කාලය අවසන්වීම නිසා මන්ත්‍රීවරුන් නොමැතිව ආණ්ඩුකාරවරයා යටතේ පාලනය වන අතර ඉතිරි පළාත් සභා තුනෙන් දෙකක නිල කාලය අප්‍රේල් මාසයෙන් අවසන් වීමට නියමිතය.  ",
    "URL": "https://www.lankadeepa.lk/latest_news/පළාත්-සභා-පමාව-ශ්‍රේෂ්ඨාධිකරණයට/1-547681",
    "Category": "latest_news"
}