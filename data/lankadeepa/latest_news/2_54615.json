{
    "Source": "www.lankadeepa.lk",
    "Timestamp": "2018 අගෝස්තු මස 16",
    "Headline": "‘රටට අයහපත් කරුණු ඇත්නම් ලංකා-සිංගප්පුරු වෙළෙඳ ගිවිසුම සංශෝධනය කරන්න පුළුවන්‘",
    "News Content": "(ඩයනා උදයංගනී)          ශ‍්‍රී ලංකා - සිංගප්පූරු නිදහස් වෙළෙඳ ගිවිසුමෙහි රටට අයහපතක් වන කරුණක් ඇතුළත්ව තිබේ නම් එය සංශෝධනය කිරීමේ හැකියාවක් තිබෙන බව ශ්‍රී ලංකා නිදහස් පක්‍ෂයේ මාධ්‍ය ප‍්‍රකාශක, වරාය හා නාවික කටයුතු අමාත්‍ය මහින්ද සමරසිංහ මහතා පැවසීය.          අත්සන් කළ දින සිට වසරක් ඇතුළත ගිවිසුමට අවශ්‍ය සංශෝධන එකතු කළ හැකි බවට වන වගන්තියක් එම ගිවිසුමට ඇතුළත් කර තිබෙන බව  අමාත්‍යවරයා සඳහන් කළේය.          ඒ අනුව ශ‍්‍රී ලංකා - සිංගප්පූරු නිදහස් වෙළෙඳ ගිවිසුම පිළිබඳ විශේෂ අධ්‍යයනයක් සිදුකොට මාස දෙකක් ඇතුළත වාර්තාවක් ඉදිරිපත් කිරීම සඳහා ජනාධිපතිවරයා විසින් පත්කර ස්වාධීන කමිටු වාර්තාව මගින් එහි සංශෝධනය කළ යුතු කරුණු ඇති බව දක්වා තිබුණහොත් එය සිදුකළ හැකි බව ද අමාත්‍යවරයා ප‍්‍රකාශ කළේය.          එම කමිටුවේ සිටින විශේෂඥයින් විසින් නිසි පදනමක් ඇතිව ලබාදෙන වාර්තාව ජනාධිපතිවරයා විසින් අමාත්‍ය මණ්ඩලය වෙත ඉදිරිපත් කරනු ඇතැයි කී අමාත්‍ය මහින්ද සමරසිංහ මහතා ඒ අනුව සාකච්ඡා කර අවශ්‍ය පියවර ගැනීමට හැකි බව ද කියා සිටියේය.          අමාත්‍යවරයා මේ බව පැවසුවේ ශ්‍රී ලංකා නිදහස් පක්‍ෂ මූලස්ථානයේදී අද (16) පැවති මාධ්‍ය හමුවකදී මාධ්‍යවේදියෙකු නැගූ පැනයකට පිළිතුරු දෙමිනි.  ",
    "URL": "https://www.lankadeepa.lk/latest_news/‘රටට-අයහපත්-කරුණු-ඇත්නම්-ලංකා-සිංගප්පුරු-වෙළෙඳ-ගිවිසුම-සංශෝධනය-කරන්න-පුළුවන්‘/1-534708",
    "Category": "latest_news"
}