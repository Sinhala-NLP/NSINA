{
    "Source": "www.lankadeepa.lk",
    "Timestamp": "2021 දෙසැම්බර් මස 02",
    "Headline": "‘ රට වෙනුවෙන් ඇතැම් තීරණ ගන්නේ දේශපාලන අනාගතය උකස් කරලා‘",
    "News Content": "(ඩයනා උදයංගනී)ජනප්‍රිය තීන්දු වෙනුවට අමාරු හා අසීරු තීන්දු ගැනීමට සිදුවන යුගයකට වත්මන් ආණ්ඩුව එළඹ ඇති බවත්, එම තීරණ ගැනීමට සිදුවන්නේ දේශපාලන අනාගතය උකස් කරමින් බවත්, අග්‍රාමාත්‍ය මහින්ද රාජපක්ෂ මහතා පැවසීය.එසේ වුවත් රට හා රටේ අනාගතය වෙනුවෙන් ඒ අමාරු තීන්දු ගැනීමට රජය සූදානම් බව ද අග්‍රාමාත්‍යවරයා සඳහන් කළේය.රජය එවැනි තීන්දු ගන්නා විට මාධ්‍යයන් ද රට වෙනුවෙන් ඉතා වගකීමෙන් කටයුතු කරනු ඇතැයි සිතන බව  අග්‍රාමාත්‍යවරයා කීවේය.අගමැති මහින්ද රාජපක්‍ෂ මහතා මේ බව පැවසුවේ ජනමාධ්‍ය අමාත්‍යාංශය මගින් ජනමාධ්‍යවේදීන් සඳහා හඳුන්වා දුන් ‘ඇසිදිසි මාධ්‍ය රක්ෂණාවරණය’ ව්‍යාපෘතිය යටතේ මාධ්‍යවේදීන් හට රක්‍ෂණ ඔප්පු ප්‍රදානය කිරීම සඳහා අරලියගහ මන්දිරයේදී අද (2) පැවති උත්සවයට එක්වෙමිනි.මාධ්‍යයට ආණ්ඩු බලයට ගෙන්නට මෙන්ම, ආණ්ඩු පෙරළන්නත් හැකි බව කී අගමැතිවරයා එසේ වුවත් මාධ්‍යයට ආණ්ඩු රකින්නට නොහැකි බව කීවේය.ආණ්ඩුව රැකගත හැක්කේ ආණ්ඩුව කරන අයට පමණක් බව කී මහින්ද රාජපක්‍ෂ මහතා මාධ්‍යය විසින් ආණ්ඩුව රකින්නට ගියොත් ඔවුන්ට මීට වඩා ලොකු රක්‍ෂණයක්දීමට සිදුවන බව ද පැවසීය.  ",
    "URL": "https://www.lankadeepa.lk/news/‘-රට-වෙනුවෙන්-ඇතැම්-තීරණ-ගන්නේ-දේශපාලන-අනාගතය-උකස්-කරලා‘/101-604097",
    "Category": "latest_news"
}