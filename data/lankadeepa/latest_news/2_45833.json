{
    "Source": "www.lankadeepa.lk",
    "Timestamp": "2019 සැප්තැම්බර් මස 11",
    "Headline": "‘‘රූපවාහිනී සංස්ථාව ජනපති පවරා ගැනීම දේශපාලන කුමන්ත‍්‍රණයක්ද සැකයි‘‘",
    "News Content": " (ඩයනා උදයංගනී)ජනාධිපතිවරයා ශ්‍රී ලංකා රූපවාහිනී සංස්ථාව ආරක්‍ෂක අමාත්‍යාංශය යටතට පවරාගත්තේ ඉදිරියේදී පැවැත්වෙන මැතිවරණවලදී වාසියක් ලබාගැනීමටද එසේත් නැතිනම් ඉකුත් ඔක්තෝබර් මාසයේ මෙන් යළිත් දේශපාලන කුමන්ත‍්‍රණයක් කිරීමට සූදානම්වන නිසාදැයි යන්න ගැන ගැටලුවක් ඇතැයි ජනමාධ්‍ය අමාත්‍ය හා ආරක්‍ෂක රාජ්‍ය අමාත්‍ය රුවන් විජයවර්ධන මහතා අද (11) පැවසීය.ජනාධිපතිවරයා ගත් තීන්දුව සම්බන්ධයෙන් තමා ප‍්‍රතිපත්තිමය වශයෙන් විරෝධය පළ කරන බව කී ජනමාධ්‍ය අමාත්‍යවරයා එතුමා මෙහි බරපතලබව තේරුම් ගෙන විසදුමක් දේ යැයි බලාපොරොත්තු වන බව ද සදහන් කළේය.තමන් ජනමාධ්‍ය කැබිනට් නොවන අමාත්‍යවරයා ලෙස පත්වීමෙන් අනතුරුව රූපවාහිනී සංස්ථාවේ සභාපතිවරිය වෙනුවට වෙනත් අයෙකු පත්කිරීමට උත්සාහ කළේ ඇය සමඟ ඇති අමනාපයක් නිසා නොව රූපවාහිනී සංස්ථාව ගොඩ ගැනීමේ අරමුණින් බව ද ඇමතිවරයා කීවේය.මේ වන විටත් සේවක වැටුප් ගෙවීම සඳහා භාණ්ඩාගාරයෙන් රුපියල් මිලියන 450ක් ඉල්ලා ඇති රූපවාහිනී සංස්ථාව ජනතාවට බරක් බව කී රුවන් විජයවර්ධන මහතා එය එම තත්ත්වයෙන් මුදාගෙන යම් ප‍්‍රගතියක් අත්කරදීමට තමන්ට අවශ්‍ය වූ බව ද ප‍්‍රකාශ කළේය.අමාත්‍ය රුවන් විජයවර්ධන මහතා මේ බව පැවසුවේ ජනමාධ්‍ය අමාත්‍යාංශ ශ‍්‍රවණාගාරයේදී අද (11) පැවති මාධ්‍ය හමුවක් අමතමිනි.ජනමාධ්‍ය අමාත්‍යාංශයේ ආයතනයක් ආරක්‍ෂක අමාත්‍යාංශය යටතට ගැනීම රටේ ප‍්‍රජාතන්ත‍්‍රවාදයට මෙන්ම මාධ්‍ය නිදහසටත් ගැටලුවක් බව කී විජයවර්ධන මහතා තමන් ප‍්‍රතිපත්තමය වශයෙන් එයට විරුද්ධ බව ද කීවේය.ජනමාධ්‍ය අමාත්‍යවරයා ලෙස ඉකුත් පෙබරවාරි මාසයේ තමන් රාජකාරී ආරම්භ කළ පසු රූපවාහිනී සංස්ථාවේ විශාල කඩාවැටීමක් දුටු බවත්, එහි සේවකයින් ද ඒ සම්බන්ධයෙන් තමා දැනුවත් කළ බවත් කී ඇමතිවරයා එහි සභාපතිතුමිය ඇතුළු අධ්‍යක්‍ෂ මණ්ඩලය වෙනස් කළ යුතු බව තමා ජනාධිපතිවරයාටද දැනුම් දුන් බවත් සඳහන් කළේය.ඒ අනුව සභාපතිධූරය සඳහා මාධ්‍ය ක්ෂේත‍්‍රය ගැන අවබෝධයක් ද ඇති, නීතීඥවරයෙක්ද වන සුදර්ශන ගුණවර්ධන, මාධ්‍යවේදියෙකු වන ශාන් විජේතුංග, පරිපාලනය සම්බන්ධ දැනුමක් ඇති හා රූපවාහිනී සංස්ථාවේ ක‍්‍රියාකාරී අධ්‍යක්‍ෂවරයකු වන සංජීව විජේගුණරත්න යන අයගේ නම් ඉදිරිපත් කළ බවත් ඒ නම් සියල්ල අදාළ කමිටුවෙන් ප‍්‍රතික්ෂේප වූ පසුව ස්වාධීන රූපවාහිනී සේවයේ ක‍්‍රියාකාරී අධ්‍යක්‍ෂවරයකු ද වන කැලුම් පාලිත මහීරත්න මහතා එයට පත්කළේ ගැසට් පත‍්‍රය මගින් තමන්ට ඇති බලතල අනුව බවත් ඇමතිවරයා ප‍්‍රකාශ කළේය.සෙසු නාලිකා හා බලන විට ජාතික රූපවාහිනිය මේ වන විට තිබෙන්නේ 6 වැනි ස්ථානයේ වීමෙන්ම එහි කඩාවැටීම පෙනෙන බව  ඇමතිවරයා පෙන්වා දුන්නේය.ජනාධිපතිවරයාට  ඕනෑම ආයතනයක් පවරාගැනීමේ බලය ඇති නමුත් රජයේ මාධ්‍ය ආයතනයක් ආරක්‍ෂක අමාත්‍යාංශය යටතට ගැනීම අනුමත කළ නොහැකි බව කී ඇමතිවරයා ජනාධිපතිවරයෙක් විසින් රජයේ මාධ්‍ය ආයතනයක් ආරක්‍ෂක අමාත්‍යාංශය යටතට පවරාගත්තේ ලංකා ඉතිහාසයේ පළමුවරට බව ද පැවසීය.  ",
    "URL": "https://www.lankadeepa.lk/latest_news/‘‘රූපවාහිනී-සංස්ථාව-ජනපති-පවරා-ගැනීම-දේශපාලන-කුමන්ත‍්‍රණයක්ද-සැකයි‘‘/1-556806",
    "Category": "latest_news"
}