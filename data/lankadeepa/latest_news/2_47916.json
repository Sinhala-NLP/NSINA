{
    "Source": "www.lankadeepa.lk",
    "Timestamp": "2019 ජුනි මස 04",
    "Headline": "පොලිස්පති -ආරක්ෂක ලේකම්ට එරෙහි පෙත්සම අනිද්දා කැඳවයි",
    "News Content": "( තිළිණි ද සිල්වා සහ රංජන් කටුගම්පොළ ) බුද්ධි තොරතුරු ලැබී තිබියදී පාස්කු ඉරිදා දින කිතුණු දේවස්ථාන හා සංචාරක හෝටල්වලට එල්ල වූ ත‍්‍රස්ත ප‍්‍රහාරය වළක්වා ගැනීමට නොහැකිවීම තුළින් හිටපු ආරක්ෂක ලේකම්වරයා සහ පොලිස්පතිවරයා මහජනතාවගේ මූලික අයිතීන් කඩකර ඇති බවට චෝදනා කරමින් ගොනු කර ඇති මූලික අයිතිවාසිකම් පෙත්සම සහ අනෙකුත් සියලු පෙත්සම් අනිද්දා (6) සළකා බැලීමට කැඳවන ලෙස ශ්‍රේෂ්ඨාධිකරණ අද (4) නියෝග කළේය.ශ්‍රේෂ්ඨාධිකරණය මෙසේ නියෝග කළේ මෙම සිද්ධිය පිළිබඳව ශ්‍රී ලංකා නීතීඥ සංගමය ඇතුළු පෙත්සම් 3ක් අධිකරණය හමුවේ කැඳවූ අවස්ථාවේදීය.ශ්‍රී ලංකා නීතීඥ සංගමය සහ නීතිපතිවරයාද මෙම සියලු පෙත්සම් පූර්ණ විනිසුරු මඩුල්ලක් හමුවේ සළකා බලන ලෙස ඉල්ලීමක් කර ඇත.මෙම සියලූ පෙත්සම් ප‍්‍රසන්න ජයවර්ධන, එල්.ටී.බී දෙහිදෙණිය, ප‍්‍රීතී පද්මන් සූරසේන යන මහත්වරුන්ගෙන් සමන්විත ශ්‍රේෂ්ඨාධිකරණ විනිසුරු මඩුල්ලක් හමුවේ සළකා බැලිණි.මේ වනවිට මෙම සිද්ධිය සම්බන්ධයෙන් ශ්‍රී ලංකා නීතීඥ සංගමය ඇතුළු පාර්ශව 5ක් මූලික අයිතිවාසිකම් පෙත්සමක් ගොනු කර ඇත.මෙම පෙත්සම්හි වගඋත්තරකරුවන් වශයෙන් පොලිස්පති, හිටපු ආරක්ෂක ලේකම් , නීතිපති ඇතුළු පිරිසක් නම් කර ඇත.ඉකුත් අපේ‍්‍රල් 21 වැනිදා සිදුවූ මෙම මරාගෙන මැරෙන බෝම්බ ප‍්‍රහාරය පිළිබඳව බුද්ධි අංශය විසින් පොලිස්පතිවරයා ඇතුළු ආරක්ෂක බලධාරීන්ට කලින්ම දැනුවත් කර තිබූ බවත්, වගඋත්තරකරුවන් ඒ පිළිබඳව මහජනතාව දැනුවත් කිරීමට කටයුතු කර තිබුණේ නම් මෙවැනි විනාශයක් වළක්වා ගැනීමට ඉඩ තිබූ බවද පෙත්සම්කරුවෝ සිය පෙත්සම්වලින් කියා සිටිති.එසේ තිබියදී එය වළක්වා ගැනීමට කටයුතු නොකිරීම තුළින් වගඋත්තරකරුවන් දණ්ඩ නීති සංග‍්‍රහය මෙන්ම අපරාධ නඩු විධාන සංග‍්‍රහය යටතේ දඬුවම් ලැබිය හැකි වරදක් පොලිස්පති සහ හිටපු ආරක්ෂක ලේකම්වරයා සිදුකර ඇති බවද පෙත්සම්හි සඳහන් වේ.වගඋත්තරකරුවන්ගේ ක‍්‍රියාකලාපය තුළින් ආණ්ඩුක‍්‍රම ව්‍යවස්ථාව යටතේ සහතික කර තිබෙන මුලික අයිතීන් උල්ලංඝණය කර ඇති බවට තීන්දුවක් ලබා දෙන ලෙසද පෙත්සම්කරුවෝ ඉල්ලා සිටිති.එසේම වගඋත්තරකරුවන්ගේ නොසැලිකිලිමත් ක‍්‍රියාකලාපය හේතුවෙන් සිදුවූ මනුෂ්‍ය ඝාතන හා තුවාල කිරීමේ සිද්ධීන් සම්බන්ධයෙන් වගකිව යුතු පොලිස්පතිවරයාට එරෙහිව අපරාධ නීතිය යටතේ නඩු පවරන ලෙස නීතිපති වෙත නියෝගයක් නිකුත් කරන්නැයිද පෙත්සම්කරුවෝ ශ්‍රේෂ්ඨාධිකරණයෙන් ඉල්ලා සිටිති.  ",
    "URL": "https://www.lankadeepa.lk/latest_news/පොලිස්පති--ආරක්ෂක-ලේකම්ට-එරෙහි-පෙත්සම-අනිද්දා-කැඳවයි/1-551512",
    "Category": "latest_news"
}