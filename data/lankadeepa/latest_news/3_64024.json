{
    "Source": "www.lankadeepa.lk",
    "Timestamp": "2017 ඔක්තෝබර් මස 12",
    "Headline": "‘පොලිතින් තහනමට සියයට 95ක් කැමැතියි‘",
    "News Content": "(විනීතා එම් ගමගේ)පොලිතින් තහනමට ජනතාව අතරින් 95%ක් සහය පළ කරන බව මධ්‍යම පරිසර අධිකාරිය කළ අධ්‍යයනයකදී හෙළි වූ බව එහි සභාපති මහාචාර්ය ලාල් මර්වින් ධර්මසිරි මහතා ප‍්‍රකාශ කරයි.ඉකුත් සැප්තැම්බර් පළමුවැනිදා පොලිතින් තහනම් කිරීමත් සමඟ ගෙවුණු සති හයේ දී මධ්‍යම පරිසර අධිකාරිය මඟින් මෙම අධ්‍යයනය සිදුකර ඇත.පිටකොටුව, බත්තරමුල්ල හා බෝමිරිය නියැදි ලෙස ගෙන මෙම අධ්‍යයනය සිදුකළ බවත් පොලිතින් තහනම ගැන ජනතාව කොතරම් දැනුවත් ද යන්න සොයාගැනීම සඳහා මෙම අධ්‍යයනය සිදු කළ බවත් හෙතෙම කීය.පොලිතින් තහනම ගැන සියයට 93 ක් දෙනා දන්නා බවත්, තහනම් කර ඇත්තේ මොනවාදැයි දන්නේ සියයට 75 දෙනා පමණක් බවත් සභාපතිවරයා කීය.අධ්‍යයනයේ දී ප‍්‍රශ්නාවලියට පිළිතුරු දුන් අය අතරින් සියයට 63 ක් දෙනා පොලිතින් බත් කොළවල ආහාර ගෙනයාම ඉවතලා ඇතැයි පැවසූ ධර්මසිරි මහතා සිලි බෑග් ඉවතලා විකල්ප කරා යාමට හුරු වූ පිරිස සියයට 65 ක් බව හෙළිවී යැයි ද ප‍්‍රකාශ කළේය.මේ වනවිට පොලිතින් නිෂ්පාදකයන් ද විකල්ප කරායාමට සුදානමින් සිටිතැයි ද හෙතෙම කීය.මහාචාර්යවරයා මේ අදහස් පළ කළේ මධ්‍යම පරිසර අධිකාරියේ අද (12) පැවැති මාධ්‍ය හමුවක් අමතමිනි. ළමයින් අතර ඇති කරන දැනුවත් භාවයෙන් පොලිතින් භාවිතය අවම කිරීමට කටයුතු යෙදේ. එමෙන්ම පොලිතින් වෙනුවට යොදා ගත හැකි විකල්ප නිශ්පාදන ප‍්‍රචලිත කිරීමට කටයුතු යොදන බව ද මෙම මාධ්‍ය හමුවේ දී හෙලිවිය. විකල්ප නිශ්පාදනවලට යොමුවීමට පොලිතින් නිශ්පාදකයින් 27 දෙනෙක් එකඟ වී ඇති අතර පෞද්ගලිකව මේ පිළිබඳව ඔවුන් අවධානය යොමු කර ඇති බව ද අධිකාරිය පවසයි.ජෛව හායනයට ලක්වන, පරිසරයට හානි නොකරන හා ක්ෂුද්‍ර ජීවි ක‍්‍රියාකාරීත්වය හේතුවෙන් දිරායන විකල්ප වලට යොමුවීමේ අවශ්‍යතාව මතු කරමින් කටයුතු කරන බව ද එහි දී ප‍්‍රකාශ කෙරිණි.  ",
    "URL": "https://www.lankadeepa.lk/latest_news/‘පොලිතින්-තහනමට-සියයට-95ක්-කැමැතියි‘/1-518957",
    "Category": "latest_news"
}