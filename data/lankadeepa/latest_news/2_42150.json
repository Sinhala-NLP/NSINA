{
    "Source": "www.lankadeepa.lk",
    "Timestamp": "2020 පෙබරවාරි මස 18",
    "Headline": "යුදහමුදාපතිගේ සංචාරක තහනම ඇමෙරිකානු දේශපාලන වුවමනාවක්",
    "News Content": "(බිඟුන් මේනක ගමගේ) යුද හමුදාපති ලුතිනන් ජෙනරාල් ශවේන්ද්‍ර සිල්වා මහතාට ඇමෙරිකා සංචාරක තහනමක් පනවනු ලැබීමෙන් එක්සත් ජනපදය උත්සාහ කරන්නේ සිය දේශපාලන වුවමනා අනුව ලංකා රජය හසුරවා ගැනීමට යැයි දෙමළ ජාතික ජනතා පෙරමුණේ නායක නීතිඥ ගජේන්ද්‍ර කුමාර් පොන්නම්බලම් මහතා අද (18) පැවසීය.ශවේන්ද්‍ර සිල්වා යනු එක් පුද්ගලයකු පමණක් යැයි ද පුද්ගලයකු ඉලක්ක කරගෙන දේශපාලන තීන්දු ගැනීමෙන් උතුරේ දෙමළ ජනතාවට ලැබෙන සහනයක් නැතැයි ද පොන්නම්බලම් මහතා කීය. එක්සත් ජාතික පක්ෂ හවුල්කාර ආණ්ඩුව පැවැති සමයේ දී ඇමෙරිකා එක්සත් ජනපදය දෙමළ ප්‍රශ්න සම්බන්ධයෙන් නිහඬ පිළිවෙතක් අනුගමනය කළේ යැයි චෝදනා කළ හෙතෙම මෙම තීන්දුවෙන් නැවතත් පණිවුඩයක් දී තිබෙන්නේ තමන්ගේ වුවමනා ඉටුකරන්නේ නම් ආණ්ඩුවලට බාධාවක් නොවන බව යැයි ද අවධාරණය කර කීය. එම නිසා ඇමෙරිකාවේ මෙම තීන්දුව ලොකු දෙයක් හැටියට නොසළකන්නැයි දෙමළ ජනතාවගෙන් ඉල්ලා සිටින්නේ යැයි ද ඒ මහතා කීය.සිංහල දේශපාලන නායකත්වය දෙමළ ජනතා ප්‍රශ්නවලට නිසි විසඳුමක් දෙන්නේ නම් බාහිර කිසිදු පාර්ශ්වයක් ලංකාවේ ප්‍රශ්නවලට ඇඟිලි නොගසනු ඇතැයි ද ගජේන්ද්‍රකුමාර් මහතා කීය.කෙසේ වෙතත් පාලක කණ්ඩායමෙන් එවැනි වුවමනාවක් පෙනෙන්නට නැතැයි ද ගජේන්ද්‍රකුමාර් මහතා වැඩිදුරටත් සඳහන් කළේය.   ",
    "URL": "https://www.lankadeepa.lk/news/යුදහමුදාපතිගේ-සංචාරක-තහනම-ඇමෙරිකානු-දේශපාලන-වුවමනාවක්/101-566248",
    "Category": "latest_news"
}