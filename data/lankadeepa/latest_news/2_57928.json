{
    "Source": "www.lankadeepa.lk",
    "Timestamp": "2018 අප්‍රේල් මස 24",
    "Headline": "පොලිසියෙන් ඇල්ලූ ටිපර් අයිතිකරු කී විදියටම පොලිස් නිලධාරියාට මාරුවක්",
    "News Content": "(බණ්ඩාරගම බිමල් ශ්‍යාමන් ජයසිංහ)විකෘති කළ බලපත්‍රයක් උපයෝගී කර ගෙන පස් ප්‍රවාහනය කළ ටිපර් රථ දෙකක් අත්අඩංගුවට ගත්  පොලිස් කොස්තාපල්වරයකුට පස් ජාවාරම්කරුගේ තර්ජනයෙන් පැය විසි හතරක් යාමට මත්තෙන් දෙහිවල පොලිසියට මාරුවීමක් ලැබීමේ සිද්ධියක් පානදුර පොලිස් කොට්ඨාසයෙන් වාර්තා වේ. පානදුර කොට්ඨාස රථවාහන අංශයේ හොරණ පොලිසියට අනුයුක්තව සිටි පොලිස් කොස්තාපල් 42116 ඩබ්ලිව්.ඒ.ටී. පෙරේරා මහතා ඉකුත් 01 වැනි දින තවත් පොලිස් කොස්තාපල්වරයකු සමඟ වාද්දුව තල්පිටිය පාලම අසල සිට පොතුපිටිය දක්වා රථවාහන හැසිරවීමේ රාජකාරියේ යෙදී සිටියදී පස් පටවන ලද ටිපර් රථ කිහිපයක් එක පෙළට ගමන්කර ඇත.එම රථ පෙළ නතර කළ පොලිස් කොස්තාපල්වරුන් දෙදෙනා ටිපර් රථ දෙකකට තිබූ බලපත්‍ර පරීක්ෂා කිරීමේදී ඒවා විකෘති කර ව්‍යාජ අත්සන් යොදා සකස් කර ඇති බවට පෙනී ගිය හෙයින් එම ටිපර් රථ දෙක අත්අඩංගුවට ගෙන බලපත්‍ර කොන්දේසි උල්ලංඝනය කිරීමේ වරද යටතේ වාද්දුව පොලිස් ස්ථානය වෙත ගෙන ගොස් සටහන්යොදා ඉදිරිපත් කර තිබේ. එම බලපත්‍ර පැහැදිලිව පස් ප්‍රවාහනය කිරීමට අවසර ඇත්තේ බෙන්තොට සිට කොල්ලුපිටිය හෝටල් ව්‍යාපෘතියකට පමණක් බව සටහන්ව ඇතත් එකම අවස්ථාවකවත් මෙම ලොරි රථ දෙක එම ව්‍යාපෘති භූමියට පස් රැගෙන ඇතුළු වී නොමැති බවට එහි ප්‍රධාන ආරක්ෂක නිලධාරියාගෙන් විමසීමේදී පොලිසියට දැනගත හැකි වී ඇත.එයින් සිවු දිනකට පසු එනම් අප්‍රේල් 5 වැනිදා එම පස් ව්‍යාපාරයේ හිමිකරු පොලිස් කොස්තාපල්වරයාගේ (42116) ජංගම දුරකථනයට ඇමතුමක් ගෙන ඔහුගේ පස් ලොරි අත්අඩංගුවට ගැනීම සම්බන්ධයෙන් තර්ජනය කර පැය විසි හතරක් තුළ මාරු කරන බව ද ‘මගේ හැටි තමුසේ දන්නේ නැහැ’ යැයි ආදී වශයෙන් පවසා තර්ජනය කර තිබේ.එම පස් ජාවාරම්කරුගේ තර්ජනාත්මක ඇමතුම මල්ඵල ගන්වමින් පසුදිනම (6) බස්නාහිර පළාත් ජ්‍යෙෂ්ඨ නියෝජ්‍ය පොලිස්පතිවරයාගේ අංකීෘ ෂඨරැඋඡරැඔඍරැ37රැ2018 දරණ ස්ථාන මාරුවීම් නියෝග අනුව වහාම ක්‍රියාත්මක වන පරිදි දෙහිවල පොලිස් ස්ථානය වෙත මාරුවීමක් කර ඇත. මෙම ස්ථාන මාරුව ලබාදීමට හේතුව පස්ජා වාරම්කරු විසින් බලපත්‍ර කොන්දේසි උල්ලංඝනය කරමින් පස් ප්‍රවාහනය කරන ලද ටිපර් රථ අත්අඩංගුවට ගැනීම බව තමන්ට හැඟී යන බවත් තමන් කිසිදු අක්‍රමිකතාවක් කර හෝ පොලිස් සේවයේ නමට කැළලක් වන අයුරින් කටයුතු කර නොමැති බවත් රාජකාරිය නීත්‍යානුකූල ආකාරයට ඉටු කිරීම හේතු කොටගෙන මෙම අවාසනාවන්ත ඉරණමට මුහුණ පෑමට සිදුවී ඇති බව කියන කොස්තාපල්වරයා ඔහුට සාධාරණයක් කරන ලෙස පොලිස්පතිවරයාට හා ජාතික පොලිස් කොමිෂන් සභාවේ ලේකම්වරයාට යොමු කරන ලද ලිපියකින්ඉ ල්ලා තිබේ.පොලිස් නිලධාරියකු නීත්‍යානුකූල ක්‍රියා කලාපය තුළ කටයුතු කිරීමට යාමේදී සිදුවන මෙවැනි සිදුවීම් හේතු කොටගෙන අසරණ තත්ත්වයට පත්ව ඇති අතර නීත්‍යනුකූලව කළ රාජකාරියක් සම්බන්ධයෙන් මෙවන් ඉරණමකට මුහුණ පෑමට සිදුවන්නේ නම්මහජනතාවට සේවය කිරීමට බැඳී සිටින අවංක නිලධාරියකුට අත්වූ ඉරණම පිළිබඳ කනගාටුවට පත්වන බව ඔහු පොලිස් කොමිසම වෙත යොමු කරන ලද ලිපියේ වැඩිදුරටත් සඳහන් වේ.  ",
    "URL": "https://www.lankadeepa.lk/latest_news/පොලිසියෙන්-ඇල්ලූ-ටිපර්-අයිතිකරු-කී-විදියටම-පොලිස්-නිලධාරියාට-මාරුවක්/1-527799",
    "Category": "latest_news"
}