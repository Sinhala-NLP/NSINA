{
    "Source": "www.lankadeepa.lk",
    "Timestamp": "2018 පෙබරවාරි මස 18",
    "Headline": "ලංවිම සේවකයෝ මාර්තු 14 දා සිට වර්ජනයකට සැරසෙති",
    "News Content": "නිමල කොඩිතුවක්කු තමන් ඇතුලූ  වෘත්තීය සමිති  නායකයින් හයදෙනෙකුගේ සේවය අත්හිටුවීමට එරෙහිව ලබන මාර්තු මස  14 වනදා සිට අඛණ්ඩ වෘත්තීය ක‍්‍රියා මාර්ගයක නිරත වන බව ලංකා විදුලි බල මණ්ඩලයේ  ඒකාබද්ධ වෘත්තීය සමිති සන්ධානයේ කැඳවුම්කරු රන්ජන් ජයලාල් මහතා අද(18) කොළඹදී  පැවසීය. වැඩ තහනමට ලක් කළ සේවකයන් යළි සේවයේ පිහිටුවන තෙක් මෙම විරෝධතාවය අඛණ්ඩව ඉදිරියට ගෙන යාමට ලංකා විදුලි බල මණ්ඩලයේ  ඒකාබද්ධ වෘත්තීය සමිති සන්ධානයේ විධායක කමිටුව තීරණය කළ බවද ඔහු කියා සිටියේය. මරදාන පිහිටි සමාජ හා සමයික කේන්ද්‍රයේ අද (18)  පැවති මාධය හමුවකට එක්වෙමින් ඒ මහතා මේ බව පැවසීය.  ලංකා විදුලි බල මණ්ඩලයේ  ඒකාබද්ධ වෘත්තීය සමිති සන්ධානයේ විධායක කමිටු රැස්වීමෙන් අනතුරුව මාධ්‍ය හමුවේ අදහස් දැක්වූ රන්ජන් ජයලාල් මහතා එහිදී වැඩිදුරටත් මෙසේද කීය. ‘‘  ලංකා විදුලි බල මණ්ඩලය බරපතල මූල්‍ය වංචා දිගින් දිගටම සිදුවන ආයතනයක් බවට පත්වෙමින් තියෙනවා. බලයට පත්වෙන  සෑම ආණ්ඩුවක්ම හසුරවන අදෘශ්‍යමාන බලවේගයක් විදුලි බල මණ්ඩලයේ පවතිනවා.  විෂය භාර අමාත්‍යවරයාට, රජයට  අවනත නොවෙන වෙනස්ම වූ පාළනයක් කරන ආයතනයක් බවට අද විදුලි බල මණ්ඩලය පත්ව තිබෙනවා. එල්. ටී. ටී. ඊ  සංවිධානයට වඩා ත‍්‍රස්තවාදයක්  අද විදුලි බල මණ්ඩලය තුල ක‍්‍රියාත්මක වෙනවා.   මේ  මාෆියාවට එරෙහිව කටයුතු කල විදුලි බල මණ්ඩලයේ ජාතික සේවක සංගමයේ සමුලූ ලේකම් අජිත් දේවප‍්‍රිය, නිදහස් සේවක සංගමයේ ලේකම් ඩබ්. ඒ. පී ප‍්‍රභාත්, උප සභාපති පී. ඞී. එස් පේ‍්‍රමලාල් කමිටු සාජාජිකයන් වන ඞී. එස් විජයලත්, ප‍්‍රියන්ත ගුණසේකර යන මහත්වරුන්ගේත් මගේත් වැඩ තහනමකට ලක්කරලා තියෙනවා. ජනපති, අගමැති, විශය භාර අමාත්‍යවරයාටත් හොරෙන් තමයි අපිව මේ විදියට අපිව එලියට දාලා තියෙන්නේ. අපේ සේවකයන්ට එරෙහිව ක‍්‍රියාත්මක වන මේ මර්ධනයට එරෙහිව හෙට (19) ලංකා විදුලි බල මණ්ඩලයේ සියලූ වැඩ බිම් ඉදිරිපිට කලූ කොඩි ඔසවනවා. අපි කියනවා පාළකයන්ට ගැටුම් වලට එන්න එපා කියලා. එහෙම වුනොත් 24 000 ක්  හිර ගෙවල්වල දාන්න වෙයි කියලා.මෙයට අමතරව 21 වනදාට මධ්‍යම පළාතේ සියලූම සේවකයින් මහනුවරටත්, 22 වනදා ත‍්‍රිකුණාමලයේත්, 23 උතුරු මැද පළාතේ සියලූම සේවකයින් අනුරාධපුරයටත් 26 වනදා දකුණු පළාතේ සියලූම සේවකයින් ගාල්ල නියොජ්‍ය සාමාන්‍යාධිකාරී කාර්‍යාලය ඉදිරිපිටත් 27 වනදා  රත්මලාන ගුවන්තොටුපල ඉදිරිපිට කාර්‍යාලයේත් 28 වනදා සබරගමුව පළාතේ සියලූම සේවකයින් රත්නපුරටත්, මාර්තු 05 අම්පාරටත් , මාර්තු 06 ඌව  සියලූම සේවකයින් බදුල්ලලේත් 07 වනදා ගම්පහත් 08 වනදා වයඹ පළාතේ සියලූම සේවකයින් කුළියාපිටියටත් නොරොච්චෝලේ  සේවකයින් 09  වනදාත් එළියට අරන්  දැවැන්ත විරෝධතා ව්‍යාපාර වල අපි නිරතවනවා.වැඩ කරපු සේවකයින්ගේ වැඩතහනම කොන්දේසි විරහිතව ඉවත් කලේ නැත්නම් 14  වනදා සිට අඛණ්ඩදැඩි ක‍්‍රියාමාර්ග වල නිරත වනවා යැයිද ඔහු කියා සිටියේය.‘‘  ",
    "URL": "https://www.lankadeepa.lk/latest_news/ලංවිම-සේවකයෝ-මාර්තු-14-දා-සිට-වර්ජනයකට-සැරසෙති/1-524485",
    "Category": "latest_news"
}