{
    "Source": "www.lankadeepa.lk",
    "Timestamp": "2019 මැයි මස 13",
    "Headline": "සුරක්ෂා රක්ෂණාවරණයට දුන් කෝටි 243 ක් අවභාවිතා කරලා",
    "News Content": "(තිළිණි ද සිල්වා)සුරක්ෂා රක්ෂණාවරණය සඳහා රජයේ අරමුදල් වලින් ලබා දී තිබූ රුපියල් මිලියන 2430ක මුදලක් අධ්‍යාපන අමාත්‍ය අකිල විරාජ්  කාරියවසම් සහ අමාත්‍ය කබීර් හෂීම් යන මහත්වරුන් අවභාවිත කර ඇතැයි අධ්‍යාපන අමාත්‍යාංශයේ සංවර්ධන සහකාරවරයෙකු හා උපාධිධාරී රැකියාලාභීන්ගේ වෘත්තීය සංවිධානයේ ජාතික සංවිධායක ප‍්‍රසාද් මාරසිංහ මහතා ජනාධිපති පරීක්‍ෂණ කොමිසම හමුවේ සාක්කි ලබා දෙමින් අද (13) පැවසීය.සුරක්ෂා රක්ෂණාවරණය සඳහා ඉන්දියානු ප‍්‍රතිරක්ෂණ සමාගමකට ලබා දීමට තිබූ රජයේ අරමුදලෙන් මෙලෙස මෙම අමාත්‍යවරුන් අවභාවිත කොට ඇතැයිද හෙතෙම එම කොමිසම හමුවේ වැඩිදුරටත් කීය.අධ්‍යාපන අමාත්‍යංශයේ සුරක්ෂා රක්ෂණාවරණයේ ඇතැයි කියන රුපියල් කෝටි ගණනක දුෂණ හා වංචා සිද්ධීය පිළිබඳ එම කොමිසම හමුවේ ගොනු වී ඇති පැමිණිල්ලට අදාළව  සාක්කි ලබා දෙමින් හෙතෙම මේ බව කීයා සිටියේය.එහිදී ජනාධිපති කොමිසම හමුවේ අදහස් දැක්වූ ප‍්‍රසාද් මාරසිංහ මහතා පැවසූයේ මෙම රක්ෂණය සිසුන්ට ලබා දීම සඳහා වසරකට අධ්‍යාපන අමාත්‍යාංශයට වැයවී ඇත්තේ රුපියල් මිලයන 285ක් මුදල් ප‍්‍රමාණයක් වුවද , එම රක්ෂණාවරණයට බලධාරීන් විසින් රුපියල් මිලයන 2700ක මහජන අරමුදල් එක්රැස් කර ඇති බවය.රුපියල් මිලියන 2700ක් වූ රක්ෂණ අරමුදලින් 2018 වසරේ මිලයන 50ක රක්ෂණාවරණ ගෙවීම මාස තුනක් ඇතුළත සිදු කෙරුණු බවද මාරසිංහ මහතා එම කොමිසම හමුවේ පැවසීය.අධ්‍යාපන අමාත්‍යාංශයේ සෞඛ්‍ය හා පෝෂණ අංශයේ විසින් මෙහෙයවන සුරක්ෂා රක්ෂණාවරණය වෙනත් කිසිදු රක්ෂණ සමාගමකට නොදී අධ්‍යාපන අමාත්‍යංශයට තනිව මෙය මෙහෙවිය හැකි බව සෞඛ්‍ය හා පෝෂණ අංශයේ අධ්‍යක්ෂවරයා සහ සුරක්ෂා රක්ෂණාවරණ කමිටුවේ සභාපතිවරිය අවස්ථා කිහිපයකදීම පෙන්වා දුන්නද , ඔවුන් අමාත්‍යවරයාගේ තීරණයට අනුව කටයුතු කළ බවද ප‍්‍රසාද් මාරසිංහ මහතා කියා සිටියේය.මෙම සුරක්ෂා රක්ෂණාවරණය නිසා සිදුවන අතිවිශාල වංචාව සම්බන්ධයෙන් ඉකුත් වසරේ ඔක්තෝබර් 26 න් පසුව ඇතිවූ දින 52 ආණ්ඩුවේ අධ්‍යාපන  අමාත්‍යවරයාව සිටි විජයදාස රාජපක්ෂ මහතා  විසින් හඳුනාගෙන එය වැළැක්වීමට අමාත්‍ය මණ්ඩල පත‍්‍රිකාවක් ඉදිරිපත් කළ බවද මාරසිංහ මහතා ජනාධිපති කොමිසම හමුවේ පැවසීය.එම අමාත්‍ය මණ්ඩල පත‍්‍රිකාවට කුමක් සිදුවී දැයි ජනාධිපති කොමිෂන් සභාවේ සභාපති හිටපු විනිසුරු උපාලි අබේරත්න මහතා සාක්කිකරුගෙන් විමසා සිටි අතර ඊට පිළිතුරු දුන් සාක්කිකාර මාරසිංහ මහතා කියා සිටියේ එම ආණ්ඩුව අවසන් වීමෙන් පසු එය ඉදිරියට ගෙන යාමට කිසිදු අවස්ථාවක් නොලැබුණු බවය.එසේම ඊළග වසරේ අදාළ රක්ෂණ සැලසුම ආවරණය කිරීම වත්මන් අධ්‍යාපන ඇමතිවරයා ගිවිසුම් අත්සන් කර තිබූ බවද හෙතෙම වැඩිරටත් කියා සිටියේය.මෙම පැමිණිල්ලේ වැඩිදුර විභාගය ලබන 21 දිනට කල් තැබිණි.   ",
    "URL": "https://www.lankadeepa.lk/news/සුරක්ෂා-රක්ෂණාවරණයට-දුන්-කෝටි-243-ක්-අවභාවිතා-කරලා/101-550378",
    "Category": "latest_news"
}