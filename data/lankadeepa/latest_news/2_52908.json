{
    "Source": "www.lankadeepa.lk",
    "Timestamp": "2018 ඔක්තෝබර් මස 12",
    "Headline": "ත්‍රි’මලේ -මුලතිව්වල  විනාශ කරන පුරාවිද්‍යා ස්ථානවල වාර්තාවක් ජනපතිට",
    "News Content": "විනීතා එම් ගමගේ අන්තවාදී කොටස් විසින් ත‍්‍රිකුණාමල හා මුලතිව් දිස්ත‍්‍රික්කවල විනාශ කරමින් සිටින පුරාවිද්‍යාත්මක වටිනාකමක් ඇති ස්ථාන පිළිබඳ සවිස්තර වාර්තාවක් ජනාධිපති මෛත‍්‍රීපාල සිරිසේන මහතා වෙත අද (12) භාර දුන් බව මොනරාගල දිස්ත‍්‍රික් පාර්ලිමේන්තු මන්ත‍්‍රී පද්ම උදයශාන්ත ගුණසේකර මහතා පැවැසීය.ත‍්‍රිකුණාමල දිස්ත‍්‍රික්කයේ බඹරගල, කෝකිලායි, යාන්ඔය හා නාගලන්ද ද මුලතිව්හි උරුඳුමලේ ද වව්නියාවේ වෙඩිත්තින්නරකිලෙයි හි වට්ටමාන විහාරය වෙත ගොස් පරික්ෂා කළ බවත් එහි තිබු පුරාවිද්‍යා වටිනාකමකින් යුත් ස්ථාන විශාල ප‍්‍රමාණයක් මේ වනවිට විනාශ කර ඇති බවත් හෙතෙම සඳහන් කළේය.වසර දහසකටත් වඩා පැරණි නටබුන් සහිත යාන් ඔය පෙදෙසෙහි විජය ආගමනයටත් පෙර ශිෂ්ටාචාරයක නටබුන් විනාශ කරමින් පවතින බවත් තමන් එහි යද්දී විශාල ට‍්‍රැක්ටර් යොදවා නටබුන් සමතලා කරමින් තිබු බවත් මන්ත‍්‍රීවරයා කීය.මෙම විනාශයන් පිළිබඳව බලධාරින් කිහිප විටක් දැනුවත් කළ නමුත් මේ වනතුරුත් කිසිවකුගේ අවදානය යොමු වී නැතැයි කී ගුණසේකර මහතා මේ නිසා තම අධ්‍යයනයේ විස්තර ඡායාරූප සහිත වාර්තාවක් සකස් කර ජනාධිපතිවරයා වෙත  ලබාදෙන බව ද කියා සිටියේය.මීට අමතරව උතුරේ හා නැගෙනහිර පළාත්වල පුරාවිද්‍යා ස්ථාන රාශියක් විනාශ කෙරෙමින් පවතින බව පෙන්වා දුන් ගුණසේකර මහතා මුහුදු මහා විහාරය සතුව තිබු අක්කර හත්සියයක පුරාවිද්‍යා භූමියේ දැන් ඇත්තේ අක්කර තුනක ප‍්‍රමාණය පමණක් යැයි ද පෙන්වා දුන්නේය.අම්පාර දීඝවාපියේ මාණික්කාවඩු, මඩකලපුව මංගලගම හා කෙවිලියාමඩු වැනි ස්ථාන විශාල ප‍්‍රමාණයක් මෙසේ විනාශ කෙරෙමින් පවතිතැයි හෙතෙම කියා සිටියේය.පුරාවිද්‍යා නිලධාරින් මේ පිළිබඳ කිසිදු අවදානයක් යොමු නොකරන බව පෙනී යන්නේ යැයි ද ජනාධිපතිවරයා යම් පියවරක් ගනී යැයි විශ්වාස කරන බව ද ඔහු තවදුරටත්  සඳහන් කළේය.    ",
    "URL": "https://www.lankadeepa.lk/latest_news/ත්‍රි’මලේ--මුලතිව්වල--විනාශ-කරන-පුරාවිද්‍යා-ස්ථානවල-වාර්තාවක්-ජනපතිට/1-538397",
    "Category": "latest_news"
}