{
    "Source": "www.lankadeepa.lk",
    "Timestamp": "2020 මැයි මස 11",
    "Headline": "’පාසල් යළි පටන් ගත්තත් සම්පූර්ණයෙන් විවෘත කරන්න මාසයක් ගතවෙනවා’",
    "News Content": "(ක්‍රිෂාන් ජීවක ජයරුක්)සෞඛ්‍ය අංශ නිර්දේශ කරන දිනයක නැවත පාසල් ආරම්භ කලද අදියර හතරක් යටතේ සම්පූර්ණයෙන් පාසල් පටන් ගැනීමට තවත් මාසයක පමණ කාලයක් අඩුම තරමින් ගත වනු ඇති බව අධ්‍යාපන අමාත්‍ය ඩලස් අලහප්පෙරුම මහතා අද (11)මාතර දී පැවසීය.මාතර දිස්ත්‍රික් ලේකම් කාර්යාලයේ පැවති කොරෝනා මර්ධන පාලන රැස්වීමේ දී ඔහු ඒ බව කීය.රට සාමාන්‍යකරණය කිරිමේ අවසන් පියවර ලෙස දරු දැරියන්ගේ ආරක්ෂාව වඩාත් සුරක්ෂිත වු දිනයේ දී පාසල් විවෘත කරන බවත් එම දිනය ලබන සතියේ දී ප්‍රකාශ කිරීමට බලාපොරොත්තු වන බවත් ඒ මහතා කීය.එම දිනය ප්‍රකාශ කල පසු දිවයිනේ සෑම පාසලක්ම විෂබීජහරණය කර නැවත දින හතරක් වසා තබන බව කී අලහප්පෙරුම මහතා පලමුව විදුහල්පති හා ගුරුවරු ඇතුළු අනධ්‍යයන කාර්ය මණ්ඩලය කැදවන බවද සදහන් කලේය.ඉන් අනතුරුව උසස් පෙල,සාමාන්‍ය පෙල හා ඉන් පහල ශ්‍රේණි වල දරුවන් ක්‍රමයෙන් පාසලට කැදවා ගන්නා බවද කීය.දරුවන්ගේ දෑත් සෝදා ශරීරයේ උෂ්ණත්වය බැලීම සදහා අවශ්‍ය උපකරණ ද අධ්‍යාපන අමාත්‍යාංශය සෑම පාසලකටම ලබා දීමට බලාපොරොත්තු වන බවද ඒ මහතා වැඩිදුරටත් කීය.මෙම රැස්වීම සදහා මාතර දිස්ත්‍රික් ලේකම් ප්‍රදීප් රත්නායක,මාතර දිස්ත්‍රික් සෞඛ්‍ය සේවා අධ්‍යක්ෂ වෛද්‍ය උපාලි කරුණාරත්න,මාතර ජේෂ්ඨ පොලිස් අධිකාරී අනිල් ප්‍රියන්ත යන මහත්වරු ඇතුළු රජයේ නිලධාරීන් විශාල පිරිසක් මෙම අවස්ථාවට සහභාගී වූහ.   ",
    "URL": "https://www.lankadeepa.lk/latest_news/’පාසල්-යළි-පටන්-ගත්තත්-සම්පූර්ණයෙන්-විවෘත-කරන්න-මාසයක්-ගතවෙනවා’/1-571714",
    "Category": "latest_news"
}