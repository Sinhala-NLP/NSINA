{
    "Source": "www.lankadeepa.lk",
    "Timestamp": "None  2016 නොවැම්බර් මස 24",
    "Headline": "හීලෑ අලි ඇතුන් රකින්න නව නීති",
    "News Content": "හීලෑ අලින්ගෙන් වැඩ ගැනීමේ දී කොටන් ඇදීම ඇතුළු බර වැඩවලට යෙදවීම වළක්වාලමින් දැඩි නීති ගෙන ඒමට කැබනට් අනුමැතිය ලැබී ඇතැයි වනජීවී අමාත්‍ය ගාමිණී ජයවික්‍රම පෙරේරා මහතා පවසයි.හීලෑ අලිනට සිදුවන හානි වැළැක්වීම එහි අරමුණවී තිබේ. බුදු දහමට අනුකූලව එසේ අලි හිමිකරුවන්ට නව නීති රෙගුලාසි සහ දැඩි කොන්දේසි පැනවීමට පියවරගෙන ඇත.මේ සතුන් නීතියෙන් ආරක්ෂා කළද ඇතැම් සත්ත්ව හිමිකරුවන්ගෙන් උනුනට හිංසා සිදුවන බව කියති.එම නව නීති අනුව වයස අවුරුදු 10ට අඩු අලින් වැඩට යොදා ගැනීමත් අවුරුදු 5ට අඩු අලි පැටවුන් හා මවු ඇතින්නියන් පෙරහරවල් සඳහා යොදා ගැනීම සපුරා තහනම් වේ.  ඔවුන් රැක බලා ගැනීමේ දී ද අනුගමනය කළ යුතු නව කොන්දේසි 41ක් යෝජනා කැර ඇති අතර දිනපතා ආහාරයට සතුන්ට නැවුම් පළතුරු, කොළ හා එළවළු ලබාදීම ද ඊට අයත්වේ.හිමිකරුවන් විසින් දිනපතා අලින් කිලෝ මීටර් 5කට නොඅඩු දුර ප්‍රමාණයක් ඇවිද්දවීම ද සතුන්ට දෛනිකව පැය දෙක හමාරක් නෑමේ අවස්ථාව ද ලබා දිය යුතුය. අලි ඇතුන් චිත්‍රපට නිෂ්පාදන කටයුතුවලදී යොදාගැනීම සම්බන්ධයෙන් ද කොන්දේසි පැනවීමට බලාපොරොත්තුවන බව වනජීවී ඇමැතිවරයා කීය.කැමරා ඉදිරියේ අලි ඇතුන් ගැටුමට යොමු කිරීම, ප්‍රබල ආලෝක ධාරා යොමු කිරීම ඔවුන් අසල ගිනිකෙළි දැල්වීම ආදිය තහනම්වේ.මෙම නීති කඩකරන අලි හිමිකරුවන්ගේ හිමිකම් බලපත් අහෝසි කිරීමටත් තුන් අවුරුදු සිර දඬුවමකට යටත් කිරීමටත් කටයුතු යොදා ඇත. පසුගිය සමයේ 40කට වැඩි අලි ඇතුන් ප්‍රමාණයක් ජාතික වනෝද්‍යානවලින් සොරකම් කරගෙන ගොස් සුරතලයට ඇති කරන බවට තොරතුරු වාර්තා විය. ආසියාවේ අලි ඇතුන් සම්බන්ධ විශේෂඥයකු වන ජයන්ත ජයවර්ධන මහතා කියා සිටියේ නව නීති රෙගුලාසි කැමැත්තෙන් බාරගන්නා බවයි.‘මෙම නීති රෙගුලාසි නිවැරදි තීරණයක්. නමුත් එක් එක් සතුන්ට ලබාදෙන ආහාරවල තත්ත්වය හා ප්‍රමාණය ආදී දේ සම්බන්ධයෙන් ඒක ගැටලුවක් විය හැකියි.‘ යැයි ඔහු පැවසීය.    ",
    "URL": "https://www.lankadeepa.lk/latest_news/හීලෑ-අලි-ඇතුන්-රකින්න-නව-නීති/1-483382",
    "Category": "latest_news"
}