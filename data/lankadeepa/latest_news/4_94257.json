{
    "Source": "www.lankadeepa.lk",
    "Timestamp": "None  2014 දෙසැම්බර් මස 25",
    "Headline": "මහින්දෝදය විවෘත කිරීම තාවකාලිකව නවත්වයි",
    "News Content": "මැතිවරණ සමයේ මහින්දෝදය විද්‍යාගාර විවෘත කිරීම තාවකාලිකව නැවැත්වූ බව අධ්‍යාපන ලේකම් අනුර දිසානායක මහතා කියයි.එක්සත් ජනතා නිදහස් සන්ධානයේ ජනාධිපති අපේක්ෂක මහින්ද රාජපක්ෂ මහතාට  ප්‍රචාරයක් ලැබෙන පරිදි නිවාඩු කාලයේ මහින්දෝදය විද්‍යාගාර විවෘත කරන බවට ලංකා ගුරු සංගමයේ ප්‍රධාන ලේකම් ජෝසප් ස්ටාලින් මහතා මැතිවරණ කොමසාරිස්ට ලිඛිතව දන්වා තිබිණි.ඒ අනුව විද්‍යාගාර විවෘත කරන්නේ නම් නිලධාරීන් පමණක් සහභාගී වී මැතිවරණ ප්‍රචාරයක් නොවන පරිදි විද්‍යාගාර විවෘත කරන ලෙසත්, එසේ නැතිනම් තාවකාලිකව නවත්වන ලෙසත් මැතිවරණ කොමසාරිස් අධ්‍යාපන අමාත්‍යංශයට දන්වා ඇත.මැතිවරණ කොමසාරිස්ගේ ඉල්ලීමට ගරු කරමින් මහින්දෝදය විද්‍යාගාර විවෘත කිරීම තාවකාලිකව නැවැත්වූ බව අධ්‍යාපන ලේකම් කීවේය.මැතිවරණයට නාමයෝජනා බාර දුන් පසු ජනපතිගේ රුව සහිත පුවරු ප්‍රදර්ශනය කරමින් දේශපාලනඥයන්ගේ සහභාගගීත්වයෙන් විද්‍යාගාර කිහිපයක් විවෘත කළ බවත්, ඉදිරි දින කිහිපයේ ද විවෘත කිරීමට සූදානමක් ඇතැයි දැනගත් නිසා මැතිවරණ කොමසාරිස් දැනුම්වත් කළ බවත් ලංකා ගුරු සංගමයේ ලේකම් ජෝසප් ස්ටාලින් මහතා කීවේය. ",
    "URL": "https://www.lankadeepa.lk/latest_news/මහින්දෝදය-විවෘත-කිරීම-තාවකාලිකව-නවත්වයි/1-285523",
    "Category": "latest_news"
}