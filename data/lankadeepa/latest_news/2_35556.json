{
    "Source": "www.lankadeepa.lk",
    "Timestamp": "2020 දෙසැම්බර් මස 09",
    "Headline": "ලෝකය බේරාගත් රාජ්‍යය වීමේ ගෞරවය අපට අහිමි වුණා",
    "News Content": "(විනීතා එම් ගමගේ) දේශීය වෛද්‍යවරු කොවිඞ් 19 වයිරසයට ප‍්‍රතිරෝධී, එකිනෙකට වෙනස් විකල්ප බෙහෙත් වර්ග 50කට ආසන්න ප‍්‍රමාණයක් හඳුන්වා දුන් නමුත් රාජ්‍යය සිසාරා පැතිර ඇති බටහිර වෛද්‍ය ක‍්‍රමය හේතුවෙන් ලෝකය බේරාගත්, රාජ්‍යය යන ගෞරව නාමය අපට අහිමි වූ බව රජයේ මාධ්‍ය ප‍්‍රකාශක බලශක්ති අමාත්‍ය උදය ගම්මන්පිල මහතා ප‍්‍රකාශ කළේය.               අමාත්‍යවරයා මේ අදහස් පළ කළේ ශ්‍රී ලංකා පදනම් ආයතනයේ අද (09) පැවති ආණ්ඩුවේ පක්ෂ නායකයින්ගේ මාධ්‍ය හමුව අමතමිනි. බටහිර ගැති ආකල්පවල ගැලී ජීවත් වන විපක්ෂය දේශීය වෛද්‍ය ක‍්‍රම ඔස්සේ සොයාගන්නා බෙහෙත් අපහාසයට උපහාසයට ලක්කරමින් සිටින්නේ යැයි ද ඔහු කියා සිටියේය.  ඔවුන් විද්‍යාව ලෙස දකින්නේ බටහිරෙන් ඇති වූ විද්‍යාව පමණකැයි ද ඔහු  කියා සිටියේය. නමුත් ඊට වඩා දියුණු දැනුම ලබා ගැනීමේ ක‍්‍රම දේශීය වෛද්‍ය කර්මයේ ඇති බවත් අධ්‍යාත්මික දැනුම  ලබා ගැනීමේ ක‍්‍රම පවා ඇති බවත් ඒ ක‍්‍රම සමග බටහිර ක‍්‍රමවේදයන් සංසන්දනය කිරීමේ දී බටහිර වෛද්‍ය විද්‍යාව දණ ගාන අවදියේ සිටිතැයි කිව හැකි බවත් අමාත්‍යවරයා කීය. ශ්‍රී ලාංකේය වෛද්‍ය කර්මය ඇතුළු සම්ප‍්‍රදායික දේ ගරහන්නන් එසේ ගරහන්නේ මේ ජාතියේ අභිමානයට බව මතක තබා ගත යුතු යැයි ද අමාත්‍යවරයා කියා සිටියේය. ප‍්‍රතිශක්තිකරණ ඖෂධ යනු බෙහෙත් නොවන බවත් රෝග වැළ`දීමේ ශක්තිය වැඩි දියුණු කිරීම පමණක් වන අතර වයිරසවලට බටහිර බෙහෙත් නැතත් දේශීය වෙදකමේ බෙහෙත් ඇති බවත් ඔහු පෙන්වා දුන්නේය. දේශීය දැනුමට නිගා නොකරන්නැයි විපක්ෂයනේ ඉල්ලා සිටින බව ගම්මන්පිල මහතා තව දුරටත් පැවැසීය.  ",
    "URL": "https://www.lankadeepa.lk/latest_news/ලෝකය-බේරාගත්-රාජ්‍යය-වීමේ-ගෞරවය-අපට-අහිමි-වුණා/1-583179",
    "Category": "latest_news"
}