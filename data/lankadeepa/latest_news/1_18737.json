{
    "Source": "www.lankadeepa.lk",
    "Timestamp": "2022 පෙබරවාරි මස 27",
    "Headline": "‘‘විදුලි අර්බුදයට ලංවීම ඉංජිනේරුවොත් වග කිව යුතුයි‘‘",
    "News Content": "(යොහාන් භාසුර)දිගු කාලයක් ඉන්ධනවලින් විදුලිය නිපදවීම නිසා භයානක විදුලි අර්බුදයක් රට තුළ මතුව ඇති බවත් එය ඉන්ජිනේරුවන්ගේ අඩුපාඩුවක් බවත් අධ්‍යාපන අමාත්‍ය දිනේෂ් ගුණවර්ධන මහතා අද (27) පැවසීය.ජල විදුලිය හෝ වෙනත් ක්‍රියාමාර්ග අතහැර ඩීසල්වලින් විදුලිය නිපදවීමේ අක්‍රමවත් ක්‍රමවේදය අඛණ්ඩව ක්‍රියාත්මක කිරීම නිසා මේ තත්ත්වය උද්ගතව ඇති බව කී අමාත්‍ය දිනේෂ් ගුණවර්ධන මහතා ඉන්ධන පිරිමැසීම සහ සූර්ය තාපයෙන් විදුලිය නිපදවීම වහා ආරම්භ කළ යුතු බව ද සඳහන් කළේය.“කවදාවත් බලාපොරොත්තු නොවුනු වසංගතයක් ලොව වෙලාගෙන ඉන්නවා. පොහොසත් රටවල් පවා මහා අර්බුදයකට මුහුණ දීලා. ජනාධිපතිතුමා ඇතුළු රජය මේ වෙලාවෙ බැලුවෙ, පළමුවෙන්ම ජනජීවිත ආරක්ෂා කරගන්න. ඒ අතරෙ රුසියාව ගැටුමකට මැදිවෙලා. ඒ නිසා ලෝක තෙල් මිල තවත් ඉහළ නගිනවා. අපි තෙල් නිපදවන රටක් නොවේ. අපි පුළුවන් විදියට තෙල් පිරිමසාගත යුතුයි. ගමන් බිමන්වලදි වුණත් අපිට තෙල් පිරිමහගන්න පුළුවන් වෙන විදියට ජීවිතයේ කටයුතු හැඩගස්වා ගනිමු”රටේ පුළුවන් දේ රටේම, නිපදවා ගනිමු. අපිට නිවස සඳහා සූර්ය තාපයෙන්, සූර්ය පැනල හරහා විදුලිය නිපදවා ගත හැකියි. අතිරික්තයක් තිබුණොත්, අහළ පහළ ගෙවල් සඳහා අලෙවි කරන්න පුළුවන්. මේ සියලු අර්බුද මැද ඉතා ප්‍රවේශමෙන් අනාගතයට මුහුණ දෙන්න වෙනවා. අතට සල්ලි හම්බවුනාම සියල්ල වියදම් නොකර ඉතිරි කර ගන්න”මාදිවෙල ප්‍රගතිපුර සහ මිරිහාන ගල්වල පාර ආදී ප්‍රදේශ රැසක විහාරස්ථාන සහ මහජන සංවිධානවලට විමධ්‍යගත අරමුදලින්, ජීවනෝපාය, සුබසාධකය ආදි විවිධ කටයුතු සඳහා උපකරණ පරිත්‍යාග කිරීමේ අවස්ථාවන්වලට සහභාගි වෙමින් අමාත්‍ය දිනේෂ් ගුණවර්ධන මහතා එසේ පැවසීය.    ",
    "URL": "https://www.lankadeepa.lk/news/‘‘විදුලි-අර්බුදයට-ලංවීම-ඉංජිනේරුවොත්-වග-කිව-යුතුයි‘‘/101-608943",
    "Category": "latest_news"
}