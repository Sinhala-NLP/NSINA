{
    "Source": "www.lankadeepa.lk",
    "Timestamp": "2019 ඔක්තෝබර් මස 13",
    "Headline": "‘‘ගෝඨාභයට සහය දෙන්නේ ප්‍රතිපත්ති නිසයි‘‘",
    "News Content": "(හර්ෂණ තුෂාර සිල්වා සහ ඩයනා උදයංගනී)ශ්‍රී ලංකා පොදුජන පෙරමුණ ද ශ්‍රී ලංකා නිදහස් පක්ෂය මෙන් ප්‍රගතිශීලී සහ ප්‍රජාතන්ත්‍රවාදී ප්‍රතිපත්ති අනුගමනය කරන බැවින් එම පක්ෂයේ ජනාධිපති අපේක්ෂක ගෝඨාභය රාජපක්ෂ මහතාට සහාය දීමට තීරණය කළ බව ශ්‍රී ලංකා නිදහස් පක්ෂයේ මහ ලේකම් පාර්ලිමේන්තු මන්ත්‍රී දයාසිරි ජයසේකර මහතා හිටපු ජනාධිපතිනිය වෙත දැනුම් දී ඇත.ශ්‍රී ලංකා නිදහස් පක්ෂය ජනාධිපතිවරණයේදී ගෝඨාභය රාජපක්ෂ මහතාට සහාය දීමට තීරණය කළේ ඇයිදැයි විමසමින් හිටපු ජනාධිපතිනි චන්ද්‍රිකා කුමාරතුංග බණ්ඩාරනායක මහත්මිය විසින් එවන ලද ලිපියට පිළිතුරු යවමින් දයාසිරි ජයසේකර මහතා මේ බව සඳහන් කර තිබේ.ශ්‍රී ලංකා නිදහස් පක්ෂයේ ප්‍රතිපත්ති ආරක්‍ෂා කිරීමට තමන් හදවතින්ම බැඳී සිටින බවත් එම ප්‍රතිපත්ති පාවා නොදෙමින් ජනාධිපතිවරණයේදී ශ්‍රී ලංකා පොදුජන පෙරමුණට සහාය දැක්වීමට තීරණය කෙරුණු බවත් එහි සඳහන් වේ.එක්සත් ජාතික පක්ෂයේ ප්‍රතිපත්ති ශ්‍රී ලංකා නිදහස් පක්‍ෂයේ ප්‍රතිපත්තිවලට හාත්පසින්ම වෙනස් බැවින් එයට සහය දිය නොහැකි බව සඳහන් කර ඇති මහලේකම්වරයා පක්ෂය වර්තමානයේ ඇද වැටී තිබෙන තත්ත්වයට ප්‍රධාන හේතුව එක්සත් ජාතික පක්ෂය සමඟ සභාග ආණ්ඩුවකට පිවිසීම බව ද දක්වා තිබේ.ශ්‍රී ලංකා පොදුජන පෙරමුණ ආරම්භ කරන ලද්දේ හිටපු ජනාධිපති මහින්ද රාජපක්ෂ මහතාගේ නායකත්වයෙන් යුතු කණ්ඩායමක් බැවින් ශ්‍රී ලංකා නිදහස් පක්‍ෂයට ඇති හොඳම තේරීම හා විකල්පය වන්නේ ඔවුන් සමඟ හවුල් වීම බව ද මහලේකම්වරයා ප්‍රකාශ කර තිබේ.එම තීරණය ගනු ලැබුවේ ශ්‍රී ලංකා නිදහස් පක්ෂයේ මධ්‍යම කාරක සභාව විසින් බවත් එයට ගෞරව කිරීම තම යුතුකම සහ වගකීම බවත් දයාසිරි ජයසේකර මහතා පවසා ඇත.ශ්‍රී.ල.නි.පය අතීතයේ සිටම පෞද්ගලික අමනාපකම් පසෙකලා රටේ උන්නතිය වෙනුවෙන් එඩිතර තීන්දු තීරණ ගෙන ඇති බව ඔහු එහි සඳහන් කර තිබේ.ශ්‍රී ලංකා නිදහස් පක්ෂයේ නිර්මාතෘ එස්.ඩබ්ලිව්.ආර්.ඩී. බණ්ඩාරනායක මහතා ඝාතනය කරන ලද්දේ චීවරධාරියකු වුවත් පක්ෂය තවමත් සඟ, වෙද, ගුරු, ගොවි, කම්කරු යන පංච මහ බලවේග පෙරටුකරගෙන කටයුතු කරන බවත්, විජය කුමාරතුංග මහතා ඝාතනය කරන ලද්දේ ජනතා විමුක්ති පෙරමුණ යැයි සැකකෙරුණත් 2000, 2004 වසරවලදී එම පක්ෂය හා එක්ව සභාග ආණ්ඩුවක් ද පිහිටවූ බවත් එහි දක්වා තිබේ.හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය මීට දින කිහිපයකට පෙර දයාසිරි ජයසේකර මහතා වෙත ලිපියක් යොමු කරමින් පවසා තිබුණේ පක්‍ෂ සංවිධායකවරුන්ගෙන් සියයට 90කට වැඩි පිරිසක් විරුද්ධ බව ප්‍රකාශ කර තිබියදීත් ගෝඨාභය රාජපක්ෂට සහය දීමට තීරණය කිරීම ශ්‍රී ලංකා නිදහස් පක්ෂය මුළුමනින්ම පාවාදීමක් බවයි.පෞද්ගලික අවශ්‍යතාවට පමණක් සීමා වී වටිනා පක්ෂය විනාශ වීමට ඉඩ නොදෙන ලෙසද ඇය දයාසිරි ජයසේකර මහතාට දැනුම් දී තිබිණි.පක්ෂයේ සභාපති ධුරය අතහැර දැමීමට තමා කැමති බව මෛත්‍රීපාල සිරිසේන මහතා පවසා තිබේ නම්, සභාපති ධුරය භාර ගැනීමට සහ පක්ෂය නැවත ගොඩනැංවීම සඳහා දයාසිරි ජයසේකරට සහය දෙන බව ද එහි සඳහන්ව ඇත.ශ්‍රී ලංකා නිදහස් පක්ෂය දුර්වල වූයේ එක්සත් ජාතික පක්ෂය සහ අනෙකුත් පක්ෂ සමඟ සන්ධාන ගත වූ නිසා නොව පක්‍ෂ නායකයාට සන්ධානයට නායකත්වය දීමට ශක්තියක් හා දැක්මක් නොතිබූ නිසාත්, රාජපක්ෂවරුන්ගේ කුමන්ත්‍රණවලට රැවටීම නිසා බව ද හිටපු ජනපතිනියගේ ලිපියේ සඳහන් වේ.  ",
    "URL": "https://www.lankadeepa.lk/latest_news/‘‘ගෝඨාභයට-සහය-දෙන්නේ-ප්‍රතිපත්ති-නිසයි‘‘/1-558726",
    "Category": "latest_news"
}