{
    "Source": "www.lankadeepa.lk",
    "Timestamp": "2020 දෙසැම්බර් මස 29",
    "Headline": "කොරෝනා වසංගතය පාලනය වන අතට",
    "News Content": " ඔක්තෝබර් 5 වැනිදා ආරම්භ වූ කොරෝනා දෙවැනි රැල්ල පසුගිය 14 වැනිදා එහි උපරිම අගයට ළඟා වීමෙන් පසුව මේ වන විට තරමක් දුරට පාලනය වෙමින් පවතින බව සෞඛ්‍ය අමාත්‍යංශයේ වසංගත රෝග විද්‍යා අංශයේ නිල වෙබ් අඩවියෙන් (http://www.epid.gov.lk/web/index.php?lang=en) පෙන්නුම් කරයි. එම වෙබ් අඩවයේ මේ වන විටත් පෙන්නුම් කරනු ලබන දත්ත අනුව වසංගතය ශ්‍රී ලංකාව තුළ ක්‍රියාත්මක වීමේ බරපතළම අවධිය වී ඇත්තේ දෙසැම්බර් මස දෙවැනි සතියයි.කොවිඩ්-19 සම්බන්ධයෙන් වන රජයේ නිල වෙබ් අඩවියේ (https://covid19.gov.lk/covid-19-stats.html) දත්ත වලින්ද මෙම තත්ත්වයන් වැඩිදුරටත් තහවුරු වෙයි.  දෙසැම්බර් මස 14 වැනිදා පැවැති අගයන් අනුව එදින රෝහල්ගතව ප්‍රතිකාර ලබමින් සිටි රෝගීන් සංඛ්‍යාව 9017 කි. එහෙත් එතැන් සිට ප්‍රතිකාර ලබමින් සිටින රෝගීන් සංඛ්‍යාව ක්‍රම ක්‍රමයෙන් අඩුවෙමින් පවතින අතර අද (29 වැනිදා) වන විට රෝහල්ගතව ප්‍රතිකාර ලබමින් සිටින රෝගීන් සංඛ්‍යාව 7484 දක්වා අඩුවී තිබේ.  මේ වසරේ මාර්තු මාසයේදී ශ්‍රී ලංකාවෙන් පළමු කොරෝනා රෝගියා හමුවූ දිනයේ පටන්ම වරින් වර හමුවන රෝගීන් සංඛ්‍යාව එහි මුල් අගයට එකතු කරන ලදි. අද වන විට වාර්තා වන රොගීන් සංඛ්‍යාව 41,603 ක් ලෙසින් සටහන් වූවත් ඔවුන් අතුරින් 33,925 දෙනෙක් සුවය ලබා සිටිති.අභියෝගාත්මක සාධකය වන්නේ දිනයක් තුළ ප්‍රතිකාර ලබමින් සිටින රෝගීන් සංඛ්‍යාව සහ හඳුනා නොගත් රෝගීන් හෙවත් කොරෝනා වයිරසයේ වාහකයන් පිරිසත්ය. කෙසේ වෙතත් රෝහල්වල ප්‍රතිකාර ලබමින් සිටින රෝගීන් සංඛ්‍යාව ක්‍රම ක්‍රමයෙන් අඩුවෙමින් පැවතීම කිසියම් සහන දායී තත්ත්වයක් බව සෞඛ්‍ය අමාත්‍යංශයේ වසංගත රෝග විද්‍යා අංශයේ නිල වෙබ් අඩවියෙන් මෙන්ම කොවිඞ්-19 සම්බන්ධයෙන් වන රජයේ නිල වෙබ් අඩවියේ දත්ත වලින්ද තහවුරු වේ.ඉතාම ආසන්න (දෙසැම්බර් මාසයේ) දත්ත මෙසේ විශ්ලේෂණය කළ හැකිය.දෙසැම්බර් මස 2 වැනිදා හමුවූ රෝගීන් සංඛ්‍යාව 878 කි. එහෙත් එදින පසුව ගෙවී ගිය සති හහතරකට (දින 27 ක්) ආසන්න කාලයේදී අලුතෙන් හමුවන රෝගීන් සංඛ්‍යාව ක්‍රම ක්‍රමයෙන් අඩුවෙමින් තිබේ. දෙසැම්බර් 8 වැනිදා රෝගීන් 798 ක් හමුවූ නමුත් දෙසැම්බර් 12 වැනිදාට පසුව සෑම දිනයකදීම හමුවී ඇත්තේ රෝගීන් 750 කට වඩා අඩු සංඛ්‍යාවකි. ඊට අනුලෝම වශයෙන් දෙසැම්බර් 14 වැනිදා සිට ගෙවීගිය සති දෙක ඇතුළත දිනපතාම රෝගීන් 500 කට වැඩි පිරිසක් (දෙසැම්බර් 21 වැනිදා හැර - එදින සුවය ලද රෝගීන් සංඛ්‍යාව 415 යි) සුවය ලබා රෝහල්වලින් පිටව ගියහ.දෙසැම්බර් 14 වැනිදා 9017 ක් වූ ප්‍රතිකාර ලබමින් සිටි රෝගීන් සංඛ්‍යාව අද (29 වැනිදා) 7484 ක් දක්වා පහළ බැස තිබේ. ගෙවී ගිය දෙසතිය තුළම එය 8000 සීමාවට ඔබ්බෙන් තිබූ නමුත් අද එතැනින් පහළට වැටිණ.    මාර්තු මාසයේ සිට මේ දක්වා වයිරසය අසාදනය වූ පිරිස අතුරින් අද (29 වැනිදා) වන විට සුවය ලැබූ පිරිස ප්‍රතිශතයක් වශයෙන් 81.5 % කි. ප්‍රතිකාර ලබමින් සිටින පිරිස ප්‍රතිශතයක් වශයෙන් 18 % කි. මරණ 194 ක් වාර්තා වන නමුත් එය ප්‍රතිශතයක් වශයෙන් 0.5 % ක් හෙවත් වයිරසය ආසාදිත වූවන්ගෙන් 1000 කට 5 දෙනෙකි.   ",
    "URL": "https://www.lankadeepa.lk/covid19/කොරෝනා-වසංගතය-පාලනය-වන-අතට/203-583947",
    "Category": "latest_news"
}