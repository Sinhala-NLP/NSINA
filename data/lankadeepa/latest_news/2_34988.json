{
    "Source": "www.lankadeepa.lk",
    "Timestamp": "2021 ජනවාරි මස 07",
    "Headline": "ට්‍රම්ප්ගේ ආධාරකරුවෝ සිව්දෙනෙක් පොලිස් වෙඩි පහරින් මරුට",
    "News Content": "ඇමෙරිකාවේ කොලොම්බියා දිස්ත්‍රික්කයේ වොෂින්ටන් අගනුවර සෙනට් සභාව පිහිටි කැපිටල් ගොඩනැගිල්ලට ජනාධිපති ට්‍රම්ප්ට සහාය දක්වන කලහකාරී පිරිසක් කඩාවැදී එහි සිදුවූ වෙඩි තැබීමක් හේතුවෙන් ට්‍රම්ප්ගේ ආධාරකරුවන් සිව්දෙනෙකු මිය ගොස් ඇත.ඇමෙරිකාවේ පාර්ලිමේන්තුව හෙවත් කොංග්‍රසයේ විවාද පැවැත්වෙන ස්ථානවලට ද කඩාවැදුණු එම පිරිස රාජ්‍ය දේපළවලට හානි කළේ යැයි ද මියගිය පිරිස අතර කාන්තාවක ද වන බව ද වාර්තා වේ.කලහකාරී පිරිසක් කඩාවදින අවස්ථාවේදී ඇමෙරිකානු කොංග්‍රසයේ සෙනට් සභාවේ මැතිවරණ සමූහ ඡන්ද ගණනය අවසන් කරමින් පැවැතුණි. ඩිමොක්‍රටික් පක්ෂයේ ජනාධිපති අපේක්ෂක ජෝ බයිඩන්ගේ ජනාධිපතිවරණ ජයග්‍රහණය තහවුරු කිරීම සඳහා එම ක්‍රියාවලිය සිදුවෙමින් පැවැති අතර ඇමෙරිකා එක්සත් ජනපදයේ උප ජනාධිපති මයික් පෙන්ස් ද සෙනට් සභාවේ සිටියේය.එම පිරිස කඩා වැදීමත් සමඟ ආරක්ෂක අංශ උප ජනාධිපතිවරයා සහ කොංග්‍රසයේ සාමාජිකයන් ආරක්ෂිත ස්ථානවලට රැගෙන ගියහ.මේ සිදුවීමෙන් ඇමෙරිකානු ප්‍රජාතන්ත්‍රවාදය දැඩි තර්ජනයකට මුහුණ දුන්නේ යැයි ද එම වාර්තාවල දැක්විණි.ඇමෙරිකාවේ වොෂින්ටන් අගනුවර පිහිටි කැපිටල් ගොඩනැගිල්ල යනු එරට වැඩිම ආරක්ෂාවක් ලබා දී ඇති ස්ථානවලින් එකක් වන අතර මෙය ඇමෙරිකානු ඉතිහාසයේ දරුණුම ආරක්ෂාව කඩවීම්වලින් එකක් යැයි ද පැවසේ.ඇමෙරිකා එක්සත් ජනපදයේ ජනාධිපතිවරණය පසුගිය වසරේ නොවැම්බර් මාසයේදී පැවැත්විණි. ඉන් ඩිමොක්‍රටික් පක්ෂයේ අපේක්ෂක ජෝ බයිඩන් ජයග්‍රහණය කළ අතර ඔහු ලබන 21 වැනිදා ජනාධිපති ධුරයේ දිවුරුම් දීමට නියමිත ය.මෙම වෙඩිතැබීම් සිදුවීමට පෙර කැපිටල් ගොඩනැගිල්ල දෙසට පාගමනේ යන්නැයි ද ජනාධිපති ට්‍රම්ප් ඔහුගේ ආධාකරුවන් උනන්දු කර තිබිණි. විදෙස් මාධ්‍ය ඇසුරිනි(055) (ඡායාරූප - බීබීසී ඇසුරිනි)තවත් ඡායාරූප සඳහා පිවිසෙන්න - ට්‍රම්ප්ගේ ආධාරකරුවෝ සෙනට් සභා ගොඩනැගිල්ලට කඩාවදිති  ",
    "URL": "https://www.lankadeepa.lk/latest_news/ට්‍රම්ප්ගේ-ආධාරකරුවෝ-සිව්දෙනෙක්-පොලිස්-වෙඩි-පහරින්-මරුට/1-584277",
    "Category": "latest_news"
}