{
    "Source": "www.lankadeepa.lk",
    "Timestamp": "2019 අප්‍රේල් මස 02",
    "Headline": "‘කැබිනට් නොවන අමාත්‍යාංශයක් නොදුන්නොත් ඉල්ලා අස්වෙනවා’",
    "News Content": "(හිරාන් ප්‍රියංකර ජයසිංහ) ධීවර අමාත්‍යංශයේ ආයතන පහක් සමඟ කැබිනට් නොවන අමාත්‍යාංශයක් ලබාදෙන මෙන් අග්‍රමාත්‍ය රනිල් වික්‍රමසිංහ මහතාගෙන් ඉල්ලා තිබෙන බවත් එම තනතුර නොලැබුණොත් තමා ඉල්ලා අස්වන බවත් ධීවර රාජ්‍ය අමාත්‍ය දිලිප් වෙදාරච්චි මහතා පැවසිය. ධීවර රාජ ඇමති දිලිප් වෙදආරච්චි මහතා අද (02) හලාවත කන්ජුක්කුලිය විදුහලේ තාක්ෂණික විද්‍යාගාරය විවෘත කිරීමේ අවස්ථාවට සහභාගීවෙමින් මෙසේ පැවසීය.  “මට අමාත්‍යංශයේ නිදහස නැහැ. කැබිනට් අමාත්‍යවරයෙක් පත් කර තියෙනවා. හැරිසන් මහතා  අමාත්‍යවරයාගේ ලේකම්තුමා යටතේ තමයි අද මට වැඩ කරන්න වෙලා තියෙන්නේ. මම අගමැතිතුමාගෙන් ඉල්ලලා තියෙනවා මට ධීවර අමාත්‍යාංශයේ ආයතන පහක් එක්ක කැබිනට් අමාත්‍යංශ ලබා දෙන්න කියලා. අවුරුදු හතරක් තිස්සෙ ධීවර අමාත්‍යාංශයේ අමාත්‍යවරු හතරක් හිටියා. ලේකම්වරු හතරක් හිටියා. මේ අට දෙනාම දෙනා ම ධීවරයන්ගේ ප්‍රශ්න ගැන බැලුවේ නෑ. ලංකාවේ ධීවර කර්මාන්තයේ නියැලෙන පුද්ගලයින් ලක්ෂ 25කට වැඩියි. ධීවර කර්මාන්තය අද අනාථ වෙලා. ඒ අයගේ අඩුපාඩු හොයන්න කෙනෙක් නෑ. බලපත්‍රයක් ගන්න විදිහක් නෑ. අමාත්‍යාංශයේ කවදාවත් මේ තත්ත්වය උදාවෙලා නෑ. මම ධීවර කර්මාන්තය කරන මිනිහෙක්. ධීවරයා ආරක්ෂා කරගන්න ඕන. ඒ කටයුකු අද වෙන්නේ නෑ. ඒ කටයුතු නිසි විදියට කරන්න අමාත්‍යංශය මට භාරදෙන්න කියනවා. බාර නොදුන්නොත් මම මේ අමාත්‍යාංශයෙන් ඉල්ලා අස්වෙනවා” රාජ්‍ය අමාත්‍යවරයා වැඩිදුරටත් කියා සිටියේය.  ",
    "URL": "https://www.lankadeepa.lk/news/‘කැබිනට්-නොවන-අමාත්‍යාංශයක්-නොදුන්නොත්-ඉල්ලා-අස්වෙනවා’/101-548234",
    "Category": "latest_news"
}