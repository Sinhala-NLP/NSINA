{
    "Source": "www.lankadeepa.lk",
    "Timestamp": "2022 ජුලි මස 01",
    "Headline": "ලංකාවට එන යූරියා බෙදන හැටි හෙලි කරයි",
    "News Content": "(අංජුල මහික වීරරත්න)යල කන්නයේ බඩඉරිඟු වගා කරන ගොවීන්ටත් යුරියා පොහොර නිකුත් කරන ලෙස කෘෂිකර්ම  වනජීවි හා වන සම්පත් සංරක්ෂණ අමාත්‍ය මහින්ද අමරවීර මහතා අදාල බලධාරින්ට උපදෙස් දුන්නේය. ඉන්දීය රජය විසින් ලබා දෙන යුරියා පොහොර තොගය මෙම මස පළමු සතියේ  ශ්‍රී ලංකාවට ලැබීමට නියමිත බව කෘෂිකර්ම අමාත්‍යාංශය පවසයි.  එම පොහොර මෙට්‍රික් ටොන් 65,000න් මෙට්‍රික් ටොන් 50,000ක් වී වගාව සඳහාත්, මෙට්‍රික් ටොන් 10,000ක්  බඩඉරිඟු වගාවටත් ලබා දීමට සැලසුම් කර ඇතැයි ද අමාත්‍යාංශය කියයි. එමෙන්ම යුරියා පොහොර මෙට්‍රික් ටොන්  5000ක් තේ වගාව සඳහා දීමට සැලසුම් කර ඇතැයි ද   යල කන්නයේ වී වගාවට යොදාගත් යුරියා පොහොරවලින්  යම් ප්‍රමාණයක් ඉතිරි වුවහොත් එම ප්‍රමාණය ද තේ වගාව සඳහා දෙන බවද කෘෂිකර්ම අමාත්‍යාංශය සඳහන් කරයි.මව්වරුන්ට සහ දරුවන්ට දෙන ත්‍රිපෝෂ නිෂ්පාදනය සඳහා අවශ්‍ය බඩ ඉරිඟු, මුං ඇට හා සෝයා බෝංචි හිඟය නිසා රජයේ ත්‍රිපෝෂ  කර්මාන්ත ශාලාව ද වැසී ගොස් ඇති හෙයින් බඩඉරිඟු වගාව නැවත නංවාලීම සඳහා යුරියා පොහොර අනිවාර්යයෙන්ම සැපයිය  යුතුව ඇතැයි කෘෂිකර්ම අමාත්‍යවරයා සඳහන් කළේය.එප්පාවල පොස්පේට් නිධිය ආශ්‍රිතව සින්ගල් සුපර් පොස්පේට් ( SINGLE SUPER PHOSPATE) පොහොර නිෂ්පාදනය කිරීමේ කර්මාන්ත ශාලාවක් ඇරඹීම සඳහා ඉදිරිපත්ව ඇති ආයෝජකයින් සම්බන්ධයෙන්  කෘෂිකර්ම අමාත්‍යාංශයේ දී පැවැති රැස්වීමක් අමතමින් අමාත්‍යවරයා මේ බව පැවසීය.  ",
    "URL": "https://www.lankadeepa.lk/latest_news/ලංකාවට-එන-යූරියා-බෙදන-හැටි-හෙලි-කරයි/1-615673",
    "Category": "latest_news"
}