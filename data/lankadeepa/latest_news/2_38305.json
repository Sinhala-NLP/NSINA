{
    "Source": "www.lankadeepa.lk",
    "Timestamp": "2020 මැයි මස 29",
    "Headline": "පොහොර ඉල්ලා  ගොවීහු පාරට බසිති",
    "News Content": "( කාංචන කුමාර ආරියදාස)  තම වගාවන් වලට අවශ්‍ය පොහොර ඉල්ලා කැකිරාව මඩාටුගම ප්‍රදේශයේ ජනතාව ප්‍රධාන මාර්ග වසා විරෝධතාවයක නිරත වෙද්දී දඹුල්ල ප්‍රදේශයේ ගොවීහු අලුයම් කාලයේ සිට  පොහොර ලොරි එනතුරා වෙළඳසැල් ඉදිරිපිට දිගු පෝලිම්වල සිටිති. රට තුළ කිසිදු පොහොර හිගයක් නොමැති බව බලධාරීන් පවසද්දී වැඩි වශයෙන් වගා කෙරෙන රජරට ප්‍රදේශවල ගොවීන් සිය ගොවි තැනට අවශ්‍ය පොහොර මිටියක් ලබා ගැනීමට නොහැකිව දැඩි අසරණ තත්ත්වයට පත්ව ඇතැයි ගොවීහු පවසති.   කැකිරාව මඩාටුගම ප්‍රදේශයේ ගොවීන් විශාල පිරිසක් මඩාටුගම ගොවිජන සේවා කාර්යාලය ඉදිරිපිටට පැමිණ එහි සේවකයන් කාර්යාල තුල නිවාස අඩස්සියේ දමා ප්‍රධාන මාර්ගයට පැන ඔවුහු දැඩි විරෝධතාවයක නිරත වූහ.  වී වගාව සහ අතිරේක බෝග වගාව මෙන්ම මේ දිනවල දේශීය ලොකු ලූනු වගාවට අවශ්‍ය පොහොර නොමැතිකම නිසා දින ගණනාවක් තිස්සේ බලා සිට  අවසානයේ දී ගොවීන් මෙම විරෝධතාවයේ නිරත වූහ.  මෙම විරෝධතාවය හේතුවෙන් අනුරාධපුර දඹුල්ල ප්‍රධාන මාර්ගය වාහන ගමනාගමනයට පවා බාධා එල්ල වුහ .පසුව කැකිරාව පොලිසියේ නිලධාරීන් පැමිණ ගොවීන් සමග උණුසුම් තත්ත්වයක් ද හටගෙන දැඩි අසීරුතාවයකට යුතුව මාර්ගය විවෘත කර ගැනීමට හැකිවිය .එමෙන්ම ගොවීන්ගේ නිවාස අඩස්සියේ රඳවාගෙන සිටි ගොවිජන සේවා නිලධාරීන් ද මුදවා ගැනීමට පොලීසිය මැදිහත් වූහ.  දඹුල්ල ප්‍රදේශයෙහි අතිරේක බෝග වගා ගොවීන් හා වී ගොවීන් අද(29)  දින අලුයම 4.00 සිට පොහොර ලොරියක් එන බව ලද ආරංචියක් මත වෙළඳසැල් ඉදිරිපිට දිගු පෝලිම් වල රැඳී සිටියහ.  මෙම ගොවීන් කියා සිටින්නේ සහනාධාර ක්‍රමයකට නොව අත්පිට මුදලට සාධාරණ මිලක් යටතේ වෙළෙඳ පොළට පොහොර නිකුත් කළ හොත් මේ ආකාරයෙන් දුක් විඳීමට නොහැකි බවය. වරක් හෝ ලැබෙන පොහොර මිටිය අවශ්‍ය ප්‍රමාණයට නොලැබෙන බවත් ඒවා ද ඇතැම් කළු කඩ හිමියන් වැඩි මිල ගණන් යටතේ මහා පරිමාණ ගොවි ආයතන වලට අලෙවි කරන බව ද ගොවීන් චෝදනා කරති.සති ගණනාවක් තිස්සේ පොහොර මිටියක් ලබා ගැනීම සඳහා පෝලිමේ සිටීමට සිදුව ඇති බවත් එහෙත් ඇතැම් අවස්ථාවල පොහොර නොමැතිව නැවත නිවෙස්වලට යෑමට සිදුව තිබෙන බව පෝලිමේ සිටි ගොවීන් පැවසූහ.  මෙරට වී වගාවට වතුර ලබාදීම සීමා කිරීම එළවළු සහ දේශීය ලොකු ලූනු වගාවට මෙන්ම වී වගාවට පොහොර ලබාදීම ප්‍රමාදකර කිරීම ආදී කරුණු කාරණා රැසක් පවතින බවත් රටේ කෘෂිකර්මාන්තය විනාශ කිරීමේ කුමන්ත්‍රණයක් පවතින බව ගොවීහු චෝදනා කරති.  මේ දිනවල රට තුළ කිසිදු පොහොර හිගයක් නොමැති බව ජනමාධ්‍ය ඔස්සේ රජය ප්‍රකාශ කළ ද ගොවීන් කියා සිටින්නේ කොළඹ ප්‍රදේශයෙන් පිට පළාත්වලට යැවූ  පොහොර තොග යම්කිසි පිරිසක් සඟවාගෙන මෙම හිගය මවා පාන්නේ ද යන්න සොයා බැලිය යුතු බවය.  ",
    "URL": "https://www.lankadeepa.lk/latest_news/පොහොර-ඉල්ලා--ගොවීහු-පාරට-බසිති/1-572808",
    "Category": "latest_news"
}