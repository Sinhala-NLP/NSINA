{
    "Source": "www.lankadeepa.lk",
    "Timestamp": "2020 ජනවාරි මස 27",
    "Headline": "වෝහාරික විගණන වාර්තා විවාදය 18-19 දිනවල",
    "News Content": "( +++ සුජිත් හේවාජුලිගේ)මහ බැංකු බැඳුම්කර සිද්ධිය පිළිබඳ වෝහාරික විගණන වාර්තාව (Forensic Audit Report) සම්බන්ධයෙන් දෙදිනක විවාදයක් ලබන මස 18 සහ 19 දිනවල පැවැත්වීමට පාර්ලිමේන්තු පක්ෂ නායකයන් තීරණය කර ඇත.වෝහාරික විගණන වාර්තාව සම්බන්ධයෙන් දෙදිනක විවාදයක් පසුගිය 22 හා 23 දිනවල පවත්වන්නැයි කොළඹ දිස්ත්‍රික් මන්ත්‍රී අනුර කුමාර දිසානායක මහතා (ජවිපෙ) පාර්ලිමේන්තුවේදී ඉකුත් 21 වැනිදා කතානායකවරයාගෙන් ඉල්ලීමක් කළේය.පාර්ලිමේන්තුවේ පක්ෂ නායකයන් සමග සාකච්ඡා කර ඒ පිළිබඳ තීරණයක් ගන්නා බව කතානායකවරයා එහිදී දැනුම් දුන්නේය.මේ අනුව පාර්ලිමේන්තු පක්ෂ නායකයින්ගේ රැස්වීමක් කතානායක කරු ජයසුරිය මහතාගේ ප්‍රධානත්වයෙන් පාර්ලිමේන්තු සංකීර්ණයේදී ඉකුත් 24 වැනිදා පස්වරුවේ පැවැත්වුණු අතර ඉහත තීරණ ගෙන ඇත්තේ ඒ රැස්වීමේදීය.මහ බැංකු බැඳුම්කර සිද්ධිය පිළිබඳ වෝහාරික විගණන වාර්තාව ශ්‍රී ලංකා මහ බැංකුව විසින් කතානායකවරයාට ඉකුත් දා බාරදෙනු ලැබූ අතර එම වාර්තාව මෑතක් වනතුරුම පැවතුණේ පාර්ලිමේන්තු පොදු ව්‍යාපාර පිළිබඳ කාරක සභාව (කෝප්) බාරයේය.වෝහාරික විගණන වාර්තාව සියලුම මන්ත්‍රීවරුන්ට බෙදාදෙන්නැයි පක්ෂ - විපක්ෂ මන්ත්‍රීවරු රැසක් කතානායකවරයාගෙන් ඉකුත් දා ඉල්ලා සිටියහ.මේ අනුව සියලුම මන්ත්‍රීවරුන්ට ඒ වාර්තාව ලබාදීමට කතානායකවරයා පසුව තීරණය කර ඒ බව පාර්ලිමේන්තුවටද දැනුම්දුන්නේය.මේ සම්බන්ධයෙන් අප පාර්ලිමේන්තුවේ නියෝජ්‍ය මහ ලේකම් නීල් ඉද්දෙවෙල මහතාගෙන් කළ විමසුමකදී ඔහු පැවැසුවේ, පාර්ලිමේන්තුවේ සියලුම මන්ත්‍රීවරුන්ට ඒ වාර්තාව මේ වන විට බාරදී ඇති බවයි.වෝහාරික විගණන වර්තාව දැනට මුද්‍රණය කර ඇත්තේ ඉංග්‍රීසි භාෂාවෙන් පමණක් යැයිද ඉද්දෙවෙල මහතා කීය.වෝහාරික විගණන වාර්තාව සලකා බැලූ පොදු ව්‍යාපාර පිළිබඳ පාර්ලිමේන්තු කාරක සභාවද (කෝප්) මේ වන විට පවතින්නේ අක්‍රිය තත්ත්වයේය. පාර්ලිමේන්තුව වාර අවසාන කිරීමත් සමගම එම කමිටුව අක්‍රිය වී ගිය අතර තවමත් ඒ කමිටුවට සාමාජිකයන් පත්කර නොමැත.  ",
    "URL": "https://www.lankadeepa.lk/news/වෝහාරික-විගණන-වාර්තා-විවාදය-18-19-දිනවල/101-564882",
    "Category": "latest_news"
}