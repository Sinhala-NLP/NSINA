{
    "Source": "www.lankadeepa.lk",
    "Timestamp": "None  2014 අගෝස්තු මස 05",
    "Headline": "නීතීඥ සංගම් සභාපතිගේ ආරක්ෂාව ගැන අහන්න ලේකම් කැඳවයි",
    "News Content": "ශ්‍රී ලංකා නීතීඥ සංගමයේ සභාපති නීතීඥ උපුල් ජයසූරිය මහතාගේ ආරක්ෂාව සම්බන්ධයෙන් කරුණු විමසීමට ලබන සිකුරාදා (8) අධිකරණයේ පෙනී සිටින ලෙස කොළඹ ප්‍රධාන මහේස්ත්‍රාත් ගිහාන් පිලපිටිය මහතා නීතිය හා සාමය අමාත්‍යංශයේ ලේකම් නන්ද මල්ලවආරච්චි මහතාට නොතීසි නිකුත් කළේය.ජයසූරිය මහතාගේ ආරක්ෂාව සම්බන්ධයෙන් කරුණු විමසීමට බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති අනුර සේනානායක මහතාට අධිකරණයේ පෙනී සිටින ලෙස දැන්වුවත් ඒ මහතා පැමිණ සිටියේ නැත.නියෝජ්‍ය පොලිස්පතිවරයා විදේශ ගත වී ඇතැයි ජ්‍යෙෂ්ඨ පොලිස් අධිකාරී පාලිත සිරිවර්ධන මහතා අධිකරණයට දැන්වීය.ඔහුගේ ආරක්ෂාව සම්බන්ධයෙන් පොලිසියෙන් යෙදවීමට නම් නීතිය හා සාමය අමාත්‍යංශයේ ලේකම්ගේ අවසරය අවශ්‍ය බවත්, ඔහුගේ අවසරය බලාපොරොත්තුවෙන් සිටින බවත් ජ්‍යෙෂ්ඨ පොලිස් අධිකාරී  පැවසීය. ජයසූරිය මහතා වෙනුවෙන් පෙනී සිටි ජනාධිපති නීතීඥ තිලක් මාරපන මහතා කීවේ ජයසූරිය මහතාට තර්ජන එල්ල වී ඇත්තේ පෞද්ගලික කාරණාවක් නිසා නොවන පොදු දෑ ගැන කටයුතු කළ නිසා බවයි. මෙය සියලු නීතීඥවරුන්ට එල්ල වූ බලපෑමක් ලෙස සලකන බව ද ඔහු අධිකරණයේ දී ප්‍රකාශ කළේය.ජයසූරිය මහතාට ආරක්ෂාව සැපයීමට පොලිස් ආඥාපනතේ විධි විධාන අනුව අමාත්‍යංශ ලේකම්ගේ අවසරය අනවශ්‍ය බව කී ඔහුගේ නීතීඥයා ඒ සඳහා ජ්‍යෙෂ්ඨ පොලිස් අධිකාරීවරයකුගේ නිලයට ඉහළ නිලධාරියකුට හැකියාව ඇතැයි පැවසීය. ",
    "URL": "https://www.lankadeepa.lk/latest_news/නීතීඥ-සංගම්-සභාපතිගේ-ආරක්ෂාව-ගැන-අහන්න-ලේකම්-කැඳවයි/1-254554",
    "Category": "latest_news"
}