{
    "Source": "www.lankadeepa.lk",
    "Timestamp": "2023 ජුනි මස 21",
    "Headline": "රට පැන්නූ මුදල් ආපහු ගේන හැටි දූෂණ විරෝධී පනතේ නෑ",
    "News Content": "(අංජුල මහික වීරරත්න සහ සුජිත් හේවාජුලිගේ)මහා පරිමාණ වංචා දූෂණ කොට විදෙස් බැංකුවල හංගා තිබෙන මුදල්  නැවත මෙරටට ගෙන්වා ගැනීමේ ක්‍රමවේදයක් දූෂණ විරෝධය පනතේ නැතැයි පොදුජන පෙරමුණේ පත්කළ මන්ත්‍රී මහාචාර්ය  ජී .එල් පීරිස් මහතා පාර්ලිමේන්තුවේදී පැවසීය.මහා පරිමාණයේ වංචාවක් දූෂණයක් කෙරුණු අවස්ථාවක ඒ මුදල  ආයෝජනය කරන්නේ විදේශ බැංකුවල බවද එම මුදල් නැවත රටට ලබාගැනීම ප්‍රමුඛතම අවශ්‍යතාවය බවද පීරිස් මහතා කීය.එය ලංකාවට හුදෙකලාව කරන්න නොහැකි බව ද ජාත්‍යන්තර ආයතන සමග ඒ සඳහා අත්වැල් බැඳගත යුතු බවද මහාචාර්යවරයා සඳහන් කළේය.සොරකම් කරන ලද මුදල් නැවත ලබා ගැනීම සඳහා ලෝක බැංකුවට අනුබද්ධිතව ස්ටාර් නම් ආයතනය ස්ථාපිත කර තිබෙන අතර දූෂණ වංචා සම්බන්ධයෙන් එක්සත් ජාතීන්ගේ සම්මුතියට ද ශ්‍රී ලංකාව අත්සන් කර තිබෙන බව මන්ත්‍රීවරයා කීය.අවාසනාවකට දූෂණ විරෝධී පනතේ ශ්‍රී ලංකාව අදාළ ජාත්‍යන්තර  ආයතන සමඟ සම්බන්ධ කෙරෙන දම්වැලක් නැතැයි ද පනතට අවශ්‍ය හයිය ලබා දෙන්නට නම් ජාත්‍යන්තර ආයතන වල සහය ලබා ගන්නා විධිවිධාන  එකතු කළ යුතු බව ද මහාචාර්ය ජී.එල් පීරිස් මහතා කීය.  ",
    "URL": "https://www.lankadeepa.lk/latest_news/රට-පැන්නූ-මුදල්-ආපහු-ගේන-හැටි-දූෂණ-විරෝධී-පනතේ-නෑ/1-635146",
    "Category": "latest_news"
}