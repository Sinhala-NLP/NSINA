{
    "Source": "www.lankadeepa.lk",
    "Timestamp": "2021 ජුනි මස 29",
    "Headline": "නීලිකා මලවිගේ එන්නත් කමිටුවෙන් ඉවත් වෙයි",
    "News Content": "(සුජිත් හේවාජුලිගේ සහ නිමන්ත රණසිංහ)ශ්‍රී ජයවර්ධනපුර විශ්වවිද්‍යාලයේ වෛද්‍ය පීඨයේ ප්‍රතිජීව විද්‍යා හා අණුක විද්‍යා අධ්‍යයන අංශයේ ප්‍රධානී මහාචාර්ය නීලිකා මලවිගේ මහත්මිය ඖෂධ නියාමන අධිකාරිය විසින් පත් කෙරුණු එන්නත් පිළිබඳ ස්වාධීන විශේෂඥ උපදේශක කමිටුවෙන් ඉවත් වී ඇත.පෞද්ගලික හේතුවක් මත ඇය මෙසේ ඉවත් වී ඇති බව එම කමිටුවට සම්බන්ධ ආරංචි මාර්ගවලින් දැනගන්නට ඇත.කොළඹ උතුර( රාගම )වෛද්‍ය පීඨයට අනුබද්ධ මහාචාර්ය ඒ. පත්මේෂ් මහතාද එම කමිටුවෙන් මෙයට පෙර ඉල්ලා අස්විය.මෙම විශේෂඥ කමිටුවේ සෙසු සාමාජිකයන් ලෙස විශේෂඥ වෛද්‍ය ආනන්ද විජේවික්‍රම ,වෛද්‍ය රජීව ද සිල්වා,වෛද්‍ය කාන්ති නානායක්කාර ,මහාචාර්ය චන්න රණසිංහ ,මහාචාර්ය සරෝජ් ජයසිංහ ,වෛද්‍ය රෝහිත මුතුගල,වෛද්‍ය මහේන් කොතලාවල සහ වෛද්‍ය හසිත තිසේරා යන මහත්වරු කටයුතු කරති.ලෝකයේ බොහෝ රටවල ක්‍රියාත්මක කෙරෙන එන්නත්කරණ වැඩපිළිවෙළ සහ ලෝක සෞඛ්‍ය සංවිධානයේ එන්නත් පිළිබඳ නිර්දේශ පිළිබඳව මනා ලෙස අධ්‍යයනය කර මෙරටට එන්නත්කරණ වැඩපිළිවෙළක් නිර්දේශ කිරීම මෙම විශේෂඥ කමිටුවට පැවරී ඇති වගකීමයි.මේ සම්බන්ධයෙන් අප මහාචාර්ය නීලිකා මලවිගේ මහත්මියගෙන් දුරකථනය ඔස්සේ අදහස් විමසීමට ඊයේ උත්සාහ දැරුවත් එය ව්‍යාර්ථ විය.   ",
    "URL": "https://www.lankadeepa.lk/latest_news/නීලිකා-මලවිගේ-එන්නත්-කමිටුවෙන්-ඉවත්-වෙයි/1-593569",
    "Category": "latest_news"
}