{
    "Source": "www.lankadeepa.lk",
    "Timestamp": "2021 දෙසැම්බර් මස 13",
    "Headline": "වගකීම් පැහැර හැරි ගෑස් සමාගම් දෙකට නඩු",
    "News Content": "(යොහාන් භාසුර)ගෑස් පුපුරායාමෙන් සිදුවූ හානි සම්බන්ධයෙන් ලිට්‍රෝ සහ ලාෆ් යන ගෑස් සමාගම් දෙකට එරෙහිව ඉදිරි දින කීපයේ නඩු පැවරීමට කටයුතු කරන බව පාරිභෝගික කටයුතු පිළිබඳ අධිකාරිය පවසයි.පාරිභෝගික කටයුතු පිළිබඳ අධිකාරියේ නීති අංශය නඩු පැවරීම සඳහා මේ වන විට කටයුතු කරමින් සිටින බව සඳහන් කළ එම අධිකාරියේ උසස් නිලධාරියෙක් පැවසුවේ නීතිපතිවරයාගෙන් මේ සම්බන්ධයෙන් උපදෙස් ලබාගැනීමට ද නියමිත බවයි.ගෑස් සමාගම් දෙකම ගෑස් සිලින්ඩරවලට සම්බන්ධ වන උපාංග පිළිබඳව හෝ ඒවායේ නඩත්තුව පිළිබඳව කටයුතු කර නොමැති බව කී එම නිලධාරියා ඒ අනුව අදාල සමාගම් වගකීම් පැහැරහැර ඇති බව බැලූ බැල්මට පෙනී යන බව ද සඳහන් කළේය.එම බොහෝ සිද්ධීන්වලදී ගෑස් සිලින්ඩරයට සම්බන්ධ උපාංගවලට හැනි සිදුවී තිබූ බවත් ඒ පිළිබඳව ගෑස් සමාගම්වලට වගකීමක් තිබේද යන්න ද සොයා බලමින් සිටින බව ද එම නිලධාරියා වැඩි දුරටත් සඳහන් කළේය.ගෑස් සම්බන්ධ අනතුරු පිළිබඳ සොයා බැලීම සඳහා මොරටුව විශ්ව විද්‍යාලයේ මහාචාර්ය ශාන්ත වල්පොල මහතාගේ සභාපතිත්වයෙන් ජනාධිපති ගෝඨාභය රාජපක්‍ෂ මහතා පත් කළ විශේෂඥ කමිටුවේ වාර්තාව මෙම සතියේ ජනාධිපතිවරයාට භාරදීමට නියමිතය.එම කමිටුවේ වාර්තාවට අදාල ස්ථානීය පරීක්‍ෂණ මේ වන විට අවසන් කර ඇති බවත් වාර්තාව සකස් කරමින් සිටින බවත් එම විශේෂඥ කමිටුවේ සාමාජිකයෙන් අද (12) පස්වරුවේ ‘ලංකාදීප’යට පැවසීය.   ",
    "URL": "https://www.lankadeepa.lk/latest_news/වගකීම්-පැහැර-හැරි-ගෑස්-සමාගම්-දෙකට-නඩු/1-604702",
    "Category": "latest_news"
}