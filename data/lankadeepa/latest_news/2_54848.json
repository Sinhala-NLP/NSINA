{
    "Source": "www.lankadeepa.lk",
    "Timestamp": "2018 අගෝස්තු මස 08",
    "Headline": "අධිකරණයට අපහාස කිරීම ගැන විමසන්න විග්නේෂ්වරන් උසාවි කැඳවයි",
    "News Content": "තිළිණි ද සිල්වා සහ රංජන් කටුගම්පොළ අධිකරණ නියෝගයක් ක‍්‍රියාත්මක කිරීම පැහැර හැරීම තුළින් අධිකරණයට අපහාසයක් සිදු කර ඇතැයි කියන චෝදනාව සම්බන්ධයෙන් සැප්තැම්බර් මස හත් වනදා අධිකරණය හමුවේ පෙනී සිට කරුණු දක්වන්නැයි අභියාචනාධිකරණය අද (08) උතුරු පළාත් ප‍්‍රධාන අමාත්‍ය සී.වී විග්නේශ්වරන් මහතා ඇතුළු තුන්දෙනෙකුට නොතීසි නිකුත් කළේය. මෙසේ කරුණු දක්වන මෙන් නොතීසි නිකුත් කරනු ලැබූ  සෙසු පළාත් අමාත්‍යවරුන් වන්නේ ආනන්දි සසිදරන් සහ කේ.සිවනේසන් යන අයයි. අධිකරණයට අපහාසයක් සිදු කර ඇති බවට චෝදනා කරමින් උතුරු පළාත් හිටපු අමාත්‍යවරයෙකු වන එස්.ඩෙනීෂ්වරන් මහතා ඉදිරිපත් කළ මෝසමක් සලකා බැලීමෙන් පසුව කුමුදුනී වික‍්‍රමසිංහ සහ ජනක් ද සිල්වා යන විනිසුරු මඩුල්ල විසින් නොතීසි නිකුත් කිරීම සිදු කර තිබේ. ඩෙනීෂ්වරන් හිටපු අමාත්‍යවරයා සිය මෝසම මඟින් සඳහන් කර සිටින්නේ තමන්ව අමාත්‍යධූරයෙන් ඉවත් කිරීමේ ගැසට් නිවේදනය අත්හිටුවමින් අභියාචනාධිකරණය ඉකුත්දා අතුරු නියෝගයක් නිකුත් කළ බවය.ඒ අනුව තමන්ව නැවත අදාල අමාත්‍ය ධූරය පිහිටුවන ලෙස අභියාචනාධිකරණය නියෝග කළ බව ද ඩෙනිස්වරන් හිටපු අමාත්‍යවරයා පෙන්වා දේ. නමුත් එම නියෝග ක‍්‍රියාත්මක කිරීමට උතුරු පළාත් ප‍්‍රධාන අමාත්‍යවරයා පැහැර හැරීම තුළින් ඔහු අධිකරණයට අපහාසයක් සිදු කර ඇති බවද  හිටපු අමාත්‍යවරයා සිය මෝසමෙන් අධිකරණයට පෙන්වා දේ.  ",
    "URL": "https://www.lankadeepa.lk/latest_news/අධිකරණයට-අපහාස-කිරීම-ගැන-විමසන්න-විග්නේෂ්වරන්-උසාවි-කැඳවයි/1-534201",
    "Category": "latest_news"
}