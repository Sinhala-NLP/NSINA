{
    "Source": "www.lankadeepa.lk",
    "Timestamp": "2020 මාර්තු මස 26",
    "Headline": "රජයේ-පෞද්ගලික මාණ්ඩලික නොවෙන සේවකයින්ගේ  වැටුපෙන් ණය වාරික අයකිරීම තාවකාලිකව අත්හිටුවයි",
    "News Content": "( ඩිල්ෂනි චතුරිකා දාබරේ) රජයේ හා පෞද්ගලික අංශයේ මාණ්ඩලික නොවන සේවකයන්ගේ වැටුපෙන් ණයවාරික අයකරගැනීම මැයි 30 දක්වා අත්හිටුවීමට රජයේ අනුමැතිය හිමිව තිබේ. බැංකු සහ මූල්‍ය ආයතනවලින් ලක්ෂ 10ට අඩු පෞද්ගිලික  ණය ලබාගත් පුද්ගලයන්ගේ ණය අයකරගැනීමද මාස තුනකට අත්හිටුවා ඇත. එමෙන්ම විදුලි බිල්පත්, වරිපනම් බදු, බැංකු චෙක්පත් වලංගු කාල සීමාව මැයි 30 වන දින දක්වා දීර්ඝ කිරීමට ද අනුමැතිය හිමිව ඇත.රජයේ ප්‍රවෘත්ති දෙපාර්තමේන්තුවේදී අද(25) පැවති අමාත්‍ය මණ්ඩල තීරණ දැනුම් දීමේ මාධ්‍ය හමුවේදී  මේ පිළිබඳව දැනුම් දුන්නේය. මෙම අවස්ථාවට කැබිනට් සම මාධ්‍ය ප්‍රකාශකවරුන් වන  උසස් අධ්‍යාපන, තාක්ෂණ නවෝත්පාදන හා තොරතුරු සහ ජනමාධ්‍ය අමාත්‍ය බන්දුල ගුණවර්ධන සහ වැවිලි කර්මාන්ත සහ අපනයන කෘෂිකර්ම අමාත්‍ය රමේෂ් පතිරණ යන මහත්වරු එක්ව සිටියහ.  ",
    "URL": "https://www.lankadeepa.lk/covid19/රජයේ-පෞද්ගලික-මාණ්ඩලික-නොවෙන-සේවකයින්ගේ--වැටුපෙන්-ණය-වාරික-අයකිරීම-තාවකාලිකව-අත්හිටුවයි/203-568869",
    "Category": "latest_news"
}