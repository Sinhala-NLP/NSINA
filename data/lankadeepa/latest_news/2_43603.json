{
    "Source": "www.lankadeepa.lk",
    "Timestamp": "2019 දෙසැම්බර් මස 22",
    "Headline": "කුඩා ට්‍රක්-මදුරුවා යතුපැදි සඳහා තාවකාලික සහනයක්",
    "News Content": "(ක්‍රිෂාන් ජීවක ජයරුක්)බලපත්‍ර නොමැතිව පිටුපස ආවරණය කරන ලද කුඩා ට්‍රක් රථ හා ලියාපදිංචි නොකල එන්ජින් ධාරිතාවය 49 සී සී වර්ගයේ මදුරුවා යතුරු පැදි අත් අඩංගුවට ගෙන නඩු පැවරීම තාවකාලිකව නතර කරන ලෙසට දිවයිනේ සියලුම පොලිස් ස්ථාන වෙත දැනුම් දී ඇතැයි තොරතුරු හා සන්නිවේදන තාක්ෂණ රාජ්‍ය අමාත්‍ය ලක්ෂ්මන් යාපා අබේවර්ධන මහතා අද  (22) පැවසීය.  මාතර පඹුරණ ඒ මහතාගේ කාර්යාලයේ පැවැත්වු විශේෂ ප්‍රවෘත්ති සාකච්ඡාවකදී ඔහු ඒ බව කීය.  කුඩා ට්‍රක් රථ වල පිටුපස කොටස ආවරණය කරන්නේ නම් මෝටර් රථ ප්‍රවාහන දෙපාර්තමේන්තුවට අමතර රුපියල් 500 ක් ගෙවා බලපත්‍රයක් ලබා ගත යුතු බවද  එන්ජින් ධාරිතාවය 49 සී සී වර්ගයේ මදුරුවා යතුරුපැදි නිසියාකාරව ලියාපදිංචි කර ආරක්ෂිත හිස් වැසුම් පැලද ධාවනය කල යුතු බවට පෙර සිටම නීතියක් පැවති බවද අබේවර්ධන මහතා කීවේය.  එහෙත් මෝටර් රථ දෙපාර්තමේන්තුවේ උපදෙස් මත පොලීසිය අද (22) උදෑසන සිට මෙම නීතිය ක්‍රියාත්මක කිරීමට යාමේ දී එම රථ වාහන හිමියන් විවිධ හිරිහැර වලට ලක්ව ඇති බවට ජනාධිපති ගෝඨාභය රාජපක්ෂ මහතාට දැන ගැනීමට ලැබීමෙන් පසු ජනාධිපතිවරයා විසින් එම නීතිය ක්‍රියාත්මක කිරීම තාවකාලිකව නතර කිරීමට උපදෙස් ලබා දී තිබෙන බවද ඔහු සදහන් කළේය. විශේෂයෙන්ම උත්සව සමයේ ජනතාව අපහසුතාවයට පත් කළ  නොහැකි නිසාත් අදාල නීතිය පිළිබඳව බොහෝ දෙනෙකු නොදන්නා නිසාත් ඒ පිළිබදව දැනුවත් කිරීමෙන් පසු යළි නීතිය ක්‍රියාත්මක කිරීමට කටයුතු කරන බවද අබේවර්ධන මහතා කීය.  කුඩා ලොරි රථ වල පිටුපස කොටස ආවරණය කිරීම සදහා බලපත්‍රය ලබා ගැනීමට පෙර රජය රුපියල් 25000 ක් නියම කර තිබු බවද 2009 දී මහින්ද රාජපක්ෂ ජනාධිපතිතුමා එය රුපියල් 500 ක්‍ දක්වා අඩු බව ද ඔහු කීවේය.අදාල තීරණය පිළිබඳව වැඩබලන පොලිස්පතිවරයා මගින් දිවයිනේ සියලු පොලිස් ස්ථාන  දැනුවත් කර තිබෙන බව කී රාජ්‍ය අමාත්‍යවරයා එම වැරදි සම්බන්ධයෙන් අදාල රථ වාහන රියදුරන් අපහසුතාවයට පත් නොකරන ලෙස සියලුම පොලිස් නිලධාරීන්ගෙන් ඉල්ලා සිටින බවද වැඩි දුරටත් සදහන් කළේය.  ",
    "URL": "https://www.lankadeepa.lk/latest_news/කුඩා-ට්‍රක්-මදුරුවා-යතුපැදි-සඳහා-තාවකාලික-සහනයක්/1-562719",
    "Category": "latest_news"
}