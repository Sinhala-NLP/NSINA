{
    "Source": "www.lankadeepa.lk",
    "Timestamp": "2019 මාර්තු මස 29",
    "Headline": "සමාගමක පරිගණක පද්ධතියට රිංගූ සිසුවෙකු අත්අඩංගුවට",
    "News Content": "(අමදෝරු අමරජීව) පරිගණක පද්ධතියකට රහසිගතව ඇතුළු වී පැය පහක් තුළ එක්කෝටි  අනූතුන් ලක්ෂයක පාඩුවක්  සිදුකරමින් එම සමාගමේ අයිතිකරුගෙන් රුපියල් ලක්ෂ 50ක කප්පමක් ඉල්ලූ තොරතුරු  තාක්ෂණවේදය  හදාරණ විශ්වවිද්‍යාල සිසුවෙකු අද  (29) අත්අඩංගුවට ගත් බව  ත්‍රිකුණාමලය මූලස්ථාන පොලිසිය පවසයි.ජාත්‍යන්තර මට්ටමේ ශාඛා කිහිපයක් පවත්වාගෙන යමින් ත්‍රිකුණාමලය මූලස්ථානය  කරගනිමින්  පරිගණක මෘදුකාංග සපයන  සමාගමක පරිගනක පද්ධතියක් මෙලෙස ඇතුළු වී තිබේ.‍මෙම පරිගණක පද්ධතියට ඇතුළුවීම තුළින් බ්‍රිතාන්‍ය , ඉන්දියාව හා ශ්‍රී ලංකාව තුළ පිහිටි සමාගම් 36කට එල්ල වූ  බලපෑමෙන්  මෙම අලාභය  සිදුවී ඇතැයි එම මෘදුකාංග  සමාගමේ අයිතිකරු වන බාලකුමාරන්  මහතා පොලිසියට ලබාදුන් ප්‍රකාශයේ  සඳහන් වේ.මෙම පරිගණක අපරාධයේ ප්‍රධාන සැකකරු  අ.පො.ස උසස් පෙළ විභාගයට තොරතුරු තාක්ෂණවේදය විෂයෙන් ත්‍රිකුණාමලය දිස්ත්‍රික්කයේ ප්‍රථමයා වී දැනට  විශ්වවිද්‍යාලයක තොරතුරු තාක්ෂණවේදය  හදාරනු ලබයි.සැකකරුගේ  වැඩිමහල් සහෝදරයා එම සමාගමේ සේවය කරන අතර  ඔහු විසින් පරිගණක පද්ධතියේ  රහස්‍ය වචනය  බාල සහෝදරයාට ලබාදී  ඇති අතර ලැප්ටොප්  පරිගණකයක් භාවිතා කරමින් අන්තර්ජාලයේ සැරිසරමින් මෙම කටයුත්ත සිදුකර තිබේ.    ",
    "URL": "https://www.lankadeepa.lk/latest_news/සමාගමක-පරිගණක-පද්ධතියට-රිංගූ-සිසුවෙකු-අත්අඩංගුවට/1-548046",
    "Category": "latest_news"
}