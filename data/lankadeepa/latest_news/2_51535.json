{
    "Source": "www.lankadeepa.lk",
    "Timestamp": "2018 දෙසැම්බර් මස 06",
    "Headline": "එජාපෙ නඟන චෝදනා ප්‍රතික්ෂේප කරන බව මහින්ද කියයි",
    "News Content": "(නිමල කොඩිතුවක්කු)            නඩු වලට බයේ ආණ්ඩුව බාරගෙන ඇති බවට එක්සත් ජාතික පක්ෂය නගන චෝදනා සම්පූර්ණයෙන්ම ප‍්‍රතික්ෂේප කරන බවත් තමන්ට එල්ල වී ඇති  ඕනෑම චෝදනාවකට අධිකරණයේ දී මුහුණ දිමට සුදානම් බවත් හිටපු ජනාධිපති මහින්ද රාජපක්ෂ මහතා කොළඹදී පැවැසීය.තමන් සම්බන්ධයෙන් එක්සත් ජාතික පක්ෂය අසත්‍ය ප‍්‍රචාර සිදුකරමින් සිටින බවත්  සඳහන් කළ රාජපක්ෂ මහතා තමාගෙන් දේශපාලන වශයෙන්  පලිගැනිම සඳහා අවශ්‍ය නඩු පවරා මේ වනවිට ඒ සම්බන්ධයෙන් අවශ්‍ය ක‍්‍රියාමාර්ග පවා ගෙන ඇති බවද සඳහන් කළේය.නාරාහේන්පිට අභයාරාමයේදී අද (06) පැවැති උත්සවයකදී  මාධ්‍යවේදීන් නැගූ ප‍්‍රශ්න වලට පිළිතුරු දෙමින් ඔහු මේ බව පැවැසීය. ‘‘අද ජනාධිපතිවරයා ඉන්නවා. ලේකම්වරු ඉන්නවා. ඒ ආණ්ඩුවේ අපි වැඩකරගෙන යනවා. නඩුවේ තීන්දුව පිළිබඳ  මට මුකුත් කියන්න බැහැ. දැන් අපේ අයගේ කරුණු ඉදිරිපත් කරලා තියෙනවා. මම හිතන්නේ එහි තින්දුව සඳුදා  වන විට ලැබේවී.එතකන් අගමැතිවරයා ඉන්නවා. ඇමැතිවරු ඉන්නවා. හැබැයි මෙහෙයවන්න බැහැ. අභියාචනාධිකරණය ලබා දුන් ඒ තීන්දුවට අපි සම්පූර්ණයෙන්ම විරුද්ධයි. අපි මේ ගැන ශ්‍රේෂ්ඨාධිකරණය කරුණූ ඉදිරිපත් කරලා තියෙනවා. මේ වගේ දෙයක් ලෝකයේ කොහේවත්  සිදුවුණේ නැති දෙයක්.  ලෝකයේ පළමු වතාවට  තමයි පහළ අධිකරණයකින් මේ වගේ තීන්දුවක් ලබා දුන්නේ. අපි රජයේ සේවකයන්  නෙමෙයි. ඒ නිසා මේ තීන්දුව  වැරදියි කියන මතයේ තමයි අපි ඉන්නේ.මැතිවරණයක් සඳහා  අපි සූදානම් වෙනවා. අපි  ආවේ මැතිවරණයක් තියන්නයි. අපි එදා බාරගනීද්දිත් මැතිවරණයක් ගැන  කිව්වා. දැනුත් කියන්නේ මැතිවරණයක් ගැනයි. මැතිවරණයක් පැවැත්වීම මගේ පෞද්ගලික උවමනාවක් නෙමෙයි. රටේ බහුතර ජනතාවගේ එකම පරමාර්ථය තමයි මැතිවරණයක් තියලා මේ රට ස්ථාවර කරන එක. අපි වැඩ කරන්නේ ජනතා කැමැත්ත අනුවයි.\"  ",
    "URL": "https://www.lankadeepa.lk/latest_news/එජාපෙ-නඟන-චෝදනා-ප්‍රතික්ෂේප-කරන-බව-මහින්ද-කියයි/1-541732",
    "Category": "latest_news"
}