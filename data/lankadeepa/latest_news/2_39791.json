{
    "Source": "www.lankadeepa.lk",
    "Timestamp": "2020 අප්‍රේල් මස 10",
    "Headline": "කඩුවෙලට ගෙනා වැසිකිලි අපද්‍රව්‍ය වහාම ඉවත්කරන්න නියෝග",
    "News Content": " (විනීතා එම් ගමගේ) කඩුවෙල වෙලේ හන්දිය ආසන්නයේ පහත් බිමකට මුදාහැර ඇති වැසිකිලි අපද්‍රව්‍ය ගෙනැවිත් දැමූ සමාගම ලවා වහා ඉවත් කරවන්නැයි නුගේගොඩ ජ්‍යෙෂ්ඨ පොලිස් අධිකාරී එල් ඒ ගීතාල් මහතා විසින් නවගමුව පොලිසියට නියෝග කර ඇත.  මධ්‍යම පරිසර අධිකාරියේ සභාපතිවරයා විසින් කළ ඉල්ලීමක් අනුව ජ්‍යෙෂ්ඨ පොලිස් අධිකාරිවරයා මෙම පියවර ගෙන ඇත.  කැලණි ගඟට මීටර් සියයක් දුරින් තැනිතලා බිමක පෞද්ගලික සමාගමක් විසින් ගෙනැවිත් දමන ලද ගලි බවුසර් 30ක් පමණ වූ මෙම වැසිකිලි අපද්‍රව්‍ය හේතුවෙන් කැලණි ගෙඟ් පානීය ජලය අපවිත්‍රවීමේ අවදානමක් ඇති බව නුගේගොඩ ජ්‍යෙෂ්ඨ පොලිස් අධිකාරිවරයා වෙත පෙන්වා දීමෙන් පසු ඔහු මෙම නියෝගය දුන් බව මධ්‍යම පරිසර අධිකාරියේ සභාපති එස් අමරසිංහ මහතා පැවැසීය.  මෙම අපද්‍රව්‍ය ගෙනැවිත් දමන ලද ඉඩම අපද්‍රව්‍ය දැමීම තහනම් කරන ලද ඉඩමක් බවත් එය කැලණි ගඟ ආසන්නයේ පිහිටා ඇති බැවින් වර්ෂාවත් සමඟ අපද්‍රව්‍ය ගඟට මුසුවන බවත් කී සභාපතිවරයා මේ පිළිබඳව අධිකරණ ක‍්‍රියාමාර්ග ගත් නමුත් ඊට අදාල නීතිමය කටයුතු 9 වැනිදා සිදු නොවන බව අධිකරණය දැනුම් දුන් බැවින් මෙසේ ඉක්මන් පියවර ගත් බවත් කියා සිටියේය.  අද හෙටම අදාල සමාගම විසින් එම අපද්‍රව්‍ය ඉවත් කරනු ඇතැයි බලාපොරොත්තු වන බවත් එය නවගමුව පොලිසිය මැදිහත් වී කරවනු ඇති බවත් හෙතෙම තවදුරටත් පැවැසීය.  ",
    "URL": "https://www.lankadeepa.lk/latest_news/කඩුවෙලට-ගෙනා-වැසිකිලි-අපද්‍රව්‍ය-වහාම-ඉවත්කරන්න-නියෝග/1-570065",
    "Category": "latest_news"
}