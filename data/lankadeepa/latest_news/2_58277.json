{
    "Source": "www.lankadeepa.lk",
    "Timestamp": "2018 අප්‍රේල් මස 05",
    "Headline": "2017 ශ්‍රී ලන්කන් එයාර්ලයින් පාඩුව මිලියන 100 යි",
    "News Content": "(හර්ෂණ තුෂාර සිල්වා)ඉකුත් මාර්තු 31 වැනි දිනෙන් අවසන් වූ මූල්‍ය වර්ෂයේදී පමණක්  ‘ශ්‍රී ලන්කන් එයාර්ලයින්ස්’ ගුවන් සමාගම ලැබූ පාඩුව ඩොලර් මිලියන 100  ඉක්මවන බව එම සමාගමේ නව සභාපති රංජිත් ප්‍රනාන්දු මහතා කොළඹදී අද (5) පැවැසීය. ලබන වසරේ මාර්තු 31 දිනෙන් අවසන් වීමට නියමිත මූල්‍ය වර්ෂයේදී ශ්‍රී ලන්කන් ගුවන් සේවයේ පාඩුව ඩොලර් මිලියන 160ත් 130ත් අගයකට   ඇස්තමේන්තු කර ඇතැයි ද සමාගම ගෙවිය යුතු ණය ප්‍රමාණය එක්සත් ජනපද ඩොලර් මිලියන 750කට ආසන්න වන බව ද නව සභාපතිවරයා කීය.ගුවන් සමාගම ප්‍රතිව්‍යුහගත කිරීමේ කටයුතු ඉදිරි මාස දෙක තුන ආරම්භ කරන බව කී සභාපති රංජිත් ප්‍රනාන්දු මහතා සමාගම ලාභ ලබන තුරු අධ්‍යක්ෂ මණ්ඩලයේ සියලු දෙනා වැටුප් හෝ වෙනත් ප්‍රතිලාභ නොගෙන සිටීමට ඒකමතිකව තීරණය කළ බව ද කීවේය. ශ්‍රී ලන්කන් ගුවන් සේවා සමාගමට නව අධ්‍යක්ෂ මණ්ඩලයක් පත් කරනු ලැබූ බව මුදල් හා ජනමාධ්‍ය අමාත්‍යාංශය ඉකුත් 2 වැනිදා නිවේදනය කළේය. එම අධ්‍යක්ෂ මණ්ඩලය මාර්තු මස 29 වැනිදා සිට බල පැවැත්වෙන බව ද මුදල් හා ජනමාධ්‍ය අමාත්‍යාංශය සඳහන් කළේය. නව අධ්‍යක්ෂ මණ්ඩලය සහභාගී වූ පළමු මාධ්‍ය සාකච්ඡාව මෙය වේ. මෙහිදි තවදුරටත් අදහස් දැක්වූ නව සභාපති රංජිත් ප්‍රනාන්දු මහතා මෙසේ පැවැසීය. “උපදේශන ශ්‍රී ලන්කන් එයාර්ලයින්ස් සමාගම සම්බන්ධයෙන් විශ්ලේෂණයක් කර තිබුණා. එහිදි යෝජනා තුනක් ඉදිරිපත් වූ තිබුණා. පළමු වැන්න කිසිවක් නොකර සිටීමයි. කිසිවක් නොකර සිටියොත් තවත් වසර දෙකක් යනවිට සමාගම වසා දමන්නට වෙනවා. එය රටේ කීර්ති නාමයට හොඳ නැහැ. දෙවැනි විසඳුම අධිකරණ විසඳුමක් පැතීමයි. එය අධික වියදමක් සහ කාලයක් ගත වන ක්‍රියාවලියක්. එවැන්නක් සඳහා ප්‍රමාණවත් නෛතික පසුබිමක් ද අපේ රට සතුව නැහැ. තෙවැනි විසඳුම ප්‍රතිව්‍යුහගත කිරීමයි. එය තමයි අපිට තිබුණ හොඳම විසඳුම. එය තරමක් දුෂ්කර සහ අභියෝගාත්මක කාර්යයක්. සමාගම ප්‍රතිව්‍යුහගත කිරීම තමයි අපට ප්‍රායෝගිකව ගත හැකි හොඳම විසඳුම. පසුගිය මාර්තු 31 වැනි දිනෙන් අවසන් වූ මූල්‍ය වර්ෂයේදී පමණක් සමාගමේ පාඩුව මිලියන 100 ඉක්මවනවා. දැන් ආරම්භ වී තිබෙන මූල්‍ය වසරේදී ගුවන් සමාගම මිලියන 160ත් 130ත් අතර පාඩුවක් ලබනු ඇතැයි ඇස්තමේන්තු කර තිබෙනවා. අපිට ගෙවන්න තිබෙන ණය මිලියන 750කට ආසන්න වෙනවා. අපි සතුව ප්‍රාග්ධනය නැහැ. සමාගමේ සම්පූර්ණ සේවක මණ්ඩලය 7,000කට ආසන්න වෙනවා. එයින් 1600ත් 2000ත් අතර අතිරික්ත සේවක පිරිසක් ඉන්නවා. මේ ආකාරයේ අර්බුද රැසකට සමාගම මුහුණ දී ඉන්නවා. අපට විසඳන්න ප්‍රශ්න රැසක් තිබෙනවා.පසුගිය සමයේදී අරගෙන තිබෙන ණයවල පොළී අනුමත එහෙමත් නැතිනම් තරගකාරී අනුපාතවලට හුඟක් වැඩියි. වසර 2014 දී වගේ ගුවන් යානා හතරක් මිලදී ගෙන තිබෙනවා. එම ගුවන් යානා අපට දරන්නට බැහැ. එතරම් මුදල් හෝ හැකියාවක් අප සතුව නැහැ. මේ සම්බන්ධයෙන් අපි එයාර්බස් සමාගම සමඟ සාකච්ඡා කරනවා. පාඩු ලබන්න, ණය ප්‍රමාණය විශාල වශයෙන් වැඩි වෙන්න මේ ආකාරයේ කරුණු සහ සාධක රැසක් හේතු වී තිබෙනවා. සමාගම් කොටස්කරුවන්, අධ්‍යක්ෂ මණ්ඩලය සහ කළමනාකාරීත්ව යන ඉහළ කොටස් ත්‍රිත්වයකින් සමන්විතයි. මේ හැමෝටම වගකීමක් සහ කිරීමට කාර්යභාරයක් තිබෙනවා. හැමෝටම භූමිකාවක් තිබෙනවා. අපි අපේ භූමිකාව කරනවා. කළමනාකරීත්වය ඉලක්ක ලබා දෙනවා. ඒ නිසාම සමාගම ලාභ ලබනතුරු වැටුපක් හෝ වෙනත් ප්‍රතිලාභ නොගෙන සිටීමට අධ්‍යක්ෂ මණ්ඩලයේ අපි සියලු දෙනා තීරණය කළා. ඒ නිසා අපි ලාභ ලබන තුරු වැටුප් ගන්නේ නැහැ. මම මට ලබාදෙන නිල වාහනයවත් ගන්නේ නැහැ. අපි එවැනි කැපකිරීමක් කරන්න සූදානම්.අපි උපදේශන සේවා ලබාගත්තා. ඒ අනුව ඉදිරි මාස දෙක තුනක කාලයේදී ප්‍රතව්‍යුහගත කිරීමේ කටයුතු ආරම්භ කිරීමට අපි බලාපොරොත්තු වෙනවා. වසර දෙකක් හෝ තුනක් ඇතුළතදී ලාභ ලැබීමට හැකිවනු ඇතැයි අපි විශ්වාස කරනවා. අපි කෙටිකාලීන වැඩ කරන්නේ නැහැ. මධ්‍යකාලීන සහ දිගුකාලීන ප්‍රතිලාභ බලාපොරොත්තුවෙන් තමයි අපි කටයුතු කරන්නේ. එය තරමක් දුෂ්කර සහ කාලයක් ගත වෙන වැඩක්. අවශ්‍ය වුවහොත් අපි ජාත්‍යන්තර ආයෝජකයන් කෙරෙහි ද යොමු වෙනවා. රජයකට මේ පාඩු ලබන ආයතනයකට මෙතරම් මුදලක් වැය කරන්න. ඒ නිසා අපට යම්කිසි අවස්ථාවකදී ජාත්‍යන්තර ආයෝජකයන් කෙරෙහි ජාත්‍යන්තර පාර්ශවකරුවන් කෙරෙහි අවධානය යොමු කරන්න වෙනවා. අපි තවම පත්වුණා විතරයි. ඒ නිසා බොහෝ දේවල් කරුණු දෙස අපි අවධානය යොමු කරන්නේ. මේ සියලු දේවල් අපි සොයා බලනවා. විමර්ශනය කරනවා. ප්‍රශ්න මොනවාදැයි සොයා බලනවා. ඒ සියල්ල සිදු කර අපි ඉදිරි මාස දෙක තුනක කාලයේදී ප්‍රතිව්‍යුහගත කිරීම් ආරම්භ කරනවා.ණය ගෙවීම් ආදිය සම්බන්ධයෙන් ණයහිමියන් ආදී පාර්ශව සමඟ සාකච්ඡා කරනවා. ප්‍රතිව්‍යුහගත කිරීම්වලදී අනාගත උපායමාර්ග, කළමනාකාරීත්වය, පාලනය ආදී සියල්ල කෙරෙහිම අවධානය යොමු කරනවා” යැයි සභාපති රංජිත් ප්‍රනාන්දු මහතා තවදුරටත් පැවැසීය.  ",
    "URL": "https://www.lankadeepa.lk/latest_news/2017-ශ්‍රී-ලන්කන්-එයාර්ලයින්-පාඩුව-මිලියන-100-යි/1-527014",
    "Category": "latest_news"
}