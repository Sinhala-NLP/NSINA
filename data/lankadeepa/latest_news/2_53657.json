{
    "Source": "www.lankadeepa.lk",
    "Timestamp": "2018 සැප්තැම්බර් මස 18",
    "Headline": "දැරියකට කෲර ලෙස සැලකීම ගැන විමර්ශන  දෙකක්",
    "News Content": "(බිඟුන් මේනක ගමගේ) කොළඹ ප්‍රසිද්ධ බාලිකා පාසලක දැරියක කෲර සහ අවමන්සහගත සැලකිල්ලට භාජනය කෙරුණේ යැයි කියන සිද්ධියක් සම්බන්ධයෙන් ජාතික ළමා ආරක්ෂක අධිකාරිය සහ ශ්‍රී ලංකා මානව හිමිකම් කොමිෂන් සභාව වෙන වෙනම විමර්ශන දෙකක් ආරම්භ කර ඇත.අදාළ දැරිය මේ වනවිට පස් වැනි ශ්‍රේණියේ අධ්‍යාපනය ලබන්නේ යැයි ද විදුහලේ ගුරුවරියන් කීප දෙනෙකු විසින් ඇය පංති කාමරයේදී මෙසේ කෲර සහ අවමන් සහගත සැලකිල්ලට භාජනය කර ඇතැයි ද දැරියගේ මව විසින් කරන ලද පැමිණිලිවල සඳහන් වේ.එම දැරිය මේ වනවිට පාසලේ අධ්‍යාපන කටයුතුවලට යොමු කළ නොහැකි තරමට මානසිකව පීඩාවට ලක්ව ඇතැයි ද එනිසා ඇය මාස දෙකකට අධික කාලයක් තිස්සේ පාසල් යාම නතර කර ඇතැයි ද එම පැමිණිල්ල මගින් දැරියගේ මව පවසයි. තමා ද  එම විදුහලේ ගුරුවරියක හැටියට කටයුතු කළේ යැයි ද මෙසේ තම දියණියට නොමනා අයුරින් සලකන්නේ තමාගෙන් පලිගැනීමේ උපක්‍රමයක් හැටියට යැයි ද එහි වැඩිදුරටත් සඳහන් වේ.දැරිය මානසික අපයෝජනයට හා නොලකාහැරීමට ලක්ව ඇතිදැයි මූලිකව සොයාබැලීමක් ජාතික ළමා ආරක්ෂක අධිකාරියෙන් සිදුවන්නේ යැයි ද ඒ සඳහා විමර්ශන කණ්ඩායමක් අදාළ පාසලට පිටත් කෙරෙන්නේ යැයි ද එහි නිලධාරියෙක් පැවසීය.ජාතික ළමා ආරක්ෂක අධිකාරියට ලැබෙන පැමිණිලිවලින් වැඩිම සංඛ්‍යාවක් ලැබෙන්නේ කෲරසහගත සැලකීම් සම්බන්ධයෙන් යැයි ද එම නිලධාරියා වැඩිදුරටත් සඳහන් කළේය.  ",
    "URL": "https://www.lankadeepa.lk/latest_news/දැරියකට-කෲර-ලෙස-සැලකීම-ගැන-විමර්ශන--දෙකක්/1-536850",
    "Category": "latest_news"
}