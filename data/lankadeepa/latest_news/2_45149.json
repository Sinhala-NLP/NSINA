{
    "Source": "www.lankadeepa.lk",
    "Timestamp": "2019 ඔක්තෝබර් මස 10",
    "Headline": "‘‘තෙල් ගෙන්වීමට කැඳවූ ටෙන්ඩර් 3ක් අවලංගු කිරීමට අර්ජුන උත්සහ කළා‘‘",
    "News Content": "(තිළිණි ද සිල්වා)ඛනිජ තෙල් සංස්ථාව හරහා මෙරටට ඉන්ධන ගෙන්වීමට කැඳවා තිබූ දිගු කාලීන ටෙන්ඩර් තුනක් 2017 ඔක්තෝම්බර් මාසයේදී අවලංගු කිරීමට එවකට ඛනිජ තෙල් අමාත්‍යවරයාව සිටි අර්ජුන රණතුංග මහතා උත්සාහ කළ බව ඛනිජ තෙල් සංස්ථාවේ නියෝජ්‍ය සාමාන්‍යධිකාරී මහේන්ද්‍ර කුමාර ගරුසිංහ මහතා ජනාධිපති කොමිසම හමුවේ කියා සිටියේය.2017 අගෝස්තු සිට 2018 මාර්තු දක්වා කාලය තුළ රටේ ඉන්ධන අවශ්‍යතා සපුරාලීම සඳහා දිගු කාලීන ටෙන්ඩර් තුනක් කැඳවිය යුතු බවට ඛනිජ තෙල් නීතිගත සංස්ථාවේ ගබඩා සමාලෝචන කමිටුව තීරණය කළ බවත් ඒ බව අමාත්‍යවරයා දැන සිටියදීත් ඔහු විසින් නීත්‍යානුකූල ප‍්‍රසම්පාදන ක‍්‍රියාවලිය යටතේ අවශ්‍ය පියවර නොගත් බවද කොමිසම හමුවේ වැඩිදුරටත් සාක්කි දෙමින්  ඛනිජ තෙල් සංස්ථාවේ නියෝජ්‍ය සාමාන්‍යධිකාරීවරයා කියා සිටියේය.2017 / 2018 කලයේදී ඛනිජ තෙල් නීතිගත සංස්ථාවට ඉන්ධන මිලඳී ගැනීම සඳහා කැඳවා තිබූ දිගු කාලීන ටෙන්ඩර් තුනක් අවලංගු කිරීමට එවකට ඛනිජ තෙල් අමාත්‍යවරයාව සිටි අර්ජුන රණතුංග මහතා කටයුතු කිරීමෙන් එම සංස්ථාවට විශාල මූල්‍යමය පාඩුවක් සිදුව ඇතැයි කියමින් එම කොමිසම හමුවේ ඉදිරිපත්ව තිබූ පැමිණිල්ලකට අදාළව සාක්කි දෙමින් හෙතෙම මේ බව කියා සිටියේය.ජනාධිපති පරීක්ෂණ කොමිසමේ සභාපති විශ‍්‍රාමික ශ්‍රේෂ්ඨාධිකරණ විනිසුරු උපාලි අබේරත්න , එහි පරීක්ෂකවරුන් වන විශ‍්‍රාමික මහාධිකරණ විනිසුරු සරෝජිනි කුසලා වීරවර්ධන , විශ‍්‍රාමලත් නියෝජ්‍ය පොලිස්පති විජය අමරසිංහ , හිටපු අමාත්‍යාංශ ලේකම්වරයෙකු වන ලලිත් ආර්.ද සිල්වා  සහ  විශ‍්‍රාමලත් විගණන අධ්‍යක්ෂකවරයෙකු වන පී.ඒ.පේ‍්‍රමතිලක යන මහත්ම මහත්මීන් හමුවේ මෙම සාක්කි ලබා ගැනීම සිදු කෙරිණි.එහිදී වැඩිදුරටත් කරුණු දැක්වූ ඛනිජ තෙල් සංස්ථාවේ නියෝජ්‍ය සාමාන්‍යධිකාරීවරයා මෙසේද කීය.      ‘‘අපි මේ ටෙන්ඩර් සඳහා නීත්‍ය ක‍්‍රියාවලියක් හරහා කටයුතු කළා. අපි තාක්ෂණික ඇගයීම් කමිටුවක් පත් කළ අතර පසුව කැබිනට් අනුමත ප‍්‍රසම්පාදන කමිටුවටද ගියා.ඉන්පසු ලියාපදිංචි සැපයුම්කරුවන්ගෙන් ලංසු කැඳවූ අතර අපි තෝරා ගත්තේ පෙට්‍රෝචයිනා ඉන්ටර්නැෂනල් පෞද්ගලික සමාගමයි. ඒ ඔවුන් අඩුම ප‍්‍රතිචාර දක්වන ලංසුකරු වූ නිසයි.සාමාන්‍යයෙන් ඇමතිවරයා කැබිනට් පත‍්‍රිකාවක් දමා අනුමැතිය ලබා ගනී. නමුත් මෙවර කිසිවක් සිදු නොවීය.ඊට මාස කිහිපයකට පසු මෙම ටෙන්ඩර් තුන අවලංගු කිරීමේ ඛනිජ තෙල් අමාත්‍ය අර්ජුන රණතුංග මහතාගේ යෝජනාවක් ප‍්‍රතික්ෂේප කළ බවට දන්වන ලද ලියවිල්ලක්  කැබිනට් මණ්ඩලයෙන් ලැබුණා.අමාත්‍යවරයාගේ යෝජනාව කැබිනට් මණ්ඩලය විසින් ප‍්‍රතික්ෂේප කර ඇති අතර ටෙන්ඩරයේ වලංගු කාලය කල් ඉකුත් වී ඇති බවත් ඉන් කරුණු හෙළි වූ බවද  ගරුසිංහ මහතා පැවසීය.මේ අනුව ඉන්ධන ගෙන්වීමට කෙටි කාලීන ටෙන්ඩර් සඳහා යාමට මග පෑදූ අතර එහි ප‍්‍රතිඵලයක් වශයෙන් ඛනිජ තෙල් නීතිගත සංස්ථාවට විශාල පාඩුවක් සිදු වූයේ යැයිද හෙතෙම වැඩිදුරටත් කොමිසම හමුවේ කියා සිටියේය.        ",
    "URL": "https://www.lankadeepa.lk/latest_news/‘‘තෙල්-ගෙන්වීමට-කැඳවූ-ටෙන්ඩර්-3ක්-අවලංගු-කිරීමට-අර්ජුන-උත්සහ-කළා‘‘/1-558567",
    "Category": "latest_news"
}