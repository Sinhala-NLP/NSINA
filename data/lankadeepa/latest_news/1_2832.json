{
    "Source": "www.lankadeepa.lk",
    "Timestamp": "2023 ජුලි මස 26",
    "Headline": "මැනිං පොදු  වෙළෙඳ සංගමයේ සභාපති ඇතුළු 17 කට ඇප",
    "News Content": "(නිමන්ති රණසිංහ)අධිකරණ නියෝග කඩ කරමින් විරෝධතාවයක නිරත වූ මැනිං පොදු වෙළෙඳ සංගමයේ සභාපතිවරයා ඇතුළු පුද්ගලයින් 17 දෙනෙකු එක් අයකුට රුපියල් ලක්ෂය බැගින් වූ ශරීර ඇපයක් මත මුදා හැරීමට කොළඹ අතිරේක මහේස්ත්‍රාත් මංජුල රත්නායක මහතා අද (26) නියෝග කළේය.මහජන පීඩා සහ මංමාවත් යන පනත් උල්ලංඝනය කරමින් සහ අධිකරණ නියෝග කඩ කරමින් මෙම සැකකරුවන් උද්ඝෝෂණයේ නිරත වූ බව පෑලියගොඩ පොලිසිය සැකකරුවන් අධිකරණයට ඉදිරිපත් කරමින් කරුණු සඳහන් කළේය.පෑලියගොඩ මැනිං පොදු වෙළෙඳපොළේ කඩකාමර ලබා දීමේ දී ඇතිවු ගැටලුවක් මුල් කරගනිමින් එහි වෙළෙඳ සංගමය විරෝධතාවක් ප්‍රකාශයට පත් කර තිබු අතර, පූර්ව විරෝධතාවයට එරෙහිව අධිකරණය ඊයේ  (25) වාරණ නියෝගයක් ද නිකුත් කර තිබුණි.එම අධිකරණ නියෝගය කඩ කල පෑලියගොඩ මැනිං වෙළෙඳපොළේ වෙලෙදුන් සියලු වෙළෙඳසැල් වසා දමමින් මහජනතාවට පීඩාවක් ඇති වන අයුරින් මහා මාර්ගයේ ගමන් ගන්නා මගීන්ට ද හිරිහැර වන අන්දමින් උද්ඝෝෂනයේ නිරත වූ බව පෑලියගොඩ පොලිසිය අධිකරණයට කරුණු ඉදිරිපත් කළේය.ඉදිරිපත් වූ  කරුණු සැලකිල්ලට ගත් මහේස්ත්‍රාත්වරයා සැකකරුවන්ට ඇප ලබා දෙමින් නඩුව ලබන 4 වන දා තෙක් කල් තැබීය.  ",
    "URL": "https://www.lankadeepa.lk/news/මැනිං-පොදු--වෙළෙඳ-සංගමයේ-සභාපති-ඇතුළු-17-කට-ඇප/101-637082",
    "Category": "latest_news"
}