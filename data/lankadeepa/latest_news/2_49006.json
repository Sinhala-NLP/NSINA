{
    "Source": "www.lankadeepa.lk",
    "Timestamp": "2019 අප්‍රේල් මස 24",
    "Headline": "පාස්කු ඉරිදා ප‍්‍රහාරය කළේ සල්ලිකාරයෝ",
    "News Content": "(තිළිණි ද සිල්වා)පාස්කු ඉරිදා ප‍්‍රහාරයට සම්බන්ධ වූයේ උසස් අධ්‍යාපනය ලත් , ආර්ථික වශයෙන් සමෘද්ධිමත් පවුල් වල තරුණයින් යැයිද ඉන්  එක් මරාගෙන මැරෙන බෝම්බකරුවෙකු එක්සත් ජනපදයේ අධ්‍යාපනය ලැබීමෙන් පසුව  ඕස්ට්‍රේලියාවේ උසස් අධ්‍යාපනය ලද අයෙකු බවත් කීවේය. රාජ්‍ය ආරක්ෂක අමාත්‍යවරයා මේ බව පැවසූයේ රජයේ ප‍්‍රවෘත්ති දෙපාර්තමේන්තුවේදී  විදේශ මාධ්‍යවේදීන් පිරිසක් සඳහා පැවති ප‍්‍රවෘත්ති සාකච්ඡාවකදීය.මෙම ප‍්‍රවෘත්ති සාකච්ඡාවේදී විදෙස් මාධ්‍යවේදියෙකු තවුහිද් ජමාත් සංවිධානයේ නායක සහරාන්  හස්මි සිටින්නේ කොහේදැයි ප‍්‍රශ්න කළ අතර රාජ්‍ය අමාත්‍යවරයා ඊට පිළිතුරු දෙමින් කියා සිටියේ බුද්ධි අංශ රැසක් දුන් තොරතුරු අනුව එම තැනැත්තා මෙම කැඞී ගිය කණ්ඩායමේ නායකයා බවත් ඔහු මෙම ප‍්‍රහාරයත් සමඟ සිය දිවි නසා ගෙන ඇති බවය.ෂැන්ග‍්‍රිලා හෝටලයේ දී මරාගෙන මැරෙන ප‍්‍රහාරය කළ තැනැත්තා කවුරුන්ද යන්න විමර්ශන අවසන් වනතුරු  අනාවරණය නොකරන බවද  විජයවර්ධන මහතා කියා සිටියේය.විදෙස් මාධ්‍යවේදීන් හමුවේ වැඩිදුරටත් අදහස් දැක්වූ රාජ්‍ය අමාත්‍යවරයා පෙන්වා දුන්නේ ජාත්‍යන්තර සංවිධානයක ආධාර ඇතිව මෙම ප‍්‍රහාරය සිදුකළා දැයි තවදුරටත් පරීක්ෂණ පවත්වන බවයි.මීට පෙර ලංකාවේ ස්ථාන කිහිපයකදීම  බුද්ධ ප‍්‍රතිමා විනාශ කරන ලද්දේ මෙම කල්ලිය විසින් යැයිද රාජ්‍ය අමාත්‍යවරයා පැවසීය.  ",
    "URL": "https://www.lankadeepa.lk/latest_news/පාස්කු-ඉරිදා-ප‍්‍රහාරය-කළේ-සල්ලිකාරයෝ/1-549137",
    "Category": "latest_news"
}