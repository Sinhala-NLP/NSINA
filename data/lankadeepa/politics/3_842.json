{
    "Source": "www.lankadeepa.lk",
    "Timestamp": "2018 මාර්තු මස 27",
    "Headline": "අගමැතිගේ විශ්වාසභංගයට ශ්‍රීලනිපය ඉක්මන් තීන්දුවක් ගත යුතුයි",
    "News Content": "(නාලක සංජීව දහනායක)ජනතාව ගැන කිසිදු අනුකම්පාවක් නැති රජය තවදුරටත් ජනතාව පීඩාවට පත්කිරීමේ අරමුණින් බඩු මිල ඉහළ දැමීමට සූදානම්ව සිටින බව ශ්‍රී ලංකා පොදුජන පෙරමුණේ සභාපති මහාචාර්ය ජී.එල්. පීරිස් මහතා ඊයේ (26) පැවැසීය. ජනතාව පීඩාවට පත්කරන රජය  ගෙදර යැවීම සඳහා අගමැතිවරයාට එරෙහිව ඉදිරිපත් කර තිබෙන විශ්වාසභංග යෝජනාව සම්බන්ධයෙන් ශ්‍රී ලංකා නිදහස් පක්‍ෂය ඉතාම ඉක්මනින් තීන්දුවක් ගත යුතු යැයි ද මහාචාර්යවරයා කීය.බත්තරමුල්ල, නෙළුම් මාවතේ පිහිටි ශ්‍රී ලංකා පොදුජන පෙරමුණු කාර්යාලයේදී ඊයේ (26) පැවැති මාධ්‍ය හමුවකට එක්වෙමින් මහාචාර්යවරයා මේ බව සඳහන් කළේය.එහිදී මහාචාර්ය ජී.එල්. පීරිස් මහතා මෙසේ ද පැවැසීය.“අග්‍රාමාත්‍යවරයා සම්බන්ධයෙන් ජනතාවගේ විශ්වාසය දැනටමත් කඩා වැටිලා ඉවරයි. ඒ බව පසුගිය පළාත් පාලන මැතිවරණයෙන් පෙන්නුම් කර තිබෙනවා. අගමැතිවරයාට එරෙහි විශ්වාසභංග යෝජනාව ඉදිරිපත් කිරීම හරහා අපි කරන්නේ ජනතාවගේ මතය පර්ලිමේන්තුව තුළ ඉදිරිපත් කිරීම පමණයි.අගමැතිවරයා සමඟ ආණ්ඩුවේ සිටිය නොහැකි බව මුලින්ම ප්‍රකාශ කළේ ශ්‍රී ලංකා නිදහස් පක්‍ෂයේ ජෝන් සෙනෙවිරත්න, සුසිල් ප්‍රේමජයන්ත, ඩිලාන් පෙරේරා වැනි අමාත්‍යවරුන් කණ්ඩායමයි. ඒ නිසා මුලින්ම විශ්වාසභංග යෝජනාව ඉදිරිපත් කළ යුතුව තිබුණේ ශ්‍රී ලංකා නිදහස් පක්‍ෂය විසිනුයි. ඔවුන්ගේ ඒ ප්‍රකාශ ක්‍රියාවට නංවන්න සුදුසු වේලාව දැන් එළැඹී තිබෙනවා. විශ්වාසභංග යෝජනාවට සහාය නොදී අගමැතිවරයාට විරුද්ධව කතා කරන්න ශ්‍රී ලංකා නිදහස් පක්‍ෂයේ අමාත්‍යවරුන්ට කිසිම සදාචාරාත්මක අයිතියක් නැහැ.ශ්‍රී ලංකා නිදහස් පක්‍ෂයේ දේශපාලනය සම්ප්‍රදායානුකූලවම එක්සත් ජාතික පක්‍ෂයේ ප්‍රතිපත්තිවලට විරුද්ධයි. දැන් ඒ දේශපාලන භූමිකාව ඉටුකරන්නේ ශ්‍රී ලංකා පොදුජන පෙරමුණයි. ඒ බව පළාත් පාලන මැතිවණ ප්‍රතිඵලයෙන් තහවුරු වුණා. දැන් ශ්‍රී ලංකා නිදහස් පක්‍ෂයේ ඡන්ද පදනම දෙදරා ගිහිල්ලා. මැතිවරණ ප්‍රතිඵලය අනුව ආයතන 152ක බලය පිහිටුවීම සම්බන්ධයෙන් අපිට කිසිම ගැටලුවක් නැහැ.නමුත් මන්ත්‍රී ධුර සංඛ්‍යාවෙන් සියයට 50ක් සම්පූර්ණ කරගන්න බැරිවුණු ආයතන 71ක බලය පිහිටුවීම සම්බන්ධයෙන් අපි ශ්‍රී ලංකා නිදහස් පක්‍ෂය ඇතුළු දේශපාලන පක්‍ෂ සමඟ සාකච්ඡා කිරීමට බලාපොරොත්තු වෙනවා. එකසත් ජාතික පක්‍ෂයට බලය හිමිව තිබූ ගාල්ල හා මීගමුව මහනගර සභාවල නගරාධිපති ධුරය ශ්‍රී ලංකා පොදුජන පෙරමුණට හිමිවුණා. අපි ශ්‍රී ලංකා නිදහස් පක්‍ෂයේ නාගරික මන්ත්‍රීවරුන් මුදලට අපේ පැත්තට නම්මවා ගත්තේ නැහැ. ඒ මන්ත්‍රීවරුන් ජනතාවගේ මතය පිළිබඳව හැඟීමකින් කටයුතු කර තිබෙනවා.ආණ්ඩුවට ජනතාව ගැන කිසිම අනුකම්පාවක් නැහැ. ජනතාව සම්බන්ධයෙන් අනුකම්පාවක් තිබෙන රජයක් නම් මේ විදියට බඩු මිල වැඩි කරන්නේ නැහැ. මේ වනවිට ආණ්ඩුව අවසන් හුස්ම පොද හෙළන්නට සූදානමින් සිටිනවා. ඒ නිසා අගමැතිවරයාට එරෙහි විශ්වාසභංග යෝජනාව සම්බන්ධයෙන් ශ්‍රී ලංකා නිදහස් පක්‍ෂය ඉතාම ඉක්මනින් තීන්දුවක් ගත යුතුයි. එක්සත් ජාතික පක්‍ෂය රජය තුළ ශ්‍රී ලංකා නිදහස් පක්‍ෂය සමඟ සහයෝගයෙන් කටයුතු කරන්නේ නැහැ. සක්‍රීය බැරකම් කළමනාකරණ පනත් කෙටුම්පත බදාදා දිනයේදී පාර්ලිමේන්තුවේ සම්මත නොකරන බව ජනාධිපතිවරයා දැනුම් දුන්නා. නමුත් එක්සත් ජාතික පක්‍ෂය හදිස්සියේම ඒ පනත සම්මත කර ගත්තා. විශ්වාසභංග යෝජනාවේදී අගමැතිවරයාට එරෙහිව කරුණු 14ක් ඇතුළත් කර තිබෙනවා. ඉන් කරුණු 11ක්ම තිබෙන්නේ මහ බැංකු බැඳුම්කර වංචාව සම්බන්ධයෙනුයි. ඉතිරි කරුණු හතර ඇතුළත්ව තිබෙන්නේ තෙල්දෙණිය ප්‍රදේශයේ ඇතිවූ     ගැටුම්කාරී තත්ත්වය සම්බන්ධවයි. මේ වනවිට අර්ජුන් මහේන්ද්‍රන්ට එරෙහිව උසාවිය මඟින් වරෙන්තු නිකුත් කර තිබෙනවා. එවැනි තත්ත්වයක් මත ඔහුගේ අත්සන මෙරට මුදල් නෝට්ටුව මත තිබීමෙන් ආයෝජකයන්ගේ විශ්වාසය බිඳවැටෙනවා.     ත්‍රිවිධ හමුදාව සම්බන්ධ විමර්ශන කටයුතු සඳහා විදේශීය විනිසුරුවරුන්ගෙන් සමන්විත දෙමුහුන් අධිකරණ පිහිටුවන බව රජය ජිනීවා මානව හිමකම් කවුන්සිලයේදී පොරොන්දු වුණා. එහෙත් රජය ඒ පොරොන්දු ඉටු නොකරන බැවින් තමන් මෙම ක්‍රියාව අරඹන බව නියෝජ්‍ය මානව හිමිකම් කොමසාරිස්වරයා ප්‍රකාශ කර තිබෙනවා.නමුත් අපේ රටේ ආණ්ඩුක්‍රම ව්‍යවස්ථාව අනුව එවැන්නක් සිදු කළ නොහැකි බව විදේශ අමාත්‍ය තිලක් මාරපන මහතා මානව හිමිකම් කවුන්සිලයට දැනුම්දී තිබෙනවා. ආණ්ඩුක්‍රම ව්‍යවස්ථාව අනුව කටයුතු නොකරන රජයක් ආණ්ඩුක්‍රම ව්‍යවස්ථාවක් ආරක්‍ෂා කරන්නේ කෙසේදැයි නියෝජ්‍ය මානව හිමිකම් කොමසාරිස්වරයා විදේශ අමාත්‍යවරයාට පවසා තිබෙනවා” යැයි ද ඔහු කීය.   ",
    "URL": "https://www.lankadeepa.lk/politics/අගමැතිගේ-විශ්වාසභංගයට-ශ්‍රීලනිපය-ඉක්මන්-තීන්දුවක්-ගත-යුතුයි/13-526359",
    "Category": "politics"
}