{
    "Source": "www.lankadeepa.lk",
    "Timestamp": "2019 දෙසැම්බර් මස 13",
    "Headline": "‘එජාපයට ඕනෑ පූර්ණ ප්‍රතිසංස්කරණයක්’",
    "News Content": "(බිඟුන් මේනක ගමගේ)පක්ෂයේ පූර්ණ ප්‍රතිසංස්කරණයකින් තොරව තරග කිරීමට කටයුතු කළහොත් එක්සත් ජාතික පක්ෂය මහමැතිවරණයේදී දැඩි අර්බුදයකට යනු ඇතැයි එක්සත් ජාතික පක්ෂ පාර්ලිමේන්තු මන්ත්‍රී ආචාර්ය හර්ෂ ද සිල්වා මහතා ‘ලංකාදීප’ යට අද(13) පැවැසීය.සජිත් ප්‍රේමදාස මහතාට පක්ෂ නායකත්වය නොදී විපක්ෂ නායක ධුරය දුන් පමණින් එක්සත් ජාතික පක්ෂයට මහමැතිවරණය පහසු වනු ඇතැයි සිතිය නොහැකි යැයි ද හර්ෂ ද සිල්වා මහතා අවධාරණය කළේය.කාර්යක්ෂම වැඩක් කළ හැකි තරුණ නව කණ්ඩායමක් ඉදිරි පෙළට පැමිණ මැතිවරණය මෙහෙයවුවහොත් ජනාධිපතිවරණයේදී අහිමි වූ මධ්‍යම පාංතික ඡන්ද නැවත එජාපයට ආකර්ශනය කරගත හැකි යැයි කී හෙතෙම පවතින නායකත්වය සමග එවැනි අභියෝගයකට මුහුණ දිය නොහැකි යැයි ද කීවේය.පක්ෂ ප්‍රතිසංවිධානය සම්බන්ධයෙන් එ.ජා.ප නායකත්වය නම්කළ නව කමිටුව සම්බන්ධයෙන් කළ විමසීමේදී ආචාර්ය හර්ෂ ද සිල්වා මහතා මෙසේ ද කීවේය.“ මහ ඡන්දයට එක්සත් ජාතික පක්ෂය ඉදිරිපත් වෙනවා නම් සම්පූර්ණ වෙනසක් විය යුතුයි. හැබැයි ඒකත් ප්‍රජාතන්ත්‍රවාදීව තීරණය විය යුතුයි. රනිල් වික්‍රමසිංහ සජිත් ප්‍රේමදාසට ගෙදරට කතා කරලා ‘ඔන්න ඔයා නායකයා’ කියන එක නෙවෙයි. පක්ෂෙ කෘත්‍යාධිකාරි මණ්ඩලයේ හා පාර්ලිමේන්තු කණ්ඩායමේ බහුතර ඡන්දයකින් විමසිය යුතුයි.නායකයා පමණක් නෙවෙයි ව්‍යවස්ථාවත් වෙනස් කරන්න ඕනෑ. නියෝජ්‍ය නායකයා, සභාපතිවරයා තෝරනවා නම් එහෙමයි. මහලේකම් හා භාණ්ඩාගාරික තමන්ට කැමැති කෙනකු තෝරාගැනීමට නායකත්වයට ඉඩ දිය යුතුයි. අනෙක් නිලධාරින් බහුතර ඡන්දයෙන් තේරීපත් විය යුතුයි. එහෙම නැතිව මෙහෙම ගියොත් නම් මැතිවරණයකට ඇත්තටම ඡන්දෙ ඉල්ලන්න එක්සත් ජාතික පක්ෂයේ කවුරු ඉදීවිද දන්නේ නෑ” යැයිද හෙතෙම පැවසීය.   ",
    "URL": "https://www.lankadeepa.lk/politics/‘එජාපයට-ඕනෑ-පූර්ණ-ප්‍රතිසංස්කරණයක්’/13-562218",
    "Category": "politics"
}