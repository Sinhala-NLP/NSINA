{
    "Source": "www.lankadeepa.lk",
    "Timestamp": "2021 මාර්තු මස 22",
    "Headline": "‘‘එ.ජා.ප නිසි තැනට ගෙන රට ජයග්‍රහණය කරා ගෙන යනවා‘‘",
    "News Content": "(අංජුල මහික වීරරත්න සහ මීරිගම පුෂ්පකුමාර මල්ලව ආරච්චි)ඩී.එස් සේනානායක යුගයේ ලංකාව බ්‍රිතාන්‍යයට පවා ණය දුන්න ද වර්තමානයේ ලංකාව සෑම බලවත් රටකටම ණය වෙමින් සිටින බව එක්සත් ජාතික පක්ෂ නියෝජ්‍ය නායක රුවන් විජයවර්ධන මහතා ඩී.එස් සේනානායක ගුණ සමරු උළෙලේ දී පැවසීය.සේනානායක ප්‍රතිපත්ති අනුගමනය කරමින් එක්සත් ජාතික පක්ෂය නිසි තැනට ගෙන රට ජයග්‍රහණය කරා ගෙන යන බවට ප්‍රතිඥා ලබාදෙන බවද විජයවර්ධන මහතා එහිදී වැඩිදුරටත් කීය.නිදහස් ලංකාවේ ප්‍රථම අග්‍රාමාත්‍ය සහ එක්සත් ජාතික පක්ෂ නිර්මාතෘ මහාමාන්‍ය ඩී.එස් සේනානායක මහතාගේ 69වන ගුණානුස්මරණ උත්සවය මීරිගම ඓතිහාසික බෝතලේ වලව්ව ඉදිරිපිට සේනානායක සමාධිය අසලදී පැවැති අතර එහි ප්‍රධාන ආරාධිතයා ලෙස සහභාගී වෙමින් රුවන් විජයවර්ධන මහතා මේ බව කීය.\"ඩී .එස් සේනානායක යනු අපේ රට බ්‍රිතාන්‍ය අධිරාජ්‍යවාදීන්ගෙන් මුදාගත් යුග පුරුෂයායි. එහිදී එතුමා තීරණාත්මක නායකත්වයක් දුන්නා. ලංකාවට මොන නිදහසක් දැයි එදා බ්‍රිතාන්‍ය පාලකයන් කිව්වා.ලංකාවෙි ජාතීන් භේද භින්න වී සිටින බවත් නිදහස දුන්නොත් ඔවුන් ගහමරා ගනු ඇති බවත් එදා බ්‍රිතාන්‍ය පාලකයන් පැවසුවා. එවැනි තත්වයක් හමුවේ දී ඩී.එස් සේනානායක මහතා රටේ සියලු ජාතීන් එකතු කරන්න වැඩ කටයුතු කළා .සිංහල මහා සභාව ,දමිළ කොංග්‍රසය ,මුස්ලිම් ලීගය එකතු කරගෙන සියලු ජාතීන් නියෝජනය වන පරිදි එක්සත් ජාතික පක්ෂය හැදුවා .එක්සත් ජාතික පක්ෂයට අලියා යන ලාංඡනය දුන්නෙත් සුමන සමන් දෙවියන්ගේ වාහනය නිසයි. මෙරට කෘෂිකර්මයට හා පරිසරයට ඇති ලැදියාව නිසා එතුමා එක්සත් ජාතික පක්ෂයට කොළපාට ගත්තා. එතුමා නායකත්වය දෙන විට ලංකාව කිසිම විදේශ රටකට ණය නැහැ .ගල්ඔය ව්‍යාපාරය පටන් ගත්තේ විදේශ ණය ගෙන නොවේ.ඩී . එස් සේනානායක මහතා ලෝකයේ සියලු විදේශ රටවල් සමඟ මිත්‍ර විදේශ ප්‍රතිපත්තියක් අනුගමනය කළා. බ්‍රිතාන්‍ය මෙන්ම බටහිර රටවල් සමඟත් චීනය, ඉන්දියාව සමඟත් ඉතා සමීපව වැඩ කළා. එකල ලංකාවෙන් බ්‍රිතාන්‍යයට පවා ණය දී තිබෙනවා. නමුත් අද අප සෑම බලවත් රටකටම ණය වෙමින් සිටිනවා යනුවෙන් රුවන් විජයවර්ධන මහතා පැවසීය.   ",
    "URL": "https://www.lankadeepa.lk/news/‘‘එ-ජා-ප-නිසි-තැනට-ගෙන-රට-ජයග්‍රහණය-කරා-ගෙන-යනවා‘‘/101-587745",
    "Category": "politics"
}