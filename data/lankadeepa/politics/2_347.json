{
    "Source": "www.lankadeepa.lk",
    "Timestamp": "2020 ජනවාරි මස 29",
    "Headline": "‘මහජන මුදල් හොරකම් කරන අය ජවිපෙ අය සතුරන් ලෙස පිළිගන්නවා’",
    "News Content": "(මුදිතා දයානන්ද)          මහාපරිමාණයෙන් මහජන දේපළ හා මුදල් හොරකම් කරන්නන් මා ඇතුළු අපේ පක්ෂයේ අයව හතුරන් ලෙස පිළිගැනීම ගැන මා ආඩම්බර වෙනවා. ඇවන්ට්ගාඩ් සභාපතිවරයා අපට එල්ල කරන චෝදනා අපි දකින්නේ ඒ අර්ථයෙන් යැයි ජනතා විමුක්ති පෙරමුණේ නායක, පාර්ලිමේන්තු මන්ත‍්‍රී අනුර දිසානායක මහතා පැවසීය.පැලවත්තේ පිහිටි ජනතා විමුක්ති පෙරමුණෙ ප‍්‍රධාන කාර්යාලයේදී අද (29) පැවති මාධ්‍ය හමුවකදී මෙසේ කීය.ජනතා විමුක්ති පෙරමුණ මෙක්සිකන් ක‍්‍රමයට හොරකම් කරන්නේ යැයි ඇවන්ට්ගාඩ් සභාපතිවරයා කිසියම් මාධ්‍ය සාකච්ඡාවකදී කළ ප‍්‍රකාශයක් සම්බන්ධයෙන් මාධ්‍යවේදීයකු නැගූ ප‍්‍රශ්නයකට පිළිතුරු දෙමිනි.එහිදී ඔහු මෙසේද පැවසීය.          ‘අපි ගාව කලූ සල්ලි නැහැ. අපිට ආධාර ලැබෙන හැම ආකාරයක් ගැනම වාර්තා තිබෙනවා. බැංකුවට එන හැම සතයක් ගැනම බැංකුවේ වාර්තා වෙනවා. අපි තමයි පක්ෂයක් හැටියට තමන්ට ලැබෙන සැබෑ ආදායම රටට ප‍්‍රකාශ කර තිබෙන්නේ. අපි අපේ සැබෑ ආදායම හා වියදම මැතිවරණ කොමසාරිස් වෙත වාර්ෂිකව ලබාදෙනවා. ඒ නිසා තමයි වැඩිම ආදායමක් සහිත පක්ෂය බවට අපේ පක්ෂය පත්වෙලා තියෙන්නේ. අනෙක් පක්ෂ කලූ සල්ලිවලින් ලැබෙන ආදායම හංගලා තමයි වාර්තා හදන්නේ. නමුත් කරන වියදම අනුව ලැබීම කොයිතරම් වෙන්න පුලූවන්ද කියලා ජනතාවට තේරුම් ගන්න පුලූවන්.     හොරුන්ගෙන් මුදල් ගත්ත අය හොරු විවේචනය කරන්නේ නැහැ. හොරුන්ට එරෙහිව නීතියෙන් කටයුතු කරන්නේ නැහැ. ඒ නිසා ඔවුන් හොරුන්ගේ මිතුරන්. ඒ නිසා හොරුන්ගේ හතුරන් බවට මා ඇතුළු අපේ පක්ෂයේ අය පත්විම ගැන මට නම් තිබෙන්නේ ආඩම්බරයක්. ඒ අය නගන අභූත චෝදනාවලට අපි පිළිතුරු දිය යුතුයැයි මා හිතන්නේ නැහැ.‘  ",
    "URL": "https://www.lankadeepa.lk/politics/‘මහජන-මුදල්-හොරකම්-කරන-අය-ජවිපෙ-අය-සතුරන්-ලෙස-පිළිගන්නවා’/13-565049",
    "Category": "politics"
}