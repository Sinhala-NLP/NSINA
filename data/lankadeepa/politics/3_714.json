{
    "Source": "www.lankadeepa.lk",
    "Timestamp": "2018 ජුලි මස 02",
    "Headline": "මුදල් දුන් කතාව චීනය ප්‍රතික්ෂේප කර නෑ - අජිත් පී පෙරේරා",
    "News Content": " නිමල කොඩිතුවක්කු          පසුගිය ජනාධිපතිවරණයේදී චීන සමාගමක්  ඩොලර් මිලියන 7.6ක මුදලක් මහින්ද රාජපක්ෂ මහතාට ලබා දී ඇතැයි නිව්යෝක් ටයිම්ස් පුවත්පත කළ හෙළිදරව්ව  චීන තානාපති කාර්යාලය මගින් ප‍්‍රතික්ෂේප කර නොමැති බව විදුලි බල හා පුනර්ජනනීය බලශක්ති රාජ්‍ය අමාත්‍ය අජිත් පී. පෙරේරා මහතා පැවසීය. මේ පිළිබඳ ඉහළම මට්ටමේ පරීක්ෂණයක් කඩිනමින් සිදු කළ යුතු බවද රාජ්‍ය අමාත්‍යවරයා සඳහන් කෙළ්ය. බත්තරමුල්ල පිහිටි අධ්‍යාපන අමාත්‍යාංශ ශ‍්‍රවනාගාරයේ අද(02) පැවති මාධ්‍ය හමුවකදී මාධ්‍යවේදීන් නැගූ ප‍්‍රශ්න  කිරීම් වලට පිලිතුරු ලබා දෙමින් ඔහු මේ බව කියා සිටියේය. අජිත් පී පෙරේරා මහතා  මෙසේ ද කීෙව්ය.    ‘‘නිව්යෝක් ටයිම්ස් කියන්නේ අපිට සම්බන්ධ පුවත්පතක් නෙමෙයි. නිව්යෝක් ටයිම්ස් පුවත්පත තොරතුරු සහිතව තමයි මෙම සිද්දිය  වාර්තා කරලා තියෙන්නේ.  මේ ගැන අපි දැනන් හිටියෙත් නැහැ.  මේ රටේ තියෙන අපරාධ පරීක්ෂණ ආයතන  කවදා මේ පරීක්ෂණ පටන් ගත්තද නැද්ද කියන්න අපි දන්නේ නැහැ. එහෙම පරීක්ෂණ වලට ඇඟිලි ගහන ක‍්‍රමවේදයක් අපිට ඇත්තෙත් නැහැ. දේශපේ‍්‍රමීන්  ලෙස පෙනී සිටින තක්කඩි  දේශපාලඥයන් රට විකුණන්න  දැවැන්ත මුදල් ප‍්‍රමාණයක් ලෝකයේ ප‍්‍රබල  ආක‍්‍රමණකාරී  ආර්ථික ප‍්‍රථිපත්ති අනුගමනය කරන රාජ්‍යකින්   ලබා ගත්තා කියන මේ  කතාව ඇත්තද නැත්තද  කියන එක තමයි  වැදගත් වෙන්නේ. චීන තානාපති කාර්යාලය මේ ගැන  නිවේදනයක් නිකුත් කළා. එම කිසිම අවස්ථාවක  චීන තානාපති කාර්යාලය මෙම කාරණාව ප‍්‍රතික්ෂේප කරලා නැහැ. ඔවුන් මෙම කාරණාව ප‍්‍රතික්ෂේප නොකරන  නිසා මෙතන මුදල් හුවමාරුවක් වෙලා තියෙන බව ඒකෙන් අපිට  පැහැදිලි වෙනවා.  දැන් තියෙන්නේ මොකටද මුදල් ගත්තෙ කියලා බලා ගන්නයි.  මේ රට විකුණන්න  පදනම දාලා, මේ රට ණය උගුලක හිරකරලා  අනාගතයේ එන ආණ්ඩු වලටත්,  මේ රටේ ජනතාවටත් මහා විපතක්  වෙන විදියට මේ අය හිරකරලා තියෙනවා. මේක විතරක් නෙමෙයි  මේ අය තව දේවල් අරන් ඇති. මේ රටට ආදරය කරන මිනිස්සු කවුද, මේ රට විකුණුවේ  කවුද කියන ස්වාධීන සාක්ෂියක් තමයි නිව්යෝක් ටයිම්ස් හෙලි දරවු කරලා තියෙන්නේ.  පත්තරයක පළවෙලා මදි.  මේ පිලිබඳ ඉහළම මට්ටමේ පරීක්ෂණයක් කරන්න  ඕනෑ.’’   ",
    "URL": "https://www.lankadeepa.lk/politics/මුදල්-දුන්-කතාව-චීනය-ප්‍රතික්ෂේප-කර-නෑ---අජිත්-පී-පෙරේරා/13-531952",
    "Category": "politics"
}