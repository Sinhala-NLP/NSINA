{
    "Source": "www.lankadeepa.lk",
    "Timestamp": "2018 ජුලි මස 31",
    "Headline": "‘‘රජයේ වෛද්‍ය නිලධාරීන්ගේ සංගමය රටේ ආර්ථිකය කඩාකප්පල් කරන මාෆියා සංවිධානයක්‘‘",
    "News Content": "(නිමල කොඩිතුවක්කු)රටේ ආර්ථිකය දිගින්  දිගටම කඩාකප්පල් කරන මාෆියා සංවිධානයක් බවට අද රජයේ වෛද්‍ය නිලධාරීන්ගේ සංගමය පත්ව ඇතැයි  එක්සත් ජාතික පක්ෂයේ කොළඹ දිස්ත‍්‍රික් පාර්ලිමේන්තු මන්ත‍්‍රී මුජිබර් රහුමාන් මහතා අද (31) පැවසීය.ඔවුන් කිසිදිනක සෞඛ්‍ය සේවය ඉහළ නංවන්න ජනතාවට සිදුවන  අපහසුතාවයන් වළක්වන්න ,ජනතාවට ගුණාත්මක සේවයක් ලබා දෙන්න මැදිහත් වී නොමැති බවත්  ජනතාවට යම් දෙයක් ලැබේ නම් එයට විරුද්ධව වැඩ කිරීම ඔවුන්ගේ අරමුණ වී ඇති බවත් මන්ත‍්‍රීවරයා සඳහන් කළේය.පිටකෝට්ටේ පිහිටි සිරිකොත එක්සත් ජාතික පක්ෂ මූලස්ථානයේ පැවති මාධ්‍ය හුමුවකට එක්වෙමින් ඒ මහතා මේ බව පැවසීය.එහිදී වැඩිදුරටත් අදහස් දැක්වූ පාර්ලිමේන්තු මන්ත‍්‍රී මුජිබර් රහුමාන් මහතා මෙසේද කීවේය. ‘‘ශ්‍රී ලංකා සිංගප්පූරු වෙලඳ ගිවිසුම සම්බන්ධයෙන් රජයේ වෛද්‍ය නිලධාරීන්ගේ සංගමය ලබන මාසේ 3 වැනිදා වැඩ වර්ජනයකට යනවලූ.  රටක් විදියට අපිට ලෝකයත් එක්ක ඉස්සරහට යන්න  ඕන නම් අනිවාර්යයෙන්ම අපිට වෙළඳ ගිවිසුම් වලට යන්න වෙනවා.අතීතයේදී පැවති හැම ආණ්ඩුවක්ම විවිධ රටවල්  සමඟ වෙළඳ ගිවිසුම් අත්සන් කරලා තියෙනවා. ගෝලීයකරණය යටතේ මේ තියෙන වෙළඳ  පොළ ආර්ථිකය යටතේ මුලූ ලෝකයම අද ගමක් බවට පත්වෙලා තියෙනවා.ලෝකයේ දියුණු රටවල්  එක වෙළඳ පොළක් කියන  සංකල්පය මත අද ගමන් කරනවා.  අපිත් රටක් විදියට අපේ අසල්වාසි  රටවල් සමඟ වෙළඳ ගිවිසුම් වලට යොමු විය යුතුයි. ඒ මගින් තමයි වෙළඳ පොලක් හදාගෙන අපිට ඉදිරියට යන්න වෙන්නේ.අපි ගිවිසුම් අත්සන් කරන විට අපිට සියයට සියයක වාසියක්  නොලැබෙන්න පුළුවන්. ගිවිසුමක් අත්සන් කරද්දී වාසි අවාසි දෙකම තියෙනවා.අපේ  රටේ ආර්ථික  ශක්තිය, නිෂ්පාදනය, ආර්ථික ක‍්‍රියාවලිය ජනතාවගේ සමාජ තත්ත්වය උසස් කරන්න තමයි අපි ගිවිසුම් වලට එළැඹෙන්නේ.මෙම ගිවිසුම හරහාත් අපි බලන්නේ අපේ රටේ නිෂ්පාදකයන්ට හොඳ වෙළඳපොළක් නිර්මාණය කරගන්නේ කොහොමද කියලයි. ඒ වගේම ආයෝජකයන් ගෙන්වා ගැනීම කෙරෙහිත් අවධානය යොමු කරලා තියෙනවා.දැන් මේ ක‍්‍රියාවලියට  එරෙහිව රජයේ වෛද්‍ය නිලධාරීන්ගේ  සංගමය දිගින් දිගටම විරෝධතාවය එල්ල කළා. එට්කා ගිවිසුම ගේන වෙලාවෙත් ගිලන් රථ සේවාව  හඳුන්වා දෙන වෙලාවෙත් මේ අය දිගින් දිගටම අපිට විරෝධතාවය  එල්ලකළා.ගිලන් රථ සේවය සමඟ රෝ ඔත්තු සේවය එන බවට චෝදනා කළා.  මේ මගින් සෞඛ්‍ය ක්ෂේත‍්‍රයේ  අයගේ රැකියා අහිමි වෙනවා කිව්වා. ඉන්දියානු වෛද්‍යවරුන් ඇතුලූ කාර්‍ය මණ්ඩල එනවා කිව්වා. අද ඒ හැම දෙයක්ම අසත්‍යයක් වෙලා තියෙනවා. රටේ දුප්පත් මිනිස්සුන්ට විශාල ප‍්‍රතිලාභයක් ලැබිලා තියෙනවා.අපිට  දැන් අහන්න වෙනවා වෛද්‍ය නිලධාරීන්ගේ සංගමයෙන් එදා  එනවා කිව්ව රෝ එක කෝ කියලා. මෙයින් රැකියා අහිමි වුනේ කාගෙද  කියලා අපි ඒ අයගෙන් අහනවා. මේ ගිලන් රථ සේවය  ගෙනාපු එකෙන් රැකි රක්ෂා වැඩිවුනා.දිගින් දිගටම මේ රටේ ආර්ථිකය කඩාකප්පල් කරන මාෆියා සංවිධානයක් බවට අද රජයේ වෛද්‍ය නිලධාරීන්ගේ සංගමය පත්වෙලා තියෙනවා. මේ අය කවදාවත් මේ රජය කරන හොඳ දේවල් වලට මැදිහත් වෙලා නැහැ.ඔවුන් කිසි දිනක සෞඛ්‍ය සේවය ඉහළ නංවන්න ජනතාවට සිදුවන  අපහසුතාවයන් වළක්වන්න ජනතාවට ගුණාත්මක සේවයක් ලබා දෙන්න මැදිහත් වෙලා නැහැ. ජනතාවට යම් දෙයක් ලැබෙනවනම් ඒකට විරුද්ධව වැඩ කරන වර්ජන තමයි අද රජයේ වෛද්‍ය නිලධාරීන්ගේ සංගමය සිදු කරන්නේ.මේ රටේ සෞඛ්‍ය සේවය ඉහළ නංවන්න විශාල වැඩකොටසක් මේ රජය සිදුකරලා තියෙනවා. ඇයි මේ වෛද්‍යවරුන්ගේ සංගමය මේවා ගැන කියන්නේ නැත්තේ‘‘ යැයිද ඔහු එහිදි සඳහන් කළේය.   ",
    "URL": "https://www.lankadeepa.lk/politics/‘‘රජයේ-වෛද්‍ය-නිලධාරීන්ගේ-සංගමය-රටේ-ආර්ථිකය-කඩාකප්පල්-කරන-මාෆියා-සංවිධානයක්‘‘/13-533688",
    "Category": "politics"
}