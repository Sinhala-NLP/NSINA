{
    "Source": "www.lankadeepa.lk",
    "Timestamp": "2020 සැප්තැම්බර් මස 15",
    "Headline": "දේශපාලන වැඩවලට හවුල්නොවී රජයේ ඉදිරිගමනට සහායවන්න",
    "News Content": "(*** නාලක සංජීව දහනායක)රජයේ ඉදිරි ගමනට සහය වන්නැයි ජනාධිපති ගෝඨාභය රාජපක්‍ෂ මහතා වියත්මග සංවිධානයේ වියතුන්ගෙන් පෙරේදා (13) ඉල්ලීමක් කළේය.දේශපාලන අධිකාරිය මැදිහත් විය යුතු තැන් හඳුනාගෙන ඊට සම්බන්ධ නොවී රටේ ඉදිරි ගමන වෙනුවෙන් සැලසුම් හා ප්‍රතිපත්ති සැකසීමේ වගකීම වියත්මග සංවිධානය ඉදිරියේ තිබෙන බව ද ඔහු කීවේය. ජනාධිපතිධුරයට පත්වීමෙන් පසුව වියත්මග සංවිධානයේ සභාපතිවරයා ලෙස ඇතුල්කෝට්ටේ පිහිටි වියත්මඟ කාර්යාලයට පෙරේදා (13) පළමුවරට පැමිණි අවස්ථාවේදී හෙතෙම මේ බව සඳහන් කළේය.වියත්මග සංවිධානය විවිධ ක්‍ෂේත්‍ර ඇතුළත් පුළුල් පරාසයක විහිදුණු, උගතුන්ගෙන් බුද්ධිමතුන්ගෙන් සහ ව්‍යවසායකයන්ගෙන් සැදුම්ලත් සංවිධානයකි.එහිදී අදහස් දක්වමින් ජනාධිපති ගෝඨාභය රාජපක්‍ෂ මහතා සඳහන් කළේ වියත්මඟ සංවිධානයට ප්‍රාදේශීය මට්ටමින් ප්‍රතිපත්ති සම්පාදනයට දායකවීමට හැකියාව තිබෙන බවය.ග්‍රාමීය, නාගරික ඇතුළු සියලු ජනකොටස් ආර්ථික සහ සමාජීය වශයෙන් නගා සිටුවීමට ප්‍රමුඛත්වය දෙමින් රාජ්‍ය අමාත්‍යංශ ස්ථාපනය කර තිබෙන බවකී ජනාධිපතිවරයා එකී අරමුණ ජයගැනීමට දායක විය හැකි ආකාරය පිළිබඳව වියත්මඟ සංවිධානයේ විධායක සභාවට පෙන්වා දුන්නේය.උප කමිටු සකස් කර යෝජනා සහ සැලසුම් ඉදිරිපත් කර රාජ්‍ය අමාත්‍යංශවල ඉදිරි ක්‍රියාකාරීත්වයට මඟ පෙන්වීමටත් අමාත්‍යවරයා හමුවේ තිබෙන අභියෝගාත්මක අවස්ථාවලදී උපදෙස් දෙමින් සහය වීමටත් හැකි බවත් ජනාධිපති ගෝඨාභය රාජපක්‍ෂ මහතා පැවසීය.සියලු සංවර්ධන ක්‍රියාදාමයන් පරිසරය ආරක්‍ෂාවන අයුරින් කරගෙන යාමට සියල්ලන්ම වගබලාගත යුතු බව ද ඔහු කීවේය.විවිධ ක්‍ෂේත්‍ර නියෝජනය කෙරෙන පරිදි නව සාමාජිකයන් බඳවා ගැනීමේ අවශ්‍යතාව පිළිබදව ද මෙහිදී අවධානය යොමුවිය.රාජ්‍ය අමාත්‍යවරුන් වන අජිත් නිවාඩ් කබ්රාල්, නාලක ගොඩහේවා, සරත් වීරසේකර, විශේෂඥ වෛද්‍ය සීතා අරඹේපොළ මහත්ම මහත්මීන්ද, හම්බන්තොට දිස්ත්‍රික් පාර්ලිමේන්තු මන්ත්‍රී උපුල් ගලප්පත්ති මහතා ඇතුළු පිරිසක්ද මෙම සාකච්ඡාවට සහභාගි වූහ.   ",
    "URL": "https://www.lankadeepa.lk/politics/දේශපාලන-වැඩවලට-හවුල්නොවී-රජයේ-ඉදිරිගමනට-සහායවන්න/13-579061",
    "Category": "politics"
}