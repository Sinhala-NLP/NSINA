{
    "Source": "www.lankadeepa.lk",
    "Timestamp": "2020 ඔක්තෝබර් මස 22",
    "Headline": "’නූතන සිරිසඟබෝ ප්‍රජාතන්ත්‍රවාදයේත් පාර්ලිමේන්තුවෙන් ගෙල සිඳලා’",
    "News Content": "(නිමල කොඩිතුවක්කු) අනුරාධපුර යුගයේදී සිරිසඟබෝ රජතුමා ගෝඨාභය මල්ලිගේ අවශ්‍යතාවයට තමන්ගේ හිස  දන්දුන්නා මෙන්  නූතන රාජපක්ෂ යුගයේත් මහින්ද රාජපක්ෂ  තමන්ගේ මල්ලි වන  ගෝඨාභය රාජපක්ෂ මහතාට රටේ ප්‍රජාතන්ත්‍රවාදයේ සහ පාර් ලිමේන්තුවේ ගෙල සිඳ දන් දීමට කටයුතු කර ඇති බව එක්සත් ජාතික පක්ෂයේ නියෝජ්‍ය නායක රුවන් විජයවර්ධන මහතා කොළඹදී අද(22) පැවසීය.රටේ  ප්‍රජාතන්ත්‍රවාදය, ජනතාවගේ අයිතිවාසිකම්  ආරක්ෂා කිරීම වෙනුවෙන්  විසිවන සංශෝධනයට එරෙහිව රටේ ජනතාවත් සමග වීදියේ සටනක් කිරීමට එක්සත් ජාතික පක්ෂය කටයුතු කරන බවද  විජයවර්ධන මහතා සඳහන් කළේය.කොරෝනා වසංගත ව්‍යාප්තියත් සමග රට  අවදානම් තත්ත්වයක් පත්ව තියෙද්දිත් ජනතාවගේ සෞඛ්‍ය තත්වය පිළීබඳ නොසිතා බලයට ඇති කෑදරකමට පාර් ලිමේන්තුව රැස්කරගෙන ආණ්ඩුව  සිදුකරන වැඩපිළිවලට විරෝධය පල කරන බවද පිටකෝට්ටේ සිරිකොත එක්සත් ජාතික පක්ෂ මූලස්ථානයේ පැවැති මාධ්‍ය හමුවකට එක්වෙමින් ඔහු මේ බව පැවසීය.එහිදී වැඩිදුරටත් අදහස් දැක්වූ එක්සත් ජාතික පක්ෂයේ නියෝජ්‍ය නායක රුවන් විජයවර්ධන මහතා මෙසේද කීවේය.අපේ රටේ ඉතිහාසය අනුව අනුරාධපුර යුගයේදී සිරිසඟබෝ රජතුමා ගෝඨාභය මල්ලිට තමන්ගේ හිස  දන්දුන්නා. නූතන රාජපක්ෂ යුගයේත් මහින්ද රාජපක්ෂ  තමන්ගේ මල්ලි වන  ගෝඨාභය රාජපක්ෂ මහතාටත් දන් දෙන්න සිද්ධ වෙලා තියෙනවා. එතනදි දන් දෙන්නේ තමන්ගේ හිස නෙමෙයි මේ රටේ ප්‍රජාතන්ත්‍රවාදයේ ගෙල සිඳලා  බලය මුලුමන්න්ම ඒකාධිපති ජනාධිපතිවරයකුගේ අතට දන් දෙන්න තමයි දැන් ලෑස්ති වෙලා තියෙන්නේ. එක්සත් ජාතික පක්ෂය විදියට අපි මේ පිළිබඳව කණගාටුවෙනවා.එක්සත් ජාතික පක්ෂය විසිවන සංශෝධනයට විරුද්ධව  එදා ඉදන්ම කතා කලා. අදත්  අපි ඒ මතයේ සිටිනවා. කුමණ්ත්‍රණකාරීව හෝ මේ සංශෝධනය සම්මත කරගැනීමට අද රජය කටයුතු කරමින් සිටිනවා.  ",
    "URL": "https://www.lankadeepa.lk/politics/’නූතන-සිරිසඟබෝ-ප්‍රජාතන්ත්‍රවාදයේත්-පාර්ලිමේන්තුවෙන්-ගෙල-සිඳලා’/13-580969",
    "Category": "politics"
}