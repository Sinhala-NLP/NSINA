{
    "Source": "www.lankadeepa.lk",
    "Timestamp": "2017 අගෝස්තු මස 12",
    "Headline": "සියවසේ හාස්‍ය ජනක ප්‍රකාශය හිටපු නායකයා ඊයේ ප්‍රකාශ කළා- සජිත්",
    "News Content": "යහපාලන රජය යටතේ ප්‍රජාතන්ත්‍රවාදය අනතුරේ බවත්, රජය ඡන්ද කල් දමන බව හිටපු ජනපතිවරයා ප්‍රකාශ කරනවා. පසුගිය පාලන සමයේ සුදුවෑන් සංස්කෘතිය, මාධ්‍යවේදීන් ඝාතනය කළ යුගය, ජලය හා ඉන්ධන ඉල්ලා උද්ඝෝෂණය කළ ජනතාවට වෙඩි තැබීම අණකළ අය මෙසේ කීම සියවසේ හාස්‍ය ජනක ප්‍රකාශය මෙය බව අමාත්‍ය සජිත් ප්‍රේමදාස මහතා ත්‍රිකුණාමලයේ දි පැවැසීය. 36 වැනි ගම්උදා ගම්මානය ජනතා අයිතියට පත් කරමින් අමාත්‍යවරයා එසේ ප්‍රකාශ කළේ ත්‍රිකුණාමලය  ‘වල්ලුවර් කෝට්ටම්’ ගම්මානයේ දීය.පළාත් සභා මැතිවරණය එක දිනයක පවත්වන්නට එපා යනුවෙන්ද මහින්ද රාජපක්ෂ හිටපු ජනාධිපතිවරයා අද ප්‍රකාශ කර තිබෙනවා. එතුමාගේ කාලයේදී සිදුකළේ කුමක්ද? පළාත් සභා මැතිවරණ කොටසින් කොටස පවත්වා, භාණ්ඩාගාරයේ මුදල්ද භාවිතා කරමින් ඡන්ද ජය ගැනීමයි. පළාත් සභා මැතිවරණ සියල්ලම එකම දිනයක තැබීමේ වරද කුමක්ද? එදා වගේ අද රාජ්‍ය බලය යොදවා මැතිවරණ ජයගන්නට බැහැ. අද ස්වාධීන කොමිෂන් සභා ස්ථාපිත කර තිබෙනවා. ඒනිසා මැතිවරණ සඳහා අපට ඇඟිලි ගැසීමට බැහැ.අප කියන දේ කරනවා. කරන දේ කියනවා. එදා ක්‍රියාත්මක වු ‘යමපාලනයේ’ සහ අද ක්‍රියාත්මක වන ‘යහපාලනයේ’ වෙනස මෙයයි. පසුගිය රජයේ නිවාස ඇමතිවරයා මෙම ප්‍රදේශයට එද්දි වාහන කීයක් පසුපසින් එනවද? පොලිස් නිළධාරීන් කීදෙනෙක් එනවද? අද මා පැමිණියේ රජයේ වාහනයකින් නොවෙයි. වාහනයට ඉන්ධන ලබා ගන්නේ රජයේ මුදලින් නොවෙයි. මාත් සමඟ පැමිණියේ පොලිස් නිළධාරීන් දෙදෙනෙක් පමණයි. අපට විවිධ දීමනා වෙනුවෙන් මාසයකට රුපියල් ලක්ෂ 4 ක් පමණ රජයෙන් ලැබෙනවා. ඒ කිසිවක් මා ලබා ගන්නේ නැහැ. මා ඒ මුදල් රටේ ජනතාවට නිවාස සෑදීම පිණිස මාගේ පියා ආරම්භ කළ ‘සෙවණ’ අරමුදලේ තැන්පත් කරනවා.  ",
    "URL": "https://www.lankadeepa.lk/politics/සියවසේ-හාස්‍ය-ජනක-ප්‍රකාශය-හිටපු-නායකයා-ඊයේ-ප්‍රකාශ-කළා--සජිත්/13-516342",
    "Category": "politics"
}