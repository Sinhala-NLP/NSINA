{
    "Source": "www.lankadeepa.lk",
    "Timestamp": "2020 ජුලි මස 16",
    "Headline": "කොරෝනා මට්ටු නොකර ආණ්ඩුව තුනෙන් දෙක විතරක් හොයනවා",
    "News Content": "(***නිමල කොඩිතුවක්කු)‘පී.සී.ආර්. පරීක්ෂණ ප්‍රමාණය වැඩිකර කොරෝනා වසංගතය පාලනය කිරීම වෙනුවට ආණ්ඩුව තුනෙන් දෙක සොයමින් සිටින බව’ සමගි ජනබලවේගය නායක හිටපු විපක්ෂ නායක සජිත් ප්‍රේමදාස මහතා මාවනැල්ලේදී පැවැසීය.‘තම නොහැකියාව සහ වැඩ බැරිකම දිනෙන් දින ඔප්පු කළ රාජපක්ෂ ආණ්ඩුව ජනතාවට සහ රටට ආදරය නොකරන බව මේ  මාස නමය තුළ ඔප්පු කර ඇතැයිද’, ප්‍රේමදාස මහතා සඳහන් කළේය.සජිත් ප්‍රේමදාස මහතා මේ බව පැවැසුවේ මහ මැතිවරණය වෙනුවෙන් සමගි ජන බලවේගය මාවනැල්ල ප්‍රදේශයේ සංවිධානය කළ ජනහමුවට එක්වෙමිනි.වැඩිදුරටත් අදහස් දැක්වූ සමගි ජන බලවේගය නායක හිටපු විපක්ෂ නායක සජිත් ප්‍රේමදාස මහතා මෙසේද කීවේය.‘වර්තමාන ආණ්ඩුව දේශපාලන පලිගැනීම ආරම්භ කරලා. තරුණයන් විශාල පිරිස රැකියාවලින් එළියට දමලා. අප බලයට පත්වෙලා සති දෙකක් තුළ සියලු දෙනාටම නැවත රැකියා දෙන බව මම කියන්න කැමැතියි.රට පුරා තිබෙන ග්‍රාම සේවා වසම් දාහතර දහස් විසි දෙකේම අඩුම තරමේ එක ග්‍රාම සේවා වසමකින් දහදෙනා බැගින් රැකියා ගත කිරීමේ වැඩ පිළිවෙළක් අපි ආරම්භ කරනවා.පසුගිය ජනාධිපතිවරණයේදී තිබුණ ආණ්ඩුව පරාජයට පත් කර අලුත්ම ආණ්ඩුවක් නිර්මාණය කළේ මීළඟට සෞභාග්‍යයේ ඉදිරි දැක්ම ගෙන එනවා කියලයි. ඒක විශ්වාස කළ හැට නම ලක්ෂයක් ජනතාව ඡන්දය දුන්නා.වර්තමාන ආණ්ඩුවට රට ගොඩ නගන්න, රටට සෞභාග්‍යය ගේන්න, ජනතාවගේ ප්‍රශ්න විසඳන්න පුළුවන්ද කියා දැන් අප අහනවා.ගෙවුණ මාස අට තුළ ඒ අය ඔප්පු කර තිබෙන්නේ නොහැකියාව, වැඩ බැරිකම, අසමත්කම ඇතුළු දේ නොවේද? දිනෙන් දිනම ඔප්පු කර තිබෙන්නේ ඔවුන්ට ජනතාව වැදගත් නෑ කියන එකයි.කොරෝනා දෙවැනි රැල්ල පටන්ගෙන ඉවරයි. මේ ව්‍යසනය මුළු රටටම පැතිරීමේ අවදානම ආරම්භ වෙලා ඉවරයි. අප දිගින් දිගටම, පුන පුනා කියපු දේ ආණ්ඩුවවත්, ආණ්ඩුවේ බලධාරීන්වත් තුට්ටුවකට මායිම් කළේ නැහැ.පහුගිය ජනවාරි 24 වැනිදා කොරෝනා අනතුර පිළිබඳව මුලින්ම මම පාර්ලිමේන්තුවේදී කිව්වා. එතකොට ආණ්ඩුව හිනා වුණා. විහිළුවකට ගත්තා. ඊට පසු පෙබරවාරි පස් වැනිදා මා පාර්ලිමේන්තුවේදී මේ අවදානම ගැන නැවත වතාවක් ප්‍රකාශ කළා. ඒ වෙනකොට චීනයම ව්‍යසනයෙන් පීඩා විඳිමින් සිටියා. ආණ්ඩුව ඒ පිළිබඳවත් සැලකිල්ලක් දැක්වූයේ නෑ.දිනෙන් දින අප මේ ගැන රටට කිව්වා. ආණ්ඩුවට කිව්වා. හැබැයි ආණ්ඩුව ගණන් ගත්තෙ නෑ. වර්තමාන ආණ්ඩුව පී.සී.ආර්. පරීක්ෂණ කරනවා වෙනුවට ඡන්ද සමීක්ෂණ කරනවා. මේ අවදානම තුරන් කරන්න වෑයම් කරනවා වෙනුවට මැතිවරණ දිනන්න මෙහෙයුම් කරනවා. ජනතාවගේ ජීවිත සුරක්ෂිත කරන්න කැප වෙනවා වෙනුවට තුනෙන් දෙක ගන්න මහන්සි වෙනවා. අද වනවිට මුළු රටම අවදානමට ලක්වෙලා තිබෙනවා.කොවිඩ් තාක්ෂණ ඇගයීමේ කමිටුව මාස එකහමාරකින් රැස්වෙලා නෑ කියා රජයේ වෛද්‍ය නිලධාරින්ගේ සංගමය කියනවා. අනතුර ගැන කළ අනතුරු ඇඟවීම්ද ආණ්ඩුව ගණන් ගත්තේ නෑ කියලා රජයේ වෛද්‍ය නිලධාරීන්ගේ සංගමය කියනවා.මේ වෙලාවේ මැතිවරණය එපා. ඡන්ද වැඩට සහාය දෙන්නේ නැහැ කියලා පී.එච්.අයි. මහත්වරුන් කියනවා. ජීවිත අනතුරේ දාගෙන රෑ දවල් මහන්සි වෙච්ච සෞඛ්‍ය සේවකයන්ට අතිකාල නැහැ කියා ඒ අය උද්ඝෝෂණය කරනවා. මේ ආණ්ඩුව රට කොතැනටද ගෙන ගිහින් තියෙන්නේ?මැතිවරණයයි, තුනෙන් දෙකයි බලය ගැනීම පමණක් රජය අරමුණු කරගත්තා. ආණ්ඩුව මිනිස් ජීවිතය සම්බන්ධව තඹ සතයකට මායිම් කරන්නේ නැහැ. ඔවුන්ගේ නොහැකියාව, වැඩ බැරිකම ඔප්පු කළා පමණක් නොවේ. මේ මාස අට තුළ ඔවුන් ජනතාව ගැන හිතන්නේ නැහැ කියන එකත් ඔප්පු කර ඉවරයි.ඉදිරියේදී පත්වෙන අපේ ආණ්ඩුව ඒකාන්ත වශයෙන්ම රටේ ජනතාවාදීම ආණ්ඩුවයි, කියා මා තමුන්නාන්සේලාට කියනවා.ලෝකය පිළිගත්ත ක්‍රමවේදය තමයි, ආර්ථිකය ගොඩගැනීම වෙනුවෙන් ජනතාව අතට මුදල්දීම. එහෙම මුදල් දුන්නාම ජනතාව පරිභෝජනය කරනවා, ආයෝජනය කරනවා. ඉතිරි කරනවා එයින් ආර්ථිකය ඉහළට එනවා.මේක තමයි, ලෝකෙම පිළිගත් ක්‍රමවේදය. ජන සමාජය තුළ ජීවත්වෙන අන්ත අසරණ ජනතාව එදිනෙදා කුලී වැඩ කරන ජනතාව, සාමාන්‍ය ස්වයං රැකියාවක් කරන ජනතාව සමාජයේ පහළ පීඩිත තත්ත්වයෙන් ගොඩ නැංවීම වෙනුවෙන් අප බලයට පත් වූ වහාම රුපියල් විසි දහස බැගින් මාසයකට දෙන බවට සහතික වෙන්න කැමැතියි.අප රුපියල් විසිදහස දෙන්නේ අවිධිමත් විදිහට යොදවන්න නොවෙයි. ගෙදර ගෘහණිය මූලික කරගත්ත විශේෂ වැඩ පිළිවෙළක් හරහා ඔවුන්ගේ ගෘහයේ ආර්ථික පුනර්ජීවනය ඇති කිරීම වෙනුවෙන් මුදල අප දෙනවා. දේශපාලන කුහකයන් දැන් එහෙම දෙන්න සල්ලි කෝ කියා අහනවා.ඒ වැඩ පිළිවෙළ හරහා අප කාර්යක්ෂම රාජ්‍ය සේවය නිර්මාණය කරනවා. කොමිස් ගහන්න හුරුවෙච්ච, අල්ලස් ගන්න හුරුවෙච්ච හොරකම් කරන්න හුරුවෙච්ච සමහර කොටස් මේ වැඩ සටහනට විරුද්ධව එක එක කතා කියනවා. හැබැයි අපේ ආණ්ඩුව ආරම්භ කළ වහාම රටේ පහළ පීඩිත ජනතාව ගොඩ නංවන රුපියල් විසිදාහ දීමේ වැඩ සටහන ක්‍රියාත්මක කරනවා.මේ වනවිට මුළු ලෝකයේම තෙල් මිල පහළ බැහැලා. අප දිගින් දිගටම ආණ්ඩුවට කිව්වා මේ සහනය ජනතාවට දෙන්න. මාස 12 කට තෙල් මිල අඩු කරන්න බැහැ කියා. ආණ්ඩුව මුළු රටම මහා ව්‍යසනයක තිබෙද්දිත් තෙල් මිල අඩුවීමේ වාසිය ජනතාවට නොදී ආණ්ඩුව අධික ලාභයක් ලබනවා. අප බලයට පත්වූ වහාම පැය විසි හතරක් ඇතුළත තෙල් මිල පහළ දානවා.පහුගිය දවස්වල පොල් ගෙඩි අකුරෙන් පත්තරවල හෙඩ්ලයින් ගැහුවා 4% සහන ණය ජනතාවට දෙනවා කියලා. මුළු රටම හිතුවා ජනතාවට ඒ සහනය ලැබෙයි කියලා. ඔය කියන සහනය ලැබුණු අය ඉන්නවද?ඒ වගේම මාර්තු අප්‍රේල් විදුලි බිලට සහන දෙනවා කීවා. අප අහනවා එහෙම සහන දුන්නද?මේ ආණ්ඩුව ජනතාද්‍රෝහී ආණ්ඩුවක් කියන එක ඔප්පු කර ඉවරයි. ඒ නිසා තකතීරු ආණ්ඩුව එළවමු යයිද මා ප්‍රකාශ කරනවා.මෙම අවස්ථාව සඳහා හිටපු පාර්ලිමේන්තු මන්ත්‍රීවරුන් වන කබීර් හෂීම්, සුජිත් සංජය පෙරේරා යන මහත්වරුන් ඇතුළු පිරිසක් එක්ව සිටියහ.   ",
    "URL": "https://www.lankadeepa.lk/politics/කොරෝනා-මට්ටු-නොකර-ආණ්ඩුව-තුනෙන්-දෙක-විතරක්-හොයනවා/13-575546",
    "Category": "politics"
}