{
    "Source": "www.lankadeepa.lk",
    "Timestamp": "2020 අගෝස්තු මස 02",
    "Headline": "‘ඉපදෙන දරුවන්ට අයිති දේපළ විකුණන්න කිසිම ආණ්ඩුවකට අයිතියක් නැහැ‘",
    "News Content": "(අනීෂා මානගේ)අවුරුදු පහකට ඇවිල්ලා තවත් අවුරුදු ගණනාවකට පසුව ඉපදෙන දරුවන්ට අයිති දේපළ විකුණන්න කිසිම ආණ්ඩුවකට අයිතියක් නොමැති බව අග්‍රාමාත්‍ය මහින්ද රාජපක්ෂ මහතා අද (02) රන්න ප්‍රදේශයේදී පැවසීය.අග්‍රාමාත්‍යවරයා මේ බව ප්‍රකාශ කළේ මහමැතිවරණයේ අවසන් ජනරැළි මාලාව සනිටුහන් කරමින් රන්න ප්‍රදේශයේදී පැවැති ජනහමුවක් අමතමිනි. ශ්‍රී ලංකා පොදුජන පෙරමුණේ 2020 මහමැතිවරණ අවසන් ජනරැළි මාලාව ජනාධිපති ගෝඨාභය රාජපක්ෂ මහතාගේ ප්‍රධානත්වයෙන් අද(2) හම්බන්තොට දිස්ත්‍රීක්කයේදී පැවැත්විණි. රන්න ප්‍රදේශයේ පැවැති ජනරැළියට සහභාගී වෙමින් අග්‍රාමාත්‍යවරයා මෙසේද කීය.අපිදන්නවා පසුගිය 2015 පරාජයට පස්සේ එක්සත් ජාතික පක්ෂ ආණ්ඩුව එදා මෛත්‍රීපාල සිරිසේන ජනාධිපතිතුමා රනිල් වික්‍රමසිංහ මහත්තයාගේ ආණ්ඩුව අපේ රටේ දේපළ විකුණන්න පටන් ගත්තා. අනාගතයේ ඉපදෙන්න ඉන්න දරුවන් වෙනුවෙන් අපි බලයට ඇවිත් සැදූ වරාය ගුවන්තොටුපොළ අධිවේගී මාර්ග සියල්ල විකිණීමට සූදානම් වුණා.මෙයින් වරාය විකුණුවා. මෙය නියෝජනය කළ ඇමතිවරයෙක් තමයි සජිත් ප්‍රේමදාස. එක්සත් ජාතික පක්ෂයේ ඇමතිවරු වචනයක් කතා කළේ නැහැ. දැන් සජිත් මහත්තයා මේ පළාත අත්හැරලා කොළඹට ගිහිල්ලා. මේ රටට, පළාතට ආදරය කරන්නේ නැති අය බලයට පත් වුණාම, පාර්ලිමේන්තු ගියාම ඇති වෙන්නේ මෙවැනි දේවලුයිඅද එක්සත් ජාතික පක්ෂය දෙකට කැඩිලා. එක්සත් ජාතික පක්ෂයේ සජිත් පිල කියල එකක් තියෙනවා. රනිල් පිල කියලා තව එකක් තියෙනවා. මේ දෙගොල්ලො ගහගන්නවා. බැනගන්නවා. අපි දැක්කා පසුගිය කාලයේදී සංස්කෘතික අරමුදල මොනවගේ ආකාරයකින්ද වියදම් කරල තිබෙන්නේ කියලා.  අරමුදලෙන් වියදම් කරන්න තිබුණ දේවල් නෙවෙයි වෙනත් දේවල් කරල තිබෙන්නේ. මේ විදියට කිසිම වගකීමක් නැතුව වැඩ කරන පිරිස්වලට බලය දෙනවාද කියන එක ප්‍රශ්නයක්.එය ජනතාව තීරණය කරන්න ඕනෑ.කිසිම ආණ්ඩුවකට අයිතියක් නැහැ අවුරුදු පහකට ඇවිල්ලා තව අවුරුදු ගණනාවකට පස්සේ ඉපදෙන දරුවන්ට අයිති දේපල විකුණන්න. නමුත් මේ අය එය කළා. මෙවැනි තත්ත්වයක් තමයි රටේ තිබුණේ . අපි පසුගිය කාලයේදි වේගවත් සංවර්ධනයක් ඇති කළා. එය පසුගිය අවුරුදු පහේදී ආපස්සට ගියා. එය නැවත ඇති කරන්න කටයුතු කිරීම අපේ වගකීමක්. අසූඅට අසූනවය යුගය අපේ දරුවන්ට මතක් කරන්න ඕනෑ. මොකද සමහර දරුවන් එතකොට ඉපදිලාත් නැහැ. ඒ අය දන්නෙත් නැහැ මොනවද වුණේ කියලා.හම්බන්තොට දිස්ත්‍රීක්කයේ පමණක් තරුණ තරුණියෝ 7068ක් මරාදාල තිබුණා. එක් අවස්ථාවකදී වසන්ත ප්‍රසන්න සිසුන් දෙදෙනා පාඩම් කරලා එළියට බැස්සා විතරයි එතනින් උස්සලා ඔවුන්ගේ මළකඳ තිබුණේ හුංගම කිවුල ප්‍රදේශයේයි. තරුණ කොල්ලෙකුට කෙල්ලෙකුට එළියට බහින්න බැරි යුගයක් තිබුණා. එවැනි යුගයක් පහු කරලායි අපි රටක් ගොඩනැගුවේ. ඉන් පසුව ආපු ආණ්ඩුව නැවත වාරයක් මේ රට ආපස්සට හැරෙව්වා. දැන් ආපසු හරවන්නට අවස්ථාවක් ඇවිත් තිබෙනවා. ජනතාව ජනාධිපතිවරයෙක් පත් කළා. ජනාධිපතිවරයා අයිති පක්ෂයටයි පාර්ලිමේන්තු බලය ලබා දෙන්න ඕනෑ. එහෙම නැත්නම් වැඩක් කරන්න බැහැ. මේ කාලය නොයෙක් බොරු ප්‍රචාර යන කාලයක්. දැන් කියනවා දුන්න රුපියල් පන්දාහ කපාගන්න කටයුතු කරනවා කියලා. මේක පට්ටපල් බොරුවක්. බොරු කතාවලට රැවටෙන්න එපා යැයිද කීවේය.     ",
    "URL": "https://www.lankadeepa.lk/general_election_2020/‘ඉපදෙන-දරුවන්ට-අයිති-දේපළ-විකුණන්න-කිසිම-ආණ්ඩුවකට-අයිතියක්-නැහැ‘/206-576533",
    "Category": "politics"
}