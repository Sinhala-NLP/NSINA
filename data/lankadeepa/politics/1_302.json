{
    "Source": "www.lankadeepa.lk",
    "Timestamp": "2020 ජුනි මස 09",
    "Headline": "මහ ඡන්දයේදී තරග කරන්නේ එජාපයයි පොහොට්ටුවයි පමණයි",
    "News Content": "(*** අංජුල මහික වීරරත්න)මහ මැතිවරණයේදී බලය වෙනුවෙන් තරග කරන්නේ පක්ෂ දෙකක් පමණකැයි ඒ පක්ෂ දෙක වන්නේ එක්සත් ජාතික පක්ෂය සහ පොහොට්ටු පක්ෂය පමණක්  යයිද එක්සත් ජාතික පක්ෂ නායක රනිල් වික්‍රමසිංහ මහතා සිරිකොතදී ඊයේ (8) පැවැසීය.එක්සත් ජාතික පක්ෂය මෙවර මැතිවරණය තරග කරන්නේ විපක්ෂයේ බලය ගන්න නොව ආණ්ඩු බලය ගන්න බවද රනිල් වික්‍රමසිංහ මහතා සඳහන් කළේය.එක්සත් ජාතික පක්ෂයේ  වෘත්තීය සමිති නියෝජිත හමුවක් අමතමින් රනිල් වික්‍රමසිංහ මහතා මේ බව කීවේය.තවදුරටත් අදහස් දැක්වූ රනිල් වික්‍රමසිංහ මහතා මෙසේද  පැවසීය.අද අප මෙහි රැස්වන්නේ 2020 මහ මැතිවරණය ගැන කතා කරන්නයි. ලංකා ඉතිහාසයේ සෑම පාර්ලිමේන්තු ඡන්දයකටම තරග කළ එකම පක්ෂය වන්නේ එක්සත් ජාතික පක්ෂයයි.අපට අභීත ඉතිහාසයක් තිබෙනවා. පාර්ලිමේන්තුවේ හැමදාම සිටි එකම පක්ෂය වන්නේ අප පක්ෂයයි. මන්ත්‍රීධූර 80 සිට 140 දක්වා පාර්ලිමේන්තු මන්ත්‍රී සංඛ්‍යාව වර්ධනය කර ගන්න අපට හැකියාව ලැබුණා.අප කිසිවිටෙක පරාජය කියා පසුබැස්සේ නැහැ. සැමවිටම උත්සාහ කළේ ඉදිරියට එන්නයි. පක්ෂ ව්‍යවස්ථාව යටතේ පාර්ලිමේන්තුවට ඉදිරිපත් වෙන්න. තරග කරන්න අපට යුතුකමක් තිබෙනවා. බලය අල්ලා ගන්න අපට යුතුකමක් තිබෙනවා.රටේ බලය අරන් ආණ්ඩුවක් නිර්මාණය කිරීම අපගේ එකම යුතුකමයි. ඒ වැඩ කටයුත්තට අපි සූදානම් වෙමු.මේ මැතිවරණයේදී බලය වෙනුවෙන් තරග කරන්නේ පක්ෂ දෙකක් පමණයි. ඒ පොහොට්ටු කණ්ඩායම සහ එක්සත් ජාතික පක්ෂයයි. ඒ කාර්යය සඳහා අපි සුදානම් වෙමු. පාර්ලිමේන්තු ප්‍රජාතන්ත්‍රවාදය යනු එයයි.ආණ්ඩුවක් ලෙස පමණක් නොව විපක්ෂයක් ලෙස එක්සත් ජාතික පක්ෂයට වගකීම් සහගතව ක්‍රියාකළ හැකිබව අප මේ කාලය තුළ පෙන්වා දුන්නා. වගකිව යුතු පක්ෂයක් ලෙස කොරෝනා වසංගතයේ දී ක්‍රියා කළ ආකාරය ගැන ජනතාව අපට ප්‍රශංසා  කරනවා. අප පමණක් නොව තවත් පක්ෂ කිහිපයක්ද මෙහිදී වගකීමෙන් කටයුතු කළ බව සඳහන් කළ යුතුයි.මහා බ්‍රිතාන්‍යයේ, කම්කරු පක්ෂයේ සිට සෙසු පක්ෂ ද සාම්ප්‍රදායික දේශපාලනයෙන් ඉවත්ව ආණ්ඩුවට සහාය දෙන්නත් වැරැදි අඩුපාඩු  තිබේ නම් ඒවා පෙන්වා දෙන්නත් තීරණය කළා. අපත් කළේ එයයි.කැනඩාව, ඕස්ට්‍රේලියාව, ප්‍රංශය, නෝර්වේ ආදී සෑම රටක්ම මේ ආකාරයට කටයුතු කළා.අපට ආණ්ඩුව හදන්න හැකියි. ඒ සඳහා යා යුත්තේ කුමන මාර්ගයේද?2015 වසරේ අගෝස්තු මාසයේ ආණ්ඩුවක් හදන්න මට වරම ලැබුණා. ඊට පසුව අප ජාතික මට්ටමේ මැතිවරණයක් පරාජයට පත්වී නැහැ. අප හංසයා ලකුණ යටතේ තරග කළේ ජනාධිපතිවරණයේදීයි. එක්සත් ජාතික පක්ෂය මෙවර අලියා ලකුණ යටතේ තරග කරනවා. ඩී.එස්. සේනානයක, ඩඩ්ලි සේනානායක, ජේ. ආර්. ජයවර්ධන, ආර්. ප්‍රේමදාස, ඩී.බී. විජේතුංග ආදී නායකයන් කී ලෙස ඒ ඉතිහාසයට ගරු කරමින් අප ඉදිරියට එනවා.ජය ගැනීමට නම් අප පසුගිය ජනාධිපතිවරණයෙන් පාඩමක් ඉගෙන ගත යුතුයි. ජනාධිපතිවරණයට ඉදිරිපත් වූයේ එකළ අපේ නියෝජ්‍ය  නායකයා වූ සජිත් ප්‍රේමදාස මහතායි. අපත් ඔහුට සහයෝගය දුන්නා. නමුත් සටන අවසන් වූයේ අපට වඩා ගෝඨාභය රාජපක්ෂට ලක්ෂ දාහතරකට වැඩි ඡන්ද ලැබීමෙනුයි. ඊට පෙර මෙවැනි දෙයක් සිදුවී නැහැ. අප මේ කාරණය ඉතා හොඳින් සිහියේ තබාගත යුතුයි.දෙමළ පක්ෂවල ඡන්ද අඩු කළොත් අපට ලැබුණු ඡන්ද ප්‍රමාණය තවත් අඩු වෙනවා.2019 වසරේ ගිය පරණ පාරේම ගියොත් නැවත දිනන්න ලැබෙන්නේ නැහැ. නැවත පරාජය කරා යනවා. ඒ නිසා අපට නැවත ඒ මාර්ගයේ යන්න බැහැ. ඒ ප්‍රතිපත්ති අනුව ඉදිරියට යන්න බැහැ.අපේ ප්‍රතිපත්තිවලට අනුව කාලයට ඔබින  අයුරින් ඉදිරියට යා යුතුයි. අප කිසි විටෙක ඉදිරියට යනවා මිස පසුපසට යන්නේ නැහැ. ගෝඨාභය රාජපක්ෂගේ ජයග්‍රහණයෙන් පසු අපට ජය ගන්න නොහැකි බවත්, විපක්ෂයේ බලය වෙනුවෙන් තරග කළ යුතු බවත් බොහෝ අය සිතනවා.විපක්ෂයේ බලය වෙනුවෙන් තරග කරන්න මා නම් එකඟ වුණේ නැහැ. මා තරග කරන්නේ ආණ්ඩු බලයටයි. පක්ෂය ඉදිරියට ගෙන යන්නේ ඒ අරමුණ ඇතිවයි. අලුතෙන් සිතා ඉදිරියට යා යුතුයි.එදා අපට දිනන්න බැහැ කී අය අද සිර වී ඉන්නවා. කොරෝනා අර්බුදයෙන් පසු මෙරට දේශපාලන තත්ත්වය ශීඝ්‍රයෙන් වෙනස්වී තිබෙන බව කිව යුතුයි. ගෝඨාභයට මෙන්ම පොහොට්ටුව ආණ්ඩුවටත් ජනතා ප්‍රශ්න විසඳන්න නොහැකි බව දැන් තහවුරුයි. අද වනවිට විශාල පිරිසකගේ රැකියා අහිමි කරලා. ආදායම් මාර්ග අහිමි වු ලක්ෂ ගණනක් ජනතාව ඉන්නවා.ආණ්ඩුවේ මෙන්ම පෞද්ගලික අංශයටත් වේතන ගෙවන්න අද නොහැකියි. සියයට 60ක් දක්වා වේතන කපා හැරලා. පෞද්ගලික අංශයේ ද රැකියා වේතන කපනවා. බොහෝ රටවල ජනතාව වෙනුවෙන් මුදල් සහන දුන්නා. ඉක්මනින් රට විවෘත කරන්න කටයුතු කළා. දැන් අප රට එක තැන හිරවෙලා. එයින්ම ආණ්ඩුවේ අසමත් බව ඔප්පු කෙරෙනවා. ජනතාව දැන් අලුතෙන් සිතන්න පෙළඹිලා. අප ඒ අවස්ථාවෙන් ප්‍රයෝජන ගත යුතුයි. ඉදිරියට යා යුතුයි.රටේ ආර්ථිකය කඩා වැටෙන්න ඉඩ දෙනවා යැයි ජනතාව අහනවා. වෙළෙඳුන්ට කඩ සාප්පු විවෘත කර ගන්න නොහැකියි. මේ ජනතා ප්‍රශ්නවලට විසඳුම් ඇත්තේ එක්සත් ජාතික පක්ෂයට පමණයි.අලුතෙන් සිතුවේ නැත්නම් ජයග්‍රහණය කරන්න බැහැ. මේ මැතිවරණය ජයගත යුතුයි. ඒ වෙනුවෙන් අපි සියලුම දෙනා එක්ව කටයුතු කරමු.1977 වනවිට අපේ පක්ෂයෙන් අඩක් පමණ වෙනත් පක්ෂවලට ගොස් සිටියා. නමුත් 140ක මන්ත්‍රීධුර ප්‍රමාණයක් ගන්න අපට එදා හැකියාව ලැබුණා. එදා නොදන්නා අය පවා පාර්ලිමේන්තුවට ආවා.පොහොට්ටුව බලයට ආවේත් ඒ ආකාරයටමයි. ශක්තිය තිබෙන්නෙ කාටද කියා තාම ජනතාව සිතනවා. කාටවත් එවැනි ශක්තියක් නැතැයි හැඟී ගියහොත් ජනතාව පොහොට්ටුවට ඡන්දය දෙනවා.අද වනවිට තිබෙන්නේ මාර්තු මාසයට පෙර තිබූ තත්ත්වය නොවෙයි. අද තත්ත්වය වෙනස් වෙලා. ආර්ථික මට්ටම පහත බැහැලා. ඒ නිසා කරන්නේ කුමක්දැයි ජනතාව තීරණය කරාවි.එදා මන්ත්‍රීවරුන් වැඩි පිරිසක් සිටියේ ශ්‍රී ලංකා නිදහස් පක්ෂයටයි. නමුත් ප්‍රාදේශීය සභා මැතිවරණයේදී ජය ගත්තේ පොහොට්ටු පක්ෂයයි. ජනතාවගේ හදගැස්ම තේරුම් ගෙන අප මැතිවරණයට ඉදිරිපත් වෙනවා යැයි ද එක්සත් ජාතික පක්ෂ නායක රනිල් වික්‍රමසිංහ මහතා සඳහන් කළේය.  ",
    "URL": "https://www.lankadeepa.lk/politics/මහ-ඡන්දයේදී-තරග-කරන්නේ-එජාපයයි-පොහොට්ටුවයි-පමණයි/13-573424",
    "Category": "politics"
}