{
    "Source": "www.lankadeepa.lk",
    "Timestamp": "2020 පෙබරවාරි මස 01",
    "Headline": "මහ මැතිවරණයෙන් විශිෂ්ඨ ලෙස ජයග්‍රහණය කරනවා",
    "News Content": "(හැටන් රංජිත් රාජපක්ෂ)                        ජනාධිපතිවරණයේදී ශ්‍රීලංකා පොදුජන පෙරමුණ පරාජය වූ නුවරඑළිය දිස්ත්‍රික්කය එළඹෙන මහ මැතිවරණයේදී විශිෂ්ඨ ජයග්‍රහණයක් කරා රැගෙන ගොස් ජනාධිපති ගෝඨාභය රාජපක්ෂ මහතාට 2/3 බහුතර බලයක් ලබාදීමට දායක වන බව ඉඩම් සහ ඉඩම් සංවර්ධන රාජ්‍ය අමාත්‍ය එස්.බී. දිසානායක මහතා පැවසීය.අමාත්‍යවරයා ඒ බැව් කියා සිටියේ අද (01) ගිනිගත්හේන අභිනවාරාම විහාරස්ථානයේදී ගිනිගත්හේන ශ්‍රි ලංකා නිදහස් පාක්ෂිකයන් අමාත්‍යයවරයාව පිළිගැනීම සඳහා සංවිධානය කර තිබූ උත්සවයක් අමතමිණි.මෙම රැස්විමේදී වැඩිදුරටත් අදහස් දැක්වූ අමාත්‍යවරයා කියාසිටියේ ජනාධිපතිවරණයේදී ගෝඨාභය රාජපක්ෂ මහතාට ලැබුණු අතිවිශාල ජන වරම අනුව එළඹෙන මහ මැතිවරණයේදී ආසන 127ක් ලැබෙන බවත්, එම මැතිවරණයේදී පරාජය වූ නුවරඑළිය සහ වව්නියාව යන දිස්ත්‍රික්ක ජයග්‍රහණය කරා රැගෙනයාම තුළින් මෙවර මහ මැතිවරණයේදී ආසන 150කට වඩා ලබාගෙන 2/3 බලයක් ලබා ගත හැකි බවයි.තමන් විසින් ආරම්භ කළ සමෘද්ධිය එක්සත් ජාතික පක්ෂයේ නායක සහ හිටපු අග්‍රමාත්‍ය රනිල් වික්‍රමසිංහ මහතා විසින් නැතිකළ බවත්, තමන් විසින් ආරම්භ කල සමෘද්ධි යන්ත්‍රය සක්‍රීය ලෙස ක්‍රියාවට නැංවීමට ජනාධිපති ගෝඨාභය රාජපක්ෂ මහතාගේ සහ අග්‍රාමාත්‍යය මහින්ද රාජපක්ෂ මහතාගේ රාජයක් යටතේ කටයුතු කරන බවත් අමාත්‍යවරයා සඳහන් කළේය.  ",
    "URL": "https://www.lankadeepa.lk/politics/මහ-මැතිවරණයෙන්-විශිෂ්ඨ-ලෙස-ජයග්‍රහණය-කරනවා/103-565287",
    "Category": "politics"
}