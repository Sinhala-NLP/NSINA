{
    "Source": "www.lankadeepa.lk",
    "Timestamp": "2020 ජුලි මස 04",
    "Headline": "‘ආර්ථික අර්බුදයෙන් ගොඩගන්න එජාප ආණ්ඩුවක් ඕනෑ‘",
    "News Content": "(මීරිගම විශේෂ පුෂ්පකුමාර මල්ලවආරච්චි)“ආර්ථික අර්බුදයෙන් ගොඩ එන සැලැස්මක් මේ රජයට ඇත්තේ නැහැ. මුදල් ඇමතිවරයා රටේ ආර්ථිකය සම්බන්ධ ප්‍රතිපත්ති හදද්දී ජනාධිපතිවරයා මහ බැංකුවේ නිලධාරීන් ගෙන්වා ඔවුනට බනිනවා. රට වැටී ඇති  ආර්ථික අර්බුදයෙන් රට ගොඩ ගන්න එක්සත් ජාතික පක්ෂයේ ආණ්ඩුවක් අවශ්‍ය බව ජනතාව තේරුම් ගෙන සිටීම සතුටට කරුණක්..“ යැයි හිටපු ආරක්ෂක හා ජනමාධ්‍ය ඇමති හා පාර්ලිමේන්තු මන්ත්‍රී අපේක්ෂක රුවන් විජයවර්ධන මහතා පැවසීය.රුවන් විජයවර්ධන මහතා මේ බව සඳහන් කළේ පාර්ලිමේන්තු මහ මැතිවරණය වෙනුවෙන් මීරිගම ආසනයේ එක්සත් ජාතික පක්ෂයේ ප්‍රචාරක කටයුතු ආරම්භ කරමින් අද (04) වේවැල්දෙනිය ප්‍රදේශයේ පැවති ජන හමුවේදීය.විජයවර්ධන මහතා මෙසේද කීය.“ආණ්ඩුවත් එක්ක හැප්පෙන අතරේ පිරිසක් පක්ෂයෙන් කඩාගෙන යාම එක්සත් ජාතික පක්ෂයට මහත් අභියෝගයක් වෙලා. ප්‍රබලයන් හදන්නේ එක්සත් ජාතික පක්ෂයයි. අලුත් පක්ෂයේ අය ප්‍රබලයැයි කිව්වත් කිසිවෙක් ප්‍රබල නැහැ. ඒ අය ප්‍රබලයන් වුනේ එක්සත් ජාතික පක්ෂය නිසයි. සිරිකොත අල්ලන්න කියා ඡන්දය ඉල්ලන්නේ මහින්ද රාජපක්ෂගේ දෑත් ශක්තිමත් කරන්න යන්නයි.කිසිවෙකුට කිසිදා එක්සත් ජාතික පක්ෂය විනාශ කරන්න බැහැ. ඩී. ඇස්. සේනානායක මහතා මේ පක්ෂය හැදුවේ දර්ශනයක් ඇතිවයි.  යූ.එන්.පී. ය කියන්නේ රනිල්, රුවන්, සජිත් නොවෙයි. ගමේ සංවිධානය කරන ජනතාවයි. පක්ෂය රකින ජනතාව සියලු අභියෝග මැද ඉදිරියට යනවා.එක්සත් ජාතික පාක්ෂිකයන් කලකිරිලා ඉන්නේ.  පසුගිය වසර හතරමාරේ පාක්ෂිකයාට කිසිවක් වුනේ නැහැ. රැකියාවක් දෙන්න ලැබුනේ නැහැ.  ඒ නිසා ජනතාවගේ වේදනාව කලකිරීම සාධාරණයි. මමත් කලකිරුණා. රැකියාවක් දෙන්න බැරි වුණාට වසර හතරහමාරේ රටට විශාල සේවයක් කළා. සුවසැරිය, බෙහෙත් මිල, සිසු රක්ෂණය, වැටුප් වැඩිවීම,  පාසල් දියුණුවට වැඩ කටයුතු ඒ අතරින් කිහිපයක් විතරයි.මාධ්‍ය නිදහස දුන්නා. ඒ නිසාම වැඩියෙන්ම ගැහුවෙත් අපේ රජයටයි. අද ඒ නිදහස නැහැ. රාජපක්ෂලා විවේචනය කරන්න බැහැ.  අපි ගැබිනි මවට දුන් පෝෂණ මල්ලට පයින් ගහලා. ඉන්ධන සහනය ජනතාවට දුන්නේ නැහැ. විදුලි බිල තුන් ගුණයකින් වැඩි කළා.  රට පුරා කම්හල් වැහෙනවා. සේවකයින් එළියට දානවා. ආර්ථික අර්බුදයෙන් ගොඩ එන සැලැස්මක් මේ රජයට ඇත්තේම නැහැ. එහෙම සැලැස්මක් එළිදක්වාත් නැහැ.  ආර්ථිකය සම්බන්ධ ප්‍රතිපත්ති හදන්නේ රටේ මුදල් ඇමති. එහෙම තිබියදී ජනාධිපතිවරයා මහ බැංකුවේ නිලධාරීන් ගෙන්වා ඔවුනට බැනලා වැඩක් නැහැ. මේ රටේ ආර්ථිකය ගොඩ නැගුණේ සැමදා එක්සත් ජාතික පක්ෂ රජයක් යටතේ පමණයි. ජනතාව ඒ බව තේරුම් ගනිමින් ඉන්නවා.  සම්පත් සූරාකන සාක්කු පුරවා ගන්නා දේශපාලඥයින් නිසා ජනතාවට දේශපාලනයත් එපා වේගන යනවා. ඒ අතරේ අපේ වනාන්තර පද්ධතිය බහු ජාතික සමාගම් වලට දෙන්න මේ රජය පිඹුරුපත් හදනවා. ඒවා වලක්වන්න ඕනෑ.“ යැයි පැවසීය.එක්සත් ජාතික පක්ෂයේ අපේක්ෂක හිටපු ඇමති අර්ජුන රණතංුග මහතාද මෙසේ සඳහන් කළේය. “මේ රටේ 2015 ට පෙර බියෙන් හිටි හැටි, ජීවත් වෙච්ච හැටි බොහෝ දෙනාට අමතක වෙලා.  උද්ඝෝෂණය කරපු අය මැරුණු හැටි දැන් මතක නැහැ. අපේ කාලයේ ප්‍රජාතන්ත්‍රවාදය වැඩිවුණා. මොනවා  කිව්වත් මාධ්‍යයට තර්ජනය කළේ නැහැ. වසර හතර හමාරක් පුරා රටට කළ සේවය සලකා මමත් එක්සත් ජාතික පක්ෂයට එක්වුණා. ජනතාව පක්ෂයට බැන්නත් කිසිදා පක්ෂ්‍ය දාලා යන්නේ නැහැ. ඔවුන් ඒ තරමට පක්ෂයට ආදරෙයි. ක්‍රිකට් කතාවට මහින්දානන්ද සමාව ගන්න ඕනෑ. එහෙම නැත්නම් කරුණු කියන්න ඕනෑ. රාජපක්ෂ ක්‍රමවේදයට ජනතා  අවධානය කඩන්න හෙට තව එකක් කියයි.“ යැයි සඳහන් කළේය.මේ පිළිබඳව අදහස් දැක්වූ මීරිගම ආසන සංවිධායක අපේක්ෂක ඒ.ආර්. තිලක් අශෝක මහතා “ප්‍රේමදාස එදා නායකත්වයට ආවේ ජේ.ආර්. ටත් පිටුපාලා.. එතුමා ජනතාවට සේවයක් කළත් උදුරා ගැනීමේ යෙදුණා. පස් වෙනිදායින් පස්සේ සජිත්ට යන්න තැනක් නැතිවෙනවා. දුරකතනය විසන්ධි වෙනවා. බුරන්න හරි ගමේ බල්ලට ඡන්දය දෙන්න පැරෂුට් කාරයින්ට දෙන්න එපා...“ යැයි පැවසීය.  මීරිගම ප්‍රාදේශීය සභාවේ විපක්ෂ නායක සිසිර චාමින්ද විතාන මහතා ඇතුලු කීප දෙනෙක්ද සිය අදහස්  දැක්වූහ.   ",
    "URL": "https://www.lankadeepa.lk/politics/‘ආර්ථික-අර්බුදයෙන්-ගොඩගන්න-එජාප-ආණ්ඩුවක්-ඕනෑ‘/13-574840",
    "Category": "politics"
}