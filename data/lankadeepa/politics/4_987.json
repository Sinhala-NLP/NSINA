{
    "Source": "www.lankadeepa.lk",
    "Timestamp": "2017 ඔක්තෝබර් මස 18",
    "Headline": "‘විධායක ජනපති ධූරය නිසා රට ආරක්ෂා වුණේ නෑ‘",
    "News Content": "(විනීතා එම්  ගමගේ)විධායක ජනාධිපති ධුරය නිසා රට ආරක්‍ෂා වුණා යැයි ඇතැම් අය කියතත් එය පිළිගත නොහැකි තර්කයක් යැයි ජනතා විමුක්ති පෙරමුණේ ප‍්‍රචාරක ලේකම් පාර්ලිමේන්තු මන්ත‍්‍රී  විජිත හේරත් මහතා පැවැසීය.විධායක ජනාධිපතිධුරය ඉවත් කළත් අවශ්‍ය නීති ව්‍යවස්ථාවට ඇතුළත් කර එම බලතල පාර්ලිමේන්තුව හරහා හෝ අගමැතිවරයා හරහා කි‍්‍රයාත්මක කළ හැකි  යැයි ද ඔහු පෙන්වා දුන්නේය.මන්ත‍්‍රීවරයා මේ අදහස් පළ කළේ එම පක්ෂයේ මුලස්ථානයේ දී අද (18) පැවැති මාධ්‍ය හමුවකදීය.‘‘වර්ධරාජා පෙරුමාල් උතුරු නැගෙනහිර වෙනම රාජ්‍යයක් බවට ප‍්‍රකාශයට පත්කරපු වෙලාවේ පේ‍්‍රමදාස ජනාධිපතිවරයා විධායක ජනාධිපති ක‍්‍රමය පාවිච්චි කරලා රට ආරක්‍ෂා කරගත්තා කියලයි කියන්නේ. නමුත් 78 ව්‍යවස්ථාවෙන් විධායක ජනාධිපතිධුරයට එවැනි බලතල ලැබිලා නැහැ. හදිසි පනතක් පාර්ලිමේන්තුවේදී සම්මත කරගෙන තමයි වර්ධරාජා පෙරුමාල්ගේ ප‍්‍රකාශය නීත්‍යානුකූල වශයෙන් පරාජයට පත්කළේ. එනිසා විධායක ජනාධිපති බලතල පාවිච්චි කරලා රට බේරාගත් බවට කරපු එම ප‍්‍රකාශය අසත්‍ය එකක්. ජනාධිපති ධුරය සම්පූර්ණයෙන් ඉවත් වන්නෙත් නැහැ. විධායක බලතල තමයි අඩුවෙන්නේ‘‘ යැයි ද ඔහු කීය.  ",
    "URL": "https://www.lankadeepa.lk/politics/‘විධායක-ජනපති-ධූරය-නිසා-රට-ආරක්ෂා-වුණේ-නෑ‘/13-519182",
    "Category": "politics"
}