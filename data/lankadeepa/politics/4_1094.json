{
    "Source": "www.lankadeepa.lk",
    "Timestamp": "2017 අගෝස්තු මස 13",
    "Headline": "ඇතුළේ හිටියත් එළියේ හිටියත් ‘හොරා‘ හොරාමයි",
    "News Content": "(රොමේෂ් මධුෂංඛ)ආණ්ඩුව බලයට පත්වීමට පෙර පොරොන්දු වූ පරිදි දූෂණ වංචා ගැන සෙවීමට විශේෂ අධිකරණයක් මෙතෙක් පිහිටුවා නොමැති බව ජනතා විමුක්ති පෙරමුණේ පාර්ලිමේන්තු මන්ත්‍රී විජිත හේරත් මහතා පවසයි. “අපේ ස්ථාවරය අනුව හොරා ඇතුළෙ හිටියත් පිට හිටියත් හොරා හොරාමයි.හොරාට දඩුවම් දිය යුතුයි.නීතිපති දෙපාර්තමේන්තුවේ විමර්ශන කටයුතු ප්‍රමාදනම් ඒවා කඩිනම් කරන්න ආණ්ඩුව ක්‍රියාත්මක විය යුතුයි.විශේෂ අධිකරණයක් පිහිටුවීමට ටිකක් කල් යනවනම් ඒකට ව්‍යවස්ථා සංශෝධනයක් අවශ්‍යයි. ඒක සංකීර්ණනම් අඩුම ගානේ වෙනම අධිකරණයක් පිහිටුවගන්න පුළුවන්“මන්ත්‍රීවරයා මේ බව පැවසුවේ ජනතා විමුක්ති පෙරමුණේ සමාජවාදී තරුණ සංගමය විසින් වවුනියා මහමයිලන්කුලම් ග්‍රාමයේ සංවිධානය කරන ලද වොලිබෝල් තරගාවලියේ ආරම්භක අවස්ථාවට අද(13) සහභාගී වෙමිනි. “මහබැංකු බැඳුම්කර ප්‍රශ්නෙ ගත්තත් මේ ජනාධිපති කොමිෂමෙන් වාර්තාවක් ඉදිරිපත් කරනවා.ඒ වාර්තාව නීතිපති දෙපාර්තමේන්තුවට බාරදෙනවා.නීතිපති දෙපාර්තමේන්තුවෙන් ආපහු නඩු දානවා.ඉතින් මේ ටික ඉවරවෙන කොට මේ ආණ්ඩුවේ ආයු කාලයත් ඉවරයි.ඒ නිසයි මේ ආණ්ඩු කාලෙත් මහබැංකු බැදුම්කරේ චූදිතයින්ට දඩුවම් ලැබෙයි කියල විශ්වාසයක් නැත්තේ.““ඒව කඩිනම් කරන්න නම් වෙනම අධිකරණයක් වහාම පිහිටුවිය යුතුයි.ඒ කාර්යයත් අධිකරණ ඇමතිවරයාගෙ කරපිටින් තියල හරි යන්නෙ නැහැ.කැබිනට් මණ්ඩලයට සහ ජනාධිපතිවරයාට පුළුවන් වහාම තීන්දුවක් අරගෙන අධිකරණ සේවා කොමිෂම හරහා ශක්තිමත් කරන්න.ඒක නොකර දැන් එක ඇමතිවරයකුට විතරක් චෝදනා කරල වැඩක් නැහැ. ආණඩුවට ඕනම තීරණයක් ගන්න පුලුවන් “යැයි ඒ මහතා ප්‍රකාශ කරයි.  ",
    "URL": "https://www.lankadeepa.lk/politics/ඇතුළේ-හිටියත්-එළියේ-හිටියත්-‘හොරා‘-හොරාමයි/13-516349",
    "Category": "politics"
}