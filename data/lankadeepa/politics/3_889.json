{
    "Source": "www.lankadeepa.lk",
    "Timestamp": "2018 ජනවාරි මස 27",
    "Headline": "එජාපය පිරිසිදු කරන්න ලොන්ඩ්‍රියක දමාවත් බෑ - ඇමති අමරවීර",
    "News Content": "(රන්න චන්ද්‍රසේන ගමගේ)එක්සත් ජාතික පක්ෂය ලොන්ඩ්‍රියක දමාවත් පිරිසිදු කළ නොහැකි පක්ෂයක් බවට පත්ව තිබෙන බවත් මෑතකදී ජනාධිපති තුමාගේ අතට පත් වූ ජනාධිපති කොම්ෂන් සභා වාර්තා දෙකෙන් එක්සත් ජාකි පක්ෂයේ හා ගිය ආණ්ඩුවේ හිටිය හොරු කවුද යන්න රටට හෙලි දරුව් වී ඇති බවත් එක්සත් ජනතා නිදහස් සංධානයේ ප්‍රධාන ලේකම් ඇමති මහින්ද අමරවීර මහතා අද (27) දින අගුණකොලපෑලැස්සේ පැවති ජන හමුවකදී පැවසීය.බැදුම්කර ජනාධිපති කොම්ෂන් සභා වාර්තාවේ පැහැදිලි ලෙසම සදහන් වෙනවා මහ බැංකුවේ මුල්‍ය වංචාවක් සිදු වි ඇති බව. ඊට පැහැදිලිවම එක්සත් ජාතික  පක්ෂයේ ප්‍රබලයන් කිහිප දෙනෙකු ගේ නම් ගෑවී තිබෙනවා.ඒ බැංකු හොරකමේ වගකීම එක්සත් ජාතික පක්ෂය විසින් භාර ගත යුතු වෙනවා. ඒ වගේම අල්ලස් හා දූෂණ විමර්ශන ජනාධිපති කොමිෂන් සභා වාර්තාවෙනුත් පසු ගිය ආණ්ඩුවේ 33 දෙනෙකුට චෝදනා එල්ල වී තිබෙනවා. ඒ බොහෝ අය අර ‘‘මළ බද්දයේ‘‘ සාමාජිකයන් බවට පත් වී ඇති අයයි.අපිට ඒ අය චෝදනා කළාට එක්සත් ජාතික පක්ෂයේ ආණ්ඩුවෙ ඉන්නවා කියල සෑබෑවටම එක්සත් ජාති පක්ෂය සමග ඩීල් දමාගෙන ඉන්නේ ඔය මළ බද්දයේ අය බව රටම දන්නවා.මහින්ද රාජපක්ෂ මහතා ඡන්දයෙන් පැරදුනු ගමන් ඒ පරාදයට වැඩි පුරම වග කිව යුතු බැසිල් රාජපක්ෂ තම සහෝදරයටත් නොකියා ඇමරිකාවට පැන්නා . එහාට පැනලා පරාජයේ වගකීම එයා බාර ගන්නවා කිවුවා. එහෙම කියපු හාදයා ආපහු පක්ෂයක් හදා ගෙන ආණ්ඩුව ගන්න හදනවා.මහින්ද රාජපක්ෂ මහත්තයා එදා ජනාධිපතිවරණයෙන් පැරදුනේ ඔය සහෝදරයො ටික හා ජේෂ්ඨ පුත්‍රයා නිසා බව අපි පැහැදිලිවම කියනවා.  ",
    "URL": "https://www.lankadeepa.lk/politics/එජාපය-පිරිසිදු-කරන්න-ලොන්ඩ්‍රියක-දමාවත්-බෑ---ඇමති-අමරවීර/13-523578",
    "Category": "politics"
}