{
    "Source": "www.lankadeepa.lk",
    "Timestamp": "2020 සැප්තැම්බර් මස 27",
    "Headline": "‘ටේප් එකක් අරන් පොළේ යන්න‘",
    "News Content": "(නිමල කොඩිතුවක්කු)තුනෙන් දෙකක බලයක් ලබාගත් වත්මන් ආණ්ඩුව ජීවන වියදම පහළ දමා ජනතාවට සහන ලබාදී ජනතාවාදී පාලනයක් ගෙනයනවා වෙනුවට පොල් ගන්න ටේප් එකක් අරන් පොළේ යන්න කියා ජනතාවට විහිළු සපයමින් සිටින බව සමගි ජන ජනබලවේගයේ නායක විපක්ෂ නායක සජිත් ප්‍රේමදාස මහතා අනුරාධපුරයේදී  පැවසීය.ජනතා ප්‍රශ්න විසදනවා වෙනුවට තම අභිමතාර්ථ ඉටුකරගැනීමේ අරමුණින් රට ඒකාධිපතිත්වයක් කරා ගෙනයන 20 වන සංශෝධනය පිටුපස ආණ්ඩුව දිවයමින් සිටින බවද  විපක්ෂ නායක සජිත් ප්‍රේමදාස මහතා සඳහන් කළේය.රටේ ජනතාව මුහුණදෙන ආර්ථික, සමාජීය, ආගමික, සංස්කෘතික, දේශපාලනික, පරිසර යන සෑම ප්‍රශ්නයක් වෙනුවෙන්ම විපක්ෂය ප්‍රබල සටනක් ගෙනයන බවද සමගි ජනබලවේගයේ සංවිධාන ජාලය සහ ශාඛා සමිති ශක්තිමත් කරගැනීමේ දීප ව්‍යාප්ත වැඩපිළිවලට අනුරාධපුරයේදී එක්වෙමින් විපක්ෂනායකවරයා මේ බව පැවසීය.අනුරාධපුර කැකිරාව සූරියගම ශ්‍රී සුමංගලාරාම විහාරස්ථානයේදී ආගමික වතාවත්වල නිරතවීමෙන් අනතුරුව මාධ්‍ය වෙත අදහස් දැක්වූ විපක්ෂනායකවරයා මෙසේද පැවසීය.    “පොල් ගන්න ටේප් එකක් අරන් පොළේ යන්න කියලා ආණ්ඩුව ජනතාවට කියනවා. වර්තමාන ආණ්ඩුවට මේ තරම් විශාල ජන වරමක් ලැබිලත් විහිළු සහගත ක්‍රියාවන් සිදුකරමින් සිටිනවා. දැන් රටේ ජනතාවට පොල් ගෙඩියක් මිලදී ගන්න ටේප් පටියක් අරගෙන පොලට යන්න සිද්ධ වෙලා තියෙනවා.මේ ආණ්ඩුව පොල් මිලදී ගැනීමට අමුතුම රෙගුලාසියක් ඉදිරිපත් කරලා තියෙනවා. පොල් ගෙඩියේ වට ප්‍රමාණය 13ට වැඩි නම් 70 යි. 12 ත් 13 අතර නම් 65 යි.  12 ට අඩුනම් 60 යි.හැටනම ලක්ෂයක් ජනතාව  ජනාධිපතිවරණයේදී ජයග්‍රහණයක් ලබා දීලා පාර්ලිමේන්තු මැතිවරණයේදී තුනෙන් දෙකකට ආසන්න බලයක් ලබා දීලා අද රටේ ජනතාවට සිද්ධ වෙලා තියෙන්නේ ටේප් පටියක් අරගෙන පොළවල් ගාන ගිහිල්ලා පොල්ගෙඩි මැන මැන ඉන්නයි.මේක තමයි වියත්මග. මේ ආකාරයෙන් ආණ්ඩුව බොහොම වියත් විදියට අද  රටේ ජනතාවගේ ප්‍රශ්න විසඳමින් සිටිනවා.මේ විදියට වියත් ආකාරයෙන් රටේ ජනතාවට සලකමින් ඉන්න එක ගැන ජනතාවාදී විපක්ෂයක් විදියට අපි කණගාටු වෙනවා.තව ඉදිරියටත් ටේප්පටි ගණනාවක් එක්ක පොළට යන්න වෙයි කියලා රටේ ජනතාවට අපි කියනවා. ඉදිරියටත් මේ සරදම් රාජ්‍ය පාලනය සරදම් දේශපාලනය තමයි අපිට බලාගෙන ඉන්න වෙන්නේ.මේ රටේ ජනතාව මුහුණදෙන ආර්ථික, සමාජීය, ආගමික, සංස්කෘතික, දේශපාලනික පරිසර යන සෑම ප්‍රශ්නයක් වෙනුවෙන්ම රට වෙනුවෙන් ජනතාව වෙනුවෙන් විපක්ෂය විදිහට  අපි එකට හිට ගන්නවා.පොදු ජනතාව ජීවත් කිරීම වෙනුවෙන් කැපවෙන අලුත් දේශපාලන ප්‍රවාහයක් විදියට තමයි අපි කටයුතු කරන්නේ. ඒ වෙනුවෙන් ඕනෑම අභියෝගයකට මුහුණ දෙන්න අපි සූදානම්.බඩු මිල ගැන ජනතාවගේ අඳෝනාව ඉදිරියේ පොල් ගස්වල නගින්න  ඇමතිවරුන්ට අද සිද්ධවෙලා තියෙනවා. ඒක තමයි මේ මාස කීපය තුළ රටට සිද්ධ වෙලා තියෙන මහා දැවැන්ත සෞභාග්‍යය. රටට විහිළු සපයන රාජ්‍ය පාලනයක්  බිහිවීම පිළිබඳව දැන් රටේ ජනතාවට හිතන්න හොඳ අවස්ථාව උදාවෙලා තියෙනවා.රටේ ජනතාවගේ ගැටලු විසඳීම පැත්තකින් තියලා දැන් ආන්ඩුව විසිවන සංශෝධනය අල්ලගෙන සිටිනවා. විසිවන සංශෝධනය පැහැදිලිවම රටට වින කරන රටේ ප්‍රජාතන්ත්‍රවාදයට අහිතකරන පොදු ජනතාව ගේ ස්වෛරීත්වය විනාශ කරන දැවැන්ත බලඅධිකාරියක් එක ආයතනයක ස්ථාපනය කරන ක්‍රියාදාමයක්. රටේ බහුතරයක් ජනතාව මේක භාර ගන්න සූදානම් නැහැ.මේ ආණ්ඩුව ලොකුවට කියාගෙන යනවා විසිවන සංශෝධනයට  ජනතා වරමක් ලැබුණා කියලා.  විගණකාධිපති දෙපාර්තමේන්තුවේ බලය අඩු කරන්න, ප්‍රසම්පාදනය අහෝසි කරන්න මේ රටේ ජනතාව බලයක් ලබා දුන්නේ නැහැ.ලේ වගුරවන්නේ නැතිව ජීවිත ආරක්ෂා කරමින් දේශපාලන ප්‍රචණ්ඩත්වය සහමුලින්ම අතුගාලා දාපු මේ මැතිවරණ කොමිසමේ බලතල අඩු කරන්න කියලා රටේ ජනතාව වරමක් ලබා දුන්නේ නැහැ.නැවත වරක්  මිනීමරන දේශපාලන සංස්කෘතියකට යන්න රටේ ජනතාව ඉඩ දෙන්නෙ නැහැ. එනිසා මේ කරුණු කාරණා සියල්ලක්ම සලකා බැලුවහම ඔය වරමක් ලැබුණා කියලා කියන කතාව පිළිගන්න බැහැ.මේ ආණ්ඩුවේ  සරල බොළඳ පැලැස්තර න්‍යායේ තවත් එක් කාරණයක් තමයි මේ විදිහට විදිහට ඉදිරිපත් කරන්නේ. 20 වන සංශෝධනයට ආණ්ඩුවෙන්ම විශාල පිරිසක් විරුද්ධයි. ඒක රටින් සඟවන්නට මේ අය උත්සාහ කරනවා.20 වන සංශෝධනය සම්මත කරන්න සමගි ජන බලවේගය පිරිසක් ආණ්ඩුවට උදව් කරන්න යනවා කියලා දැන් කතාවක් ගොතනවා. එහෙම ක්‍රමවේද පහුගිය කලේ විපක්ෂවලින් සිදුවුණා. සමගි ජන බලවේගයේ විපක්ෂයෙන් කිසිම දවසකින් එවැනි දෙයක් සිදු වන්නේ නැහැ.පක්ෂය තුළ තමන් වදාපු අම්මල තාත්තලත් තුට්ටු දෙකට පාවලා දෙන වරදාන වරප්‍රසාද ඇමතිකම් වලට  සිල්ලරට විකිණෙන මන්ත්‍රීවරුන් සමගි ජනබලවේගය නැහැ.රජරට ජනතාව අතිවිශිෂ්ට ජනවරමක් පොහොට්ටුවට ලබා දුන්නා. අද ඒ ජනතාවට පොහොර නැහැ, සහන නැහැ, දිරිදීමනා නැහැ. මේ ආණ්ඩුව ජනතා විශ්වාසය සම්පූර්ණයෙන්ම බිඳ දමලා තියෙනවා. දස ලක්ෂ ගණනින් ජනතාව රැවටිලා තියෙනවා. ජනතාවට සත්‍ය අවබෝධ කරගැනීමට  ශක්තිය ලැබේවා කියලා මම ප්‍රාර්ථනා කරනවා” යැයිද විපක්ෂනායකවරයා එහිදී පැවසීය.   ",
    "URL": "https://www.lankadeepa.lk/politics/‘ටේප්-එකක්-අරන්-පොළේ-යන්න‘/13-579736",
    "Category": "politics"
}