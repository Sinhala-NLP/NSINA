{
    "Source": "www.lankadeepa.lk",
    "Timestamp": "2017 සැප්තැම්බර් මස 22",
    "Headline": "එදා මට මහරජාණෝ කියූ අය අද ඒකාධිපතියා කියනවා",
    "News Content": "(ශ්‍රී ජයවර්ධනපුර මුදිතා දයානන්ද)විස්ස ගෙනත් කරගන්න බැරිවුණු පළාත් සභා මැතිවරණය කල්දැමීමට ආණ්ඩුව කාන්තා අයිතීන් යොදාගත්තා යැයි කුරුණෑගල දිස්ත‍්‍රික් පාර්ලිමේන්තු මන්ත‍්‍රී හිටපු ජනාධිපති මහින්ද රාජපක්ෂ මහතා පැවසීය.රාජපක්ෂ මහතා මේ බව පැවසූයේ පෙරේදා (20) කොළඹ සුගතදාස ගෘහස්ථ ක‍්‍රීඩාංගණයේදී පැවති පාර්ලිමේන්තු මන්ත‍්‍රී රෝහිත අබේගුණවර්ධන මහතා විසින් රචිත කෘති දෙකක් එළි දැක්වීමේ උත්සවයට සහභාගී වෙමිනි. රෝහිත අබේගුණවර්ධන මහතා විසින් මෙහිදී එළිදක්වනු ලැබුවේ යළි එතැන් සිට (පරාජයේ අපරාජිත කතා) හා හත්වන පාර්ලිමේන්තුවේදී තමන් විසින් කළ කතා ඇතුළත්ව ලියන ලද මැතිසබේ කළ කතා යන කෘතීන් දෙකය.මෙම කෘතින්හි පිටපත් දෙකක් අබේගුණවර්ධන මහතා හිටපු ජනාධිපති මහින්ද රාජපක්ෂ මහතාට හා සිය මෑණියන් වූ මහමතී අබේගුණවර්ධන මහත්මිය වෙත පිළිගන්වනු ලැබූ අතර උත්සවයට සහභාගී වූ සෑම අයකුටම පිටපත බැගින් පිරිනමනු ලැබිණ.මෙහිදී තවදුරටත් අදහස් දැක්වූ රාජපක්ෂ මහතා මෙසේද පැවසීය.රෝහිත අද පොතක් එළදැක්වීමට අලූත් ආකෘතියක් හඳුන්වාදුන්නා. මේක අලූත් ඇරඹුමක් හැටියටයි මම දකින්නේ. රෝහිත දේශපාලනයට ආවේ අනූහතේදී. එදා ඔහු ආපු ගමන්ම ප‍්‍රාදේශීය සභාවේ සභාපති වුණා. ඒ කාලේ ඉඳන්ම ඔහු මාත් එක්ක හිතවත්. මම යන හැම තැනකම ඔහු සිටියා. ඒ නිසා බොහෝ දෙනා හිතුවා ඔහු මගේ පෞද්ගලික ආරක්ෂකයෙක් කියලා. කොටින්ම ගෝඨාභය පවා එහෙම හිතලා තිබුණා.මම ජනාධිපති ලෙස පත්වූ පසු බොහෝ දෙනා ඇමතිකම්වලට පොරකද්දී රෝහිත කිසි දෙයක් ඉල්ලූවේ නැහැ. මම ඇහුවා ඔයාට මොනවද  ඕන කියලා. එතුමා කිව්වේ මට ඔබතුමාගේ නියෝජ්‍ය ඇමතිකම දෙන්න කරන්නම් කියලයි. ඇමතිකමක් නෙවෙයි නියෝජ්‍ය ඇමතිකමක් තමයි ඉල්ලූවේ. ටික කාලයක් වැඩකරගෙන යනකොට තමයි මටත් තේරුණේ ඒක සේරටම වඩා බලගතුයි කියලා. ඔහුට නිදහසේ වැඩ කරන්න මම ඉඩදී තිබුණා.මම පහුගිය ජනාධිපතිවරණයෙන් පැරදිලා මැදමුලනට ගියේ දේශපාලනයෙන් විශ‍්‍රාම ගැනීමේ අදහසින්. නමුත් එදා සිටම ජනතාව මගේ නිවසට එන්න පටන් ගත්තා. ඒ හැම අවස්ථාවකම රෝහිතත් ආවා. අන්තිමට ඔවුන් මාව නැවත දේශපාලනයට අරන් ආවා.මම ජනාධිපති ලෙස හිටිය කාලෙට වඩා ජයග‍්‍රහණ ලබමින් ඉදිරියට ගිය කාලයට වඩා විශාල අත්දැකීමක් පරාජයට පත්වී ගෙවී ගිය පසුගිය වසර දෙකක පමණ කාලය තුළ ලැබුවා. බලය තිබෙන කාලයේ සිටින යාලූ මිත‍්‍රාදීන්ගෙන් සැබෑ යාලූවෝ, පරාජයේදීත් ළග ඉන්න යාලූවෝ අඳුනගන්න ලැබුණා. පැරදුණාම, බලය නැති වුණාම අපිව දාලා යන අය හඳුනගන්න ලැබුණා. එදා මාව මහරජාණෝ කියලා හඳුන්වාදීපු අයම අද මාව ඒකාධිපතියා කියලා හඳුන්වා දෙනවා. ජයග‍්‍රහණයේදී වගේම පරාජයේදීත් මගේ ළඟින්ම හිටිය මිතුරෙක් තමයි රෝහිත.සදාකාලිකව බලයේ ඉන්න බැහැ. බලයේ ඉන්නකොට අපි පරෙස්සම් විය යුතු දේවල් තිබුණා. කළ යුතු දේ නොකළ යුතු දේ තිබුණා. අද මගේ පවුලේ අයට, මගේ වටේ ඉන්න අයට නොයෙකුත් නඩුහබවලට මුහුණ දෙන්න සිදුවී තිබෙනවා. යළි එතැන් සිට ඔබේ කෘතිය අද එළි දැක්වූවා. මෙහි ඊළග කොටස අද සිට ඔබට ලියන්න තිබෙන්නේ අඳුරු කතාවක්.මේ ආණ්ඩුව ජනතාවගේ පරමාධිපත්‍ය බලය උදුරගෙන මැතිවරණ කල්දානවා. පළාත් පාලන මැතිවරණ වසර ගණනාවක් තිස්සේ කල්දමමින් ඉන්නවා. දැන් පළාත් සභා මැතිවරණත් කල්දාන්න යනවා. විස්ස ගෙනත් මේක කල්දාන්න හැදුවා. නමුත් ශ්‍රේෂ්ඨාධිකරණයෙන් ලැබුණ නියෝග නිසා ඒක කරගන්න බැරි වුණා. දැන් කාන්තාවන්ට තැනක් දෙන්න කියලා නැවත කල්දාන්න අවශ්‍ය තත්ත්වයක් හදාගෙන. ඔවුන් කියන්නේ නම් ජනමතයට බයට මැතිවරණය කල්දානවා නෙවෙයි කාන්තාවන්ට වැඩි නියෝජනයක් ලැබෙන මැතිවරණ ක‍්‍රමයක් ඇති කරන්න මෙසේ කරන බවයි.මේ ආණ්ඩුව ජනතාවට කියන්නේ එකක්. කරන්නේ තවත් එකක්. පිණ්ඩපාතේ වැඩම කළ අපේ මහාසංඝරත්නයට කිසියම් පිරිසක් හොට් ඩෝග් දාලා තිබුණා. දානේ දීමේ අදහසින් කළා නම් ඇයි වෙන දෙයක් තිබුණෙම නැද්ද දානෙට දෙන්න. හොට් ඩෝග් කියන්නේ මොනවද කියලා ඔබ දන්නවා. මේවා දුන්නේ මේ දීපු අයගේ වුවමනාවට නෙවෙයි. ඒ අයව මෙහෙයවපු අයගේ වුවමනාවටයි. මේක මේ රටේ නායකයාගේ වුවමනාවයි. මේක අපේ භික්ෂූන් වහන්සේලාට කරපු අපහාසයක්. අපි කිසිම දවසක අපේ ආගමික නායකයින්ට නෙවෙයි අඩුම තරමින් අන්‍යාගමික පූජකවරයෙකුටවත් අපහාසයක් වන කිසිම දෙයක් කරලා නැහැ. එවැනි දේ වෙන කෙනෙක් කළත් මම අනුමත කරන්නෙත් නැහැ.හෙට රෝහිතගේ උපන් දිනය. ඔහු වයස කිව්වේ දිනවලින් නිසා මම දැනගත්තත් කියන්න යන්නේ නැහැ. මට නම් පේන්නේ ඔහු අපේ නාමල්ගේ වයසේ වගෙයි. ඔබ හැම විටම පක්ෂය සමග හිටපු අවංක දේශපාලකයෙක්. ජනතා විශ්වාසය දිනාගන ඉදිරි ගමනක් යන්න ඔබට වාසනාව ලැබේවා කියලා මම ප‍්‍රාර්ථනා කරනවා. මෙහිදී අදහස් දැක්වූ පාර්ලිමේන්තු මන්ත‍්‍රී රෝහිත අබේගුණවර්ධන මහතා මෙසේ පැවසීය.2015 ජනවාරි 09වැනිදා කියන්නේ මුළු රටම අඳුරු කළ දිනයයි. අද වන විට මේ අඳුරු කාලයට වසර දෙකකුත් මාස අටයි දින එකොළහක් ගත වෙලා. මේ පරාජිත කාලය තුළ ලැබු නොයෙක් අත්දැකීම් මම යළි එතැන් සිට කෘතියේ සඳහන්කර තිබෙනවා. මේක බොහොම තිත්ත කතාවක්. තිත්ත වුණත් මම කියලා තිබෙන්නේ ඇත්ත. මේ අත්දැකීම්වලින් ලද දැනුම ලෝකයේ කිසිම විශ්වවිද්‍යාලයකින් ලබන්න බැහැ. හතුරා කවුද? මිතුරා කවුද? බලය තිබෙන විට, මුදල් තිබෙන විට ළංවන අය කවුද? ඒවා නැතිවෙන කොට ඈත්වන අය කවුද කියලා හඳුනාගන්න මේ කාලය විශාල පාඩමක් වුණා.මම මහින්ද රාජපක්ෂ මහතා හඳුනාගත්තේ එතුමා කම්කරු ඇමති හැටියට හිටපු කාලයේදියි. ඊට පස්සේ එතුමා විපක්ෂ නායක වුණා. අගමැති වුණා. පස්සේ ජනාධිපති වුණා. අවුරුදු දහයක් ජනාධිපති හැටියට මේ රටට විශාල මෙහෙවරක් කළා. රට එක්සේසත් කළා. නමුත් ඒ හැම අවස්ථාවකම හිටපු මහින්ද රාජපක්ෂට වඩා පරාජයට පත්වූ පසු අද ඉන්න මහින්ද රාජපක්ෂ බලවත් කියලයි මට හිතෙන්නේ. බලය තිබෙනකොට සියලූ දේ කරන්න පුළුවන් කියලා හිතෙනවා. නමුත් බලය නැති කාලෙත් වැටෙන්නේ නැතිවෙන කොට, අභියෝග එනකොට ඒවාට ශක්තිමත්ව මුහුණ දෙන්නේ  කොහොමද කියලා එතුමා අපිට පෙන්වා දුන්නා.බලය තිබෙන කාලයේ අපේ ගෙදරට සෙනග අඩුවක් තිබුණේ නැහැ. ඒත් බලය නැති වුණාම ගෙදරට එන ප‍්‍රමාණය අඩුවුණා. අපි සමහරුන්ට කතා කරලා ඇහුවාම ගෙදරට ගොඩවෙලා යන්න එනවාද කියලා, ඔවුන් ගිහින් එන්නම් කියලා යනවා. එහෙම කියපු සමහරු දැන් නැවත අපේ ළගට කිට්ටු වෙමින් සිටිනවා. මේ ආණ්ඩුවේ තරම දැන් ඔවුන්ට වැටහී ඇති බවයි පේන්නේ.බුදුහාමුදුරුවොත් තමන්ට බුදු වෙන්න සෙවන දුන් බෝධියට කෙළෙහි ගුණ දක්වූවා කියලා මම අහලා තිබෙනවා. මේ රටේ ජනතාව වසර දෙහසකටත් පෙර මේ රට එක්සේසත් කළ දුටුගැමුණු රජතුමා ගැන සිහිපත් කරන, කවදාවත් දැකලාවක් නැති එතුමාට ගරු කරන අපේ රටේ මිනිසුන්ට අවුරුදු හත අටකට කලින් මේ රටේ යුද්ධය අවසන් කර රට එක්සේසත් කළ, අපිට දකින්න තවමත් ඉන්න, මහින්ද රාජපක්ෂ මහතාව අමතක වුණා. එවැනි රටකයි අපිට ජීවත් වෙන්න සිදුවී තිබෙන්නේ.මෙහිදී අදහස් දැක්වූ පාර්ලිමේන්තු මන්ත‍්‍රී නාමල් රාජපක්ෂ මහතා මෙසේ පැවසීය.රෝහිත අබේගුණවර්ධන මහතා ගමේ පොදු කටයුතුවල හිටපු ගමේ නායකයෙක්. එදා මගේ පියා ජනාධිපති ලෙස පත්වූ පසු හැමෝම ඇමතිකම්වලට පොරකද්දී එතුමා ඇමතිකමක් වෙනුවට රටට සේවය කරන්න නියෝජ්‍ය ඇමතිකමක් විතරයි ඉල්ලා සිටියේ. තනතුරු බලාගෙනම වැඩ කළ කෙනෙක් නෙවෙයි. ඒ වගේම හරි දේට හරි කියන්නත් වැරදි දේට වැරදියි කියන්නත් ඔහු පසුබැස්සේ නැහැ. වර්තමාන රාජ්‍ය නායකයා තමන්ගේ රටත් ජාතියත් ජාත්‍යන්තරය හමුවේ පාවා දෙද්දී, මැතිවරණ සිතියම අකුලා දමමින් සිටියදී, ශ්‍රේෂ්ඨාධිකරණයේ නියෝග පසෙකලා වෙනම සංශෝධන ගෙනත් පළාත් සභා මැතිවරණය කල්දමන්න කටයුතු කළ දිනයක් හැටියට අද දවස ඉතිහාස ගත වෙනවා.මෙහිදී ආර්ථික විශ්ලේෂක ජ්‍යෙෂ්ඨ මාධ්‍යවේදී මොහාන් සමරනායක මහතාද අදහස් දැක්වූ අතර රෝහිත අබේගුණවර්ධන මහතාගේ දියණිය, පියාගේ ගුණ කථනයක් සිදුකළේය. මෙම අවස්ථාවට ඒකාබද්ධ විපක්ෂය නියෝජනය කරන මන්ත‍්‍රීවරු රැසක්ද, කලාකරුවෝ හා පාක්ෂිකයෝ විශාල පිරිසක්ද එක්ව සිටියහ.  ",
    "URL": "https://www.lankadeepa.lk/politics/එදා-මට-මහරජාණෝ-කියූ-අය-අද-ඒකාධිපතියා-කියනවා/13-518125",
    "Category": "politics"
}