{
    "Source": "www.lankadeepa.lk",
    "Timestamp": "2018 මාර්තු මස 21",
    "Headline": "බයිසිකලයෙන් දේශපාලනයට ඇවිත් බෙන්ස් කාරයෙන් යන්න හදන්න එපා",
    "News Content": "(අංජුල මහික වීරරත්න)“බයිසිකලයෙන් දේශපාලනයට පැමිණ බෙන්ස් කාර් රියෙන් යන්න සූදානම් වෙන්න එපා” යැයි අග්‍රාමාත්‍ය රනිල් වික්‍රමසිංහ මහතා කොළඹ මහ නගර සභාවට එක්සත් ජාතික පක්ෂයෙන් පත්වූ මන්ත්‍රී කණ්ඩායමේ දිවුරුම් දීමේ උත්සවයේදී පෙරේදා (19) පැවැසීය.“තමන් නියෝජනය කරන කොට්ඨාසයේ ගෙයක් ගානේ ගොස් ජනතාවගේ ප්‍රශ්න තේරුම් ගෙන විසඳුම් දීමට කටයුතු කරන ලෙසද” අග්‍රාමාත්‍යවරයා නවක මන්ත්‍රීවරුන්ට දැනුම් දුන්නේය. කොළඹ - අරලියගහ මන්දිරයේදී දිවුරුම් දීමේඋත්සවය පැවැත්විණි. කොළඹ ප්‍රථම පුරපතිනිය ලෙස රෝසි සේනානායක මහත්මිය මෙහිදී දිවුරුම් දුන්නාය.අග්‍රාමාත්‍ය රනිල් වික්‍රමසිංහ මහතා සහ ජනාධිපති නීතිඥ බන්ධනාගාර ප්‍රතිසංස්කරණ නැවත පදිංචි කිරීම් සහ හින්දු ආගමික කටයුතු අමාත්‍ය ඩී.එම්. ස්වාමිනාදන් මහතා ඉදිරියේ නවක මන්ත්‍රී දිවුරුම් දීම සිදු කෙරිණි. බෞද්ධ, හින්දු, ඉස්ලාම්, ක්‍රිස්තියානි ආගමික වතාවත් කිරීමෙන් අනතුරුව මන්ත්‍රී දිවුරුම් දීම සිදු විය.උත්සවයේදී වැඩිදුරටත් අදහස් දැක්වූ අග්‍රාමාත්‍ය රනිල් වික්‍රමසිංහ මහතා මෙසේද පැවැසීය.“ලක් ඉතිහාසයේ පළමු වරට කොළඹ මහ නගර සභාව සඳහා පුරපතිනිය දිවුරුම් දුන්නා. එය වාර්තාවක් බව කිව යුතුයි. රෝසි සේනානායක දේශපාලනයේ බොහෝ පළපුරුද්දක් ලැබූ කාන්තාවක් බව කිව යුතුයි. පළාත් සභා මන්ත්‍රීවරියක ලෙසත්, අමාත්‍යවරියක ලෙසත් ඇය සේවය කළා. නියෝජ්‍ය නගරාධිපතිවරයාත්, සෙසු මන්ත්‍රීවරුනුත් අද දිවුරුම් දුන්නා. ඔබේ ජයග්‍රහණ වෙනුවෙන් වැඩ කළ මහජනතාව ඇතුළු සියලු දෙනාට ස්තූතිවන්ත විය යුතුයි. ඔබේ දහදිය මහන්සියෙන් මේ ප්‍රතිඵලය ගත්තා. රෝසි සේනානායක මහත්මිය ඇතුළු සියලුම නාගරික මන්ත්‍රීවරුන්ට මා සුභ පතනවා. සුභ පැතුම පිරිනමන්නේ එක් අරමුණක් සමඟයි. ඔබ නගරය දියුණු කරනු ඇතැයි මා විශ්වාස කරනවා.ඒ අපේ යුතුකමයි. මැතිවරණයේදී අප දස අවුරුදු සැලස්ම ඉදිරිපත් කළා ඒ සැලැස්ම ක්‍රියාත්මක කිරීම ආරම්භ කරමු. ඒ සඳහා අවශ්‍ය මුදල් සොයා ගනිමු. ඒ සඳහා අවධානය යොමු කරන අතරතුර කොළඹ නගරයේ ජනතාවගේ එදිනෙදා ප්‍රශ්න විසඳීම සඳහා කටයුතු කළ යුතුයි. නගරයේ වැඩි දෙනෙකු දුප්පත් ජනතාවයි. එමෙන්ම මධ්‍යමපන්තික ජනතාවද ඉන්නවා. බොහෝ විට නගරයේ යටිතල පහසුකම් ප්‍රමාණවත් නැහැ. ඒ කටයුතු සම්පාදනය කිරීමඅපගේ යුතුකමයි. ඔබ මනාපයෙන් තේරී පත්වූ මන්ත්‍රීවරුන් නොවෙයි. කොට්ඨාස නියෝජනය සඳහා තේරීපත්වූ අයයි. ඒ නිසා කොට්ඨාසයේ සෑම නිවසකටම යන්න. ජනතාව මුණ ගැසෙන්න. සෑම විටම ජනතාව බලාපොරොත්තුවන සේවය සලසන්න. ඔබ පත්කර ඇත්තේ ඒ සේවය සැලසීමට හැකියාව තිබෙන නිසයි. සේවය සලසන්න බැරිනම් ඡන්දයට ඉදිරිපත් විය යුතුව තිබුණේ නැහැ. දැන් ඔබ ජනතාවට උපරිම සේවය සලසන්න. නගරයේ ජනතාව සමඟ ජීවත් වෙන්න. කොළඹ ඉතා හොඳ නගරයයි. විවිධ ජන කොටස්වලට අයත් නගර වැසියන් ඉන්නවා. ඔවුන් රැක බලාගැනීම ඔබේ යුතුකමයි. ඔබ පත්වී ඉන්නේ බයිසිකලයෙන් පැමිණ බෙන්ස් රථයෙන් ආපසු යන්න නොවෙයි. ඔබේ වගකීම ඔබ ඉටු කරන්න. ජනතාව ඔබෙන් විශාල සේවය බලාපොරොත්තු වෙනවා.මහ ආණ්ඩුවේ සම්පත් ද කොළඹ නගරය වෙනුවෙන් යොදවනවා. නගරයේ තිබෙන ප්‍රශ්න ගැන අපි හොඳින් දන්නවා. පළමුවෙන්ම ඩෙංගු වසංගතයෙන් නගරය ආරක්ෂා කරගත යුතුයි. කුණු කසළ ඉවත් කිරීම් සම්බන්ධයෙන් සාකච්ඡා කළා. එදිනෙදා ප්‍රශ්න සාර්ථකව විසඳිය යුතුයි. එමෙන්ම දුන් පොරොන්දු දස අවුරුදු සැලැස්ම ක්‍රියාත්මක කිරීම සඳහා කැප වෙන්න. ඔබේ යුතුකම ඉටු කරන්න. මීට වඩා හොඳ ජීවන රටාව ඔබ කෙරෙහි විශ්වාසය තැබූ නගර වැසියන්ට දෙන්න” යැයිද අග්‍රාමාත්‍යවරයා වැඩිදුරටත් ඉල්ලීය.කොළඹ නගරාධිපතිනි රෝසි සේනානායක මහත්මිය. එක්සත් ජාතික පක්ෂයට කොළඹ මහා නගර සභාවේ විශිෂ්ට ජය ලබා දුන් ජනතාවට ස්තූතිය පළ කළ යුතුයි. ආසන සංවිධායකවරුන්ද දිවා රාත්‍රී නොබලා විශාල වෙහෙසක් ගත්තා.අපි ඉදිරිපත් කළ දස අවුරුදු සැලැස්ම ක්‍රියාත්මක කිරීම සඳහා අවංකවම කැප වෙනවා. අප කෙරෙහි විශ්වාසය තැබූ ජනතාවගේ සියලු අපේක්ෂා ඉටු කළ යුතුයි. කොළඹ සුහුරු නගරය බවට පත් කිරීම අපේ අරමුණයි. කොළඹ නගරයේ විවිධත්වයෙන් යුතු ජන කොටස් සිටිනවා. එය හඳුනාගෙන සෑම දෙනාටම නිදහසේ ජීවත් විය හැකි පරිසරයගොඩ නැගීම අපේ අරමුණයි. කාර්යක්ෂමතාවයකින් යුතුව නගරයේ සියලුම ප්‍රශ්න විසඳීමට අප කටයුතු කරනවා.මේ අවස්ථාව සඳහා එක්සත් ජාතික පක්ෂයේ ජ්‍යෙෂ්ඨ අමාත්‍යවරු සහ මන්ත්‍රීවරු විශාල පිරිසක් සහභාගී වී සිටියහ.  ",
    "URL": "https://www.lankadeepa.lk/politics/බයිසිකලයෙන්-දේශපාලනයට-ඇවිත්-බෙන්ස්-කාරයෙන්-යන්න-හදන්න-එපා/13-525979",
    "Category": "politics"
}