{
    "Source": "www.lankadeepa.lk",
    "Timestamp": "2020 ජුනි මස 19",
    "Headline": "මහ බැංකු නිලධාරින්ට එරෙහිව මා කළ සටනට ජනපතිත් එක්වුණා",
    "News Content": "(*** අංජුල මහික වීරරත්න )ජනතාව ප්‍රාණ ඇපකරුවන් බවට පත් කරගෙන මහ බැංකුවේ සීතල කුටිවල සිටින නිලධාරීන්ට එරෙහිව වසර පහක් තිස්සේ තමා කළ සටනට ජනාධිපතිවරයා ද එක්වීම ගැන සතුටට පත්වන බව එක්සත් ජාතික පක්ෂයේ උපනායක සහ හිටපු මුදල් අමාත්‍ය රවී කරුණානායක මහතා මාධ්‍ය හමුවක දී ඊයේ (18) පැවසීය. මහපොළොවේ ප්‍රායෝගික දැක්මක් නැති නිලධරයන් කරන එකම දෙය වසරකට වරක් බැංකු වාර්තාව හැදීම පමණකැයි ද රවි කරුණානායක මහතා එහිදී කීවේය.පිටකෝට්ටේ සිරිකොත එක්සත් ජාතික පක්ෂ මූලස්ථානයේ පැවැති  මාධ්‍ය හමුවේ දී වැඩිදුරටත් අදහස් දැක් වූ රවි කරුණානායක මහතා මෙසේ ද පැවසීය. රටේ ආර්ථිකයට ද්‍රෝහී උනේ කවුදැයි දැන් හෙළිදරව් වී තිබෙනවා. මා ආර්ථිකය රැකගැනීම සඳහා වසර පහක් තිස්සේ සටන් කළා. අපේ මතයට ජනාධිපති ගෝඨාභය රාජපක්ෂ මහතාත් දැන් එකඟයි.මා හැමදාම සටන් කළේ ජනතාව වෙනුවෙන්. රටේ ආර්ථික යුද්ධය පැරදුනොත් අනික් සියලු‍ යුද්ධ පරාජයට පත්වෙනවා.රටක මහ බැංකුව තිබෙන්නේ මූල්‍ය ස්ථාවර බව ඇති කිරීමටයි. මහ බැංකුව විසින් අනුගමනය කළ යුතු මූලික කරුණු හතරක් තිබෙනවා. දේශීය මූල්‍ය සම්පත රැක ගැනීම, රුපියල ශක්තිමත් කිරීම, නිෂ්පාදනය සඳහා සැබෑ සංවර්ධනයක් ඇති කිරීම, සම්පූර්ණ අගයක් බිහි කළ හැකි වැඩපිළිවෙළක් සකස් කිරීම එම කරුණු හතරයි.රටේ බදු ප්‍රතිපත්ති සම්පාදනය කරන්නේ ආණ්ඩුවයි. මහ බැංකුව ඒ බදු ප්‍රතිපත්ති ක්‍රියාත්මක කළ යුතුයි. එක් දහස් නවසිය හතළිස් නවයේ සිට 2000 වසර දක්වා මේ කටයුතු නිසි ආකාරව මහ බැංකුව විසින් කළ බව පෙනෙන්නට තිබෙනවා. එම කාල වකවානුවේ දී මහ බැංකුවේ යම් වර්ධනයක් ඇති වුණා. 2000 වසරේ දී දේශපාලන පත්වීම් නිසා පළමු කඩා වැටීම වුණා.මේ ආණ්ඩුව දැන් මාස අටක් රට පාලනය කර තිබෙනවා.මේ අය එකල පැවසූයේ කුමක්ද? දැන් කියන්නේ කුමක්ද? අප එදා රට බාර ගන්නා විට ජීවන වියදම අහස උසට නැඟ තිබුණා. අද ලෝක වෙළඳපොලේ තෙල් මිල අඩු වන විට ශ්‍රී ලංකාවේ තෙල් මිල වැඩි වෙන තත්ත්වයක් නිර්මාණය වෙලා.ශ්‍රී ලංකාව වැනි රටකට මූල්‍ය ආයතන 20ක් හෝ 25 ක් හෝ ප්‍රමාණවත් වුවත් අද මූල්‍ය ආයතන හැටක් 65ක් පමණ තිබෙනවා.  මූල්‍ය ආයතනවලට බලය දුන්නේ කවුද? මූල්‍ය ආයතන රාශියක් මේ වන විට කඩා වැටීලා.ජනාධිපතිවරයා මීට දින දෙකකට පමණ පෙර මහ බැංකුවේ සැබෑ තත්ත්වය පැවසුවා. ඒ ප්‍රකාශය අනුව දැන් පොලී අනුපාතය අඩු කර තිබෙනවා. මෙවැනි දේ කරන්න කියන තුරු සිටිය යුතුද? සීතල කාමරවල  සිටින අයට ප්‍රායෝගික දැනුමක් නැතැයි කියන්නේ ඒකයි.අප රජය ජනතාවට දැනෙන වෙනස කළා. සෞඛ්‍ය ක්ෂේත්‍රයට දැනෙන වෙනස කළා. අධ්‍යාපනය දියුණු කළා. ඖෂධ මිල අඩු කළා. සිසු රක්ෂණය හඳුන්වා දුන්නා.රුපියලේ අගය අඩු වන විට එහි වගකීම ඇත්තේ මහ බැංකුවටයි. පොලී අනුපාතිකය වසර පහකට පෙර අඩු කළේ නැත්තේ ඇයි? සීතල කාමරවල සිටින අය  ජනතාව මෙන්ම ආර්ථිකයත් ප්‍රාණ ඇපකරුවන් බවට පත් කළා. මේ අය ජාත්‍යන්තර මූල්‍ය අරමුදලේ  ගැත්තන් බවට පත් වී සිටිනවා. එලෙස වී ඇත්තේ මහ බැංකුවේ රැකියාවෙන් පසු ඔවුන් ජාත්‍යන්තර මූල්‍ය අරමුදලෙහි රැකියා අවස්ථා ගැනීමටයි.සුද්දන්ට ලංකාවේ ආර්ථිකය ගැන ඇති  දැනුම කුමක්ද?අපට බැංකු වර්ග සියයක් අවශ්‍ය නැහැ. තිබෙන බැංකු ප්‍රමාණය හරියට පවත්වා ගෙන යන්න. අප ටයි කෝට් ඇන්දත් ගමේ මිනිහගේ දාඩිය සුවඳ දන්නවා.මෙරට මූල්‍ය ආයතන රැසක් කඩා වැටුණා. මහ බැංකුවේ එක් නිලධාරියකුවත් එහි වගකීම භාර ගත්තාද? දේශපාලකයන් නම් වසර පහෙන් පහට ගෙදර යනවා. සියලු‍ පින් නිලධාරීන් විසින් ලබා ගන්නා අතර සියලු‍ පව් දේශපාලකයන් මත පැටවීම මේ අයගේ සිරිතයි.  ",
    "URL": "https://www.lankadeepa.lk/politics/මහ-බැංකු-නිලධාරින්ට-එරෙහිව-මා-කළ-සටනට-ජනපතිත්-එක්වුණා/13-573944",
    "Category": "politics"
}