{
    "Source": "www.lankadeepa.lk",
    "Timestamp": "2018 අප්‍රේල් මස 25",
    "Headline": "‘විසිවැනි ව්‍යවස්ථා සංශෝධයෙන් අගමැතිගේ  බලයේ කිසිදු වෙනසක් සිදු වෙන්නේ  නැහැ‘",
    "News Content": " (මුදිතා දයානන්ද)           විධායක ජනාධිපති ක‍්‍රමය අහෝසි කිරිම සඳහා වන විසිවන ව්‍යවස්ථා සංශෝධන පනත් කෙටුම්පත නිසා අගමැති රනිල්ගේ බලය අයන්නකින්වත් වෙනස් වන්නේ නැතැයි ජනතා විමුක්ති පෙරමුණේ නායක පාර්ලිමේන්තු මන්ත‍්‍රී අනුර කුමාර දිසානායක මහතා අද (25) පැවසීය.දිසානායක මහතා මෙසේ පැවසූයේ පැලවත්තේ පිහිටි ජනතා විමුක්ති පෙරමුණේ ප‍්‍රධාන කාර්යාලයේදි පැවති මාධ්‍ය සාකච්ඡාවකදී වන අතර එහිදි ඔහු මෙසේද පැවසීය.විසිවැනි ආණ්ඩුක‍්‍රම ව්‍යවස්ථා සංශෝධනය තුළින් වත්මන් අගමැතිගේ හෝ ජනාධිපතිගේ බලතල වල කිසිදු වෙනසක් සිදුවන්නේ නැහැ. එය ක‍්‍රියාත්මක වන්නේ 2020දී වත්මන් ජනාධිපතිගේ ධූරකාලය අවසන් වීමෙන් පසුවයි. මෙතුළින් අහෝසි වන්නේ ජනාධිපති ධුරය නොව එය සතු විධායක බලතල පමණයි. තවදුරටත් ජනාධිපති රාජ්‍යයේ නායකයාය. සේනාධිනායකයාය. එසේම ආණ්ඩුකාරවරුන් පත්කිරිමේ බලතලත් ඔහුට හිමියි. දැනට ජනාධිපති ධූරය සතු විධායක බලතලවලින් කොටසක් පාර්ලිමේන්තුවට ලැබෙනවා. අනෙක් බලතල අගමැතිට, කැබිනට් මණ්ඩලයට, ව්‍යවස්ථාදායක සභාවට හා ඒ මගින් පත් කෙරෙන කොමිෂන් සභාවලට ආදි ලෙස බෙදී යනවා.ප‍්‍රජාතන්ත‍්‍රවාදය පුලූල් කරගැනීමේ අරමුණෙන් යම් යම් පාර්ශ්ව මැතිරවණ ක‍්‍රමය වෙනස් කිරිම හෝ ව්‍යවස්ථාවේ තවත් වෙනස්කම් සිදුකිරිම සම්බන්ධයෙන් යෝජනා ගෙන එනවා නම් ඒ සියල්ල සම්බන්ධයෙන් සාකච්ඡාවකට සූදානම් අතර මහානායක හිමිවරුන් ඇතුළු මහාසංඝරත්නය සමඟ කිරිමටද සුදානමින් සිටිනවා. ලෝක කම්කරු දින සැමරුමෙන් පසු මහජනතාව ද දැනුවත් කර මේ  කෙටුම්පත මැයි මාසය තුළ අනිවාර්යයෙන්ම පාර්මේන්තුවට ගේනවා.  ",
    "URL": "https://www.lankadeepa.lk/politics/‘විසිවැනි-ව්‍යවස්ථා-සංශෝධයෙන්-අගමැතිගේ--බලයේ-කිසිදු-වෙනසක්-සිදු-වෙන්නේ--නැහැ‘/13-527890",
    "Category": "politics"
}