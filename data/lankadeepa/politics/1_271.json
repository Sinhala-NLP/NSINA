{
    "Source": "www.lankadeepa.lk",
    "Timestamp": "2020 ජුනි මස 24",
    "Headline": "’යහපාලන රජය ජනතාවට දුන් සහන සමහරුන්ට ඇඟිල්ලෙන් ඇන මතක් කරන්න වෙලා’",
    "News Content": "(නිමල කොඩිතුවක්කු)යහපාලන රජය ජනතාවට ලබා දුන් සහන, සමහර අයට ඇගිල්ලෙන් ඇන මතක් කරන්නට සිදුව ඇතැයි එක්සත් ජාතික පක්ෂ නියෝජ්‍ය මහලේකම් රුවන් විජයවර්ධන මහතා පැවසීය.යහපාලන රජය මගින් ලබා දුන් ප්‍රජාතන්ත්‍රවාදී නිදහස සහ සහන පිළිබඳ අද ජනතාවට යථාර්ථය අවබෝධ වෙමින් පවතින බවද විජයවර්ධන මහතා සඳහන් කළේය.දොම්පේ ප්‍රදේශයේ අද(24) පැවති ජනහමුවකට එක්වෙමින් ඔහු මේ බව පැවසීය.එහිදී වැඩිදුරටත් අදහස් දැක්වූ එක්සත් ජාතික පක්ෂයේ නියෝජ්‍ය මහලේකම් රුවන් විජයවර්ධන මහතා මෙසේද කීවේය.    වසර ගණනාවක් තිස්සේ රාජ්‍ය සේවකයන්ට වැටුප් වැඩි කළේ නැහැ. එම යුගය නිමා කරමින් එක වර රාජ්‍ය සේවක වැටුප් රුපියල් 10,000 කින් වැඩිකිරීමට යහපාලන රජය කටයුතු කළා. එම කාලය තුළ රාජ්‍ය සේවකයන්ගේ සියයට 107කින් වැටුප් වැඩි කිරීමට අපට හැකි වුණා. පෙට්‍රල්, ඩීසල්, භූමිතෙල් සහ ගෑස් මිල අඩු කරමින්, භාණ්ඩ මිල පහල දමමින් ජනතාවට සහන ලබාදීමට අපි කටයුතු කළා. අත්‍යවශ්‍ය ඖෂධ මිල 40% කින් පමණ පහත හෙලමින් ජනතාවට විශාල සහනයක් ලබාදීමට අපි කටයුතු කළා.රාජ්‍ය  සේවයේත් රාජ්‍ය  නිලධාරීන්ගේත් අභිමානයත්  ස්වාධීනත්වයත්  ආරක්ෂා කරමින්  ස්වාධීන කොමිසන් සභා  පිහිටුවීම සඳහා  එක්සත් ජාතික පක්ෂය  පුරෝගාමි මෙහෙවරක් ඉටුකළා.මේ සියලු ජනතාවාදී තීන්දු තීරණ  ආපස්සට හැරවීම සඳහා  ගෙවී ගිය මාස  අටක කාලයේදි  රාජපක්ෂ පාලනය කටයුතු කර තිබෙනවා. ළඟම පාසල හොඳම පාසල, සුවසැරිය ගිලන් රථ සේවය, ගම්පෙරලිය, සුරක්ෂා සිසු රක්ෂණාවරණය,  යුද හමුදාව මූලික කරගනිමින්  රසායනික   ජෛවීය  විකිරණ සහ නෂ්ටික  ප්‍රහාරයන්ට සහ වසංගතයන්ට මුහුණ දිය හැකි CBRN ඒකකය වැනි   බලඝණ පිහිටුවමින්  ආර්ථිකය සහ ආරක්ෂාව ශක්තිමත් කිරීමට අපට හැකිවුණා.මාධ්‍ය නිදහස සහ පුද්ගල නිදහස සුරක්ෂිත කරමින්  ගෙනගිය  ප්‍රජාතන්ත්‍රවාදී වැඩපිළිවෙළ  අද වන විට  බුද්ධිමත් ජනතාව අවබෝධ කරගෙන තිබෙනවා.කාලයෙන් කාලයට විවිඩ මාතෘකා නිර්මාණය කරමින් ජන මනස විකෘති  කරමින්  ජනතාව නොමඟ  යමින්  බලයට පත්  පාලකයින්ගෙන් සැබෑ ස්වභාවය  මේ වන විට රටේ ජනතාවට හොදින් අවබෝධ වී තිබෙනවා. රැවටිලිකාරී පාලනය පරාජය කර ඩී.එස්.සේනානායක යුගයේ පටන් එක්සත් ජාතික පක්ෂය  රටේ උන්නතිය වෙනුවෙන් ඉටු කළ දැවැන්ත යුග මෙහෙවර අඛණ්ඩව ඉදිරියට ගෙන යාම සදහා  අපි කැප වෙනවා. මෙවර මහා මැතිවරණයේදී ඒ සඳහා සහයෝගය ලබා දෙන ලෙසට සියලු දෙනාගෙන් අපි ඉල්ලීමක් කරනවා යැයිද ඔහු එහිදී පැවසීය.    ",
    "URL": "https://www.lankadeepa.lk/politics/’යහපාලන-රජය-ජනතාවට-දුන්-සහන-සමහරුන්ට-ඇඟිල්ලෙන්-ඇන-මතක්-කරන්න-වෙලා’/13-574216",
    "Category": "politics"
}