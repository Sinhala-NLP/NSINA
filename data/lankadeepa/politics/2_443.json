{
    "Source": "www.lankadeepa.lk",
    "Timestamp": "Editor  2019 ඔක්තෝබර් මස 26",
    "Headline": "මේ රට හදන්නේ මා නොව අපියි",
    "News Content": "(මුදිතා දයානන්ද)(ඡායාරූප - ඉෂාන් සංජීව)“මා ඉන්ද්‍රජාලිකයෙක් නොවේ. අපේ පාලනයක් යටතේ මේ රට හදන්නේ මා නොව අපියි. මානව සමාජය මෙතෙක් අත්පත් කරගත් සංවර්ධනය සේම රටක් ලෙස හෙට දවසේ අපි අත්පත් කරගන්නා ජයග්‍රහණයන් සියල්ලත් සාමූහික ප්‍රයත්නයක ප්‍රතිඵල මිස මාගේ ඉන්ද්‍රජාලික ක්‍රියාවක් නොවේ“ යැයි ජාතික ජනබලවේගයේ ජනාධිපතිධූර අපේක්ෂක, ජනතා විමුක්ති පෙරමුණේ නායක අනුර කුමාර දිසානායක මහතා අද (26) පැවසීය.ඔහු මේ බව පැවසූයේ ශ්‍රි ලංකා පදනම් ආයතනයේදි පැවති ජාතික ජනබලවේගයේ ප්‍රතිපත්ති ප්‍රකාශනය එළි දැක්විමේ අවස්ථාවට එක්වෙමිනි.තවදුරටත් ඔහු මෙසේද පැවසීය.“මැතිවරණ ප්‍රකාශන හුදු ලියවිල්ලක් වීම වළක්වා එය ජනතාවත් සමග බද්ධ වූ නිතීමය ලියවිල්ලක් බවට පත්කෙරෙන නීති අපි සම්පාදනය කරනවා. එවිට පොරොන්දු කඩකරන්නන්ට එරෙහිව අධිකරණයට යාමට ජනතාවට අවස්ථාව උදාවෙනවා.අපි අපේ රටේ ප්‍රධාන ප්‍රශ්න මූලික කරගෙන ඒ ඒ ක්ෂේත්‍රවලට අදාල ප්‍රතිපත්තින් 8ක් පසුගිය දිනවල ඉදිරිපත් කළා. දැන් අපෙන් අහනවා මේවා ක්‍රියාත්මක කරන්න ඔබලාට කෝ බලවේගයක් කියලා. මම සහතික වශයෙන්ම කියනවා මෙතෙක් මේ රට පාලනය කළ සියලු දෙනාටම වඩා හොඳින් මේ රට හදන්න පුලුවන් බලවේගයක් අප සමග සිටිනවා. මෙතෙක් මේ රටේ මුදල් ඇමතිවරු බවට පත්වු සියලු දෙනාටම වඩා අධ්‍යාපනික දැනුමෙන් ප්‍රායෝගික දැනුමෙන් නවීන දැනුමෙන් පෝෂිත වූ විද්වතුන් අපි සමග ඉන්නවා.මේ ප්‍රතිපත්ති ප්‍රකාශනය හැදුවා වගේම මේක ක්‍රියාවට නැංවීමේදීත් ඒ සියල්ල අපි සිදුකරන්නේ හුදු තනි පුද්ගලයෙකුගේ කාර්යයක් ලෙස නොවේ. මේ හැම දෙයක්ම සාමූහික ප්‍රයත්නයක්. ඒ සාමූහික ප්‍රයත්නයන් මාගේ දක්ෂතාවයන් ලෙස දක්වන්න මා සූදානම් නැහැ. මිනිස් සමාජය දඩයම් යුගයේ සිට අද දක්වා ඉදිරියට ආවේ සාමූහික ක්‍රියාකාරිත්වයක ප්‍රතිඵල ලෙසයි. එදා සතෙක් දඩයම් කරගත්තෙන් සාමූහිකවයි. දරුවන් බලාගත්තේ සාමූහිකවයි. අදත් අපි ආර්ථීකමය සාධකවලින් නිෂ්පාදන ක්‍රියාවලියෙන් එකිනෙකාට බැඳිලා.ජාතින් වශයෙන් ගම නගරය වශයෙන් වගේම රට රටවල් ලෙසත් අපි එකිනෙකා එකට බැඳිලා. ඒ නිසා අපි කාටවත් හුදෙකලා මිනිසුන් ලෙස කිසිවක් සාර්ථක කරගන්න බැහැ. අපේ මේ වැඩපිළිවෙල එවැනි සාමූහික ප්‍රයත්නයක් තුළින් මේ රටේ සියලු ප්‍රශ්නවලට විසඳුම් ලබාදීමට සමත් වැඩපිළිවෙලක්..“ යැයි වැඩිදුරටත් සඳහන් කළේය.    ",
    "URL": "https://www.lankadeepa.lk/politics/මේ-රට-හදන්නේ-මා-නොව-අපියි/13-559489",
    "Category": "politics"
}