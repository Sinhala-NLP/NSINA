{
    "Source": "www.lankadeepa.lk",
    "Timestamp": "2019 දෙසැම්බර් මස 18",
    "Headline": "හාල් මාෆියාව නැතිකරන්න ජනපතිට පුළුවන්",
    "News Content": "(බිඟුන් මේනක ගමගේ) හාල් මිල ඉහළ යාමෙහි ඇත්තේ මෝල් හිමියන්ගේ මාෆියාවක් යැයි ද ගෝඨාභය රාජපක්ෂ මහතාට එය එක පෑන් පහරින් වැලැක්විය හැකි යැයි ද ජවිපෙ මාතර දිස්ත්‍රික් පාර්ලිමේන්තු මන්ත්‍රී සුනිල් හඳුන්නෙත්ති මහතා ‘ලංකාදීප’ යට අද(18) කීය.පසුගිය කාලයේ පැවැති ආණ්ඩුවේ කොටස්කරුවන් හැටියට කටයුතු කළ ඔවුන් විසින් ලංකාවට සහල් ගෙන්වන මිලත් කාලයත් තීරණය කරනු ලැබුවේ යැයි හඳුන්නෙත්ති මහතා චෝදනා කළේය.මේ වනවිට රටෙහි වී මෙට්‍රි ටොන් ලක්ෂ පහලොවකට වඩා තිබුණත් එයින් ලක්ෂ දහතුනකට වඩා තිබෙන්නේ අතේ ඇඟිලි ගනණටත් වඩා අඩු මෙම වී මෝල්හිමියන් කීප දෙනා සන්තකයෙහි යැයි කී හෙතෙම මෙම මාෆියාව කොන්දේසි විරහිතව බිඳදැමිය යුතු යැයි ද අවධාරණය කළේය.සහල් අධික මිල ගණන්වලට විකිණෙන්නේ පාරිභෝගික අධිකාරියෙන් උපරිම සහල් මිලක් නියම කර තිබෙද්දී යැයි ද රජය ඊට වහා මැදිහත් විය යුතු යැයි ද හඳුන්නෙත්ති මහතා කීවේය.මෙතෙක් රට පාලනය කළ කිසිදු රජයකට කෘෂිකර්මාන්තය පිළිබඳ වගා සැලසුමක් නැතැයි ඒ ඒ කන්නයේ වගා කළයුතු බෝග වර්ග මොනවාද ඒවා පාරිභෝජනය කරන පාරිභෝගිකයන්ට ප්‍රමාණවත්ද, අතිරික්තයක් තිබෙනවාද අවශ්‍ය ප්‍රමාණයට සරිලන සේ නිෂ්පාදනය කරන්නේ කෙසේදැයි නිසි කළමනාකරණයක් නොතිබුණේ යැයි ද මන්ත්‍රීවරයා කීවේය.මෙසේ වගා සැලසුමක් නොතිබීම එළවළු මිල ඉහළ යාමට සෘජුවම බලපා ඇතැයි ද වර්තමානයේ මිල ගණන් ඉහළ ගොස් ඇති එළවළු තවත් මාස කීපයකින් විකුණාගත නොහැකිව කුණු වීමේ අවදානමක් ද ඇතැයි හඳුන්නෙත්ති මහතා කීය.මේ වනවිට වැඩි මිලක් ලබාගැනීම සඳහා ගොවීන් විශාල සංඛ්‍යාවක් කෙටිකාලීන බෝග වගා කිරීම ආරම්භ කර ඇතැයි ද වෙළෙඳපොළ හා වගාව අතර අසමතුලිතතාවය නිසා එම එළවළු මිල සීඝ්‍රයෙන් අඩුවනු ඇතැයි ද ඔහු කීය.එමනිසා ආණ්ඩුව පැලැස්තර විසඳුම් යෝජනා කිරීම වෙනුවට එළවළු ගබඩා කරන ක්‍රමවේදයක් හා වෙළෙඳපොළ අවශ්‍යතාවයට ගැලපෙන පරිදි සැපයුම් කළමනාකරණයට අවධානය යොමු කළ යුතු යැයි ද එසේ නොවුවහොත් ගොවියත් පාරිභෝගිකයාත් අසරණ වීම නොවැලැක්විය හැකි යැයි ද හඳුන්නෙත්ති මහතා වැඩිදුරටත් සඳහන් කළේය.    ",
    "URL": "https://www.lankadeepa.lk/politics/හාල්-මාෆියාව-නැතිකරන්න-ජනපතිට-පුළුවන්/13-562509",
    "Category": "politics"
}