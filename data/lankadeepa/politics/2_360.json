{
    "Source": "www.lankadeepa.lk",
    "Timestamp": "2020 ජනවාරි මස 06",
    "Headline": "‘‘21 වැනි සංශෝධනය වෙනුවට ජාතික ලැයිස්තු සංයුතිය වෙනස් කළ යුතුයි‘‘",
    "News Content": "(බිඟුන් මේනක ගමගේ) පාර්ලිමේන්තු මන්ත්‍රී විජයදාස රාජපක්ෂ මහතා පරිපාලන දිස්ත්‍රික්කයක් සඳහා මන්ත්‍රීවරයෙකු තෝරා ගැනීමේ ඡන්ද ප්‍රතිශතය 5% සිට 12.5% දක්වා ඉහළ දැමීම අන්තර්ගත වන පරිදි යෝජනා කර ඇති 21 වැනි සංශෝධනය ප්‍රායෝගික නැතැයි ද ස්ථාවර ආණ්ඩුවක් නිර්මාණය කිරීම සඳහා කළයුත්තේ මහමැතිවරණයකදී ජයගන්නා දේශපාලන පක්ෂයට වැඩි බෝනස් ආසන සංඛ්‍යාවක් ප්‍රදානය කිරීම යැයි ද ශ්‍රී ජයවර්ධනපුර විශ්ව විද්‍යාලයේ වැඩ බලන උපකුලපති සීමා නිර්ණය කමිටුවේ සාමාජික ජ්‍යෙෂ්ඨ මහාචාර්ය සුදන්ත ලියනගේ මහතා ‘ලංකාදීප’ යට අද(6) පැවැසීය.ජාතික ලැයිස්තුවෙන් පත්වන මන්ත්‍රී සංඛ්‍යාව තීරණය කරන අවම ඡන්ද සීමාව 5% දක්වා ඉහළ දැමීමෙන් මෙම කාරිය කළ හැකිය යැයි ද එවිට ජාතික ලැයිස්තුවට හිමි මන්ත්‍රී ධූර 29 න් 9 ක්ම ජයග්‍රාහී පිලට ලබාදීමට අවස්ථාව උදාවන්නේ යැයි ද ලියනගේ මහතා කීවේය.ජයග්‍රාහී දේශපාලන පක්ෂයට බෝනස් ආසන 9ක් ලබාදෙන ක්‍රමයක් පිහිටු වූ සැනින්ම සුළු ජාතික හා සුළු පක්ෂ ප්‍රධාන දේශපාලන පක්ෂ සමග සන්ධානගත වනු ඇතැයි ද එවිට රජුන් තනන්නන්ගේ භූමිකාව වෙනුවට මිත්‍රශීලී දේශපාලන සංස්කෘතියක් කරා යා හැකි වනු ඇතැයි ද මහචාර්යවරයා අවධාරණය කළේය. 19 වැනි සංශෝධනය තිබුණත් නැතත් සුළුතර ආණ්ඩු බිහිවිය හැකි යැයි කී හෙතෙම අවම ඡන්ද සීමාව 12.5% දක්වා ඉහළ දැමුවහොත් ජනතා විමුක්ති පෙරමුණ, ටී.එම්.වී.පී, ශ්‍රී ලංකා මුස්ලිම් කොංග්‍රසය හා ඊ.පී.ඩී.පී වැනි සුළු ජාතික හා සුළු පක්ෂ දැඩි අර්බුදයකට ගොස් අලුත් ප්‍රශ්නයක් නිර්මාණය වනු ඇතැයි ද අනතුරු ඇඟවූයේය.ලංකාවේ දැනට ක්‍රියාත්මක සමානුපාතික ඡන්ද ක්‍රමය ද ලෝක පරිමාණයෙන් ගත්විට සුවිශේෂී යැයි ද ඊට හේතුව ජයග්‍රාහී අපේක්ෂකයා බලගැන්වීමට යම් යම් ක්‍රියාමාර්ග ගෙනතිබීම යැයිද මහාචාර්ය ලියනගේ මහතා වැඩිදුරටත් සඳහන් කළේය. මහාචාර්ය සුදන්ත ලියනගේ මහතා මැතිවරණ ක්‍රමය සංශෝධනය සම්බන්ධයෙන් දීර්ඝ කාලයක් තිස්සේ මැදිහත්වීම් කළ ප්‍රාමාණිකයෙකි.    ",
    "URL": "https://www.lankadeepa.lk/politics/‘‘21-වැනි-සංශෝධනය-වෙනුවට-ජාතික-ලැයිස්තු-සංයුතිය-වෙනස්-කළ-යුතුයි‘‘/13-563604",
    "Category": "politics"
}