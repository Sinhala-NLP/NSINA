{
    "Source": "www.lankadeepa.lk",
    "Timestamp": "2018 ජුලි මස 07",
    "Headline": "දූෂණය තුරන් කරන්න ආණ්ඩු වෙනස් කළාට පමණක් බැහැ - මහාචාර්ය ජයදේව උයන්ගොඩ",
    "News Content": " (හර්ෂණ තුෂාර සිල්වා)දූෂණය තුරන් කිරීම සඳහා ආණ්ඩු වෙනස් කිරීම පමණක් ප්‍රමාණවත් වන්නේ නැතැයි මහාචාර්ය ජයදේව උයන්ගොඩ මහතා ඊයේ, සිකුරාදා (7) පැවැසීය. පසුගිය වසර තුනේ ශ්‍රී ලංකාවේ ආසියානු කලාපයේ රටවල අත්දැකීම සලකා බැලීමේදී එය හොඳින් පෙනී යන බව ද මහාචාර්යවරයා පෙන්වා දුන්නේය.‘හොරු නැති ආණ්ඩුවක් යථාර්ථයක් ද ?’ යන ප්‍රශ්නය ඇතිව දියුණු පුරවැසි සමාජයක් උදෙසා යන්න තේමාව කරගනිමින් කොළඹ ශ්‍රී ලංකා පදනම් ආයතනයේ පැවැති සමුළුවකදී අදහස් දක්වමින් මහාචාර්ය ජයදේව උයන්ගොඩ මහතා එම කරුණු කීවේය. දූෂණය තුරන් කිරීමට ආණ්ඩු වෙනස් කිරීම අවශ්‍ය සාධකයක් වුවද ප්‍රමාණවත් කරුණක් බව මහාචාර්යවරයා මෙහිදි පෙන්වා දුන්නේය. ඉන්දියාවේ පැවැති කොංග්‍රස් ආණ්ඩුව පරාජයට පත් කිරීම සඳහා භාරතීය ජනතා පක්ෂය දූෂණය තුරන් කිරීම දේශපාලන සටන් පාඨයක් කරගත්තද පසුගිය වසර හතරක කාලයේදී භාරතීය ජනතා පක්ෂය කොංග්‍රස් ආණ්ඩුවේ දූෂණ චෝදනා එල්ල වූ කිසිවකුට එරෙහිව කිසිදු පරීක්ෂණයක් නොකළ බව මහාචාර්යවරයා මෙහිදි කීය. මැතිවරණ ළඟා වනවිට සෑම පක්ෂයකට මුදල් වියදම් කරන සාම්ප්‍රදායික ව්‍යාපාරික පන්තිය වෙනුවට අද වනවිට නව ව්‍යාපාරික පන්තියක් බිහි වී ඇතැයි කී උයන්ගොඩ එම නව ව්‍යාපාරික පන්තිය තමන්ට අවශ්‍ය පුද්ගලයා බලයට ගෙන ඒමට කටයුතු කරන බව ද කීවේය. අද වනවිට ප්‍රජාතන්ත්‍රවාදය සහ දූෂණය එකිනෙකා අත් අල්ලාගෙන ගමන් කරන බව කී මහාචාර්යවරයා දූෂණය, අපරාධ, පුද්ගලික ප්‍රාග්ධනය හා ප්‍රජාතන්ත්‍රවාදය සෑම දේහයකම පිළිකාවක් මෙන් පැතිර ගොස් ඇතැයි ද පැවැසීය.  ",
    "URL": "https://www.lankadeepa.lk/politics/දූෂණය-තුරන්-කරන්න-ආණ්ඩු-වෙනස්-කළාට-පමණක්-බැහැ---මහාචාර්ය-ජයදේව-උයන්ගොඩ/13-532306",
    "Category": "politics"
}