{
    "Source": "www.lankadeepa.lk",
    "Timestamp": "2020 පෙබරවාරි මස 22",
    "Headline": "‘‘ආණ්ඩුවට ලැබෙන ජනතා ප්‍රසාදය දිනෙන් දිනම වැඩිවෙනවා‘‘",
    "News Content": "(ශාන්ත චන්ද්‍රසිරි)ජනාධිපතිවරයා ප්‍රමුඛ ආණ්ඩුවට ජනතා ප්‍රසාදය දිනෙන් දිනම වැඩිවෙමින් පවතින බව විද්වතුන් සිදු කරන ලද අහඹු සමීක්ෂණවලින් අනාවරණය වී ඇති බවත් මහමැතිවරණයේදී ජනාධිපතිවරයාට ඡන්දය නොදුන් සියලුදෙනා ඡන්දය ලබාදීමට බලාපොරොත්තුවෙන් සිටින බවත් ඉඩම් සහ ඉඩම් සංවර්ධන රාජ්‍ය අමාත්‍ය එස්. බී. දිසානායක මහතා අද (22) පැවසීය.කොත්මලේ, කරගස්තලාව ප්‍රදේශයේ පැවැති ආගමික වැඩසටහනකට සහභාගි වෙමින් ඒ මහතා මේ බව පැවසීය.එහිදී වැඩිදුරටත් අදහස් දැක් වූ අමාත්‍යවරයා මෙසේද කීය.          ‘‘ජනාධිපතිවරණයෙන් පරාජයට පත් වූ නුවරඑළිය දිස්ත්‍රික්කය මෙවර මහ මැතිවරණයේදී අපි ජයග්‍රහණය කිරීමට පියවර ගන්නවා.මහනුවර දිස්ත්‍රික්කයේ සිට නුවරඑළිය දිස්ත්‍රික්කයට මම එව්වේ නුවරඑළිය ජයගන්න අවශ්‍ය  නිසයි. ඊට අමතරව අපි ගියවර ජනාධිපතිවරණයේදී පරාජයට පත් වූ අම්පාර සහ වව්නියාව යන දිස්ත්‍රික්ක මෙවර  ජයග්‍රහණය කරන්න බලාපොරොත්තු වෙනවා.ජනාධිපතිවරණ ප්‍රතිපල අනුව අපිට ආසන 127 ක් ලැබෙනවා. ඒ අනුව බලනවිට අපිට මහමැතිවරණයේදී ආසන 150 සීමාවට යාමේ හැකියාව තිබෙනවා.පාර්ලිමේන්තුවට ඉදිරිපත් කරන ලද පරිපුර්ක ඇස්තමේන්තුව විපක්ෂනායකතුමාගේ තියෙන කුහකකම නිසා ඒකට විරුද්ධ උණා. ඒත් මාර්තු 02 දින රජය විසුරුවා හැරීමෙන් පසුව ඒ බලය ජනාධිපතිවරයාට පැවරෙනවා. ඉන්පසුව  ඒක අපි අනුමත කර ගන්නවා.1978 වසරේ ජේ.ආර්. ජයවර්ධන ජනාධිපතිවරයා හදපු ඡන්ද ක්‍රමයේ තියෙන විපාකයක් තමයි මේ  මනාප ක්‍රමය. එකම පක්ෂයේ අයත් මනාපක්‍රමය නිසා පොඩි පොඩි කතා බහ හුවමාරු කර ගන්නවා. ඒක සාමාන්‍ය දෙයක්.මෙම ක්‍රමය වෙනස්  කරන්න සිරිමාවෝ මැතිණියගේ සිට හැමෝම කටයුතු කරන්න උත්සාය ගත්තත්  එය සිදු කරගන්න බැරි උණා. ඒකට හේතුව කුඩා පක්ෂ මේ ක්‍රමයට එකඟවීමයි. මේ ක්‍රමය හේතුවෙන් කුඩා පක්ෂවලටත් එක් මන්ත්‍රී ධුරයක් හෝ ලබා ගන්න පුළුවන් නිසා ඔවුන් මේකට කැමැතියි.ජනතා විමුක්ති පෙරමුණට ජනාධිපතිවරණයේදී ලැබුණු ඡන්ද ප්‍රමාණය අනුව බැලුවම ඔවුන්ට ලැබෙන්නේ මන්ත්‍රී ආසන ලංකාවෙන්ම එකයි. ඒ නිසා ඒ අයත් මේ ක්‍රමයට කැමැති‘‘ යැයිද අමාත්‍යවරයා කීය.   ",
    "URL": "https://www.lankadeepa.lk/politics/‘‘ආණ්ඩුවට-ලැබෙන-ජනතා-ප්‍රසාදය-දිනෙන්-දිනම-වැඩිවෙනවා‘‘/13-566517",
    "Category": "politics"
}