{
    "Source": "www.lankadeepa.lk",
    "Timestamp": "2020 සැප්තැම්බර් මස 30",
    "Headline": "රටේ ප්‍රජාතන්ත්‍රවාදය රැකගන්න එජාපය ශක්තිමත් කරනවා",
    "News Content": "(*** අංජුල මහික වීරරත්න සහ *** ක්‍රිෂාන් ජීවක ජයරුක්)උගත් පාඩම් උපකාරී කර ගනිමින් රටේ ප්‍රජාතන්ත්‍රවාදය රැකීම උදෙසා එක්සත් ජාතික පක්ෂය නැවත ශක්තිමත් කරන බව එක්සත් ජාතික පක්ෂ නියෝජ්‍ය නායක රුවන් විජයවර්ධන මහතා දික්වැල්ලේදී පැවසීය.එක්සත් ජාතික පක්ෂය නැවත ගොඩනැගීමේ කාර්යය සඳහා තමා නායකත්වය දෙන බවද රුවන් විජයවර්ධන මහතා වැඩිදුරටත් සඳහන් කළේය.මාතර – දික්වැල්ල, වැවුරුකන්නල රජමහා විහාරස්ථානය වැඳ පුදා ගැනීමෙන් අනතුරුව මාධ්‍ය හමුවේ ප්‍රකාශයක් කරමින් වැඩිදුරටත් අදහස් දැක්වූ රුවන් විජයවර්ධන මහතා මෙසේද කීවේය.එක්සත් ජාතික පක්ෂය, පාක්ෂිකයන් මෙන්ම සියලු ජනතාව දිනා ගත හැකි අයුරින් නව්‍යකරණයට ලක් කළ යුතුයි. පසුගිය කාලවකවානුවේ පාක්ෂිකයන්ට වූ අසාධාරණය වෙනුවෙන් සමාව අයදින අතර ඒ අතපසුවීම් ආපසු ඇති නොවන අයුරින් කටයුතු කරමින් පාක්ෂිකයන් ආරක්ෂා කර ගැනීම සඳහා කටයුතු කරනවා.කුමන අභියෝග මධ්‍යයේ වුවද එක්සත් ජාතික පක්ෂය ජනතාවත් රටත් වෙනුවෙන් විශාල කාර්ය භාරයක් ඉටු කළා. එවැනි වටිනා දේශපාලන පක්ෂයක් නිකරුණේ විනාශ වී යාමට මා කිසිසේත් ඉඩ දෙන්නේ නැහැ. මෙවැනි වටිනා පක්ෂයක් විනාශ වී යාමට ඉඩ දීම ජාතික අපරාධයක් බව කිව යුතුයි.අවශ්‍ය ප්‍රතිසංවිධාන කටයුතු කරමින් පක්ෂය හැර ගිය සියලු කණ්ඩායම් පක්ෂය සමග එක් කර ගැනීමට කටයුතු කරනවා.වත්මන් රජයේ ක්‍රියා කලාපය සමග රටේ අනාගතය අවිනිශ්චිත තත්ත්වයකට පත්ව තිබෙනවා. විසි වැනි ආණ්ඩුක්‍රම ව්‍යවස්ථා සංශෝධනය හරහා එක් පුද්ගලයකුට බලය දෙමින් රටේ ඒකාධිපති පාලන ක්‍රමවේදයක් නිර්මාණය කිරීමට වත්මන් රජය කටයුතු කරමින් සිටිනවා. මේ තත්ත්වය හේතුවෙන් ආණ්ඩුවේ අභ්‍යන්තරයේද ගැටුම් නිර්මාණය වී තිබෙනවා.රටේ ප්‍රජාතන්ත්‍රවාදය ශක්තිමත් කිරීමේ අරමුණින් එක්සත් ජාතික පක්ෂය හඳුන්වා දුන් දහ නව වැනි ආණ්ඩුක්‍රම ව්‍යවස්ථාව අහෝසි කර වත්මන් රජය ඉදිරිපත් කිරීමට සූදානම් වන විසි වැනි ආණ්ඩුක්‍රම  සංශෝධනය රටේ ගැටලු රැසක් නිර්මාණය කරමින් තිබෙනවා.එමෙන්ම ප්‍රජාතන්ත්‍රවාදය ශක්තිමත් කිරීම වෙනුවෙන් පසුගිය රජය ගෙන ගිය මාර්ගය සම්පුර්ණයෙන් ආපසු හැරවීමට වත්මන් රජය සුදානම් වන බව කිව යුතුයි.ස්වාධීන කොමිෂන් සභා අහෝසි කරමින් විගණකාධිපතිවරයාගේ බලය අහෝසි කරමින් රට නීතියක් නැති තත්ත්වයට රට පත් කරමින් සිටිනවා. මේ වනවිට ඇතැම් ඇමැතිවරුන් පොල් ගස් උඩ සිටිමින් මාධ්‍ය සාකච්ඡා පැවැත්වීමට කටයුතු කරන අතරවාරයේ ජනතාවට වට ප්‍රමාණය මනිමින් වෙළෙඳ පොළෙන් පොල් මිලදී ගැනීමට සිදුව තිබෙනවා.ආයතන සංග්‍රහය, චක්‍රලේඛ සහ රාජ්‍ය සේවයේ ක්‍රමවේද පිළිබඳ කිසිදු දැනුමක් නැති අයුරින් ජනාධිපතිවරයා පවා හැසිරීමට පටන්ගෙන තිබීම බරපතළ කරුණක්.මෙම අභාග්‍යසම්පන්න තත්ත්වයෙන් රට බේරා ගැනීම සඳහා එක්සත් ජාතික පක්ෂය ශක්තිමත්ව ගොඩනැංවීම අත්‍යවශ්‍යයි.  ",
    "URL": "https://www.lankadeepa.lk/politics/රටේ-ප්‍රජාතන්ත්‍රවාදය-රැකගන්න-එජාපය-ශක්තිමත්-කරනවා/13-579876",
    "Category": "politics"
}