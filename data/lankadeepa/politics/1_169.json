{
    "Source": "www.lankadeepa.lk",
    "Timestamp": "2020 අගෝස්තු මස 19",
    "Headline": "මන්ත්‍රීකමක් තිබුණත් නැතත් ප්‍රබල සමාජ ව්‍යාපාරයකට ඇප කැපවෙනවා",
    "News Content": "(*** විනීතා එම්. ගමගේ)තම පක්ෂයට ලැබී ඇති ජාතික ලැයිස්තු මන්ත්‍රීධුර භාවිතා කළ යුත්තේ ප්‍රබල සමාජ ව්‍යාපාරයක් ඇති කිරීම සඳහා යැයි ද මන්ත්‍රී ධුරය ඇතත් නැතත් තමන් වහන්සේ ඒ අරමුණු වෙනුවෙන් දිවි දෙවැනි කොට කැපවන්නේ යැයි ද පාර්ලිමේන්තු මන්ත්‍රී අතුරලියේ රතන හිමියෝ ඊයේ (18) පැවසූහ.  ගැටුම්කාරි තත්ත්වයක් ඇතිවන්නේ නම් තමන් එතනින් ඉවත්ව සමාජ ව්‍යාපාරය ගොඩ නැගීම වෙනුවෙන් පමණක් යෙදෙන බවද උන්වහන්සේ කීහ.රතන හිමියන් මේ අදහස් පළ කළේ රාජගිරිය සදහම් සෙවණේ ඊයේ 18 වැනිදා පැවති මාධ්‍ය හමුවක් අමතමිනි.අදහස් දැක්වූ උන්වහන්සේ කියා සිටියේ තම පක්ෂයට ඡන්දය දුන් ජනතාවගෙන් ඉල්ලා සිටින්නේ කනගාටු නොවී මදක් ඉවසා සිටින ලෙසය.අපේ ජනබල පක්ෂය පිළිබඳව මේ දිනවල සමාජයේ විශාල කතාබහක් ඇතිව ඇති බවත් තමන් වහන්සේ අතුරුදන්ව ඇතැයි ද සමාජයේ ආරංචියක් පැතිර ඇති බවත් රතන හිමියෝ කීහ.අතුරුදන්ව ඇතැයි කියන තමන් වහන්සේ කොතැනක හෝ නොවැඩි බවත්, සෑම දිනකම රාත්‍රිය ගතකළේ සදහම් සෙවණේ බවත් කී උන්වහන්සේ අතුරුදන් වීමක් හෝ පැහැර ගැනීමක් සිදු නොවු බවත් පැවැසූහ.ප්‍රශ්නයක් පවතින්නේ නම් සමගි සම්පන්නව එය විසඳාගත යුතු යැයිද අනවශ්‍ය අන්දමින් කතා බහට ලක්කෙරෙන මාධ්‍ය ප්‍රචාර සහිත මාධ්‍ය සංදර්ශනයක් බවට මේ සිද්ධිය පත් කරගෙන ඇතැයි පෙනී යන්නේ යැයි රතන හිමියෝ සඳහන් කළහ.ඉදිරියේදී ගිවිසුම් ප්‍රකාරව තමන් වහන්සේ දෙන නිර්දේශ මත මන්ත්‍රීවරයා පත් කිරීමට පක්ෂයේ ලේකම්වරයා බැඳී සිටින බවත් උන්වහන්සේ කීහ.ඉදිරි කාලය තුළ නීතියේ ආරක්ෂාව ප්‍රාර්ථනා කරන බවත් සාමකාමීව සාකච්ඡා කරමින් සාධාරණ විසඳුමකට එළැඹෙන බවත් කී උන්වහන්සේ ඡන්දය දුන් ජනතාවට කියන්නේ මේ සම්බන්ධ කනගාටු නොවන ලෙස යැයි ද ජාතික ව්‍යාපාරයක් වෙනුවෙන් ඇති කැපවීම මන්ත්‍රී ධුරයක් ඇතත් නැතත් ඒ අන්දමින්ම ඉටු කරන්නේ යැයි ද රතන හිමියෝ තව දුරටත් කීහ. ශක්තිමත් ජාතික ව්‍යාපාරයක් සඳහා දැක්ම හා වැඩ පිළිවෙළ තමන් සතු බැවින් මන්ත්‍රීධුර ඇතත් නැතත් එම වගකීම ඉටු කරන බව උන් වහන්සේ පැවැසූහ.  ",
    "URL": "https://www.lankadeepa.lk/politics/මන්ත්‍රීකමක්-තිබුණත්-නැතත්-ප්‍රබල-සමාජ-ව්‍යාපාරයකට-ඇප-කැපවෙනවා/13-577448",
    "Category": "politics"
}