{
    "Source": "www.lankadeepa.lk",
    "Timestamp": "2017 අගෝස්තු මස 20",
    "Headline": "‘සරලව ජීවත්වීමේ පාඩම ජනපති කියාදුන්නා‘ - අමරවීර",
    "News Content": "(චන්ද්‍රසේන ගමගේ )ජනාධිපති මෛත්‍රීපාල සිරිසේන මහතා විසින් සරලව ජීවත් වීමේ පාඩම ඉදිරියේදී ආණ්ඩුවට කියා දෙනු ඇති බවත් පසුගියදා එම පාඩම ජනපති විසින් ශ්‍රී ලංකා නිදහස් පක්ෂයේ මන්ත්‍රී වරුන් කැඳවා කියාදුන් බවත් එක්සත් ජනතා නිදහස් සංධානයේ මහ ලේකම් ඇමැති මහින්ද අමරවීර මහතා අද(20) තංගල්ලේදී පැවසීය.‘‘ජනාධිපති මෛත්‍රීපාල සිරිසේන මහතාගේ සරල දිවි පෙවත මුළු ලෝකයේම රාජ්‍ය නායකයන් ගේ අවධානයට ලක්වී තිබෙනවා. එම සරලකම නිසාම මේ රටේ හිටපු ජනාධිපතිවරුන් වන චන්ද්‍රිකා කුමාරණතුංග මහත්මිය වගේම මහින්ද රාජපක්ෂ  මහතාටත් වඩා අද ලෝක නායකයන් මෛත්‍රීපාල සිරිසේන මහතා ඇගයීමට ලක්කරමින් තිබෙනවා‘‘‘‘ජනාධිපති මෛත්‍රීපාල සිරිසේන මහතාගේ පාලන කාලයේ හොරුන්ට දූෂකයන්ට ඉඩක් නැති බව පහු ගිය සිදුවීම් වලින් පෙනෙන්නට තිබෙනවා. මේ අතර ජනාධිපතිගේ සරලකම නිසාම සමහරුන් එතුමා හෑල්ලුවට ලක් කරමින් ඉන්නවා. කවුරු මොන දේ කිවුවත් මෛත්‍රීපාල ජනාධිපතිතුමා අරලියගහ මන්දියෙන් පිට වෙලා ජනාධිපති මන්දිරයෙන් පිටවෙලා ඉතා සරල ලෙස ජීවත් වෙනවා. තවමත් ගෙදරින් දෙන කෙසෙල් කොලේ ඔතාපු බත් එක ආහාරයට ගෙන මේ රට පාලනය කරනවා‘‘ යැයි ද ඔහු කීය.   ",
    "URL": "https://www.lankadeepa.lk/politics/‘සරලව-ජීවත්වීමේ-පාඩම-ජනපති-කියාදුන්නා‘---අමරවීර/13-516692",
    "Category": "politics"
}