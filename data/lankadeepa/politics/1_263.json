{
    "Source": "www.lankadeepa.lk",
    "Timestamp": "2020 ජුනි මස 27",
    "Headline": "‘රනිල් කියන්නේ පරිණත නායකයෙක්...‘",
    "News Content": "(තලවකැලේ- ශාන්ත චන්ද්‍රසිරි)අද රටේ ජනතාවට  තුන්වේල කන්න බොන්න නොමැති බවත්, අඩුම  ගානේ රනිල් වික්‍රමසිංහ මහතා අද හිටියානම් තුන්වේල කාලා බීලා හොදට ජීවත් වෙන්න පුළුවන් කම තිබුණු බව ගම්මානවලට ගියාම මිනිසුන් කියන බව එක්සත් ජාතික පක්ෂයේ ජාතික සංවිධායක, නුවරඑළිය දිස්ත්‍රික් එක්සත් ජාතික පක්ෂ අපේක්ෂක නවීන් දිසානායක මහතා අද (27) පැවැසීය.කොත්මලේ ආසනයේ එක්සත් ජාතික පක්ෂයේ මැතිවරණ කාර්යාලයක් ආරම්භ කිරීමෙන් අනතුරුව පැවැති උත්සවයේදී ඒ මහතා එසේ පැවසීය. තවදුරටත් අදහස් දැක්වු නවීන් දිසානායක මහතා මෙසේද පැවැසීය.‘අද මිනිස්සු බඩගින්නේ ඉන්නේ. දවසින් දවස විරැකියාව වැඩි වෙලා. කෝවිඩ් ආවට පස්සේ ආර්ථිකය කඩා වැටිලා. මේ රජයට ඒකට විසඳුමක් නැහැ. අද මිනිස්සු කියනවා අඩු ගානේ රනිල් වික්‍රමසිංහ හිටියා නම් අපි තුන්වේල හොඳට කාලා බීලා ඉන්න තිබුණා කියලා. අද ගම්වලට ගියාම රනිල් මහත්තයා අපේ දරුවන්ට ටැබ් එකවත් ලබා දුන්නානම් අඩු ගානේ අද අපේ ළමයින් පාඩම් ටික ඒකෙන් ගෙදර ඉඳන් කරන්න තිබුණා කියලා කියනවා. ඒ වගේ පරිණත නායකයෙක් තමයි එක්සත් ජාතික පක්ෂයට ඉන්නේ...සමහර වේලාවට සටනක් කරන කොට කෙළින්ම මුහුණට මුහුණ ගහ ගන්නවා. සමහර වේලාවට සාකච්ඡා මාර්ගයෙන් කතා කරලා ගිවිසුම් ගහනවා. හොඳ හිත දිනාගෙන හැමෝම ගේම් එක ගහනවා. සටනකදි නොයෙකුත් ක්‍රම සහ විධි තියෙනවා. හැම වේලාවේම දුටුගැමුණු රජතුමාගේ චරිතය රඟපාන්න  බැහැ. හැම දෙයක්ම දිනන්නත්  බැහැ. නොයෙක් අවස්ථාවල ඉතාමත් හික්මීමෙන් තමාගේ චරිතය පාලනය කරලා සාමකාමීව කතා කරලා මනුෂ්‍යත්වයෙන්, මිනිසත්කමෙන් ඒවා දිනාගන්න අවශ්‍යයයි. හැම දේකටම අපි කුලප්පු වෙන්න  හොඳ නැහැ.එක්සත් ජාතික පක්ෂයට මෙවර පැහැදිලිවම ආණ්ඩුවක් හදන්න තිබුණු අවස්ථාවක් මේක. අපි දෙපාර්ශවයම එකට කටයුතු කලා නම් ආසන 90 ක් ලේහෙසියෙන්ම මේ අස්ථාවේ ගන්න තිබුණා. මක් නිසාද කියනවා නම් අද මිනිස්සුන්ට රජය ගැන කලකිරීමක් තියෙන්නේ. එදා වැඩ්ඩා කිව්ව ජනාධිපතිවරයා අද වැඩ කරන්නනේ නැහැ. සිස්ටම් එකේ බ්‍රේක් එකක් කොහේ හරි තිබෙනවා. එක්සත් ජාතික පක්ෂය ගැන අද අපිට බය වෙන්න දෙයක් නැහැ. 56 දී ආසන තුනට වැටුනා. 1970 දී ආසන 17 යි. අවුරුදු 7කින් ආසන 148 ක් අරන්  හයෙන් පහේ බලයක් ගත්තා. හැම පක්ෂයකම උස් පහත්වීම් ඇති වෙනවා. අපි කණගාටු වෙනවා අපේ මිතුරන්, එක මතවාදයත් තිබුණු අය වෙනත් පක්ෂයකින් තරග කිරීම ගැන. නමුත් අපි හිතෙනවා අනාගතේ නැවැතත් අපි එකතු වෙලා රාජපක්ෂලාට විරුද්ධව කටයුතු කරන්න පුළුවන් කියලා..‘‘ යයි කීය.  ",
    "URL": "https://www.lankadeepa.lk/politics/‘රනිල්-කියන්නේ-පරිණත-නායකයෙක්---‘/13-574386",
    "Category": "politics"
}