{
    "Source": "www.lankadeepa.lk",
    "Timestamp": "2020 මැයි මස 29",
    "Headline": "සමගි ජන බලවේගයේ නාමයෝජනා එජාපයට එකතුවෙන්නේ නෑ",
    "News Content": "(*** අංජුල මහික වීරරත්න)සමගි ජනබලවේගයෙන් මහා මැතිවරණයට නාම යෝජනා දුන් කිසිවකුත් නැවත එක්සත් ජාතික පක්ෂය සමග එකතු වෙන්නේ නැතැයි ද එලෙස එකතු වන එක් අයකු හෝ සිටී නම් පෙන්වන්නැයි අභියෝග කරන බවද හිටපු පාර්ලිමේන්තු මන්ත්‍රී අජිත් පී. පෙරේරා මහතා මාධ්‍ය හමුවේදී පැවැසීය.ගිලෙන නැවකට කිසිවකුත් පනින්නේ නැතැයි කී අජිත් පී. පෙරේරා මහතා අද සමස්ත එක්සත් ජාතික පක්ෂයම සිටින්නේ සජිත් ප්‍රේමදාස මහතා සමග බව යයි අවධාරණය කළේය.ඇතුල්කෝට්ටේ සමගි ජනබලවේග කාර්යාලයේදී පැවැති මාධ්‍ය හමුවේදී වැඩිදුරටත් අදහස් දැක්වූ අජිත් පී. පෙරේරා මහතා මෙසේද පැවැසීය.කොළඹ වරායේ නැගෙනහිර පර්යන්තය ඉන්දියානු අයිතියට දීම පිළිබඳ ගනුදෙනුව ඩොලර් බිලියන 1.1යි. ඉන්දියාවත් ශ්‍රී ලංකාවත් අතර නායකයන් සාකච්ඡා කර එකඟතාවක් මත එය කතා කර ගෙන තිබෙනවා කියලා අපට දැන ගන්න ලැබුණා. සත්‍ය තත්ත්වය රටට හෙළි කළ යුතුයි. ඉන්දියානු අගමැතිවරයාත්, මෙරට ජනාධිපතිවරයාත් අතර සිද්ධ වූ දුරකතන සංවාදය හෙළිකර ගත යුතුයි.ඒ සංවාදයේ අපට අහන්න ලැබුණේ සාරාංශයක් පමණයි. කොරෝනා මර්දන වැඩපිළිවෙළ ගැන සාකච්ඡා කළා විතරයි අපට දැන ගන්න ලැබුණේ සාකච්ඡාවේදී නැගෙනහිර පර්යන්තය ඉන්දියාවට දීම පිළිබඳව තීරණාත්මක සාකච්ඡාවක් ඇතිවුණු බව අප දන්නවා. කරුණාකරලා ඒ ගැන හෙළිදරව් කරන්න ඔබ මොකක්ද කරන්න යන්නේ කියලා දැන ගන්න ජනතාවට අයිතියක් තිබෙනවා.ඒ වගේම බොහෝ දෙනාගේ අවධානය ඡන්දයට යොමු වෙලා කොහොම හරි මැතිවරණ තියලා කවුරුහරි මැතිරණය දිනලා  කොහොම හෝ ආණ්ඩුව පත්කර ගන්න එක නොවෙයි කෙරෙන්න ඕනෑ. ආණ්ඩුක්‍රම ව්‍යවස්ථාවෙන් කියන්නේම 33 ව්‍යවස්ථාවෙන් නිදහස් හා සාධාරණ මැතිවරණයක් පැවැත්වීමයි. ඒ සඳහා භෞතික හා නෛතික පරිසරයක් තිබිය යුතුයි. ඒ සඳහා අවශ්‍ය පරිසරය දිය යුත්තේ ජනාධිපතිවරයායි.බැසිල් රාජපක්ෂ, කෙහෙළිය රඹුක්වැල්ල යන දෙදෙනා මැතිවරණ කොමිසම පක්ෂපාතීයි, මැතිවරණ කොමිසම ගැන තිබෙන බලාපොරොත්තුව අවසන් වෙලා, කොමිසම විපක්ෂයට උදව් කරනවා. මැතිවරණ කොමිසම මැතිවරණය කල් දාන්න හදනවා කියනවා. මෙය සම්පූර්ණයෙන්ම වැරදියි.මෙතෙක් මැතිවරණ කොමිසම කටයුතු කර තිබෙන්නේ පුරවැසියාගේ ඡන්ද අයිතිය රැක ගන්න, පුරවැසියාගේ අයිතිය ආරක්ෂා කර ගැනීමට, නිදහස් හා සාධාරණ ඡන්දයක් පැවැත්වීම වෙනුවෙනුයි.ඒ නිසා කොරෝනා තත්ත්වය සම්පූර්ණයෙන්ම පාලනය කර ඒ බව සෞඛ්‍ය සේවා අධ්‍යක්ෂ ජනරාල්වරයා විසින් මැතිවරණ කොමිසම වෙත දැනුම් දී සති 10ක් 12ක් ඇතුළත මැතිවරණය පවත්වන්න පුළුවන් කියන මතය මැතිවරණ කොමිසම වෙනුවෙන් පෙනී සිටින ජනාධිපති නීතිඥයා විසින් ශ්‍රේෂ්ඨාධිකරණය දැනුම් දිය යුතුයි. ඒ පිළිගැනීම අනුව මැතිවරණය පවත්වන්න පුළුවනි.දැන් ආණ්ඩුව කලබල වෙලා.  ඇයි ඒ. ආර්ථිකය සම්පූර්ණයෙන්ම කඩන් වැටිලා ජනතාවට රුපියල් 5000 දීමනාව බෙදාගන්න විදිහක් නෑ මැතිවරණ කාලයේ කියපු රැකියා ලක්ෂයක් දීගන්න විදිහක් නැහැ. සංවර්ධනය නැහැ. බඩු මිල අඩු කරනවා කිව්වට අද සැමන්, පරිප්පු අඩු කළ මිලටත් වඩා වැඩියෙන් මිල වැඩි වෙලා. ඒවාට අතිරේක බදු ගහලා.​ලෝක වෙළඳපොළේ ගෑස්, ඉන්ධන මිල ගණන් අඩු වෙද්දී අ​පේ රටේ ගෑස් මිල වැඩි කරනවා. ආණ්ඩුව කරන්නේ ආර්ථිකය කඩන් වැටෙන නිසා වෙන කරන්න දෙයක් නෑ කීව ජනතාව මත පැටවීමයි.බදු ගැහුවා කියා ජනතාව අපව විපක්ෂයට යවා අපට දඬුවම් කළා. ඒත් මේ රජය බලයට ඇවිත් ආර්ථිකය හෝ කොරෝනා අර්බුදය හෝ කළමනාකරණය කර ගන්න නොහැකි වෙලා.මහ මැතිවරණයක් ඉක්මනින් අවශ්‍යයි. පාර්ලිමේන්තුව තිබෙන්න අවශ්‍යයි. විධායකය, ව්‍යවස්ථාදායකය, අධිකරණය කියන තුනම රටක් පාලනය කරන්න අවශ්‍යයි. නැතිව විධායකයට විතරක් රට පාලනය කළ නොහැකියි. ඒ නිසා ඡන්ද දායකයාගේ සෞඛ්‍ය ආරක්ෂා වන පරිදි සහ ඡන්ද අපේක්ෂකයාගේ ආරක්ෂාව පිළිබඳ සහතිකයක් ලැබෙන මැතිවරණ රාජකාරීවල නිරත වන මිලියනයකට වැඩි රාජ්‍ය නිලධාරීන්ගේ සෞඛ්‍ය ආරක්ෂා වන පරිදි ක්‍රම සහ විධි  අනුගමනය කරමින් නිසි කාලයට නිසියාකාරව මැතිවරණය පැවැත්විය යුතුයි.මැතිවරණ කොමිසම අධිකරණයට දැනුම් දුන් ආකාරයට බො​හෝ දුරට අගෝස්තු මාසයේ මුල් සතියේ හෝ දෙවන සතියේ හෝ මැතිවරණයක් පවත්වන්න පුළුවන් විය යුතුයි. කොරෝනා රෝගය පාලනය කර තිබෙනවා නම් ඒ ගැන සෞඛ්‍ය බලධාරීන් සහතික කරනවා නම් මැතිවරණය පැවැත්විය යුතු නිසි ක්‍රමවේද අනුගමනය කරනවා නම් සහ විධි විධාන සලසා උපකරණ දෙනවා නම් අතිරේක පහසුකම් ඇතිකර ගන්න මැතිවරණ කොමිසමට කාලය අවශ්‍යයි.රටට ආදරය කරන මිනිස්සු නිදහස් හා සාධාරණ මැතිවරණයක් බලාපොරොත්තු වෙනවා. අප මැතිවරණයකට භය නැහැ.සමාජය තුළ විශාල වශයෙන් අසත්‍ය පතුරුවලා. ජාතිවාදය අවුස්සලා ජනාධිපතිවරණය දිනුවත් ගෝඨාභය රාජපක්ෂ කියන්නේ වැඩ බැරි ජනාධිපතිවරයෙක්  බව අද ඔප්පු වෙලා. ඔහු දුර්වල නායකයකු බව දවසින් දවස ඔප්පු වෙනවා. තව සතියක් දෙකක් වනවිට ඒ බව තව පෙනෙයි.ඒ වගේම තව සති කිහිපයක් යනවිට මැතිවරණය එපා කියා කවුරුවත් කියන එකක් නැහැ. ඒත් ආණ්ඩුවට අවශ්‍ය වෙලා තිබෙන්නේ ජනතාව හිර කර පට ගාලා ඡන්දය තියා ගන්නයි. ඒ නිසා ආණ්ඩුව පසුගිය අප්‍රේල් 19 වැනිදා ව්‍යාජ ලෙස කොරෝනා අර්බුදය ඉවරයි කියා ප්‍රකාශ කළේ. එහෙම කළේ මැතිවරණය තියා ගන්නයි.එක්සත් ජාතික  පක්ෂයේ රනිල් වික්‍රමසිංහ – අකිල විරාජ් පාර්ශ්වය අද රට පුරා බොරු මත ප්‍රකාශ කරනවා. එකක් තමයි සමගි ජනබලවේගයේ මූලස්ථානය වසා ඇත කියන එක. ඒක පට්ටපල් බොරුවක් අද මා මාධ්‍ය හමුව පවත්වන්නේ අපේ පක්ෂ මූලස්ථානයේයි. එය ක්‍රියාකාරියි. මේ ස්ථානයට අප කුලිය ගෙවනවා. අපේ සංවිධානයේ වැඩ මේ ස්ථානයේම පවත්වාගෙන යනවා. එහි ගැටලුවක් නැහැ.කිසිම හොරකමකට සම්බන්ධ නොවුණු සිංහල බෞද්ධ නායකයන් රැසක් පක්ෂයේ ඉන්නවා. නියම එක්සත් ජාතික පාක්ෂිකයෝ අපයි. අද වනවිට පුවත්පත්වල  නිර්මාණය කරන පුවත් පළ වෙනවා. ඒවාට රැවටෙන්න එපා. අප සමග නාම යෝජනා අත්සන් කළ කිසිවකු ඔවුන් සමග එක්වන්නේ නැහැ.ගිලෙන නැවකට කවුරුවත් පනින්නේ නෑ හා අපි අභියෝග කරනවා එහෙම එක්කෙනකු ඉන්නවා නම් අපට පෙන්වන්න. ඒකේ අනික් පැත්ත වෙන්නේ කියලා. අප ඉදිරියේදී පෙන්වන්නම්. නියම එක්සත් ජාතික පාක්ෂිකයෝ සිටින්නේ සජිත් ප්‍රේමදාස මහතා සමගයි. බොරුවලට අහුවෙන්න එපා කියා අපේ පාක්ෂිකයින්ගෙන් ඉල්ලා සිටිනවා.  ",
    "URL": "https://www.lankadeepa.lk/politics/සමගි-ජන-බලවේගයේ-නාමයෝජනා-එජාපයට-එකතුවෙන්නේ-නෑ/13-572813",
    "Category": "politics"
}