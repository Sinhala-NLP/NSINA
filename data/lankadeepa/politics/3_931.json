{
    "Source": "www.lankadeepa.lk",
    "Timestamp": "2017 දෙසැම්බර් මස 04",
    "Headline": "ආණ්ඩුවට තරු පේන්නේ ගෝඨාභයට අත තිබ්බ දාටයි",
    "News Content": " (කරන්දෙණිය එම්. සුසිල් ප්‍රියන්ත)බය නැති අගමැති බය නැතිව බැඳුම්කර කොමිසමට ගියේ මම පන්දු යවනකොට බය නැතිව බැට් කරන්න එන මගේ පොඩි පුතා වගේ. මේ කොමිසමෙන් අහන ප්‍රශ්නත් ඊට දෙන පිළිතුරුත් දැනගෙන හිටිය නිසා බය නැති අගමැති බය නැතිව බැඳුම්කර කොමිසමට ගියා යයි පිවිතුරු හෙළ උරුමයේ නායක උදය ගම්මන්පිල මහතා බළපිටිය රන්දොඹේදී කීවේය.බළපිටිය රන්දොඹේ කොට්ඨාසයෙන් පොදුජන පෙරමුණේ පළාත් පාලන මැතිවරණයට තරග කිරීමට අපේක්ෂාවෙන් සිටින අනුෂ මෙන්ඩිස් මහතා සංවිධානය කොට රන්දොඹේ සභා ක්‍රීඩාංගණයේ පැවැති ජන හමුවක් අමතා ගම්මන්පිල මහතා එසේ කීවේය.ජනහමුව අමතා තවදුරටත් කතා කළ උදය ගම්මන්පිල මහතා මෙසේ ද කීවේය.මහ බැංකු බැඳුම්කර වංචාව පිළිබඳව අද මේ රටේ නොදන්නා කෙනෙක් නැහැ. මේ මහා වංචාව අද හෙළිවෙලා ඉවරයි. එම වංචාවෙන් වුණු පාඩුව හානිය රුපියල් කෝටි ප්‍රකෝටි ගණනක්. මහා දවල් සිද්ධ කළ මේ මහා හොරකමට වැරැදිකරුවන් කිහිපදෙනකුම ඉන්නවා. අපි බලාගෙන ඉන්නේ මේ ආණ්ඩුව ඔවුන්ට දෙන දඬුවම් ගැනයි.මේ බැඳුම්කර වංචාවට සම්බන්ධ හිටපු මහ බැංකු අධිපති අර්ජුන ඇලෝසියස්, හිටපු මුදල් ඇමැති රවී කරුණානායකගේ බිරිඳට තෑගි කළ නිවෙස ගැන රවී දැනගෙන ඉඳල නැහැයි කියල එයා කිව්වා. යකෝ, පුදුම වැඬේ කියන්නේ තමන්ගේ නෝනට තෑගි වශයෙන් කෙනෙක් ගෙයක් තෑගි කළා නම් ඒ ගැන දන්නෙ නැහැ කියන්නේ කොහොමද? අපි නම් අපේ නෝනා මම දන්නෙ නැතිව අලුත් ගවුමක් ඇන්දත් අහනවා ඔයාට කොයින්ද මේ හමුව කියලා. ඒකයි කසාද ජීවිතය තියෙන්නේ. ඕනෑම පිරිමියෙක් අහනවා නෝනට තමන් දන්නෙ නැතිව දෙයක් ලැබුණාම ඒක කොහෙන්ද කියලා. ඒ සොයා බැලීම නිසානේ අපේ කසාද ජීවිතය තියෙන්නේ. මට මේ වෙලාවේ අර ඉස්සර පෙන්නපු චිත්‍රපටියක් මතක් වෙනවා. අර සුද්දිලාගේ කතාව. සුද්දිගේ සැමියා අවුරුදු අටක් හිරබත් කාලා නිදහස් වෙලා එන දවසේ සුද්දි ඔහු බලන්න යන්නේ හොඳට නාලා සුවඳ සබන් ඇඟේ ගාගෙන. හිරෙන් එළියට එන සුද්දිගේ සැමියා මුලින්ම මොකද්ද සුද්දිගෙන් අහන්නේ. ‘තොට කොයින්ද ඇඟේ ගාන්න සුවඳ සබන් හම්බ වුණේ?’ කියලා. එහෙව් රටේ රවී දන්නෙ නැහැ තමන්ගේ නෝනට තෑගි වශයෙන් ලැබුණු ගේ ගැන.බැඳුම්කර වංචාව රටට හෙළිකරන්න නීතිඥ දප්පුල ලිවේරා ලොකු කාර්යභාරයක් කළා. මේ දක්ෂ නීතිඥයාගේ හරස් ප්‍රශ්නවලින් කාටවත් රිංගලා යන්න බැරිවුණා. හැබැයි මේ දක්ෂ නීතිඥයාට බය නැති අගමැතිගෙන් හරස් ප්‍රශ්න අහන්න ඉඩ ලබාදුන්නේ නැහැ. දුන්නානම් වැඬේ ලෙඩක් වෙන නිසාම තමන්ලා විසින්ම පත් කළ අයගෙන්ම හරස් ප්‍රශ්න අහන්න සැලැස්සුවා. ඒ නිසාම බය නැති අගමැති බය නැතිව බැඳුම්කර කොමිසමට ගිහිල්ලා සාක්කි දුන්නා.ඒක හරියට මම පුතාල දෙන්නත් එක්ක අපේ ගේ ඉස්සරහා ක්‍රිකට් ගහන්න යනවා. පොඩි පුතා බයයි අයිය බෝල් කරනකොට බැට් කරන්න එන්න. ඒක නිසා එයා ක්‍රිකට් ගහන්න එන්නේ නැහැ. හැම වෙලාවෙම ක්‍රිකට් ගහන්න කතා කළාම බැහැ කියනවා. මම ඒ වෙලාවට කියනවා පුතා එන්න බය නැතිව මමනේ බෝල් කරන්නේ. ඔයා එන්න බය නැතිව ඇවිල්ලා සෙල්ලම් කරන්නකෝ කියලා. එතකොට පොඩි පුතා එනවා ක්‍රිකට් ගහන්න. මම ඉතිං මිනිහගේ පිත්තටම බෝලෙ දානවා. පුතා වැටට උඩින් හයේ පාරවල් බය නැතිව ගහනවා.මම ඉතිං පුතා අවුට් කරන්න හිතාගෙන විකට් එකටම බෝලේ දාන්නේ නැහැනේ. මම බෝලේ පිත්තටම දානවා පුතා හයේම ගහනවා. බලන් ඉන්න ගෙදර අය කියනවා පොඩි පුතා බය නැතිව තාත්තගේ බෝලෙට හයේව ගහනවා කියලා.ඔන්න ඔය වගෙයි අගමැති බය නැතිව බැඳුම්කර කොමිසමට ආවේ. කොළඹ දැන්වීම් ගහල තිබුණ ‘බය නැති අගමැති’ කියලා. හැබැයි ඕකට තව ඉස්සරහට අකුරු තුනක් එක් කරා නම් හරි. ඒත තමයි ‘ලජ්ජා’ කියන අකුරු තුන. එතකොට තමයි හරියන්නේ.මේ ආණ්ඩුව ගෝඨාභයට බයයි. ගෝඨාභයට ලොකු බයකින් ඉන්න ආණ්ඩුව ඔහු අත්අඩංගුවට සැරසෙනවා. හැබැයි වැරැදිලාවත් ආණ්ඩුව ගෝඨාභය අත්අඩංගුවට ගත්තොත් මහා සංඝරත්නය පාරට බහිනවා. අපිට දැනගන්න ලැබුණු විදිහට මහා නායක හාමුදුරුවරුන් ආණ්ඩුවට කියලා තියෙනවා ගෝඨාභය අත්අඩංගුවට ගත්තොත් උන්වහන්සේලා ආණ්ඩුවේ කිසිම දේකට එන්නේ නැහැ කියලා. ඒ නිසා ආණ්ඩුව ඔහු අත්අඩංගුවට ගන්න බැරිව කල් අරිමින් සිටිනවා.අපි ආණ්ඩුවට කියනවා ගෝඨාභයට අත තිබ්බොත් බලාගෙනයි. අපේ ශක්තිය අපේ සටන පෙන්වන්නේ එදාට තමයි. මේ රට නිදහස් කරගන්න ගෝඨාභය කළ කැපවීම, සේවය මම ඔබතුමන්ලාට අමුතුවෙන්ම කියන්න යන්නේ නැහැ. අපි කියනවා පුළුවන්නම් ගෝඨාභය අත්අඩංගුවට අරගෙන පෙන්වන්න කියලා. එහෙම කළොත් මේ ආණ්ඩුවට විරුද්ධව විශාල ජනමතයක් ඇති වෙනවා. කොහොමටත් දැන් වැඩ බැරි මේ ආණ්ඩුව ජනතාවට එපාවෙලා ඉවරයි.බළපිටිය විහාරාධිපති සංගමයේ සභාපති බළපිටියේ ධම්මික හිමි, පිවිතුරු හෙළ උරුමයේ ප්‍රචාරක ලේකම් තුෂාර දිසානායක, සුගීෂ්වර බණ්ඩාර, පොදුජන පෙරමුණේ අනුෂ මෙන්ඩිස්, සමීර ආරියරත්න යන මහත්වරු ද මෙහිදී කතා කළහ.   ",
    "URL": "https://www.lankadeepa.lk/politics/ආණ්ඩුවට-තරු-පේන්නේ-ගෝඨාභයට-අත-තිබ්බ-දාටයි/13-521114",
    "Category": "politics"
}