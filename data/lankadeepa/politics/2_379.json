{
    "Source": "www.lankadeepa.lk",
    "Timestamp": "2019 දෙසැම්බර් මස 12",
    "Headline": "‘එජාප නායකත්වයට එකම සුදුස්සා රනිල් බව වික්‍රමබාහු කියයි‘",
    "News Content": " (මුදිතා දයානන්ද )එක්සත් ජාතික පක්ෂයේ නායකත්වයට අත්දැකීම් අනුවත්, අධ්‍යාපනිකවත්, දැනුමෙන් හා බුද්ධියෙනුත් සුදුසුම පුද්ගලයා හිටපු අගමැති රනිල් වික‍්‍රමසිංහ මහතා යැයි නව වාමාංශික පෙරමුණේ නායක වික‍්‍රමබාහු කරුණාරත්න මහතා අද (12) පැවසීය. ඔහු මේ බව පැවසුයේ රාජගිරියේ පිහිටි සාධාරණ සමාජයක් සඳහා වු ජාතික ව්‍යාපාරයේ ප‍්‍රධාන කාර්යාලයේදී පැවති මාධ්‍ය හමුවකදි අදහස් දක්වමින් වන අතර එහිදි ඔහු මෙසේද පැවසීය.පසුගිය මැතිවරණයේදි එජාපයත් සමග කටයුතු කළ සියලූ පක්ෂ නායකයින් එකතු කරලා රනිල් වික‍්‍රමසිංහ මහතා පසුගියදා විශාල ප‍්‍රකාශයක් කළා. එක්සත් ජාතික පක්ෂයේ නායකත්වයට වෙනත් අයෙකුට මතුවෙන්න අවස්ථාව දෙන අදහසින් පසුගිය මැතිවරණයේදි කටයුතු කළ බවත් එයින් පක්ෂයට විශාල හානියක් සිදුවු බවත් ඔහු කිව්වා. ඒ නිසා එතුමා දැන් සූදානම් මේ රටේ ප‍්‍රජාතන්ත‍්‍රවාදය, නිදහස, යුක්තිය හා සාධාරණත්වය වෙනුවෙන් පාර්ලිමේන්තුව තුළත් ඉන් පිටතත් හඬ නගන්න අරගල කරන්න එක්සත් ජාතික පක්ෂයට නායකත්වය ලබාදෙන්න. රටේ ප‍්‍රජාතන්ත‍්‍රවාදය ජනතාවගේ අයිතිවාසිකම් වෙනුවෙන් තමන් පක්ෂයත් සමග එකතුව ගන්නා ක‍්‍රියාමාර්ගවලදී එන  ඕනම බාධකයකට මුහුණ දෙන්න තමන් සුදානම් බවත් වික‍්‍රමසිංහ මහතා අපත් සමග ප‍්‍රකාශ කළා. මේක ඔහු කළ දැඩි ප‍්‍රකාශයක්. මේ ප‍්‍රකාශය ගැන අපි ඉතාමත් සතුටු වෙනවා. ඔහු තමයි එජාපයට ඉන්න සුදුසුම නායකයා. ඔහුට අත්දැකීම් බහුලයි. මෙරට විශ්ව විද්‍යාලයකින් ලබාගත් උපාධියක් හිමි මෙතෙක් බිහිවූ එකම අගමැතිවරයාත් ඔහුයි. අපේ අදහසත් පක්ෂයේ නායකත්වයට සුදුසුම කෙනා ඔහු බවයි. ලිබරල්වාදය පිළිගන්නා ඔහු ඒකාධිපති ව්‍යවස්ථාවක් මේ රටට ගැලපෙන්නේ නැහැ කියන ස්ථාවරයේ ඉන්නවා. මේ රටට ගැලපෙන්නේ බලය විවිධ ආයතනවලට බෙදී ගිය ව්‍යවස්ථාවක් බවයි එතුමා කල්පනා කරන්නේ. අද මේ රට ජාතිවාදීන්ගේ, ආගම්වාදීන්ගේ ග‍්‍රහණයට නතුවෙමන් පැවතීම නිසා ඉදිරියේදි ප‍්‍රශ්න රැසකට මුල පුරනවා. බුදුන් වහන්සේගේ ධර්මයට එරෙහිව යමින් බෞද්ධයන් යැයි කියාගන්නා ඇතැම් පිරිස් මිනිසුන් අතර වෛර්‍ය දුෂ්ටකම වපුරනවා.   ",
    "URL": "https://www.lankadeepa.lk/politics/‘එජාප-නායකත්වයට-එකම-සුදුස්සා-රනිල්-බව-වික්‍රමබාහු-කියයි‘/13-562142",
    "Category": "politics"
}