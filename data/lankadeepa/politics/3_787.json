{
    "Source": "www.lankadeepa.lk",
    "Timestamp": "2018 මැයි මස 09",
    "Headline": "විධායකය අහෝසි කර 2025 තෙක් ඉන්න හදනවා - ගම්මන්පිල",
    "News Content": "විනීතා එම් ගමගේ සීමා නිර්ණය හේතුව ලෙස පෙන්වා කල් දැමිය නොහැකි එකම මැතිවරණය ජනාධිපතිවරණය වන බැවින් විධායක ජනාධිපති ක‍්‍රමය අහෝසි කිරීමට එජාපය හා ජවිපෙ උත්සාහයක යෙදෙන බව පෙනී යන්නේ යැයි පිවිතුරු හෙළ උරුමය නායක පාර්ලිමේන්තු මන්ත්‍රී උදය ගම්මන්පිල මහතා ප‍්‍රකාශ කළේය.  එසේ විධායක ජනාධිපති ක්‍රමය අහෝසි කර ගත හොත් 2025 වන තුරු මැතිවරණ සිතියම හකුළා ගැනීමට ඔවුන් සැලසුම් කර ඇති බව ද  ගම්මන්පිල මහතා පැවැසීය.  ගම්මන්පිල මහතා මේ අදහස් පළ කළේ පිවිතුරු හෙළ උරුමය පක්ෂයේ ප‍්‍රධාන කාර්යාලයේ අද (09)  පැවැති මාධ්‍ය හමුවක් අමතමිනි. එහි දී තව දුරටත් අදහස් දැක්වූ මන්ත‍්‍රීවරයා මෙසේ ද කීය.  ‘ජවිපෙත් එජාපයත් එක් වී විධායක ජනාධිපති ක‍්‍රමය අහෝසි කරන්න විසි වන සංශෝධනය ගේන්නේ 2025 දක්වා මැතිවරණ සිතියම හකුලා දැමීමේ යටි අරමුණෙන්.   පුංචි ඡන්දයේ ප‍්‍රතිඵල වලට ආණ්ඩුව තවම මුහුණ දෙනවා.  ශ‍්‍රීලනිපය අර්බූදයක් ඇති වෙලා 16 දෙනෙක් විපක්ෂයේ වාඩි වුණේ පුංචි ඡන්දයේ ප‍්‍රතිපලයක් විධියට.  එජාප නායකයා එලවන කැරැල්ලක් ඇති වෙලා තිබෙන්නේ පුංචි ඡන්දයේ ප‍්‍රතිඵලයක් විදියට.  ඒ නිසා මේ ආණ්ඩුවට තදින්ම මැතිවරණ භීතිකාව තිබෙනවා. ජවිපෙ සහයෙන් පළාත් සභා මැතිවරණ පනත වෙනස් කරලා කොට්ඨාස ක‍්‍රමය හඳුන්වා දීලා සීමා නිර්ණය මත දාලා පළාත් සභා මැතිවරණය නම් දින නියමයකින් තොරව කල් දා ගත්තා. පුංචි ඡන්දයට කළෙත් ඔය දෙයමයි. සීමා නීර්ණය පෙන්වමින් අවුරුදු තුනක් කල් දැම්මා. අපි අධිකරණයට ගිය නිසා ඡන්දය තිබ්බා. ‘‘  ",
    "URL": "https://www.lankadeepa.lk/politics/විධායකය-අහෝසි-කර-2025-තෙක්-ඉන්න-හදනවා---ගම්මන්පිල/13-528660",
    "Category": "politics"
}