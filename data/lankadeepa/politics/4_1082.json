{
    "Source": "www.lankadeepa.lk",
    "Timestamp": "2017 අගෝස්තු මස 18",
    "Headline": "‘අධිරාජ්‍යවාදීන්ගෙන් පසුව දේශපාලකයන් මධ්‍යම කඳුකරය විනාශයට ගෙන යනවා’",
    "News Content": "(මොහොමඩ්  ආසික්)සිංහල රජවරුන් පවා අත නොතබා ආරක්ෂා කර ගත් මධ්‍යම කදුකරය අධිරාජ්‍යවදීන්ගෙන් පසුව පත්වු සෑම දේශපාලඥයකුම විනාශය කරා ගෙන ගිය බව  ජීවයේ අයිතිය සුරැකීමේ සංවිධානය් කැදවුම්කරු ඌව පළාතේ සභාවේ ජනතා විමුක්ති පෙරමුණ මන්ත්‍රී සමන්ත විද්‍යාරත්න මහතා පැවසීය.මහනුවර තැපැල් කාර්යාලීය ශ්‍රවණාගාරයේදී ඊයේ (17) පැවැති  ‘මධ්‍යම කදුකරයේ විනාශය  අනාගත ශ්‍රී ලංකාවේ මරණයි’ යන තේමාව යටතේ වූ   සම්මන්ත්‍රණයක් අමතා මන්ත්‍රිවරයා එසේ කීය.අධිරාජ්‍යවාදීන්ගෙන් පසුව බලයට පත්වූ සෑම රජයක් අතින්ම  මධ්‍යම කදුකරය විනාශ  කිරීම දිගින් දිගටම සිදු වෙමින් තිබෙනවා. සිංහල රජවරුන් රට පුරා මහ වැව් හැදුවත් මධ්‍යම කදුකරයේ කිසිදු වැවක් හැදුවේ නෑ. ඒකට හේතුව මධ්‍යම කදුකරය වැසි ජලය  අති විශාල ප්‍රමාණයක් රදවා ගෙන වසර පුරා  ජලය මුදා හරින නිසයි. නමුත් ඉංග්‍රිසින් මේ රට යටත් කර ගැනීමෙන් පසුව  මධ්‍යම කදුකරය සුද්ද කර නිදහසින් පසුව විදුලි බලාගාර ඉදිකරමින් විනාශ කර දමා තිබෙනවා.වසර දහස ගණනක් ඒකාකාරව ගලා ගිය උමා ඔයට එසේ ගමන් කිරිමට ඉඩ නොදී හම්බන්තොට දක්වා හැරවීමට 2008 ආරම්භ කළ සංවර්ධන ව්‍යාපෘතිය හේතුවෙන් නිවාස 7032 ක් සම්පූර්ණයෙන් කැඩී ගොස් ඇති අතර    ළිං  පොකුණු ඇතුළු ජල මූලාශ්‍ර 3112 ක් සම්පූර්ණයෙන් විනාශ වී ගිය  බවත්  විද්‍යාරත්න මහතා සඳහන් කළේය.අපේ රටේ   රජයන් පසුගිය කාලයේ  පටන්ම උමං හෑරීමට මහත් රුචියක් දක්වන බවත් මහනුවරත් උමං මාර්ගයක් ඉදි කිරීම ආරම්භ වන  බවත්  සමන්ත විද්‍යාරත්න මහතා කීය.  ලෝක උරුම ස්ථාන වශයෙන් නම් කර ඇති  ගාලු කොටුව සහ දඹුල්ල  ලෝක උරුම ලැයස්තුවෙන් ඉවත් කිරීමට යෝජනා වී ඇති බවද සමන්ත විද්‍යාරත්න මහතා කීය.     ",
    "URL": "https://www.lankadeepa.lk/politics/‘අධිරාජ්‍යවාදීන්ගෙන්-පසුව-දේශපාලකයන්-මධ්‍යම-කඳුකරය-විනාශයට-ගෙන-යනවා’/13-516624",
    "Category": "politics"
}