{
    "Source": "www.lankadeepa.lk",
    "Timestamp": "2020 ජුලි මස 08",
    "Headline": "ආර්ථික අර්බුදයෙන් රට ගොඩගන්න එජාපය බලයට ගේන්න",
    "News Content": "(*** මීරිගම විශේෂ පුෂ්පකුමාර මල්ලවආරච්චි)ආර්ථික අර්බුදයෙන් ගොඩඑන සැලැස්මක් මේ රජයට නැහැ. මුදල් ඇමැතිවරයා රටේ ආර්ථිකය සම්බන්ධ ප්‍රතිපත්ති හදද්දී ජනාධිපතිවරයා මහ බැංකුවේ නිලධාරීන් ගෙන්වා ඔවුනට බණිනවා. රට වැටී ඇති ආර්ථික අර්බුදයෙන් ගොඩ ගන්න එක්සත් ජාතික පක්ෂ ආණ්ඩුවක් අත්‍යවශ්‍ය බව ජනතාව තේරුම් ගෙන සිටීම සතුටට කාරණයක් බව රාජ්‍ය ආරක්ෂක හා ජනමාධ්‍ය හිටපු ඇමැති ගම්පහ දිස්ත්‍රික් එජාප අපේක්ෂක රුවන් විජයවර්ධන මහතා මීරිගමදී පැවැසීය.පාර්ලිමේන්තු මහ මැතිවරණය වෙනුවෙන් මීරිගම ආසනයේ එක්සත් ජාතික පක්ෂයේ ප්‍රචාරක කටයුතු ආරම්භ කරමින් වේවැල්දෙණිය ප්‍රදේශයේ පැවැති ජන හමුවේදී රුවන් විජයවර්ධන මහතා මේ බව පැවැසීය.රුවන් විජයවර්ධන මහතා මෙසේද කීවේය.ආණ්ඩුවත් එක්ක හැප්පෙන අතරේ පිරිසක් පක්ෂයෙන් කඩාගෙන යාම එක්සත් ජාතික පක්ෂයට මහත් අභියෝගයක් වෙලා. ප්‍රබලයන් හදන්නේ එක්සත් ජාතික පක්ෂයයි. අලුත් පක්ෂයේ අය ප්‍රබල යැයි කිව්වත් එතැන ප්‍රබලයන් නැහැ. ඒ අය ප්‍රබලයන් වුණේ එක්සත් ජාතික පක්ෂය නිසයි. සිරිකොත අල්ලන්න කියා ඡන්දය ඉල්ලන්නේ මහින්ද රාජපක්ෂගේ දෑත් ශක්තිමත් කරන්නයි.කිසිවෙකුට කිසිදා එක්සත් ජාතික පක්ෂය විනාශ කරන්න බැහැ. ඩී.ඇස්. සේනානායක මහතා මේ පක්ෂය හැදුවේ දර්ශනයක් ඇතිවයි. යූ.එන්.පී.ය කියන්නේ රනිල්, රුවන්, සජිත් නොවෙයි. ගමේ සංවිධානය කරන ජනතාවයි. පක්ෂය රකින ජනතාව සියලු අභියෝග මැද ඉදිරියට යනවා.පසුගිය වසර හතරහමාරේ එක්සත් ජාතික පාක්ෂිකයාට කිසිවක් වුණේ නැහැ. රැකියාවක් දෙන්න ලැබුණේ නැහැ. ඒ නිසා ජනතාවගේ වේදනාව, කලකිරීම සාධාරණයි. මමත් කලකිරුණා. රැකියාවක් දෙන්න බැරි වුණාට වසර හතරහමාරේ රටට විශාල සේවය කළා. සුවසැරිය, බෙහෙත් මිල, සිසු රක්ෂණය, වැටුප් වැඩිවීම, පාසල් දියුණුවට වැඩ ඒ අතරින් කිහිපයක් විතරයි.අද මාධ්‍ය නිදහස නැහැ. රාජපක්ෂලා විවේචනය කරන්න බැහැ. ගැබිනි මවට දුන් පෝෂණ මල්ලට අද පයින් ගහලා. ඉන්ධන සහනය ජනතාවට දුන්නේ නැහැ. විදුලි බිල තුන් ගුණයකින් වැඩි කළා. රට පුරා කම්හල් වැහෙනවා. සේවකයන් එළියට දානවා. ආර්ථික අර්බුදයෙන් ගොඩ එන සැලැස්ම මේ රජයට ඇත්තේ නැහැ.රටේ ආර්ථිකය ගොඩ නැගුණේ සැමදා එක්සත් ජාතික පක්ෂ රජයක් යටතේ පමණයි. ජනතාව ඒ බව තේරුම් ගනිමින් ඉන්නවා. සම්පත් සූරාකන, සාක්කු පුරවා ගන්නා දේශපාලනඥයන් නිසා ජනතාවට දේශපාලනයත් එපා වේගෙන යනවා. ආර්ථික අර්බුදයෙන් රට ගොඩ ගෙන එළියට යන්න එක්සත් ජාතික පක්ෂ ආණ්ඩුවක් අවශ්‍යයි. ඒ අතරේ අපේ වනාන්තර පද්ධතිය බහු ජාතික සමාගම්වලට දෙන්න මේ රජය පිඹුරුපත් හදනවා. ඒවා වළක්වන්න ඕනෑ.එක්සත් ජාතික පක්ෂයේ හිටපු ඇමැති අර්ජුන රණතුංග මහතා:- රටේ 2015ට පෙර බයෙන් හිටි හැටි ජීවත් වෙච්ච හැටි බොහෝ දෙනාට අමතක වෙලා. උද්ඝෝෂනය කළ අය මැරුණු හැටි දැන් මතක නැහැ. අපේ කාලයේ ප්‍රජාතන්ත්‍රවාදය වැඩිවුණා. මොනවා කිව්වත් මාධ්‍යයට තර්ජනය කළේ නැහැ. වසර හතරහමාරක් පුරා රටට කළ සේවය සලකා මමත් එක්සත් ජාතික පක්ෂයට එක්වුණා. ජනතාව පක්ෂයට බැන්නත් කිසිදා පක්ෂය දාලා යන්නේ නැහැ. ඔවුන් ඒ තරමට පක්ෂයට ආදරෙයි. ක්‍රිකට් කතාවට මහින්දානන්ද සමාව ගන්න ඕනෑ. එහෙම නැත්නම් කරුණු කියන්න ඕනෑ. රාජපක්ෂ ක්‍රමවේදයට ජනතා අවධානය කඩන්න හෙට තව එකක් කියයි.මීරිගම ආසන සංවිධායක අපේක්ෂක ඒ.ආර්. තිලක් අශෝක:- මීරිගම ප්‍රාදේශීය සභාවේ විපක්ෂ නායක සිසිර චාමින්ද විතාන මහතා ඇතුළු කිහිප දෙනෙක්ද කතා කළහ.   ",
    "URL": "https://www.lankadeepa.lk/politics/ආර්ථික-අර්බුදයෙන්-රට-ගොඩගන්න-එජාපය-බලයට-ගේන්න/13-575073",
    "Category": "politics"
}