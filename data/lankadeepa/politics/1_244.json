{
    "Source": "www.lankadeepa.lk",
    "Timestamp": "2020 ජුලි මස 06",
    "Headline": "‘‘සියලුම බලවේග සමඟ එක්ව මැතිවරණය ජයග්‍රහණය කරනවා‘‘",
    "News Content": "(නිමල කොඩිතුවක්කු)රටට හිතැති සියලු බලවේග ඒකරාශී කරගනිමින් දැවැන්ත ජනබලවේගයක් බිහිකර මෙවර මැතිවරණය ජයග්‍රහණය කර රට දිනවීමට කැපවන බව සමගි ජන බලවේගයේ නායක හිටපු විපක්ෂ නායක සජිත් ප්‍රේමදාස මහතා කොළඹදී අද (06) පැවසීය.ප්‍රජාතන්ත්‍ර විරෝධී සියලු බාධක පරාජය කරමින් නිදහස ප්‍රජාතන්ත්‍රවාදය අගය කරමින් රටම දිනවන වැඩපිළිවෙලක් දියත් කරන බවද සජිත් ප්‍රේමදාස මහතා සඳහන් කළේය.ආර්ථික,  දේශපාලන, සමාජීය බලවේග  එකට ඒකරාශී කර ජාතික අවශ්‍යතාවයන් සපුරාලමින්  රටම බලගන්වා සද්ධන්ත ශ්‍රී ලංකාවක් නිර්මාණය කරන බවද ඔහු පැවසීය.සජිත් ප්‍රේමදාස මහතා මේ බව පැවසුවේ පිටකෝට්ටේ සෝලිස් උත්සව ශාලාවේදී පැවැති සමගි ජනබලවේගයේ මැතිවරණ ප්‍රචාරණ ව්‍යාපාරය ආරම්භය සනිටුහන්  කිරීම සහ සමගි ජන බලවේගයේ නිල ජංගම දුරකථන යෙදුවුම ජනගත කිරීමේ  උත්සවයේ ප්‍රධාන ආරාදිතයා ලෙස  එක්වෙමිණි.එහිදී වැඩිදුරටත් අදහස් දැක්වූ සමගි ජනබලවේගයේ නායක හිටපු විපක්ෂ නායක සජිත් ප්‍රේමදාස මහතා මෙසේද කීවේය.          “සමගි ජනබලවේගයේ  අපි හරීන් ප්‍රනාන්දු මහතාගේ නිර්මාණයක් තුළ අපගේ මැතිවරණ ව්‍යාපාරය  නව මානයකින් ආරම්භ කරලා තියෙනවා.  දුරකථනයෙන් තරඟ කරන සමගි ජනබලවේගය  මේ රටේ සම්ප්‍රදානුකූල, යල්පැනගිය දේශපාලන රාමුවෙන් පිට පැනලා රට මුහුණ දෙන නව අභියෝග වලට  විසඳුම් සෙවීමට අලුත් ගමනක් ආරම්භ  කරලා තියෙනවා.දුරකථනයෙන් තරඟ කරන අපි අපේ ගමනේ ප්‍රධානතම තේමා පාටය විදියට සද්ජාතිකත්වය විදියට හඳුන්වාදෙනවා. මේ රටේ  සුවහසක් ජනතාවට සද්ජාතිකත්වය හරහා සියලු දෙනාම ජයග්‍රහණය කරන ජාතික ගමනක් අපි ආරම්භ කරලා තියෙනවා.අපේ රට සිංහල බෞද්ධ  බහුතරයක් ඉන්න  රටක්. බුද්ධාමට අපේ රටේ ආණ්ඩුක්‍රම ව්‍යවස්ථාවෙන් සුවිශේෂී  ස්ථානයක් ලබාදී තිබෙනවා. එය ආරක්ෂා කරමින් සෙසු ආගම් සෙසු ජාතින් සදහා නිවැරදි  ආරක්ෂාවක් ලබාදිමේ ජාතික වගකීමක් තිබෙනවා කියලා ආණ්ඩුක්‍රම ව්‍යවස්තාවේ සඳහන් කරලා  තියෙනවා.මේ වැඩපිළිවෙල  තුළ අපි පැහැදිලිවම ජාතිවාදය, ආගම්වාදය, අන්තවාදය, ත්‍රස්තවාදය සම්පූර්ණයෙන්ම  හෙළා දකිනවා විතරක් නෙමෙයි අපේ මාතෘභූමිය තුළ  එවන් ක්‍රියාවන් සිදු නොකරන තැනට අපි වගබලාගන්නවා.සද්ජාතිකත්වය තුළ  සද්භාවයෙන් නිවැරදි චින්තනයක් ඔස්සේ අපේ රට තුළ දේශාභිමානය  ආරක්ෂා කරමින් වෙනත් කිසිම ජාතියකට, ආගමකට එදිරිවාදිකම් නොකර සැබෑ ඒකිය මාතෘභූමියක් තුළ  ජාතික ආරක්ෂාව සුරකිමින් සහෝදරත්වය සංහිදියාව තුලින්  මාතෘභූමිය සුරකින නව ගමනක් ආරම්භ කරනවා. මේ  සද්ජාතිකත්වය තුළ ආර්ථික සෞභාග්‍ය, සමාජීය ශක්තිය, දේශපාලන සිවිල් අයිතිවාසිකම්  සංස්කාතික, ආගමික අයිතිවාසිකම් සුරක්ෂා කරන්න අපි බැදි සිටිනවා.සද්ජාතිකත්වය තුළ වෛරී දේශපාලනය, වෛරී ප්‍රකාශන අපි සම්පූර්ණයෙන්ම ප්‍රතික්ෂේප කරනවා. එම වෛරී දේශපාලනය, වෛරී ප්‍රකාශන නීති විරෝධී ක්‍රියාවන් හැටියට හඳුන්වන එවන් ක්‍රියාවල යෙදෙන අය අපි නීතිය හමුවට ගෙනයාමට කටයුතු කරනවා.අපේ  රටේ ජාතික ආරක්ෂාව ගැන කතා කරනවිට එහි ප්‍රමුඛතම කාරණාව වන්නේ මිලිටරි ආරක්ෂාවයි. මිලිටරි ආරක්ෂාව ශක්තිමත් කිරීම උදෙසා රට  සුරකින ආරක්ෂක අංශ ධනාත්මක මානසිකත්වයකින් නවීන උපාංග හා නවීන පුහුණු රටාවන් තුලින් ශක්තිමත් ආරක්ෂක යාන්ත්‍රණයක් අපි නිර්මාණය කරනවා.ජාතික ආරක්ෂාව අප විග්‍රහ කරන ආකාරයට එය මිලිටරි ආරක්ෂාවට පමණක් සීමා වෙන්නේ නැහැ. අපි  රටක් විදියට ආර්ථික ආරක්ෂාව, දේශපාලන ආරක්ෂාව, සමාජිය ආරක්ෂාව  දෙස බැලිය යුතුයි.  අපි හදුන්වන සද්ජාතිකත්වය තුළ ජාතික ආරක්ෂාවේ  පැතිකඩ ගණනාවක් තිබෙනවා. අප නිර්මානය කරන සද්ජාතිකත්වය  තුළ සැබවින්ම  ජාතික ආරක්ෂාව තහවුරු වෙනවා.අද  වනවිට අපේ රටේ ආර්ථික ආරක්ෂාව පලුදුවෙලා තියෙනවා. ආර්ථිකය කඩාවැටීම තුළ සමාජ ආරක්ෂාවත් හීන වෙලා තියෙනවා. මේ නිසා දේශපාලන ආරක්ෂාවත් අද රට තුළ ක්ෂය වෙමින් පවතිනවා. ආර්ථික ආරක්ෂාව තහවුරු කරන්නනම් අපේ රටේ කඩා වැටුනු ආර්ථිකය අපි ගොඩනැගිය යුතුයි. ඒ සඳහා රටේ ජනතාවගේ  ජනජිවිතය සුඛිත මුදිත කළ යුතුයි.අක්‍රිය  වූ ආර්ථික චක්‍රය  නැවතත් සක්‍රීය කිරීම සඳහා ජනතාව අතට මුදල් ලබාදිය යුතුයි. ඒ මුදල්  ලබාදීම තුළින් නිර්මාණය වන ඉතිරිකිරීම,  පාරිභෝජනය, ආයෝජනය  යන ආර්ථික ක්‍රියාවන් තුළගරා වැටුණූ  ආර්ථිකය නැවත වරක්  ශක්තිමත් ස්ථාවරයට ගෙනඒට අපට හැකිවෙනවා. ඒ සඳහා නව ආර්ථික ක්‍රමෝපායන් අනුගමනය කිරීමට අපි අදහස් කරනවා.  මෙම ක්‍රමවේදයන් අනුගමනය  කරමින් වෙනත් රටවලට වඩා ඉදිරියෙන් සිටින්නට අපි අදහස් කරනවා.අපේ උපායමාර්ගික සැලැස්මවල් තුල ප්‍රධානතම  අරමුන වන්නේ ජාතික අවශ්‍යතාවයන් සපුරාලිමයි. මේ මගින්  මුලු රටම බලගන්වලා සියලුම ආර්ථික,  දේශපාලන, සමාජීය බලවේග  එකට ඒකරාශි කරලා සද්ධන්ත ශ්‍රී ලංකාවක් නිර්මාණය කරනවා.  සැමට සෞභාග්‍යය හිමිවන සමාජ සාධාරණත්වය  උදාකරන මාතෘභූමියක්  නිර්මාණය කිරීම සද්ජාතිකත්වය පෙරදැරිකරගෙන  ඉදිරියට යන අපගේ ඒකායන ගමන් මාර්ගයයි.මහජන හමු දහසක් තුළින් අපි මේ වැඩසටහන රටපුරා ගෙනයනවා. මේ මගින් අපි  අසමසම  ජනබලවේගයක් නිර්මානය කරනවා.  ජන සවියෙන් අපි විශිෂ්ඨ ජයග්‍රහනයක් කරා අපි මේ ගමන මෙහෙයවනවා.සාම්ප්‍රදායික මාධ්‍ය තුළ අපිට නොලැබෙන ඉඩ නවීන තාක්ෂණය ඔස්සේ ලබාගෙන නව තාක්ෂනය ඔස්සේ ජනතාව දැනුවත් කරමින් අපි කටයුතු කරනවා. ඒ සඳහා හරීන් ප්‍රනාන්දු මහතා ප්‍රමුඛ පිරිසක් කටයුතු කරනවා.එක කණ්ඩායමක් කෘතිමව ඔක්සිජන් ලබාදීලා ඉහළට  ඔසවන්නට යන යුගයක ජන ප්‍රජාව ඒකාබද්ධ කරගත්  නවීන ක්‍රමවේදයන්  මගින්  ජනතාව සමඟ අත්වැල් බැඳගෙන   ප්‍රජාතන්ත්‍රවාදය අගය කරමින්  සමගි ජනබලවේගය රටම දිනවන  ගමන් මාර්ගය බවට අපි පත් කරගන්නවා” යැයිද ඔහු එහිදි සඳහන් කළේය.  ",
    "URL": "https://www.lankadeepa.lk/politics/‘‘සියලුම-බලවේග-සමඟ-එක්ව-මැතිවරණය-ජයග්‍රහණය-කරනවා‘‘/13-574951",
    "Category": "politics"
}