{
    "Source": "www.lankadeepa.lk",
    "Timestamp": "2017 දෙසැම්බර් මස 11",
    "Headline": "‘සටන් කළ යුත්තේ ආණ්ඩුව ගෙදර යැවීමටයි‘",
    "News Content": "(මුදිතා දයානන්ද)‘අප සටන් කළ යුත්තේ රට කන වැඩ බැරි ආණ්ඩුව ගෙදර යැවීමට මිස අපේ ආධාරකරුවන්ට ප‍්‍රාදේශීය සභා මන්ත‍්‍රීධූර ලබාදෙන්න නොවේ‘ යැයි පිවිතුරු හෙළ උරුමයේ නායක පාර්ලිමේන්තු මන්ත‍්‍රී උදය ගම්මන්පිල මහතා අද (11) පැවසීය. පිටකෝට්ටේ පක්ෂ කාර්යාලයේදී පැවති මාධ්‍ය සාකච්ඡාවකදි මේ අදහස් පළ කළ ගම්මන්පිල මහතා වැඩිදුරටත් මෙසේද පැවසීය.‘‘අපි එක සන්ධානයක් ලෙස සිටින ප‍්‍රමුඛ අරමුණ අමතක කර කටයුතු කරන්නට ගියහොත් අප කෙරෙහි ජනතා විශ්වාසය බිඳ වැටෙනවා. අපේක්ෂකත්වය වෙනුවෙන් ආණ්ඩුවට සආය දෙන්න පුළුවන් නම් ජනතාව අපිව විශ්වාස කරන්නේ කොහොමද? ඒකාබද්ධ විපක්ෂයට දැවැන්ත සවියක් වුණ ශ‍්‍රියාණි විජේවික‍්‍රම මන්ත‍්‍රීතුමිය ශ්‍රී ලංකා නිදහස් පක්ෂයට සහාය පළ කර තිබෙනවා. මාධ්‍ය අපෙන් අහනවා ඇයි එතුමිය ගියේ කියලා. ඇත්තටම එතුමිය ගියා නෙවෙයි යැව්වා. එතුමියට කිසිම ප‍්‍රතිපත්තිමය ගැටුමක් කලකිරීමක් ඒකාබද්ධ විපක්ෂය තුළ තිබුණේ නැහැ.නමුත් නාමයෝජනා ලැයිස්තුව සකස් කිරිම සම්බන්ධයෙන් ප‍්‍රශ්න විසඳාගන්න අම්පාරේ නායකයින් ශ‍්‍රියාණි මන්ත‍්‍රීතුමියට අවස්ථාව දුන්නේ නැහැ. ඒ නිසා ඇය ගියා. මේ විදිහටම ත‍්‍රිකුණාමලය දිස්ත‍්‍රික්කයේ ජයන්ත විජේසේකර මන්ත‍්‍රීතුමාත් ගියා. මේ අයගේ ඉල්ලිම් සාධාරණයි කියලා මම කියන්නේ නැහැ.නමුත් තමන්ගේ ඉල්ලීම් ඉදිරිපත් කරන්න අවස්ථාව ලැබිය යුතුයි. අපේ මූලික අරමුණ ගැන ශ්‍රීයාණි මන්ත‍්‍රීතුමිය තමන්ගේ දුක කේන්තිය නිවී ගියාට පස්සේවත් කල්පනා කරලා මේ ගත්ත තීරණය වෙනස් කරාවි කියලා අපි බලාපොරොත්තු වෙනවා‘‘   ",
    "URL": "https://www.lankadeepa.lk/politics/‘සටන්-කළ-යුත්තේ-ආණ්ඩුව-ගෙදර-යැවීමටයි‘/13-521399",
    "Category": "politics"
}