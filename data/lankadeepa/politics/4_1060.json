{
    "Source": "www.lankadeepa.lk",
    "Timestamp": "2017 සැප්තැම්බර් මස 03",
    "Headline": "ෆොන්සේකාගේ සහ ආණ්ඩුවේ මානසිකත්වය එකයි",
    "News Content": "(විනීතා එම් ගමගේ)ජනරාල් ජගත් ජයසූරියට විරුද්ධව සාක්ෂි දෙන්නට සුදානම් යැයි කියන අන්දමේ අමුඅමුවේ පාවා දෙන ප‍්‍රකාශ කිරීමට ෆීල්ඩ් මාර්ෂල් සරත් ෆොන්සේකා ඇමතිවරයාට ධෛර්ය එන්නේ ඔහුගේ මානසිකත්වය හා ආණ්ඩුවේ මානසිකත්වය එකක් වන නිසා යැයි පාර්ලිමේන්තු මන්ත‍්‍රී විමල් වීරවංශ මහතා ප‍්‍රකාශ කරයි.සුළු ජාතික ජාතිවාදී කල්ලිවල ප‍්‍රාණ ඇපයට ලක් වූ මේ ආණ්ඩුවෙන් සහ එහි ඇමතිවරුන්, අගමැති හා ජනාධිපතිවරයාගෙන් මීට වැඩි යමක් බලාපොරොත්තු විය නොහැකි බවත් හෙතෙම පවසයි.‘‘කිලිනොච්චියේ ප‍්‍රධාන රණවිරු ස්මාරකය ඉවත් කිරීමට එහි දිසාපතිවරයා, ජනාධිපතිවරයාගෙන් ඉල්ලීමක් කළ බව වාර්තා වී තිබුණා. එදා කුරුණෑගල තිබූ රණවිරු ස්මාරකය ගැලවේවා. රණවිරු ස්මාරක ගලවන යුගයකට මේ රට අවතීර්ණ වී තිබෙනවා.’’ යැයි ද මන්ත‍්‍රීවරයා පවසයි.අද (03) පිටකෝට්ටේ පිහිටි ජාතික නිදහස් පෙරමුණේ ප‍්‍රධාන කාර්යාලයේදී පැවැති මාධ්‍ය හමුවකදී ඒ මහතා මේ බව කීය.වීරවංශ මහතා මෙසේ ද පැවසීය.‘‘රණවිරු ස්මාරක ගැලවෙන විට කොටි ස්මාරක නිර්මාණය වෙමින් තිබෙනවා. තිලීපන්ගේ ස්මාරක නිර්මාණය වෙන්නේ ඒ අනුවයි. අද කොටින්ගේ සොහොන් කොත්වල වීර කාව්‍ය රචනා වෙන්න පටන් අරන් තිබෙනවා. ඒ වගේම දෙමළ බෙදුම්වාදී කොටි සංවිධානයේ ‘බුද්ධි අංශය’ යැයි කියා ගත් සංවිධානයක් ‘දෙමළ කාන්තාවන් සිංහල මිනිසුන් සමඟ ඇසුරු නොකළ යුතුයි‘ වැනි තර්ජන ගණනාවක් ඇතුළත් පත‍්‍රිකාවක් දෙමළ ජනතාව අතර බෙදාහැර තිබෙනවා.අද ඒ විදියට රණවිරු ස්මාරක ගැලවෙද්දී කොටින්ගේ දේශපාලන භාවිතාවට පන එන්න පටන් අරන් තිබෙනවා. ඔබ දන්නවා, හිටපු යුද හමුදාපතිවරයකු වූ ජෙනරාල් ජගත් ජයසූරීය මැතිතුමන් ලතින් ඇමෙරිකානු රටවල් කිහිපයක තානාපති ධුරය දරලා නිල කාලය අවසන් වූ පසු මෙරටට එන්න සූදානම් වන විට එම රටවල අධිකරණවල ඔහුට විරුද්ධව නඩු පවරා තිබෙන බව.ජනාධිපතිතුමා නම් නිතරම පවසනවා අපි ලෝකය ජයගෙන තිබෙන්නේ කියා. අපි දන්නේ නැහැ, ඉහත කී ලතින් ඇමෙරිකානු රටවල් කිහිපය එතුමා කියන ඒ ජයගත්තු ලෝකයට අයත් නැද්ද කියා. නමුත් මහින්ද රාජපක්ෂ පාලන යුගයේ ඇමෙරිකා එක්සත් ජනපදය ඇතුළු බටහිර බලවතුන් විසින් ශ‍්‍රී ලංකාවට එරෙහිව ජිනීවා මානව හිමිකම් කවුන්සිලයට යෝජනා ඉදිරිපත් කරන විට මේ ලතින් ඇමෙරිකානු රටවල් අපට සහාය දුන් බවත් අප වෙනුවෙන් පෙනී සිටි බවත් මතක් කරන්න  ඕනෙ. එදා ශ‍්‍රී ලංකාව දිහා හතුරු ආකල්පයකින් නොබලපු ඒ රටවල් තුළින් අද ජෙනරාල් ජගත් ජයසූරියට අභූත චෝදනා එල්ල වෙනවා.’’     ",
    "URL": "https://www.lankadeepa.lk/politics/ෆොන්සේකාගේ-සහ-ආණ්ඩුවේ-මානසිකත්වය-එකයි/13-517249",
    "Category": "politics"
}