{
    "Source": "www.lankadeepa.lk",
    "Timestamp": "2021 ඔක්තෝබර් මස 29",
    "Headline": "සෙලින්කෝ ලයිෆ් ‘වඩාත් ප්‍රසාදයට ලක් වූ’ සමාගම් 10 අතරට",
    "News Content": "ශ්‍රී ලංකා ජාත්‍යන්තර වාණිජ මණ්ඩලය (ICCSL), කළමනාකරණ ගණකාධිකාරීන්ගේ වරළත් ආයතනය (CIMA) සමග එක්ව 2021 වසරේ ‘ශ්‍රී ලංකාවේ වඩාත්ම ප්‍රසාදයට ලක් වූ සමාගම් 10’ ලයිස්තුවට සෙලින්කෝ ලයිෆ් සමාගම තෝරාගෙන තිබේ.මෙම ලයිස්තුවේ ‘පළමු සමාගම් 10’ සහ ‘ගෞරවණීය සඳහන්’ ලැබූ සමාගම් පහ අතර සිටින එකම රක්ෂණ සමාගම සෙලින්කෝ ලයිෆ් වේ. එම සමාගම ශ්‍රී ලංකාවේ වඩාත්ම ප්‍රසාදයට ලක් වූ සමාගම් ලයිස්තුවට ඇතුළත් වූ තෙවැනි අවස්ථාව මෙයයි.  ‘මහජනයාගේ ගෞරවය වඩාත් දිනාගත යුතු සමයක ශ්‍රී ලංකාවේ වඩාත්ම ප්‍රසාදයට ලක් වූ සමාගම් ලයිස්තුවට ඇතුළත්වීම අපට අතිශය සතුටක්,’ යනුවෙන් මේ පිළිබඳව අදහස් දක්වමින් සෙලින්කෝ ලයිෆ් සමාගමේ කළමනාකාර අධ්‍යක්ෂ, තුෂාර රණසිංහ මහතා පැවසීය. ‘අසීරු අවස්ථාවලදී ව්‍යාපාර පිළිබඳ සත්‍ය තත්ත්වය හෙළි වෙනවා. මෙම ලයිස්තුවේ කැපී පෙනෙන ලෙස ඉදිරියට පැමිණීමට එක් ප්‍රධාන සාධකයක් වන්නේ වසංගතයේ බලපෑම මැද වුවත් අපගේ ගනුදෙනුකරුවන්ගේ අනාගතය අවධානමෙන් මුදා ගැනීම සඳහා අපගේ ප්‍රවේශය මෙන්ම සමාගමේ දැක්ම සාර්ථක කරගැනීමට අප අඛණ්ඩව කටයුතු කිරීම යැයි ඒ මහතා වැඩිදුරටත් පැවැසීය.මෙම සමාගම් අතර ලයිස්තුගත සහ ලයිස්තුගත නොවූ සමාගම් ඇතුළත්වී තිබේ. මේ සඳහා තෝරා ගැනීමේදී මූල්‍ය කාර්ය සාධනයට අමතරව කොටස්කරුවන්ට, පාරිභෝගිකයන්ට, සේවකයන්ට සහ පුළුල් වශයෙන් සමාජයට සිදුකළ අගය එකතු කිරීම සැලකිල්ලට ගෙන තිබේ. මෙම සම්මානය මගින් ඇගයීමට ලක්කර තිබෙන්නේ මෙම සමාගම්වල තිබෙන ස්ථාවරත්වය, ශක්තිය, තිරසාර වර්ධනය සහ විශිෂ්ට ව්‍යාපාරික කාර්ය සාධනයයි.   සෙලින්කෝ ලයිෆ් 2020 වසරේදී රුපියල් බිලියන 150 ක වත්කම්ද, රුපියල් බිලියන 36.9 ක සමස්ත ආදායමක්ද, රුපියල් බිලියන 22.1 ක රක්ෂණ වාරික ආදායමක්ද, රුපියල් බිලියන 106.7 ක ජීවිත අරමුදලක්ද, රුපියල් බිලියන 133.7 ක ආයෝජන කළඹක්ද, රුපියල් බිලියන 8.7 ක බදු වලට පෙර ලාභයක්ද වාර්තා කර තිබේ.    ",
    "URL": "https://www.lankadeepa.lk/news/සෙලින්කෝ-ලයිෆ්-‘වඩාත්-ප්‍රසාදයට-ලක්-වූ’-සමාගම්-10-අතරට/101-601980",
    "Category": "business"
}