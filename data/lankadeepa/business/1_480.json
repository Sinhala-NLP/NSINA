{
    "Source": "www.lankadeepa.lk",
    "Timestamp": "2021 අප්‍රේල් මස 26",
    "Headline": "AMF සහ Arpico ෆිනෑන්ස් මූල්‍ය සමාගම් ඒකාබද්ධ වෙයි",
    "News Content": "මෙරට මූල්‍ය සේවා ක්ෂේත්‍රයේ පැරණිතම සමාගම් දෙකක් වන ඇසෝසියේටඩ් මෝටර් ෆිනෑන්ස් පී.එල්.සී සමාගම (AMF) සහ ආර්පිකෝ ෆිනෑන්ස් පී.එල්.සී සමාගම (AFC) කොළඹ කොටස් හුවමාරුවේ (CSE) දී 2021 අප්‍රේල් 01 වැනි දින නිල වශයෙන් ඒකාබද්ධ විය.දීර්ඝ කාලීන උත්සාහයක ප්‍රතිඵලයක් වශයෙන් සිදුවූ මෙම ඒකාබද්ධ වීම සියලුම නීති රෙගුලාසීන්ට අනුකූලව සිදුකර තිබේ. ඒකාබද්ධවූ සමාගම් ද්විත්වය මින් ඉදිරියට AMF නාමය යටතේ සිය අත්දැකීම් හා පළපුරුද්ද උපයෝගී කරගනිමින් ව්‍යාපාර මෙහෙයුම් පවත්වාගෙන යාමට නියමිතය.මෙම සුවිශේෂී අවස්ථාව පිළිබඳව අදහස් දක්වමින් AMF සමාගමේ අධ්‍යක්ෂ/ ප්‍රධාන විධායක නිලධාරී, ටී.එම්.ඒ. සලේ මහතා මෙසේ පැවසීය. “මේ අවස්ථාව අපගේ සමාගමට ඉතාමත් වැදගත් සංධිස්ථානයක් බව මුලින්ම කියන්න කැමතියි. අත්දැකීම් බහුල පළපුරුදු මුල්‍ය සේවා සමාගම් දෙකක හැකියාව, ශක්තීන් ඒකාබද්ධවීම හරහා අනාගත මුල්‍ය සේවා ක්ෂේත්‍රයට ලබාදිය හැකි දායකත්වය බොහෝමයි. මෙය සැබැවින්ම නව පරිච්ඡේදයක ආරම්භය වනවා මෙන්ම සමාගම් දෙකෙහිම පාර්ශවකරුවන්ට වැදගත් ප්‍රතිලාභ හිමිවන ගමනක ආරම්භය වන බවත් කියන්න කැමතියි. මෙතැන් සිට එක් කණ්ඩායමක් වශයෙන් එකම හැඟීමකින් කටයුතු කරමින් පාරිභෝගිකයා අංක එකෙහි තබා සලකන පාරිභෝගික සේවාවක්, විශිෂ්ට මුල්‍ය සේවා හා නිපැයුම් පෙළක් ඔස්සේ ලබාදෙන්නට අපි සූදානමින් සිටිනවා.”AMF සහ Arpico Financeසමාගම් ශ්‍රී ලංකාවේ පැරණිතම මුල්‍ය සමාගම් දෙකක් වන අතර, එක් එක් සමාගම සතු හැකියාවන් එකතුව, පළපුරුද්ද හා වෘත්තීයභාවය වැනි ප්‍රවීණත්වය නව සමාගම වෙත එකතු කර ඇත. “මේ ඒකාබද්ධකරණයත් සමග තරගකාරීත්වයෙහි උපරිම මට්ටමේ රැඳී සිටිමින් ශ්‍රී ලංකාවේ මුල්‍ය ක්ෂේත්‍රය තුළ පුළුල් මුල්‍ය නිපැයුම් හා සේවා ප්‍රමාණයක් ලබා දෙමින් පුළුල් පරාසයක පැතිරුණු පාරිභෝගික පදනමක් ගොඩනගා ගන්නට අවශ්‍ය ශක්තිය AMF වෙත හිමිවෙනවා.”වර්ෂ 1951 දී ස්ථාපිත ආර්පිකෝ ෆිනෑන්ස් පීඑල්සී සමාගම, දශක හතකට ආසන්න කාලයක් මෙරට ශක්තිමත් මූල්‍ය සමාගමක් ලෙසින් පැවතුනකි. මෙම සමාගම ශාඛා 10ක් ඔස්සේ ක්‍රියාත්මක වන අතර සිය ප්‍රධාන ව්‍යාපාර සේවා අතර මූල්‍ය කල්බදු, ස්ථාවර තැන්පතු, පුද්ගලික ණය සහ ඉතුරුම් තැන්පතු ආදිය ඇතුළත් වේ. ඇසෝසියේටඩ් මෝටර් ෆිනෑන්ස් කම්පනි පීඑල්සී 1962 වසරේදී ආරම්භ කරන ලද අතර යතුරුපැදි සඳහා ලීසිං පහසුකම් සැපයීමෙහි ප්‍රවීණයෙකි. නව AMF සමාගම ආර්පිකෝ ෆිනෑන්ස් සමාගමේ පළපුරුද්ද සහ ශාඛා 12 කින් සමන්විතය.   ",
    "URL": "https://www.lankadeepa.lk/business/AMF-සහ-Arpico-ෆිනෑන්ස්-මූල්‍ය-සමාගම්-ඒකාබද්ධ-වෙයි/9-589411",
    "Category": "business"
}