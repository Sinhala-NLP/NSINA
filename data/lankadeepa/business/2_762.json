{
    "Source": "www.lankadeepa.lk",
    "Timestamp": "2020 අප්‍රේල් මස 26",
    "Headline": "ගුවන් මගීන්ගෙන් මුදල් අයකෙරෙන්නේ වියදමට අනුරූපවයි",
    "News Content": "(ඩයනා උදයංගනී)ඉන්දියාව ඇතුළු ආසියානු රටවල ඉගෙනුම ලබන ශ‍්‍රී ලාංකික සිසුන් මෙරටට ගෙන ඒමේදී එම ගුවන් ගමනට වැය වන වියදම අනුව ඔවුන්ගෙන් මුදලක් අය කෙරන බව ශ‍්‍රී ලංකන් ගුවන් සේවය පවසයි.ඉන්දියාවේ අතරමංව සිටි ශ්‍රී ලාංකික සිසුන් නැවත ගෙන්වා ගැනීම සඳහා විශේෂයෙන් ක‍්‍රියාත්මක කරන ලද ගුවන්  ගමන වෙනුවෙන් මගීන්ගෙන් අධික ලෙස මුදල් අය කර ඇති බවට ශ්‍රී ලංකන් ගුවන් සමාගමට සමාජ මාධ්‍ය ඔස්සේ චෝදනා එල්ල වී ඇතත් එසේ වැඩි මුදලක් අය කිරීමට සිදුව ඇත්තේ මුළු පිරිවැය අඩු මගීන් සංඛ්‍යාවක් අතර බෙදී යාම හේතුවෙන් බවද එම ගුවන් සමාගමේ ප‍්‍රකාශකයෙක් ලංකාදීපයට අද  (26) පැවසීය.ශ්‍රී ලංකන් ගුවන් සේවය මෙම ගුවන් ගමන් ක‍්‍රියාත්මක කරනුයේ අදාළ සිසුන් සහ ඔවුන්ගේ දෙමාව්පියන් රජයෙන් කළ ඉල්ලීමක් අනුව වන අතර ඒ වෙනුවෙන් වැයවන පිරිවැය සම්බන්ධයෙන් එම දෙමාපියන් දැනුවත් කර කැමැත්ත ලබාගෙන තිබෙන බව ද එම ප‍්‍රකාශකයා සදහන් කළේය.  මෙම සිසුන් නොමිලයේ ගෙන්වන බවට රජය හෝ ගුවන් සමාගම ප‍්‍රකාශ කර නැතැයිද ඔහු ප‍්‍රකාශ  කළේය.ඒ අනුව සිදුවන මෙම ගුවන් මෙහෙයුම්වලදී එක් අයෙකු සඳහා වැයවන පිරිවැය සැලකිය යුතු ලෙස වැඩි වන බව ද ඔහු පැවසීය. ඉකුත් දින කීපයේදී ඉන්දියාවේ සිට පැමිණි සිසුන් එම ගමනට අදාළ මුදල් ගෙවා තිබෙන බව ද ශ්‍රී ලංකන් ගුවන් සමාගමේ එම ප‍්‍රකාශකයා කීවේය.බොහෝ රටවල ගුවන්තොටුපල වසා දමා සහ ගුවන් මෙහෙයුම් නවත්වා ඇති අවස්ථාවක ශ්‍රී ලංකාවේ රජය, රජයේ දෙපාර්තමේන්තු, ගුවන්තොටුපල, ගුවන් සේවා සමාගම, සන්නද්ධ හමුදා, සෞඛ්‍ය අංශ සහ විදේශ අමාත්‍යාංශය එක්ව ජාත්‍යන්තර අනුමැතිය ලබාගනිමින් මෙම විශේෂ ගුවන් මෙහෙයුම් ක‍්‍රියාත්මක කරන බව ද ඔහු පැවසීය.ශ්‍රී ලන්කන් ගුවන් සේවය දැනට පියාසර නොකරන ගමනාන්ත වෙත ගමන් කරන විට,  ගොඩබෑම,  ගුවන් යානා නැවැත්වීම,  භූමිය හැසිරවීම යනාදී මෙහෙයුම් පිරිවැය, සැපයුම්කරුවන් සමඟ සේවා ගිවිසුම් නොමැති විට පවත්නා මිල ගණන් යටතේ එය දැරීමට සිදුවීම ආදිය නිසා වෙනත් ගුවන් ගමන්වලට  සාපේක්ෂව මෙම ගුවන් ගමන් වෙනුවෙන් ඉහළ පිරිවැයක් දැරීමට සිදුවන බව ද ඔහු කීවේය.බොහෝ ගුවන්තොටුපලවල් වසා දමා තිබීම නිසා ආපසු පැමිණීමේ දී ආහාර සැපයීමේ සේවා සහ බලාපොරොත්තු නොවූ  ඕනෑම හදිසි අවස්ථාවක් සඳහා ගොඩබිම් සේවා සංවිධානය කිරීම වෙනුවෙන් කොළඹ සිට ඉන්ධන පවා රැගෙන යාමට සිදුවන අතර මෙම ගුවන් ගමන් සදහා අධික පිරිවැයක් දැරීමට වන බව ද ශ්‍රී ලන්කන් ගුවන් සේවය පවසයි.කොවිඞ්-19 තත්ත්වය යටතේ සිදුවන ගමන්වලදී කාර්ය මණ්ඩලය සඳහා පුද්ගලික ආරක්ෂණ උපකරණ භාවිතා කිරීම, ගැඹුරු පිරිසිදු කිරීම, මතුපිට මීදුම ඉවත් කිරීම් සහ ගුවන් යානා විෂබීජ හරණය ආදිය සිදුකළ යුතු බැවින් වියදම් තවදුරටත් ඉහළ යන බවද ශ්‍රී ලංකන් ගුවන් සමාගම පවසයි.   ",
    "URL": "https://www.lankadeepa.lk/news/ගුවන්-මගීන්ගෙන්-මුදල්-අයකෙරෙන්නේ-වියදමට-අනුරූපවයි/101-570961",
    "Category": "business"
}