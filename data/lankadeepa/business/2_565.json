{
    "Source": "www.lankadeepa.lk",
    "Timestamp": "2021 ජනවාරි මස 20",
    "Headline": "රුපියල තවත් පහළට",
    "News Content": " (හර්ෂණ තුෂාර සිල්වා)ඇමෙරිකා එක්සත් ජනපද ඩොලරයට සාපේක්ෂව රුපියලේ අගය අද (20) නැවත වරක් 198 සීමාව ඉක්මවා පහළ ගියේය.ශ්‍රී ලංකා මහ බැංකුව දෛනිකව නිකුත් කරන විනිමය අනුපාතිකවලට අනුව ඇමෙරිකානු ඩොලරයක විකුණුම් අගය අද (20) රුපියල් 198.26ක් ලෙස දැක්වුණු අතර ගැනුම් අගය රුපියල් 192.85ක් ලෙස දැක්විණි. ඇමෙරිකානු ඩොලරයට සාපේක්ෂව රුපියලේ අගය මුල් වරට 198 ඉක්මවා පහළ ගියේ පසුගිය වසරේ අප්‍රේල් මස 8 වැනිදා ය. ඊට පසු ඇමෙරිකානු ඩොලරයට සාපේක්ෂව රුපියලේ අගය 198 සීමාව ඉක්මවා ගියේ ඉකුත් අප්‍රේල් මස 23 වැනිදා ය. එදින ඇමෙරිකානු ඩොලරයට සාපේක්ෂව විකුණුම් අගය රුපියල් 198.20ක් ලෙස දැක්විණි. මේ අතර මේ වසරේ ජනවාරි 1 වැනිදා සිට 19 වැනිදා දක්වා කාලයේදී ඇමෙරිකානු ඩොලරයට සාපෙක්ෂව රුපියල සියයට 3.7කින් අවප්‍රමාණය වී තිබේ. ඊට අමතරව ස්ටර්ලිං පවුමකට සාපේක්ෂව සියයට 3.5කින් ද යූරෝ මුදල් ඒකකයට සාපේක්ෂව සියයට 2.1කින් ද ජපාන යෙන් මුදල් ඒකකයට සාපේක්ෂව සියයට 3.0කින් ද ඉන්දීය රුපියලට සාපේක්ෂව සියයට 3.8කින් අවප්‍රමාණය වී තිබේ. ඊට අමතරව පසුගිය වසර අවසානයේදී දළ විදෙස් නිල සංචිත ප්‍රමාණය ඇමෙරිකානු ඩොලර් බිලියන 5.7ක් ලෙස දැක්විණි.   ",
    "URL": "https://www.lankadeepa.lk/business/රුපියල-තවත්-පහළට/9-584949",
    "Category": "business"
}