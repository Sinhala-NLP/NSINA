{
    "Source": "www.lankadeepa.lk",
    "Timestamp": "2020 නොවැම්බර් මස 26",
    "Headline": "මහ බැංකුව ලිහිල් මුදල් ප්‍රතිපත්ති වෙනස් නොකරයි",
    "News Content": " (හර්ෂණ තුෂාර සිල්වා)ශ්‍රී ලංකා මහ බැංකුව සිය ලිහිල් මුදල් ප්‍රතිපත්ති ස්ථාවරය නොවෙනස්ව පවත්වාගෙන යෑමට තීරණය කර ඇත.ශ්‍රී ලංකා මහ බැංකුවේ මුදල් මණ්ඩලය ඊයේ (25) රැස්වූ අතර එහිදි එම තීරණය ගෙන තිබේ. ඒ අනුව දැනට තිබෙන බැංකු පොලී අනුපාත එම අගයවල ම පවත්වාගෙන යනු ඇත.ශ්‍රී ලංකා මහ බැංකුවේ මේ වසරේ අවස්ථා පහකදී බැංකු පොලී අනුපාත අඩු කර ඇත.බැංකු පොලී අඩු කිරීම තුළින් වාණිජ බැංකු අතර කෙරෙන ගනුදෙනුවලට අදාළ පොලී අනුපාත පහළ වැටෙන බවත් එම නිසා අඩු පොලියට ණය නිකුත් කිරීමට වාණිජ බැංකුවලට අවස්ථාව සැලසෙන බවත් ශ්‍රී ලංකා මහ බැංකුව සඳහන් කරයි.මේ වසරේ මේ දක්වා කාලයේදී පෙර නොවූ විරූ අයුරින් ක්‍රියාත්මක කරන ලද ලිහිල් මුදල් ප්‍රතිපත්තිය හේතුවෙන් සමස්ත වෙළෙඳපොළ ණය පොලී අනුපාතික පහළ ගොස් ඇතැයි ද ඉදිරියේදී ද පොලී අනුපාත පහළ යනු ඇතැයි ද මහ බැංකුව සඳහන් කරයි.ලිහිල් මුදල් ප්‍රතිපත්ති ස්ථාවරය අඛණ්ඩව පවත්වාගෙන යෑම හේතුවෙන් දැනට පවත්නා අඩු උද්ධමන තත්ත්වය තුළ ද ආර්ථිකයේ පලදායී අංශ වෙත අඩු පොලී යටතේ ණය ලබාදීමට හැකියාව ලැබෙන බව ද ශ්‍රී ලංකා මහ බැංකුව කියයි.මේ අනුව නිත්‍ය තැන්පතු පහසුකම් අනුපාතිකය 4.50%ක, නිත්‍ය ණය පහසුකම් අනුපාතිකය 5.50%, බැංකු අනුපාතිකය 8.50% ව්‍යවස්ථාපිත සංචිත අනුපාතිකය සියයට 2.00 යන දැනට පවතින අගයවල ම පවතිනු ඇත.මේ වසරේ මෙතෙක් අනුගමනය කළ ලිහිල් ප්‍රතිපත්ති හේතුවෙන් පසුගිය ඔක්තෝබර් මාසයේදී පෞද්ගලික අංශයට දුන් ණය අඛණ්ඩුව තෙවැනි මාසයටත් ඉහළ බව ද ශ්‍රී ලංකා මහ බැංකුව සඳහන් කරයි.පොලී අනුපාතික අඩු කිරීමේ සහ ලිහිල් මුදල් ප්‍රතිපත්තියේ ප්‍රතිලාභ නව සහ පවත්නා ණය පහසුකම් සඳහා කඩිනමින් ලබාදෙන්නැයි ප්‍රධාන වශයෙන් බලපත්‍රලාභී වාණිජ බැංකු ඇතුළු සියලු මූල්‍ය ආයතනවලට මුදල් මණ්ඩලය අවධාරණය කරන බව ද ශ්‍රී ලංකා මහ බැංකුව තවදුරටත් සඳහන් කරයි.   ",
    "URL": "https://www.lankadeepa.lk/business/මහ-බැංකුව-ලිහිල්-මුදල්-ප්‍රතිපත්ති-වෙනස්-නොකරයි/9-582609",
    "Category": "business"
}