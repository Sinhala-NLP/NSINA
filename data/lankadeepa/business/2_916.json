{
    "Source": "www.lankadeepa.lk",
    "Timestamp": "2019 සැප්තැම්බර් මස 04",
    "Headline": "සංචාරකයින්ගේ පැමිණීමේ වර්ධනයක්",
    "News Content": "(මුදිතා දයානන්ද)        විදේශ සංචාරකයින් 143,187 ඉකුත් මාසයේදි පැමිණ ඇති අතර එය ජුලි මාසයට වඩා 27,486 ක වැඩිවීමක් බවද ශ්‍රී ලංකා සංචාරක සංවර්ධන අධිකාරියේ සභාපති යොහාන් ජයරත්න මහතා අද (04) පැවසීය.  පසුගිය කාලයේ සිදු වු සංචාරක කර්මාන්තයේ කඩාවැටීම යළි ගොඩනැගෙමින් තිබෙන බවද ඔහු පැවසීය. අප්‍රේල් 21 පාස්කු දින ප‍්‍රහාරයෙන් පසු සංචාරකයින්ගේ පැමිණීම ශීඝ‍්‍රයෙන් අඩුවූ අතර ඒ තත්ත්වය තුළ සංචාරකයින්ගේ පැමිණීම මැයිවලදී 70.8%කින් අඩුවූ බවද ඔහු පැවසීය. මේ වන විට සංචාරකයින්ගේ පැමිණිමේ අඩුවීම 28%ක් දක්වා පහළ බැස ඇති අතර එය සංචාරක කර්මාන්තයට සුභ ලකුණක් බවද එයින් සංචාරකයින්ගේ පැමිණීම යළි ක‍්‍රමයෙන් ඉහළ නැංවීමක් පෙන්නුම් කරන බවද ජයරත්න මහතා වැඩිදුරටත් පැවසීය.      පසුගිය මාසය තුළ මෙරටට පැමිණි විදේශ සංචාරකයින් වැඩිදෙනෙකු ඉන්දියාව, එක්සත් රාජධානිය, චීනය, ජර්මනිය, ප‍්‍රංශය, ඔස්ටේ‍්‍රලියාව, එක්සත් ජනපදය, ස්පාඤ්ඤය, කැනඩාව යන රටවලින් පැමිණි සංචාරකයින් බවද ජයරත්න මහතා එහිදි පැවසීය.          ජයරත්න මහතා මෙසේ පැවසූයේ සංචාරක අමාත්‍යංශය, කොල්ලූපිටිය හෝටල් පාසලේදි පැවත්වූ මාධ්‍ය හමුවකදීය.  ",
    "URL": "https://www.lankadeepa.lk/business/සංචාරකයින්ගේ-පැමිණීමේ-වර්ධනයක්/9-556383",
    "Category": "business"
}