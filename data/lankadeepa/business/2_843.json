{
    "Source": "www.lankadeepa.lk",
    "Timestamp": "2019 දෙසැම්බර් මස 27",
    "Headline": "‘‘වෘත්තීය පුහුණු ක්ෂේත්‍රයේ පුනරුදයක් ඇති කළ යුතුයි‘‘",
    "News Content": "වෘත්තීය පුහුණු ක්ෂේත්‍රයේ පුනරුදයක් ඇති කර ඉහළ නිපුණතාවලින් සමන්විත ශ්‍රමිකයන් දේශීය සහ අන්තර්ජාතික රැකියා වෙළෙඳපොළට හඳුන්වාදීමේ වගකීම ඉටු කරන්නැයි ජනාධිපති ගෝඨාභය රාජපක්ෂ මහතා අද (27) නිලධාරීන්ට උපදෙස් දුන්නේය.නිපුණතා සංවර්ධන, රැකී රක්ෂා සහ කම්කරු සබඳතා අමාත්‍යාංශයේ නිලධාරීන් හා ආයතන ප්‍රධානීන් සමඟ කොළඹ ජනාධිපති කාර්යාලයේදී පැවැති සාකච්ඡාවේදී ජනාධිපති ගෝඨාභය රාජපක්ෂ මහතා එම උපදෙස් දුන්නේය.දෙස් විදෙස් රැකියා වෙළෙඳපොළ අධ්‍යයනය කරමින් එම අවශ්‍යතා සපුරාලිය හැකි පාඨමාලා හඳුන්වාදීම කඩිනම් කළ යුතු බවත් දිළිඳු ප්‍රජාව නඟා සිටුවීම සඳහා ස්වයං රැකියා ආශ්‍රිත පුහුණු අවස්ථා පුළුල් කිරීමේ අවශ්‍යතාවත් ජනාධිපතිවරයා මෙහිදි පෙන්වා දුන්නේය.නිපුණතා සංවර්ධන, රැකී රක්ෂා සහ කම්කරු සබඳතා අමාත්‍යාංශයට අයත් ආයතනවල විෂය පථය සහ ක්‍රියාකාරීත්වය පිළිබඳවද ජනාධිපති ගෝඨාභය රාජපක්ෂ මහතා මෙහිදි විමසා බැලීය.නිපුණතා සංවර්ධන අමාත්‍යාංශය යටතේ වෘත්තීය පුහුණු ආයතන විශාල සංඛ්‍යාවක් ක්‍රියාත්මක වන බව පැවැසූ ජනාධිපතිවරයා ඒ සියලු ආයතන ඒකරාශී කරමින් විධිමත් සහ සැලැසුම් සහගත වැඩපිළිවෙළක් සම්පාදනය කළ යුතු බව ද කීවේය.වෘත්තීය පුහුණු ක්ෂේත්‍රය පිළිබඳ තරුණ පරපුර තුළ ආකල්පය වෙනසක් ඇති කිරීම වැදගත් බව කී ජනාධිපති ගෝඨාභය රාජපක්ෂ මහතා පාඨමාලා හඳුන්වාදීමේදී මෙන්ම පාඨමාලා නම් කිරීමේදී වෘත්තීය ගරුත්වයක් සහ ආකර්ශනයක් ඇතිවන අන්දමින් සැලැසුම් කිරීම ඉතා වැදගත් බව ද කීය.රටේ වැදගත්ම ක්ෂේත්‍රය කෘෂිකර්මාන්තය වුවත් ඊට අදාළ උපාධි පාඨමාලා නැති බව පෙන්වාදුන් ජනාධිපතිවරයා වෛද්‍ය, ඉංජිනේරු ක්ෂේත්‍ර මෙන්ම කෘෂිකර්මාන්තය තුළින් ද ප්‍රවීණයන් සහ පර්යේෂකයන් රටට දැඩිව අවශ්‍ය බව ද පෙන්වා දුන්නේය. එම නිසා නව පාඨමාලා හඳුන්වාදීමේදී එකී අඩුපාඩුව මඟ හරවා ගත යුතු බව ද ජනාධිපතිවරයා කීවේය.ගෘහ සේවය සඳහා යන කාන්තාවන්ට නිසි පුහුණුවක් ලබා දී වෘත්තීය ගරුත්වයක් ඇති ශ්‍රමිකයන් ලෙස රැකියා අවස්ථා උදා කළ යුතු බව ද ජනාධිපතිවරයා කීවේය.ලොව ඉහළම ඉල්ලුමක් ඇති පුහුණු හෙදියන් එම රැකියා අවස්ථාවලට යොමු කිරීම සහ ඊට අදාළ පුහුණුවීම් සම්බන්ධයෙන් ජනාධිපති ගෝඨාභය රාජපක්ෂ මහතා මෙහිදි නිලධාරීන් සමඟ සාකච්ඡා කළේය.වෘත්තීය පුහුණුව ලබන තරුණ තරුණියන් කඩිනමින් රැකියා අවස්ථාව සඳහා යොමු කිරීමේ ක්‍රමවේදයක් සැකසීම පිළිබඳ අවධානය යොමු කරන්නැයි ද ජනාධිපතිවරයා මෙහිදි නිලධාරීන්ට වැඩිදුරටත් උපදෙස් දුන්නේය. 055    ",
    "URL": "https://www.lankadeepa.lk/business/‘‘වෘත්තීය-පුහුණු-ක්ෂේත්‍රයේ-පුනරුදයක්-ඇති-කළ-යුතුයි‘‘/9-563043",
    "Category": "business"
}