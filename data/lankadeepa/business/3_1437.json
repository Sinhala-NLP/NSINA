{
    "Source": "www.lankadeepa.lk",
    "Timestamp": "2017 ජුලි මස 02",
    "Headline": "ඉන්දීය පාවහන් කම්හල ශ්‍රී ලංකාවට එපාලු",
    "News Content": "ඉන්දියාවේ පිහිටි දැවැන්ත පාවහන් කම්හලට ශ්‍රී ලංකාවේ වෙළඳපල සඳහා පාවහන් නිෂ්පාදනය කිරීමට ආයෝජන මණ්ඩල පහසුකම් සහිතව අවසර දීමෙන් ශ්‍රී ලංකාවේ සම්භාණ්ඩ නිෂ්පාදන කර්මාන්තයට මරු පහරක් වදින බව ශ්‍රී ලංකා සම්භාන්ඩ නිෂ්පාදකයන්ගේ සංගමයේ සභාපති පී.ජී.ඩී. නිමලසිරි මහතා පවසයි.ශ්‍රී  ලාංකිකයන් 40,000ක්  පමණ සෘජු හා වක්‍ර රැකියා කරන විවිධ පරිමාණයේ සම්භාණ්ඩ කම්හල් 1250ක් පමණ රටපුරා ක්‍රියාත්මක බව පවසන සභාපතිවරයා වසරකට දේශීය නිෂ්පාදනයේ වත්කම රුපියල් කෝටි 4,000 පමණ වන බවද සඳහන් කරයි.මෙබඳු විදේශීය පාවහන් කම්හලකට සිය නිෂ්පාදන මෙරට තුළ අලෙවියට ඉඩ සැලැස්වුවහොත් එයින් දේශීය නිෂ්පාදන විනාශයට පත්වන බව පැවසේ. මෙම කම්හලේ නිපදවන පාවහන් දේශීය වෙළඳපලේ අලෙවිය තහනම් කරන ලෙස ජනාධිපතිවරයාගෙන්ද ලිඛිත ඉල්ලීමක් කළ බවද ශ්‍රී ලංකා සම්භාන්ඩ නිෂ්පාදකයන්ගේ සංගමයේ සභාපතිවරයා පැවසීය.  ",
    "URL": "https://www.lankadeepa.lk/business/ඉන්දීය-පාවහන්-කම්හල-ශ්‍රී-ලංකාවට-එපාලු/9-514584",
    "Category": "business"
}