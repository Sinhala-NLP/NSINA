{
    "Source": "www.lankadeepa.lk",
    "Timestamp": "2020 ජුනි මස 24",
    "Headline": "පිබිදෙන යුගයකට අලුත් රාමුවක්",
    "News Content": "ලෝක ප්‍රජාව අනපේක්ෂිත ඉරණමකට මුහුණ දුන් නමුත් ක්‍රමයෙන් එයින් නිදහස් වෙමින් සිටි. කෙරෝනා වයිරසයේ බලපෑම ගැන මෙයින් අදහස් කෙරේ. මිලියන ගණනක් රෝගී වූහ. ලක්ෂ ගණනක් ජීවිත බිලිගෙන තිබේ. ඛේදවාචකයෙන් පාඩම් ඉගෙනගත් රටවල් නැවත යළි නැගී සිටිමින් සිටින අතර අලුත් ජවයක් සහ නව්‍යකරණයක් ද නිරික්ෂණය කළ හැකිය.අලුතින් ඇතුළුවන යුගය තුළ මෙතෙක් නොතිබුණ පැති වලින් අවස්ථා මතුවෙමින් තිබේ. විද්‍යාව හා තාක්ෂණය වෙත නැඹුරු වී ඇත. බලශක්ති ප්‍රභවය බොරතෙල් යුගයේ සිට සූර්ය බලය වෙත පරිවර්තනයකි. භාණ්ඩ ප්‍රවාහනයට ඩ්‍රෝන තාක්ෂණය යෙදවෙමින් තිබේ. රාජ්‍ය පරිපාලන හා ජාත්‍යන්තර සම්බන්ධතා වෙනස් ව්‍යුහයක් ගෙන තිබේ. සන්නිවේදන අංශ වේගවත් වී ඇත. ව්‍යාපාර මෙහෙයවන අන්දම පමණක් නොව නිෂ්පාදකයා හා පාරිභෝගිකයා සම්බන්ධ වන ස්වභාවය ද නවතම ප්‍රවේශ සහිත බව අධ්‍යයන වාර්තා දක්වයි. අලුත් ආයෝජන සිදුවෙයි. ආයෝජනය කරන අංශවල තිබුණ ගෝලියකරණ ස්වභාවයෙහි වෙනස්කම් ඇති වී තිබේ. ලෝකයේ සිදුවන නව ප්‍රවණතා කෙරෙහි පුළුල් අවධානයක් යොමු කළ යුතුය. එය ශ්‍රී ලංකාවේ පිබිදෙන අනාගතය කෙරෙහි තිරණාත්මකය.ලෝක ආර්ථිකයට ආසියාවෙන් ලැබෙන දායකත්වය ඉහළ යනු ඇති බව කොරෝනා වසංගතයට කලින් පවා අවධානයට ලක් ව තිබූ කරුණකි. අද එය යථාර්ථයක් ව තිබේ. බටහිර වෙළඳ පොළ වෙත අවතීර්ණ වෙන්නට කලින් ආසියාවේ රටවල් අතර භාණ්ඩ හා සේවා හුවමාරු අවශ්‍යතා පුළුල් වන බව අනාවරණය වෙයි. කලාපීය වශයෙන් ශක්තිමත් වෙමින් තිබේ. මෙතෙක් කල් ඇමරිකාව, බ්‍රිතාන්‍ය හෝ යුරෝපා ප්‍රජාව වෙත ඉලක්ක වූ විදේශ වෙළඳාම කලාපීය වශයෙන් කේන්ද්‍රගතවීම අවබෝධකරගත යුතු සංකීර්ණ පැත්තකි.අපට හුරු වි තිබුණ පැරණි ව්‍යුහය අවසන්ය. ඉදිරි වසර දහය තුළ නිර්මාණය වන ලෝක ස්වභාවයට ගැළපෙන පරිදි තීරණ ගත යුතුව තිබේ. මධ්‍ය පරිමාණ ව්‍යවසායකත්වය මෙහි දි ගැටලුවලට මුහුණ දෙනු ඇත. වෙනස්කම් ඇති කරන තීරණ මහා පරිමාණ ව්‍යවසායකයන්ට ඉක්මනින් ගත හැකි නමුත් මධ්‍ය පරිමාණ පිරිසට අභියෝග මතුවෙයි. සංචාරක, ඇඟලුම් අපනයන හෝ තේ කර්මාන්තයේ නියැලි මහා පරිමාණ ආයෝජකයන්ට තම අත්දැකිම් සහ වෙළඳ පොළ වෙනස් වන අන්දම ගැන අධ්‍ය්‍යනය කළ හැකිය. සමික්ෂණ කරන්නට හෝ අලුත් පර්යේෂණ වල ප්‍රතිඵල ලබා ගත හැකිය. එහෙත් මධ්‍ය පරිමාණ ආයෝජකයන්ට මුල සිට වෙහෙසෙන්නට සිදුවෙයි. ප්‍රතිපත්ති සකස් කරන විට එවැනි පැති ගැන සොයා බැලීම සුදුසුය.කෙ​ාරෝනා වසංගතය හේතුවෙන් දුෂ්කරතාවට පත් වූ කර්මාන්ත හා ව්‍යාපාර නගා සිටුවන පියවර ඇරඹී තිබේ. රජය සහන යෝජනා ක්‍රම ගැන යුහුසුළු වෙයි. අඩු පොලි ණය පමණක් නොව නැවත වැඩ පොළ ආරම්භ කරන සහාය ප්‍රකාශයට පත්ව ඇත. බැංකු හා මුල්‍ය ආයතන වහාම ක්‍රියාත්මක නොවීම බලවත් අඩුවක් බව ට චෝදනා මතු වී තිබුණි. වහා පියවර ගෙන තිබේ.තිබුණ රාමුව නැවත හදන පියවර පමණක් ප්‍රමාණවත් නැත. අලුත් තීරණ ගත යුතුය. මෙතෙක් පැවැති ආර්ථික සහ සමාජ ක්‍රමය ගැන අතෘප්තියක්  තිබුණ බව නොරහසකි. ආණ්ඩු වෙනස්කර පාලන ව්‍යුහයෙහි පවතින ගැටලු නිරාකරණය කරන සේ ජනතාව ඉල්ලා සිටි බව අමතක කළ යුතු නැත. එක වරක් දෙවරක් නොව සැහෙන අවස්ථා ගණනක ජනතාව කියා තිබේ. කැළඹිලි සහ අවසානයේ දී ත්‍රස්තවාදයක් දක්වා විහිදි ගියේ නොවිසඳුණු ප්‍රශ්න බව මතක් කර දිය යුතුය. නිදහස ලැබූ දිනයේ සිට රටට අනන්‍ය ක්‍රමයක් සකස් කරන තෙක් ජනතාව බලා සිටියේය. නැවතත් පුරුදු රාමුව හදන්නට කලින් පිබිදෙන යුගය ගැන  සිතිය යුතුය.තරුණ පරපුර ඉල්ලන පරිවර්තනය කුමක්ද? යුක්තිය හා සාධාරණත්වය ඇති කළ යුතුය. වේගයෙන් තිරණ ගත යුතු අතර කුසලතාවයට අවස්ථාවක් ලැබෙන සමාජ ක්‍රමයක් ගොඩනැගීම වැදගත්ය. එළැඹෙන මහ ඡන්දයේ දී ජනතා අභිලාශ උච්ඡතම තැනකට එනු ඇති අතර බැංකුවෙන් ණයක් දී ස්වයං රැකියාවකට තල්ලු කිරීමකට වඩා නිර්මාණශීලි යමක් රටට අවශ්‍ය වී තිබේ.   ***මිලින්ද මොරගොඩ  ",
    "URL": "https://www.lankadeepa.lk/features/පිබිදෙන-යුගයකට-අලුත්-රාමුවක්/2-574208",
    "Category": "business"
}