{
    "Source": "www.lankadeepa.lk",
    "Timestamp": "2019 මාර්තු මස 05",
    "Headline": "අර්තාපල් වගාවට වනාතවිල්ලුවේත් සරු පොළොවක්",
    "News Content": "(හිරාන් ප්‍රියංකර ජයසිංහ)නුවරඑළිය,බදුල්ල,බණ්ඩාරවෙල සහ යාපනය යන ප්‍රදේශවල මේ වන විට සාර්ථකව අර්තාපල් වගා කරන අතර පුත්තලම දිස්ත්‍රික්කයේ වනාතවිල්ලුව ප්‍රදේශයද අර්තාපල් වගාවට සුදුසු භූමියක් බවට සනාථ කර ගැනීමට හැකිවූ  බව පුත්තලම නියෝජ්‍ය කෘෂිකර්ම අධ්‍යක්ෂ ඩබ්ලියු .එම් .එස් වන්නිනායක මහතා පැවසීය.පුත්තලම වැනි උෂ්ණත්වයක් සහිත ප්‍රදේශයකට ගැලපෙන අර්තාපල් ප්‍රභේදයක් වගා කිරීමට කෘෂිකර්ම දෙපාර්තුමෙන්තුව අධ්‍යනයක නිරත වීමේන් පසුව “ප්‍රතඩා‘‘ නැමති අර්තාපල් ප්‍රභේදය වනාතවිල්ලුවට ගැලපෙන බවට තොරතුරු වලින් සනාථ වූ බව ඒ මහතා සඳහන් කළේය.තෝරාගත් ගොවීන් පිරිසක් සමඟ අර්තාපල් ප්‍රබේද ගණනාවක් අරඹා එයින් සාර්ථක ප්‍රථිපල ලබා ගැනීමට වනාතවිල්ලුව ගොවිජන සේවා ඒකකයේ කෘෂිකර්ම උපදේශක කේ.රෝහිත සංජීව මහතා සමත් වී තිබේ .සාර්ථකව අර්තාපල් වගාකරුවකු වන තුසිත රුවන් කුමාර මහතා මේ පිළිබඳව මෙසේ පැවැසීය.        ‘‘මම අර්තාපල් වගාව මීට කලින් කර නැහැ. කෘෂිකර්ම උපදේශක මහත්තයාගේ උපදෙස් මත තමයි අපි මේ වගාව පටන් ගත්තේ. මේ වන විට වගාව ඉතාම සාර්ථක ලෙස සිදුකෙරෙනවා.මුල් වතාවේ කිලෝ සියයක් විතර තමයි කළේ. ඉතින් ඉදිරියට මෙහිඇති සාර්ථකත්වය නිසා තව ප්‍රමාණයක් කරන්නයි බලාපොරොත්තුව. මීට කලින් වගාකළේ කැකිරි, කොමඩු, මෑ වැනි බෝග තමයි. නමුත් අලුත් අත්දැකීමක් නිසා අර්තාපල් වගාවට යොමු වුණා. දැනට අපි හිතුවටත් වඩා මෙම වගාව සාර්ථකව සිදුකරනවා.‘‘වනාතවිල්ලුව ගොවිජන සේවා ඒකකයේ කෘෂිකර්ම උපදේශක කේ.රෝහිත සංජීව මහතා මෙසේ පැවැසීය.    “මේ මේ කටයුත්ත සඳහා අපිට කෘෂිකර්ම දෙපාර්තුමේන්තුව විශේෂ සහයෝගයක් ලබා දුන්නා . එය මේ කටයුතු මේ ආකාරයෙන් කරගෙන යාමට හැකිවුණා . ඒ වාගේම මෙම කටයුත්තට මහවැලි සංවර්ධන හා පරිසර අමාත්‍යංශය යටතේ ඇති එක්සත් ජාතින්ගේ සංවර්ධන වැඩසටහනේ මුල්‍ය දායකත්වය ලැබීම තවත් සාර්ථක වෙන්න පුළුවන් වුණා.අනික මේ අර්තාපල් වගාව පුත්තලම දිස්ත්‍රික්කයට අලුත් දෙයක් නිසා වගාකරුවන් එකවර කැමති කර ගන්න බැරි වුණා . කෙසේ නමුත් මේ අභියෝගය ජය ගන්න සුදානම් පිරිසක් සමඟ සාර්ථක ගමනක් එන්න ලැබීමත් අර්තාපල් වගාව වනාතවිල්ලුවේ සාර්ථක කර ගන්න හැකිවිමත් ලොකු ජයග්‍රහණයක්‘‘ යැයි ඔහු පැවසිය.   ",
    "URL": "https://www.lankadeepa.lk/business/අර්තාපල්-වගාවට-වනාතවිල්ලුවේත්-සරු-පොළොවක්/9-546761",
    "Category": "business"
}