{
    "Source": "www.lankadeepa.lk",
    "Timestamp": "2021 ඔක්තෝබර් මස 29",
    "Headline": "හම්බන්තොට වරායේ ඝණ අපද්‍රව්‍ය කළමනාකරණ වැඩ සටහනක්",
    "News Content": "හම්බන්තොට ජාත්‍යන්තර වරායේ ගෝලීය හවුල්කරු වන සී.එම්. පෝර්ට් සමාගමේ මවු සමාගම වන චයිනා මර්චන්ට්ස් සමූහයේ සමාගම් දිනය නිමිත්තෙන් වරාය සිය පළමු ඒකාබද්ධ ඝන අපද්‍රව්‍ය කළමනාකරණ වැඩසටහන පසුගියදා ආරම්භ කළේය.ජෛව හායනය සිදුවන ඝන අපද්‍රව්‍ය තිරසාර ලෙස කළමනාකරණය කිරීම සඳහා වූ මෙය උපායමාර්ගික ප්‍රවේශයකි. මෙම ක්‍රියාවලිය මඟින් අපද්‍රව්‍ය ප්‍රභවය, උත්පාදනය, වෙන් කිරීම, මාරු කිරීම, වර්ග කිරීම, පිරියම් කිරීම, ප්‍රතිසාධනය සහ බැහැර කිරීම සිදු වේ.“මෙම වැඩසටහනේ මූලික අදහස වන්නේ වරායට පැමිණෙන යාත්‍රාවලින් ඉවතලන කුණු ඇතුළු දිරාපත් වන ද්‍රව්‍ය එකතු කර කෝම්පොස්ට් පොහොර සැකසීමයි. සැකසූ නිෂ්පාදනය වරාය සහ කාර්මික කලාපය තුළ සිටුවනු ලබන ගස් සඳහා පොහොර ලෙස භාවිතා කරන” බව, හම්බන්තොට වරායේ ජ්‍යෙෂ්ඨ සාමාන්‍යාධිකාරි, මානව සම්පත් හා පරිපාලන, ජීවන් ප්‍රේමසර මහතා පැවසීය.CMG සමාගම් දිනයට සමගාමීව “පරිසරය සුවපත් කිරීම’ යන තේමාව යටතේ පැවැත්වූ තිරසර වැඩසටහන, ප්‍රධාන විධායක නිලධාරි ජොන්සන් ලියුගේ ප්‍රධානත්වයෙන් දියත් කෙරුණි. හම්බන්තොට වියළි කලාපයේ උද්භිද උද්‍යානය මඟින් නිර්දේශිත විවිධ ප්‍රභේදවල පැළ 500 ක් සිටුවීම ද මෙම වැඩසටහනට ඇතුළත් විය. ව්‍යාපෘතියේ පළමු අදියර වශයෙන් පැළ විසිපහක් රෝපණය කළ අතර, කර්මාන්ත කලාපයේ සහ වරාය පරිශ්‍රයේ ජෛව විවිධත්වය පොහොසත් කරන ආවේණික ගස් වැඩීමට හා පෝෂණය කිරීමට වරාය සැලසුම් කරයි.  ",
    "URL": "https://www.lankadeepa.lk/news/හම්බන්තොට-වරායේ-ඝණ-අපද්‍රව්‍ය-කළමනාකරණ-වැඩ-සටහනක්/101-601984",
    "Category": "business"
}