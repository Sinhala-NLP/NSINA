{
    "Source": "www.lankadeepa.lk",
    "Timestamp": "2021 පෙබරවාරි මස 23",
    "Headline": "සංචාරකයින් ගෙන්න ගන්න 5 අවුරුදු සැලැස්මක්",
    "News Content": "( තිළිණි ද සිල්වා ) සංචාරකයන් දිවයිනට ගෙන්වා ගැනීම සදහා පස් අවුරුදු විශේෂ ප්‍රවර්ධන වැඩසටහනක් ආරම්භ කළ බව සංචාරක අමාත්‍යාංශ්‍ය කියා සිටී.මෙම ප්‍රවර්ධන වැඩසටහන ක්‍රියාත්මක කිරීම සදහා සංචාරක ක්ෂේත්‍රයේ ප්‍රවීණයන්ගෙන්  සමන්විත ඉහළ පෙලේ කමිටුවක් ද පත් කිරීමට සංචාරක අමාත්‍ය ප්‍රසන්න රණතුංග මහතා පියවර ගෙන ඇත.ශ්‍රී ලංකාවට වැඩි වශයෙන් සංචාරකයන් පැමිණෙන රටවල් ඉලක්ක කර ගනිමින් මෙම ප්‍රවර්ධන වැඩසටහන ක්‍රියාත්මක කරන බව සංචාරක ඇමැති ප්‍රසන්න රණතුංග මහතා පැවසීය.නව සංචාරක නිපැයුම් සංවර්ධනය , බෞද්ධ මංපෙත් ආශ්‍රිත සංචාරක ව්‍යාපාරය,සුවතාව හා ආයුර්වේද මත පදනම් වූ සංචාරක ව්‍යාපාරය, චිත්‍රපථ රූගත කිරීම්, ත්‍රාසජනක ක්‍රීඩා, ජාත්‍යන්තර ක්‍රීඩා තරග හරහා සංචාරක ප්‍රවර්ධනය පාරිසරික සංචාරක ව්‍යාපාරය වැනි විවිධ ක්ෂේත්‍රයන් ඉලක්ක කරගනිමින් මෙම ප්‍රවර්ධන කටයුතු ද ලෝකය පුරා සිදු කිරීමටත් , ඒ සදහා විදේශගත ශ්‍රී ලංකා දූත මණ්ඩල සහය ලබා ගැනීමත් මෙම සංචාරක  ප්‍රවර්ධන වැඩසටහන හරහා සිදු කෙරේ.මේ සදහා දැනටමත් උපායමාර්ගික සංවර්ධන සැලැස්මක් ද සකස් කර ඇති අතර ඊට ඇමැති මණ්ඩල අනුමැතිය ද හිමිව ඇතැයි සංචාරක අමාත්‍ය ප්‍රසන්න රණතුංග මහතා කීය.සංචාරක ප්‍රවර්ධන වැඩසටහන ක්‍රියාත්මක කීරීමේ කමිටුවේ සභාපතිවරයා වශයෙන් සංචාරක අමාත්‍යාංශයේ ලේකම් එස්. හෙට්ටිආරච්චි මහතා කටයුතු කරන අතර සංචාරක සංවර්ධන අධිකාරියේ සභාපතිනී කිමාලි ප්‍රනාන්දු, සංචාරක ප්‍රවර්ධන කාර්යංශයේ කළමණාකාර අධ්‍යක්ෂ මධුභාෂිණි පෙරේරා, ක්ෂේත්‍රයේ ප්‍රවීණයන් වන හිරාන් කුරේ, තිලක් වීරසිංහ,සනත් උක්වත්ත , සමින්ද පෙරේරා , නිමේෂ් හේරත් යන මහත්ම මහත්මීහු මෙම කමිටුවේ සෙසු සාමාජිකයෝ වෙති.මෙම ඉහළ පෙළේ කමිටු සාමාජිකයන්ට පත්වීම් ප්‍රදානය කිරීම ඇමැතිවරයාගේ අතින් සිදු වූ අතර කමිටුවේ පළමු සාකච්ඡාවටද ඇමැතිවරයා සහභාගී විය.මෙහිදි අදහස් දැක්වූ ඇමැති ප්‍රසන්න රණතුංග මහතා කියා සිටියේ ශ්‍රී ලංකාව ලෝකයේ ආකර්ෂණීය සංචාරක ගමනාන්තයක් ලෙසත් කොවිඩ් සුරක්ෂිතම රටක් ලෙසත්  ප්‍රවර්ධනය කිරීමට අපෙක්ෂා කරන බවයි.වාර්ෂිකව සංචාරකයන් මිලියන 7 ක් දිවයිනට ගෙන්වා ගැනීමේ හා ජාතික ආර්ථිකයට සංචාරක ව්‍යාපාරයෙන් ඇමෙරිකානු ඩොලර් බිලියන 10 ක ආදායමක් ලබා දීමේ රජයේ ඉලක්කය කොවිඩ් වසංගතය හේතුවෙන් දශමයක් හෝ අඩු වී නැති බවත් ඒ සදහා උපරිමයෙන් රජය කටයුතු කරමින් සිටින බවත් ඇමැතිවරයා කීවේය.ජනවාරි 21 වැනිදා සිට මේ දක්වා මෙරටට පැමිණි සංචාරකයන් සංඛ්‍යාව 5000 ඉක්මවා ඇති බවත් තවත් මාස කිහිපයක් ගත වන විට මෙරටට සංචාරකයන්ගේ පැමිණීම යථා තත්වයට පත්වනු ඇතැයිද අමාත්‍යවරයා කීය.   ",
    "URL": "https://www.lankadeepa.lk/business/සංචාරකයින්-ගෙන්න-ගන්න-5-අවුරුදු-සැලැස්මක්/9-586489",
    "Category": "business"
}