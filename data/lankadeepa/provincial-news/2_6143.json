{
    "Source": "www.lankadeepa.lk",
    "Timestamp": "2019 ඔක්තෝබර් මස 15",
    "Headline": "වාහන ආදායම් බලපත්‍ර වංචාවේ සැකකරු රිමාන්ඩ්",
    "News Content": "(ඩී.ජී.සුගතපාල) වාහන ආදායම් බලපත්‍ර නිකුත් කිරිමේදී අනුගමනය කළ යුතු ක්‍රියාමාර්ගයට පටහැනිව දෙපාර්තමේන්තුවට හානි දායකවන ලෙස වාහන ආදායම්  බලපත්‍ර නිකුත් කර, රුපියල් (443,176ක් වංචා කිරීම සම්බන්ධයෙන් අත්අඩංගුවට ගෙන අධිකරණයට ඉදිරිපත් කළ දකුණු පළාත් මෝටර් රථ කොමසාරිස් කාර්යාලයේ සේවකයා ලබන 28 දක්වා රිමාන්ඩ් බන්ධනාගාර ගත කරන ලෙස ගාල්ල ප්‍රධාන මහේස්ත්‍රාත් හර්ෂණ කැකුණවෙල මහතා අද(14) නියෝග කළේය. මෙසේ රිමාන්ඩ් බන්ධනාගාර ගත කරනු ලැබුවේ හික්කඩුව මලවැන්න පදිංචි උඩුවිල ආරච්චිගේ රුජිත් ප්‍රියේන්ද්‍ර සිසිර කුමාර නමැති සැකකරුවෙකි. දකුණු පළාත් මෝටර් රථ කොමසාරිස් රසිකා උපේන්ද්‍ර ඉද්දමල්ගොඩ දිසානායක මහත්මිය විසින් ගාල්ල පොලිසිය වෙත කරන ලද පැමිණිල්ලක් අනුව සැකකරු අත්අඩංගුවට ගෙන අධිකරණට ඉදිරිපත් කරන ලදි . කොමසාරිස්වරියගේ පැමිණිල්ලේ සඳහන් වන්නේ 2018 අගෝස්තු සිට 2019 සැප්තැම්බර් දක්වා වසරක කාල සීමාව තුළ සැකකරු‍ මෙම වංචාව කර ඇති බවය.වෑන් රථයක හිමිකරුවෙකු ආදායම් බලපත්‍රය ලබා ගැනිමට ගිය අවස්ථාවේ සැකකරු පවසා ඇත්තේ පසුගිය වසරේ ආදායම් ඉදිරිපත් නොකර නිසා රුපියල් 5,040ක දඩ මුදලක් ගෙවිය යුතු බවය. ඒ අනුව ඔහු එම මුදල ගෙවා ආදායම් බලපත්‍රය ලබාගෙන ඒ පිළිබඳව කොමසාරිස්වරියට ලිඛිතව දන්වා තිබේ. ඒ  පිළිබඳ පරීක්ෂණ පැවැත්විමේදී  වෑන් රථයට 2019/2020වර්ෂය සඳහා  නිකුත් කරන ලද ආදායම් බලපත්‍රයට ආදාල ආදායම දෛනික වාර්තා පොතේ සටහන්ව නොමැති බවට නිලධාරිනියක විසින් කොමසාරිස්වරියට දැනුම්දෙන ලදී. එයට අදාළ ලේඛන සහ පරිගණක මෘදුකාංග පරීක්ෂා කිරීමේදි වෑන් රථය සඳහා 2019/2020 වර්ෂයට අදාළ ආදායම් බලපත්‍රය නිකුත් කිරීමේදි රුපියල් 5,040ක මුදලක් වැඩිපුර අයකරගෙන ඇති බව අනාවරණය වී ඇත. පසුව ඒ බව නාරාහේන්පිට පිහිටි  ශ්‍රි ලංකා තොරතුරු හා සන්නිවේදන තාක්ෂණ ආයතනට දැනුම්දී තිබේ. එහිදී ලබාගන්නා ලද 2018 අගෝස්තු සිට 2019 සැප්තැම්බර් දක්වා කාල සීමාව තුළ දත්ත පරීක්ෂා කිරීමේදී එම මුදල් අයකැමි භාර සේවකයා මෙම වංචාව සිදුකර ඇති බව හෙළි වී ඇත. ඒ අනුව කොමසාරිස්වරිය පොලිසියට පැමිණිලි කර ඇත. ගාල්ල සහකාර පොලිස් අධිකාරි දුල්ශාන් නාගහවත්ත මහතාගේ උපදෙස් පරිදි මූලස්ථාන පොලිස් පරීක්ෂක අරුණලාල් මහතාගේ මෙයෙවිම යටතේ අපරාධ විමර්ශන අංශයේ ස්ථානාධිපති පොලිස් පරීක්ෂක දිනේශ් නිශාන්ත උප පොලිස් පරීක්ෂක එම්.නිමල් .සැරයන්වරුන් වන බණ්ඩාරිගොඩ(58971) රෝහණ(31957) මහිලාල්(20484) යන මහත්වරුන් විසින් සැකකරු අත්අඩංගුවට ගෙන අධිකරණයට ඉදිරිපත් කරන ලදී.    ",
    "URL": "https://www.lankadeepa.lk/provincial_news/වාහන-ආදායම්-බලපත්‍ර-වංචාවේ-සැකකරු-රිමාන්ඩ්/59-558852",
    "Category": "provincial-news"
}