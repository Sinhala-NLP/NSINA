{
    "Source": "www.lankadeepa.lk",
    "Timestamp": "2020 පෙබරවාරි මස 10",
    "Headline": "‘සීගිරියේ පෞරාණිකත්වයට හානි නොවන ලෙස ඉදිකිරීම් කරන්නැයි උපදෙස්‘",
    "News Content": " ( දිල්රුක්ෂි ග්‍රේරු )සීගිරිය පුරා විද්‍යා බිමේ  නවීකරණ කටයුතු සහ නව ඉදිකිරීම් එහි පෞරාණිකත්වයට හානි නොවන අයුරින්   සිදු කරන ලෙසත්, පැමිණෙන විදෙස් සංචාරකයින්ගේ  මෙන්ම දේශිය සංචාරකයින්ගේ සෞඛ්‍ය හා සනීපාරක්ෂාව පිළිබඳව වැඩි අවධානයක් යොමු කර කටයුතු කරන ලෙසත් රාජ්‍ය පරිපාලන, ස්වදේශ කටයුතු සහ  පළාත් සභා පළාත් පාලන අමාත්‍ය ජනක බණ්ඩාර තෙන්නකොන් මහතා  අද (10) එහි කළමනාකාරීත්වයට  උපදෙස් දුන්නේය. සීගිරියේ  පවතින ගැටළු පිළිබඳව සොයා බැලීම සඳහා නිරීක්ෂණ චාරිකාවකට එක් වූ අමාත්‍යවරයා  මෙම උපදෙස් ලබා දුන්නේය. සංචාරකයින්ගේ  පැමිණිම වැඩි කිරීම සහ සීගිරියේ පෞරාණිකත්වය ආරක්ෂා කිරීම සම්බන්ධයෙන් අවධානය යොමු කරමින් අමාත්‍යවරයා මෙම උපදෙස් ලබා දුන්නේය. සීගිරියේ ඉදිකර තිබූ  අනවසර වෙළඳසල්  කිහිපයක්  පසුගිය දිනකදී  ඉවත් කිරීම සම්බන්ධවද එහිදී අමාත්‍යවරයාගේ විශේෂ අවධානයට  ලක්විය. වෙළඳසල්  පිළිබඳව  ඇති වූ මෙම ගැටළුව සම්බන්ධව සොයා බලා නීතීයට පටහැනි නොවන ලෙස, ගැටුම් ඇති නොවන අයුරින්  ඔවුන්ට යළි සුදුසු ස්ථානයන්  ලබාදීමට පියවර ගන්නා ලෙසට ද සිගිරිය වෙළඳ සංගමය, සිගිරිය පුරා විද්‍යා  ස්ථාන භාර නිලධාරිවරී, ව්‍යාපෘති කළමණාකරු  ඇතුළු  මහජන නියෝජිතයින්  දැනුම්වත් කිරීමද එහිදී සිදු කෙරිණි.එමෙන්ම සීගීරි පුරා විද්‍යා බිමේ  නව කටයුතු  පිළිබඳවසැලැස්මක් සකස් කර ඒ පිළිබඳව තමා දැනුම්වත් කරන ලෙසඳ  සිගිරිය  ව්‍යාපෘති කළමනාකරු ඇතුළු නිළධාරීන්ට එහිදී උපදෙස් ලබා දුන්නේය.අමාත්‍යවරයා  පුරා විද්‍යා භූමිය තුළ  පෞරාණික භාණ්ඩ  අලෙවි කරන්නන්, හා අනිකුත් වෙළඳසල් හිමියන් සමඟ සමඟ සුහද කතා බහකද නිරත විය.සීගිරිය පුරා විද්‍යා ස්ථාන භාර නිලධාරී ධනුක උදයංග, සිගිරී ව්‍යාපෘති කළමණාකරු  තුසිත  හේරත් , සිගීරිය කොට්ඨාස ප්‍රාදේශිය සභා මන්ත්‍රී සුමනසිරි බණ්ඩාර ඇතුළු නිලධාරීහු රැසක් මෙම අවස්ථාවට එක්ව සිටියහ.     ",
    "URL": "https://www.lankadeepa.lk/provincial_news/‘සීගිරියේ-පෞරාණිකත්වයට-හානි-නොවන-ලෙස-ඉදිකිරීම්-කරන්නැයි-උපදෙස්‘/59-565783",
    "Category": "provincial-news"
}