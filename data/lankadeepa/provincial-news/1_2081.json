{
    "Source": "www.lankadeepa.lk",
    "Timestamp": "2020 ඔක්තෝබර් මස 27",
    "Headline": "කොරෝනා ආසාදිතයන්ට ගාල්ලේ රෝහල් තුනක්",
    "News Content": " (ඩී.ජී. සුගතපාල) කොරෝනා ආසාදිතයන් සඳහා හික්කඩුව ආරච්චිකන්ද රෝහලට අමතරව අම්බලන්ගොඩ සහ කරන්දෙණිය රෝහල්වලද වාට්ටු ආරම්භ කිරීමට පියවර ගෙන ඇතැයි ගාල්ල දිස්ත්‍රික් ලේකම් සෝමරත්න විදානපතිරණ මහතා පැවසිය. දිස්ත්‍රික් ලේකම්වරයා පැවසුවේ මිනුවන්ගොඩ කොරෝනා පොකුර ඇතිවීමෙන් පසු මේ දක්වා ගාල්ල දිස්ත්‍රික්කයේ අතර  පුද්ගලයින් 4837කගේ පී.සී.ආර්. පරික්ෂණ සිදු කර ඇති අතර එයින් ආසාදිතයින් 54ක් හඳුනාගෙන ඇති බවය. කොරෝනා රෝගින් සඳහා දැනට ගාල්ල දිස්ත්‍රික්කයේ රෝහලක් නොමැති නිසා එම පිරිස ප්‍රතිකාර සඳහා ඉරණවිල,හම්බන්තොට,අයි.ඩී.එච්.රෝහල්වෙත යවා ඇති බවද තවත් 1277ක් නිවෙස්වල ස්වයං නිරෝධායනයට යොමුකර ඇති බවද පැවසු දිස්ත්‍රික් ලේකම්වරයා කියා සිටියේ මේ වනවිට දිස්ත්‍රික්කයේ නිරෝධායන මධ්‍යස්ථාන 12ක 662ක් නිරෝධායනය වෙමින් සිටින බවය. ආරච්චිකන්ද රෝහලේ ඇඳන් 200කින් යුත් වාට්ටුවක් කොරෝනා රෝගින් සඳහා වෙන් කරනු ලබන අතර එය ලබන සතියේදි ආරම්භ කරන බවත් එයට අමතරව අම්බලන්ගොඩ පොල්වත්ත රෝහල සහ කරන්දෙණිය රෝහල්ද කොරෝනා රෝගින් සඳහා වෙන් කිරිමට බලාපොරොත්තුවන බවත් දිස්ත්‍රික් ලේකම්වරයා පැවසිය.   ",
    "URL": "https://www.lankadeepa.lk/provincial_news/කොරෝනා-ආසාදිතයන්ට-ගාල්ලේ-රෝහල්-තුනක්/59-581225",
    "Category": "provincial-news"
}