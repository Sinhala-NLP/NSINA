{
    "Source": "www.lankadeepa.lk",
    "Timestamp": "2020 නොවැම්බර් මස 12",
    "Headline": "කුලියාපිටිය නගර සභාවේ අයවැය සම්මතයි",
    "News Content": "(දිනේෂ් උපේන්ද්‍ර)                                                  කුලියාපිටිය නගර සභාවේ 2021 සඳහා වූ අයවැය සභාපතිවරයාගේ තීරක ඡන්දයෙන් අද(12) සම්මත විය. නගර සභා අයවැය ඡන්ද විමසීම කුලියාපිටිය නගර සභා රැස්වීම් ශාලාවේ පැවති අතර එහිදී පක්‍ෂ ප්‍රතිපක්‍ෂ සියලුම මන්ත්‍රීවරු ඒ සඳහා සහභාගී වූහ. එහිදී ශ්‍රී ලංකා පොදුජන පෙරමුණ නියෝජනය කළ නරගසභා විපක්‍ෂයේ සියලුම මන්ත්‍රීවරුන් අය වැයට විපක්‍ෂව සිය ඡන්දය ප්‍රකාෂ කළ අතර විපක්‍ෂ නායක ගිහාන් ජීවන්ත, සෝභිත තේනුවර අනුරසිරි දිසානායක හා විද්‍යාසේකර භාණු යන මන්ත්‍රීවරු ඊට හේතු පහදා අදහස් දැක්වූහ. පාලන පක්‍ෂය වූ එක්සත් ජාතික පක්‍ෂය නියෝජනය කළ උපසභාපති ෂෙල්ටන් වනසිංහ මහතා සිය පක්‍ෂයේම සභාපතිවරයා ගෙන ආ අයවැය යෝජනාවට විරුද්ධව සිය ඡන්දය ප්‍රකාශ කළ අතර විපක්‍ෂය නියෝජනය කළ ශ්‍රී ලංකා නිදහස් පක්‍ෂයේ කුඩාබණ්ඩාර තෙන්නකෝන් මන්ත්‍රීවරයා එහිදී අයවැය යෝජනාවට පක්‍ෂව ඡන්දය ප්‍රකාශ කිරීම විශේෂත්වයකි. කෙසේවෙතත් මන්ත්‍රීවරුනගෙන් කළ ඡන්ද විමසීම අනුව පක්‍ෂව ඡන්ද 8කුත් විපක්‍ෂව ඡන්ද 8කුත් ලැබී තිබීම හේතුවෙන් සභාපතිවරයාගේ තීරක ඡන්දය අනුව අයවැය වැඩි ඡන්ද එකකින් ජයගෙන තිබිණ.  ",
    "URL": "https://www.lankadeepa.lk/provincial_news/කුලියාපිටිය-නගර-සභාවේ-අයවැය-සම්මතයි/59-581948",
    "Category": "provincial-news"
}