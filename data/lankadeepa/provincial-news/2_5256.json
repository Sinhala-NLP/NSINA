{
    "Source": "www.lankadeepa.lk",
    "Timestamp": "2019 දෙසැම්බර් මස 26",
    "Headline": "ජනපති හදිසියේ වේරහැරට",
    "News Content": "(රේඛා තරංගනී ෆොන්සේකා)ජනතාව තමාව ජනාධිපති ලෙස පත් කළේ රාජ්‍ය සේවකයෙක් හැටියට බවත් තමාගේ කාලයේ රාජ්‍ය සේවය නිසියාකාරයෙන් සිදුවිය යුතු බවත් ජනාධිපති ගෝඨාභය රාජපක්ෂ මහතා අද (26) වේරහැරදී පැවසීය.මෝටර් රථ ප්‍රවාහන දෙපාර්තමේන්තුවට අයත් වේරහැර කාර්යාලයේ හදිසි නිරීක්ෂණ චාරිකාවක නිරතවෙමින් ජනාධිපති ගෝඨාභය රාජපක්ෂ මහතා මේ බව සඳහන් කළේය.සේවා ලබාගැනීමට රාජ්‍ය ආයතනයකට පැමිණෙන කිසිවකු අපහසුතාවකට පත් නොකර කඩිනම් නිවැරදි සහ ප්‍රශස්ත සේවාවක් ලබාදීමට කැපවීම සමස්ත රාජ්‍ය සේවකයන්ගේ වගකීම බව ජනාධිපතිවරයා එහිදී  අවධාරණය කළේය.මෝටර් රථ ප්‍රවාහන දෙපාර්තමේන්තුවේ සේවා පහසුකම් ලබා ගැනීමට පැමිණ සිටි ජනතාව සමඟ සුහද පිළිසඳරක යෙදුන ජනාධිපතිවරයා ඔවුන්ට මුහුණ පෑමට සිදු වන ගැටලු වලට සවන් දුන් අතර රාජ්‍ය සේවය ඇත්තේ ජනතාවට පහසුකම් සැපයීමට බවත් එය කාර්‍යක්ෂමව ඉටුකරදිය යුතු බවත් ජනාධිපතිවරයා එහිදී නිලධාරීන්ට උපදෙස් ලබා දුන්නේය.සේවාවක් ලබා ගැනීමට පැමිණි පුද්ගලයෙකුට එය භාරගත් වේලාව සඳහන් කර නැවත භාර ගැනීමට පැමිණිය යුතු වේලාව දැන්වීමේ ක්‍රමවේදයක් සකස් කළ යුතු බවත් එවිට ආයතනය තුළ කාලය අපතේ නොයවා සිය කටයුතු ඉටු කර ගැනීමට ජනතාවට හැකි වන බවත් ජනාධිපතිවරයා පෙන්වා දුන්නේය.රාජ්‍ය සේවය යනු රොකට්ටුවක් හඳට යැවීමකට වඩා සරල ක්‍රියාවලියක් බවත් තමා වසර 30 ක් රාජ්‍ය සේවයේ නිරත වුවෙකු බවත් පෙන්වා දුන් ඒ මහතා නැවත මාසයකින් තමා පැමිණෙන විට  බලපත් නිකුත් කීරීමේ ක්‍රමවේදයේ වෙනසක් සිදුවිය යුතු බවත් එහිදී පැවසීය.     ",
    "URL": "https://www.lankadeepa.lk/provincial_news/ජනපති-හදිසියේ-වේරහැරට/59-562985",
    "Category": "provincial-news"
}