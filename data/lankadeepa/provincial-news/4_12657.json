{
    "Source": "www.lankadeepa.lk",
    "Timestamp": "2018 මාර්තු මස 07",
    "Headline": "ළමා අපයෝජකයකුට ළමා අධිකාරියේ උපෙද්ශක තනතුරක්",
    "News Content": " (විනීතා එම් ගමගේ)උප ගුරුවරයෙකු ලෙස සේවය කරමින් සිටියදී බරපතල ලිංගික අපචාර චෝදනාවකට වරදකරුවී වැඩ තහනමකට ලක්වූ පුද්ගලයෙක් කාන්තා හා ළමා කටයුතු අමාත්‍යංශයේ ළමා අංශභාර උපදේශකවරයෙකු  ලෙස පත්කර ඇතැයි එම අමාත්‍යංශ ආරංචි මාර්ග සඳහන් කරයි.  1983 වසරේ මරදන්කරඩවල විද්‍යාලයක 9 වසරේ ඉගෙගනුම ලැබු දැරියක බරපතල ලිංගික අපයෝජනයට  ලක්කර ඇති මෙම තැනැත්තා එකී සිද්ධිය  නිසා වැඩ තහනමට ලක්ව ඇති අතර ඔහුට එරෙහිව විනය පරික්ෂණයක්  එවකට උතුරු මැද පළාත් අධ්‍යාපන දෙපාර්තමේන්තුව මඟින් සිදුකර  තිබිණි. ඔහු  වරදකරු බවට පත්වී ඇත්තේ මෙම පරික්ෂණයෙනි. ඒ වනවිට ජාතික ළමා ආරක්ෂක අධිකාරිය විසින් කි‍්‍රයාත්මක කරන වත්මනේ පවතින නීති නොතිබු අතර අදාල පුද්ගලයා වරදකරු බවට  පත් කර ඇත්තේ එවකට පැවැති සාමාන්‍ය නීතිය මඟින් පමණකි. මෙම උපදේශකකවරයා වනිතා කටයුතු ඇමතිනිය විසින් ජාතික ළමා ආරක්ෂක අධිකාරියේ අධ්‍යක්ෂ මණ්ඩල සාමාජිකයෙකු ලෙස පත්කර එවීම පිළිබඳව එම අධිකාරියේ විරෝධය පළවී ඇතැයි පැවැසේ. එවැනි තැනැත්තෙකු මෙරට දරුවන් වෙනුවෙන් කටයුතු කරන ප‍්‍රමුඛතම ආයතනය වන ජාතික ළමා ආරක්ෂක අධිකාරියේ අධ්‍යක්ෂ මණ්ඩල සාමාජිකත්වයට පත් කිරීම කිසිසේත්ම නොවිය යුත්තකැයි කාන්තා හා ළමා කටයුතු අමාත්‍යංශයේ ජ්‍යෙෂ්ඨ නිලධාරියෙක් පැවැසීය.   ",
    "URL": "https://www.lankadeepa.lk/provincial_news/ළමා-අපයෝජකයකුට-ළමා-අධිකාරියේ-උපෙද්ශක-තනතුරක්/59-525243",
    "Category": "provincial-news"
}