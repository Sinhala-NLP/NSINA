{
    "Source": "www.lankadeepa.lk",
    "Timestamp": "2020 මාර්තු මස 29",
    "Headline": "ජනතාවට සහන සලසන්න වෙන්නප්පුව ප්‍රා.සභාවෙන් ලක්ෂ 125 ක්",
    "News Content": "(රවින්ද්‍ර ලියනගේ)වෙන්නප්පුව ප්‍රාදේශීය සභා බල ප්‍රදේශයේ ජනතාවට සහන සැලසීම සඳහා සභාවේ පොදු අරමුදලින් රුපියල් ලක්ෂ 125 ක මුදලක් වැය කිරීමට කටයුතු කරන බව වෙන්නප්පුව ප්‍රාදේශීය සභාවේ සභාපති සුසන්ත පෙරේරා මහතා පැවසීය.වෙන්නප්පුව ප්‍රාදේශීය සභාවේ සියලුම මන්ත්‍රීවරුන්ගේ එකඟතාවය අනුව මෙම තීරණය ගෙන ඇති අතර ඒ සඳහා ලිඛිත අනුමැතිය වයඹ ආණ්ඩුකාර ඒ.එම්.මුසම්මිල් මහතාගෙන් ලබා ගෙන  ඇත.ප්‍රාදේශීය සභා බල  ප්‍රදේශයේ පිහිටි  ග්‍රාම නිලධාරී වසම් 99 ක පදිංචි අසරණ පවුල් සඳහා සහල්, පරිප්පු , සිනි, ටින් මාලු ඇතුලු ආහාර මල්ලක් ලබාදීමට වෙන්නප්පුව ප්‍රාදේශීය ලේකම් කාර්යාලය සමඟ එක්ව කටයුතු කරන බව   වෙන්නප්පුව ප්‍රාදේශීය සභාවේ සභාපතිවරයා කීය.      ",
    "URL": "https://www.lankadeepa.lk/provincial_news/ජනතාවට-සහන-සලසන්න-වෙන්නප්පුව-ප්‍රා-සභාවෙන්-ලක්ෂ-125-ක්/59-569126",
    "Category": "provincial-news"
}