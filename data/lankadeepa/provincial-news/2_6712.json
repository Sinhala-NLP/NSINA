{
    "Source": "www.lankadeepa.lk",
    "Timestamp": "2019 අගෝස්තු මස 27",
    "Headline": "මුදල් වංචා  කළැයි චෝදනා ලැබූ  කළමනාකාරිනිය යළි රිමාන්ඩ්",
    "News Content": "(සම්පත් ප්‍රියනන්දන සහ නාලක ජේ. හෙට්ටිආරච්චි)  ගනුදෙනුකරුවන්ගේ රුපියල් කෝටි 15කට ආසන්න  මුදලක්  වංචා  කළැයි  චෝදනා  ලැබ රක්ෂිත බන්ධනාගාර ගත කර සිටි බලන්ගොඩ මොරහැල  උඩවෙල සණස බැංකුවේ හිටපු කළමනාකාරිය සැප්තැම්බර් (10 )   දක්වා  නැවත රක්ෂිත බන්ධනාගාර ගත කරන ලෙස බලන්ගොඩ මහෙස්ත්‍රාත් ජයරැවන් දිසානායක මහතා අද (27)  නියෝග කළේය.බලන්ගොඩ රත්මලවින්න  ප්‍රදේශයේ පදිංචි  අතුකෝරළලාගේ මංගලිකා චිත්‍රංගනි   නැමැති   48 හැවිරිදි  සැකකාරිය මෙලෙස  රක්ෂිත බන්ධනාගාර ගතකර  කර ඇත. ඇය සේවය  කළ  උඩවෙල සණස බැංකුව ශාඛාව  දැනට වසරකට ආසන්න  කාලයක්  සිට  වසා දමා   තිබේ.බන්ධනාගාර නිලධාරීන් සහ පින්නවල පොලිසියේ නිලධාරීන් විසින් එම සැකකාරියව අද (27) අධිකරනයට ඉදිරිපත් කිරීමට පෙර එම බැංකු ශාඛාවේ මුදල් සේප්පුව පරීක්ෂා කිරිම  සදහා ඇය සේවය කළ උඩවෙල සණස බැංකු ශාඛාවට රැගෙන එනු ලැබීය.  බැංකු ශාඛාවේ සේප්පුවෙහි පැරණි මුදල් නෝට්ටු කිහිපයක්  පමණක් තිබූ  අතර ප්‍රදේශයේ ඉඩම්  හිමියන්ගේ ඔප්පු කිහිපයක්  ද එම බැංකු ශාඛාවේ  තිබුණි. ගනුදෙනුකරුවන්ගේ මුදල් වංචාව  කිරීමක් සම්බන්ධයෙන් එම  නඩුව අද (27) දා බලන්ගොඩ අධිකරණයේදි  යළි කැඳවා තිබුණි.  සැකකාරිය  සැප්තැම්බර් 10 වැනිදා දක්වා මෙලෙස යළි රක්ෂිත බන්ධනාගාර ගත කිරීමට  එහිදි නියෝග කෙරිණි.  සැකකාරිය මාස  නවයකට   පසු බලන්ගොඩ පොලිසිය  මගින්  ඉකුත්    (06)  වැනිදා  සවස   අත්අඩංගුවට ගෙන පරීක්ෂණ කටයුතු සදහා   පින්නවල පොලිසිය වෙත  භාර⁣ දී ඇත.   ඇගෙන්  ප්‍රකාශ සටහන්  කරගත්  පින්නවල පොලිසිය ඉකුත්  (07) වැනිදා  බලන්ගොඩ මහෙස්ත්‍රාත්වරයා හමුවට ඉදිරිපත් කිරීමෙන්  පසු  මෙලෙස  අවස්ථා දෙකකදි  අද (27)  දක්වා  රක්ෂිත බන්ධනාගාර ගත  තිබුණි.  ",
    "URL": "https://www.lankadeepa.lk/provincial_news/මුදල්-වංචා--කළැයි-චෝදනා-ලැබූ--කළමනාකාරිනිය-යළි-රිමාන්ඩ්/59-555926",
    "Category": "provincial-news"
}