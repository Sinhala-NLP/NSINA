{
    "Source": "www.lankadeepa.lk",
    "Timestamp": "2019 දෙසැම්බර් මස 10",
    "Headline": "තාරකා ඉබ්බන් 57 ක් සඟවාගෙන සිටි අයෙක් අත්අඩංගුවට",
    "News Content": "(හිරාන් ප්‍රියංකර ජයසිංහ සහ රෝවන් පෙරේරා) තාරකා ඉබ්බන් 57 දෙනෙකු විදේශ රටවලට අලෙවි කිරීම සඳහා සඟවා තිබියදී අද (10) සොයාගත් බව පුත්තලම වනජීවි පාලන ඒකකය පවසයි. එහදී මෙම සිද්ධියට සම්බන්ධ ප්‍රධාන සැකකරු අත්අඩංගුවට ගැනීමට හැකි වූ බවද එම ඒකකයේ නිලධාරියෙකු පැවසීය. පුත්තලම විරුතෝඩේ ප්‍රදේශයේ ඉදිකරමින් පවතින නිවසක මෙම තාරකා ඉබ්බන් සඟවා තිබූ බවත් නිවස අවට වලවල් කිහිපයක ගල් ඉබ්බන් හා කිරි ඉබ්බන් දමා තිබූ බවත් එම නිලධාරියා සඳහන් කළේය. පුත්තලම පාලවි ගුවන් හමුදා කඳවුරේ බුද්ධි අංශයට ලැබුණ තොරතුරක් අනුව සිදුකළ විමර්ශනයකදී  මෙම තාරකා ඉබ්බන් සොයාගෙන තිබේ. අත්අඩංගුවට ගත් තාරකා ඉබ්බන් තබ්බෝව අභය භුමියෙන් අල්ලා විදේශීය රටවලට යැවීමට සැලසුම් කර තිබූ බව එම නිලධාරියා පැවසීය. වනජීවි භාරයට ගත් තාරකා ඉබ්බන් හෙට (11) අභය භූමියකට නිදහස් කිරීමට කටයුතු කරන බවත් වලවල් කිහිපයකට දමා තිබූ කිරි ඉබ්බන් හා ගල් ඉබ්බන් සොයා අදාල වලවල් ඉසීමට කටයුතු කරන බවත් වනජීවි නිලධාරීහු පැවසූහ.   ",
    "URL": "https://www.lankadeepa.lk/provincial_news/තාරකා-ඉබ්බන්-57-ක්-සඟවාගෙන-සිටි-අයෙක්-අත්අඩංගුවට/59-562060",
    "Category": "provincial-news"
}