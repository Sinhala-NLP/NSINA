{
    "Source": "www.lankadeepa.lk",
    "Timestamp": "2019 මාර්තු මස 17",
    "Headline": "රන්  බිස්කට්  සමඟ පුද්ගලයෙක් රේගුවේදී අල්ලයි",
    "News Content": "(ටී.කේ.ජී.කපිල ) රුපියල් ලක්ෂ 300 ක් වටිනා කැරට් විසි හතරේ රන් බිස්කට් තොගයක් නීතිවිරෝධී ලෙස මෙරටට රැගෙන ආ ශ්‍රී ලාංකික ගුවන් මගියෙකු අද (17) අලුයම කටුනායක ගුවන් තොටුපළේ පැමිණීමේ පර්යන්තයේ  දී රේගු නිලධාරීන් පිරිසක් විසින් අත් අඩංගුවට ගෙන ඇත.  මොහු කොළඹ , අලුත්කඩේ ප්‍රදේශයේ පදිංචි 49 හැවිරිදි පුද්ගලයකු  බව රේගුව සිදු කළ මූලික පරීක්ෂණ වලදී අනාවරණය කරගෙන තිබේ .  ඔහු අද (17)  අලුයම 1.30 ට ඉන්දියාවේ චෙන්නායි නුවර සිට පැමිණි  ස්පයිසි ජෙට් ගුවන් සේවයේ එස්.ජී.- 001 දරණ ගුවන් යානයෙන් කටුනායක ගුවන් තොටුපළ වෙත පැමිණ තිබුණි . ඔහු විකලාංග රෝගීන් ප්‍රතිකාර සදහා පළදින සායනික ඉනපටියක් පැළද ගෙන  ඒ තුළ මෙම කිලෝ ග්‍රෑම්  04 ක් බර , කැරට් විසි හතරේ රන් බිස්කට් 40 ක් සඟවා ගෙන සිටි බැව් වැඩබලන රේගු මාධ්‍ය ප්‍රකාශකවරයා වැඩිදුරටත් පැවසීය .   ",
    "URL": "https://www.lankadeepa.lk/provincial_news/රන්--බිස්කට්--සමඟ-පුද්ගලයෙක්-රේගුවේදී-අල්ලයි/59-547375",
    "Category": "provincial-news"
}