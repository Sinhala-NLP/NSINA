{
    "Source": "www.lankadeepa.lk",
    "Timestamp": "2018 ජුනි මස 05",
    "Headline": "දුම්වැටි සමඟ රේගුවේදී ලාංකිකයෙක් දැලේ",
    "News Content": "(ටී.කේ.ජී.කපිල )  ඩුබායි සිට නීතිවිරෝධී ලෙස මෙරටට ගෙන ආ දුම්වැටි තොගයක් සමග ශ්‍රී ලාංකික ගුවන් මගියෙකු ද (05)  අලුයම කටුනායක ගුවන් තොටුපොළෙන් පිටව යමින් සිටියදී රේගු නිලධාරීන් විසින් අත් අඩංගුවට ගනු ලැබිණි. මොහු කොළඹ ප්‍රදේශයේ පදිංචි 46 හැවිරිදි පුද්ගලයෙකි .   ඔහු අද අලුයම  5.20 ට පමණ ඩුබායි සිට පැමිණ ෆ්ලයි ඩුබායි ගුවන් සේවයේ එෆ්.ඉසෙඩ් 551 දරණ  ගුවන් යානයෙන් කටුනායක ගුවන් තොටුපොළ වෙත පැමිණ , කිසිවක් ප්‍රකාශ කිරීමට නොමැති \" හරිත මාවත \"ඔස්සේ ගුවන් තොටුපොළෙන් පිටව යමින් සිටියදී රේගු නිලධාරීන් විසින් මෙසේ අත් අඩංගුවට ගෙන තිබුණි .                    ඔහු විසින් රැගෙන ආ ගමන් මලු තුනක මෙම දුම්වැටි තොගය අසුරා ගෙන තිබූ අතර , එම ගමන් මලු වල ඔහුගේ ඇදුම් හෝ වෙනත් පෞද්ගලික කිසිවක් නොතිබුණු බව රේගු මාධ්‍ය ප්‍රකාශකවරයා පැවසීය .                 එපමණක් නොව ඔහු මෙම දුම්වැටි තොගය ගෙන ඒම සදහාම ඩුබායි වෙත ගොස් ඇති බවත් රේගුව සිදු කරන ලද මූලික පරීක්ෂණ වලදී අනාවරණය කර ගෙන තිබුණි .                 මෙසේ අත් අඩංගුවට ගත් දුම්වැටි තොගයේ වටිනාකම රුපියල් 14,98,000 ක් බවත් , එම ගමන් මලු වල ඩුබායි හි නිෂ්පාදිත ගෝල්ඩ් ලීෆ් වර්ගයේ දුම්වැටි 29,960 ක් තිබූ බවත් රේගු මාධ්‍ය ප්‍රකාශකවරයා වැඩිදුරටත් පැවසීය .   ",
    "URL": "https://www.lankadeepa.lk/provincial_news/දුම්වැටි-සමඟ-රේගුවේදී-ලාංකිකයෙක්-දැලේ/59-530316",
    "Category": "provincial-news"
}