{
    "Source": "www.lankadeepa.lk",
    "Timestamp": "2019 පෙබරවාරි මස 16",
    "Headline": "අපරාධවලට සම්බන්ධ තරුණයන් සිව්දෙනෙකු ගිනි අවි සමග අත්අඩංගුවට",
    "News Content": "(දියතලාව - ඩී.කේ.රත්න)තණමල්විල නගරයේදී පුද්ගලයෙකුට වෙඩිතබා ඝාතනය කර තවත් පුද්ගලයෙකුට බරපතල තුවාල සිදු කළ පුද්ගලයන් හතරදෙනෙකු තණමල්විල ප්‍රදේශයේදී අද (16) ගිනි අවි තුනක් ගිනිඅවිවලට යොදන ජීව උණ්ඩ දෙකක් සහ යතුරුපැදි දෙකක් සමග අත්අඩංගුවට ගෙන ඇතයි තණමල්විල පොලීසිය පවසයි.තණමල්විල සූරියආර කුමාරගම ප්‍රදේශයේ පදිංචි වයස අවුරුදු 27ක සහ 24ක තරුණයන් දෙදෙනෙකුද, තණමල්විල ගගේයාය පදිංචි වයස අවුරුදු 28ක සහ 25ක තරුණයන් දෙදෙනෙකුද තණමල්විල පොලීසිය මගින් අත්අඩංගුවට ගෙන තිබේ.මොවුන් අත්අඩංගුවට ගනු ලබන අවස්ථාවේදී ඔවුන් ලග තිබී මෙරට නිෂ්පාදිත මිලිමීටර් නවය වර්ගයේ රිවෝල්වරයක් බෝර 12 ගල්කටස්  වර්ගයේ ගිනි අවියක්, බෝර 12 බටය කපන ලද ගිනි අවියක්, මිලිමීටර් නවය රිවෝල්වරයට යොදන ජීව උණ්ඩ දෙකක් සහ යතුරුපැදි දෙකක්ද තණමල්විල පොලීසිය මගින් අත්අඩංගුවට ගෙන ඇත.තණමල්විල පොලිස් ස්ථානාධිපති පොලිස් පරීක්ෂක සී.එස්.පනාවෙල මහතාගේ උපදෙස් පරිදි තණමල්විල පොලිස් නිලධාරීන් පිරිසක් විසින් මෙම පුද්ගලයින් අත්අඩංගුවට ගෙන තිබේ. අත්අඩංගුවට ගනු ලැබූ සැකකරුවන් වැල්ලවාය  මහේස්ත්‍රාත් අධිකරණයට ඉදිරිපත් කිරීමට නියමිතය.  ",
    "URL": "https://www.lankadeepa.lk/provincial_news/අපරාධවලට-සම්බන්ධ-තරුණයන්-සිව්දෙනෙකු-ගිනි-අවි-සමග-අත්අඩංගුවට/59-545850",
    "Category": "provincial-news"
}