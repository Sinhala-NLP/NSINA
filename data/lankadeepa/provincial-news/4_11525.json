{
    "Source": "www.lankadeepa.lk",
    "Timestamp": "2018 ජුලි මස 11",
    "Headline": "නිදන් හාරමින් සිටි 6 දෙනෙක් අත්අඩංගුවට",
    "News Content": "ජුඩ් සමන්ත හලාවත - ඉනිගොඩවෙල ප්‍රදේශයේ ගෙවත්තක ළිඳක් කපන මුවාවෙන් නිධානයක් ගොඩ දැමීමට උත්සාහ කළ බව කියන 6 දෙනෙකු අද (11) අලුයම හලාවත පොලීසියේ නිලධාරීන් විසින් අත්අඩංගුවට ගනු ලැබීය.අත්අඩංගුවට ගෙන ඇති සැකකරුවන් අතරින් එක් අයෙකු මුන්දලම - විල්පත ප්‍රදේශයේ පදිංචිකරුවෙකි.සෙසු පිරිස හලාවත මැරවල පදිංචිකරුවන් බවට හඳුනා ගෙන ඇත. මැරවල පදිංචි සැකකරුවන් අතර කට්ටඩියකු ද සිටින බව පොලීසිය කියයි.සැකකරුවන් සතුව තිබී ස්කෑනර් යන්ත්‍රයක්, සිතියමක්, මත් බුලත් තට්ටු කීපයක් සහ ජල මෝටර් 2 ක් ද පොලිස් බාරයට ගෙන ඇත.අත්අඩංගුවට ගෙන ඇති සැකකරුවන් හලාවත මහේස්ත්‍රාත් අධිකරණයට ඉදිරිපත් කිරීමට නියමිතය.  ",
    "URL": "https://www.lankadeepa.lk/provincial_news/නිදන්-හාරමින්-සිටි-6-දෙනෙක්-අත්අඩංගුවට/59-532503",
    "Category": "provincial-news"
}