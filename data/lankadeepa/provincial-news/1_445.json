{
    "Source": "www.lankadeepa.lk",
    "Timestamp": "2021 ඔක්තෝබර් මස 12",
    "Headline": "’’විපක්ෂයෙන් හුස්මක්’’ තන්තිරිමලේ ප්‍රාදේශීය රෝහලට",
    "News Content": "(නිමල කොඩිතුවක්කු)සමගි ජන බලවේගය විසින් ක්‍රියාත්මක \"විපක්ෂයෙන් හුස්මක්\" වැඩසටහනේ 'ජන සුවය' සමාජ සත්කාර වැඩසටහනෙහි 31 වන පියවර ලෙස රුපියල් ලක්ෂ   විස්සක්  වටිනා අත්‍යවශ්‍ය රෝහල් උපකරණ තන්තිරිමලේ ප්‍රාදේශීය  රෝහලට පිරිනැමිණි.සමගි ජනබලවේගයේ නායක සහ විපක්ෂ නායක සජිත් ප්‍රේමදාස මහතා  එම අත්‍යවශ්‍ය රෝහල් උපකරණ තොගය තන්තිරිමලේ ප්‍රාදේශීය රෝහලේ ස්ථාන භාර වෛද්‍ය නිලධාරි වෛද්‍ය මංජුල ගුණතිලක මහතා වෙත බාර දුන්නේය.කොරෝනා ව්‍යසනය හේතුකොටගෙන පීඩාවට පත් ජනතාවට සෞඛ්‍යමය සහන සලසනු සදහා මෙම වැඩසටහන ක්‍රියාත්මක කෙරේ.මීට වසර 13 කට පෙරාතුව අනුරාධපුරයේ පැවති ජනහමුවකදී ත්‍රස්ත ප්‍රහාරයකට හසුව අභාවප්‍රාප්ත වූ මේජර් ජෙනරාල් ජානක පෙරේරා  මහතා ප්‍රමුඛ විසි නව දෙනකු සිහිපත් කරමින්  පැවැති ගුණානුස්මරණයටද එක්වූ විපක්ෂ නායකතුමා, රෝහල් උපකරණ  පරිත්‍යාගයෙන් ලැබෙන කුසල්, එම පිරිසට අනුමෝදනා කළේය.මීට පෙර අවස්ථා 30ක් තුල ලක්ෂ 876 ක රෝහල් උපකරණ ලබාදීමට සමගි ජනබලවේගය කටයුතු කළේය.මෙම අවස්ථාවට තන්තිරිමලේ රජමහා විහාරාධිපති පූජ්‍යපාද තන්තිරිමලේ චන්දරතන නාහිමිපාණන් වහන්සේ ප්‍රමුඛ මහා සංඝරත්නය වැඩම කොට වදාළ අතර, සමගි ජන බලවේගයේ අනුරාධපුර දිස්ත්‍රික් පාර්ලිමේන්තු මන්ත්‍රී රෝහන බණ්ඩාර, හිටපු ඇමතිනි චන්ද්‍රානි බණ්ඩාර, හිටපු අමාත්‍ය පී හැරිසන්, හිටපු පාර්ලිමේන්තු මන්ත්‍රී චන්දිම ගමගේ ඇතුළු පිරිසක් ද එක්ව සිටියහ.සමගි ජන බලවේගයේ මන්ත්‍රී කණ්ඩායම, සංවිධායකයින්, සාමාජිකයින්, සමගි ජන බලවේගයේ විදේශීය ශාඛා, දෙස් විදෙස් ආධාරකරුවන් සහ \"ජනසුවය\" ව්‍යාපෘතිය එක්ව \"විපක්ෂයෙන් හුස්මක්\" වැඩසටහන ක්‍රියාත්මක කෙරේ.  ",
    "URL": "https://www.lankadeepa.lk/news/’’විපක්ෂයෙන්-හුස්මක්’’-තන්තිරිමලේ-ප්‍රාදේශීය-රෝහලට/101-600860",
    "Category": "provincial-news"
}