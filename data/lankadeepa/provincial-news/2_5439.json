{
    "Source": "www.lankadeepa.lk",
    "Timestamp": "2019 දෙසැම්බර් මස 13",
    "Headline": "ගාල්ල මහ නගර සභාවේ අයවැය වැඩි ඡන්ද 19 කින් සම්මතයි",
    "News Content": "(ජේ.කේ.එල් චාමින්ද සහ ඩි.ජි සුගතපාල)ගාල්ල මහ නගර සභාවේ 2020 වර්ෂය සඳහා වූ අයවැය ලේඛනය අද (13) පැවති ගාල්ල මහ නගර සභා රැස්වීමේ දී වැඩි ඡන්ද 19 කින් සම්මත විය.රැස්වීම නගරාධිපති ප්‍රියන්ත සහබන්දු මහතාගේ ප්‍රධානත්වයෙන් ගාල්ල මහනගර සභා ශ්‍රවනාගාරයේ දී පැවැත්විණි.අයවැය යෝජනාවට පක්ෂව ඡන්ද 22 ක් ලැබුණු අතර විරුද්ධව ඡන්ද 03 ක් ලැබුණි.ගාල්ල මහනගරධිපති ප්‍රියන්ත සහබන්දු මහතා විසින් 2020 වර්ෂය සඳහා ඉදිරිපත් කළ අයවැය ලේඛනය වැඩි ඡන්දයෙන් සම්මත විය.අයවැය ලේඛනයට පක්ෂව නගරාධිපති ප්‍රියන්ත සහබන්දු,  මහතා සමඟ ශ්‍රි ලංකා පොදුජන පෙරමුණේ මන්ත්‍රීවරු 12 දෙනෙකු, නියෝජ්‍ය නගරාධිපති පවුසල් නියාස් මහතා සමඟ එජාප මන්ත්‍රීවරු 07 දෙනෙකු සහ ස්වාධීන මන්ත්‍රී අනුරාධ ගයාන්, එක්සත් ජාතික නිදහස් පෙරමුණේ මන්ත්‍රී ලක්මාල් ජයවර්ධන යන මහත්වරු හා එක්සත් ජනතා නිදහස් සන්ධානයේ මන්ත්‍රීනි රෝහිණි චන්ද්‍රකාන්ති මහත්මිය ඡන්දය ප්‍රකාශ කළහ.අයවැයට විරුද්ධව සුනිල් ගමගේ මහතා ඇතුළු ජනතා විමුක්ති පෙරමුණේ මන්ත්‍රීවරු 03 දෙනා ඡන්දය ප්‍රකාශ කළහ.ඡන්දය විමසන අවස්ථාවේ  එජාපයේ ජිලිත් නිශාන්ත මහතා සමඟ  එජාප මන්ත්‍රිවරු ‍06 දෙනෙකු   සභාවේ  නොසිටි අතර එජාප මන්ත්‍රී ගුණසෝම ගමගේ මහතා අද පැවති නගර සභා රැස්වීමට සහභාගි නොවිය. එමෙන්ම ඡන්දය විමසන අවස්ථාවේ ශ්‍රි ලංකා පොදුජන පෙරමුණේ මන්ත්‍රී කැළුම් සෙනෙවිරත්න, එක්සත් ජනතා නිදහස් සන්ධානයේ මන්ත්‍රී දේශප්‍රිය ලියනගේ යන මහත්වරු සභාවී නොසිටියහ.   ",
    "URL": "https://www.lankadeepa.lk/provincial_news/ගාල්ල-මහ-නගර-සභාවේ-අයවැය-වැඩි-ඡන්ද-19-කින්-සම්මතයි/59-562239",
    "Category": "provincial-news"
}