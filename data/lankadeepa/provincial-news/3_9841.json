{
    "Source": "www.lankadeepa.lk",
    "Timestamp": "2018 දෙසැම්බර් මස 10",
    "Headline": "ආරක්ෂාව ගැන ජනපතිට කියනවා- ශ්‍රීලනිප මහනුවර දිස්ත්‍රික් සංවිධායක කියයි",
    "News Content": "(බිඟුන් මේනක ගමගේ ) තමන්ගේ ආරක්ෂාව සම්බන්ධයෙන් ගැටලුවක් මතු වී ඇතැයි ද පක්ෂයේ සභාපති , ජනාධිපති මෛත්‍රිපාල සිරිසේන හා මහලේකම් රෝහණ ලක්ෂ්මන් පියදාස යන මහත්වරුන්ට ඒ ගැන ලිඛිතව දැනුම්වත් කරන්නේ යැයි ද උඩුනුවර ප්‍රාදේශීය සභාවේ අයවැය ඡන්ද විමසීමේදී පහරකෑමට ලක්ව රෝහල්ගත කර සිටින ශ්‍රීලනිප මන්ත්‍රී හා මහනුවර දිස්ත්‍රික් සංවිධායක බන්දුල සෙනෙවිරත්න මහතා ‘ලංකාදීප’ යට පැවසීය. උඩුනුවර ප්‍රාදේශීය සභාව පිහිටුවන අවස්ථාවේදී ද මෙපරිද්දෙන්ම තමාට පහරදීමක් සිදු වී ඒ සම්බන්ධයෙන් ද මීට පෙර පොලිසියට පැමිණිලි කළේ යැයි ද එම අවස්ථාවේදී සිද්ධිය සමථයකට පත් වී යැයි ද මන්ත්‍රීවරයා කීවේය. සිද්ධිය සම්බන්ධයෙන් පේරාදෙණිය පොලිසියට පැමිණිලි තුනක් සිදුකර ඇතත් මේ වනතෙක් සැකකරුවන් අත්අඩංගුවට ගැනීමක් සිදුව නැතැයි ද සෙනෙවිරත්න මහතා චෝදනා කළේය.  ප්‍රාදේශීය සභාවේ අයවැයට පක්ෂව තමා ඇතුලු ශ්‍රීලනිප මන්ත්‍රීන් සහාය පළ කළේ ජනතාවගේ පැත්තෙන් සිතා යැයි ද ඊට මතවාදීව පහර දීම වෙනුවට කායික හිංසනයට යොමුවීම ප්‍රජාතන්ත්‍රවාදයට කිසිසේත් අනුගත නොවන්නේ යැයි ද මන්ත්‍රීවරයා පැවසීය. එක්සත් ජාතික පක්ෂයට බලය හිමි උඩුනුවර ප්‍රාදේශීය සභාවේ 2019 වර්ෂය සඳහා වූ අයවැය විවාදය පසුගිය 7 වැනිදා පැවැති අතර ඡන්දය විමසීමේදී ශ්‍රීලනිප මන්ත්‍රීවරුන් කිහිප දෙනෙකුගේ ද සහායෙන් අයවැය ජයග්‍රහණය කිරීමට එක්සත් ජාතික පක්ෂය කටයුතු කළේය. මන්ත්‍රීවරුන් අතර ගුටිබැට හුවමාරුවක් සිදුවූයේ එම අවස්ථාවේදීය.   ",
    "URL": "https://www.lankadeepa.lk/provincial_news/ආරක්ෂාව-ගැන-ජනපතිට-කියනවා--ශ්‍රීලනිප-මහනුවර-දිස්ත්‍රික්-සංවිධායක-කියයි/59-541934",
    "Category": "provincial-news"
}