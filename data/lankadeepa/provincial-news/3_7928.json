{
    "Source": "www.lankadeepa.lk",
    "Timestamp": "2019 මැයි මස 15",
    "Headline": "ශිෂ්‍ය සංගම් නායකයන් නිදහස්කරන්නැයි යාපනය සරසවි සිසුහු විරෝධතාවයක",
    "News Content": "(සිතුම් චතුරංග)         රක්ෂිත බන්ධනාගාර ගතකර සිටින යාපනය විශ්වවිද්‍යාලයේ මහ ශිෂ්‍ය සංගමයේ සභාපති සහ ලේකම්වරයා නිදහස් කරන ලෙස ඉල්ලා යාපනය විශ්වවිද්‍යාල සිසුහු අද(15) විශ්වවිද්‍යාලය ඉදිරිපිට විරෝධතාවක නිරතවූහ.         අධ්‍යාපනය ලබන සිසුන් විවිධ චෝදනා යටතේ සිරගතකර ඇති බවත්, බන්ධනාගාර ගතකර සිටින සිසුන් වෙත නිදහස ලබාදී ඔවුන්ගේ අධ්‍යාපන අයිතිය ලබාදෙන ලෙසත් ඉල්ලාසිටිමින් විශ්වවිද්‍යාල සිසුහු විරෝධය පළකළහ.         යාපනය විශ්වවිද්‍යාල මහ ශිෂ්‍ය සංගමයේ සභාපති එන්.දිවාකරන්(24) සහ ලේකම් එස්.බදිල්රාජ්(23) යන සිසුහු යාපනය මහෙස්ත‍්‍රාත් අධිකරණයට ඉදිරිපත් කිරීමෙන් අනතුරුව හෙට(16) දක්වා තවදුරටත් රක්ෂිත බන්ධනාගාර ගතකර සිටිති.         විශ්වවිද්‍යාල සිසුන් අයිඑස් සංවිධානයේ ත‍්‍රස්තවාදීන් නොවන බවත් අත්අඩංගුවට ගත් සිසුන් කොන්දේසි විරහිතව නිදහස් කරන ලෙසත් සඳහන් කරමින් ඔවුහු පෝස්ටර හා බැනර් ප‍්‍රදර්ශනය කළහ.         යාපනය විශ්වවිද්‍යාලයේ සිදුකළ සෝදිසි මෙහෙයුමක් අතරතුර මහ ශිෂ්‍ය සංගමයේ ප‍්‍රධාන කාර්යාලයේ තිබී එල්.ටී.ටී.ඊ නායක වේලුපිල්ලේ ප‍්‍රභාකරන්ගේ සහ ඇන්ටන් බාලසිංහම්ගේ රුවසහිත පෝස්ටර කිහිපයක් හමුවීමත් සමඟ මහ ශිෂ්‍ය සංගමයේ සභාපති සහ ලේකම් අප්‍රේල් (03) වැනිදා  කෝපායි පොලිසිය විසින් අත්අඩංගුවට ගනු ලැබීය.   ",
    "URL": "https://www.lankadeepa.lk/provincial_news/ශිෂ්‍ය-සංගම්-නායකයන්-නිදහස්කරන්නැයි-යාපනය-සරසවි-සිසුහු-විරෝධතාවයක/59-550473",
    "Category": "provincial-news"
}