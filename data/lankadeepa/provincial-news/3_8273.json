{
    "Source": "www.lankadeepa.lk",
    "Timestamp": "2019 අප්‍රේල් මස 09",
    "Headline": "පූජාපිටිය  ප්‍රා. සභාවේ උප සභාපති ඉවත් වෙයි",
    "News Content": "(මොහොමඩ් ආසික්)පූජාපිටිය ප්‍රාදේශීය සභාවේ උප සභාපතිවරයා වශයෙන් ආණ්ඩු පක්ෂයට ලබා දෙන සහාය ඉවත් කර ගෙන සභාවේ ස්වාධීන මන්ත්‍රීවරයෙකු වශයෙන් මින් ඉදිරියට කටයුතු කරන බව පූජාපිටිය ප්‍රාදේශීය සභාවේ උප සභාපති ශ්‍රී ලංකා මුස්ලිම් කොංග්‍රසය නියෝජනය කරන ඒ. එල්. එම්. රසාන් මහතා අද  (09) පැවැති මාසික මහ සභා රැස්වීමේදී ප්‍රකාශ කළේය.සභාපති අනුර ප්‍රනාන්දු මහතාගේ ප්‍රධානත්වයෙන් පූජාපිටියේ පිහිටි ප්‍රාදේශිය සභාවේ රැස්වීම් ශාලාවේදී  අද  මෙම රැස්වීම පැවැත්විණ. මෙයට වසරකට පෙර පූජාපිටිය ප්‍රාදේශීය සභාවේ බලය ශ්‍රී ලංකා පොදු ජන පෙරමුණට ලබා ගැනීම සදහා තීරණාත්මක සාධකය වූ ශ්‍රී ලංකා මුස්ලිම්  කොංග්‍රසයේ මන්ත්‍රි ඒ. එල්. එම්. රසාන් මහතා අද (09) ආණ්ඩු පක්ෂයට ලබා දෙන සහාය ඉවත් කර ගැනීම සඳහා බලපෑ ආසන්නතම හේතුව වූයේ ඝණ අපද්‍රව්‍ය කළමණාකරණ වැඩමුළුවක් සඳහා පරිසර කමිටුවේ සභාපතිවරයා වශයෙන් උප සභාපතිවරයා සහ පරසර නිලධාරිනිය  ඉන්දියාවට යැවීම සඳහා ඉදිරිපත්ව තිබූ යෝජනාවකට මන්ත්‍රවරුන්  පිරිසක් විරුද්ධත්වය ප්‍රකාශ කිරීමයි. සභාව ආරම්භයේදී මෙම යෝජනාව  සභාපතිවරයාගේ යෝජනාවක් ලෙස ඉදිරිපත් වුවද සභාපතිවරයා සඳහන් කළේ මෙය තමාගේ යෝජනාවක් නොවන බවය. ඝණ අපද්‍රව්‍ය කළමණාකරණ වැඩමුළුව සඳහා ඉන්දියාවේ බැංගලෝර් නගරයේ මැයි මස 30 සහ 31 දිනවල සහභාගි වීම සඳහා  පරිසර කමිටුවේ සභාපතිවරයා ලෙස උප සභාපතිවරයාත් පරිසර නිලධාරිණියත් යැවීම සදහා මහ සභාවේ අනුමැතියට ඉදිරිපත් කළ බවය. කෙසේ නමුත් මෙම යෝජනාවට ඇතැම් මන්තත්‍රීවරුන් විරුද්ධ වීම නිසා යෝජනාව සම්බන්ධයෙන් ඡන්දය විමසීමක් අවශ්‍ය බව ඇතැම් මන්ත්‍රීවරු ප්‍රකාශ කළහ. කෙසේ නමුත් ඡන්දයක් විමසීම සම්බන්ධයෙන් තීරණයක් ගැනීම සඳහා සභාව විනාඩි 10 කට කල් තැබූ අතර ඉන් අනතුරුව උප සභාපතිවරයා ප්‍රකාශයක් කරමින් මන්ත්‍රීවරුන්ගේ විරුද්ධාතාවය මත විදෙස් ගතවීමට තමන්ට අවශ්‍යතාවයක් නොමැති බවත්  ලබන සතියේ තමන් පෞද්ගලික ගමනක් එම රටටම යන බවත් එවැනි ගමන් රැසක් තමන් ගොස් අති බවත් කීය. එම නිසා එම යෝජනාව ඉල්ලා අස් කර ගන්නා බවත් සභාපතිවරයාගෙන් ඉල්ලා සිටියේය. ඒ අනුව එම යෝජනාව සභාපතිවරයා ඉල්ලා අස් කර ගත්තේය.  ",
    "URL": "https://www.lankadeepa.lk/provincial_news/පූජාපිටිය--ප්‍රා--සභාවේ-උප-සභාපති-ඉවත්-වෙයි/59-548545",
    "Category": "provincial-news"
}