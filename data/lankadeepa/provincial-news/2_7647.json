{
    "Source": "www.lankadeepa.lk",
    "Timestamp": "2019 ජුනි මස 07",
    "Headline": "ත්‍රස්ත කටයුතුවලට අත්අඩංගුවට ගත් මුස්ලිම් ජාතිකයන් රිමාන්ඩ්",
    "News Content": "(පුෂ්පකුමාර ජයරත්න) පසුගිය දිනවල රට තුළ සිදුවූ ත්‍රස්තවාදී කටයුතු සම්බන්ධයෙන් කුරුණෑගල ප්‍රදේශයේදී සැකපිට අත්අඩංගුවට ගත් මුස්ලිම් ජාතිකයන් තිදෙනෙකු අද (07) අධිකරණයට ඉදිරිපත් කිරීමෙන් පසු ලබන 21 දින දක්වා රක්ෂිත බන්ධනාගාර ගත කිරීමට කුරුණෑගල ප්‍රධාන මහේස්ත්‍රාත් සම්පත් හේවාවසම් මහතා නියෝග කළේය. අපරාධ පරීක්ෂණ දෙපාර්තමේන්තුව විසින් එම සැකකරුවන් තිදෙනා අධිකරණයට ඉදිරිපත් කරන ලදී.කුරුණෑගල අළකොලදෙණිය ප්‍රදේශයේ  තවුහීත් ජමාත් සංවිධානයේ පුහුණු මධ්‍යස්ථානයක් පවත්වාගෙන යාම සඳහා ආධාර අනුබල ලබාදීමේ චෝදනාව යටතේ අළකොලදෙණියේ පදිංචි 72 හැවිරිදි ව්‍යාපාරිකයෙකු සමඟ එම ත්‍රස්තවාදී සංවිධානයේ කටයුතුවලට සහායදීමේ චෝදනා යටතේ රිදීගම  පොලිස් බල ප්‍රදේශයේ පදිංචි උප විදුහල්පතිවරයෙකු සහ නිට්ටඹුව තිහාරිය ප්‍රදේශයේ පදිංචිකරුවෙකු මෙසේ රක්ෂිත බන්ධනාගාර ගත කෙරිණි.සැකකරුවන් මාසයකට අධික කාලයක් අත්අඩංගුවේ පසුවූ බැවින් ඔවුන්ට ඇප ලබාදෙන ලෙස සැකකරුවන් වෙනුවෙන් පෙනී සිටි නීතීඥවරුන් ඉල්ලා සිටියද පැමිණිල්ල වෙනුවෙන් පෙනී සිටි අපරාධ පරීක්ෂණ දෙපාර්තමේන්තුවේ නිලධාරීහු ඇප ලබාදීමට විරෝධය පළ කළහ. එම විරෝධය පිළිගත් මහේස්ත්‍රාත්වරයා සැකකරුවන් තිදෙනා යළි රක්ෂිත බන්ධනාගාර ගත කිරීමට නියෝග කළේය.  ",
    "URL": "https://www.lankadeepa.lk/provincial_news/ත්‍රස්ත-කටයුතුවලට-අත්අඩංගුවට-ගත්-මුස්ලිම්-ජාතිකයන්-රිමාන්ඩ්/59-551677",
    "Category": "provincial-news"
}