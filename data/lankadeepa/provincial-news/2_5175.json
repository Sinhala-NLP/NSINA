{
    "Source": "www.lankadeepa.lk",
    "Timestamp": "2020 ජනවාරි මස 03",
    "Headline": "අපරාධකරුවන්ට ආයුධ අලෙවි කළ  දෙදෙනෙකු අත්අඩංගුවට",
    "News Content": "(බිමල් ශ්‍යාමන් ජයසිංහ) ගිනි අවි සහ ආයුධ නිෂ්පාදනය කර අපරාධකරුවන්ට අලෙවිකරන ස්ථානයක් වටලා කුරුවිට ප්‍රදේශයේදී දෙදෙනෙකු අත්අඩංගුවට ගත් බව පොලිස් විශේෂ කාර්ය බලකා සංවිධානාත්මක අපරාධ මර්දන ඒකකය කියයි. අත්අඩංගුවට ගත් අය 52 සහ 68 හැවිරිදි වියේ පසුවෙති. එම සැකකරුවන් සමඟ බෝර 12 උණ්ඩ යෙදිය හැකි ගිනි අවියක්, ගිනි අවි නිෂ්පාදනයට යොදාගන්නා උපකරණ රැසක්, මිලි මීටර් 12 වර්ගයේ උණ්ඩ දෙකක්, විවිධ ප්‍රමාණවලින් යුතු කඩු තුනක් හා පිහියක් පොලිසිය බාරයට ගෙන ඇත. මීට දින දෙකකට පෙර දැරණියගල පොලිස් වසමේ මාලිබඩ ප්‍රදේශයේදී, අත්අඩංගුවට ගත් මංජු නමැති පාතාල සාමාජිකයකුගේ ගෝලයකුගෙන් අනාවරණය වූ තොරතුරු අනුව පොලිස් විශේෂ කාර්ය බලකායේ සංවිධානාත්මක අපරාධ මර්දන ඒකකය වැටලීම කර ඇත . එම ප්‍රදේශයේ මත්පැන් ජාවාරම්කරුවන් ප්‍රදේශවාසීන් බියවැද්දීම සඳහා ගිනි අවි සන්තකයේ තබාගන්නා බවත්, එම ගිනි අවි මිලදී ගනු ලබන්නේ ගඟ බඩ ප්‍රදේශයේ පුද්ගලයකුගෙන් බවත් අනාවරණය වී ඇත. ඒ අනුව කළ වැටලීමේදී එම පුද්ගලයාගේ නිවසේ වහලයේ සඟවා තිබී ගිනි අවි ඇතුළු ආයුධ සොයාගෙන ඇතැයි පොලිසිය කියයි.   ",
    "URL": "https://www.lankadeepa.lk/provincial_news/අපරාධකරුවන්ට-ආයුධ-අලෙවි-කළ--දෙදෙනෙකු-අත්අඩංගුවට/59-563413",
    "Category": "provincial-news"
}