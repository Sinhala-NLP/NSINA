{
    "Source": "www.lankadeepa.lk",
    "Timestamp": "2019 අගෝස්තු මස 14",
    "Headline": "රත්නපුර ගංවතුර බැස යයි",
    "News Content": " (අජිත්ලාල් ශාන්තඋදය)අධික වැසි හේතුවෙන් කළු, කුරු, දෙනවක්, බඹරබොටු, සහ හංගමු යන ගංගාවල ඉහළගිය ජලමට්ටම් අද (14) වනවිට නැවතී තිබුණ ද ජල මට්ටම අඩුවීම ඉතා සෙමින් සිදුවන බව වාරිමාර්ග දෙපාර්ත මෙන්තුව පෙන්වා දෙයි.කළුගගේ ජල මට්ටම ඊයේ (13) රාත‍්‍රී 08.00 පමණ මුවගම ජල මාපකයේ මීටර් 08.01 ක් ඉක්මවා තිබූ අතර ඊයේ පෙරවරු 07.30 වනවිට ඉතා හෙමින් පහළ බහින බව පෙන්නුම් කළේය.කළුගගේ ජල මට්ටම මීටර් 07.5 ඉක්මවීම සුළු ගංවතුර මට්ටමක් බව රත්නපුර දිස්ත‍්‍රික් වාරිමාර්ග ඉංජිනේරු අරුණ සමරතුංග මහතා පැවසුවේය.කළුගගේ ජල මට්ටම ඊයේ (13) දවහල් 11.30 පමණ වනවිට මීටර් දෙකක මට්ටමේ පැවති අතර පැය අටක් වැනි කෙටි කාලයත් තුළ එනම් 13 දි රාත‍්‍රී 08.00 පමණ වනවිට එය මීටර් 08.01 දක්වා ඉහළ ගිය බවද අරුණ සමරතුංග මහතා කීය. එනැත් පටන් පැය 12 ක් එනම් අද (14) පෙරවරු 08.00 දක්වා කළුගගේ ජල මට්ටම අඩුවීම මීටර් 0.5ක් පමණ වූ සුළු අගයක් බවද වාරිමාර්ග ඉංජිනේරුවරයා පෙන්වා දෙයි.මේ නිසා රත්නපුර ප‍්‍රදේශයේ සුල් ගංවතුර මට්ටමක් පවතින අතර රත්නපුර ඇලපාත, කුරුවිට. කිරිඇල්ල යන ප‍්‍රදේශ රැසක පහත්බිම් සහ පහත්බිම් හරහා යන මාර්ග රැසක් ජලයෙන් යටවී තිබිණි.මේ අතර මල්වල ප‍්‍රදේශයේ අතුරු පාරක් ආසන්නයේ නිවසක පිටුපස ඉවුරේ තිබූ කළුගල් ගැලවී නිවසට යාබදව පිහිටි කුඩා ප‍්‍රමාණයේ වෙඳසැලකට  හානි වී ඇති බවද අභීත වනසුන්දර මහතා පැවසුවේය.නිවිතිගල එරබද්ද ප‍්‍රදේශයේ ස්ථාන කිහිපයක ද, රත්නපුර පොම්පකැලේ සහ රත්නපුර නැගෙනහිර මුද්දුව සිට පාතකඩ ප‍්‍රදේශය දක්වා ගමන්ගන්නා මාර්ගයේ පස්කඳු කඩාවැටීම් කිහිපයක් වාර්තාවූ බවද ජාතික ගොඩනැගිලි හා පර්යේෂණායතනයේ රත්නපුර ඉංජිනේරු අභිත වනසුන්දර මහතා පැවසුවේය.ශ‍්‍රීපාද අඩවියට ඇදහැලූණු මහ වැසි නිසා කුරුගඟේ ජල මට්ටම ඉහළ යාමෙන් බොපත් ඇල්ලේ ද ජල මට්ටම ඉහළ ගොස් තිබුණි.රත්නපුර ප‍්‍රදේශයට අදහැලූණු වැස්සේ යම් අඩුවක් අද (14) මධ්‍යහනය වනවිට දක්නට ලැබුණි. එහෙත් දවහල් 12.00 පමණ වනවිට අහස වැහිවළාකුලූවලින් බර විය.  ",
    "URL": "https://www.lankadeepa.lk/provincial_news/රත්නපුර-ගංවතුර-බැස-යයි/59-555323",
    "Category": "provincial-news"
}