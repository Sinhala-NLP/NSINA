{
    "Source": "www.lankadeepa.lk",
    "Timestamp": "2020 ජනවාරි මස 08",
    "Headline": "හෙරොයින් ජාවාරම් කළ අයෙක්ට ජීවිතාන්තය දක්වා සිර දඬුවම්",
    "News Content": "(මනෝප‍්‍රිය ගුණසේකර)හෙරොයින් ග්‍රෑම් 11 ක් ළඟ තබා ගෙන ජාවාරම් කිරීමේ චෝදනාවට වරදකරු වූ අයෙකුට කොළඹ මහාධිකරණ විනිසුරු ගිහාන් කුලතුංග මහතා ජීවීතාන්තය දක්වා වු බරපතල වැඩ සහිත සිරදඬුවමක් අද (08) නියම කළේය. විත්තිකරුට එරෙහි චෝදනා පැමිණිල්ල විසින් සාධාරණ සැකයකින් තොරව ඔප්පු කොට ඇතැයි තීරණය කළ විනිසුරුවරයා විත්තිකරුට ජීවීතාන්තය දක්වා වු බරපතල වැඩ සහිත සිරදඩුවමක් නියම කළේය. චෝදනාවන්ට වරදකරුවීම නිසා මෙලෙස දඩුවම් නියම වුයේ බොරැල්ල ප‍්‍රදේශයේ පදිංචි ලක්‍ෂමන් ප‍්‍රනාන්දු හෙවත් චන්ද්‍රා නමැත්තාටය. 2000 ජුනි මස 22 වැනිදා හෝ ඊට ආසන්න දිනයක බොරැල්ල ප‍්‍රදේශයේදී හෙරොයින් ග්‍රෑම් 11.25 ක් ළඟ තබා ගැනීම සහ ජාවාරම් කිරීම යටතේ විත්තිකරුට එරෙහිව නීතීපතිවරයා විසින් නඩු පවරා තිබිණි. මේ සම්බන්ධයෙන් පැවැති දීර්ඝ නඩු විභාගයේදී පොලිස් මත්ද්‍රව්‍ය නාශක කාර්යංශයේ පොලිස් පරීක්‍ෂ දයානන්ද මහතාට ලැබුණු තොරතුරකට අනුව බොරැල්ල ප‍්‍රදේශයේ කළ වැටලීමකදී හෙරොයින් ළඟ තබාගෙන, ජාවාරම් කිරීමේ යෙදී සිටි මෙම පුද්ගලයා අත්අඩංගුවට ගෙන ඇති බව හෙළි විය.    ",
    "URL": "https://www.lankadeepa.lk/provincial_news/හෙරොයින්-ජාවාරම්-කළ-අයෙක්ට-ජීවිතාන්තය-දක්වා-සිර-දඬුවම්/59-563738",
    "Category": "provincial-news"
}