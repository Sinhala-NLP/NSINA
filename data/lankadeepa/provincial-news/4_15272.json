{
    "Source": "www.lankadeepa.lk",
    "Timestamp": "None  2014 ජුනි මස 08",
    "Headline": "සේරුවිල ස්වර්ණ ප්‍රකාර පුජාවේ අසිරිය",
    "News Content": "මහමෙව්නා භාවනා අසපු සංචිතයේ නිර්මාතෘ කිරිබත්ගොඩ ඤාණානන්ද හිමියන්ගේ  සංකල්පයක් අනුව ඓතිහාසික සේරුවිල සෑයේ  ස්වර්ණ ප්‍රාකාර පුජාව  පසුගියදා පැවැත්විණිමංගල රාජමහා විහාරාධිපති අමරපුර කල්යාණවංශ නිකායේ සේරුවිල සරණකිත්ති අනුනායක හිමියන්ගේ ආශිර්වාදයෙන් සහ මහමෙව්නාව භාවනා අසපුවාසී හිමිවරුන්ගේත් ශ්‍රද්ධා රූපවාහිනියේත් ශ්‍රද්ධා ගුවන් විදුලියේත් මෙහෙයවීම යටතේ ලොව පුරා සැදැහැවතුන්ගේ ආධාර උපකාර සහිතව මෙම රන්වැට වසරකටත් අඩුකාලයක දී තනවන්නට යෙදුණි.බුදුන් වහන්සේගේ ලලාට ධාතූන් වහන්සේ සහ  කේෂ ධාතූන් වහන්සේලා රන් බුදු පිළිමයක සිරසෙහි පිහිටුවා නිදන් කොට කාවන්තිස්ස මහරජු විසින් සේරුවිල මංගල මහා සෑ රජුන් තැනවු බව වංශ කතාවේ කියැවේ.එම සෑ රජුන් හට උපහාර පිණිස ඉදිකරන ලද රන්කණු දහසකින් පමණ සමන්විත ස්වර්ණ ප්‍රාකාරයක් බඳු වූ අසදිස මහා රන්වැට පසුගිය 31 වැනි දින ශ්‍රී ලංකා පාර්ලිමේන්තුවේ කථානායක චමල් රාජපක්ෂ මහතාගේ සුරතින් මහාසංඝරත්නයේ සහ ලක්ෂ සංඛ්‍යාත සැදැහැවතුන්ගේ සහභාගීත්වයෙන් මංගල මහා සෑ රජුන් වෙත පූජා කැරිණි.මහා සෑ වන්දනාව සඳහා සෑ රජුන් සැරසීමේ කටයුතු ශ්‍රී ලංකා නාවික හමුදාවේ සහයෝගයෙන් සෑ රජුන් මුළුමණින් ම සුවඳ පැනින් දෝවනය කිරීමෙන් අනතුරුව ආරම්භ විය. පින්කම වෙනුවෙන් සෑ රජාන්ගේ පේසා වළලු ද කොත් කැරැල්ල ද සතරැස් කොටුව ද දේවතාකොටුව ද සුවඳ මලින් සරසා මල් කංචුකද පළදා තිබිණි.එසේ සුවඳ මලින් සිදුකළ සැරසීම් අතර සුවිශේෂීම අංගය වූයේ සෑ රජුන්ගේ බඳ වටා දාමයක ආකාරයෙන් පළඳා තිබූ මුළුමණින්ම මලින් ගොතන ලද සුවිශාල මල් මාලා සමුහයයි.ගුවන් ගැබෙන් මල් වරුසා ඇද හැළෙද්දී ලක්ෂ සංඛ්‍යාත සැදැහැවතුන්ගේ සාධුකාර සහ හේවිසි වාදන මැද  රන් වැට විවෘත විය.අමරපුර මහා සංඝසභාවේ සභාපති ශ්‍රී කල්යාණවංශ නිකායේ මහානායක දොඩම්පහළ චන්දසිරි මහානායක හිමි ද මහමෙව්නාව භාවනා අසපු වාසී මහා සංඝරත්නය ඇතුළු හිමිවරුන් 500 නමක් ද  මෙහෙණින් වහන්සේලා සිය ගණනක් ද ඊට වැඩම කළහ.පින්කම සංවිධානය කිරීමට ශ්‍රී ලංකා යුද හමුදාව, නාවික හමුදාව, සිවිල් ආරක්ෂ බලකාය,ශ්‍රී ලංකා පොලීසිය ඇතුළු ආයතනයන් රාශියක් එක්ව සිටීම සුවිසේශී විය. පැමිණි ලක්ෂ සංඛ්‍යාත සැදැහැවතුන් උදෙසා නොයෙක් ආකාරයේ දන්සල් ද විය.     ",
    "URL": "https://www.lankadeepa.lk/provincial_news/සේරුවිල-ස්වර්ණ-ප්‍රකාර-පුජාවේ-අසිරිය/59-240310",
    "Category": "provincial-news"
}