{
    "Source": "www.lankadeepa.lk",
    "Timestamp": "2018 අගෝස්තු මස 29",
    "Headline": "වතුර නෑ: රජරට සරසවි පීඨ  4 ක් යළි ඇරීම තවත් කල්යයි",
    "News Content": "(අතුල බණ්ඩාර සහ අනුරාධපුර දයාරත්න ඇඹෝගම)දැනට වසා දමා තිබෙන රජරට විශ්වවිද්‍යාලයේ මිහින්තලේ පරිශ්‍රයේ පීඨ හතර යළි විවෘත කිරීම දින නියමයක් නොමැතිව කල් දැමීමට සිදුවී ඇතැයි එම විශ්වවිද්‍යාලයේ උපකුලපති මහාචාර්ය රංජිත් විජයවර්ධන මහතා පැවසීය.අනුරාධපුර දිස්ත්‍රික්කයට මේ වන විට බලපා තිබෙන දැඩි නියං තත්ත්වය නිසා රජරට විශ්වවිද්‍යාලයේ මිහින්තලේ පරිශ්‍රයට ජලය සැපයීමේ අසීරුතාවයක් උද්ගත වී තිබෙන බව ජල සම්පාදන හා ජලාපවහන මණ්ඩලය මගින් දැනුම් දී තිබෙන බැවින් විශ්වවිද්‍යාලයේ පාලනාධිකාරිය මගින් මෙම තීරණය ගත් බව උපකුලපතිවරයා කීය.ඒ අනුව මිහින්තලේ පරිශ්‍රයේ පවත්වාගෙන යන සමාජ විද්‍යා හා මානව ශාස්ත්‍ර පීඨය, කළමනාකරණ අධ්‍යයන පීඨය, ව්‍යවහාරික විද්‍යා පීඨය සහ තාක්ෂණ විද්‍යා පීඨය යන පීඨ හතර නැවත විවෘත කිරීම දින නියමයක් නොමැතිව කල්දමා තිබේ.රජරට විශ්වවිද්‍යාලයේ උපකුලපති මහාචාර්ය රංජිත් විජයවර්ධන මහතා කියා සිටියේ මෙම පීඨ හතරෙහි සිසු සිසුවියන් හාර දහසක් පමණ අධ්‍යයන කටයුතුවල නිරත වන බවයි. ඔවුන් සියලු දෙනාම මිහින්තලේ විශ්වවිද්‍යාල පරිශ්‍රයේ පිහිටි නේවාසිකාගාරවල නවාතැන් ගෙන සිටින නිසා මේ අවස්ථාවේ එතරම් පිරිසකගේ අවශ්‍යතාවය සම්පූර්ණ කිරීමට තරම් ප්‍රමාණවත් අයුරින් ජලය සැපයීමට අසීරු බව ජල සම්පාදන හා ජලාපවහන මණ්ඩලයේ අනුරාධපුර ප්‍රාදේශීය කළමනාකාර චමින්ද ලොකුබරණ මහතා තමාට දැනුම් දුන් බව කී උපකුලපතිවරයා ඒ අනුව මෙම තීරණය ගත් බව පැවැසීය.රජරට විශ්වවිද්‍යාලයේ මිහින්තලේ පරිශ්‍රයේ නේවාසිකාගාරවල සිසු සිසුවියන් අතර පැපොල රෝගය හා වෛරස් උණ රෝගයක් පැතිර යාම නිසා පසුගිය 08 වැනිදා හදිසියේම මිහින්තලේ පරිශ්‍රයේ පවත්වාගෙන යන පීඨ හතර වසා දැමීමට මෙම විශ්වවිද්‍යාලයේ පාලනාධිකාරිය තීරණය කරනු ලැබීය.වසා දැමුණු එම පීඨ හතර පෙරේදා (27) යළි විවෘත කිරීමට නියමිතව තිබුණි. නමුත් ඒ අතරතුර මෙම ජල ගැටලුව පැන නැගුණු නිසා එම පීඨ හතර විවෘත කිරීම දින නියමයක් නොමැතිව කල් දැමීමට සිදුවූ බව උපකුලපතිවරයා පැවැසීය.  ",
    "URL": "https://www.lankadeepa.lk/provincial_news/වතුර-නෑ:-රජරට-සරසවි-පීඨ--4-ක්-යළි-ඇරීම-තවත්-කල්යයි/59-535506",
    "Category": "provincial-news"
}