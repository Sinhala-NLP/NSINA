{
    "Source": "www.lankadeepa.lk",
    "Timestamp": "2019 ඔක්තෝබර් මස 23",
    "Headline": "හැඳුනුම්පත් මුද්‍රණ කාඩ්පත් අවසන් වෙයි",
    "News Content": "(ඩයනා උදයංගනී)පුද්ගලයින් ලියාපදිංචි කිරීමේ දෙපාර්තමේන්තුවේ හැඳුනුම්පත් මුද්‍රණය කරන කාඩ්පත් අවසන් වීම හේතුවෙන් හැඳුනුම්පත් ලබාගැනීමට පැමිණෙන්නන් සදහා වෙනත් තාවකාලික සහතිකයක් ලබාදීමට සිදුව ඇතැයි එම දෙපාර්තමේන්තු ආරංචි මාර්ග පවසයි. මේ හේතුවෙන් ලබන දෙසැම්බරයේ පැවැත්වෙන අ.පො.ස සාමාන්‍ය පෙළ සිසුන්ට හැඳුනුම්පත් වෙනුවට හැඳුනුම්පත් අංකය, ඡායාරූපය සහිත වෙනත් සහතිකයක් ලබාදීමට එම දෙපාර්තමේන්තුව කටයුතු යොදා ඇතැයි එහි ප‍්‍රකාශකයෙක් ලංකාදීපයට පැවසීය. සාමාන්‍ය පෙළ විභාගය සඳහා හැඳුනුම්පත් අයදුම් කර ඇති බොහෝ දෙනෙකුට මේ වන විට මෙම සහතික සකස් කරමින් තිබෙන බවත්, තවත් 60,000කට පමණ ඒවා නිකුත් කිරීමට නියමිතව ඇති බවත් එම ප‍්‍රකාශකයා කීවේය. එමෙන්ම එළඹෙන මැතිවරණය හා විවිධ හේතු මත අලූතෙන් හැඳුනුම්පත් ලබාගැනීමට පැමිණෙන්නන් සදහා ද මෙම සහතිකයම නිකුත් කෙරෙන බව එම ප‍්‍රකාශකයා සදහන් කළේය.කාඞ්පත් ආනයනය කිරීම පමාවීම හේතුවෙන් මෙම ගැටලුව මතුව ඇතැයිද දෙපාර්තමේන්තු ප‍්‍රකාශකයා පැවසීය. විශේෂයෙන්ම අ.පො.ස සාමාන්‍ය පෙළ සිසුන්ට හැඳුනුම්පත් සකස් කිරීමේ අවශ්‍යතාවය සෑම වසරකම මතුවන බැවින් අවශ්‍ය කාඩ්පත් ප‍්‍රමාණය මෙම කාලයේදී ආනයනය කරවීමට දෙපාර්තමේන්තු ප‍්‍රධානීන් මෙන්ම රජයේ අදාළ අංශ ද පියවර ගත යුතු වුවත් මෙවර එසේ නොවීමෙන් මෙවැනි ගැටලුවක් මතුව තිබෙන බව වාර්තා වේ.හඳුනාගැනීමේ තාවකාලික සහතික ලබාදී ඇති අයට හැඳුනුම්පත් මුද්‍රණය කරන කාඩ්පත් ලැබුණු සැණින් හැඳුනුම්පත් සකස් කර තැපෑලෙන් යැවීමට දෙපාර්තමේන්තු ප‍්‍රධානීන් කටයුතු යොදා ඇතැයි ද ප‍්‍රකාශකයා පැවසුවේය.  ",
    "URL": "https://www.lankadeepa.lk/provincial_news/හැඳුනුම්පත්-මුද්‍රණ-කාඩ්පත්-අවසන්-වෙයි/59-559331",
    "Category": "provincial-news"
}