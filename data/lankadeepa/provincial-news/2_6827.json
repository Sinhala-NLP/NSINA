{
    "Source": "www.lankadeepa.lk",
    "Timestamp": "2019 අගෝස්තු මස 14",
    "Headline": "අඹු දරුවන් සමඟ දිවි ගෙවමින් සිටි චීවරධාරී පුද්ගලයෙකු අත්අඩංගුවට",
    "News Content": "(කේ.බුද්ධික කුමාරසිරි)මාතර පඹුරණ ප්‍රදේශයේ විහාරස්ථානයක විහාරාධිපතිව වැඩවසන අතරතුර සිය විවාහක බිරිඳ සහ දරුවන් දෙදෙනෙකු සමඟ අතුරුගිරිය ප‍්‍රදේශයේ නිවසක දිවි ගෙවමින් සිටි චීවරධාරී පුද්ගලයෙකු අද (14)  අත්අඩංගුවට ගත් බව නවගමුව පොලිසිය පැවැසීය.නිකිණි පොහොය යෙදුනු අද (14) දින සිය විහාරස්ථානයේ විහාරාධිපති හිමියන් විහාරස්ථානයේ වැඩ නොසිටීම පිළිබඳව විමසිලිමත් වූ එම විහාරස්ථානයේ දායක සභාවේ නිලධාරීන්ට ලැබුණු තොරතුරක් මත නවගමුව පොලිසියට සිදු කළ පැමිණිල්ලක් මත එම පොලිස් නිලධාරීන් අතුරුගිරිය ප‍්‍රදේශයට ගොස් නිවසක් සෝදිසි කිරීමේදී සිවිල් ඇදුමින් සැරසී සිටි සැකකරු අත්අඩංගුවට ගත් බවද පොලිසිය පවසයි.සැකකරු අදාල මාතර පඹුරණ ප‍්‍රදේශයේ පිහිටි විහාරස්ථානයට යන විට සිවුරකින් සැරසී එහි ගොස් වැඩවසන බවත් අතුරුගිරියේදී සාමාන්‍ය පුද්ගලයෙකු ලෙස පෙනී සිටිමත් එම විහාරස්තානයේ දේපළ විකුණා ඇති බවත් දායක සභාවෙන් ලද පැමිණිලි මත සැකකරු අත්අඩංගුවට ගැනීමට කටයුතු කළ බවත් නවගමුව පොලිසිය පවසයි.සැකකාර චීවරධාරියා කාන්තාවක් නීත්‍යානුකූල ලෙස විවාහ කරගෙන ඇති බවත් ඔවුන්ට දරුවන් දෙදෙනෙකු සිටින බවත් අනාවරණය වූ බවද පොලිසිය පවසයි.සැකකරු වැඩිදුර පරීක්ෂණ කටයුතු සඳහා මාතර පොලිස් ස්ථානය වෙත බාරදීමට නියමිත බව නවගමුව පොලිසිය පැවැසීය.  ",
    "URL": "https://www.lankadeepa.lk/provincial_news/අඹු-දරුවන්-සමඟ-දිවි-ගෙවමින්-සිටි-චීවරධාරී-පුද්ගලයෙකු-අත්අඩංගුවට/59-555344",
    "Category": "provincial-news"
}