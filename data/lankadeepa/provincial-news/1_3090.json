{
    "Source": "www.lankadeepa.lk",
    "Timestamp": "2020 ජුනි මස 25",
    "Headline": "හෝර්ටන්තැන්නේ සතුන්ට ආහාර දුන් අයෙකුට දඩ",
    "News Content": "(ශාන්ත චන්ද්‍රසිරි) හෝර්ටන්තැන්න ජාතික වනෝද්‍යානයේ සතුන්ට  ආහාර ලබාදීමේ චෝදනාවට  වරද පිළිගත්  අයෙකුහට රජයේ ගාස්තුව වශයෙන් රුපියල් 1500 ක දඩ මුදලක් ගෙවන ලෙස නුවරඑළිය මහේස්ත්‍රාත් පමෝද ජයසේකර මහතා අද  (25) නියෝග කළේය. මෙසේ දඩ ගෙවීමට නියම වුයේ වැලිමඩ ප්‍රදේශයේ ප්‍රසිද්ධ පාසලක ගුරුවරයෙකුහටය. තමා වැලිමඩ ප්‍රදේශයේ ප්‍රසිද්ධ පාසලක ජනසන්නිවේදන විෂය උගන්වන ගුරුවරයෙකු බව නීතිඥවරයෙකු මාර්ගයෙන් සැකකරු අධිකරණයට  කරුණු දක්වන ලදි. වන සතුන්ට ආහාර ද්‍රව්‍ය ලබා නොදෙන ලෙස සඳහන් දැන්වීම් පුවරු ප්‍රදර්ශණය කොට තිබියදී හා වනෝද්‍යානය තුලට ඇතුලත්වීමේදි නිලධාරීන් උපදෙස් දී තිබියදී මෙම සැකකරු එවැනි දැන්වීම් පුවරුවක් ආසන්යේම සිටම වන  සතුන්ට ආහාර ද්‍රව්‍ය ලබා දී ඇතැයි අධිකරණයට කරුණු දක්වමින් හෝර්ටන්තැන්න ජාතික වනෝද්‍යානයේ භාරකරු පී. කේ. පී. එම්. ප්‍රදීප් කුමාර මහතා අධිකරණයට කරුණු දක්වමින් පැවැසීය. හෝර්ටන්තැන්න ජාතික වනෝද්‍යානයේ  නියෝජ්‍ය භාරකරු ටී. පී. දයාරත්න, වනසත්ත්ව අඩවි සහකාර  පී. එම්. පී. පනාවලගේ  යන මහත්වරුන් විසින්  මෙම වැටලීම සිදු කොට සැකකරු අත්අඩංගුවට ගෙන අධිකරණය වෙත ඉදිරිපත් කිරීමට පියවර ගෙන  තිබිණි.  ",
    "URL": "https://www.lankadeepa.lk/provincial_news/හෝර්ටන්තැන්නේ-සතුන්ට-ආහාර-දුන්-අයෙකුට-දඩ/59-574277",
    "Category": "provincial-news"
}