{
    "Source": "www.lankadeepa.lk",
    "Timestamp": "2020 ජනවාරි මස 02",
    "Headline": "වවුනියාව ලංගම සේවකයෝ වැඩ වරති",
    "News Content": "(සිතුම් චතුරංග)අත්තනෝමතික ලෙස උසස්වීම් ලබාදී ඇති වවුනියාව ලංකා ගමනාගමන මණ්ඩලයේ සේවකයින්ගේ උසස්විම් අවලංගු කරන ලෙස ඉල්ලා වවුනියාව ඩිපෝ සේවකයෝ, රියදුරුවරු සහ කොන්දොස්තරවරු අද (2) සේවයෙන් ඉවත්ව වැඩ වර්ජනයක නිරතවූහ.දේශපාලන හිතවත්කම් මත නීත්‍යානුකූල ක්‍රියාපටිපාටියකින්  තොරව වවුනියාව ඩිපෝ‍වේ ලංගම සේවකයින් 10 දෙනකුට පමණ ඩිපෝ කළමනාකරු හිතුමතේ උසස්වීම් ලබාදී ඇති බවත් එයින් ජ්‍යෙෂ්ඨ සේවකයින්ට  දැඩි අසාධාරණයක් සිදුව ඇතැයි පවසමින් ඔවුහු මෙලෙස වැඩවර්ජනයේ නිරත වූහ.වැඩවර්ජනය හේතුවෙන් වවුනියාව ඩිපෝවෙන් ධාවනය වීමට නියමිතව තිබූ බස්රථ සියල්ල ඊයේ දිනයේ ධාවනය නොවූ අතර එම හේතුවෙන් පාසල් සිසුන් හා රැකියා සඳහා පිටත්වයන විශාල පිරිසක් අපහසුතාවටයට පත්වූහ.දෙවන පාසල් වාරය ඇරඹීමත් සමඟ පාසල් යෑමට සිටි පාසල් සිසුහු විශාල පිරිසක් වැඩවර්ජනය හේතුවෙන් දැඩි අසීරුතාවට පත්ව සිටියහ.ලංගම සේවකයින් පවසා සිටියේ වවුනියාව ඩිපෝ කළමනාකාරවරයා අත්තනෝමතික ලෙස දේශපාලන බලය භාවිතා කරමින් මෙම සේවක උසස්වීම් ඔහුට හිතවත් පිරිසකට පමණක් ලබාදී ඇති බවත් එමගින් සේවාකාලය සපුරා උසස්වීම් ලැබිය යුතු පිරිසට උසස්වීම් මේ වන තෙක් ලැබී නොමැති බවයි.  ",
    "URL": "https://www.lankadeepa.lk/provincial_news/වවුනියාව-ලංගම-සේවකයෝ-වැඩ-වරති/59-563329",
    "Category": "provincial-news"
}