{
    "Source": "www.lankadeepa.lk",
    "Timestamp": "2017 නොවැම්බර් මස 08",
    "Headline": "රංවල කම්හලකට එරෙහිව ගම්මූන්ගේ විරෝධය",
    "News Content": "(තිලකරත්න දිසානායක .)දොම්පෙ රංවල ප්‍රදේශයේ සත්ව ආහාර නිපදවීමේ කර්මාන්ත ශාලාවකින් හමන දුගඳ හේතුවෙන් තමන් දැඩි පීඩාවට පත්ව ඇතැයි කියමින් හා එය වසා දමන ලෙස ඉල්ලමින් ප්‍රදේශවාසීහු පිරිසක් අද (8)  පරිසර අධිකාරියෙහි ගම්පහ දිස්ත්‍රික් අධ්‍යක්ෂ කාර්යාලයට පැමිණ විරෝධතාවය පළ කළහ.මෙම ආහාර නිෂ්පාදනාගාරයට සත්ත්ව කොටස් ගෙනැවිත් ආහාර නිපදවීම හේතුවෙන් මෙම දුර්ගන්ධය පවුල් 800 කට පමණ බලපාන බව විරෝධතාකරුවෝ පැවසූහ.විසදුමක් ලබා දෙන ලෙස වසර ගණනාවකම සිට පරිසර අධිකාරිය ඇතුළු ආයතන දැනුවත් කළද මෙතෙක් නිසි විසදුමක් නොලැබුණු බව ඔවුහු චෝදනා කළහ.දිස්ත්‍රික් අධ්‍යක්ෂවරයා කාර්යාලයේ නොසිටි නිසා ඔවුහු සහකාර අධ්‍යක්ෂිකා එම්.ඒ.ආර්.ඉන්දුමතී මහත්මිය වෙත ගොස් මේ බව කීහ.පරිසර අධිකාරිය මගින් මෙම ගැටලුවට ගෙන ඇති ක්‍රියා මාර්ග සම්බන්ධයෙන් කිසිසේත් සෑහීමකට පත්විය නොහැකි බවත් අදාළ ආයතනය පරිසර අධිකාරිය මගින් ලබාදී ඇති බලපත් කොන්දේසි කිහිපයක්ම උල්ලංඝණය කර ඇති බවත් ඔවුහු සහකාර අධ්‍යක්ෂවරියට දැනුම් දුන්හ.මේ හේතුවෙන් මහජන පීඩාව යටතේ මෙය වසා දමන ලෙස ඔවුහු ඉල්ලා සිටියහඅනතුරුව සහකාර අධ්‍යක්ෂවරිය දුරකථනය මගින් පරිසර අධිකාරියේ ගම්පහ දිස්ත්‍රික් අධ්‍යක්ෂ චතුර මල්වාන මහතා සම්බන්ධ කරදුන් අතර මෙහිදී අධ්‍යක්ෂවරයා දැනුම් දී සිටියේ පරිසර අධිකාරියේ ප්‍රධාන කාර්යාලය දැනුවත් කර තාක්ෂණික කමිටුවක් මගින් මෙම ගැටලුව පරීක්ෂා කිරීමෙන් පසුව පීඩාවක් ඇති බව තහවුරු කර ගතහොත් ඉදිරි නීතිමය ක්‍රියා මාර්ග ගන්නා බවයි.   ",
    "URL": "https://www.lankadeepa.lk/provincial_news/රංවල-කම්හලකට-එරෙහිව-ගම්මූන්ගේ-විරෝධය/59-520032",
    "Category": "provincial-news"
}