{
    "Source": "www.lankadeepa.lk",
    "Timestamp": "2022 අප්‍රේල් මස 26",
    "Headline": "බණ්ඩාරගම ප්‍රා.ස.නොසන්සුන් වෙයි",
    "News Content": " ( බිමල් ශ්‍යාමන් ජයසිංහ සහ සුමිත් පොතුපිටිය)බණ්ඩාරගම ප්‍රාදේශීය  සභාවේ විපක්ෂ  මන්ත්‍රීවරුන් පිරිසක් අද (26) සභා වාරයට සහභාගිවීම සඳහා  විරෝධතා පුවරු රැගෙන සභා ගැබට පැමිණීමත් සමඟම සභාපති දේවේන්ද්‍ර  පෙරේරා මහතා සභාව අවසන් කර  අනෙකුත් මන්ත්‍රීවරු සමඟ සභා ගැබෙන් පිටවී ගියේය.විපක්ෂයේ මන්ත්‍රීවරු පිරිස විරෝධතා පුවරු අතැතිව පැමිණ මද වේලාවක් සභා ගර්භය තුළ විරෝධතාවය යෙදීමින් සිටියදී  විපක්ෂ නායක  දර්ශන පීරිස් මහතා සභාපති පුටුවේ අසුන්ගෙන විපක්ෂයේ මන්ත්‍රීවරු පිරිස සමග විනාඩි කීපයක් සභාව පැවැත්වීමට පියවර ගත්හ.විරෝධතාකරුවෝ ප්‍රාදේශීය සභාවේ තල් පිටි බද්ද උප කාර්යාලයට  පැමිණෙන මාර්ගය අවහිර කරමින් බිම වාඩිවී , විරෝධතාවක නියැලී සිටි අතර සභා වාරය ආරම්භ කිරීම සඳහා තල් පිටි  බද්ද උප කාර්යාලයට  සභාපතිවරයා සහ පාලක පක්ෂයේ මන්ත්‍රීවරු රැගත් කැබ් රථයට මෙන්ම ලේකම්වරයා සහ අනෙකුත් නිලධාරීන්ට පැමිණි වාහන වලට ද ඇතුළු වීමට ඉඩ ලබා නොදෙන ලදී .අනතුරුව සභාපතිවරයා ප්‍රමුඛ  ආණ්ඩු පක්ෂයේ මන්ත්‍රීවරු පැමිණි වාහන වලින් බැස  මාර්ගය අවහිර කරමින් විරෝධතාවයේ යෙදුණු විපක්ෂයේ මන්ත්‍රීවරුන්ට හූ හඬ නගමින් තල පිටි බද්ද උප කාර්යාලය වෙත පා ගමනින් ගොස් සභාව ආරම්භ කිරීමට පියවර ගෙන තිබිණි.අනතුරුව විරෝධතාවේ යෙදුණු විපක්ෂයේ මන්ත්‍රීවරු විනාඩි 45කට පමණ පසු සභා ගැබට විරෝධතා පුවරු රැගෙන කඩාවදින අවස්ථාවේදී සභාපතිවරයා සභාව අවසන් කරන බව දැනුම් දීමත් සමගම ආණ්ඩු පක්ෂයේ මන්ත්‍රීවරු සිය අසුන් වලින් නැගිට පිටවී ගියහමෙහිදී විපක්ෂයේ  විරෝධතාවයට සහභාගී නොවී සිටි  එක්සත් ජාතික පක්ෂයෙන් නියෝජනය කරන මහේෂ් කොතලාවල,චම්පා කන්නන්ගර ,හා දයා නන්දනි ,මෙන්ම ශ්‍රී ලංකා නිදහස් පක්ෂය නියෝජනය කරන ඒ ජේ එම් සිම්සාර් යන මන්ත්‍රීවරුන් සහ මන්ත්‍රීවරියන්  සභා ගැබෙන් පිටවී පිට වී ගිය අතර ජාතික නිදහස් පෙරමුණ නියෝජනය කරමින් සිටින රොෂාන් රාජිත මෙන්ම නව වාමාංශික පෙරමුණ නියෝජනය කරමින් සිටින බණ්ඩාරගම ප්‍රාදේශීය  සභාවේ උප සභාපති සරත් ආර් රණසිංහ මහත්වරු  ආණ්ඩු පක්ෂයේ අසුන් ගෙන සිට අනතුරුව සභා ගැබෙන් පිටවී ගියහ.    ",
    "URL": "https://www.lankadeepa.lk/provincial_news/බණ්ඩාරගම-ප්‍රා-ස-නොසන්සුන්-වෙයි/59-612083",
    "Category": "provincial-news"
}