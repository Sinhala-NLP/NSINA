{
    "Source": "www.lankadeepa.lk",
    "Timestamp": "2018 නොවැම්බර් මස 19",
    "Headline": "බෝපේ පෝද්දල ප්‍රා.සබේ  එකම කාලගෝට්ටියක්",
    "News Content": "(සිරංගිකා ලොකුකරවිට) බෝපේ   ප්‍රාදේශීය සභා රැස්වීම අද (19) ආරම්භවීමට පෙර තමන්ට බහුතරය ඇතැයි පවසමින් එක්සත් ජාතික පක්ෂ ප්‍රාදේශීය සභා මන්ත්‍රී ප්‍රේමලාල් අබේසේකර මහතා සභාපති පුටුවේ වාඩිවීම හේතුවෙන් සභාව එකම ගාලගෝට්ටියක් බවට පත්විය. පොදු ජන පෙරමුණට බලය හිමිව ඇති බෝපේ පෝද්දල ප්‍රාදේශීය සභාවේ එම පක්ෂයේ මන්ත්‍රීවරු 11 දෙනකු සිටින අතර විපක්ෂයේ ද මන්ත්‍රීවරු 11 දෙනකු සිටිති.  අද විපක්ෂයේ සියලු මන්ත්‍රීවරු සහ මන්ත්‍රීවරියන්  කළු පැහැති ඇඳුමින් සැරසී සභාවට පැමිණ සිටියහ.  සභාපති පුටුවේ වාඩි වී සිටි අබේසේකර මන්ත්‍රීවරයා එම අසුනෙන් ඉවත්කිරීම සඳහා පොදුජන පෙරමුණේ මන්ත්‍රීවරු ගාලගෝට්ටියක් ඇතිවූ අතර අනතුරුව එම මන්ත්‍රීවරයා ඔසවා ඉවත් කෙරිණි.  මේ අවස්ථාවේ දී මන්ත්‍රීවරු අතින් පයින් පහර දී ගත් අතර වතුර බෝතල් විවෘත කර වතුරවලින් ද  ප්‍රහාර එල්ල කළේය. සභාවේ කටයුතු ඉදිරියට කරගෙන යාමට නොහැකි වූ බැවින් පැයකට සභාව කල් තැබුණු අතර මහින්ද රාජපක්ෂ මහතාගේ උපන්දිනය සැමරීම සඳහා ගෙන ආ කේක් කැපීමට පොදු ජන පෙරමුණේ මන්ත්‍රීවරු කටයුතු කළහ.    ",
    "URL": "https://www.lankadeepa.lk/provincial_news/බෝපේ-පෝද්දල-ප්‍රා-සබේ--එකම-කාලගෝට්ටියක්/59-540618",
    "Category": "provincial-news"
}