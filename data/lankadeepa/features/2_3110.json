{
    "Source": "www.lankadeepa.lk",
    "Timestamp": "2019 ජුලි මස 21",
    "Headline": "මම දැන් අසරණයි",
    "News Content": "ජනප්‍රිය වේදිකා සහ ටෙලි නාට්‍ය රංගන ශිල්පී ගාමිණි අම්බලන්ගොඩ  දැඩිසේ රෝගාතුරවී ඔහුගේ ජීවිතය බේරා ගැනීම සඳහා වෛද්‍යවරුන් විසින් එක් පාදයක කොටසක් කපා ඉවත්කර ඇති බවට ආරංචිය ලැබුණේ මෙම සිද්ධිය සිදුවී කලකට පසුවය.  එහෙත් ප්‍රමාදවී හෝ එම කලාකරුවාගේ සුවදුක් බැලීම සඳහා ලංකාදීප ‘රසවින්දන’ වෙනුවෙන් මම අම්බලන්ගොඩ පොල්වත්ත ග්‍රාමයෙහි පදිංචි ඔහු සොයා ගියෙමි. පොල්වත්ත හන්දියට පැමිණ ඔහුගේ නිවස ගැන විමසන විට එහි සිටි ත්‍රීවිල් ටැක්සි මේ රියැදුරු මහත්මයකු පැමිණ අපේ නළු මහත්මයා කකුලට බෙහෙත් දමන්නට ළඟපාත ඩිස්පෙන්සරියට ගිය බව පැවසීය. එම ඩිස්පෙන්සරිය පෙන්වීම සඳහා මා සමග එහි යාමට තරම් ඔහු කාරුණික විය. ගාමිණි අම්බලන්ගොඩ කකුලට බෙහෙත් දමාගෙන කිහිලිකරුවක වාරුවෙන් ඩිස්පෙන්සරියෙන් පිටතට පැමිණෙන විට ‘රජගහේ නාඩගම’ ‘රාජකපුරු’ ආදී වේදිකා නාට්‍යවලත් ආදරණීය පූර්ණිමා ‘ආදර වසන්තේ’ ආදි ටෙලි නාට්‍ය රැසක අපූරු රංගනයකට යෙදුණු මේ කලාකරුවාට සිදුවෙච්ච ඇබැද්දිය ගැන මම පුදුමයට පත්වීමි. ගාමිණි නිවසට පැමිණ අසුන් ගත්තේ රෝද පුටුවකය. මා නිහඩවම ඔහුගේ මුහුණ දිහා බලාගෙන සිටියේ ඔබට මොකද වුණේ? යන ප්‍රශ්නය ඉඟියෙන් විමසමිනි. “ගාල්ලේ පැවති සංදර්ශනයකට සහභාගි වෙන්න තරංග ලර්නර්ස් අධිපති මහත්මයත් සමග එතුමාගේ වාහනයෙන් ගියා. ඒ යන ගමනේ අතරමගදී මට වමනය ආවා. මම වාහනයෙන් බැහැලා වමනය කරනකොට මාව කැරකිලා ගොහින් බිම වැටුණා. මගේ වම් කකුල බිම ඇනුණා. මගේ හිතවතා ඉක්මනට මාව කරාපිටිය රෝහලට ඇතුල් කළා. රෝහලට ඇතුල් කරනකොට බිමට ඇනුණ පාදයේ  ඇඟිලි කිහිපයක් පණ නැතුව වගේ කඩාගෙන වැටුණා. මගේ ප්‍රෙෂර් වැඩිවෙලා ෂුගර් වැඩිවෙලා රෝගී තත්ත්වය අවදානම් කියලා ඉක්මනටම මාව ඔපරේෂන් තියටර් එකට ගත්තා. මගේ ජීවිතය බේරා ගන්නට වෛද්‍යවරුන් විසින් එම පාදයේ ඇඟිලි තුනක් කපලා තිබුණා.  ඊට පසුවදා වෛද්‍යවරුන් පවසා සිටියා තවමත් පෙර පැවති තත්ත්වය පවතින නිසා එම පාදයෙන් තව කොටසක් කපා ඉවත් කළ යුතු බව. පසුව එම කොටසත් කපා ඉවත් කළා. තුන්වැනි දිනයේ වෛද්‍යවරුන් මාව පරීක්ෂා කර බලා එම පාදයේ විලුඹ කොටස ඉතිරි කරලා අනික් කොටසත් කපා ඉවත් කර දැම්මා. කොහොම හරි මගේ ජීවිතය යම්තම් බේරුණා.” එසේ කියා සිටි ගාමිණි අම්බලන්ගොඩ මහතා දිගු වේලාවක් කල්පනා කරමින් මොනවාදේ මුමුණන්නට විය. “මට සිද්ධවෙච්ච මේ ඇබැද්දිය අරංචිවෙලා වේදිකා සහ ටෙලිනාට්‍ය වලට සම්බන්ධ හිතවත් ශිල්පීන් කිහිප දෙනෙක්ම කරාපිටිය රෝහලට ඇවිත් මාව බැලුවා. ඊට පස්සේ ගෙදරටත් ආවා. ඒ සියලුම දෙනා මට සෑහෙන්න උදව් කළා. මම මෙච්චර වෙලා කල්පනා කළේ ඒ හිතවතුන් පිරිසගේ නම් ටික කියන්න. දැන් හිත හරියට කලබලයි. ඒ නිසා ඔක්කොම නම් මතකයට එන්නේ නැහැ. එක නමක්වත් නොකියවුණොත් ඒක මහා වරදක් වෙනවා. මට කෝලම් නාට්‍ය ශිල්පය ඉගැන්වූ අම්බලන්ගොඩ හරිශ්චන්ද්‍ර මහත්මයා කෝලම් සංදර්ශනයක් පවත්වලා එයින් ලැබුණු ආදායම මට පරිත්‍යාග කළා. බෙල්වුඞ් කලායතනයේ මා සමග ඉගෙනගත් මිතුරියක් දැන් සිටින්නේ පිටරටක. ඇයත් මට මුදල් ටිකක් එවලා තිබුණා. මේ සියලුම දෙනාට මහත් පින්. ඒ උපකාරවල පිහිටෙන් තමයි මම තවමත් ප්‍රතිකාර ගන්නේ. පොල්වත්ත හන්දියේ ඩිස්පෙන්සරියේ වෛද්‍යතුමියටත් මහත් පින්. ගාල්ලේ කරාපිටිය රෝහලෙන් කකුලට බෙහෙත් දමන්න ගියා නම් වාහනයකට වරකට රුපියල් පන්දාහක් විතර ගෙවන්න වෙනවා.” අපේ කතාබහ අතරතුරදී ගාමිණි අම්බලන්ගොඩ නිතර නිතර කියා සිටියේ ඒ ඒ පුද්ගලයන්ගේ නම් ගම් සහ දින වකවානු අමතකව ගොස් ඇති බවයි. කෙසේ වෙතත් ඉදිරියේදී ගාමිණිට ටෙලි නාට්‍යවල රඟපාන්නට ශක්තියක් තිබේද යන්න ගැන මම හෙමිහිට විමසීමි. “මම දැන් හිතාගෙන ඉන්නේ රඟපෑමෙන් සමුගන්නයි. මගේ මේ අසනීප තත්ත්වය තිබියදීම හිරිරාජ් කෞෂල්‍ය මහත්මයාගේ අලුත්ම චිත්‍රපටයේ එක් දර්ශනයකට රඟපාන්න මාව එක්කරගෙන ගියා. පුටුවක වාඩිවෙලා කළ රඟපෑමක්. මාව හොඳටම සුවපත් වූවායින් පසුව නිර්මාණයකට දායක වෙන්නට ආරාධනා කළොත් සලකා බලනවා. මම දැන් අසරණයි. මම අවිවාහකයි. මගේ අක්කා විවාහ වෙනතුරු මම විවාහය කල් දමමින් සිටියා. දැන් මට වයස අවුරුදු 64යි. අක්කට බැහැ දැන් මාව බලාගන්න. මම හොඳටම සුවපත් වූ වහාම මමයි අක්කයි මහනුවර පදිංචියට යන්නට තීරණය කරලා ඉවරයි. ‘බාප්පයි නැන්දයි අපි බලා ගන්නම්’ කියලා මහනුවර පදිංචිව සිටින මගේ අයියගේ දුව අපට එන්නට කියලා තියෙනවා. පොල්වත්තේ ගේදොර අසල්වැසියන් අත්හැරලා යාමත් දුකයි. වේදිකා නාට්‍යයක් පෙන්වන්න ඈත පළාතකට එකම වාහනයෙන් යනකොට සරත් කුලතුංග, ජනක් ප්‍රේමලාල්, රවින්ද්‍ර යසස් කට්ටිය එකතුවෙලා මාව අවුස්සපු හැටි මගෙන් හොඳ ඒවායින් ටිකක් අහගත්තු හැටි මට මේ වෙලාවේ මතක් වෙනවා. මගේ හිතවතුන් මිත්‍රයින් ඉඳහිට හෝ හමුවෙනවා නම් ඒ තරම් සතුටක් තවත් නැහැ.  මගේ සෞඛ්‍ය තත්ත්වයට ගැලපෙන සහ සුදුසු චරිතයක් ලැබුණොත් මම බාරගන්නම්. මේ අසරණ වූ වෙලාවේ මට සිහිපත් වෙනවා රසිකයින් මාව මුණගැසුණු අවස්ථාවලදී මේ අපේ නළු මහත්මයා නේද? කියලා අහපු හැටි ඔවුන්ට ආදරෙයි. රසිකයින්ගේ ආදරය විතරයි මං හම්බ කරපු වස්තුවකට මං ළඟ තියෙන්නේ. ජාතික තරුණ සේවා සභාවට බැඳිලා බෙල්වුඞ් කාලයතනයෙන් නැටුම් කලාව ප්‍රගුණ කරලා එම ආයතනයට පින් සිද්ධවෙන්න අපි කණ්ඩායමට ලෝකයේ රටවල් 15ක පමණ සංචාරය කරමින් ප්‍රසංග ඉදිරිපත් කිරීමට අවස්ථාව ලබාදුන් ගුරු මහත්වරුන්ට මේ වෙලාවේ සිහිපත් කර සිටිනවා. මගේ දුරකතන අංකය 0777699808 සටහන හා ඡායාරූප - අමරදාස සිල්වා    ",
    "URL": "https://www.lankadeepa.lk/features/මම-දැන්-අසරණයි/2-553981",
    "Category": "features"
}