{
    "Source": "www.lankadeepa.lk",
    "Timestamp": "2022 නොවැම්බර් මස 08",
    "Headline": "ලෝකයා හමුවේ වසුරු හෙලූ ක්‍රිකට් ක්‍රීඩක ධනුෂ්ක",
    "News Content": "ඕස්ට්‍රේලියාවෙන් ලැබෙනු ඇතැයි අපේක්ෂා කළේ සුබවාදී ආරංචියකි. විස්සයි-20 ක්‍රිකට් ලෝක කුසලාන තරගාවලියේ දී හාස්කම් පාමින් පෙරට යමින් ශ්‍රී ලංකා ක්‍රිකට් කණ්ඩායම ක්‍රිකට් ලෝක කුසලානය මහත් හරසරින් මෙරටට රැගෙන ඒම එම සුබවාදි ආරංචියයි. එහෙත් ශ්‍රී ලංකා කණ්ඩායමට තරගාවලිය අතරමග දී ඉවතට විසිවීමට සිදුවිය.අවිනිශ්චිත ක්‍රීඩාවක් වන හෙයින්ම එම පරාජය සම සිතින් විඳ දරා ගැනීමට ශ්‍රී ලාංකික ක්‍රීඩා ප්‍රේමීන්ට හැකිය. එහෙත් රට නියෝජනය කරමින් ඕස්ට්‍රේලියාවට ගොස් රටේ නම කැත කළ රටට නින්දා සහගත අවමානයක් එක් කළ ධනුෂ්ක ගුණතිලක නැමැති ක්‍රීඩකයාගේ නොසන්ඩාලකම් එසේ ඉවසා සිටිය යුතු නැත.ධනුෂ්ක ගුණතිලකට එල්ල වී තිබෙන්නේ ක්‍රිකට් ක්‍රීඩකයකුට එල්ල විය හැකි බරපතළම චෝදනා දෙකෙන් එකකි. බරපතළ එක් චෝදනාවක් වන්නේ තරග පාවාදීම්ය. අනෙක් ​චෝදනාව ලිංගික අතවරයන්ය. ධනුෂ්කට එල්ල වී තිබෙන්නේ දෙවැනි චෝදනාවය. ඒ යටතේ ඔහු ඕස්ට්‍රේලියානු පොලිස් අත්අඩංගුවේ පසුවෙයි. ඕස්ට්‍රේලියානු ජාතික තරුණියක කළ පැමිණිල්ලකට අනුව ධනුෂ්ක ගුණතිලක අත්අඩංගුවට පත් වී තිබේ. එහි අධිකරණ කටයුතු ක්‍රියාත්මක වෙමින් පවතී.ධනුෂ්ක ගුණතිලක යනු දක්ෂ ක්‍රිකට් ක්‍රීඩකයෙකි. ඒ සම්බන්ධයෙන් විවාදයක් නැත. ඔහු දක්ෂයකු නොවේනම් දෙකෝටි විසි ලක්ෂයකට අධික ජනතාවක් ජීවත්වන ර​ටේ ක්‍රිකට් ක්‍රීඩා කරන එකළොස් දෙනාගේ කණ්ඩායමට ඔහුට ඇතුළත් විය නොහැක. ක්‍රීඩකයකුට දක්ෂතාව පමණක් නොසෑහේ. ක්‍රීඩාවෙන් අත්පත් කරගත් විනයක් මෙන්ම පෞරුෂයක් ද තිබිය යුතුය.විශේෂයෙන් තමන්ට මෙසේ ජාත්‍යන්තරයට පිවිසීමට හැකි වූයේ රට නිසා බවද රටේ ගෞරවය ආරක්ෂා කිරීම තමන්ගේ පරම වගකීම බවද ක්‍රීඩකයන් දැන සිටිය යුතුය. විශේෂයෙන්ම මහත්වරුන්ගේ ක්‍රීඩාවේ එම ජීව ගුණය එයට හිමි නිසි ගැඹුරින්ම ආරක්ෂා කිරීම ක්‍රිකට් ක්‍රීඩකයකු සතු අත්හල නොහැකි වගකීමකි. ඒ නයින් ගත් කල්හි ලිංගික අතවර චෝදනාවක් එල්ල වීමට තරම් තම හැසිරීම පහත හෙළා ගැනීම සම්බන්ධයෙන් ධනුෂ්ක ගුණතිලක අතිශයින්ම ලජ්ජාවට පත් විය යුතුය.ලිංගික අතවර චෝදනාලාභී ධනුෂ්ක ගුණතිලක නැමැති ක්‍රීඩකයාට විනය විරෝධි ක්‍රියා කිරීමේ චෝදනා එල්ල වූ පළමු අවස්ථාව මෙය නොවේ. දකුණු අප්‍රිකාවේදී 2018 වසරේ පැවැති ටෙස්ට් තරගාවලියක දී නෝර්විජියානු තරුණියකට ලිංගික අතවර කිරීම සම්බන්ධයෙන් මෙම ක්‍රීඩකයාට සහ ඔහුගේ මිතුරකුට චෝදනා එල්ල විය. එක්දින තරගාවලියකට සහභාගිවීමට එංගලන්තයට ගොස් කොවිඩ් ජෛව ආරක්ෂණ බුබුල කඩ කරමින් එංගලන්තයේ ඩර්හැම් හි වීදියක බීමතින් හැසිරීමේ චෝදනාව එල්ල වූයේ මෙම ක්‍රීඩකයාට හා තවත් ක්‍රීඩකයන් දෙදෙනකුටය.පසුදිනම මෙම ක්‍රීඩකයන් තිදෙනා ශ්‍රී ලංකාවට එවූ අතර පරීක්ෂණයකින් පසුව තිදෙනාටම තරග තහනමක් පැනවිණි. එහෙත් හදවත් උණු වූ ක්‍රිකට් පාලක මණ්ඩයේ මහත්වරු අතරමගදී තරග තහනම ඉවත් කළහ. කාන්තාවක් සම්බන්ධ ප්‍රශ්නයකදී මාතර පැවැති සාදයකදී අම්බානට ගුටි කෑමට සිදුවූ බව වාර්තා වූයේ ද මෙම ක්‍රීඩකයාටමය.ක්‍රිකට් ලෝක කුසලානය සඳහා ඕස්ට්‍රේලියාව බලා ගිය ද ධනුෂ්ක ක්‍රීඩා කළේ ශ්‍රී ලංකා කණ්ඩායම සහභාගි වූ පළමු තරගයේ පළමු පන්දුවට පමණි. ඔහු එහි දී ආබාධයට ලක්විය. එසේ ආබාධවලට ගොදුරු වූ එකම ක්‍රීඩකයා ධනුෂ්ක පමණක් ​නොවේ. තවත් ක්‍රීඩකයෝ ආබාධවලට ගොදුරු වූහ. එම ක්‍රීඩකයන්ට ලංකාවට ඒමට සිදුවිය. එහෙත් ධනුෂ්ක දිගටම ඕස්ට්‍රේලියාවේ තබා ගැනීමට ක්‍රිකට් බලධාරීහු ක්‍රියා කළහ. ඒ ඔහු සුවපත් වුවහොත් යළිත් කණ්ඩායමට එක්කර ගැනීමේ අපේක්ෂාවෙන් බව කියැවේ.ක්‍රිකට් බලධාරීන්ගේ අපේක්ෂාව එය නම් ඔහුට දඩාවතේ යාමට ඉඩ නොතැබිය යුතුය. පුහුණුවීම්වලට සම්බන්ධ කළ යුතුව තිබිණි. එහෙත් අදාළ ක්‍රීඩකයා සාද  අවස්ථාවලට සහභාගි වීමේ රූප රාමු දිගින් දිගටම සමාජ මාධ්‍ය ජාලාවල පැතිරෙමින් තිබිණි. එහෙත් බලධාරීන් ඒ සම්බන්ධයෙන් ගත් පියවරක් වාර්තා නොවේ. මෙහි ඇති ඛේදනීයම තත්ත්වය එය වේ.ලෝකයක් ඉදිරිපිට අපට අභිමානයක් තිබුණේනම් ඒ ක්‍රිකට් ක්‍රීඩාව නිසාය. ධනුෂ්ක වසුරු හෙලුවේ ඒ අභිමානය මතටය. ලෝක කුසලාන තරග මාලාවෙන් අතරමග දී ඉවතට විසි වීමට මෙවන් නොසන්ඩාලකම් ද හේතු වූවේදැයි සොයා බැලිය යුතුය. විනය නැති තැන කොඩිවිනය යැයි කියමනක් තිබේ. ධනුෂ්ක ගුණතිලක කොඩිවිනයකි. තවත් කොඩිවින මතුනොවන පරිසරයක් සකස් කිරීම ක්‍රිකට් බලධාරීන්ගේ වගකීමය.(***)  ",
    "URL": "https://www.lankadeepa.lk/features/ලෝකයා-හමුවේ-වසුරු-හෙලූ-ක්‍රිකට්-ක්‍රීඩක-ධනුෂ්ක/2-622996",
    "Category": "features"
}