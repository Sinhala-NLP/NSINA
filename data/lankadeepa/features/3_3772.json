{
    "Source": "www.lankadeepa.lk",
    "Timestamp": "2018 ජුනි මස 04",
    "Headline": "විස්ස ජනතා  ඉල්ලීමක්",
    "News Content": "20 වැනි සංශෝධනය, ඒකාබද්ධ විපක්ෂයේ මතය, දින සීයේ වැඩපිළිවෙල, ජනාධිපතිවරයාගේ චෝදනා හා ජ.වි.පෙට කරන විවාද යෝජනා ගැන මෙවර සඳුඳා හමුවෙන් අදහස් දක්වන්නේ ජනතා විමුක්ති පෙරමුණේ මධ්‍යම කාරක සභික වසන්ත සමරසිංහ මහතායි. ප්‍රශ්නය- 20 වැනි සංශෝධනය සම්බන්ධයෙන් මහින්ද රාජපක්ෂ මහතා ඇතුලු පාර්ශ්වයක් සාධනීය ස්ථාවරයක සිටින බව ජවිපෙ මුලින් කිව්වා. හැබැයි දැන් 20 ට තමන් විරුද්ධ බව ඒකාබද්ධ විපක්ෂය පැහැදිලිව කියද්දී ඊළඟ පියවර කුමක් ද?  පිළිතුර- 20 වැනි ආණ්ඩුක්‍රම ව්‍යවස්ථා සංශෝධනය කියන්නේ මේ රටේ ජනතාවගේ ඉල්ලීමක්. විධායක ජනාධිපති ධූරය ඒකාධිපති එකක් යන්න එය ආරම්භ වූ දවසේ සිට ජවිපෙ කිව්වා. චන්ද්‍රිකා කුමාරණතුංග, මහින්ද රාජපක්ෂ හා අවසානයේ මෛත්‍රිපාල සිරිසේන ජනාධිපතිවරයාත් පත්වෙද්දී කිව්වේ විධායක ජනාධිපති ධූරය අහෝසි කරනවා කියලයි. දන් සමහරු අහසින් වැටුණා වගේ දින සීයෙන් අයින් කරන බවක් දන්නේ නෑ කියලා කියනවා. මේවා පට්ටපල් බොරු. ජනවරම ජනතාවට පැහැදිලි කරද්දී ඒ සාකච්ඡාවල සංවාදවල රැස්වීම්වල එජාපය හා මෛත්‍රිපාල සිරිසේන මහත්තයා එකඟ වෙලා දින සීයෙන් විධායක ජනාධිපති ධූරය අහෝසි කරනවා යැයි කී ජනවරමක් මේ තියෙන්නේ. විධායක ජනාධිපති ධූරය පාවිච්චි කරමින් මේ රටේ ප්‍රජාතන්ත්‍රවාදයට, අධිකරණයට, මූල්‍ය ක්‍ෂේත්‍රයට කරන ලද බලපෑම් පිළිබඳව අවශ්‍ය තරම් උදාහරණ අපට දෙන්න පුළුවන්. ඒ නිසා මේක රටේ අවශ්‍යතාවයක්. ආණ්ඩුක්‍රම ව්‍යවස්ථාවක් පිළිබඳ තිබුණු සාකච්ඡාවක් දැන් නෑ. එක එක්කෙනා මේ ගැන විවිධ අවස්ථාවල තිබුණ අදහස්, නිර්ණායක ප්‍රකාශ කළා. අපි කියන්නේ 20 ට අදාළව රටට අහිතකර දේවල් කියන්න. අපි මේක දැම්මේ ආණ්ඩුව නොදාපු නිසයි. මෛත්‍රිපාල සිරිසේන හා රනිල් වික්‍රමසිංහ මහත්වරු මේ ගැන රටට කියන්න ඕනෑ.  ප්‍රශ්නය- ඔබ එහෙම කිව්වත් ජනාධිපතිවරයා දැන් කියන්නේ දින සීයේ වැඩපිළිවෙල ගැන තමන් දැන සිටියේ නැහැ කියලනෙ? පිළිතුර - ඔව් ඉතින් එතුමා ජනාධිපතිද කියලා දන්නවද කියලා තමයි අහන්න තියෙන්නේ. දින සීයේ වැඩපිළිවෙළ හදලා මෛත්‍රිපාල සිරිසේන මහතාගේ ෆොටෝ දාලා ඒ මැතිවරණ ව්‍යාපාරයට මැදිහත් වූ අයගෙ එකඟතාවයක් අනුව තමයි සහාය දුන්නේ. මහින්ද රාජපක්ෂ පැරැද්දුවෙ. එතකොට මේවා දන්නෙ නැත්නම් එතුමා බබාද. දින සීයෙන් කරනවා කිව්ව සමහර වැඩ කරන්න බැරි වුණා. පස්සෙ විධායක ජනාධිපති ධූරය අහෝසි කරනවා කියලා සෝභිත හාමුදුරුවන්ගෙ ආදාහන උත්සවයෙදිත් පොරොන්දු වුණා. අද ඒකත් අමතක වෙලා. එතුමාට බලය දෙද්දී එතුමා මැතිවරණ රැස්වීම්වල, ප්‍රතිපත්ති ප්‍රකාශනවලට කරපු කතා තියෙනවා. දින සීයෙ දැක්කෙ නැතත් හොරු අල්ලනවා කිව්වනෙ. අල්ලපු හොරෙක් කියන්නකො.  ප්‍රශ්නය- 20 වැනි සංශෝධනයට සහායට සිටින්නේ කවුද? පිළිතුර- මේ රටේ පොදු ජනතාවගේ සහාය තිබෙනවා. හැබැයි පොදු ජනතාවට මේකට ඡන්දෙ දෙන්න බෑ. ඒක කරන්න පුළුවන් පාර්ලිමේන්තු මන්ත්‍රීවරුන්ට විතරයි. මේ සහයෝගය තිබුණු නිසානෙ මෛත්‍රිපාල මහත්තයා දිනුවෙ. 18 ගෙනැල්ලා ජීවිත කාලෙම ඉන්න හැදුවාට 2010 ජනාධිපතිවරණයේදි මහින්ද රාජපක්ෂ කිව්වෙත් මේකම තමයි.  ඕනෑම අධිකරණ නියෝගයක් බල රහිත කරන්නට මිනීමරුවන් පවා නිදහස් කරන්නට බලයක් මේ ජනාධිපති ධූරයට තිබෙනවා. අපි මේ කරන්නේ විධායක ජනාධිපති ධූරයේ බලය අඩු කිරීමයි. ජනාධිපති ධූරය නැතිවෙන්නේ නෑ. 20ට එරෙහිව කෑ ගහන හැමෝටම නඩු දෙක තුන තිබෙනවා. නඩු වැටිලා හිරේ ගියත් නිදහස් වෙන්න නම් විධායක ජනාධිපති කෙනෙක් ඉන්න ඕනෑ කියලා ඒ අය හිතනවා ඇති. හොරු අල්ලන්න ආපු ආණ්ඩුවක් හොරු එක්ක කේවල් කර කර බලය රඳවා ගැනීමට ව්‍යාපෘති මෙහෙයවන්නේ ඒ නිසයි. බැඳුම්කර වංචාවෙ නම් ටික එළියට නොදා මෛත්‍රිපාල සිරිසේන මහතා කරන්නෙත් කේවල් කිරීම තමයි. මේ රටේ දේශපාලකයන්ට ජනතා කැමැත්තට පිටින් යන්න හැකි නම් 20 පරද්දන්න පුළුවන්. ජනතා කැමැත්ත අනුව පාර්ලිමේන්තුව කටයුතු කරනවා නම් 20 සම්මත කරන්නම ඕනෑ.  ප්‍රශ්නය- මුළු පාර්ලිමේන්තුවම ව්‍යවස්ථා සම්පාදක මණ්ඩලයක් හැටියට ක්‍රියා කර්ද්දී ජ.වි.පෙ මීට අත ගැසුවේ ඇයිදැයි ඒකාබද්ධ විපක්ෂය අහනවා. ඒ වගේම මේ පනත් ක්‍රියාවලියට අඩුම තරමින් මාස හතක්වත් ගතවන නිසා ආණ්ඩුවේ ආයුෂ සමඟ බලද්දී එය ප්‍රායෝගික නොවන වැඩක් බවත් කියනවා. පිළිතුර- ව්‍යවස්ථා සම්පාදක මණ්ඩලයක් හැටියට පාර්ලිමේන්තුව කටයුතු කරනවා නම් ඒකෙ ඉන්න ඒකාබද්ධ විපක්ෂ මන්ත්‍රීවරු එළියට ගිහිල්ලා මේ කියන කතා නවත්තලා කියන්න ඕනෙ මොකද්ද? අපි ව්‍යවස්ථා සම්පාදක මණ්ඩලය විදියට මේක කෙටුම්පත් කරමු කියලනෙ. එහෙම එකක් නෑ. අනෙක් එක අපේ රටේ ජනාධිපති ධුරය 1978 ව්‍යවස්ථාවෙන් ඇවිල්ලා 1982 ජනාධිපතිවරණයේ සිට වසර හතලිහකට ආසන්න කාලයක් රටේ තියෙනවා. මේ විධායක ජනාධිපති ධුරයේ බලය අඩු කරලා පාර්ලිමේන්තුවට වග කියන කැබිනට් මණ්ඩලයට බලය තියෙන සංශෝධනයක් අපි ගේන්නේ. ඒක අවශ්‍ය නම් මාසයක් දෙකක් විවාද කරලා සම්මත කළ හැකියි. මේ ආණ්ඩුවට කාලයක් නෑ කියලා ඔය කියන්නේ නොකෙරෙන වෙදකමට කෝඳුරු තෙල් හෙවිල්ලක්නෙ. 2018 ජනවාරි වෙනතුරු මෛත්‍රිපාල සිරිසේන ජනාධිපති. මාස හත නම් ඒත් කාලය තියෙනවානෙ. 20 න් සමාජයට සිදුවන යහපත් ප්‍රගතිශීලී ප්‍රතිසංස්කරණ ගැන ඒ අයට තර්ක නෑ. මේ පස්ස හරවන්නේ ජනතා ඉල්ලීමටයි.  ප්‍රශ්නය- 20 රෝ සංවිධානයේ වැඩක් කියලත් කියනවනෙ. ජවිපෙට මොකද මේ රෝ ලේබල් එකක් නිතර වදින්නේ?  පිළිතුර - ඔය විග්‍රහ වෙන්නේ එක එක වෙලාවට එක එක පැතිවලට හරවලා තම තමන් කැමැති විදියටනෙ. අපි කියන්නේ 20 අපේ ආණ්ඩුක්‍රම ව්‍යවස්ථාවට අනුව විග්‍රහ කරගන්න. මොකද රට පාලනය කරන්නෙ පාර්ලිමේන්තුවෙන් මිස රෝ එකෙන් නෙවෙයිනෙ. මේක රනිල් වික්‍රමසිංහ මහත්තයාගෙ වුවමනාවට ගේන්නෙ කියලත් සමහරු කිව්වනෙ. හැබැයි එජාපයෙ අය කියන්නෙ මේක මහින්ද ගේන්න කරන වැඩක් කියලයි.  ප්‍රශ්නය- උදය ගම්මන්පිල මන්ත්‍රීවරයා 20 ගැන ප්‍රසිද්ධ විවාදයකට සූදානම්. ජවිපෙත් සූදානම් ද? පිළිතුර- සමහරු කරුණු කියන්නේ හොරකම් කරලා හිරේ නොයා ඉන්න විදියනෙ. එහෙම නෙවෙයි. ඕනෑම පාර්ශ්වයකට 20 වැනි සංශෝධනය ගැන කරුණු කියාදෙන්න අපි සූදානම්.  ප්‍රශ්නය- ජනාධිපතිවරයකු මියයාම, ඉල්ලා අස්වීම ආදී කරුණක් මත ධුරයේ පුරප්පාඩුවක් වන අවස්ථාවකදී නැවත ජනාධිපතිවරණයකට ඉදිරිපත් නොවී 19 වැනි සංශෝධනයේ හිඩැසක් මත  ජනාධිපති පුටුවට ඒමට මහින්ද රාජපක්ෂ ජනාධිපතිවරයාට ඉඩක් ඇතැයි උදය ගම්මන්පිල පවසනවා. 20 පාරාවළල්ලක් වේවිද? පිළිතුර- ගම්මන්පිල හිතන් ඉන්නේ මිනිස්සු මැරෙන්නේ නෑ කියලයි. බලයේ ඉන්න ජනාධිපති මැරෙනවා වගේම මහින්ද රාජපක්ෂ මහතා මැරෙන්නත් පුළුවන්. අනෙක් අතට මහින්ද රාජපක්ෂ මහතා අගමැති වෙයි කියලා කියන්නෙ කොහොමද? පාර්ලිමේන්තුවෙ කැමැත්ත එතුමාට ලැබෙයි කියලා කියන්නේ කොහොමද? මේවා හිතලු. 19 හෝ 20 දුර්වලතා තිබෙනවා නම් ඒවා හදාගැනීමයි කළයුත්තේ. ගම්මන්පිල වගේම මාත් මැරෙනවා. පුරප්පාඩු ගැන මේ තිබෙන්නෙ නම් හීනයක්.  ප්‍රශ්නය- මේ සියල්ල අතරේ බැසිල් රාජපක්ෂ ගෝඨාභය රාජපක්ෂ ප්‍රමුඛ කණ්ඩායම් ප්‍රබල දේශපාලන ප්‍රචාරණ ව්‍යාපාරයක් ආරම්භ කර තිබෙනවා. 2020 ජනාධිපතිවරණය ඔවුන්ට පහසු ඉලක්කයක් වන බව නේද පෙනෙන්නේ?  පිළිතුර- මේ බැසිල්ලා ගෝඨාභයලා ඇමැතිකම් දරාගෙන සිටිද්දී රාජපක්ෂ මහත්තයා ජනාධිපතිකම් දරන් සිටිද්දී පාර්ලිමේන්තුවේ 156 ක් හා පළාත් සභා ටික තියෙද්දී තමයි ඔහු පැරදුණේ. 2020 ජනාධිපතිවරණය එද්දී ඔවුන් කියන්නේ මොකද්ද? අසාර්ථක කණ්ඩායම් දෙකකින් වඩා සාර්ථක යැයි කෙනෙක් හොයාගන්න වෙන්නේ නෑ. රටට තියෙන්නේ විකල්පයක්. වඩා හොඳ තනි පුද්ගලයෙකුට බලය ප්‍රසාරණය වන විධායක ජනාධිපති ධූරය අහෝසි කිරීමයි. මේ අය මොනව කළත් රට අද තිබෙන තැන ජනතාව දන්නවා. ඒක පුද්ගල ආදායම ඩොලර් 4030 යි. රටක් සංවර්ධිත රටක් වීමට නම් ඩොලර් 12 650 ක් විය යුතුයි. ඒ කියන්නේ මේ වගේ තුන් ගුණයකට. පුද්ගල වුවමනා වෙනුවෙන් ප්‍රජාතන්ත්‍රවාදී සංස්කෘතිය හැකිලූ පාලක සංස්කෘතිය නැවත ගෙනඒම වැලැක්වීමට ආර්ථික සංවර්ධනය වෙනුවෙන් ශිෂ්ට සමාජයක් ගොඩනැගීම සඳහා අපි 20 යෝජනා කරනවා. 2015 වනවිට රටේ රජකම ගැනීම සඳහා රාජපක්ෂ මහත්තයා හිටියේ කඩුවයි පුටුවයි හොයමින්. ඒ රජ්ජුරුවොත් පැරැද්දුවා නම් දොරටු පාලයෝ පරද්දන එක මිනිස්සුන්ට වැඩක් නෙවෙයි.  ප්‍රශ්නය- පර්පචුවල් ටේ‍රෂරීස් වෙතින් මුදල් ලබාගත්තේ යැයි කියන 118 ක් ගැන කතාවෙද්දී ඔබ 166 ක ලැයිස්තුවක් ගැන කියනවා. මොකද්ද හරි ලැයිස්තුව? පිළිතුර- මෙහෙමයි. බැඳුම්කර වාර්තාව දුන්නාම කඩිනම් ක්‍රියාමාර්ග ගන්න කියලා ඒකෙ පිටු 106 ක් ජනාධිපති ළඟ තියාගත්තා. මොකද්ද ගත්ත ක්‍රියාමාර්ග? 166 දෙනෙක් රුපියල් මිලියන 1190 ක් පර්පචුවල් ටේ‍රෂරීස් එකේ සල්ලි සෙලාන් බැංකුවෙ ගිණුමක් හරහා බෙදාගෙන තියෙනවා කියලා නීතිපති  දෙපාර්තමේන්තුව  අධිකරණයට වාර්තා කළා. ඊට අදාළ තොරතුරු අර පිටු 106 තියෙනවා. අද ඒ පිටු 106 ත් නෑ. හොරුත් නෑ. ඒ ටික ජනාධිපති ලේකම් කාර්යාලෙ තියෙනවා කියලා දයාසිරි ජයසේකර මන්ත්‍රීවරයා කිව්වා. 116 නෙවෙයි 166 ක නම් තියෙනවා. දේශපාලකයන්, ජනාධිපති ලේකම් කාර්යාලයේ අගමැති කාර්යාලයේ මහ බැංකුවේ අර්ථසාධක අරමුදල ඇතුලු රාජ්‍ය ආයතනවල විපක්ෂයේ කණ්ඩායම්වල ගොඩක් අයගෙ නම් තියෙනවා. මේ දේශපාලන ගේම්වලට තමයි ලිස්ට් එක හංගන්නේ. දැන් එතුමා හෙට අනිද්දා වෙනකොට මම එහෙම ඒවත් කිව්වේ නෑ කියාවි. මේ බොළඳ කතා කියන්නේ ජනතාව දීපු ජනවරමට පිටුපාලා වැඩ කරන ජනාධිපතිවරයෙකු හැටියටයි.  ප්‍රශ්නය- ඔය 166 යේ ජවිපෙ කිසිවෙකුම නෑ කියලා සහතික ද? පිළිතුර - අනිවාර්යෙන්ම. අපට හැර වෙන කිසි කෙනකුට තමන්ගෙ අය මේ ලැයිස්තුවේ නෑ කියලා කියන්න බෑ. ජනාධිපති මෛත්‍රිපාල සිරිසේන මහත්තයටවත් අගමැති රනිල් වික්‍රමසිංහ මහත්තයාටවත් මහින්ද රාජපක්ෂ මහත්තයාටවත් කියන්න බෑ. අද ඒගොල්ලො මේ ගැන වචනයක් කියන්නේ නැත්තේ ඇයි. මේ 166 නම් ටික එළියට දාන එක ජනාධිපතිවරයාගෙ වගකීමක්. තව ලංකා බැංකුවෙ ගිණුම්වලින් බෙදාපුවා තියෙනවා. දයාසිරි ජයසේකර මන්ත්‍රීවරයාට දීපු චෙක්පත දීලා තියෙන්නේ ලංකා බැංකුවෙ ගිණුමකින්. මේ ලේඛනය හෙට අනිද්දා වෙනකොට අස්ථානගත වෙනවා කියලා අපට විශ්වාසයක් තියෙනවා. ඊටපස්සෙ ජනාධිපති ලේකම් මාරු වෙනවා. ඊට පස්සෙ කාගේ හරි නිලධාරියෙකු පිට පටවලා මේ 166 හංඟන මැදිහත්වීමකයි ජනාධිපතිවරයා සිටින්නේ.  ප්‍රශ්නය - බොහෝ දෙනෙකු තමන්ට චෝදනා කළත් රාජ්‍ය බැංකු ටික බේරාගැනීමට පවා හැකිවුණේ තමා ශ්‍රීලනිප සභාපතිත්වය ලබාගත් නිසා යැයි ජනාධිපතිවරයා පැවැසුවා. ජනාධිපතිවරයාගෙ පැත්තෙන් කියන කතා වලංගුම නැද්ද? පිළිතුර - මේ කියන සමහර කරුණු ගැන අපට තාර්කිකව හිතන්න පුළුවන්. ඒ වගේම පාර්ලිමේන්තුවේ මන්ත්‍රීවරු 42ක් හිටපු රනිල් වික්‍රමසිංහ මහත්තයා අගමැති කළේ නොදැන නෙවෙයිනෙ. ජනාධිපති වුණාට පස්සෙයි පක්ෂෙ සභාපතිකම ලැබුණෙ. ඇයි සභාපතිකම් ගත්තේ? දින 100 ක් දන්නේ නෑ මෙහෙම මඟුලක් කරන්න බෑ කියලා පාර්ලිමේන්තුව විසුරුවන්න තිබුණනෙ. කොමිෂන් සභා පිහිටුවීමේ සිට 19 වැනි සංශෝධනය ඇතුලු කරුණු කාරණා ගණනාවක් දින සීයේ තිබුණා. අවුරුදු තුනහමාරකට පස්සෙ ජනාධිපති කියනවා නම් දන්නේ නෑ කියලා ඔහු තනතුරට ගැලපෙන්නෙ නෑ. 156 ක් හිටපු මහින්ද රාජපක්ෂ 46ක් හිටපු වික්‍රමසිංහට දීලා ගියා. එතුමා දින සීයෙන් විසුරුවන්නේ නැතිව එකසිය හැට ගාණක් වෙනකන් කල්ගත්තේ බලය ඒකරාශි කරගන්නයි.   - සාකච්ඡා කළේ බිඟුන් මේනක ගමගේ  ",
    "URL": "https://www.lankadeepa.lk/features/විස්ස-ජනතා--ඉල්ලීමක්/2-530241",
    "Category": "features"
}