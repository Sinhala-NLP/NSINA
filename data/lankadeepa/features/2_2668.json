{
    "Source": "www.lankadeepa.lk",
    "Timestamp": "2020 ජුලි මස 17",
    "Headline": "කාන් සිනමා උළෙලේ කලාත්මක චිත්‍රපට අතරට ’බඹරු ඇවිත්’",
    "News Content": "(ඩිල්ෂානි චතුරිකා දාබරේ)ලෝකයේ ප්‍රධාන සිනමා සම්මාන උළෙලක් වන කාන් අන්තර්ජාතික සිනමා උළෙලට සමගාමීව තිරගතකෙරෙන කලාත්මක චිත්‍රපට මාලාව අතරට ප්‍රවීණ සිනමාවේදී ධර්මසේන පතිරාජගේ 'බඹරු ඇවිත්'(The Wasps Are Here) චිත්‍රපටයද ඇතුළත් කර තිබේ.ඇමෙරිකාව, ප්‍රංශය, රුසියාව, තායිලන්තය, චීනය, හංගේරියාව, පිලිපීනය, පෝලන්තය ඇතුළු ලෝකයේ විවිධ රටවල සිනමාපට 25ක් අතරට මෙම සිනමාපටයද තේරී ඇති බව එම සිනමා උළෙලෙහි නිල වෙබ් අඩවියේ දැක්වේ.ඔක්තෝම්බර් 10 සිට 18 දක්වා කාලය තුළ ප්‍රංශයේ පැවැත්වෙන කාන් සිනමා උළෙහිදී මෙම කලාත්මක චිත්‍රපට ප්‍රදර්ශනය කෙරේ. මෙම උළෙළේදී තිරගත කෙරෙනුයේ 4K තාක්ෂණය ඔස්සේ නවීන ප්‍රතිසංස්කරණය කළ සිනමාපටයක් ලෙසිනි.ශ්‍රී ලාංකේය සිනමාවේ සුවිශේෂ සන්ධිස්ථානයක් සනිටුහන් කළ බඹරු ඇවිත් චිත්‍රපටය ලංකාවේ තිරගත වූයේ 1978 අගෝස්තු 11 වැනිදාය.මේ සඳහා විජය කුමාරතුංග, මාලිනී ෆොන්සේකා, ජෝ අබේවික්‍රම, විමල් කුමාර ද කොස්තා, අමරිසිරි කලංසූරිය, ඩබ්ලිව්. ජයසිරි, සිරිල් වික්‍රමගේ ඇතුළු පිරිසක් රංගනයෙන් දායක වූහ.1979දී ජනාධිපති සම්මාන උළෙලේදී හොඳම චිත්‍රපය, අධ්‍යක්ෂණය වෙනුවෙන් මෙම සිනමාපටය සම්මානයෙන් පිදුම්ලැබීය. 1978 මොස්කව් ජාත්‍යන්තර සිනමා උළෙලේදී ශ්‍රී ලංකාව නියෝජනය කරන ලද්දේද බඹරු ඇවිත් සිනමාපටයයි.'උදුම්බරා හිනැහෙනවා', 'හඳුනාගත්තොත් ඔබ මා' වැනි ගීත බඹරු ඇවිත් සිනමාපටයේ ජනප්‍රිය ගීත වේ. ආචාර්ය ප්‍රේමසිරි කේමදාස මීට සංගීතයෙන් දායක වී ඇත.  ",
    "URL": "https://www.lankadeepa.lk/features/කාන්-සිනමා-උළෙලේ-කලාත්මක-චිත්‍රපට-අතරට-’බඹරු-ඇවිත්’/2-575636",
    "Category": "features"
}