{
    "Source": "www.lankadeepa.lk",
    "Timestamp": "None  2014 ජුනි මස 24",
    "Headline": "අගනුවර සමාජශාලා",
    "News Content": "නයි නළඟන නමින් ප‍්‍රකට කොල්ලූපිටියේ ක්ලියෝපැට‍්‍රා රාත‍්‍රි සමාජ ශාලාවේ නළඟනකවූ දන්තුරේ නිරෝෂා විමලරත්න සිය කුළුඳුල් දරුවා බිහි කළ බව පසුගිය සතියේ වාර්තා විය. නිරෝෂා ප‍්‍රසිද්ධියට පත් වූයේ නාගයකු ද සමග එම සමාජ ශාලාවේ රංගනයේ නිරත වූ නිසාය. කොළඹ රාත‍්‍රි සමාජ ශාලා එසේත් නැතහොත් නයිට් ක්ලබ්ස් යනු මොනවා ද? ඒ ගැන සොයා බැලීමකි මේ. රාත‍්‍රි සමාජ ශාලා යනු කොළඹ සංස්කෘතියේ උප සංස්කෘතියක් ලෙස පිරිසක් හඳුන්වති. දුප්පතුන්ගේ මුදල් හූරා කන තැනක් ලෙස තව පිරිසක් හඳුන්වති. ශ‍්‍රී ලංකාවට සංචාරකයන් අද්දවා ගැනීමට ඇති ස්ථානයක් ලෙස ද තවත් පිරිසක් කියති. කොළඹ රාත‍්‍රි සමාජ ශාලා තිහක් පමණ තිබේ. ඉන් වැඩිමනක් ඇත්තේ හෝටල ආශ‍්‍රිතවය. ප‍්‍රධාන පෙළේ රාත‍්‍රි සමාජ ශාලා පහක් පමණ කොළඹ වෙයි.  සමාජ ශාලාවක් පවත්වාගෙන යෑම සඳහා ආපනශාලා බලපත‍්‍රය සහ මත්පැන් විකිණීමේ බලපත‍්‍රය අවශ්‍යය. කොළඹ ඉඩ පහසුකම් ඇති රාත‍්‍රි සමාජ ශාලා ඉතා සීමිතය. බොහෝ සමාජ ශාලාවල අවම ඉඩක් ඇති නිසා ගනුදෙනුකරුවන් වැඩි පිරිසක් ආ විට තදබදයක් දැනෙයි. ඉඩ පහසුකම් සහිත විශාලම රාති‍්‍ර සමාජ ශාලාව ඇත්තේ කොල්ලූපිටියේය.රාත‍්‍රි හතට පමණ විවෘත වන සමාජ ශාලා අලූයම හතර පමණ වන තෙක් ක‍්‍රියාත්මක වෙයි. සාමාජ ශාලාවලට ඇතුළු වෙද්දී ගාස්තුවක් ගෙවිය යුතුය. බොහෝ සමාජ ශාලාවල  ඇතුළත් වීමේ ගාස්තුව ලෙස රුපියල් පන්සියයක් අය කරයි. මුදල් ගෙවා ටිකට්පත මිල දී ගත යුත්තේ ආරක්ෂක අංශවලිනි. සෑම රාති‍්‍ර සමාජ ශාලාවකම පෞද්ගලික ආරක්ෂක අංශ සාමාජිකයෝ සිටිති. ඔවුහු ශාලාව ඉදිරිපිටට වී ආරක්ෂක රාජකාරියේ නිරත වෙති. බොහෝ සමාජ ශාලාවලට ගනුදෙනුකරුවන් ඇතුළු කර ගන්නේ පරීක්ෂා කිරීමෙන් අනතුරුවය. ඒ අවි ආයුධ ආදිය ඇතුළතට ගෙන එතිය යන සැකය නිසාය. අයුධ ආදිය රැුගෙන රාත‍්‍රි සමාජ ශාලාවට ඇතුළු වීම එම සංස්කෘතියට පටහැනිය. ඇතැම් සමාජ ශාලා අසළ ආරක්ෂකයෝ දහ පහළොස් දෙනෙක් ද, තවත් සමාජ ශාලා අසළ පස් හය දෙනෙක් ද වෙති. ගනුදෙනුකරුවන් එද්දී ආරක්ෂකයන් විසින් ඔවුහු පිළිගනු ලබති. ඇතුළතට එන පුද්ගලයාගෙන් පුද්ගලයාට පිළිගනු ලබන ආකාරය වෙනස්ය. ආරක්ෂකයන් දොර විවර කර දුන් පසු ඇතුළතට යද්දීම සිතෙනුයේ වෙනමම ලෝකයකට පා තැබුවා සේය. අඩ අඳුර මැද්දේ අධික ශබ්දයෙන් ඇසෙන සංගීතයකි. සමාජ ශාලාවෙන් ශාලාවට එම සංගීත රටාව වෙනස්ය. සංගීතයේ රිද්මය වෙනස්ය. ප‍්‍රධාන දොරටුවෙන් ඇතුළතට යද්දී ගනුදෙනුකරුවන් පිළිගන්නට එන්නේ කාන්තාවෝය. අඩ අඳුරේ ඔවුන් පෙනෙන්නේ සුරූපිණියන් ලෙසය. තොල්, නියපොතු පාට කර විවිධ හැඩයන්ට කොණ්ඩය සැකසූ කාන්තාවෝ අඳින විලාසිතාව ද එකිනෙකාට වෙනස්ය. සරාගී අයුරින් ඔවුන් හැසිරෙන්නේ ගනුදෙනුකරුවන් ඇද බැඳ ගැනීමටය. අඳින පළඳින ආකාරය පමණක් නොව ගමන් කරන, කතා කරන විලාසය ද ඒ ආකාරයටමය. ගනුදෙනුකරුවන් පිළිගෙන ආසන වෙත කැඳවාගෙන යාමේ වගකීම ඇත්තේ ඔවුනටය. නිතර නිතර සමාජ ශාලාවට එන පිරිස් බොහෝ විට තෝරා ගන්නේ එකම යුවතියකි. විවිධ යුවතියන් තෝරා ගන්නා පිරිස් ද නැතුවාම නොවේ. කොළඹ සෑම සමාජ ශාලාවකම පාහේ ගණිකා සේවය සිදු වන බවට ඇති මතයේ සම්පූර්ණ සත්‍යතාවක් නැත. බොහෝ සමාජ ශාලාවල ගණිකා වෘත්තිය සඳහා කාමර නැත. ඇත්තේ විවෘත පෙදෙසක් පමණි. සත්‍ය වශයෙන්ම සමාජ ශාලාවල දී සිදු වන්නේ සරාගී ලෙස හැසිරෙන කාන්තාවක පිරිමින් සමග ලිංගිකව හැසිරීම නොව ඔවුන් සමග මධුවිත සප්පායම් වීමයි. එක් දිනක් පැමිණෙන ගනුදෙනුකරුවකු නැවත එම සමාජ ශාලාවටම පැමිණෙන ලෙස  ආකර්ශනය කර ගැනීමේ වගකීම ඇත්තේ සමාජ ශාලාවේ සිටින යුවතියන්ටය. ඒ නිසා ඔවුහු හැකි තරම් ගනුදෙනුකරුවනට අවශ්‍ය ආකාරයට හැසිරීමට උත්සාහ ගනිති. වයස අවුරුදු 20, 21 සිට 43, 44 දක්වා පමණ කාන්තාවෝ ඒවායේ සේවය කරති. නිය, තොල් වර්ණ ගන්වා, විවිධ විලාසිතාවලට ඇඳගෙන සිටින නිසා අඩ අඳුරේ ඔවුන්ගේ වයස තීරණය කිරීම අසීරුය. තමාට බීමට මත්පැන් බෝතලයක් රැුගෙන දෙන්නැයි යුවතියෝ ගනුදෙනු කරුවන්ගෙන් ඉල්ලති. සරාගී බසට සහ හැසිරීමට සිත යන ගනුදෙනුකරුවෝ ඇයට අවශ්‍ය කරන මත්පැන් වර්ගය අරගෙන දෙති. ගනුදෙනුකරුවා අසීමිතව  මත්පැන් පානය කරද්දී තරුණිය මත්පැන් පානය කරන්නේ සීමා සහිතවය. ඇය සීමා සහිතව පානය කළත් තව තවත් ඇයට මත්පැන් අවශ්‍ය බව කියමින් ඒවා තරුණයා ලවා මිල දී ගැනීමට ඔවුහු උත්සාහ කරති. තරුණයා මත්පැන් හෝ වෙනත් දෙයක් වැඩි වශයෙන් මිල දී ගැනීම ඔහු සමග සිටින තරුණියට හොඳය. ඒ ඇයට කොමිස්  මුදලක් ලැබෙන බැවිනි.තමා සමග සිටින ගනුදෙනුකරුවන්ගේ බිල වැඩි වන තරමට කොමිස් මුදල වැඩිය. බොහෝ සමාජ ශාලාවක එම කොමිස් මුදල දිනපතා ගෙවනු ලබයි.සාමාජ ශාලාවල සිටින තරුණියන්ට මාසික වැටුපක් ගෙවන අතර එය සාමාජ ශාලාවෙන් සමාජ ශාලාවට වෙනස් වේ. රුපියල් 25,000ක් 30,000ක් පමණ මාසික වැටුපට අමතරව දිනපතාම ගෙවන කොමිස් මුදල නිසා සමාජ ශාලා කාන්තාවනට මුදල් පිළිබඳ ගැටලූවක් මතු නොවේ. ඇතැම් විට ගනුදෙනුකරුවෝ ද ඔවුනට යම් මුදලක් ලබා දෙති.සමාජ ශාලාවල වැඩි වශයෙන් සිටිනුයේ දුර බැහැර ප‍්‍රදේශවල තරුණියෝය. ඇතැම් පිරිස් හිතවත්කම් මතත්, තවත් අය පුවත්පත් දැන්වීම් මගිනුත් ඒවායේ සේවයට පැමිණ සිටිති.කොළඹ ඇතැම් සමාජ ශාලාවල නර්තන කණ්ඩායම් සිටී. එක් නළඟනකට දිනකට රුපියල් දෙදහසක් පමණ ගෙවයි. නයි නළඟන සිටි සමාජ ශාලාවේ වැඩි වශයෙන් ඉන්දියානු සම්ප‍්‍රදායට බර නර්තන ඉදිරිපත් කරති. නටන යුවතියන්ට මල් මාලා දැමීමේ ඉන්දියා සම්ප‍්‍රදාය එම සමාජ ශාලාවේ ද ක‍්‍රියාත්මක වේ. එහි ඇති විශාල පීටිකාවේ යුවතියන් නටද්දී ඊට පසෙකින් මල් මාලා තබා ඇත. සමාජ ශාලාවට පැමිණ නටමින් විනෝද වන්නෝ රුපියල් 400ක් දී එම මල් මාලාවක් මිල දී ගෙන එය නළඟනට පළඳවති. ඉන් රුපියල් සියයක කොමිස් මුදලක් නළඟනට හිමි වේ. බොහෝ විට විදේශීය තරුණයෝ එම සම්ප‍්‍රදායට ප‍්‍රියතාවක් දක්වති.කොළඹ ප‍්‍රසිද්ධ සාමාජ ශාලා දෙක තුනකට වැඩි වශයෙන් එන්නේ ශ‍්‍රී ලාංකිකයන් නොව විදේශිකයන්ය. වැඩි වශයෙන් ගනුදෙනුකරුවන් සමාජ ශාලා වෙත එන්නට පටන් ගන්නේ රාත‍්‍රි නවය පසු වූ විටය. තනිව පැමිණෙන ඇතැමෙක් සමාජ ශාලා යුවතියන් සමග සිය පෞද්ගලික තොරතුරු පවා කියනුයේ හිත සැහැල්ලූ කර ගැනීමටය. තවත් ඇතැමෙක් ඇති තරම් බොරු වමාරා යුවතිය රවටාගෙන වෙන වෙන දෑට පොළඹවා ගැනීමට තැත් කරති. මත්පැන් පානයෙන් පසු බොහෝ දෙනෙක් වේග රිද්මයට යුවතියන් සමග නර්තනයේ යෙදෙති.හොඳින් පෙනෙන සේ ඉදි කළ මත්පැන් අලෙවිහලේ විවිධ වර්ගයේ මත්පැන් ඇත. සාමාන්‍ය වෙළෙඳපොළේ මෙන් තුන් ගුණයක් පමණ ඒවායේ මිල වැඩිය. මත්පැන්වලට අමතරව චොකලට්, චීස් වැනි ආහාර වර්ග ද, රාත‍්‍රි ආහාරය ද ඇත. කොළඹ රාත‍්‍රි සමාජ ශාලා රැුසකටම එන පිරිස් මත්පැන් පානයට පෙර මත් පෙති වර්ගයක් පානය කිරීමට මෑතක සිට හුරු වී සිටිති. ගල්කිස්ස ප‍්‍රදේශයේ බීච් පාටිවලින් ආ බව කියන එම පෙත්තක මිල රුපියල් තුන් දහසකි. තරුණයන් මෙන්ම තරුණියන් ද මෙම මත් පෙත්ත භාවිතයට පුරුදුවී සිටිති. සමාජ ශාලාව ඇතුළතට එන්නෝ හොර රහසේ ඒවා අලෙවි කරති.ඇතැම් සමාජ ශාලාවල ඉඩකඩ මදිකම නිසා මුළු ශාලාවම සිගරට් දුමෙන් වැසී පවතී. ඇතැම් තරුණියෝ ද පිරිමින් සමග හරි හරියට සිගරට් බොති.කොළඹ ප‍්‍රධාන පෙළේ සමාජ ශාලාවක සේවය කරන යුවතියක් සිය අත්දැකීම් මෙසේ විස්තර කළාය. ඇය කොළඹින් තරමක් ඈත තරුණියකි. ඇගේ පෞද්ගලිකත්වයට හානි වන නිසා ඇතැම් තොරතුරු පළ කරනවාට ඈ මැලි වූවාය.මගේ ගම ටිකක් ඈත. කොළඹ නැවතිලා ඉන්නේ. මං ඉස්සර රජයේ හොඳ පිළිගත් රස්සාවක් කළා. ගෙදරින් ගෙනාපු යෝජනාවකින් කසාද බැන්දා. එයත් රජයේ රැුකියාවක් කළේ. ඔහුගේ කීමට මං රැුකියාවෙන් අයින් වුණා. අපිට දරුවකු ලැබුණා. ටික කාලයක් යද්දී ආරංචි වුණා මෙයාට වෙන සම්බන්ධයක් තියෙනවා කියලා. එයා මාව ඩිවෝස් කරලා වෙන කෙනෙක් බැන්දා. මං ළමයත් එක්ක තනි වුණා.පත්තරේක දැන්වීමක් දැක්කා මෙහෙම තැනකට කට්ටිය ගන්නවා කියලා. ඒ අනුව මං මෙහේ වැඩට ආවා. දැන් කාලයක ඉඳන් මෙහේ වැඩ. අපි හවස හයට විතර මෙහෙට එනවා. මෙහෙට ඇවිත් තමයි මේ විදියට ලෑස්ති වෙන්නේ. පාන්දර හතර විතර වෙනකම් වැඩ තියෙනවා. හතරට විතර කස්ටමර්ස්ලා එක්කම අපිට යන්න බෑ. කස්ටමර්ස්ලා ගිහින් ටික වෙලාවක් ගියාට පස්සේ තමයි අපිට යන්න පුළුවන්. මෙහෙ ඉන්න වෙලාවෙදි ? කෑම අපිට නොමිලේ දෙනවා.එන කස්ටමර්ස්ලා හොඳින් තියා ගන්න අපි දැන ගන්න  ඕන. කස්ටමර්ස්ලා කැමැතියි අපි ගොඩක් බොනවට. හැබැයි මං බොනවා කියලා පෙන්වනවා. ගොඩක් බොන්නේ නෑ. අපිට දවස ගානේ කොමිස් එක හම්බ වෙනවා.සමහරු ආපුවාම පෞද්ගලික විස්තර කියනවා. නෝනා සලකන්නේ නෑ කියනවා. තවත් සමහරු බොරුවටත් ඒ වගේ දේවල් කියනවා. එයාලාගේ ෆෝන් එක අරගෙන බැලූවහම ගෙදර කට්ටිය එක්ක ළඟදි ගත්ත ෆොටෝත් තියෙනවා. තවත් අය අපේ නොම්මර ඉල්ලනවා. අපිව බඳින්න කැමැතියි කියනවා. මෙතන විවෘතව තියෙන නිසා ගොඩක් අය හිතන විදියට මොනවත් කරන්න බෑ. අපිට කස්ටමර්ස්ලා එක්ක එළියට යන්න දෙන්නෙත් නෑ. ඉතින් හිතන තරම් දේවල් නම් වෙන්නේ නෑ. සමහර කස්ටමර්ස්ලා ආවහම අපිට කරදරයි. ළඟින් ඉඳ ගත්ත ගමන් වෙන වෙන දේවල්වලට තමයි එයාලා අපු වෙලාවේ ඉඳන් උත්සාහ කරන්නේ.දවල්ට බෝඩිමට වෙලා ඉන්නවා. ගොඩක් වෙලාවට දවල්ට නිදා ගන්නවා. රෑ එළි වෙනනකම් ක්ලබ් එකේ නිසා දවල්ට අමාරුයි.මං මෙතන වැඩ කරනවා කියලා ගමේ අය දන්නේ නෑ. මං කියලා තියෙන්නේ වෙන ජොබ් එකක් කරනවා කියලා. තව ටික කාලයක් මේකේ වැඩ කරලා කීයක් හරි හොයාගෙන අයින් වෙනවා.ඇතැම්හු රැුය පහන් වන තුරු සමාජ ශාලාවෙන් සමාජ ශාලාවට ගොස් මධුවිත සප්පායම් වෙති. තවත් පිරිස් දිනපතා රාත‍්‍රි සමාජ ශාලා වෙත එති. මේ එන බොහෝ දෙනා අතමිට හොඳ හැටි ඇත්තෝය. ඇතුළතට එද්දී පිරී තිබූ මුදල් පසුම්බිය එළියට යද්දී හිස් වීම සාමාන්‍ය දෙයකි. නිතිපතා එන ගනුදෙනුකරුවෝ ද එය හොඳින් දනිති.   ",
    "URL": "https://www.lankadeepa.lk/features/අගනුවර-සමාජශාලා/2-244918",
    "Category": "features"
}