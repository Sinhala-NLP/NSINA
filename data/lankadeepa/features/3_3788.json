{
    "Source": "www.lankadeepa.lk",
    "Timestamp": "2018 මැයි මස 20",
    "Headline": "දශක දෙකකට පසුව මනසේ පිපුණු සුන්දර රෝසමලත් ඉඩක්",
    "News Content": "(ඩෙිලිමේල් ඇසුරිනි - සැකසුම හර්ෂණ තුෂාර සිල්වා) මියගොස් වසර විස්සකට වැඩි කාලයක් ගත වුවද ලොව කාගේත් ආදරයට පත් බ්‍රිතාන්‍යයේ ඩයනා කුමරිය තවමත් බොහෝ දෙනාගේ මතකයෙන් අමතකව ගොස් නැති බව ඊයේ (19) පැවැති රාජකීය විවාහ උත්සවයේදීද දක්නට ලැබිණි. සෙනසුරාදා එනම් ඊයේ (19) ලොව පුරා මිලියන ගණනකගේ අවධානය දිනාගත් හැරී කුමරුන්ගේ රාජකීය විවාහ මංගල්‍යයේදී ඇය සිහිපත් කෙරුණි. බ්‍රිතාන්‍යයේ හැරී කුමරු එසේත් නැතිනම් ඊයේ සිට සසෙක්ස්හි ආදිපාද හැරී කුමරුන් ඩයනා කුමරියගේ සහ චාල්ස් කුමරුගේ බාල පුතුණුවන්ය.හැරී කුමරුන්ගේ විවාහ මංගල්‍යයේ අන්තර්ජාලයේ සහ විදෙස් මාධ්‍යයේ වැඩි ඉඩක් වෙන් ව තිබූ අතර ඊට සමගාමීව ඩයනා කුමරියට ද විශාල ඉඩක් වෙන් ව තිබිණි. හැරී කුමරුන්ගේ සහ මේගන් මාකෙල්ගේ විවාහය පැවැත්වුණු ශාන්ත ජෝශප් දේවස්ථානයේ හැරී කුමරුන්ට පසු ආසනය ඩයනා කුමරිය වෙනුවෙන් වෙන් කර තිබිණි.සැරසිලි වෙනුවෙන් ඩයනා කුමරිය බෙහෙවින් ආසා කළ ‘පියනි’ සහ ‘වයිට් ගාඞ්න් රෝස්’ මල් වර්ග යොදාගෙන තිබිණි. එමෙන්ම විවාහ මුදු සඳහා හැරී කුමරු තම මවගේ පෞද්ගලික දියමන්ති එකතුවෙන් දියමන්ති දෙකක් ද යොදාගෙන තිබිණි. විවාහ මංගල්‍යය උත්සවයේ එකම කතාව වේල්සයේ කුමරිය වූ ඩයනා කුමරියාගේ සොහොයුරියක වූ ජේන් ෆෙලෝස් විසින් කරන ලදි. විවාහ මංගලෝත්සවයේදී ඩයනා කුමරියගේ අවමංගල්‍යය උත්සවයේදී වාදනය කරන ලද ගීතිකාවක් ද වාදනය කළේය. මේ ආකාරයෙන් හැරී කුමරුන්ගේ සහ මේගන් මාකෙල්ගේ විවාහ උත්සවයේදී ඩයනා කුමරියට වැඩි ඉඩක් වෙන්වෙද්දි ජීවත්ව සිටියා නම් ඇය කොතරම් ආඩම්බර වනු ඇත්ද යනාදිය සඳහන් වූ පණිවුඩ රැසක් ෆේස්බුක් සහ ට්විටර් ඇතුළු සමාජජාල වෙබ් අඩවි තුළ පළවි තිබිණි. “ඩයනා, බලන්න ඔබේ පුතු දිහා. ඔහු කොතරම් සතුටින් ද, ඔහු ඔහුගේ විදියට එය කරනවා. ඔබ කළේ හොඳක්. ඔබේ දරුවන් හොඳින්. ඔබේ විවේකයෙන් සිටින්න” එක් ට්විටර් පණිවුඩයක දැක්විණි. “ඩයනා මෙහි සිටියා නම් මම කැමැතියි. ඇය මේ විවාහයට බෙහෙවින් ආදරය කරාවි” තවත් අයකු ට්විටර් පණිවුඩයක් ලියා තිබිණි. ඩයනා කුමරියගේ සමීප මිතුරකු සහ ඩයනා කුමරියගේ අවමංගල ගීතයක් ද ගායනා කළ බ්‍රිතාන්‍ය සුප්‍රකට සංගීතවේදී ශ්‍රීමත් එල්ටන් ජෝන් ද හැරී කුමරුන්ගේ විවාහ උත්සවයට සහභාගී වී සිටියේය. මේ අයුරින් ඩයනා කුමරිය සිහිගන්වමින් ට්විටර් පණිවුඩ මෙන්ම ෆේස්බුක් සටහන් රැසක් ම පළ වී තිබූ බව බ්‍රිතාන්‍යය මාධ්‍යය තවදුරටත් වාර්තා කර තිබිණ.    ",
    "URL": "https://www.lankadeepa.lk/features/දශක-දෙකකට-පසුව-මනසේ-පිපුණු-සුන්දර-රෝසමලත්-ඉඩක්/2-529321",
    "Category": "features"
}