{
    "Source": "www.lankadeepa.lk",
    "Timestamp": "2022 අප්‍රේල් මස 11",
    "Headline": "හරීන්ගේ කතාව සැමගේම අවධානයට ලක්විය යුතුයි",
    "News Content": "රටේ පවතින තත්ත්වය පාර්ලිමේන්තුවේ වාද විවාද උණුසුම් තත්ත්වයට හරවා තිබේ. එහෙත් පසුගිය දින කිහිපය තුළදීම වචන හරඹ විනා ජනතාව පාරට බැස්ස වූ රටේ දැවෙන ප්‍රශ්න පිළිබඳ හරවත් සංවාදයක් එහි සිදු නොවූ තරම්ය.හිස් වචන හරඹවලින් ප්‍රශ්නවලට විසඳුම් ලැබෙන්නේ නැත. මුළු පාර්ලිමේන්තුවම කතා සාප්පුවක් පමණක් වනවිට රටේ වීදි බැස අරගල කරන ජනතාවගේ විශ්වාසයද ගිලිහී යයි. එය යන්තමින් හෝ රැකගත හැක්කේ ජනතාවට පිළිගත හැකි කතාවලින් පමණි. හරීන් ප්‍රනාන්දු මන්ත්‍රීවරයා පසුගියදා කළ කතාව ඒ අතින් පවතින ගින්න ඇවිළවීමට නොව නිවා දැමීමට හේතුවන බව පෙන්වා දිය යුතුය.හරීන් ප්‍රනාන්දු මන්ත්‍රීවරයා එහිදී පෙන්වා දුන්නේ මෙවැනි බැරෑරුම් මොහොතක සියලු‍ වාද භේද පසෙකට දමා හැමෝම අවංකවම එකතු විය යුතු බවය. මේ තරම් ප්‍රශ්න තිබියදීත් පාර්ලිමේන්තුවේ පක්ෂවලට එකතුවීමට නොහැකි වීම ගැන ඔහු කතා කළේ කනගාටුවෙනි. මේ රට කළ යුත්තේ අනුර හෝ සජිත් හෝ කියා යම් කිසිවකු සිතනවා නම් එය මේ වෙලාවේ විහිලු‍වක් පමණක් බව කියූ හරීන් අලු‍ත් වෙනසකට සියලු‍ දෙනා සූදානම් විය යුතු බවටද මධ්‍යස්ථ පුද්ගලයකු ජනාධිපති කර මාස 06ක් හරියට මහන්සි වුණොත් රට ගොඩදාගත හැකි වන බවටද විශ්වාසය පළ කළේය. රට හැදීමට මේ පාර්ලිමේන්තුවේ 225ම එකතු විය යුතු බවද තමන් අවුරුද්දකට වැටුප ලබා නොගන්නා බවද ඔහුගේ ප්‍රකාශයේ සඳහන් විය.මේ කතාව මේ දවස්වල පාර්ලිමේන්තුවේ සිදුකෙරෙන බොහොමයක් හිස් වචන පිරි කතාවලට වඩා හරවත් නිවැරදි දැක්මක් සහිත කතාවක් වශයෙන් අපි දකිමු. බලය යා යුත්තේ කාටදැයි කුළල් කාගන්නා අවස්ථාවක සියලු‍ දෙනාම එක්වී රට ගොඩගනිමු යැයි පැවසීමට සෑහෙන දේශපාලන ධෛර්යයක්, පිටකොන්දක් තිබිය යුතුය. ඒ ධෛර්යය සහ පිටකොන්ද හරීන් ප්‍රනාන්දු මහන්ත්‍රීවරයාට තිබීම ගැන අපි සතුටු වෙමු. එසේම තමන්ගේ දේශපාලන අනාගතය පවා ප්‍රශ්න කිරීමට ලක්විය හැකි මේ ප්‍රකාශය අවංකවම සිදුකෙරුණු අදහස් පළකිරීමක් වශයෙන් හැඳින්වීමටද අපි පසුබට නොවෙමු.20 වැනි සංශෝධනයෙන් යළි ලබාගත් බලතලද සහිතව තුනෙන් දෙකක පාර්ලිමේන්තුවේ බලයක්ද අතැතිව තම පාලනය ඇරඹූ ගෝඨාභය රාජපක්ෂ මහතා තමන්ගේ ජනාධිපති ධුර කාලය තුළදී මෙවැනි ආපසු හැරීමක් නම් කෙදිනකවත් අපේක්ෂා කරන්නට නැත. එසේම විපක්ෂයද මේ තරම් ඉක්මනින් තමන්ට යළි බලය ලබාගැනීමට අවස්ථාවක් උදාවනු ඇතැයි සිහිනෙන්වත් සිතන්නට නැත. එහෙත් එය සිදුවී තිබේ.එහෙත් ගැටලු‍ව ඇත්තේ මෙහිදී අමාරුවේ වැටී ඇත්තේ ආණ්ඩුව පමණක් නොවීමය. මුළු රටම අද ඇත්තේ බරපතළ අනතුරක් අභියසය. එවැනි තත්ත්වයකදී හරීන් ප්‍රනාන්දු වැනි විපක්ෂයේ මන්ත්‍රීවරයකු පරාර්ථකාමී ලෙස අදහස් ප්‍රකාශ කිරීම ගැන අප සතුටු විය යුතුය. රටේ මෙතෙක් පැවති ආත්මාර්ථකාමී දේශපාලන බලලෝභීත්වය තුළ එම කතාව මසුරන් වටින බවද පෙන්වා දීමට කැමැත්තෙමු.මේ අවස්ථාවේදී සියල්ලටම ප්‍රථමයෙන් රටේ අනාගතය සියලු‍ දේශපාලනඥයන්ගේ ප්‍රමුඛතාව විය යුතුය. හරීන් ප්‍රනාන්දු මන්ත්‍රීවරයාගේ විශ්වාසය පාර්ලිමේන්තුවේ සියලු‍ මන්ත්‍රීවරුන්ට එකතුව කටයුතු කළ හැකි නම් රට මාස 06කදී වෙනස් කළ හැකි බවයි. කාලවකවානු කෙසේ වෙතත් දැනට රටේ ඇති වී තිබෙන සියලු‍ තත්ත්වයන් විසින් බල කරනු ලබන්නේ රට ගොඩගැනීමේ වැඩපිළිවෙළකට වහාම අනුගත විය යුතු බවකි.ඒ සඳහා මතගැටුම්, ප්‍රතිපත්ති වෙනස්කම් පසෙකට දමා එකමුතු විය යුතුය. එහෙත් වත්මන් පාර්ලිමේන්තුවේ වැඩ කටයුතු කෙරෙන ආකාරයෙන් පැහැදිලි වෙන්නේ එවැනි කැපකිරීමකට සූදානම් පිරිස ඉතා අඩු බවය. හරීන් ඒ අඩු පිරිසේ ධෛර්ය සම්පන්න එක් මන්ත්‍රීවරයෙකි.රටේ විරෝධතා ව්‍යාපාරවල ප්‍රමුඛ ඉල්ලීම වී ඇත්තේ ගෝඨාභය රාජපක්ෂ ජනාධිපතිවරයා ඉල්ලා අස්වී ගෙදර යා යුතු බවය. එහෙත් මේ ක්‍රියාදාමය එතරම් පහසු නැති බව දේශපාලන විශ්ලේෂකයන්ගේ මතය වෙයි. එවැනි ව්‍යවස්ථාමය කාරණාවලදී පාර්ලිමේන්තුවේ සියලු‍ මන්ත්‍රීවරුන්ගේ අවබෝධය සහ එකමුතුව කටයුතු කිරීම ඉතාම වැදගත් සාධකයකි.එවැනි අවබෝධයක් හරහා පිළිගත හැකි විසඳුමක් ලබාගැනීම අපහසු නොවනු ඇති බව අපගේ වැටහීමය. රට දැන් පවතින තත්ත්වයෙන් වැඩි දවසක් ඉදිරියට යා නොහැක. රටේ ප්‍රශ්න එකපිට එක ගොඩගැසෙමින් පවතින බැවිනි. රටේ ජනතාවට අලු‍ත් අවුරුද්දක් ගැන කිසිදු හැඟීමක් ඇතිනොවන තරමට තත්ත්වය බරපතළ වී තිබෙන බව රජයත් විපක්ෂයත් තේරුම් ගත යුතුය.මේ වනවිට රජය පාර්ලිමේන්තුවේ කොතරම් අපහසු තත්ත්වයකට පත්වී සිටින්නේද යත් මේ දක්වා කැබිනට් මණ්ඩලයක් පත්කර ගැනීමට පවා අපොහොසත්ව සිටියි. එබැවින් මේ ගැන කාගේත් දැඩි අවධානය යොමුවිය යුතුය. රටේ ඇතිවන උද්ඝෝෂණ ද දේශපාලන පක්ෂවලින් ගිලිහෙමින් සමාජය අතට ගනිමින් සිටින බවක් පෙනේ. මේවාද කිසියම් පාලනයකින් ගිලිහී ගියහොත් තත්ත්වය කුමක් වේදැයි කිව නොහැක.(***)  ",
    "URL": "https://www.lankadeepa.lk/visheshanga/හරීන්ගේ-කතාව-සැමගේම-අවධානයට-ලක්විය-යුතුයි/26-611331",
    "Category": "features"
}