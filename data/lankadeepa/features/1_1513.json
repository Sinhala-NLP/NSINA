{
    "Source": "www.lankadeepa.lk",
    "Timestamp": "2021 නොවැම්බර් මස 23",
    "Headline": "ජීවිත කාලයේදී දේවත්වයට පත්වූ සත්‍ය සායි බාබා",
    "News Content": "ශ්‍රී සත්‍ය සායි බාබාතුමාගේ 97 වෙනි ජන්ම දිනය අද 23 වැනිදාට යෙදේ. මේ ලිපිය ඒ නිමිත්තෙනි.‘සත්‍ය සායි බාබා’ නමින් අප හඳුන්වන්නේ රත්නාකරම් සත්‍ය නරායන රාජු’ යන නමින් උපතේ දී හඳුන්වන ලද දරුවාය. 1926 නොවැම්බර් 23 වැනිදා ඊස්වරම්මාගේ කුසින් බිහි වූ මේ දරුවාගේ පියා රාජු රත්නාකම් ය. ආන්ද්‍රා ප්‍රදේශයේ දුප්පත් ගම්මානයක් වූ පුට්ටපාර්තියේ දිළිඳු පවුලක හතරවෙනි දරුවා ලෙසින් උපත ලද මේ දරුවාගේ උපත හාස්කම් මධ්‍යයේ සිදුවූවක් වූයෙන් ඒ ආරංචි රට තොට පතළ වීය. සත්‍ය සායිතුමන් සතු අසාමාන්‍ය බල මහිමය උපතින් උරුමකරගන පැමිණි දෙයක් විනා ප්‍රගුණ කර භාවනා කර අභ්‍යාස කර ගුරුවරයකුගෙන් උගත් නොවන බව සුවිශේෂව අවධානය කළ යුතුය. විශ්ව ශක්තියෙන් ලද දේව ශක්තියක් ගැන උන්වහන්සේ කුඩා කල සිටම ප්‍රකාශ කළහ. දරුවා ගැබට පිවිසි ප්‍රාතිහාර්ය ගැන ඊස්වර අම්මා විස්තර කර ඇත.අසාමාන්‍ය බුද්ධි මහිමයක් ඇති දරුවෙකු ලෙස ප්‍රකට වූ අතර ඉතා කෙටි කලක් කළ පාසල් ගමනේ සත්‍ය නරායන රාජු පෑන් පැන්සල් මවා දරුවන්ට දීමෙන්ද එකවර කිහිප තැනක පෙනී සිටීමෙන්ද සුපිරි දැනුමක් හේතුවෙන්ද ගායනයට දැක්වූ කුසලතාව සහ කට පාඩමින් දැක්වූ හාස්කම් නිසා පාසලේ ප්‍රකට වීය.යක්ෂාරූඪයක් ඇතැයි සිතා දස වද දෙමින් ඔහුට ප්‍රතිකාර කිරීමට ගත් උත්සාහය අවසන් වන්නේ වයස දාහතරේදී 1940 මැයි 23 වෙනිදා ඔහු තමා කවුදැයි ප්‍රථම වතාවට ප්‍රකාශයට පත් කරමින් හාස්කම් සමුදායක් මහජනයා ඉදිරියේ ප්‍රදර්ශනය කිරීමත් සමඟය. ශිර්ධි බාබාගේ අවතාරය තමා බවත් තමන් සත්‍ය සායි බාබා බවත් ප්‍රකාශ කළ උන්වහන්සේ පූජනීයත්වයට පත්විය.1944 පුට්ටපාර්තියේ ප්‍රශන්ති නිලායම් නමින් කුඩා පූජනීය ස්ථානයක් ආරම්භ වීය. මුළු මහත් ඉන්දියාව පුරා උන්වහන්සේගේ ඔද තෙද පැතිර ගිය අතර තම බැතිමතුන්ට ප්‍රාතිහාර්ය මගින් සහන සැලසීම නිසා දෙනෝ දහසක් පුට්ටපාර්ති වෙත ඇදෙන්නට වූහ.එම කීර්තිය 1960 වන විට බාහිර ලෝකයට පැතිර යන්නට වීය. බටහිර ලෝකය සත්‍ය සායි තුමන්ට යොමුවීය. පුට්ටපාර්තිය ජාත්‍යන්තර මධ්‍යස්ථානයක් විය. එය සංචාරක පුරයක් වීය. රාජ්‍ය නායකයන්ගේ කේන්ද්‍රස්ථානයක් වීය. වතිකානුවට පමණක් දෙවෙනි වන ආගමික කේන්ද්‍රස්ථානයක් වීය.සර්ව ආගමික ලාංඡනය උන්වහන්සේ භාවිත කිරීම තුළත් තමන් පැමිණියේ මිනිසුන්ගේ ලබ්ධිය වෙනස් කිරීමට නොව එහි ස්ථාපිත කිරීමට බව සඳහන් කිරීම නිසාත් උන්වහන්සේට ආකර්ෂණය පහසු වීය. සර්ව ආගමික කෞතුකාගාරයක් ඇති එකම පුදබිම එය බවට පත්වීය. වෙසක් නත්තල් සහ හින්දු උත්සවයන්හි ප්‍රධාන කේන්ද්‍රස්ථානයක් බවට එය පත්වීය. මානව ගුණධර්ම අධ්‍යාපනය පදනම් කරගත් අධ්‍යාපන ක්‍රමයක් ඉන්දියාවට හඳුන්වාදීමට, උන්වහන්සේ පාසල් සහ විශ්වවිද්‍යාල ආරම්භ කළහ. ඉන්දියානු ජනපතිවරුන්, අගමැතිවරුන් මේ ස්ථානයට පැමිණ උන්වහන්සේගේ ආශිර්වාද ප්‍රාර්ථනා කළහ. ඉන්දිරා ගාන්ධි මහත්මිය පුට්ටපාර්ති ගිය ප්‍රථම අගමැතිනියයි.එතුමා සමාජයේ පුණ්‍ය කටයුතු සඳහා අවතීර්ණව, දිළිඳු පවුල්වලට විශාල අනුග්‍රහයක් දුන් අතර විශාල ජල සැපයුම් ව්‍යාපාරයක් දියත් කළේය. නොමිලේ සේවය සපයන සුපිරි රෝහල් පද්ධතියක් නිර්මාණය කළේය. පුට්ටපාර්තිය ජාත්‍යන්තරව කීර්තිමත් කරමින් එහි ගුවන් තොටුපළක්ද ඉදිවීය.2011 අප්‍රේල් 24 වෙනිදා අසූවෙනි වියෙහිදී උන්වහන්සේ සමාධිගතවන අවස්ථාවෙහි සත්‍ය සායි පණිවිඩය ලෝකය පුරාම ව්‍යාප්තව තිබුණි. රටවල් එකසිය දාහතරක සත්‍ය සායි මධ්‍යස්ථාන 1200ක් අදත් පවතින්නේය. නිශ්චිතව උන්වහන්සේ අනුගාමික ජනගහනය මැනිය හැකි මගක් නැතත් එය මිලියන සියයක් ඉකුත්ව ඇතැයි ඇස්තමේන්තු කර තිබේ.උන්වහන්සේගේ අභාවප්‍රාප්තවීමෙන් පසුවද උන්වහන්සේගේ උපකාරය එදා මෙන්ම අදත් ලැබිය හැකි බව අත්දැක ඇති අනන්ත පිරිස අතර මමද සිටිමි.ආචාර්ය නිමල් සේදර  ",
    "URL": "https://www.lankadeepa.lk/visheshanga/ජීවිත-කාලයේදී-දේවත්වයට-පත්වූ-සත්‍ය-සායි-බාබා/26-603478",
    "Category": "features"
}