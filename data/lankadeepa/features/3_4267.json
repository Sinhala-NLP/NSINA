{
    "Source": "www.lankadeepa.lk",
    "Timestamp": "Editorial  2017 පෙබරවාරි මස 22",
    "Headline": "වැවට නාන්න එන කාන්තාවන් උස්සා කප්පම් ඉල්ලන කල්ලියක්",
    "News Content": "මඩකළපුව - උත්තච්චිය වැව්කොමලියගේ පහස ලබමින් පෙම් සුව විඳීමට එන පෙම්වතුන් හා පෙම්පතියන්ගෙන් මෙන්ම දියනෑමට එන අයගෙන් සති අන්ත නිවාඩු දිනවල වැව් ඉස්මත්ත පිරී ඉතිරී යනු දක්නට ලැබේ. ඒත් අනෙක් දිනවල එතරම් සෙනඟක් වැව ආශ්‍රිතව ගැවසෙන්නේ නැත.තරුණ අඹු සැමි යුවළක් උත්තච්චිය වැවට සතියේ දවසක පැමිණ දියනා වැව ඉස්මත්තේ තුරු සෙවණක් යට වාඩිවී ආගිය තොරතුරු කතා බස් කරමින් එක බත් පත ලිහාගෙන කමින් සිටියදී ඔවුන් කිසිසේත් බලාපොරොත්තු නොවූ සිද්ධියක් නිසා බියෙන් වෙව්ලන්නට පටන්ගෙන ඇත.පුද්ගලයින් කණ්ඩායමක් කඩාවැදී එයින් දෙදෙනෙක් තරුණ බිරිඳව පැහැරගෙන ලඳු කැලෑවකට ඇදගෙන ගියේ සැමියා මගේ නෝනාට මුකුත් කරදරයක් හිරිහැරයක් කරන්න එපා යැයි කියා බැගෑපත් වෙද්දීය.එහෙත් රකුසු වෙස්ගෙන සිටි ඒ නරුමයන්ට ඒ හඬට කන්දීමට තරම් හිතක් පපුවක් තිබුණේ නැත. කෑ ගැහැව්වොත් මෙතනම බාවනවා. එකෙක් තර්ජනය කළේය. දෙන්නෙක් බිරිඳව පැහැරගෙන ගියේ තව හතර දෙනෙක් සැමියා අල්ලාගෙන සිටිය අතරවාරයේය. ඔවුන්ව බේරා ගන්නට හතර මායිමක මිනිස් පුළුටක්වත් සිටියේ නැත.ලඳු කැලෑවකට ඇදගෙන ගිය දෙදෙනාගෙන් එකෙක් කාන්තාවට ලිංගික අතවර කරද්දී අනෙකා එම දර්ශන ජංගම දුරකථනයකින් විඩියෝ හා ඡායාරූපගත කරගෙන ඇත. මේ නරුමයින් කාන්තාව මුදාහැර තිබුණේ ඔවුන්ගේ අවශ්‍යතාවන් සිතැඟි පරිදි ඉටුකර ගැනුමෙන් පසුවය.අපි මේවා අන්තර්ජාලයට මුදාහරිනවා. එහෙම නොකර ඉන්න නම් අපිට රුපියල් 50,000ක කප්පම් මුදලක් ඕනෑ යැයි පැවසූ ඒ අපරාධ කල්ලිය පලාගියේ කාන්තාවගේ හෑන්ඞ් බෑග් එකේ බහා තිබූ ජංගම දුරකථන දෙකක් හා රුපියල් 30,000ක පමණ මුදලක්ද පැහැරගෙනය. තරුණ අඹු සැමි යුවළ තමන්ට වෙච්ච කරදරය පොලිසියට ගොස් පැමිණිලි කළේ නීතියේ පිළිසරණ පතාය. එක් අයෙක් සැමියාට ඒ දුරකථනයකින් කතා කර පවසා ඇත්තේ ලිංගික අතවර කළ දර්ශන හා ඡායාරූප අන්තර්ජාලයට මුදාහැර ප්‍රසිද්ධ කිරීමෙන් වැළකී සිටීමට නම් රුපියල් 50,000ක කප්පම් මුදලක් අවශ්‍ය බවයි. එසේ කියා තර්ජනය කර තිබේ.මේ බවද ඔවුන් දෙන්නා පොලිසියට පැමිණිලි කර ඇත.මඩකළපුව කොට්ඨාසය භාර පොලිස් අධිකාරී කේ. පී. කීර්තිරත්න මහතාගේ විශේෂ උපදෙස් හා මෙහෙයවීම යටතේ මෙම කල්ලිය අල්ලා ගැනීමට සැලසුමක් සකස්කර ඇත.ආයෙත් කප්පම් ඉල්ලා කතා කළාම ඔය ගොල්ලෝ සල්ලි දෙන්න කැමැතියි කියන්න. ඉතිරි හරිය අපි බලාගන්නම්. කිසිම දෙයකට බය වෙන්න එපා. පොලිසියේ නිලධාරීන් තරුණ අඹු සැමි යුවළට උපදෙස් දුන්නේ ඔවුන් තුළ එතෙක් පැවති බය සැකසංකා දුරුකරමිනි.පොලිසිය කී විදියට කටයුතු කරන්න තරුණ අඹු සැමි යුවළ කැමති වී ඇත.මොකද කියන්නේ අපි ඉල්ලුව ගාණ දෙන්න කැමැති නේද? අකමැතිනම් කියපං උඹේ ගෑනි එක්ක කරපු සෙලලම් සේරම අන්තර්ජාලයට දාලා ප්‍රසිද්ධ කරන්නම්.ගොරහැඩි කටහඬකින් කතා කළ අයෙකු දුරකථනයෙන් කතා කර තර්ජනය කර ඇත්තේ ආයෙත් මේ ගැන කතා නොකරන බව පවසමිනි. අනේ එහෙම කරන්න එපා. සල්ලි හොයාගන්න පරක්කු වුණා. අපි සල්ලි දෙන්න කැමතියි.  ඔයගොල්ලෝ කියන තැනකට මම සල්ලි ටික අරගෙන එන්නම්. තරුණ සැමියා කප්පම් ඉල්ලා තර්ජනය කළ පුද්ගලයා සමඟ කියා සිටියේය.මේ දැනුම්දීම මත හය දෙනෙක් කප්පම් මුදල රැගෙන යාමට පැමිණි අවස්ථාවේ වෙස්වළාගෙන පැමිණ සිටි මඩකළපුව කොට්ඨාස නොවිසඳුණු අපරාධ විමර්ශන අංශයේ ස්ථානාධිපති උප පොලිස් පරීක්ෂක අමිල වීරසේකර මහතා ප්‍රධාන පොලිස් කණ්ඩායමක් වැටලීමක් සිදුකර ඔවුන් හය දෙනාම අත්අඩංගුවට ගනු ලැබූහ. අත්අඩංගුවටගත් හයදෙනා අතර මෙම කල්ලියේ නායකයාද සිටියේය. කප්පම් ඉල්ලා දුරකථනයෙන් තර්ජනය කර ඇත්තේ කල්ලියේ නායකයාය.නැගෙනහිර පළාතේ කොටි සංවිධානය ක්‍රියාත්මකවූ වකවානුවේ මොහු කොටි පිස්තෝල කල්ලි නායකයෙක් බවට කරුණු හෙළිවූයේ පොලිසිය කළ ප්‍රශ්න කිරීම්වල දීය. හිටපු කොටි පිස්තෝල කල්ලි නායකයාගේ එක් අතක සුවවූ තුවාල කැළලක්ද තිබෙන අන්දම පොලිස් කණ්ඩායම දැක ඒ ගැනද ප්‍රශ්න කර ඇත. පොලිසිය කළ ඒ ප්‍රශ්න කිරීම්වලදී අනාවරණය වී ඇත්තේ කොටි සංවිධානය ක්‍රියාත්මක වූ වකවානුවේ ආරක්ෂක අංශ සමඟ සටනට ගොස් වෙඩි වැදුණ බවයි.අත්අඩංගුවට පත් මෙම සංවිධානාත්මක කල්ලිය උත්තච්චිය වැවට නෑමට එන කාන්තාවන් පැහැරගෙන ගොස් ලිංගික අතවර කරන අතරවාරයේ එම දර්ශන ජංගම දුරකථනවලින් විඩියෝ කර ඡායාරූප ලබාගෙන මෙවැනි ආකාරයට කප්පම් මුදල් ඉල්ලා තර්ජනය කර මුදල් ලබාගෙන ඇති බවට පොලිසියට තොරතුරු ලැබී ඇතැයි කියති.බොහොමයක් කාන්තාවන් ඉල්ලන ගාණක් ලබාදී ලැජ්ජාව නිසා මේ ගැන පොලිසියට පැමිණිලි කිරීමට ඉදිරිපත් වී නොමැති බවද දැන ගැනීමට ඇත. සැකකාර හිටපු කොටි පිස්තෝල කල්ලි නායකයා 2004 වසරේ නැගෙනහිර සන්නද්ධ නායකයාව සිටි කරුණා අම්මාන් සංවිධානය අතහැර යද්දී ඉවත්ව ගොස් කාලයක් කරුණා පාර්ශවයට සම්බන්ධ වී සිටි අයෙකු බවද පොලිසිය කියයි. අත්අඩංගුවට ගත් සැකකරුවන් හයදෙනා මඩකළපුව අධිකරණය හමුවට ඉදිරිපත් කිරීමෙන් පසු රිමාන්ඞ් බාරයට පත්කර සිටිති. මඩකලපුව කොට්ඨාසය භාර පොලිස් අධිකාරී කේ. පී. කීර්තිරත්න මහතාගේ විශේෂ උපදෙස් හා මෙහෙයවීම යටතේ පරීක්ෂණ පවත්වා සැකකරුවන් අත්අඩංගුවට ගනු ලැබුවේ මඩකළපුව කොට්ඨාස නොවිසිඳුනු අපරාධ විමර්ශන ඒකකයේ ස්ථානාධිපති උප පොලිස් පරීක්ෂක අමිල වීරසේකර, පොලිස් සැරයන් රෝහණ (42997), පොලිස් කොස්තාපල්වරුන් වන ප්‍රියංකර (66427), මනෝහර (54554), නාගා (65042) සහ ප්‍රදීප් (18432) යන මහත්වරුන් ඇතුළු පොලිස් කණ්ඩායමක් විසිනි.  ",
    "URL": "https://www.lankadeepa.lk/features/වැවට-නාන්න-එන-කාන්තාවන්-උස්සා-කප්පම්-ඉල්ලන-කල්ලියක්/2-508906",
    "Category": "features"
}