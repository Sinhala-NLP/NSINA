{
    "Source": "www.lankadeepa.lk",
    "Timestamp": "2019 අගෝස්තු මස 29",
    "Headline": "දරු දෙදෙනකු මරාදැමූ වයික්කාලේ ඛේදවාචකය",
    "News Content": "“අනේ, දෙවියනේ මගේ දරුවෝ දෙන්න මට නැතිවුණා. ඒ අහිංසක දරුවො මොන වරදක් කළාට ද මෙහෙම අපරාධයක් කළේ. එයාලගෙන් කාටවත් කරදරයක් නැහැ. තමන්ගේ පාඩුවෙ ඉගෙන ගත්තා” යැයි පාපතරයකුගේ කඩු පහරට ලක්ව මියගිය දරුවන් දෙදෙනාගේ මව වූ නිල්මිණි ප්‍රනාන්දු මහත්මිය හඬා වැලපෙමින් පැවැසුවාය.තම දරුවන් දෙදෙනා සදහටම වෙන්වීමෙන් ඇතිවූ කම්පනයෙන් මවගේ මුවින් පිටවන අඳෝනාව කිසිවකුටත් අසාගෙන සිටිය නොහැකිය.මෙම ඛේදජනක සිදුවීම අපට වාර්තා වූයේ වෙන්නප්පුව වයික්කාල ප්‍රදේශයෙනි.නිවසේ සෙල්ලම් කරමින් සිටි මල්ලී සහ අක්කා පාපතර මිනිසකුගේ තියුණු කඩුපහරකට ගොදුරු වූයේ මුඵ ප්‍රදේශයම එකම ශෝඛාන්තයකට ඇද දමමිනි. මොවුන් පදිංචි වී සිටින නිවෙස අසල පිහිටි වෙළඳසලකින් ගලා එන ජල පහරක් සම්බන්ධයෙන් කාලයක සිට ඇතිවූ ගැටලුවක් මෙම ඝාතන සිද්ධියට මුල්වී ඇතැයි පොලිසිය සිදු කළ පරීක්ෂණවලින් අනාවරණය වී ඇතැයි පොලිසිය කීය.මෙලෙස අකාලයේ මිලින වූයේ දංකොටුව බාලිකා මහා විද්‍යාලයේ ගණිත අංශයෙන් මෙවර අ.පො.ස. උසස් පෙළ විභාගයට පෙනී සිටි  ජී.පී. ගිම්හාරි නිෂෙලි රූපසිංහ (19) සහ ඇගේ එකම සොහොයුරා වූ නයිනමඩම ශාන්ත මරියා ප්‍රාථමික විදුහලෙහි දෙවන වසරෙහි ඉගෙනුම ලබන සහන් මෙත්සර රූපසිංහ (8) නම් දරුවන් දෙදෙනෙකි.2016 වසරේ අ.පො.ස. සා. පෙළ විභාගයෙන් විශිෂ්ට සාමාර්ථ 08ක් හා බී  සාමාර්ථයක් ලබාගත් නිෂෙලි විද්‍යාලයේ කැපීපෙනෙන දක්ෂ සිසුවියක් වූවාය. ඇය 2017-18 වසරවල විද්‍යාලයේ ශිෂ්‍ය නායිකා කණ්ඩායමේ සාමාජිකාවක ලෙස ද කටයුතු කළාය.මියගිය සහන් මෙත්සර දරුවා ද හොඳින් අධ්‍යාපන කටයුතුවල නිරතවෙන දක්ෂ දරුවෙකි. ඔවුන් දෙදෙනාට තවත් එක් සොයුරියක් සිටියි. ඇය ද දංකොටුව බාලිකා මහා විද්‍යාලයේ 10 වන වසරේ ඉගෙනුම ලබයි.මෙම සිද්ධිය නිසා දැඩි ලෙස කම්පාවට පත්වී සිටින මියගිය දරුවන් දෙදෙනාගේ මව වන නිල්මිණි ප්‍රනාන්දු මහත්මිය හඬා වැළපෙමින් මෙසේ ද පැවසුවාය.මගේ පුතා ගේ ඇතුළේ පොඩි කාර් එකක් බිම යව යව හිටියේ. මම රෙදි වනන්න උඩට ගියා. පොඩි දුව කෑගහගෙන උඩට දිව්වා මල්ලිට කඩුවෙන් කෙටුවා කියාගෙන. මම ඇවිත් බලන කොට පුතා ලේ පෙරාගෙන වැටී සිටියා.  අත්දෙකට අරගෙන කෑගහගෙන පාරට අරගෙන දිව්වා. විනාඩි 10ක් විතර වාහනයක් නතර කරගන්න කෑ ගැහුවා. විනාඩි 10කින් පසුව වාහනයක දාගෙන මීගමුව රෝහලට රැගෙන ගියා. කොච්චිකඬේ හරියෙදි පුතාගෙ බෙල්ල පාත් වුණා ඒත් මම පුතා ඉස්පිරිතාලෙට අරගෙන ගියා. එයාව ඇඳට දාලා දොස්තර මහත්වරු ඊ.සී.ජී හෙම ගහලා බැලුවා වැඩක් වුණේ නැහැ.එයා මැරිලා කියලා කිව්වා. මම විලාප තියලා ඇඬුවා. එතකොටමයි ලොකු දුවවත් අරගෙන ගියේ. මම දැනගෙන හිටියේ නැහැ. අර නරුමයා දුවටත් කඩුවෙන් කොටලා කියලා. පොඩි දුවට අක්කයි මල්ලියි නැති වුණා යැයි ඇය විලාප නගමින් පැවසුවාය.                                                                                                                            මෙම ඛේදජනක සිදුවීම පිළිබඳ තොරතුරු සෙවීමට අප එම නිවසට ගිය අවස්ථාවේ අපට මුණගැසුණේ මියගිය නිෂෙලිගේ පියා වූ හේමන්ත රූපසිංහ මහතායි. වෘත්තියෙන් විදුලිකාර්මිකයකු වන හේමන්ත මහතා තම දරුවන්ගේ අභාවය හේතුවෙන් දැඩි කම්පනයකින් යුතුව හඬමින් අප සමග මෙසේ පැවසීය.මට දියණියන් දෙදෙනෙක් සහ පුතෙක් ඉන්නවා. මිය ගිහින් ඉන්නේ මගේ ලොකු දුවයි,  පුතයි.  අනූනවයෙන් තමයි අනෙක් දුව බේරිලා තියෙන්නේ. නැත්නම් තව ටිකෙන් මට දරුවෝ තුන්දෙනාම නැතිවෙනවා. දරුවෝ දෙන්නව මට අහිමි කරපු ඔය තිරිසනා මහ හිතක් පපුවක් නැති මිනිහෙක්. ඌටත් දරුවෙක් ඉන්නවා. මොන හිතකින් ද ගේ ඇතුළෙ සෙල්ලම් කර කර හිටපු මගෙ පුතාට කඩුවෙන් කෙටුවේ. මට වාවන්නෙ නැහැ.පුතාට කඩුවෙන් කොටලා අනෙක් අයව හොයලා. අපේ අම්මා කෑම කාලා සිංක් එක ළඟ අත සෝද සෝද ඉඳලා. ලොකු දුව නිවස පිටුපස දත් මැද මැද ඉඳලා තියෙන්නේ. එයා තල්ලු කරලා දුවටත් කඩුවෙන් කොටලා. අනෙක් දුව දැකලා කෑගහගෙන දුවලා. මගේ බිරිඳ නිවසේ උඩ කොටසේ රෙදි වනන්න ගිහිල්ලා. ඔය සිදුවීම වෙනකොට උදේ 9.40ට විතර ඇති. මම ගෙදර හිටියේ  නැහැ. මේ ළඟම වතුර මෝටරයක් හදන්න ගිහින් හිටියේ. අපේ නිවස අසල එක්කෙනෙක් ඇවිත් කිව්වා දුවටයි පුතාටයි කඩුවෙන් කොටලා කියලා. මම දුවගෙන ආවා. බිරිය පුතා උස්සගෙන වාහනයක් හොය හොය පාරෙ ඉන්නවා.  එයා කිව්වා අම්මා වැටිලා ඉන්නවා දුවලා ගිහින් බලන්න කියලා. ගෙදරට ඇවිත් බලනකොට අම්මා වැටිලා හිටියා. අනෙක් දරුවෝ දෙන්නා හොයනකොට ලොකු දුව පිටුපස වැටී සිටියා. මම එයාව අරගෙන මීගමුව රෝහලට ගෙනිච්චා.  ගෙනියන කොටත් දුව නැතිවෙලා. කොහොමද මම මේ දුක උහුලන්නේ. ඔය කඬේ දානකොට එය එතැනින් ඉවත් කරන්න කියලා ප්‍රාදේශීය සභාවෙනුත් කිව්වා. ඒත් මම කිව්වා හම්බකරගෙන කන දේනේ අයින් කරන්න එපා වතුර එන එක නවත්වන්න කියලා. පොලීසියෙත් පැමිණිල්ලක් තිබුණා.මම කියන්නේ සභාවෙනුයි පොලීසියෙනුයි හරියට නීතිය කළා නම් මගේ දරුවෝ දෙන්නා මට ඉන්නවා. අද කවුරු මොනවා කළත් වැඩක් නැහැ. දැන් වෙන්න ඕන දේ වෙලා ඉවරයි. මට දරුවෝ දෙන්නා නැති වුණා. අපි මේ ලෝකේ තනි වුණා.මියගිය නිෂෙලිගේ සහ සහන් මෙත්සර යන දරු දෙදෙනාගේ සමකාලීන පාසල් මිතුරියන් සහ මිතුරන් පංතිභාර ගුරුතුමිය, කන්‍යා සොහොයුරියන් ඇතුඵ ආචාර්ය මණ්ඩලය මෙම පුවත සැලවීමත් සමග ඇයගේ නිවෙසට පැමිණියේ මහත් කම්පාවෙන් යුතුවයි. අසල්වාසීන් සහ නන්දෙසින් පැමිණි නෑ සිය මිතුරන් ඔවුන්ගේ නිසල සිරුරු දෙස බලමින් හඬන්නට වූවේ දුටුවන්ගේ නෙත්වලට ද කඳුළක් එක්කරමිනි.මේවන විට දරුවන් දෙදෙනාගේ දේහයන් නො 61 - බී හලාවත පාර වයික්කාල ලිපිනයෙහි පිහිටි නිවසේ තැන්පත්කර ඇති අතර අවසන් කටයුතු වයික්කාල නූරානි පොදු සුසාන භූමියේ දී අද (29) 4.00ට සිදුකෙරේ.(සඳලංකාව - හේමලතා ඩී. හේවගේ)   ",
    "URL": "https://www.lankadeepa.lk/features/දරු-දෙදෙනකු-මරාදැමූ-වයික්කාලේ-ඛේදවාචකය/2-556041",
    "Category": "features"
}