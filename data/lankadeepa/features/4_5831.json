{
    "Source": "www.lankadeepa.lk",
    "Timestamp": "None  2013 අප්‍රේල් මස 07",
    "Headline": "එදා පැපිලියාන සිදුවීම",
    "News Content": "ඒ ඉකුත් 28 වැනිදා ය. කොළඹ පැපිලියාන ප‍්‍රදේශයේ එදින සිදු වූ සිදුවීමකින් යළිත් කැලඹීමක් ඇතිවූයේ එම සිදුවීම පිටුපස ජාතිවාදී හැඟීම් හි ගිනිපුපුරු ඇතැයි යන සැකය ප‍්‍රධාන කොටගෙනය.එහෙත් පැපිලියාන ප‍්‍රදේශයේ පිහිටා තිබූ ෆැෂන් බග් ආයතනයේ රෙදි ගබඩාවකට පහරදීමේ සිද්ධිය කේන්ද්‍රගතව තිබූ කතාන්දරය පසුබිම්ව පැවතියේ පෞද්ගලික සංසිද්ධියකි.පැපිලියාන ප‍්‍රදේශයේ ජීවත් වූ කාර්මික ක්‍ෂේත‍්‍රයේ රැකියාවක් කළ මුස්ලිම් තරුණයෙක් එම ප‍්‍රදේශයේම ජීවත් වූ සිංහල තරුණියකට පේ‍්‍රම කළේය. ඇගේ වයස අවුරුදු පහළොවකි.හිටිගමන් ඉකුත් සතියේ තම දියණිය අතුරුදන් වීමත් සමඟ ඇගේ පියා මේ පිළිබඳව අදාළ පොලිසියට පැමිණිල්ලක් ඉදිරිපත් කළේය.ඇය පහළොස් වැනි වියේ පසුවූ යුවතියක වූ හෙයින් ලංකාවේ නීතිය අනුව ඇයට විවාහ වීමේ අවසරයක් නැති අතර එවැනි වයසක යුවතියක් කවර හෝ ලිංගික කාර්යකට යොදාගැනීමට හෝ ඒ සඳහා පෙළඹවීම සැලකෙන්නේද ස්ත‍්‍රී දුෂණයක් ලෙසය.පොලිසියට කළ පැමිණිල්ලෙන් අනතුරුව මෙම සිද්ධියට සම්බන්ධ මුස්ලිම් තරුණයා පොලිස් අත්අඩංගුවට ගන්නා ලද අතර ඔහුට පොලිස් මාංචු වැටුණේ ඔහු සේවය කරමින් සිටි ස්ථානයේදීමය. එයින් ටික වේලාවකට පසු අදාළ යුවතියගේ පියා ආගමික ස්ථානයකට ගොස් මෙසේ පැවසුවේය.‘‘මුස්ලිම් කොල්ලෙක් අපේ කෙල්ල කරදරේ දාලා’’ තම දියණිය මුහුණ දුන් ඛේදවාචකය පිළිබඳව මේ පියා වචන ගොනු කරද්දී අවට පිරිස් රැස්වුණේ සිද්ධියට හේතු කවරක්දැයි විමසා සිටින්නටය.මේ කතන්දරය ඇසූ මිනිසුන් පාලනයකින් හෝ දුරදිග විමසා බැලීමකින් තොරව කටයුතු කරන්නට පෙළඹුණේ ඉනික්බිතිවය. මුස්ලිම් තරුණයා රැුකියාව කරන ස්ථානයට ගොස් පළමුව පිරිස පහර එල්ල කළ බවටද විශ්වාසදායක ආරංචි මාර්ග අනාවරණය කරයි. ඉන්පසු කලබලකාරීව හැසිරුණු පිරිස ආදාළ වෙළෙඳ ආයතනයට අයිති ගබඩාව වෙත ගොස් ගල්-මුල් ආදියෙන් ප‍්‍රහාර එල්ල කර ඇත.මෙසේ පිරිස ගල් මුල් වලින් ප‍්‍රහාර එල්ල කරද්දී ඒ ගල් මුල් වැදී ඒ අවට සිංහල ගෙවල් වලට ද අලාභ හානි සිදුවිය.එදා මෙසේ කලහකාරී ලෙස හැසිරුණු පිරිස අතර එම පළාතේ වැඩ නොසිටින භික්‍ෂූන් වහන්සේලා කිහිප දෙනෙක්ද සිටි බව සඳහන් වේ. පහර දීමට සම්බන්ධ පිරිස පිටින් පැමිණි සංවිධානාත්මක කල්ලියක් යන අදහස ආවේ මේ පසුබිමද කරණ කොටගෙනය.මේ සිද්ධිය වෙද්දී ආරක්‍ෂක ලේකම් ගෝඨාභය රාජපක්‍ෂ මහතා සිටියේ නෙළුම් පොකුණ රංගපීඨයේ සංදර්ශනයක් නරඹමිනි. ආරක්‍ෂක ලේකම්වරයාගේ ජංගම දුරකතනයට ඒ මොහොතේ දුරකතන ඇමතුමක් ආ අතර ඇමතුම කෙළවරේ රැඳී සිටියේ පොලිස් නිලධාරියෙකි.සර්, ෆැෂන් බග් එකේ බිල්ඩින් එකකට ගහනවා... පොලිස් නිලධාරියා සිදුවීම සැකෙවින් ආරක්‍ෂක ලේකම්වරයාට විස්තර කළේය.ආරක්‍ෂක ලේකම්වරයා ඊළඟ මොහොතේම පොලිස්පතිවරයාට කතා කළේය. ඒ මොහොතේ පොලිස්පතිවරයා දැයට කිරුළ වැඩසටහනේ රාජකාරි කටයුතු පිණිස අම්පාරේ යාමට පිටත්ව සිටියේ ය.ප‍්‍රහාරය පිළිබඳව ප‍්‍රසිද්ධ වූ ඡායාරූප‘‘පොලිස්පතිතුමා ආපහු හැරිලා එන්න...’’ පොලිස්පතිතුමා ආරක්‍ෂක ලේකම්වරයාගේ තීරණයට එකඟ විය. පැපිලියාන සිද්ධිය සිද්ධ වූ ස්ථානයට කිට්ටුව හමුදා කඳවුරක් ද පිහිටා තිබේ. පොලිසිය පැමිණෙන තුරු විශේෂ කාර්ය බලකාය සහ හමුදාව සිද්ධිය පාලනය කිරීම සඳහා යෙදවිණි.එමෙන්ම එසැණින්ම ආරක්‍ෂක ලේකම්වරයා නෙළුම් පොකුණ රංගපීඨයේ සංදර්ශනය නැරඹීම නවතා එතැනින් පිටත්ව ආවේය. ආරක්‍ෂක ලේකම්වරයා පැමිණියේ කිරම විමලජෝති හිමියන් හමුවීමටය.‘‘හාමුදුරුවනේ, මේ මොකද වෙන්නේ...’’ ආරක්‍ෂක ලේකම්වරයා විමසුවේය.අපිනම් දන්නෙ නෑ... මහත්තයා... බොදුබල සේනා සංවිධානයේනම් මේකට කිසිම සම්බන්ධයක් නෑ... පිටින් ආපු කට්ටියක් වෙන්න ඇති. හොයලා බලන්න...එහෙනම් හාමුදුරුවෝ හෙට උදේ පාන්දරම මාධ්‍යයට ප‍්‍රකාශයක් කරන්න බොදුබල සේනා සංවිධානය මේ සිද්ධියට කිසිම සම්බන්ධයක් නෑ කියලා.හොඳයි මහත්තයා, ඒක මම කරන්නම්... මේ කතා බහ ඇතිවූයේ ආරක්‍ෂක ලේකම්වරයා සහ කිරම විමලජෝති හිමියන් අතරය.මේ සිදුවුණේ අනවශ්‍ය දෙයක්. පෞද්ගලිකව විසඳා ගන්න තිබුණ දෙයක් අනවශ්‍ය පැත්තකට යොමු වුණා. මේකට සම්බන්ධ අය පිළිබඳව අවශ්‍ය පියවර ගන්න... මේ සිද්ධිය පිළිබඳව විචාරාත්මකව බැලූ හැමදෙනෙක්ම දැරූ මතය එයම වූයේය.ජ්‍යෙෂ්ඨ නියෝජ්‍ය පොලිස්පති අනුර සේනානායක මහතා ඇතුළු ජ්‍යෙෂ්ඨ  පොලිස් නිලධාරීන් පැමිණ තත්ත්වය මැඩපැවැත්වූ අතර සිද්ධියට සම්බන්ධ පුද්ගලයන්ද අත්අඩංගුවට ගත්තේය.මේ සිද්ධිය අධිකරණය තෙක් යන අවස්ථාවේ ෆැෂන් බග් පාලන අධිකාරිය අධිකරණමය ක‍්‍රියාදාමයකින් තොරව සිද්ධිය සමථයකට පත්කර ගන්නට එකඟ වූයේය.‘‘අපි මෙය ගමේ මිනිසුන් සමඟ සමථයකට පත්කර ගන්නම්. ඇක්ෂන් ගන්න අවශ්‍ය නෑ.’’ ෆැෂන් බග් පාලන අධිකාරිය පොලිසිය හමුවේ එසේ පවසද්දී රජයේ මුස්ලිම් ඇමැතිවරුන්ද ආරක්‍ෂක ලේකම්වරයාට කතාකොට සිද්ධිය සමාදානයෙන් සමථයකට පත්කර ගැනීම සිදු වූ බව ප‍්‍රකාශ කළේය.එහෙයින් සිද්ධිය තවත් අතුරිකිලි ලා වැඩෙන්නට පෙර එතෙකින් සමථයකට පත්විය. අපි සම්බන්ධ නෑ -  බොදුබල සේනාබොදුබල සේනා සංවිධානයේ මහලේකම් ගලගොඩ අත්තේ ඤාණසාර හිමි‘‘මේ සිද්ධියට බොදුබල සේනා සංවිධානයේ කිසිඳු සම්බන්ධයක් නැහැ. අප මෙවැනි පටු හැසිරීම්, තීරණ ගන්නෙත් නැහැ. මේ සම්බන්ධව මට කිව හැක්කේ එපමණයි. රටේ සාමය පවත්වාගෙන යන්න අපි ශපථ වුණා -  ෆැෂන් බග්කළමනාකරණය - ෆැෂන් බග් පෞද්ගලික සමාගම‘‘දෙසීයක පමණ කලහකාරී පිරිසක් ෆැෂන් බග් ආයතනය ආසන්නයේ පිහිටි වෙනත් ව්‍යාපාරික ස්ථානයකට ප‍්‍රථමයෙන් ප‍්‍රහාරයක් එල්ල කළා. ඉන් අනතුරුව කිසිදු හේතුවක් නැතුව ෆැෂන් බග් ආයතන පරිශ‍්‍රයටද ඇතුළු වී එම ස්ථානයට ද බරපතළ හානි සිදුකළා.’’  ‘‘ප‍්‍රධාන කාර්යාලයට, ගබඩා සංකීර්ණයට, වෙළෙඳ ද්‍රව්‍යයන්ට, වාහනවලට හා ගොඩනැගිල්ලට රුපියල් මිලියන 10කට අධික අලාභයක් කරන ලදැයි යන චෝදනාව මත මේ පිරිස අත්අඩංගුවට ගෙන අධිකරණය වෙත පැමිණෙව්වා. ෆැෂන් බග් ප‍්‍රධාන කාර්යාල පරිශ‍්‍රය ආසන්නයේ සිටි මාධ්‍යවේදියකු විසින් එම අවස්ථාව රූගත කර තිබෙන අතර කාර්යාල පරිශ‍්‍රයේ ආරක්‍ෂක කැමරාවන්හිද එම සිදුවීම සටහන් වී තිබෙනවා.’’‘‘හඳුනාගැනීමේ පෙරට්ටුව සඳහා සැකකරුවන් වශයෙන් පූජ්‍ය පක්‍ෂයද ඉදිරිපත් කර ඇති නිසා ජාතීන් අතර ගැටලූ පැන නැගිය හැකි බැවින් සහ දේශීය සහ ජාත්‍යන්තර වශයෙන් රටේ ප‍්‍රතිරූපයට හානි සිදුවන බැවින් මෙම සිදුවීම සමථයකට පත්කර ගැනීමට අප කැමති බව අගතියට පත් පාර්ශ්වය වශයෙන් අප අධිකරණය හමුවේ ප‍්‍රකාශ කළා. රටේ සාමය පවත්වා ගැනීමේ අරමුණින් ෆැෂන් බග් ආයතනය මේ ගැන කිසිඳු ඉදිරි ක‍්‍රියාමාර්ගයක් නොගන්නා බව අධිකරණය වෙත දන්වා සිටියා.   සටහන - සංජීවිකා සමරතුංග    ",
    "URL": "https://www.lankadeepa.lk/features/එදා-පැපිලියාන-සිදුවීම/2-107513",
    "Category": "features"
}