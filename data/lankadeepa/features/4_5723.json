{
    "Source": "www.lankadeepa.lk",
    "Timestamp": "None  2013 ජුලි මස 14",
    "Headline": "රාතී‍්‍ර සමාජ ශාලාවේ ජීවිතය මෙහෙමයි",
    "News Content": "  නිදහසේ සරන්නට අහසක් උනුනට හිමිය. ඒ උන් පියාපත් විහිදා ඉගිල්ලෙන කුරුල්ලන් වූ හෙයිනි. නිදහසේ ජීවත් වෙන්නට පොළොවත් අපට හිමිය. ඒ අප මිනිසුන් වූ හෙයිනි. එහෙත් ඒ නිදහස නම් අපිරිමිත සුවය සම්මතය, සදාචාරය, සමාජ සම්මුතිය, සංස්කෘතිය, සම්ප‍්‍රදාය වැනි සමාජ කොන්දේසි විසින් සකස් කරන ලද රාමුවක් තුළ රාමුගත කර ඇත. ඒ ඔබ මෙන්ම මා ද ඒ නිදහස භුක්ති විඳිය යුතු වූ හෙයිනි. ඒ නිදහස වල්වැදුණු උම්මන්තක නිදහසක් නොවිය යුතු වූ හෙයිනි. අහසක සරන විහඟකු විලසින් ශිෂ්ටාචාර ගත වූ මිනිසුන් වූ අපට නිදහස භුක්ති විඳින්නට නොහැකි වන හෙයිනි.රාත‍්‍රී සමාජ ශාලා ඇතුළු අරුත් සුන් තාවකාලික සැප පිරුණු ලෞකික සිහින පසුපස අසීමාන්තික බැඳීමකින් හඹායන තරුණ පරපුරට වෙලෙන සිහිනයන්හි යථාර්ථය අද දවසේ නොවැටහෙනවා වන්නට ඇත.ඉකුත් දිනෙක කොල්ලූපිටිය රාත‍්‍රී සමාජ ශාලාවක ගැටුමක් ඇති වූයේය. 21 හැවිරිදි තරුණයකුට ව්‍යාපාරිකයෙක් සහ එම සමාජ ශාලාවේ ආරක්ෂකයින් දෙදෙනෙක් (බවුන්සර්) පහර දුන්නේ යැයි කියන සිද්ධියක් වාර්තා විය.මෙම පහරදීමෙන් 21 හැවිරිදි තරුණයාට බරපතළ ලෙස තුවාල සිදු වූ බවද කියති. අධිකරණය තෙක් යන මෙවැනි සිදුවීම් හේතුවෙන් තවත් අතෙකින් රාත‍්‍රී සමාජ ශාලා තුළම තම ජීවිත ගාල් කරන්නට විශේෂයෙන්ම සුපිරි පන්තියේ තරුණ තරුණයින් තුළ වන වුවමනාව හේතුවෙන් රටකට අහිමි වී යන්නේ රටේ අනාගතයට විපුල ඵල ලබාදිය හැකි තරුණ ජීවිතවල නොනිමි වටිනාකම්ය. රාත‍්‍රී සමාජ ශාලා ඇතුළේ බරපතළ ඛේදවාචකයක් නිර්මාණය වන්නේ මෙකී පසුබිමද කරණ කොටගෙනය.සියල්ල සාරාංශ කොටගත් කල රාත‍්‍රී සමාජශාලා යනු මේ සමාජයට කෙතරම් ගැළපෙන්නේද යන්න විග‍්‍රහ විය යුතුය. බැලූ බැල්මට සුන්දර සිහින ලෙසින් නෙත් මානයේ දිස්වන අරුතක් නැති සිහින මන්දිරයන්හි දොරටු වසන්නට බලයක් හා නීතියක් ද නැත. ඒ ඇයි දැයි අපි මේ ඉඩහසර තුළ කතා නොකරන්නෙමු. ඒ එසේ නොවන්නට හේතු යාන්ත‍්‍රණයක් ලෙස සැකසී ඇති පසුබිම වඩාත් සංකීර්ණවන හෙයිනි. සියල්ල සටහන් කොට තබන්නට මේ ඉඩහසර ප‍්‍රමාණවත් නොවන හෙයිනි. ලංකාවේ දැනට ඇති රාත‍්‍රී සමාජ ශාලාව ගණනින්මීගමුව ප‍්‍රදේශයේ රාත‍්‍රි සමාජශාලා 2ක්, ජා ඇල ප‍්‍රදේශයේ සමාජශාලා 2ක්, හික්කඩුව ප‍්‍රදේශයේ සමාජශාලා 2ක්, නුවර ප‍්‍රදේශයේ රාත‍්‍රි සමාජශාලා 3ක් ඇතුළුව කළුතර ප‍්‍රදේශයේත් කොළඹ හා කොළඹට තදාසන්න ප‍්‍රදේශවලත් වශයෙන් අප රටේ බලපත‍්‍ර ඇතුව පවත්වාගෙන යන රාත‍්‍රී සමාජශාලා සංඛ්‍යාව 36කි. මෙම රාත‍්‍රී සමාජ ශාලා 36න් විසි ගණනක්ම කොළඹ හා කොළඹට තදාසන්න ප‍්‍රදේශවල පිහිටා ඇත. එහෙත් මේ රාත‍්‍රී සමාජශාලා 36 යනු බලපත‍්‍ර මත පවත්වාගෙන යන රාත‍්‍රී සමාජශාලා සංඛ්‍යාව පමණි. බලපත‍්‍ර නොමැතිව නීතිමය බන්ධනයෙන් මිදී ධනය හා බලය දඩමීමා කොටගෙන සුක්‍ෂ්ම ලෙස රිංගා යමින් පවත්වාගෙන යනු ලබන රාත‍්‍රී සමාජශාලා සංඛ්‍යාව බලපත්ලාභී රාත‍්‍රී සමාජශාලා සංඛ්‍යව මෙන් තුන් ගුණයද ඉක්මවයි. එනම් සංඛ්‍යාත්මකව ගතහොත් ආසන්න වශයෙන් බලපත‍්‍ර නැති, නීතියට වලංගු නැති එහෙත් ධනයේත් බලයේත් අණසක නීතියත් ඉක්මවා ගිය පදනමක් මත පවත්වාගෙන යනු ලබන රාත‍්‍රී සමාජ ශාලා සංඛ්‍යාව 108 ද ඉක්මවයි. ඒ අනුව ලංකාවේ දැනට ඇති බලපත් ඇති සහ බලපත් නොමැති රාත‍්‍රී සමාජශාලා සංඛ්‍යාව ආසන්න වශයෙන් 150 ඉක්මවන බව සැලකේ. රාත‍්‍රී සමාජ ශාලා වර්ග කෙරෙන හැටිකැසිනෝ, කැරොකේ මේ සියල්ල රාත‍්‍රි සමාජශාලාවන්හි අන්තර්ගතය. සාමාන්‍ය මට්ටමේ රාත‍්‍රී සමාජශාලා සහ මහාපරිමාණයෙන් පවත්වාගෙන යනු ලබන රාත‍්‍රී සමාජශාලා වශයෙන් මෙම සමාජශාලා වර්ග කෙරේ. ඇතැම් රාත‍්‍රී සමාජශාලා වෙන්ව ඇත්තේ සුපිරි පන්තිය නියෝජනය කරන සහ හුරුපුරුදු ගනුදෙනුකරුවන් සඳහාම පමණි. එවන් රාත‍්‍රී සමාජශාලාවලට ආගන්තුකයනට එකවර ඇතුළු විය නොහැකිය. හුරුපුරුදු ගනුදෙනුකරුවෙක් හෝ තැරැුව්කරුවන් මාර්ගයෙන් ඒ සඳහා මාර්ගය සකස්කර ගත යුතුය. රාත‍්‍රී සමාජශාලා ඇතුළත පරිසරයඅනුරාගය, විනෝදාස්වාදය, මත්පැන්, දුම්පානය, කලකෝලහාල, නැටුම්, ආලිංගන මේ ආදී බොහෝ උත්තේජකයන් ගනුදෙනුකරුවන් වෙත ලබාදීමත් පැමිණෙන ගනුදෙනුකරුවන්ගේ අවසන් රුපියල දක්වා සූරාගෙන කෑමත් තම අරමුණ කරගත් උපසංස්කෘතියක් සමහර සමාජශාලා තුළ ක‍්‍රියාත්මකය.රාත‍්‍රී සමාජශාලාවලට ඇතුළුවීමට ප‍්‍රවේශපත‍්‍රයක් මිලට ගත යුතු අතර රාත‍්‍රී සමාජ ශාලා වෙත එන ස්ථිර ගනුදෙනුකරුවන් මෙන්ම ඉඳහිට පැමිණෙන්නන් හා ආගන්තුකයන්ද සිටියි. ස්ථිර ගනුදෙනුකරුවන්ට ප‍්‍රවේශ පත‍්‍රය මිලට ගැනීමේදී විශේෂ වට්ටමක් හිමිවේ.බවුන්සර් නමින් හඳුන්වන්නන් විසින් ප‍්‍රවේශපත‍්‍ර ලබා දෙනු ලැබේ.සමාජශාලාව තුළ ප‍්‍රශ්නයක් ඇතිවුවහොත් කලහකාරීන් එයින් ඉවතට දැමීම සල්ලි නොගෙවන පුද්ගලයෙක් සිටියහොත් ඔවුන් එළියට දැමීම ආදී රාජකාරිද බවුන්සර්ලා වෙත පැවරී ඇත.රාත‍්‍රී 7.00 පමණ වන විට විවෘත වන රාත‍්‍රී සමාජශාලා පාන්දර 3.00 පසුවන තෙක් විවෘතව පවතී.රාත‍්‍රී සමාජශාලා තුළට ඇතුළු වෙන සෑම ගනුදෙනුකරුවෙක්ම පරීක්ෂාවට ලක්කෙරේ. ආයුධ ඇතුළට රැගෙන යාම සමාජ ශාලා රෙගුලාසීන්ට අනුව තහනම්ය. සාමාන්‍යයෙන් ඇතුළුවීමේ ප‍්‍රවේශ පත‍්‍රයක මිල සමාජශාලාවෙන් සමාජශාලාවට හිමිවන පහසුකම් අනුව වෙනස් වේ.රාත‍්‍රී සමාජශාලාවකට පිවිසෙන්නකු මුලින්ම ඇතුළු වන්නේ ‘‘ෆ්ලෝ’’ යන නමින් හැඳින්වෙන ස්ථානය වෙතය.මෙම ස්ථානයේ ගනුදෙනුකරුවන් පිළිගන්නට තැනින් තැන යුවතියන් අසුන්ගෙන සිටියි. අනුරාගී ඉරියව් ඒ යුවතියන් වෙතින් නිරූපිතය. වී.අයි.පී. සිස්ටම් යනුවෙන් වූ ක‍්‍රමයක්ද රාත‍්‍රී සමාජශාලාවන්හි ක‍්‍රියාත්මකය. රාත‍්‍රී සමාජශාලා හිමිකරුවන්රාත‍්‍රී සමාජශාලාවල හිමිකරුවන් වැඩිදෙනා දේශපාලනඥයින්,සමහර දේශපාලනඥයින්ගේ සම්බන්ධීකරණ ලේකම් වැනි තනතුරු දරමින් දේශපාලඥයන්ට කිට්ටුව කටයුතු කරන අය පොලීසියේ සමහර නිලධාරින් සහ ධනවත් ව්‍යාපාරිකයන්ය. ව්‍යාපාරිකයන් අතුරින් වැඩිදෙනාද දේශපාලනඥයන් ලෙස තවත් සමාජ භූමිකාවක සුදු චරිතයක් නිරූපණය කරන දේශපාලනඥයන් වූ ව්‍යපාරිකයන්ය.එමෙන්ම බලපත් රහිතව රාත‍්‍රී සමාජශාලා පවත්වාගෙන යන අතිබහුතරයද දේශපාලනඥයන් හා පොලීසියේ ඉහළ නිලධාරීන්ය. රාත‍්‍රී සමාජශාලාවන්හි පහසුකම් මත්පැන් හා මත්ද්‍රව්‍යමත්ද්‍රව්‍ය ඇතුළු මත්පැන්  ඕනෑම වර්ගයක් පාහේ රාත‍්‍රී සමාජශාලාවලින් ලබාගත හැකිය.වෙළෙඳපොලේ මිල අධික රෙඞ් ලේබල්, ෂිවාස් රීගල්, කේරළ ගංජා, බකාඩි, ටිකිලා, වොඞ්කා, බ්ලැක් ලේබල්, ගෝල්ඞ් ලේබල්, බ්ලූ ලේබල්, ග‍්‍රීන් ලේබල්, ජැක් ඩැනියල්, කොග්නැග් බ‍්‍රැන්ඩි, කැමුස්, රෙමි මාටින්, එක්ස්xඞී බ‍්‍රැන්ඩි, ස්විස් වොඞ්කා, මලිබු, බේලිස් අයිරිෂ් ක‍්‍රීම් ආදී  ඕනෑම මත්පැන් හෝ මත්ද්‍රව්‍ය වර්ගයක් රාත‍්‍රී සමාජ ශාලාවන්හි ඇත. එල්.එස්.ඞී. නමින් හඳුන්වන මත්පෙත්තද රාත‍්‍රී සමාජ ශාලාවන්හි වැඩි ඉල්ලූමක් පවතින මත්ද්‍රව්‍ය විශේෂයකි. බේලිස් අයිරිෂ් ක‍්‍රීම් කාන්තාවන්ටම විශේෂිත වූ මත්පැන් විශේෂයකි.සාමාන්‍යයෙන් රාත‍්‍රි සමාජශාලාවක විකිණෙන  ඕනෑම දෙයක මිල එහි සාමාන්‍ය මිලට වඩා තුන් ගුණයකට ආසන්න මිලකින් වැඩිවෙයි. සාමාන්‍යයෙන් අරක්කු බෝතලයක මිල පිටතදී රුපියල් හත්සියයක් නම් සමාජශාලාව ඇතුළත දී එහි මිල රුපියල් දෙදහසකි. සිගරැුට් පැකැට්ටුවක මිල රුපියල් 900ත්-1000ත් අතරය. තරුණියෝවයස අවුරුදු 17 සිට 30 යන වයස් කාණ්ඩවලට අයත් තරුණියෝ රාතී‍්‍ර සමාජශාලාවල සේවය කරති. රාත‍්‍රී සමාජශාලා ජීවිතයත් සමග ඇතැමුන් ගණිකාවන් බවට පත්වන්නේ නිරායාසයෙනි. සිංහල යුවතියන් මෙන්ම චීන, තායි, පිලිපින් තරුණියෝද මෙහි සිටිති.රාත‍්‍රී සමාජශාලාවල සේවය කරන යුවතියන් ශරීරයෙන් වැඩි කොටසක් නිරාවරණය වන පරිදි ඉතා කෙටි ඇඳුමින් සැරසී තද පැහැ තොල් ආලේපන, නිය ආලේපන තවරා, දෑස් අඳුන් ගල්වා සිටිති. ඔවුන් කෙරෙන් දිස්වන්නේ ඉතාමත් අනුරාගී පෙනුමකි.ගැනුම්කරුවෙක් පැමිණෙන විට ඔහු ළඟට ගොස් ඔහු පිළිගැනීමේ සිට බොහෝ රාජකාරි මෙහි සේවය කරන යුවතියන් වෙත පැවරී ඇත. ඇතැම්විට ගනුදෙනුකරුවන් දෙතුන් දෙනෙක්ම එකවර තමන්ට අවනත කරගනිමින් තම කාර්යයෙහි නියැලීමට මේ යුවතියන්ට හැකියාව ඇත.සාමාන්‍යයෙන් එක් රාත‍්‍රී සමාජශාලාවක මෙවැනි යුවතියන් විසිදෙනෙක් පමණ සිටියි. ඇතැම් ගනුදෙනුකරුවන් තමන්ට කැමති යුවතියක් තමන් වෙනුවෙන් තෝරා ගනියි. ඇතැම්විට ගනුදෙනුකරුවන් අතර යුවතියන් වෙනුවෙන් රණ්ඩු, කෝලහාල හා ගුටිබැට දීම් ද ඇතිවෙයි. එසේම යුතියන් අතරද ගැනුම්කරුවන් වෙනුවෙන් අරගල ඇතිවෙයි. ‘‘එයා මගේ කස්ටමර් කෙනෙක්, ඔයා ඇයි එයා ළඟට ගියේ’’ මේ යුවතියන් අතර ගැටුමට මුල්වන කාරණයකි.වී.අයි.පී. සිස්ටම් යනුවෙන් වූ ක‍්‍රමයක්ද රාත‍්‍රි සමාජ ශාලාවන්හි පවතින බව අපි ඉහතදී සඳහන් කළෙමු. එය සාමාන්‍යයෙන් විශේෂ අය යන තැනකි. එය කාමරයකට යාමක් හා සමානය. සමාජශාලා යුවතිය හා ගෙස්ට් (සමාජශාලා තුළට පැමිණෙන්නෝ ගෙස්ට් යනුවෙන් හඳුන්වයි) හැරුණු විට වෙන කවුරුත් එතැනට පැමිණෙන්නේ නැත. පැමිණෙන්නේ ඔවුන් ඇණවුම් කරන දෙය රැගෙන එන වේටර්වරයා පමණි. මේ ස්ථානවලදී බොහෝ දේ සිදුවේ.වී.අයි.පී. රූම් සඳහා එක් එක් මිල මට්ටමේ පැකේජ පවතී. සැප පහසු සෙටියක් හා රූපවාහිනි යන්ත‍්‍රයක්ද එහි ඇත. මේ ස්ථානවලට තරුණියෝද රංගන ක්‍ෂේත‍්‍රයේ තරුණියෝද මෝස්තර නිරූපිකාවෝද එති. ඔවුන්ට රාත‍්‍රී සමාජශාලා තුළදී විවිධ පුද්ගලයන් හඳුනා ගැනීමට අවස්ථාව හිමිවෙයි. ඒ පුද්ගලයන් හා ඔවුන් අතර ඇතිවන බැඳීම වූ කලී රුපියල්වලට සිරුර මිල කෙරෙන බැඳීමයි. රාත‍්‍රී සමාජශාලා තුළ දී හමුවෙන ඔවුන් එයින් පිටතදී එවන් අවශ්‍යතා සම්පූර්ණ කරගැනීමේ අවස්ථාව බොහෝ විට සලසා ගනියි. රාත‍්‍රී සමාජශාලාවලට පැමිණෙන අයසාමාන්‍ය මට්ටමේ ජීවිත ගත කරන අයට රාත‍්‍රී සමාජශාලා ජීවිතයට අනුගත වීම දුෂ්කරය. රාත‍්‍රී සමාජශාලා ජීවිතය හා බැඳෙන්නට නම් යහපත් ආර්ථික තත්ත්වයක්ද තිබිය යුතුය.ඇමැතිවරුන්, පාර්ලිමේන්තු මන්ත‍්‍රීවරුන්, මැති ඇමැති දු පුතුන්, ප‍්‍රසිද්ධ ගායකයින්, නිළියන් හා මෝස්තර නිරූපිකාවන්, ධනවත් ව්‍යාපාරිකයන්, ජාත්‍යන්තර පදක්කම්ලාභීන්, පොලිස් හා ආරක්ෂක අංශ උසස් නිලධාරීන් රාත‍්‍රි සමාජශාලා වෙත පැමිණෙයි. ඇමැති තාත්තා හා පුතා දෙදෙනාම එකවර පැමිණෙන අවස්ථාද ඇත. මේ සියලූ දෙනාටම අමතරව පාතාලයට සම්බන්ධ ප‍්‍රබලයෝද රාත‍්‍රී සමාජශාලාවලට පැමිණෙති. පාතාලයේ මෙහෙයුම් මිනීමැරුම් ඔවුන් සමාජ ශාලාවල සිට සැලසුම් කරයි. වියදම් කරවන හැටිගනුදෙනුකරුවන්ගේ අවසන් රුපියල දක්වා වියදම් කරවීම සමාජශාලාවල සේවය කරන යුවතියන්ගේ ඒකායන අරමුණයි.මේ යුවතියන්ගේ අරමුණ තම ගනුදෙනුකරුවාට හැකිතරම් මත්පැන් හා සිගරට් පෙවීමය. එහි අරමුණ ඔහු සන්තක මුදල් සියල්ල වියදම් කරවීමය. ඔවුහු ඉතා දක්‍ෂ ලෙස එම කාර්යය ඉටුකරති.එම යුවතියන්ද පැකිලීමකින් තොරව මත්පැන් හා සිගරට් පාවිච්චි කරති. මේ යුවතියන් හැකි තරම් ඔවුන් ලවා වියදම් කරවන්නේ ඔවුන් සමාජශාලා වෙත ගෙවනා මුදලෙන් කොමිස් මුදලක් තමාටද හිමිවන බැවිනි. එය ඔවුන්ගේ වැටුපට අමතරව ඔවුන්ට තවත් ආදායමකි.මධ්‍යම රාත‍්‍රිය වෙද්දී ගනුදෙනුකරු (ගෙස්ට්) සම්පූර්ණයෙන්ම මත්පැනින් මත් වී සිටියි. එවිට ඔවුන්ගේ සියලූ පාලනය සියතට ගන්නේ සමාජශාලා යුවතියයි. රුපියල් ලක්‍ෂ ගණනක් ඇතැතිව පැමිණියත් අවසානයේ ‘‘ගෙස්ට්’’ රාත‍්‍රී සමාජශාලාවෙන් පිටතට යන්නේ අතේ සතයක්වත් නැති මට්ටමිනි.ඇතැම් පුද්ගලයන් කැසිනෝ වැනි සූදු සඳහා රුපියල් ලක්‍ෂ ගණන් වියදම් කරයි. ඇතැම්විට එක් රාත‍්‍රියකට මේ ධනවතුන් වියදම් කරන මුදල රුපියල් ලක්‍ෂ 15 ද ඉක්මවයි. කැසිනෝ සම්බන්ධව මෙය සුලභව දැකිය හැක්කකි. ඇතැම් සුපිරි රාත‍්‍රී සමාජශාලා සඳහා ඇතුළු වීමටම රුපියල් ලක්‍ෂ 5 ක් තරම් මුදලක්වත් තිබිය යුතුය. ඇතැම් අය සූදු සඳහාත් තවත් අය තරුණියන් සඳහාත් මෙසේ මුදල් වියදම් කරද්දි සුපිරි සමාජශාලාවල දෛනික ආදායම රුපියල් කෝටියකට ආසන්න වෙයි. නැත්නම් රුපියල් කෝටිය ඉක්මවයි. ප‍්‍රතිලාභකරන කලට පව් මීරිය මී සේවිඳින කලට දුක් දැඩිවෙයි ගිනි සේකීවාක් මෙන් රාත‍්‍රී සමාජශාලා ඇසුරේ ගෙවන ජීවිතයේ වර්ණවත් හැඩතල සුන්දර යැයි ඒ ජීවිතයට ඇබ්බැහිවූවන්ට හැඟීම ස්වභාවිකය. එහෙත් වර්ණවත් චිත‍්‍රය අභ්‍යන්තරයේ කටු සටහන් හා අරුතින් තොර හැඩතල මේ පොළොවේ පවතින යථාර්ථය තුළ පය නොගසන ඔවුන්ට වැටහෙන්නට තවත් බොහෝ කල් ගතවනු ඇත.අනෙක් අතට එක වේලක් බඩ පිරෙන්නට බත්පතක් කන්නට තරම් වත්කමක් නැති මිනිසුන් වෙසෙන රටක දරු පැටවුන් වෙනුවෙන් කිරි පැකැට්ටුවක් මිලට ගන්නට වත්කමක් නැති අම්මාවරුන් සිටින රටක පාසල් යන්නට පොතක් පතක් ගන්නට රුපියල් නැති දරුවන් සිටින රටක එක් රාත‍්‍රියක සූදුව සහ වෙනත් දෑ වෙනුවෙන් රුපියල් ලක්‍ෂ ගණන් වියදම් කරන මිනිසුන් ජීවිතය පිළිබඳව වන දැකීම මහා ඛේදවාචකයකි.මේ රටේ සුපිරි වරප‍්‍රසාද ලබන පන්තියක් වූ දේශපාලනඥයන් මේ තරම් ගැටලූවලින් පරිපීඩිත රටක මේ නටන නෙයියාඩගම් තවත් අතකින් මහා විහිළුවකි. එහෙත් කයක් මිස හිසක් නැති මිනිසුන්ට යථාර්ථය අවබෝධකර දීම සහ අවබෝධ කර ගැනීමද උගහටය. සටහන: සංජීවිකා සමරතුංග  ",
    "URL": "https://www.lankadeepa.lk/features/රාතී‍්‍ර-සමාජ-ශාලාවේ-ජීවිතය-මෙහෙමයි/2-150968",
    "Category": "features"
}