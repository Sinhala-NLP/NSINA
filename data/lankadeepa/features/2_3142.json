{
    "Source": "www.lankadeepa.lk",
    "Timestamp": "2019 ජුලි මස 05",
    "Headline": "කසළ තේ පාතාලයන්ගෙන් තේ කර්මාන්තය රැකදෙන්න",
    "News Content": "මිනිස් පරිභෝජනයට නුසුදුසු කසළ තේ කිලෝ 4071 ක් සමඟ උඩුනුවර වෙළම්බඩ ප්‍රදේශයේ පදිංචිකරුවකු ගම්පොළ පොලිස් විශේෂ කාර්ය බළකා නිලධාරීන් විසින් අත්අඩංගුවට ගනු ලැබීමේ පුවතක් අප පුවත්පත ඉකුත්දා වාර්තා කළේය. දෙනියාය, රත්නපුර, බළංගොඩ හැටන් ආදී ප්‍රදේශවල තේ කර්මාන්තශාලා වලින් ඉවත් කරන කසළ තේ උඩුනුවර ප්‍රදේශයට රැගෙනවිත් ඒවාට රසායනික ද්‍රව්‍ය මුසුකොට හොඳ තේ ලෙස සකස් කර විදේශ වෙළෙඳපොළට සහ මෙරට වෙළඳපොළට සැපයීමේ ජාවාරම මේ පුද්ගලයා බොහෝ කාලයක සිට කරගෙන ගොස් ඇති බවද එම ප්‍රවෘත්තියේ වැඩිදුරටත් සඳහන්ය.අප පුවත්පත වාර්තා කළ තවත් ප්‍රවෘත්තියකින් කියැවුණේ කොළඹ ආදුරුප්පුවීදිය පොලිස් වසමේ ගබඩාවක් වටලා මිනිස් පරිභෝජනයට නුසුදුසු කසළ තේ කුඩු තොගයක් හා බලපත්‍ර නොමැතිව ගබඩාකර තිබූ තවත් තේකොළ තොගයක් අත්අඩංගුවට ගැනීමට පොලිස් විශේෂ කාර්ය බළකාය සමත්වූ බවය. කසළ තේ කිලෝ 28820 ක්, බලපත්‍ර නොමැතිව ගබඩාකර තිබූ තේ කිලෝ 4865 ක්, විද්‍යුත් තරාදි දෙකක්, විවිධ නාම හා අංක යොදා සකස් කළ නාමපුවරු 59 ක් අත්අඩංගුවට ගත් භාණ්ඩ අතර වන බවද එම ප්‍රවෘත්තියේ සඳහන්ය.කසළ තේ ජාවාරම මෙරට ජයටම සිදුකෙරෙන මහා පරිමාණ ජාවාරම් අතර ප්‍රධාන ජාවාරමකි. මෙම ජාවාරමේ විශේෂත්වය වන්නේ මෙම ජාවාරම වෙනත් ජාවාරම් මෙන් නොව පාතාල ලෝකයත් සමඟ සෘජුවම බැඳුණු ජාවාරමක් වීමය. පොලිස් ආරංචි මාර්ගවලට අමතරව ගෙවුණු දස වසර තුළ කසළ තේ ජාවාරම නිසා පාතාලයන්ගේ ගිනි අවිවලට බිලිවූ ජාවාරම්කරුවන් හා ඔවුන්ගේ අන්තේවාසිකයන්ගේ ගණන සියය ඉක්මවයි. ඒ අනුව කසළ තේ ජාවාරමෙන් උපයන මහ ධන නිධානයේ ප්‍රමාණය කොතෙක්ද යන්න වටහා ගැනීම අසීරු නැත.බි්‍රතාන්‍ය යටත් විජිතය පාඩු ලබන යටත් විජිතයක් බවට පත්වූ හෙයින් බි්‍රතාන්‍ය පාලනය එයට විසඳුමක් ලෙස නිර්දේශ කරනු ලැබුවේ පරිපාලන තන්ත්‍රයට සම්බන්ධව සිටි බි්‍රතාන්‍ය ජාතිකයන් ඉවත් කර ඒ වෙනුවට ස්වජාතිකයන් පරිපාලන තන්ත්‍රයට සම්බන්ධ කිරීමය. පරිපාලන තන්ත්‍රයෙන් ඉවත් වූ බි්‍රතාන්‍ය ජාතිකයෝ මුඩුබිම් ආඥාපනත වැනි පනත් මගින් ඉඩම් අල්ලා ගනිමින් ඇඟ බද්ද ආදී බදු පනවමින් ශ්‍රමිකයන් සොයාගනිමින් වතු වගාවට යොමු වූහ. මේ රට තුළ තේ වගාව ආරම්භ වූයේ එසේය.ඒ තේ වගාව නිසා මෙරට සමාජ ආර්ථික දේශපාලන හා සංස්කෘතික ක්ෂේත්‍රවල ඇතිවූ බරපතළ හානිදායක තත්ත්ව කුමක් වුවද වර්තමානය වනවිට මෙරට විදේශ විනිමය විශාල වශයෙන්ම ගලා එන මාර්ගයක් බවට තේ වගාව පත්වී තිබේ. “සිලෝන් ටී” නමින් ලොව පුරා ප්‍රචලිත වූ මෙරට තේ වලට විශාල වෙළෙඳපොළ ඉල්ලුමක් හිමිවිය. තරගකාරී වෙළඳපොළ වටපිටාවක් තුළ වුවද ශ්‍රී ලංකා තේ නාමයට අභියෝගයක් නොවීය. ඒ ශ්‍රී ලංකා තේවල ඇති නැවුම් රසය නිසාය.ජාවාරම්කරුවන් සිදුකරන්නේ තේ කම්හල්වලින් ඉවත් කරනු ලබන මිනිස් පරිභෝජනයට නුසුදුසු කසළ තේ රැගෙන විත් රසායනික ද්‍රව්‍ය මුසුකොට හොඳ තේ ලෙස සකස් කර ශ්‍රී ලංකා නාමය යටතේ විදේශ වෙළෙඳපොළට සැපයීමය. මෙරට වෙළඳපොළට නිකුත් කිරීමය. තඹ දොයිතුවක් නොවටිනා කසළ තේ හරහා කෝටි ගණන් ධනය උපයන සූත්‍රය එසේය. පාතාල ලෝකයේ අවිවල රැකවරණය ලබමින් ජාවාරම්කරුවෝ මෙම මහා ජාවාරම මහ පරිමාණයෙන් කරගෙන යති.රුසියාවට යැවූ තේ කොළ කන්ටේනරයක කුරුමිණියකු සිට පාඩුවූයේ මෙයට වසරකට පමණ ඉහතදීය. එහි ප්‍රතිඵලය වූයේ අපගේ තේ මිලදීගන්නා ලෝකයේ ඉහළම රට වන රුසියාව ශ්‍රී ලංකා තේ වර්ජනය කිරීමය. නැතහොත් ශ්‍රී ලංකා තේ ප්‍රතික්ෂේප කිරීමය.ඇස්බැස්ටෝස් තහනම් කිරීමේ සිදුවීම හා කුරුමිණියා හසුවීම අතර යම් සම්බන්ධයක් තිබූ බවට කතා පැතිරුණද එබඳු සම්බන්ධයක් තිබුණ ද නොතිබුණ ද රුසියාව ශ්‍රී ලංකා තේ ප්‍රතික්ෂේප කිරීම නිසා මෙරට තේ කර්මාන්තය බරපතළ අර්බුදයකට ලක්විය. ලක්ෂ ගණනකගේ රැකියා           අනතුරට ලක්විය. මෙරටට ලැබුණු විදේශ විනිමය අහිමි   විය.කසළ තේ විදේශ වෙළඳපොළට යොමු කිරීමේ තාර්කික ප්‍රතිඵලය ද එසේමය. මේ වනවිටත් ශ්‍රී ලංකා තේවලට ලෝකයේ තිබූ පිළිගැනීම යම් පමණක අභියෝගයට ලක්වී තිබෙන බව සත්‍යයකි. ඒ සියල්ලම මේ ජාවාරම්කරුවන්ගේ හපන්කම්ය.රසායනික ද්‍රව්‍ය මුසුකොට කසළ තේ හොඳ තේ බවට පත්කළවිට එම තේ පානය කරන්නාගේ සෞඛ්‍යයට අත්වන ඉරණම ගැන අමුතුවෙන් කිවයුතු නොවේ. ඇතැම්විට මේ මොහොත වනවිටත් ඔබද ඒ ඉරණමේ කොටස්කාරයකු වී සිටිය හැකිය. අපට සිදුවී තිබෙන්නේ වැළඳුණ රෝගය කුමක්ද කියා හෝ නොදැන මරණය වැළඳ ගැනීමටය. මේ ජාවාරම නතර කිරීම ජාතික වගකීමක් වන්නේ එහෙයිනි.  ",
    "URL": "https://www.lankadeepa.lk/features/කසළ-තේ-පාතාලයන්ගෙන්-තේ-කර්මාන්තය-රැකදෙන්න/2-553106",
    "Category": "features"
}