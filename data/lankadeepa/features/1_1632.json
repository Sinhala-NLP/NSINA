{
    "Source": "www.lankadeepa.lk",
    "Timestamp": "2021 ඔක්තෝබර් මස 18",
    "Headline": "රටේත් ජනතාවගේත් අපේක්ෂාව ළමා පරපුරයි",
    "News Content": "ගුරු විදුහල්පති වෘත්තීය සමිති සහ රජය අතර පැවැති සාකච්ඡා අසාර්ථක වී තිබේ. ඒකාබද්ධ මාධ්‍ය හමුවක් කැඳවමින් ගුරු - විදුහල්පති වෘත්තීය සමිති අවධාරණය කරනු ලැබුවේ අග්‍රාමාත්‍යවරයා ලබාදුන් විසඳුම පිළිගත නොහැකි හෙයින් වැඩවර්ජනය අඛණ්ඩවම ඉදිරියට ගෙන යන බවය.අධ්‍යාපන අමාත්‍ය දිනේෂ් ගුණවර්ධන මහතා මාධ්‍යයට ප්‍රකාශ කර සිටියේ ගුරු විදුහල්පති වෘත්තීය සමිති හා අග්‍රාමාත්‍යවරයා අතර වූ සාකච්ඡාවේදී අදියර දෙකකින් වැටුප් වැඩි කිරීමට පියවර ගන්නා බවට පොරොන්දු වූ බවය. එමෙන්ම ගුරුවරුන්ට ලබා දෙන වැටුප් වැඩිවීම පිළිබඳව අයවැයෙන් යෝජනා ඉදිරිපත් කරන බවද අමාත්‍යවරයා ප්‍රකාශ කර තිබිණි.ගුරු විදුහල්පති වෘත්තීය සමිති පවසන්නේ ගුරුවරුන්ගේ වැටුප් වැඩිකිරීම එකවර සිදු කරන්නැයි රජයට බලකරන බවත් පියවර දෙකකින් වැටුප් වැඩිකිරීම පිළිනොගන්නා බවත් ය.ජර්මන් ජාතික මහා නාට්‍යකරුවකු වූ බර්ටෝල්ට් බ්‍රෙස්ට් ‘කොකේසියන් චෝක් සර්කල්’ නමින් නාට්‍යයක් නිෂ්පාදනය කළේය. හෙන්රි ජයසේන මහතා එම නාට්‍ය පිටපත සිංහල භාෂාවට පරිවර්තනය කර ‘හුණුවටයේ කතාව’ නමින් නාට්‍යයක්ද නිර්මාණය කළේය. එම නාට්‍ය අවසන් වන්නේ අසඩක්ගේ අපූරු නඩු තීන්දුවකිනි. යුද්ධයේදී දරුවාද දමා පලා ගිය රජ බිසය යළි දරුවා සොයා ගන්නීය. ඒ වනවිට එම රජ දරුවා අපමණ සෙනෙහසින් හදාවඩා ගත්තී ගෲෂා නම් සේවිකාවය. රාජ්‍ය දේපොළවල අයිතිය ලබා ගැනීමට දරුවාගේ අයිතිය අත්‍යවශ්‍ය වූ හෙයින් නටාලියා දරුවාව ඉල්ලා සිටියද දරුවාට ඇති ආදරය නිසාම ගෲෂා එය ප්‍රතික්ෂේප කළාය. අවසානයේදී දරුවාගේ සැබෑ අයිතිය තෝරාදීමේ වගකීම පැවරෙන්නේ අසඩක්ටය. ඔහු කළේ හුණුකූරකින් රවුමක් ඇඳ දරුවා එහි හරි මැද තැබීමය. දරුවා හුණු වටයෙන් එළියට ඇදගන්නා කාන්තාවට දරුවා ලබාදෙන බව කීවේය. දරුවාගේ දෙපසින් අල්ලාගත් ගෲෂා හා නටාලියා දරුවා දෙපැත්තට ඇද්දාහ. දේපොළ තණ්හාවෙන් යුතු නටාලියා වැරෙන් දරුවා ඇද්දාය. දරුවාට ආදරේ ඇති ගෲෂා දරුවා අතහැරියාය. දරුවාට සැබෑ ලෙසම ආදරය කරන්නේ කවුදැයි විනිශ්චය කළ අඩසක් දරුවාගේ බාරකාරත්වය ගෲෂාට පැවරුවේය.අද අපගේ දරුවන් සිටින්නේ හුණුවටයක් මැදය. එක් පසෙකින් ගුරු හා වෘත්තීය සමිතිය. අනික් පැත්තෙන් රජය ය. ගුරු වෘත්තීය සමිති ඉල්ලන ඉල්ලීම් එලෙසින්ම ලබාදීමට රජය කටයුතු නොකරයි. ඉල්ලීම් ලබාදෙනතුරු අඛණ්ඩව වර්ජනයේ යෙදෙන බව ගුරු වෘත්තීය සමිති අවධාරණය කරයි. වසර දෙකකට ආසන්න කාලයක් නිසි අධ්‍යාපනයක් නොමැතිව අපගේ දරුවෝ අසරණව බලා සිටිති.‘‘මේ මොහොතේ සියල්ලටම වඩා වැදගත් වන්නේ රටේ දරුවන්ට අධ්‍යාපනය ලබාදීම බැවින් රට සහ රටේ අනාගතය ගැන සිතා සියල්ල අමතක කර නොමිලයේ හරි උගන්වනවා කියා දරුවන්ට අධ්‍යාපනය ලබා දෙන්නැයි තමන් ගුරුවරුන්ගෙන් කාරුණිකව ඉල්ලා සිටින බව ආචාර්ය ඉත්තෑපාන ධම්මාලංකාර කෝට්ටේ ශ්‍රී කල්‍යාණි සාමග්‍රි ධර්ම මහා සංඝ සභාවේ මහානාහිමියන් ප්‍රකාශ කළ බව අප පුවත්පත ඉකුත්දා වාර්තා කළේය. තවත් නායක ස්වාමීන්ද්‍රයන් වහන්සේලා විශාල පිරිසක් එම ඉල්ලීම කළ බව මාධ්‍ය වාර්තාවන්හි සඳහන්ය.මේ මොහොතේ දෙමාපියන් සිටින්නේ අති මහත් භීතියකින් හා අසහනයකිනි. තම දරුවන්ගේ අනාගතය සම්බන්ධයෙන් එබඳු භීතියක් ගොඩ නැගීම සාධාරණය. දරුවන්ගේ මුළු මහත් අනාගතයම රැඳී පවතින්නේ ලබන අධ්‍යාපනය තුළ බව මවුපියෝ දනිති. එහෙයින් දෙමාපියන් දරුවන් දෙස බලන්නේ අධ්‍යාපනය නමැති ප්‍රිෂ්මය තුළිනි.අද දරුවා යනු හෙට රටේ අනාගතයයි. ‘විද්‍යා දදාති විනයං’ යැයි කියමනකි. එයින් කියැවෙන්නේ විද්‍යාව හෙවත් අධ්‍යාපනයෙන් විනය හැදෙන බවය. අධ්‍යාපනය නොලබන්නේ නම් ඒ දරුවා තුළ විනයක් ඇති නොවේ. එසේනම් අපගේ අනාගත දරු පරම්පරාවන් යනු විනයෙන් තොර පරම්පරාවක්ද යන ප්‍රශ්නය පැන නගී. ගුරු - විදුහල්පති වැඩ වැරුම රටේ අනාගතයත් සමග තදින්ම ගැට ගැසී ඇත්තේ එසේය. එහෙයින් ගුරු විදුහල්පති වෘත්තීය සමිති මෙන්ම රජයත් මෙම කාරණාව සම්බන්ධයෙන් තියුණු අවධානය යොමු කළ යුතුය.ගුරු වෘත්තීය සමිති මේ වනවිටත් අනගිතම ජයග්‍රහණයක් ලබා තිබේ. එනම් ගුරු විදුහල්පතිවරුන්ගේ වැටුප් විෂමතාවක් තිබෙන බව රජය පිළිගැනීමය. එතැනින් නතර නොවී එය විසඳීමට ගන්නා පියවරක් රජය ප්‍රකාශයට පත්කර තිබේ.කෙසේ වුවද දරුවන්ගේ අනාගතය ගැන ගුරු වෘත්තීය සමිතිත් ආණ්ඩුවත් යන දෙපාර්ශ්වයම මෙම ප්‍රශ්නයේදී එක තැනකට පැමිණිය යුතුය. එය අපගේ ප්‍රාර්ථනයයි.මෙහිදී අපි දෙපාර්ශවයට මෙම ආයාචනය කරනවා මිස එක් පාර්ශවයකට පමණක් ඇඟිල්ල දික් නොකරමු. එසේම දෙවියකු වන්නට නොහැකි නම් ගුරුවරයකු වන්නැයි යන කියමනද මතක් කරමු.(***)  ",
    "URL": "https://www.lankadeepa.lk/editorial/රටේත්-ජනතාවගේත්-අපේක්ෂාව-ළමා-පරපුරයි/117-601231",
    "Category": "features"
}