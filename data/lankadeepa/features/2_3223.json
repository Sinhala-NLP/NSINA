{
    "Source": "www.lankadeepa.lk",
    "Timestamp": "2019 මැයි මස 14",
    "Headline": "ජනතා විශ්වාසය තහවුරුවන සාමකාමී වටපිටාවක් හදමු",
    "News Content": "මහනුවර නගරයේත් දළදා මාළිගාවේත් ආරක්ෂාව වෙනුවෙන් සුවිශාල රාජකාරියක් ඉටුකරන මහනුවර යුද හමුදා සිංහ රෙජිමේන්තුව කුමන හේතුවක් නිසාවත් ඉවත් නොකරන්නැයි අස්ගිරි පාර්ශ්වයේ නියෝජ්‍ය ලේඛකාධිකාරී නාරම්පනාවේ ආනන්ද නාහිමියෝ ඉල්ලීමක් කරති. උන්වහන්සේ මෙම ඉල්ලීම ඉදිරිපත් කර තිබුණේ ශ්‍රී දළදා වහන්සේ වැඳපුදාගැනීම සඳහා මහනුවරට ගොස් සිටි විපක්ෂ නායක මහින්ද රාජපක්ෂ මහතා හමුවූ අවස්ථාවේදීය. ජාතික වශයෙන් ඉතා වැදගත් කාරණයක් උන්වහන්සේගේ මෙකී ඉල්ලීමෙහි ඇතුළත් වන බව පෙන්වාදීමට කැමැත්තෙමු.මෙම හමුදා කඳවුරේ සෙබළුන් මහනුවර නගරය තුළ හෝ අවට සිදුවන ඕනෑම හදිසි තත්ත්වයකට මුහුණ දී ආරක්ෂාව තහවුරු කිරීමට හැකියාව තිබෙන බව ද උන්වහන්සේ ප්‍රකාශ කර තිබිණි. මෙය රටේ ආරක්ෂක හමුදාව කෙරෙහි සියදුදෙනා දැඩිව තබා ඇති විශ්වාසය පිළිබිඹු වූ එක් ප්‍රකාශයක් පමණි. එක නගරයක පමණක් නොව මේ වනවිට රට පුරාම සියලුම නගරවලට ආරක්ෂාව සැලසීමට පොලීසියේ ද සහාය ඇතිව ත්‍රිවිධ හමුදාවම කැපවී කටයුතු කරමින් සිටී. පාස්කු ඉරිදා රටට එල්ල වූ මහා ප්‍රහාරයේ කම්පනයට පසුව අතරින්පතර මතුවන “පසු කම්පන” තත්ත්ව ක්ෂණිකව පාලනය කිරීමට කැඳවනු ලැබුවේ ද ආරක්ෂක හමුදාය. මීගමුවේත්, හලාවත, කුලියාපිටිය ඇතුළු ප්‍රදේශ කිහිපයකත් තත්ත්වය හැකි ඉක්මනින් පාලනය කිරීමට හැකි වූයේ ද ආරක්ෂක හමුදාවේ ක්ෂණික මැදිහත් වීම් හේතුවෙනි. නැතහොත් ටික දෙනකුගේ නොහික්මුණුකම් නිසා ඇති වූ නොසන්සුන්කාරී “පසු කම්පන” සිදුවීම් බරපතළ කම්පන දක්වා වර්ධනය වීමට ඉඩ තිබිණි. එහිදී ආරක්ෂක හමුදා ක්ෂණිකව ක්‍රියාත්මක වීම කැපී පෙනෙයි.රටේ ජාතික ආරක්ෂාව සහතික කිරීම මූලිකවම සිදුවිය යුත්තේ ආරක්ෂක හමුදා අතිනි. සිවිල් කටයුතු පොලීසිය මගින් ඉටුකරන අතර හදිසි අවස්ථාවකදී ජාතික ආරක්ෂාවට තර්ජන එල්ල වෙද්දී එය හමුදාවේ වගකීමක් බවට පත්වෙයි. ඉහළම තනතුරුවල සිට පහළම තනතුරු දක්වා රාජ්‍ය පාලනය භාරව කටයුතු කරන සියලුම දේශපාලනඥයන්ගේත් නිලධාරීන්ගේත් සහාය ආරක්ෂක හමුදාවලට ලැබීම මෙහිදී අනිවාර්ය සාධකයක් වෙයි. ජනතාව අතර තමන්ගේ ආරක්ෂාව සහතික බවට හැඟීමක් ඇති වනතුරු රට දැන් සාමකාමී සහ සන්සුන්යැයි කොතරම් ප්‍රකාශ නිකුත් කළ ද පලක්වන්නේ නැත. එම සහතිකය ලැබෙන්නේ හමුදාව ක්‍රියාත්මක වන ආකාරය අනුවය. ජනතාව තුළ ඇතිවන විශ්වාසය හොඳම සහතිකය වෙයි. එය වැළැක්වීමට හෝ සිදුවෙමින් පවතින ආරක්ෂක කටයුතුවලට හරස් කැපීමට හෝ කිසිවකුටත් ඉඩ තැබිය යුතු නැත.මේ ගැන තවත් කැපීපෙනෙන අදහස් දැක්වීමක් උතුරෙන් අසන්නට ලැබිණි. උතුරේ පාර්ලිමේන්තු මන්ත්‍රීවරයකු ද ඇතුළුව දේශපාලනඥයන් තිදෙනකුම පසුගිය දින කිහිපය තුළදී ප්‍රකාශ කර තිබුණේ උතුරේ වෙසෙන ජනතාවගේ ආරක්ෂාව සඳහා හමුදාව එහි රැඳීසිටීම අවශ්‍ය බවය. ද්‍රවිඩ ජාතික සන්ධානයේ ප්‍රධාන පක්ෂය වන ඉලංගෙයි තමිල් අරසු කච්චි පාර්ලිමේන්තු මන්ත්‍රී මාවෙයි සේනාධිරාජා කියා තිබුණේ උතුරේ ජනතාවට හමුදාවේ ආරක්ෂාව අවශ්‍ය බවය. උතුරු පළාත් සභාවේ හිටපු මන්ත්‍රීවරියක වූ ආනන්දී සසීදරන්ද මෙවැනිම අදහසක් ප්‍රකාශ කර තිබූ අතර දැඩි මතධාරී ද්‍රවිඩ දේශපාලනඥයකු වන ටෙලෝ පක්ෂයේ එම්.කේ. සිවාජිලිංගම් ද ප්‍රකාශ කළේ උතුරේ ජීවත්වන ජනතාවගේ ආරක්ෂාව සඳහා හමුදාව සිටීම වැදගත් වන බවය. උතුරේ ජනතාවගේ ආරක්ෂාව සඳහා හමුදා රැඳීසිටීමේ වැදගත්කම රටටම කියන මේ දේශපාලනඥයන් දෙදෙනාම මීට පෙර උතුරට හමුදාව අවශ්‍ය නැති බවට දැඩි මතයක් ගෙන ගියහ. එහෙත් අවසානයේ ජනතාවට ආරක්ෂාව සැලසීම සඳහා විශ්වාසය තැබිය යුත්තේ ආරක්ෂක හමුදා කෙරෙහි බව ඔවුහු අද තේරුම් ගෙන සිටිති. ජාතික ආරක්ෂාව දකුණට උතුරට කියා වෙනසක් නැත.පාස්කු ඉරිදා ප්‍රහාරය මේ රටේ සමස්ත ක්‍රියාකාරීත්වය උඩුයටිකුරු කර දැමූ බව යථාර්ථයයි. රජයේ ඇතැම් බලධාරීන්ට පවා මේ රටේ ජාතික ආරක්ෂාව කියා දෙයක් පවතින බවත් ඒ සඳහා ආරක්ෂක හමුදා නිතරම සූදානමින් තැබිය යුතු බවත් මතක් වූයේ එකී ප්‍රහාරයෙනි. බුද්ධි අංශවලින් ලැබුණු තොරතුරු පවා ත්‍රිවිධ හමුදා අතර හුවමාරු නොවූ බවත් එයින් මෙවැනි ඛේදවාචකයක් සිදුවීම වළක්වා ගැනීමට තිබූ අවස්ථාව ගිලිහී ගිය බවත් ඇතැම් ආරක්ෂක හමුදා ප්‍රධානීන්ගේ එක් මතයකි. මෙවැනි අඩුපාඩුකම් ඉදිරියේදී සිදුනොවීමට කටයුතු කිරීම පවතින රජයේ ලොකුම වගකීම වී තිබේ. ජාතික ආරක්ෂාව සම්බන්ධ සියලු කාර්යවලදී දේශපාලන වාදභේද සහ මතගැටුම් හරස් කර නොගත යුතු බවට කදිම උදාහරණයක් පාස්කු ප්‍රහාරයෙන් රටටම පෙන්වාදී තිබේ. එහි අර්ථය නිසි ලෙස වටහාගෙන ක්‍රියාකිරීම ආණ්ඩුවේ යුතුකමය. යළිත් මෙවැනි ව්‍යසනයක් සිදුවීම වළක්වාගත හැක්කේ එලෙස ක්‍රියාකිරීමෙන් පමණි.රටක ප්‍රජාතන්ත්‍රය රැකීමට නම් රටේ ජාතික ආරක්ෂාවේ වගකීම ඉටුකිරීම සඳහා ශක්තිමත් හමුදාවක් තිබීම ද අත්‍යවශ්‍ය සාධකයක් බව අමතක නොකිරීම හැම අතින්ම යහපත් බව පෙන්වා දීමට කැමැත්තෙමු.  ",
    "URL": "https://www.lankadeepa.lk/editorial/ජනතා-විශ්වාසය-තහවුරුවන-සාමකාමී-වටපිටාවක්-හදමු/117-550391",
    "Category": "features"
}