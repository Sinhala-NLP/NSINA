{
    "Source": "www.lankadeepa.lk",
    "Timestamp": "2018 මාර්තු මස 30",
    "Headline": "කබලෙන් ළිපට වැටුණු  ගලේවෙල පද්මලතා",
    "News Content": "( කාංචන කුමාර ආරියදාස)දිවිනැගුම දෙපාර්තමේන්තුවෙන්  ලබා ගත් රුපියල් හාර ලක්ෂ අසූ දාහක් වටිනා තුන්රෝද යතුරුපැදියක් නිසා  තම දිවියම විනාශවීමේ තත්ත්වයට පත්ව  ඇතැයි  බව මොරගොල්ල බඹරගස්වැව ගලේවෙල ලිපිනයේ පදිංචි පද්මලතා කුමාරිහාමි මහත්මිය පැවසුවාය.ඇය සිය දරු දෙදෙනාත් සැමියාත් සමඟ ගලේවෙල බඹරගස් වැව ප්‍රදේශයේ බේකරියක් පවත්වාගෙන යමින් සිටියදී මීට  වසර දෙකකට පෙර දිවිනැගුම දෙපාර්තමේන්තුවේ නිලධාරීන් පැමිණ  බේකරි නිෂ්පාදන වැඩිදියුණු කිරීම සඳහා අනුග්‍රහය දක්වන බව සඳහන් කර රුපියල් එක්ලක්ෂ පනස් දහසක මුදලක් රජය මගින් ලබාදී ඇයගෙන් රුපියල් තුන් ලක්ෂ තිස්  දහසක මුදලක් ලබාගෙන  බේකරි නිෂ්පාදන ප්‍රවාහනය කිරීම සඳහා වූ තුන් රෝද යතුරුපැදියක් ගලේවෙල ප්‍රාදේශීය ලේකම් කාර්යාලය සහ ගලේවෙල දිවිනැගුම මූලස්ථාන කාර්යාලය එක්ව ඇයට ලබා දී තිබේ.  එම යතුරු පැදිය මාස ගණනාවක සිට මුල්ලකට දමා ඇත්තේ එහි ක්‍රියාකාරීත්වය සිදු නොවන නිසාවෙනි. එම යතුරු පැදිය  කොටස් මෙරටට ගෙන්වා සකස් කරන ලද්දකි. තම අතැති මුදල් සියල්ල එය අලූත්වැඩියා කිරීමට වියදම් කළ ද මෙතෙක් යථා තත්ත්වයට පත්කර ගැනීමට නොහැකිව තමන් ලබාගත් රුපියල් තුන්ලක්ෂ තිස්දාහක ණය මුදලකට පොලී ගෙවමින් සිටින බව ද ඇය සඳහන් කළාය.දිවිනැගුම  ව්‍යාපෘතිය මගින්  උදව් ලැබෙන්නට පෙර පිටි ගෝනි එකහමාරකින් බේකරි නිෂ්පාදනය කළ ඇය මේ වන විට පිටි කිලෝ 5කින්   නිෂ්පාදන කටයුතු  කරමින් දරුවන් දෙදෙනා සහ සැමියා ජීවත් කරන බව හඬා වැටෙමින්  පැවසුවාය.තමන් ගලේවෙල ප්‍රාදේශීය ලේකම් කාර්යාලයට  රුපියල් තුන්ලක්ෂ තිස්දහසක මුදලක් ලබාදුන් බවට කුවිතාන්සිය පවා ඇති බව සඳහන් කර සිටින්නීය.  දීවිනැගුම කාර්යාලය මඟින් ජා ඇළ ප්‍රදේශයේ පිහිටි ආයතනයකින් මෙම වාහනය ලබාදුන් බවද එම ආයතනයත් සමඟ කිසිදු ගනුදෙනුවක් තමන් සිදු නොකළ බවද සියලු ගනුදෙනු සිදු කළේ දිවිනැගුම දෙපාර්තමේන්තුවේ නිලධාරීන් බවද ඇය කියා සිටියාය.තමන් ණයකාරියකු බවට පත්කොට ජීවන තත්ත්වය සම්පූර්ණයෙන්ම විනාශ කොට දමා වාහනයක් ලබා දී අවසානයේ දී තමන්ට සිඟමන් යැදීමට තරම් තත්ත්වයට පත්වූ බව ද ඇය පැවැසුවාය. ඇය වැඩිදුරටත් කියා සිටියේ මේ පිළිබඳව අගමැතිවරයාගේ හා ජනාධිපතිවරයාගේ අවධානය යොමු කරන ලෙසත් වහාම මෙම වාහන ගනුදෙනු පිළිබඳව විමර්ශනයක් පවත්වා සාධාරණය ඉටු කරන ලෙසත්ය. ඒසේ සිදු නොවන්නේ නම් තමන් මෙම වාහනය ප්‍රධාන මාර්ගයට දමා ගිනි තබා තමන් ද සිය දිවි හානි කර ගන්නා බවද ඇය හඬා වැටෙමින් පැවසුවාය.මේ සිද්ධිය සම්බන්ධයෙන් ගලේවෙල ප්‍රාදේශීය ලේකම් එම්. යූ .නිශාන්ත  මහතාගෙන් විමසු විට සඳහන් කළේ මේ සිද්ධියට තමන් මාස ගණනාවක සිටම මැදිහත්ව ඇයට සාධාරණයක් ඉටුකර දීමට උත්සාහ දරමින් සිටින බව යි. දිවිනැගුම දෙපාර්තමේන්තු නිලධාරීන්ට සහ වාහනය නිෂ්පාදනය කරන ආයතනයට තමන් ලිඛිතව මේ පිළිබඳව දැනුම් දී ඇතැයි ද ඔහු සඳහන් කළේය.ගලේවෙල සමෘද්ධි  මූලස්ථාන කළමනාකාර ජයතිලක  වනිගසිංහ මහතාගෙන් විමසීමේදී ඔහු කියා සිටියේ තමන් මේ සම්බන්ධයෙන් කරුණු දන්නා බවත්  එවකට දිවිනැගුම දෙපාර්තමේන්තුවේ ඉහළ නිලධාරීන් මෙම වාහනය හඳුන්වා දී ‍ව්‍යාපෘතිය ක්‍රියාත්මක කළ බවයි.සමෘද්ධි සංවර්ධන අංශයේ මාතලේ  දිස්ත්‍රික්  සම්බන්ධීකාරක ගාමිණී අබේවික්‍රම මහතා සඳහන් කළේ මේ පිළිබඳව තොරතුරු සොයා බැලීමක් සිදු කළ යුතු බවත් එවකට දිවිනැගුම දෙපාර්තමේන්තුවේ ඉහළ නිලධාරීන් දිවයින පුරා මෙම වාහනය පිළිබඳව දැනුම්වත් කරමින් ව්‍යාපෘතිය ආරම්භ කළ බවයි.එනිසාම මේ සිද්ධිය සම්බන්ධයෙන් තුන් රෝද යතුරුපැදිය නිෂ්පාදනය කරන  ජා ඇළ ප්‍රදේශයේ  ආයතනයෙන් විමසු විට එහි හිමිකරු  පවසා සිටියේ  සිය  ආයතනය පිටරටින් අමතර කොටස් ගෙන මෙම වාහනය නිෂ්පාදනය කරන බවයි. වාහනය අලුත් වැඩියා කර දීමට තමන් කැමැත්තෙන් සිටින බවත් ඒ සඳහා යන වියදම් ඔවුන් විසින් දැරිය යුතු බව ද පැවසීය.   ",
    "URL": "https://www.lankadeepa.lk/features/කබලෙන්-ළිපට-වැටුණු--ගලේවෙල-පද්මලතා/2-526647",
    "Category": "features"
}