{
    "Source": "www.lankadeepa.lk",
    "Timestamp": "None  2014 නොවැම්බර් මස 26",
    "Headline": "ගාල්ලේ විහාරයක වැලිමලූවේ අද්භූත පා සටහන්",
    "News Content": " ගාල්ල තල්ගස්වල නියාගම මානම්පිට ශ‍්‍රී පුණ්‍යවර්ධනාරාම විහාරස්ථානයේ බෝධීන්වහන්සේ චෛත්‍ය හා බුදු පිළිමය ආදී තැන්වලට මිනිස් පාදවලට සමාන, ඉතා විශාල හා විශාල දිගින් යුතු පා සළකුණු රැුසක් විහාරස්ථානයේ වැලි මළුවේ සටහන් වීම නිසා ප‍්‍රදේශ වාසීහු මහා පිරිසක් අද 16 දවස පුරා විහාරස්ථානයට පැමිණ ඒ පා සළකුණු  දැකබලා ගත්හ. මෙය මහා හාස්කමක් බව ප‍්‍රදේශ වාසීහු පවසති. මේ සම්බන්ධයෙන් විහාරස්ථානයේ විහාරාධිපති අමිත හිමියෝ පැවැසුවේ මේ ආකාරයට අසාමාන්‍ය පා සලකුණු දැකිය හැකි වූ බවයි. අදහස් දක්වමින් අමිත හිමියෝ මෙසේ පැවැසූහ.බෝ මළුවේ ඇති වැලිතලාවේ පා සලකුණු දහයක් විතර තියෙනවා. මේ පා සලකුණු පුද්ගලයකුගේ නොවෙයි. අසාමාන්‍ය අයුරින් තමයි පා සලකුණු දක්නට තියෙන්නේ. අටවිසි බුදු කුටි අතර තිබෙන ප‍්‍රධාන බුදුගෙය දක්වා මේ පා සලකුණු සටහන් වී තියෙනවා.මේ විහාරස්ථානයේ චෛත්‍යයේ කොත් පැළඳවීම සහ ධාතුන් වහන්සේ තැන්පත් කිරීමේ පින්කම ඔක්තෝබර් මස 30 වැනි දින පැවැත්වූවා. ඊට පසු සෑම දිනකම රාත‍්‍රියට පිරිත් දේශනා පැවැත්වෙනවා. සෑම සෙනසුරාදාවකම දම්සක් පැවැතුම් සූත‍්‍රය දේශනා කරනවා. ඉකුත් 15දා  රාත‍්‍රි 9.00ට විතර තමයි ලියනගේ උපාසිකා මහත්මිය මේ පා සලකුණු දැකලා අපට දැනුම් දුන්නෙ ඊට පසු මාත් ගිහින් පා සලකුණු පරීක්ෂා කළා.බෝ මළුවට ඇතුළුවන තැන තමයි මුල්ම පා සලකුණ තියෙන්නේ. අඩියක් විතර දිග ඇති. මාපට ඇඟිලි ඒ විදියට සටහන් වෙලා තියෙනවා. මේ පා සලකුණු නම් සාමාන්‍ය කෙනකුගේ නෙවෙයි. බුද්ධ මන්දිරය ළඟත් පා සලකුණු දෙකක් තියෙනවා. එතැනින් ඒහාට කිසිදු පා සලකුණක් නැහැ. මෙය අද්භූත දෙයක් හැටියට තමයි අපට පේන්නේ යැයිද අමිත හිමියෝ තවදුරටත් පැවැසූහ. මේ සම්බන්ධයෙන් විශාල පිරිසක් මෙය දැකබලාගත් බවද උන්වහන්සේ පැවසූහ. මේ සම්බන්ධයෙන්, ප‍්‍රදේශයේ තරුණයන් කිහිපදෙනෙක්ද මෙම සිද්ධිය දැක තිබේ. ඒ අය එම මිනිස් පාදවලට වඩා විශාල වූ දිගින් හා පළලින් යුතු මේ පා සටහන් වැලි මළුවේ දැක ගත හැකි වූ බව කියතිි. පෙර දින රාත‍්‍රියේ මහා පිංකමක් තිබුණා. මෙය හමාර වූයේ 15 වන දින මධ්‍යම රාත‍්‍රියේය.ඒ අනුව, පසුදින එනම් 16 වැනි දින උදෑසන මේ සිද්ධිය දැකගත හැකිව තිබිණි. වෙහෙර, බෝධීන්වහන්සේ ඇති වැලි මළුවේ, බිමෙහි සක්මන් කර ඇති ආකාරයට මේ අසාමාන්‍ය පාද සටහන් දැකිය හැකි අතර බුදු පිළිමවහන්සේ අසලට මෙම පාසටහන් ගමන් කර එම ස්ථානයේ එක තැන මේ පාසටහන් නතර වී යම් වේලාවක් සිට ඇති බව ඒ පා සලකුණු වලින් දැකිය හැකි වූ බව ගම්වාසීහු හා ප‍්‍රදේශවාසීහු පැවසූහ.මේ ආකාරයට බුදුපිළිමවහන්සේ අසළ නතරව ඇති පා සලකුණු පසු පසට හෝ ඉදිරිපසට හෝ ගමන් කළ බවක් ද දැකිය නොහැකි බව ගම්මු කියති. මෙය මහා අසිරිමත් සිදුවීමක් බව ප‍්‍රදේශවාසීහු අප සමඟ  පැවසූහ. බුදු පිළිමය අසල පා සලකුණු තිබුණද එය ඉන් ඉදිරියට හෝ පසුපසට සටහන් ව නොමැති බවද විහාරස්ථානයේ සිටි තරුණයෝ අප සමඟ පැවැසූහ.  මේ සම්බන්ධයෙන් අදහස් දක්වන වෛද්‍ය පී.එන්. විද්‍යාකුලපති මහතා මෙම ස්ථානයට ගොස් පරීක්ෂණයක් පැවැත්විය.හෙතෙම කියන්නේ කිසිදු ආකාරයෙන් මෙය දෙවියකුගේ හෝ වෙනත් අමුණුෂ්‍යයකුගේ නොවන බවයි. මෙය යම් කිසි පුද්ගලයකුගේම මිනිස් පා සලකුණක්. මෙය හිතා මතා කර ඇති මුලා කිරීමේ කටයුත්තක්. මෙය යම් තරුණයකුගේ මිනිස් පා සටහන් වෙනවා. එය වයස අවුරුදු දහයක සිට වයස අවුරුදු තිහක අයකුගේ පා සලකුණක් වෙන්න හැකියාව  තියෙනවා. දැන් මෙම සිද්ධිය  වූ විගසම අප එම ස්ථානයට ගියා. එහිදී තමයි කිසිම මාධ්‍ය ආයතනයකට ගත නොහැකි වූ පිංතූර අප ගත්තේ. මෙහිදී  මේ පා සලකුණු අප නිවැරදිව සටහන් කළා. පා සලකුණු විලූඹ පැත්තේ සාමාන්‍ය මිනිස් විලූඹකට සමානයි. නමුත්, විලූඹේ සිට ඇඟිලි දක්වා ගමන් කරද් දී වෙනසක් තියනවා. එය යම් අයකු විසින් සකස් කර තිබෙන ආකාරය දැකිය හැකියි. ඇඟිලි අතරින් වැලි පිටතට නෙරාගිය බවක් දැකිය නොහැකියි.සමහරු කියනවා මෙය කඩවර දෙවියන්ගේ කියල. නමුත්, දෙවියන්ට හෝ අමනුෂ්‍ය පිරිසකට භෞතික දේ කරන්න හැකියාවක් නෑ. එය විද්‍යාත්මක කාරණාවක්. මෙය අපේ බුද්ධාගම සද්ධාබුද්ධි සම්පන්න වූ ආකාරයෙන් අදහන පිරිසක් නිසා මෙය වැරදි බව පැහැදිළියි. මෙය යමෙක් හිතාමතා කළ රැුවටිල්ලක් වෙනවා. යම් මානසික විකෘතිතාවක් ඇති අයෙක් තමයි මෙය කර තියෙන්නේ.  ​ ",
    "URL": "https://www.lankadeepa.lk/features/ගාල්ලේ-විහාරයක-වැලිමලූවේ-අද්භූත-පා-සටහන්/2-278276",
    "Category": "features"
}