{
    "Source": "www.lankadeepa.lk",
    "Timestamp": "2019 අප්‍රේල් මස 11",
    "Headline": "ගුරුවරයා බේබද්දකු නම් සමාජය යහපත් වෙයිද",
    "News Content": "පොළොන්නරුව වැලිකන්ද  ප්‍රාථමික විද්‍යාලයේ විදුහල්පතිවරයා දිනපතා බීමත්ව පාසලට පැමිණෙන බවට  චෝදනා කරමින් මවුපියන් පිරිසක් පාසල ඉදිරිපිට විරෝධතාවක නියැළුණ බවට සඳහන්  පුවතක් අප පුවත්පත ඉකුත් දා වාර්තා කළේය. ගුරු නිවාසයක් සම්බන්ධ ගැටලුවක්  දුරදිග යාමෙන් අදාළ විදුහල්පතිවරයා හා අවට පාසලක ගුරුවරයකු පාසල තුළදීම  ගුටිබැට හුවමාරු කරගෙන ඇති බවත් පොලිසිය මැදිහත් වී දෙදෙනාම රෝහල්ගත කළ  බවත් සඳහන් කරන අප ප්‍රවෘත්තියේ වැඩිදුරටත් සඳහන් වූයේ විදුහල් බිමේ  වැසිකිළියක දමා තිබූ හිස් අරක්කු බෝතල් තොගයක් ද උද්ඝෝෂකයන් විසින්  ප්‍රදර්ශනය කරන ලද බවය.විදුහල්පති යනු විදුහලට අධිපති වන හෙයින්  විදුහල් බිම තුළ තමන්ට ඇවැසි දෙයක් කළ හැකි යැයි මෙම අමන විදුහල්පතිවරයා  සිතුවා විය හැකිය. මවුපියන්ගෙන් පසුව දරුවාගේ ජීවිතයට ආදරයත්, ජීවනයත්,  දැනුමත් රැගෙන එන පුද්ගලයා ගුරුවරයාය. එවන් බුහුමනකින් පිදුම් ලබන  වෘත්තියකට පිවිස එම වෘත්තියට නොව අවම මිනිසත්කමටවත් තරම් නොවන නිහීන  හැසිරීමක් ප්‍රදර්ශනය කරන මෙම විදුහල්පතිවරයාගේ ක්‍රියා කලාපය බලවත්  පිළිකුලෙන් යුතුව හෙළා දැකිය යුතුය.‘ගු’ යන්නෙන් අර්ථවත් වන්නේ  නොදැනීම නමැති අන්ධකාරය වේ. ‘රු’ යනු දුරු කිරීමය. ඒ අනුව ගුරුවරයා යනු  නොදැනීම නමැති අන්ධකාරය දුරු කරන්නා වේ. නිරුක්ති විද්‍යාවට අනුව එසේ නියත  විවරණ ලබන ගුරුවරයකු වෙතින් කොතරම් ප්‍රශංසනීය හා අගනා වටිනා ආදර්ශ  ප්‍රදර්ශනය විය යුතුද යන්න වටහා ගැනීම අසීරු නැත. එහෙත් දිනපතා බීමත්ව  විකල් වූ මනසින් හා බමන හිසින් යුතුව පාසලට පැමිණෙන අමනයකුට එය වටහා ගැනීමට  අසීරුය. මේ බේබද්ද වෙනුවෙන් අනුකම්පා කළ යුතු වන්නේ එහෙයිනි.මිනිසා  නොහදා රට හදන්නට බැරි බව ඒකාන්ත සත්‍යයකි. මිනිසා හැදීම ආරම්භ කළ  යුතු වන්නේ දරුවාගෙනි. දරුවා හැදෙන්නේ තමන් අත්විඳින ස්පර්ශ කරන ආදර්ශ  මතිනි. බීමත්ව පාසලට පැමිණෙන, එසේ පැමිණ පිස්සු නටන විදුහල්පතිවරයකුගෙන්  දරුවා ලබන ආදර්ශ මොනවාද? මෙබඳු විදුහල්පතිවරුන් මිනිස් කසළ මෙන් පිටුදැකිය  යුතු වන්නේ එහෙයිනි. කෙවිටෙන් තලා පිටමන් කළ යුතු වන්නේ එහෙයිනි.අදාළ  විදුහල්පතිවරයා සම්බන්ධයෙන් අප පුවත්පත වැලිකන්ද කොට්ඨාස අධ්‍යාපන  අධ්‍යක්ෂ ඩී.ආර්.ඒ.එල්. සුඛිත් රණසිංහ මහතාගෙන් විමසූවිට ඒ මහතා ප්‍රකාශ  කර තිබුණේ විදුහල්පතිවරයා සම්බන්ධයෙන් මීට පෙරද විවිධ වැරැදි සම්බන්ධ  චෝදනා තිබෙන බවත් ඔහු වහාම ක්‍රියාත්මකවන පරිදි මාරු කිරීමට ක්‍රියා කරන  බවත්ය. වරදට දඬුවම ලෙස නිර්දේශ වන්නේ ස්ථාන මාරුවක් පමණක් නම් ඒ  සම්බන්ධයෙන් තෘප්තිමත්වීමට එළැඹගත් සිහියෙන් යුතු කිසිදු පුරවැසියකුට  හැකියාවක් නැතැයි අපි සිතමු. විශේෂයෙන්ම ජාතියේ දූපුතුන්ගේ ඉරණමත් සමග සූදු  කෙළියක යෙදෙන මෙබඳු පුද්ගලයන්ට සෙස්සන්ට ද ආදර්ශයක් වන ආකාරයේ ප්‍රමාණවත්  දඬුවමක් ලැබිය යුතුය.මතින් තොර රටක් වෙනුවෙන් මුළු මහත් ජාතියම  ඒකාත්මික කෙරෙන බක්මහ දිවුරුම ජනපති අගමැති ප්‍රධානත්වයෙන් සිදුවූයේ ගෙවුණු  සතියේදීය. මත්ද්‍රව්‍ය පිටුදැකීමේ මහා සංග්‍රාමය පොලිසියේ, ත්‍රිවිධ  හමුදාවේ හා නීතිය හා සාමය ආරක්ෂා කිරීමේ අමාත්‍යාංශයේ පමණක් වගකීමක් නොවන  බවත් එයම සමාජයේ සියලුම දෙනා තරාතිරම් බේදයකින් තොරව ඒකාත්මික කිරීම එම  බක්මහ දිවුරුමේ අරමුණ විය.ගංවතුරක් මෙන් ගලායන මත් උවදුර මැඬලීම  සඳහා එබඳු යෝධ ප්‍රාණවත් මෙහෙයුමක් ඇවැසිය. එහිදී පාසලට පැවරෙන්නේ ඉහළම  වගකීමකි. පාසල එම වගකීම නිසි රිසි ලෙස ඉටු කිරිමට සමත් විය යුතුය. නැණවත්  මෙන්ම ගුණවත් පුරවැසියන් බිහි කිරීම පාසලක අනුල්ලංඝනීය වගකීමකි. රට මතින්  තොර කලාපයක් බවට පත් කළ හැකිවන්නේ එමඟිනි.දිනපතා බීමත්ව පාසලට  පැමිණෙන විදුහල්පතිවරයකුගෙන් එම වගකීම ඉටු නොවන බව ඒකාන්ත සත්‍යයකි. පාසලේ  විනෝද චාරිකාවකට එක්වූ පාසල් දරුවන්ගේ පොත් බෑගය පරීක්ෂා කිරීමේදී මත්පැන්  බෝතල් තිබී හමුවීමේ පුවත් පසුගිය දිනවල සුලබ විය. බීමත්ව පන්ති කාමරවල  පිස්සු නැටූ දරුවන් සම්බන්ධයෙන් ද වාර්තා විය. පාසලේ ආපන ශාලාවේම කසිප්පු  පෙරීමේ සිද්ධියක් වාර්තා වූයේ මෙයට දෙතුන් මසකට ඉහතදීය. තත්ත්වය බැරැරුම්  බව ඉතා පැහැදිලිය. එහෙයින් මතින් තොර රටක් නිර්මාණය කිරීමේ මෙහෙයුමේ කිසිදු  තැනක හිල් තිබිය යුතු නැත. දිනපතා බීමත්ව පාසලට එන විදුහල්පතිවරයා  සම්බන්ධයෙන් විශේෂ අවධානය යොමු කළ යුතු වන්නේ එහෙයිනි.  ",
    "URL": "https://www.lankadeepa.lk/features/ගුරුවරයා-බේබද්දකු-නම්-සමාජය-යහපත්-වෙයිද/2-548619",
    "Category": "features"
}