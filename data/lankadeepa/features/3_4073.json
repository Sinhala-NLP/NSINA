{
    "Source": "www.lankadeepa.lk",
    "Timestamp": "2017 සැප්තැම්බර් මස 07",
    "Headline": "ප‍්‍රංශයෙන් දියවන්නාවට ආදර්ශයක්",
    "News Content": "(සුනිල් ආනන්ද පැරීසියේ සිට)තමන්ට ලැබෙන වරප‍්‍රසාද ප‍්‍රතික්ෂේප කරන පාර්ලිමේන්තු මන්ත‍්‍රීවරුන් ජීවත් වන රටවලූත් ලෝකයේ නැතුවා නොවේ. එම රටවල් බෙහෝමයක් ධනවත් රටවල්ය. අන්ත දුප්පත් රටවල මන්ත‍්‍රීවරුන් තමන්ට හිමි වරප‍්‍රසාද කලින් කලට දෙගුණයෙන් තුන් ගුණයෙන් වැඩි කර ගන්නා විට ධනවත් රටවල මන්ත‍්‍රීවරු තිබෙන වරප‍්‍රසාදත් එපා කියති.විශේෂයෙන් දකුණු ආසියානු හා අපි‍්‍රකානු රටවල මන්ත‍්‍රීවරුන් තම වරප‍්‍රසාද ගොඩ වැඩි කරගන්නා විට යුරෝපයේ හා ස්කැන්ඩිනේවියානු රටවල මන්ත‍්‍රීවරු තියෙන වරප‍්‍රසාදත් අඩු කරති.ඒ සඳහා ආසන්නම උදාහරණය ලැබෙන්නේ ප‍්‍රංශයෙනි. ප‍්‍රංශයේ නව ජනාධිපති එම්මානුවෙල් මැක්රොන් මහතා  ජනාධිපතිවරණයේදී පොරොන්දු වූ එක් පොරොන්දුවක් පසුගිය ජුලි 28 වැනි දා පාර්ලිමේන්තුවේ වැඩි ජන්ද 372 කින් සම්මත කර ගැනීමට සමත් විය.එනම් පාර්ලිමේන්තු මන්ත‍්‍රීවරුන්, ඇමතිවරුන් ,හා සෙනට් සභිකයින්, නගරාධිපතිවරුන් යන අයට තම පවුලේ සමාජිකයින්, ඥාතීන්  ,හිත මිතුරන් තමා යටතේ සේවයට බඳවා ගැනීමට අවසර දී තිබූ අණ පනත් අහෝසි කිරීමය. මේ අනුව මින් පසු ඔවුන්ගේ පවුලේ හෝ වෙනත් කිසිම ඥාතියකුට ඔවුන් යටතේ සේවය කිරීමට තිබු අවස්ථාව සම්පූර්ණයෙන්ම තහනම් කෙරිණ.මෙම තහනම ඇතුළත් ව්‍යවස්ථා සංශෝධනය ද වැඩි ඡන්දයෙන් ප‍්‍රංශ පාර්ලිමේන්තුවේදී සම්මත විය.මින් පෙර ප‍්‍රංශ පාර්ලිමේන්තු මන්ත‍්‍රී හෝ ඇමතිවරයකුට තම පවුලේ සමාජිකයින් (බිරිඳ,සැමියා,දරුවන්,ඥාතීන්) 5 දෙනෙකු තමන් යටතේ සේවයට බඳවා ගැනීමට නීතිමය හැකියාවක් තිබිණි.සෙනෙට් සභිකයකුට එය තිදෙනකු දක්වා සීමා කර තිබිණි. එම නීතිමය වරප‍්‍රසාදයට ආවරණය වෙමින් බොහෝ මන්ත‍්‍රීවරු ඇමතිවරු තම පවුලේ සාමාජිකයන්  සේවයට බඳවා ගත්හ.ප‍්‍රංශ නීතියට අනුව  ඕනෑම කෙනකු සේවය කළයුතු උපරිම කාල සීමාවක් තිබේ. එය සතියකට පැය 35කි. ඔවුන්ද එම නීතියට යටත්වේ. එබැවින් ඔවුන්ටද වැටුප් පතක් මාසිකව නිකුත්වේ. ඔවුන්ගේ වැටුප් ගෙවනු ලබන්නේ පාර්ලිමේන්තුව විසිනි.නව ව්‍යවස්ථා සංශෝධනයෙන් එය සපුරා තහනම් කරන ලදී. ඊට අමතරව වෙනත් රාජ්‍ය හෝ පුද්ගලික ආයතනයක තනතුරක් දැරීම හෝ එහි කොටස් කරුවකු වීම, උපදේශකයකු ලෙස සේවය කිරීම ද සම්පූර්ණයෙන්ම තහනම් කෙරිණ.ඒ සමගම මන්ත‍්‍රීවරයකුට හා සෙනෙට් සභිකයකුට හිමි මාසික ප‍්‍රතිපාදනවල අයවැය සම්පූර්ණයෙන්ම විනිවිද විය යුතුය. උදාහරණයක් ලෙස ආපන ශාලාවකින් මිලයට ලබා ගන්නා ආහාර වේලක ලදු පත පවා ඉදිරිපත් කළ යුතුය. එම මුදල් එකම බැංකුවක තැන්පත් කළයුතු අතර අවශ්‍ය ඕනෑම වේලාවක එම ගිණුම් පරික්ෂාවට භාජනය කළ හැකි ක‍්‍රමවේදයක්ද සකසා තිබේ.ඒ අනුව මන්ත‍්‍රීවරයකුට හා සෙනෙට් සභිකයකුට මාසික ප‍්‍රතිපාදන ලෙස පිළිවෙලින් යුරෝ 5373ක් (රුපියල් 965 000ක්) හා යුරෝ 6110ක් ( රුපියල් 1 099 000ක්) ලෙස ලැබේ. ඉහත නීති මාලාවන් උල්ලංඝනය කරන අයකු වසර තුනක අවම සිර දඬුවමකට හා යුරෝ 45000ක ( රුපියල් අසූ එක් ලක්ෂයක් ) දඩයකට යටත් වන්නේය.මෙම වරප‍්‍රසාද අවභාවිතා කර ඇති බවට ප‍්‍රථම හෙළිදරව්ව කරලියට පැමිණියේ පසුගිය ජනාධිපතිවරණය ආරම්භයේදීය. හිටපු අගමැතිවරයකු  එහි ප‍්‍රථම ගොදුර විය.වරප‍්‍රසාද අයුතු ලෙස භාවිතා කළ බවට චෝදනා ලත් හිටපු අගමැති හා රිපබ්ලිකන් පක්ෂයේ ජනාධිපති අපේක්ෂක ප‍්‍රංශුවා පියොන් මහතාට එරෙහිව අධිකරණයේ නඩුවක් විභාග වෙමින් පවතී.සහාකාර ලේකම්වරියක ලෙස තම බිරිඳ සේවයට අනුයුක්ත කර වැටුප් ලබා ඇතත් කිසි දිනක එවැනි රාජකාරියක් නොකර වැටුප් ලබා ගෙන ඇති බවට සාක්ෂි සමගම ප‍්‍රංශයේ පළවන”කැනා ඔන්චෙනේ” සතියේ බදාදා දිනයේ පළවන පුවත්පත හෙළිදරව් කළේය.  ඒ සමගම තම දරුවන් දෙදෙනකුද සේවයට බඳවා වැටුප් ලබා ගෙන ඇතත් කරනු ලැබූ සේවයක් නොමැති බව සවිස්තරාත්මකව ඉහත පුවත්පත පෙන්වා දුන්නේය. ‘කැනා ඔන්චෙනේ ‘ යනු අගමැතිවරුන්, ඇමතිවරුන්, මන්ත‍්‍රීවරුන් ගෙදර යවන පුවත් පතකි. ඉහත සිදුවීම ඔහුගේ ජනාධිපති වීමේ සිහිනයද බොඳ කළේය.පසුගිය රජයේ අවසාන කාර්තුවේ අභ්‍යන්තර ආරක්ෂක ඇමති, ආණ්ඩු පක්ෂයේ ප‍්‍රධාන සංවිධායක බෘනෝ ලේ රූ මහතා ඇමති තනතුර බාර ගෙන මාස හතරකින් ඉල්ලා අස්වී ගෙදර යෑමට සිදු වූයේද එවැනිම සිදුවීමක් ඉහත පුවත් පත විසින්ම කළ හෙළිදරව්වකිනි. බෘනෝ මහතාගේ දියණියක් බෙල්ජියම් සමාගමක පුහුණු පාඨමාලාවක් හදාරන අතරතුර ඔහු යටතේ සේවය කළ බවටත් වැටුප් ලබා ගෙන ඇති බවටත් එල්ලවූ චෝදනාව විය.ඒ සමඟම නව ලිබරල් පක්ෂයේ උප සභාපති හිටපු යුරෝපා කටයුතු ඇමති මෙරියෙල් ඩෙ සාර්නේස් මහත්මියට යුරෝපා පාර්ලිමේන්තුවේ සේවය කළ සමයේ ලේකම්වරුන් දෙදෙනකු සේවය කරන බව පෙන්වා වැටුප් ලබා ගෙන ඇති බවට චෝදනාවක් එල්ලවිය.ඒ ගැන පරීක්ෂණයක් ආරම්භ කෙරුණු අතර ඒ හේතුවෙන් ඇයට ඇමති ධූරයෙන් ඉල්ලා අස්වීමට ද සිදු විය. එම සිදුවීමත් සමඟම එම පක්ෂයේ සභාපති හිටපු අධිකරණ ඇමති ප‍්‍රංශුවා බයරූ මහතාද ඉල්ලා අස් වූයේය.ඔහුට කිසිම දූෂණ චෝදනාවක් තිබුණේ නැත.එනමුදු තම පක්ෂයේ උප සභාපතිට එරෙහි මුල්‍ය වංචා පිළිබඳ පරීක්ෂණයක් සිදුවන බැවින් ඇමති තනතුර දැරීම සුදුසු නැත යනුවෙන් ප‍්‍රකාශ කරමින් ඔහු ඉල්ලා අස් විය. මෙම සිද්ධීන් ප‍්‍රංශ ජනතාව කුළ කලකිරීමක් ඇති  කිරීමට ද හේතු විය.ඉහත සියලූ දෙනාටම මහජන මුදල් අවභාවිත කළ බවට චෝදනා ගොනු කර ඇති අතර මෙම සිදුවීම් අද අධිකරණය ඉදිරියේ දිග හැරෙමින් පවතී.මින් ඇතැම් සිදුවීම් ඉහත ව්‍යවස්ථා සංශෝධනයට ප‍්‍රබල ලෙස බල පෑවේය. ඉහත සංශෝධන හේතුවෙන් අති විශාල මුදලක් රාජ්‍ය භාණ්ඩාගාරයට ඉතුරු වන බව ජනාධිපතිවරයා පසුගියදා පෙන්වා දුන්නේය.ප‍්‍රංශයේ ජනගහනය ආසන්න ලෙස කෝටි 67කි. එම පාර්ලිමේන්තුවේ මන්ත‍්‍රීවරුන් 577කි.ඔවුන් අතර කාන්තාවෝ 224 දෙනෙක් . ඉංජිනේරුවෝ 124 දෙනෙක් . ගුරුවරු 61 දෙනෙක් , රාජ්‍ය සේවකයෝ 59 දෙනෙක් , සමාගම්කරුවෝ 47 දෙනෙක් , විශ‍්‍රාමිකයෝ 41 දෙනෙක් , සෞඛ්‍ය අංශයෙන් 33 දෙනෙක් , නීතිඥයෝ 28 දෙනෙක් සිටිති.එමෙන්ම ගොවියෝ 14 දෙනෙක් , රාජ්‍ය සිවිල් නිලධාරීන් 7 දෙනෙක් , මාධ්‍යවේදීහු 7 දෙනෙක් , විනිසුරුවරු 3 දෙනෙක්  ,නොතාරිස්වරු 3 දෙනෙක් , අධිකරණ නිලධාරීහු 6 දෙනෙක්  හා එක් ශිෂ්‍යයෙක් එම පාර්ලිමේන්තු සංයුතියට ඇතුළත්ය.ඇමතිවරුන් 22කි. තමන්ට හිමි වරප‍්‍රසාද ප‍්‍රතික්ෂේප කළේ මෙම පාර්ලිමේන්තු මන්ත‍්‍රීවරුන්ය. ශ්‍රී ලාංකික අපට එය ඇදැහිය නොහැකිය. එසේ නමුදු එලෙස රටට ආදරය කරන මන්ත‍්‍රීවරුන්ද ලෝකයේ සිටිති. එවැන්නන් අපේ පාර්ලිමේන්තුවේ නොසිටීම අප ජනතාවගේ කරුමයක් නොවන්නේද ?.   ",
    "URL": "https://www.lankadeepa.lk/features/ප‍්‍රංශයෙන්-දියවන්නාවට-ආදර්ශයක්/2-517447",
    "Category": "features"
}