{
    "Source": "www.lankadeepa.lk",
    "Timestamp": "2018 අප්‍රේල් මස 01",
    "Headline": "බෙලිහුල්ඔයේ සිසිල දැනෙන සීලගම ආදර්ශ ගම්මානය",
    "News Content": "ප්‍රින්ස් රත්නායකබොහෝ දෙනා තම විනෝදාස්වාදය පිණිස විවිධාකර අත්දැකීම් සිය ජීවිතයට එකතුකර ගනිති. ඇතැමෙක් තරු හෝටල්හි සුව පහසුව සොයා යද්දී ඇතැමෙක් ඈත පිටිසර ගමක හුදෙකලාව ගත කිරීමට රුචි වෙති. තවත් සමහරෙක් කඳුශිඛර තරණය කරන්නටත් දිය ඇලි සපිරි තැන්හි ගත කරන්නටත් රුචියක් දක්වති.ලංකාවේ රමණීය පෙදෙසක් ලෙස ප්‍රකට මෙන්ම සංචාරක පුරවරයක් ලෙස පරසිදු සබරගමුව පළාතේ බෙලිහුල්ඔය කී සැනින් බොහෝ දෙනා එහි සුන්දරත්වය ගැන කියන්නේ සහ අත්විඳගන්නේ මිහිරි මතකයන් සමගිනි.  පරිසරයේ සිසිල් සුව පහස විඳිමින් බෙලිහුල්ඔයේ දිය සිසලස විඳ ගනිමින් මෙකී සිරි විඳගන්නට බොහෝ දෙනා ඇදී එන්නේ ලෝකාන්තයේ පහළ කොටස පිහිටා ඇති කඳුවළල්ලෙන් වටවුණ සුන්දර පරිසරයේ නැවුම් අත්දැකීම් විඳගන්නටය. පහන්තුඩාව ඇල්ල, සුරතලී ඇල්ල, බඹරකන්ද ඇල්ල, ලිප්ටන්සීට්, දූවිලි ඇල්ල, දියවිනි ඇල්ල, දියලුම ඇල්ල , එඩිෂම් බංගලාව, සමනල වැව,සමනල වේල්ල, දෙමළි ඇල්ල, හිරිකටුඔය පාරිසරික නවාතැන වැනි සුන්දර තැන් රැසක් මැදිකර පිහිටි සංචාරක නවාතැන්පොළක් පිළිබඳව හෙළිදරව් කිරීම කාලෝචිත බව හැඟුණි.සබරගමු පළාත් සභාව යටතේ හා ශ්‍රී ලංකා සබරගමුව විශ්වවිද්‍යාලයේ සංචාරක කළමනාකරණ අධ්‍යානාංශයේ උපදේශකත්වය මත ඇතිකර ඇති බෙලිහුල්ඔය සීලගම සංචාරක ආදර්ශ ගම්මානයට  දේශීය මෙන්ම විදේශීය  සංචාරකයින්ගේ  ආකර්ෂණය බෙහෙවින් සිදුවන බව පෙනීයයි. හොම් ස්ටේ  සංකල්පය මත මෙම ගම්මානයේ නිවාස 25 ක් පමණ වැසියෝ මෙම සංචාරකයින්ට ආගන්තුක සේවාවන් සැපයිමට සැදී පැහැදී සිටිති.තම නිවසේම ඉදිරිපස කාමරයක් හෝ කුඩා ආලින්දයක්, නිදන කාමරයක් හා නානකාමරයක් සහිත වෙනම  ඉදි වුණ කුඩා වාසස්ථානයක් මේ සඳහා වෙන්ව ඇත. දේශීය මෙන්ම විදේශීය සංචාරකයන් මෙහි පැමිණ හුදෙකලාව ගතකරන අතර තම අධ්‍යයනය කටයුතු හෝ විනෝදාස්වාදය උදෙසා පැමිණ මෙම සංචාරක ගම්මානයෙහි ගතකර සිය අභිලාෂයන් ඉටුකර ගනිති.මෙහි පැමිණෙන්නන්ට ඉතා සාධාරණ මුදලක් අයකරනු ලබන අතර ගමේ කෑම වේලක රස බැලීමට අවස්ථාව උදාවෙයි. වැව් මාළු හෝ වෙල් මාළු, සමඟ පලාවක් ‍ගමේ වැවෙන එළවලු සමඟ බත් පතක රස බැලීම රිසි වන අතර ගමේ පලතුරක රස බලන්නට ද හැකිවේ.ආදර්ශ සංචාරක ගමේ වැසියන්ගේ සත්කාරය එතෙකින් නිමාවට පත් නොවන අතර ඔවුන්ගේ විනෝදාස්වාදය පිණිස ගමේ දක්ෂයින්ගේ නැටුම් ගැයුම් වැයුම් මෙන්ම විදෙස් සංචාරකයන් නම් දේශීය අනන්‍යතාවය පිළිබිඹු වන අයුරින් දේශීය නර්තන, වාදන, බලිතොවිල් ආදිය ද ඉදිරිපත් කරමින් ඔවුන්ගේ රසවින්දනයට අඩුවක් නොකර හිතපුරා විඳින්නට අවස්ථාව සලසති.පසුගියදා සබරගමුව විශ්ව විද්‍යාලයේ පැවති අන්තර් ජාතික විද්වත් සමුළුවට සහභාගී වූ දෙස් විදෙස් ඇත්තන්ට මේ ගමෙහි වූ අපූරු සුන්දරත්වය විඳගන්නට අවස්ථාව උදාකර දෙන්නට විශ්ව විද්‍යල සංචාරක කළමනාකරණ අධ්‍යානාංශය කටයුතු යොදා තිබිණි.  මේ සඳහා යොදා ගත් වේදිකාව වූයේ වෙල්යායෙහි වූ කුඩා කමතක්ය. ගමේ කුඩා පෙළ ඔවුන්ගේ නර්තන දස්කම් දක්වන්නට වූහ.  වැඩිහිටියෝ මී  ගව බානකින්  කමතේ   බැත  පාගන අවස්ථාව එම පිරිසට දැකගන්න උදාකර දුන් අතර දේව කන්නලව්වක් හා සම්ප්‍රදායික නර්තනයන් ගෙන් එම පිරිස පිනවීමට කටයුතු කළහ. පන්කොළයෙන් තැනුණ ඇතුල්පතට හැට්ටයෙන් රෙද්දෙන් සැරසුණූ ලියන් බත්පත බෙදා දුන් අතර ගමේ රසට තැනුණ වෑංජන හා වෙල්මාළු රස විඳගත්තේ ද සැරබාල කර ඔවුනට රිසි සේ සකසා තිබුණු හෙයින් මෙන්ම ගැමිලියන්ගේ අත් ගුණය නිසා ද වන්නට ඇත.  කුඩා දරුවන්ගේ නර්තනය හා එක්ව විදේශ තරුණ විශ්ව විද්‍යාල පිරිස ද හරි හරියට නටන්නට වූයේ අඳුරෙහි වූ සිතල හා වැස්ස ද නොතකමිනි.‍අතේ මුදලට සරිලන මෙන්ම නැතත් තරු සපිරි අවන්හල් ගමේ සත්කාරය විඳිමින් අපූරු වූ අත්දැකීම් ගොන්නක් සමඟ සීතල බෙලිහුල්ඔයේ පහස විඳගන්නට බෙලිහුල්ඔය සීලගම ආදර්ශ සංචාරක ගම්මානය ඔබට මං පෙන්වනු ඇත.  ",
    "URL": "https://www.lankadeepa.lk/features/බෙලිහුල්ඔයේ-සිසිල-දැනෙන-සීලගම-ආදර්ශ-ගම්මානය/2-526709",
    "Category": "features"
}