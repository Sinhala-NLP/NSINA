{
    "Source": "www.lankadeepa.lk",
    "Timestamp": "2018 මාර්තු මස 13",
    "Headline": "වී ඇටයෙන් බුසල් දෙකක බිත්තර වී",
    "News Content": "(ජයරත්න වික්‍රමාරච්චි) කන්න කිහිපයක් තිස්සේ මහා පරිමාණයෙන් බිත්තර වී නිෂ්පාදනයේ යෙදෙන කරුවලගස්වැව නීලබැම්මේ ගොවි මහතෙකුට කෘෂිකාර්මික ප්‍රදර්ශනයක දී  ලැබුණු බව කියන නව වී ප්‍රභේදයක වී ඇටයක් වගා කර  කන්න තුනක් තුළ දී බිත්තර වී බුසල් 2ක්  නිෂ්පාදනය කළ පුවතක් වාර්තාවේ.නීලබැම්ම දකුණූ ඉවුරේ පදිංචි  එච්.එම්. නන්දසේන නම් මේ ගොවි මහතා සිය බිරිය සහ දියණිය ගේද සහය ඇතිව  බිත්තර වී වගාව කරන්නේ නීලබැම්ම දකුණු ඉවුර කොටසේ පිහිටි ඉඩමකය.ඔහු වචනයේ පරිසමාප්ත අර්ථයෙන්ම අත්දැකීම් බහුල උත්සහවන්ත අධිෂ්ඨානශිලී ගොවි මහතෙකු වු බැවින්  වී ඇටයකින්  වී බුසල් දෙකක් ලබා ගැනීමට තරම් දක්ෂතාවක්  ඔහු සතුව පැවතිණි.එම පුවත සැලවීමෙන් පසුව නන්දසේන ගොවි මහතා සොයාගිය  අපට ඔහුගේ සාර්ථකත්වය දැකගැනීමට හැකි විය.නන්දසේන ගොවි මහතා ඇතුළු ගොවීන් කිහිප දෙනෙකු ප්‍රදේශයේ කෘෂිකර්ම උපදේශක මහතුන්ගේ අධීක්ෂණය සහ උපදේශකත්වය යටතේ දැනට කන්න කිහිපයක සිටම සාර්ථකව බිත්තර වී නිෂ්පාදනයේ  යෙදෙති.භූමියේ පිහිටීම අනුව නීලබැම්මේ බහුතර ගොවීන් පිරිසක් වී වගාව සිදුකරන්නේ ද මෝටර් යොදා උස්සාන වාරි ක්‍රමයටය. ඒ සදහා කලාඔය හරස්කර බැදි නීලබැම්ම අමුණෙන් දවසේ පැය 24 පුරාම ජලය සපයා ගැනේ.පොදුවේ රටටත් , විශේෂයෙන් නියගය හේතුවෙන් දැනට කන්න කිහිපයක් තිස්සේ වී නිෂ්පාදනය  අතරමග නැවැතී  තිබී යළි වගාවට අවතීර්ණ වූ නීලබැම්ම ආශ්‍රිත ඇතැම් කෙත්යායවල ගොවීන්ටත් මෙමගින් සිදුවන සේවාව සුළුපටු නොවේ.මිට වසර දෙකකට පමණ ඉහත දී දකුණු පළාතේ කෘෂිකාර්මික ප්‍රදර්ශනයක් නැරඹීමට ගිය නන්දසේන මහතාට AT-306  නම් බාස්මතී වර්ගයට අයත් වී ප්‍රභේදයේ වී ඇටයක් ලැබී ඇත. ‘‘ හිත ඇත්නම් පත කුඩාද ‘‘ කීවා සේ එසේ තමන්ට ලැබුණු වී ඇටය පරිස්සමින් නිවසට රැගෙන එන නන්දසේන මහතා  එම වී ඇටය පැළකර අනතුරුව එම පැළය කුඹුරේ සිටුවා ඇත. එසේ සිටවන ලද  ගොයම් පැළයට සාත්තු  කර රැක බලා ගත් නන්දසේන මහතා එම කන්නයේ දීම ඔහු වගා කළ එම වී ඇටයෙන් ගොයම් ගස් 10කින් යුතු ගොයම් පඳුරකින් ලැබෙන තරමේ අස්වැන්නක් ලබා තිබේ. ඒ ආකාරයට කන්න දෙකක් තුළ ලද එකිනෙකට වැඩි  කරගත් අස්වැන්න මෙවර මහ කන්නයේ දී නැවත වගා කිරීමෙන් වී බුසල් දෙකක් දක්වා වැඩිකර ගැනීමට ඔහුට හැකි වී තිබේ.මීට අමතර ඔහු අක්කර බාගයක් පමණ වන සිය කුඹුරේ ‘‘AT-311‘‘ (රතු හාල්) බාස්මතී වී නව වී ප්‍රභේදය, ‘‘සුවඳ සම්බා‘‘ වී ප්‍රභේදය සහ ‘‘රත් සුවදැල්‘‘ නමැති පාරම්පරික වී ප්‍රභේදය ද වගාකර ඇත. මේ වී වර්ග සදහා කාබනික පොහොර පමණක් භාවිත කළ බව නන්දසේන මහතා අප හා සඳහන් කළේය.ඔහු වැඩිදුරටත් අදහස් දක්වමින් මෙසේ සඳහන් කළේය.‘‘ මේ ප්‍රභේදය මම වී ප්‍රදේශය පුරා  වගේම රටේම  ව්‍යාප්ත කිරීමට බලා පොරොත්තු වෙනවා . එ තුලින් වස විස නැති ගුණාත්මක වී නිෂ්පාදනයක් ප්‍රචලිත කිරීම තමයි මගේ අරමුණ. ඒ වගේම  මම වෙනත් ඉඩමක මහා පරිමාණව බිත්තර වී නිෂ්පාදනය කරනවා.මම මේ වී වගාව කරන්නෙ රසායණික පොහොර කිසිවක් දාන්නෙ නැතිව ආදර්ශයක් හැටියටයි. ඉදිරියටත් මේ වගාව මම කරගෙන යනවා. ඒ වගේම මේ කටයුතුවලදී මගේ බිරිඳ,දියණිය වගේම කෘෂි උපදේශක මහත්වරු විශාල සහයක් දෙනවා.‘ යැයි පැවසීය.   ",
    "URL": "https://www.lankadeepa.lk/visheshanga/වී-ඇටයෙන්-බුසල්-දෙකක-බිත්තර-වී/26-525549",
    "Category": "features"
}