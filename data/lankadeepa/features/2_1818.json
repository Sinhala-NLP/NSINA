{
    "Source": "www.lankadeepa.lk",
    "Timestamp": "2021 අගෝස්තු මස 27",
    "Headline": "නාඩගම්කාරයන්ට  ‘නාඩගම්කාරයෝ’ අභියෝගයක්ද?",
    "News Content": " ------------------------------------------(*** රංගන ශිල්පී  - දිමුතු චින්තක)------------------------------------------ටෙලිනාට්‍ය දැන් සෑම නාලිකාවකම ප්‍රධාන කටයුත්තක් බවට පරිවර්තනය වී ඇත. ඒ අතරතුර ඉන්දීය, කොරියානු, ජපන් ආදී කොටගත් විදේශ නිර්මාණද එකිනෙකා පරයමින් සිටී.  සිනමාවේ කලාත්මක සහ වාණිජ වෙනස දැන් දැන් ටෙලිනාට්‍ය කලාව තුළ ද ඇතුළු වී ඇත. ජනතා රස මනස පුබුදුවාලීමටත් ආනන්දයෙන් ප්‍රඥාව කරා යෑමට යම් ටෙලි නිර්මාණයකට හැකියාව ඇත්නම් එය ප්‍රශස්ත කටයුත්තකි.නැවත අපිට දඬුබස්නාමානය, දූ දරුවෝ, වෙද හාමිනේ, කඬුල්ල, බැද්දෙගෙදර, ස්වයංජාත වැනි (තවත් නාට්‍ය විශාල ප්‍රමාණයක් කියන්නට ඇත) නාට්‍ය නිර්මාණ නැවත බිහිවේ ද?...සාමාන්‍ය සරල තේමා සමඟ වර්තමාන ශ්‍රී ලාංකේය, ආර්ථික, දේශපාලන හා සාමාජීය හැඩතල උකහා ගනිමින් රූප රචන සමඟ අධ්‍යක්ෂණය පමණක් අපව ප්‍රකම්පනය කරමින් අපව සෞන්දර්යාත්මකව සුන්දර රසවින්දනයක් කරා දැහැන්ගත කරවන ටෙලි නාට්‍යයකි “නාඩගම්කාරයෝ”. එහි අධ්‍යාපනික මෙන්ම ආගමික වටිනාකමකුත් කතා කිරීම විශිෂ්ටය. නාලිකාවක ඕනෑ එපාකම්වලට වඩා නිර්මාණකරුවන්ගේ වුවමනාව සහ කැපකිරීම රටේම ජන මනස අවදි කිරීමට ගත් සැබෑම හෘදයාංගම උත්සාහයකි.අපගේ පාරම්පරික නාට්‍ය කලාවලට පැරණි ගීත බලෙන් ඔබ්බවා නැති බව ද අපට පසක් වේ. කොමඩි නළුවෙකු වූ ගිරිරාජ් ප්‍රහසනය තබාගනිමින් හරවත් රංගනයක යෙදෙන බව කිව යුතුමය. මට හිතෙන්නේ ජැක්සන් ඇන්තනී නම් මහා රූපවේදියාට වඩා දිගු ගමනක් යා හැකි රංග ශිල්පියෙකි සජිත.අනුරාධපුරෙන්ම තුන්දෙනක් දායකවීම ද ඔවුන් පරාස තුනක චරිතවල සිටීම සුන්දරය. සිරිසේනලා මුදලාලිලා මාස්ටර්ලා වගේම මාලන්ලා කැකුළලා ද රත්නේ කොලුවා ද මුදලාලි හාමිනේ ද ගජමෑන් ද අප අතරම සිටින බව දැන් දැන් අපට පෙනේ. ඒ විතරක් නෙවේ මේ දවස්වල රාලහාමිලා ලේකම්ලා පිනුම් ගසන හැටි අපට මතක් වෙන්නේ “නාඩගම්කාරයෝ” නැරඹූ විට.ඕනෑම මනුස්සයෙක්ගේ සැබෑ ගති ස්වාභාවය විවිධ අවස්ථාවලදී මෙම නාට්‍ය තුළින් අපි දකින්නෙමු. සුරංග වගේම චණ්ඩි රෑන් ද දැන් හැමතැනම හතු පිපී ඇත. හෙට දවසේ මොකද වෙන්නේ ?... හිතේ තියාගෙන අපි ආලින්දයට පිවිසෙයි. මෙවැනි නිර්මාණ ගැන විචාර ලියන ඇත්තන්ගේ අත් හිරිවැටී ඇත්තේ මන්දැයි නොදනිමි. එවැනි දෙයක් ලියන්නට මෙය උත්තේජනයක් විය හැක.  කොරෝනා වසංගතයෙන් හෙම්බත් වී සංචරණ සීමාවලට මැදි වී පාර්ලිමේන්තු විහිළු ප්‍රවෘත්ති නරඹමින් අනේ අපොයි කියා හිතෙන වෙලාවක “නාඩගම්කාරයෝ” මී බිඳකි.   ",
    "URL": "https://www.lankadeepa.lk/features/නාඩගම්කාරයන්ට--‘නාඩගම්කාරයෝ’-අභියෝගයක්ද-/2-597790",
    "Category": "features"
}