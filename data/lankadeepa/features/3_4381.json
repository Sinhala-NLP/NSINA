{
    "Source": "www.lankadeepa.lk",
    "Timestamp": "None  2016 ඔක්තෝබර් මස 25",
    "Headline": "ගෙවල්වලට පනින නිරුවත් භූතයෙක්",
    "News Content": "මාදම්පේ පොලිස් වැයික්කියේ පදිංචි ඔහු ධනවත් ව්‍යාපාරිකයෙකි. කළණ මිතුරෙක් ඔහුගේ බිරිඳ ද සමග පසුගිය දවසක ව්‍යාපාරිකයාගේ නිවසට පැමිණියේ කාලයකට පස්සේය.ව්‍යපාරිකයා සහ ඔහුගේ බිරිඳ ඔවුන්ගෙන් ඉල්ලා සිටියේ එදින රාත්‍රිය නිවසේ ගතකර යන ලෙසය. ආරාධනයට පිටුපා යාමට නොහැකි නිසා මිතුරාගේ ගෙදර එදා රෑ ගතකර යාමට ඔවුහු තීරණය කළහ.රෑ බෝවන තෙක් මේ හතරදෙනා ආගිය තොරතුරු කතාබස් කරමින් අල්ලාප සල්ලාපයේ නිරතව සිටියේ ගොඩක් කාලයකට පස්සේ හමු වූ නිසාය. කාලය ගෙවී යනවා ඔවුනට දැනුනේවත් නොමැත. ඒ තරමට කතාබහ ලෙන්ගතුවිය. රසබර වී ඇත.හෝරා ගණනාවක් තිස්සේ ඇදීගිය කතාබහ නතර කර නින්දට යාමට ගියේ පසුදින පාන්දරින්ම අවදි විය යුතු නිසාය.ව්‍යාපාරිකයාගේ බිරිඳ සහ මිතුරාගේ බිරිඳ වෙනම කාමරයක ද මිතුරන් දෙදෙනා තවත් කාරමයකට ද ගියේ නිදා ගැනීමටය.රෑ දෙගොඩ ජාමයේ ඇසුණු ශබ්දයකින් ව්‍යාපාරිකයාගේ බිරිඳ තිගැස්සී අවදි වී ඇත. දුටු දර්ශනයෙන් ඇය භය බිරාන්ත වී ගියාය.කොච්චර බය වුණා ද කියනවා නම් ඇයගේ මුළු ගතම ගැහෙන්න පටන්ගෙන තිබෙන බව සඳහන් කරයි. ව්‍යාපාරික සැමියාගේ මිතුරාගේ බිරිඳ සුවබර නින්දකය.ඇඟේ නූල් පොටක්වත් නොමැති හැඩි දැඩි පුද්ගලයෙක් විදුලි පන්දමක් දල්වාගෙන ඒ වෙත සීරුවට අඩි තබමින් යන අයුරු ව්‍යාපාරිකයාගේ බිරිඳ භය බිරාන්ත වී යාමට හේතු වී තිබිණි.  මුහුණ ටී ෂර්ට් එකකින් වසාගෙන සිටින අයුරු ද ඇය දුටුවාය. කොච්චර බියට පත්ව සිටියත් ඇය හිතට ධෛර්ය ගත්තාය.දුටු දර්ශනයෙන් ඇය බියට පත්ව කෑගසන්නට නොගියේ වෙන කිසිවක් නිසා නොව තමා කෑ ගැසුවොත් නිවසට ඇතුළු වී සිටින අද්භූත පුද්ගලයා තමාට පමණක් නොව ගෙදර ඉන්න අනෙක් අයටත් ජීවිත අනතුරක් සිදු කරාවි යැයි සිතූ නිසාය.ඇත්තෙන්ම කියනවා නම් ඇය අවස්ථාවේ හැටියට ගත්තේ ඉතාම බුද්ධිමත් තීරණයකි.නිරුවතින් සිටින අද්භූත පුද්ගලයා දොරකින් පිටව ගිය බව සැකහැර දැනගත් ව්‍යාපාරිකායගේ බිරිඳ වහාම ඇර දමා තිබූ දොර වසා දමා කෑගැසුවාය.බිරිඳගේ කෑගැසීම ඇසී තද නින්දේ පසු වූ ගෙදර සිටි සෑම දෙනාම අවදි වූහ.ව්‍යාපාරිකයාගේ බිරිඳ තමා දුටු අද්භූත පුද්ගලයා ගැන විස්තර කරද්දී අනෙක් අය ඒ කතාව අසා සිට ඇතැයි කියන්නේ ගල් ගැසීය. නිවසේ සවිකර තිබූ සී.සී.ටී.වී කැමරාව පරීක්ෂාකර බැලීමේදී ව්‍යාපාරිකයාත් ඔහුගේ මිතුරාගේ හා ඔහුගේ බිරිඳගේත් ඇස් උඩගොස් තිබුණේ එහි ඇති රූප රාමු පෙළක් දැකීමෙනි.ඒ රූප රාමු බෙහෙවින්ම වැඩිහිටියන්ට පමණක් සීමා වූ ලේබලය යටතේ ප්‍රදර්ශනය කෙරෙන චිත්‍රපටියක රූප රාමු පෙළකට සමානය. මුහුණ ටී ෂර්ට් එකකින් වසාගත් නිරුවත් පුද්ගලයෙක් විදුලි පන්දමක් ද අතැතිව එහා මෙහා යන අයුරු ඒ රූප රාමු පෙළ නැරඹීමේදී දක්නට ලැබී ඇත.නිවසට හොර රහසේ ඇතුළු වූ හොරෙක් ගෙදර රන් භාණ්ඩ සහ මුදල් තියෙන තැන් සොයමින් ඔබ මොබ හිමිං සීරූවේ සැරිසරන බව ඔවුන්ට අවබෝධ කර ගැනීමට වැඩි වේලාවක් ගතවූයේ නැත. ඒත් මේ විදියට ඇඟේ නූල් පොටක්වත් නොමැතිව හොරා ගෙට ඇතුළුවූයේ මන්ද කියන එක ඔවුන්ට උභතෝකෝටික ප්‍රශ්නයක් වී තිබිණි. කෙසේ වෙතත් කාටවත් කරදරයක් හිරිහැරයක් වී නොතීබීම ගැන ඔවුන් සැනසුම් සුසුම් හෙලූහ.නිරුවතින් ගෙට ඇතුළුවී සිටි අද්භූත පුද්ගලයාට අරගෙන යාමට පුළුවන් වී තිබුණේ රුපියල් 20,000ක පමණ මුදලක් පමණකි. ගෙදර තිබූ වෙනත් වටිනා කියන කිසිවක් ඔහුට අසු වී නොතිබුණේ වාසනාවකට වගේය. අද්භූත පුද්ගලයා හොරාගෙන ගොස් තිබුණේ ද ව්‍යාපාරිකයාගේ මිතුරාට අයත්ව තිබූ මුදල්ය.ව්‍යාපාරිකයා මේ සම්බන්ධයෙන් මාදම්පේ පොලිසියට ගොස් පැමිණිලි කළේය.පොලිසිය පැමිණ සී.සී.ටී.වී කැමරාවේ පටිගතව තිබූ ඒ රූපරාමු ද නැරඹුවේය. මේ අරුම පුදුම හොරා ගැන තවම කිසිදු හෝඩුවාවක් සොයා ගැනීමට නොහැකි වී තිබේ.හලාවත කොට්ඨාසය භාර ජ්‍යෙෂ්ඨ පොලිස් අධිකාරී නුවන් වෙදසිංහ මහතාගේ විශේෂ උපදෙස් මත හලාවත සහකාර පොලිස් අධිකාරී සනත් වික්‍රමසූරිය මහතාගේ මෙහෙයවීම යටතේ මාදම්පේ පොලිස් ස්ථානාධිපති පොලිස් පරීක්ෂක ප්‍රසන්න ජයලත් මහතාගේ ප්‍රධානත්වයෙන් අපරාධ විමර්ශන අංශයේ ස්ථානාධිපති උප පොලිස් පරීක්‍ෂක ඒ.එම්.කේ. විජේබණ්ඩාර මහතා ඇතුළු පොලිස් කණ්ඩායමක් සැකකරු අත්අඩංගුවට ගැනීමට පරීක්ෂණ පවත්වාගෙන යති. ",
    "URL": "https://www.lankadeepa.lk/features/ගෙවල්වලට-පනින-නිරුවත්-භූතයෙක්/2-472543",
    "Category": "features"
}