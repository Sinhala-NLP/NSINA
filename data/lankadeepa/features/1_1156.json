{
    "Source": "www.lankadeepa.lk",
    "Timestamp": "2022 අප්‍රේල් මස 01",
    "Headline": "දෙමළ සන්ධානය හා සාකච්ඡාව හොඳ ප්‍රවේශයක සන්ධිස්ථානයක්",
    "News Content": "ජනාධිපති ගෝඨාභය රාජපක්ෂ මහතා පසුගිය 25 වැනිදා දෙමළ ජාතික සන්ධානයේ නායක ආර්. සම්පන්දන් මහතා ඇතුළු නියෝජිත පිරිසක් හමුවී සාකච්ඡා පැවැත්විය. මෙය ගෝඨාභය රාජපක්ෂ ආණ්ඩුවේ පාලනය යටතේ දෙමළ සන්ධානය සමඟ පැවැති ප්‍රථම හමුව විය.දෙමළ සන්ධානයෙන් ආණ්ඩුව සමඟ සාකච්ඡාවක් සඳහා අවස්ථා ගණනාවකදී ඉල්ලීම් කෙරුණත් එය සිදුවුණේ මේ අවස්ථාවේදී පමණි. ප්‍රමාද වී හෝ මේ සාකච්ඡාව සිදුවීම යහපත් ප්‍රවේශයක් වශයෙන් අපි දකිමු.මෙවැනි හමුවීම් මේ රජය බලයට පැමිණි මුල් කාලයේදීම සිදුවී නම් සහ එම හමුවීම්වලදී ගනු ලබන තීන්දු තීරණ ක්‍රියාත්මක කිරීම සඳහා ක්‍රමවේදයක් සකසාගෙන තිබී නම් එහි වටිනාකම කිව නොහැකිය. කෙසේ වුවද මෙම හමුවේදී සමස්ත රටවැසියන්ගේ නායකයා ලෙස සියලු‍ ජනතාව කෙරෙහි එක ලෙස අවධානය යොමුකරන බවද ප්‍රකාශ කළ ජනාධිපතිවරයා රට ගොඩනැගීම සඳහා එක්ව කටයුතු කිරීමට ඔවුන්ට ඇරියුමක්ද කළේය.අප යළිත් කියන්නේ මේ ආරම්භය ගතයුතුව තිබුණේ ආණ්ඩුව පත්වූ මුල් අවධියේදීම බවය. ජනාධිපති ලේකම් කාර්යාලය ඉදිරිපිටට පැමිණ උතුර සහ නැගෙනහිර දෙමළ ජනතාව මුහුණ දෙන ගැටලු‍ පිළිබඳ ජනාධිපතිවරයාගෙන් සාකච්ඡාවක් ඉල්ලා දෙමළ සන්ධාන මන්ත්‍රීන් පිරිසක් උද්ඝෝෂණය කළත් මෙවැනි සාකච්ඡාවක අවශ්‍යතාව රජයට දැනී නොතිබුණු බවද මෙහිදී සිහිපත් කළ යුතුය.ගෝඨාභය රාජපක්ෂ ජනාධිපතිවරයා දේශපාලනඥයකු වශයෙන් ජාතිය සහ ආගම පිළිබඳ දරන දැඩි ස්ථාවරය මේ රටේ කිසිවකුටත් රහසක් නොවේ. තමන් බලයට පත්වූයේ මේ රටේ සිංහල බෞද්ධ ජනතාවගේ ඡන්දයෙන් බව ඔහු මුලසිටම රට හමුවේ ප්‍රකාශ කිරීමට පැකිළුණේ නැත. එය රටේ බහුතරයකගේ පිළිගැනීමට හේතු විය හැකි වුවද රට පාලනය කිරීමේදී සෙසු ජන කොටස්වල අභිලාෂයන් සහ දුක් ගැනවිලි පිළිබඳව සංවේදී වීමද අවශ්‍යය. එසේ නොවීම රටේ එදිනෙදා ගැටලු‍ සංකීර්ණ වන විටදී නැති ප්‍රශ්න ඇතිකර ගැනීමටද හේතු විය හැකිය. සර්ව පාක්ෂික සමුළුවට සහභාගි වීමෙන් දෙමළ සන්ධානයද තමන්ගේ ප්‍රශ්න පිළිබඳව රජයේ අවධානය යොමු කරවීමට දක්වන උනන්දුව පෙන්වා තිබිණි. ඒ සමඟ ජනාධිපතිවරයාගෙන් සාකච්ඡාවක් සඳහා ලැබුණු ඇරියුම ඔවුන් දෝතින්ම පිළිගැනීම පිළිබඳ පුදුම විය යුතු නැත.මෙවැනි සාකච්ඡාවලදී උතුර නැගෙනහිර සියලු‍ දෙමළ මන්ත්‍රීවරුන්ගෙන් ලැබෙන සහාය වැදගත් වන බවද පෙන්වා දිය යුතුය. එහෙත් සර්ව පාක්ෂික සමුළුවට ඔවුන්ගෙන් පිරිසක් සහභාගි වූයේ නැත. ජනාධිපතිවරයා සමඟ සාකච්ඡාවට එසේ නොපැමිණි මන්ත්‍රීවරුන්ද සහභාගි වී සිටීම හොඳ ප්‍රවණතාවකි. නියෝජනය වැඩිවන විට පවතින ප්‍රශ්න පිළිබඳ සාකච්ඡාව වඩාත් පුළුල් සහ අර්ථවත් ආකාරයට පවත්වාගෙන යා හැක.මෙහිදී දෙමළ සන්ධාන පාර්ශ්වයෙන් ඉදිරිපත් වූ ඉල්ලීම් අතර දීර්ඝ කාලයක් තිස්සේ රඳවාගෙන සිටින සැකකරුවන් මුදාහැරීම, නඩු සහ චෝදනා ගොනුකර නැති සැකකරුවන් පිළිබඳ ඉදිරි කටයුතු කිරීම, අතුරුදන් වූවන් පිළිබඳ ගැටලු‍ විසඳීම වූ බවද වාර්තා විය. එහිදී දෙමළ සන්ධානයේ නායක ආර්. සම්පන්දන් මහතා තමන්ගේ ප්‍රධානම ඉල්ලීමක් වන එක්සත් ශ්‍රී ලංකාවක් තුළ දේශපාලන විසඳුමක් සොයාගත යුතු බවත් එවැනි විසඳුමකින් රට සෞභාග්‍යය කරා ගෙනයාම තමන්ගේ අපේක්ෂාව බවත් කියා සිටියේය. එක රටක් සහ එක ජාතියක් ලෙස ක්‍රියාකරමින් පවතින තත්ත්වයෙන් රට මුදාගැනීම සියලු‍ පාර්ශ්වයන්ගේ වගකීම බවත් ශ්‍රී ලංකාව පෙරදිග ස්විට්සර්ලන්තය බවට පත්වනු දැකීමට තමන් කැමැත්තෙන් පසුවන බවත් ඔහුගේ ප්‍රකාශයේ සඳහන් විය.මේ පාර්ශ්ව දෙක අතර සාකච්ඡාව මෙතැනින් ඉදිරියට යා යුතු බවට විවාදයක් නැත. ඒ සමඟ එම සාකච්ඡා පටු දේශපාලන මතභේදවලින් තොරව සහ අන්තවාදී අදහස්වලින් තොරව පවත්වාගෙන යාමත් වැදගත්වනු ඇත. අඩුම තරමින් ජාතික ප්‍රශ්න ලෙස හඳුනාගන්නා ගැටලු‍ දේශපාලන වේදිකාවේ සටන්පාඨ බවට පත් කිරීම වළක්වා ගැනීමට හෝ එකඟත්වයක් ඇතිකර ගත හැකි නම් එය ජයග්‍රහණයක් බවත් පෙන්වා දීමට කැමැත්තෙමු.දෙපාර්ශ්වය අතර සාකච්ඡාවල යටිපෙළ අරමුණු සහ සැබෑ අවශ්‍යතා කුමක්දැයි තවම පැහැදිලි නැතිවුවද රටේ වර්තමානයේ පවතින අර්බුදකාරී තත්ත්වය මේ සාකච්ඡාවට පදනම දැමූ බව නම් පැහැදිලිය. ආර්ථික අර්බුදය මෙතරම් දරුණු අඩියකට පත් නොවී තිබුණා නම් මේ සාකච්ඡාද එක් බලාපොරොත්තුවක් පමණක් වීමට හොඳටම ඉඩ තිබිණි.ආර්ථික ගැටලු‍ විසඳා ගැනීමට නම් ඉතා දුෂ්කර, අමිහිරි තීන්දු ගැනීමට සිදුවනවා මෙන්ම ජාතික ගැටලු‍ව විසඳීමේදීද එවැනිම ඉතා දුෂ්කර තීන්දු ගැනීමට සිදුවන බව යථාර්ථයයි. මෙහිදී දේශීය සහ විදේශීය වශයෙන් පවතින සැබෑ තත්ත්වය හඳුනාගෙන කටයුතු කිරීම අවශ්‍ය බව පාර්ශ්ව දෙක විසින්ම අවබෝධ කරගත යුතුය. එහි වඩාත්ම බලපෑම ඇත්තේ ජනාධිපතිවරයා නායකත්වය දෙන රජයේ පාර්ශ්වයට බවද පැහැදිලිය. අපේ රට ස්විට්සර්ලන්තය වනු දැකීම සම්පන්දන් මහතාගේ කැමැත්ත නම් සාකච්ඡාවලදී දෙමළ සන්ධානයද මස් රාත්තලම නොඉල්ලා නම්‍යශීලී වීම අවශ්‍ය බවද කිව යුතුය.(***)  ",
    "URL": "https://www.lankadeepa.lk/features/දෙමළ-සන්ධානය-හා-සාකච්ඡාව-හොඳ-ප්‍රවේශයක-සන්ධිස්ථානයක්/2-610790",
    "Category": "features"
}