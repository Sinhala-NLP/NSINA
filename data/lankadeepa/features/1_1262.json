{
    "Source": "www.lankadeepa.lk",
    "Timestamp": "2022 පෙබරවාරි මස 18",
    "Headline": "පුනර්ජනනීය බලශක්තියට  අකුල් හෙළන හෙනහුරෝ",
    "News Content": "සංවර්ධනය පිළිබඳ ආණ්ඩු මට්ටමින් ගන්නා ඇතැම් තීරණ ක්‍රියාත්මක කිරීමේදී ඇඟ කිලිපොලා යන සිද්ධි ඇතිවීම සම්බන්ධයෙන් අපේ රට නම් දරා සිටී. රටේ යහපතට අනාගත දියුණුවට අවශ්‍යම වන සැලසුම්ගතව ක්‍රියාත්මක කළ යුතු වැඩසටහන්වලට උදැල්ල දමන පිරිස් නිසා එවැනි අවස්ථා උදාවෙයි. සංවර්ධනයේදී සාපරාධී අපරාධ ගණයට වුවද දැමිය හැකි එවැනි අවස්ථා අතරින් එකක් පිළිබඳව පසුගියදා පාර්ලිමේන්තුවේදී සඳහන් වී තිබිණි.පුනර්ජනනීය බලශක්තිය ප්‍රවර්ධනය කිරීම සඳහා නිවෙස්වලට සූර්ය පැනල සවිකිරීමේ ව්‍යාපෘතියට දක්වන කුඩම්මාගේ සැලකිලි හේතුවෙන් මතු වී ඇති තත්ත්වය එසේ හෙළිදරව් කරනු ලැබුවේ සූර්ය බල, සුළං සහ ජල විදුලි ජනන ව්‍යාපෘති රාජ්‍ය අමාත්‍ය දුමින්ද දිසානායක මහතා විසිනි. එකී ව්‍යාපෘතියට අනුව නිවෙස්වල පියසි මත සූර්ය පැනල සවිකර දැනට වසර එකහමාරක් පමණ ගතවී ඇතත් ඒ සඳහා විදුලි සබඳතා මෙතෙක් ලබාදී නැත. මෙය වහාම සොයා බැලිය යුතු ජාතික අපරාධයක් වශයෙන් සලකා ඉදිරි පියවර ගතයුතුය. මෙවැනි ව්‍යාපෘතිවලට බාධා පමුණුවන පුද්ගලයන් හෝ කණ්ඩායම් හෝ කවුදැයි හෙළිකර ඔවුන්ගේ දුෂ්ට චේතනා හේතුවෙන් පුනර්ජනනීය බලශක්තියට අයත් වන ඉරණම රට හමුවට ගෙන ඒමට බලධාරීන්ගේ වගකීම බවද සඳහන් කරමු.සුනිත්‍ය බලශක්ති අධිකාරිය පිහිටුවා පුනර්ජනනීය බලශක්තිය ව්‍යාප්ත කිරීමේ වැඩපිළිවෙළට දැන් වසර 15ක් ගත වී අවසානය. එහෙත් මේ ව්‍යාපෘතියට විවිධ බාධා එල්ල වන බවද අමාත්‍යවරයා ප්‍රකාශ කර තිබිණි. ඔහු තවදුරටත් සඳහන් කර තිබුණේ පුනර්ජනනීය බලශක්ති ව්‍යාපෘති කඩිනම් කිරීමට බාධා වන අයුරින් පනවා තිබූ රෙගුලාසි, අණපනත් සහ ක්‍රමවේද පවා වෙනස් කරමින් එම ව්‍යාපෘති ඉක්මන් කිරීමට පියවර ගත් බවය. එහෙත් කොතැනක හෝ රැඳී සිටින බහිරවයන් රැලක් මේ ව්‍යාපෘතිය කාබාසිනියා කර දැමීමට කටයුතු කරමින් සිටිති. ඔවුන්ගේ යටි අරමුණු මේ ව්‍යාපෘති කඩාකප්පල් කිරීම හරහා රටේ විදුලිබල අවශ්‍යතාව මෙරට සිටින පෞද්ගලික බලාගාර අයිතිකාර මාෆියාවේ වහලු‍න් බවට පත්කර ගැනීම බව පැහැදිලිය. එවිට විදුලිබලයට සම්බන්ධ ඇතැම් බලවතුන්ගේ කල්ල මරේය. පාරිභෝගිකයා සදාකල් අඳුරේය.මේ ව්‍යාපෘතිවලට ඇති නීතිමය බාධා ඉවත් කර දැමීමට විදුලිබල පනතට අදාළව ඉදිරිපත් කර ඇති සංශෝධනයට තවම අනුමැතිය ලබාදී නැතැයිද සඳහන් වෙයි. 2013 වසරේදී ඉදිරිපත් කළ මේ සංශෝධනයට අනුමැතිය ලබාදීම මේ දක්වා ප්‍රමාදවීම යට ඇත්තේ විශාල අභිරහසක් නොවේ. එය වළක්වන බලවත් හස්ත කිහිපයක් හේතුවෙන් ප්‍රමාදය සිදුව තිබෙන බව තේරුම් ගැනීම දුෂ්කර නැත. එහෙත් ඉන්පසුව මේ දක්වා බලයට පැමිණි වත්මන් ආණ්ඩුවද ඇතුළු සියලු‍ ආණ්ඩු මේ ප්‍රමාදයට වගකිවයුතුය. එහි වැරැද්ද නීතිපති දෙපාර්තමේන්තුවට පවරා අත සෝදා ගැනීමට ඔවුන්ට හැකියාවක් නැත.අඩු ආදායම්ලාභී පවුල් ලක්ෂයකගේ පමණ නිවෙස්වල සූර්ය පැනල සවිකරන අදාළ ව්‍යාපෘතිය යටතේ ලබාගත හැකි විදුලිය මෙගාවොට් 40ක් බවද සඳහන්ය. එහෙත් වසර දෙකක පමණ කාලයක් ගත වී ඇතත් තවම එම පැනලවලට සබඳතා නොදීම පිළිබඳව විදුලිබල මණ්ඩලය සමඟ සාකච්ඡා කර තීන්දු ගැනීමට තමන් ක්‍රියාකරන බවද දුමින්ද දිසානායක රාජ්‍ය ඇමැතිවරයා කියා තිබිණි. අකාර්යක්ෂම නිලධාරීන් සහ දේශපාලනඥයන් සිටිනවා නම් ඒ අයට දඬුවම් ලබාදිය හැකි යැයි තමන් විශ්වාස කරන බවත් ඔහුගේ කතාවේ සඳහන් විය.මේ රටේ දේශපාලනය තුළ සිදු නොවෙන්නේම එයයි. එනම් වැරදිකරුවන් කිසිදු දඬුවමක් නොලබාම නිදහස් වීමය. කොතරම් අකාර්යක්ෂම නිලධාරීන් සහ දේශපාලනඥයන් සිටියත් ඔවුන්ට ලැබෙන දඬුවමක් නැත. හැමවිටම දඬුවම් ලබන්නේ රටේ පොදු මහජනතාවය. ලයිට් කැපී අඳුරේ සිටින දඬුවම ලැබෙන්නේ ජනතාවටය. එහෙත් විදුලිබල හිඟයට පෞද්ගලික බලාගාරවලින් විදුලිය මිලට ගන්නා විට ඔය කියන අකාර්යක්ෂමතාව පමණක් නොව කාර්යක්ෂම නිලධාරීන්ගේ සහ දේශපාලනඥයන්ගේ පවා සාක්කු පිරෙන බව යථාර්ථයයි. තීන්දු ගැනීමේදී අකාර්යක්ෂම බවක් පෙන්වන ඇතැම් නිලධාරීන් මාෆියා හරහා පෞද්ගලික බලාගාරවලින් මාටියා ගැහිල්ලේදී ඉතාම කාර්යක්ෂමව කටයුතු කරන බවද අපි දනිමු.සුනිත්‍ය බලශක්ති අධිකාරිය මගින් ක්‍රියාත්මක කෙරෙන පුනර්ජනනීය බලශක්ති උත්පාදනයට මේ තරමට කැපිලි දමන්නේ එවැනි නිලධාරීන්දැයි සොයා බැලීම රජයට අයත් කාර්යයකි. සොයා බැලු‍වාට පමණක් මදිය. ඔවුන් නීතිය හමුවට පැමිණවීමද සිදුවිය යුතුය. 2019 වසරේ අගෝස්තුවේදී ගැසට් කරන ලද ජාතික බලශක්ති ප්‍රතිපත්ති සහ උපාය මාර්ගවලට අනුව වසර 2030 වනවිට ශ්‍රී ලංකාවේ බලශක්ති උත්පාදනයෙන් 70ක් සිදුවිය යුත්තේ පුනර්ජනනීය බලශක්තියෙනි.එම ඉලක්කය සපුරා ගැනීමට තව ඇත්තේ වසර 08ක් පමණි. මේ වනවිට සුළං සහ සූර්ය පැනල ඇසුරින් උත්පාදනය කෙරෙන්නේ සියයට 5ක බලශක්තියක් පමණි. අකාර්යක්ෂම සහ මාටියා ගහන නිලධාරීන් සහ දේශපාලනඥයන් සමඟ 2030දී සියයට 70ක ඉලක්කය සපුරාගත හැකි නම් එය ලෝකයේ ඊළඟ පුදුමය වෙන්නත් බැරි නැත.(***)  ",
    "URL": "https://www.lankadeepa.lk/features/පුනර්ජනනීය-බලශක්තියට--අකුල්-හෙළන-හෙනහුරෝ/2-608404",
    "Category": "features"
}