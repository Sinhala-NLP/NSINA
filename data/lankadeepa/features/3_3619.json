{
    "Source": "www.lankadeepa.lk",
    "Timestamp": "2018 ඔක්තෝබර් මස 12",
    "Headline": "ප්‍රියසාද් ඩෙප් අගවිනිසුරු ධුරයෙන් විශ්‍රාම ගනී",
    "News Content": "( තිළිණි ද සිල්වාල රංජන් කටුගම්පොළ සහ උපාලි ආනන්ද) වසර එකහමාරකට වැඩි කාලයක් අගවිනිසුරු ධුරයේ කටයුතු කළ  ප්‍රියසාද් ඩෙප් මහතා අද (12) සිය ධූරයෙන් විශ්‍රාම යයි. මෙරට 45 වැනි අගවිනිසුරුවරයා වශයෙන් ප්‍රියසාද් ඩෙප් මහතා එම ධූරයට පත් වූයේ පසුගිය වසරේ මාර්තු 2 වැනි වැනිදාය. 40 කට වැඩි කාලයක් අධිකරණ සේවයේ නිරතව සිටි ඒ මහතා මෙරට හිටපු නියෝජ්‍ය පොලිස්පතිවරයකු වූ ආතර් සී ඩෙප් මහතාගේ පුත්‍රයෙකු වේ. මරදාන ශාන්ත ජෝසප් විද්‍යාලයෙන් මූලික අධ්‍යාපනය ලැබූ හෙතෙම සිය උසස් අධ්‍යාපන කටයුතු සඳහා කොළඹ විශ්ව විද්‍යාලයට ඇතුළත් විය.රජයේ අධිනීතිඥයකු ලෙස නීතිපති දෙපාර්තමේන්තුවේ සේවයට එක්ව ඇති  ඒ 1978 වසරේදීය. එහිදී ඔහු පෑ දක්ෂතාව හේතුවෙන් වසර 11කින් පසු අගවිනිසුරු ඩෙප් මහතාට 1989 දී රජයේ ජ්‍යෙෂ්ඨ අධිනීතිඥවරයෙකු බවට පත්වීමට හැකිවිය.පසුව ක්‍රමයෙන් ඔහු නීතීඥ වෘත්තියේ ඉහළ ම තනතුරු වෙත ළඟා වූයේ ය. ඒ රජයේ අතිරේක සොලිසිටර් ජනරාල් පදවිය(1996) රජයේ සොලිසිටර් ජනරාල් පදවිය (2007) වශයෙනි. 2011 දී ඔහු ශ්‍රේෂ්ඨාධිකරණ විනිසුරු ධුරයට පත්විණි. එවකට අගවිනිසුරු වූ කේග ශී පවන් මහතාගේ ධූර කාලය 2017 වසරේ පෙබරවාරි 28 වැනි දා අවසන් වීමත් සමඟ ජනාධිපති මෛත්‍රීපාල සිරිසේන මහතා විසින් විනිසුරු ඩෙප් මහතා අගවිනිසුරු ධූරයට පත්කරන ලදී.  ප්‍රියසාද් ඩෙප් මහතා සිය ධූර කාලය තුළ මහජනයාගේත් සහ නීති ක්ෂේත්‍රයේත් සුබ සිද්ධිය උදෙසා තීන්දු රැසක් ලබාදුන් අගවිනිසුරුවරයකු වශයෙන් ප්‍රකටය.අධිකරණය සේවා කොමිෂන් සභාවේ සභාපතිවරයා වශයෙන්  නීතීඥවරුන්ගේ නිල ඇඳුම වෙනස් කරමින් විශේෂ ගැසට්ටුවක් නිකුත් කිරීමට කටයුතු කිරීම ඒ අතර ප්‍රධාන වේග ඊයේ (11) මහාධිකරණයෙන් මරණ දඬුවම් නියමව සිටි හිටපු පාර්ලිමේන්තු මන්ත්‍රී දුමින්ද සිල්වා ඇතුළු චූදිතයින් සිව්දෙනෙකු ගොනු කළ අභියාචනා පෙත්සම් විභාගය අවසන් කළ අගවිනිසුරුවරයා ප්‍රමුඛ පංච පුද්ගල විනිසුරු මඩුල්ල චූදිත දුමින්ද සිල්වා ඇතුළු තිදෙනෙකුට දී තිබු මරණ දඬුවම තහවුරු කිරීම, ද්විත්ව පුරවැසිභාවයට හිමිකම් කියූ පාර්ලිමේන්තු මන්ත්‍රීවරියක වූ ගීතා කුමාරසිංහ මහත්මිය එම ධූරය දැරීමට නුසුදුසු බවට අභියාචනාධිකරණය දුන් තීන්දුව තහවුරු කිරීම ආදි තීන්දු රැසකදී අගවිනිසුරු ඩෙප් මහතා සෘජුව හා නීතියට අනුගතව කටයුතු කිරීම කැපී පෙනේ. අගවිනිසුරු ධුරයේ කටයුතු කළ  ප්‍රියසාද් ඩෙප් මහතා විශ්‍රාම යන බැවින් අද (12) නව අගවිනිසුරුවරයකු ප්‍රකාශයට පත් කිරීමට ද නියමිතය.   ",
    "URL": "https://www.lankadeepa.lk/features/ප්‍රියසාද්-ඩෙප්-අගවිනිසුරු-ධුරයෙන්-විශ්‍රාම-ගනී/2-538380",
    "Category": "features"
}