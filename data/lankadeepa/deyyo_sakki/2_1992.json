{
    "Source": "www.lankadeepa.lk",
    "Timestamp": "2019 පෙබරවාරි මස 14",
    "Headline": "කපුවාගේ අත් ඔරලෝසුව දේවාලයේදීම අතුරුදන්",
    "News Content": "(වැල්ලම්පිටිය - ශාන්ත සෙනෙවිරත්න)ජනාකීර්ණ ප්‍රදේශයක පිහිටි ශාස්ත්‍රකියන දේවාලයකදී එහි කපුවාගේ අත්ඔරලෝසුව සොරාගෙන ගොස් තිබූ සිද්ධියක් අසන්නට ලැබිණි.සිද්ධිය මෙසේය.එය නිතර ජනයාගෙන් පිරි දේවාලයකි. වෙනදා මෙන් එදින ද ශාස්ත්‍ර බැලීම ඇතුළු පුද පූජා පැවැත්වීම සඳහා පැමිණි අයගෙන් දේවාල බිම පිරී තිබී ඇත. පැමිණි පිළිවෙළට පිරිස තම තමන්ගේ අවශ්‍යතා කපු මහතුන්ට කියමින් සිටියහ.තව දේවාලයක පිරිසක් නැති වූ දේ සොයා දෙන ලෙස දෙවියන්ට කන්නලව් කරන්නට වූහ. දහවල් වනතෙක් පැවැති දේවාල කටයුතු අවසන් කළ කපු මහතුන් මදකට විවේක ගැනීම සඳහා සූදානම් වී ඇත. ඒ නිසා පැමිණි අයත් ඊළඟ වාරය එනතෙක් දේවාල බිමේ කොටසකට වී සිට ඇත.ඒ අතරේ කපුවකු පිරිසට කතා කරමින් “බලන්න මෙතන මගේ ගලවල තියපු අත් ඔරලෝසුව අරන් ගිහින්නේ” මටත් මේක තෑග්ගකට ලැබුණු එකක්. ඒ නිසා මට වටිනවා. ගත්ත කෙනෙක් මෙතනින්ම තියන්න යැයි කියා ඇත.පසුව එහි සිටි කාන්තාවක් “බලන්න මේ මිනිස්සු කරන කැත වැඩ. මේක ගන්නවා දෙයියන්ටවත් පෙනුණේ නැද්ද? කපු මහත්තයෝ බලන්න සීසීටීවී එකෙන් හොරා අල්ලගන්න පුළුවන්” යැයි කියා ඇත.මෙතන කලිනුත් ඔය වගේ හොරකම් වුණා. ගැට කපන්නන්ගෙන් පරිස්සම් වෙන්න කියලා බෝඞ් එකකුත් ගහලා තියනවා නේද? යැයි කියා ඇත.කෙසේ වෙතත් හවස්වෙන තුරුම ඔරලෝසුව තිබූ තැනට ගෙනැවිත් තිබුණේ නැතිලු.   ",
    "URL": "https://www.lankadeepa.lk/deyyo_sakki/කපුවාගේ-අත්-ඔරලෝසුව-දේවාලයේදීම-අතුරුදන්/15-545684",
    "Category": "deyyo_sakki"
}