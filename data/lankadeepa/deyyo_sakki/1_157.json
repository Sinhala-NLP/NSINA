{
    "Source": "www.lankadeepa.lk",
    "Timestamp": "Editor  2023 මැයි මස 22",
    "Headline": "දැරියගේ ලංසු තැබිල්ලෙන් අත්තමලා​ කෙහෙවලු පටලවාගෙන",
    "News Content": "‘ඔය අත්තම්මට වැඩිය මම ආදරේ සුදු අත්තම්මාට’ යැයි කුඩා දැරියක පැවසූ වදනක් නිසා එම දැරියගේ අත්තම්මලා දෙදෙනකු කෙහෙවලු පටලවා ගැනීමේ සිදුවීමක් හසලකට නුදුරු ගම්මානයකින් වාර්තා විය.ඇය සිව් හැවිරිදි කුඩා දැරියකි. ඇයගේ නිවස පිහිටා තිබෙනුයේ මවගේ අම්මාගේ නිවස ආසන්නයේය. පියාගේ මව්පියන් පදිංචිව සිටිනුයේ දැරිය පදිංචි නිවසේ සිට කිලෝ මීටරයක පමණ දුරකිනි. දැරිය වැඩිපුරම ලෙන්ගතුව ඇත්තේ මවගේ අම්මා සමඟය. ඒ ඇය නිතර දැරියගේ නිවසට යන එන නිසාත් ඇතැම් දිනවල දැරිය රාත්‍රිය පවා ගතකරනුයේ එම අත්තම්මාගේ ගෙදර නිසාත්ය. ඇයට දැරිය අමතනුයේ සුදු අත්තම්මා කියාය.මෙදින පියාගේ මව දැරියගේ සුවදුක් බැලීමට එම නිවසට පැමිණියේ දැරියට අවශ්‍ය ආහාරපානද රැගෙනය. ඇය පැමිණෙන අවස්ථාවේ දැරියගේ මවගේ අම්මාද (සුදු අත්තම්මා) එහි පැමිණ සිටියාය. එම නිවසේදී ඔවුනොවුන් ආගිය තොරතුරු කතාබහ කරමින් දැරිය සමඟද සෙල්ලම් කරමින් සිටි දැරියගේ පියාගේ මව දැරියගෙන් විමසුවේ ‘ඔයා කොයි අත්තම්මාටද වැඩියෙන් ආදරේ’ යන්නයි.එහිදී දැරිය පැවසුවේ ‘මම වැඩියෙන්ම ආදරේ මේ සුදු අත්තම්මාට’ යැයි පවසා මවගේ අම්මා පෙන්වා ඇය වෙත දුවගොස් ඇත. එම කතාවෙන් උරණ වූ පියාගේ මව “උඹ මේ දරුවා සම්පූර්ණයෙන්ම වෙනස් කරලා. මේ දරුවා ඉස්සර මටයි වැඩියෙන් ආදරේ කළේ. උඹ මහ නරක ගෑනියක්. මේ කරපු අපරාදෙට උඹට හොඳක්නම් වෙන්න එපා” යැයි කියමින් ඇයට බැන වැදී තිබේ. එම කතා බහ දුරදිග ගොස් දෙදෙනා අතින් පයින් පහර දී ගැනීමට ද සූදානම් වන අවස්ථාවේ මොවුන්ගේ කෑ කෝ ගැසීම ඇසී මුළුතැන්ගෙයි සිට දිව ආ දැරියගේ අම්මා දෙදෙනා දෙපසට කර වෙන්නට ගිය ආරවුල සමථයකට පත් කළත් ඒ මොහොතේම පියාගේ අම්මා එම නිවසින් පිටව ගියේ තවදුරටත් දැරියගේ සුදු අත්තම්මාට බැන වදිමිණි.හසලක සුනිල් ඒකනායක   ",
    "URL": "https://www.lankadeepa.lk/deyyo_sakki/දැරියගේ-ලංසු-තැබිල්ලෙන්-අත්තමලා​-කෙහෙවලු-පටලවාගෙන/15-633551",
    "Category": "deyyo_sakki"
}