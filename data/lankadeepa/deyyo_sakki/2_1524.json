{
    "Source": "www.lankadeepa.lk",
    "Timestamp": "2020 පෙබරවාරි මස 17",
    "Headline": "රිළවකු කළ වැඩෙන් පොලිස් රථවාහන අංශ නිලධාරින්ට තරු පෙනිලා",
    "News Content": "(හොරොව්පොතාන - පැතුම් දර්ශන)යතුරුපැදිය උඩ තබා තිබූ තාවකාලික රියදුරු බලපත්‍ර පොත රිළවකු රැගෙන යාම නිසා දැඩි අසීරුතාවට පත් වූ පොලිස් රථවාහන අංශයේ නිලධාරීන් දෙදෙනකු පිළිබඳ පුවතකි මේ.සිද්ධිය මෙසේය. අනුරපුර අවට පොලිසියක රථවාහන අංශයේ රාජකාරි කළ මෙම නිලධාරීන් දෙදෙනා සුපුරුදු පරිදි සිය රාජකාරි සඳහා පිටව ගොස් ඇත්තේ රථවාහන නඩු ලබාගැනීම සඳහාය. වෙනදා මෙන් එදිනද දැඩි හිරු රශ්මිය පතිත වූ දිනයක් නිසා මාර්ගය අසල පිහිටි ගසක් යට සිය යතුරුපැදිය නැවැත්වූ ඔවුන් රාජකාරි ආරම්භ කොට පැයක් පමණ ගත විය. ‘‘මහත්තයා එන්න තේ එකක් බොන්න දැන් ගොඩක් වෙලා නේද ඔතන හිටගෙන’’අසල පිහිටි පෙට්ටි කඩේ හිමිකරුගෙන් ලැබුණේ අරාධනාවකි. ලද ආරාධනාවෙන් කඩේට ගොඩ වූ එක් නිලධාරියකු පැවසුවේ ‘‘අද උදේට වත් කන්න බැරි වුණා. තේ එකක් බොන්නමයි හිටියේ’’ කියාය. තිදෙනාම කතාවට වැටිණි. වී සහ බඩ ඉරිඟු වල මිල ගණන්, තමන් කළ වගාවන් වලින් ලැබූ ලාභ සහ පාඩු මාතෘකා බවට  පත්විය. තේ එක බී කතාව නිමකොට  යතුරුපැදි අසලට පැමිණි නිලධාරීන් දෙදෙනාට දුටු  දෙයින් දෙයියෝ බුදුන් සිහිවිය. අසල ගසේ සිටි රිළවෙකු යතුරුපැදිය උඩ තිබූ තාවකාලික රියදුරු බලපත්‍ර පොත රැගෙන ගොස් ගස උඩට වී එහෙට මෙහෙට පෙරළයි. කටින් හපාගෙන අත්තෙන් අත්තට පනියි. කළ හැකි දෙයක් නොතිබිණි. මාර්ගයේ යන එන යතුරුපැදි හා වාහන නැවතිණි. ‘‘නෑ නෑ මල්ලි දඩ කොළයක් දෙන්න නෙවෙයි. අපිට ලොකු කරදරයක්  වෙලා. අපේ දඩ පොත මේ රිළවෙක් අරන් ගිහිල්ලා ගහ උඩට නැගලා අනේ පින් සිද්ධවෙයි කොහොම හරි මේ පොත අරගෙන දෙන්න.’’ඉල්ලීම් සහ ආයාචනා මැද බොහෝ දෙනකු ඉදිරිපත් වී ඇතත් දැනගන්නට ඇත්තේ පැය ගණනාවක් යනතුරු රිළවා පොත බිම හෙළා නොමැති බවය.    ",
    "URL": "https://www.lankadeepa.lk/deyyo_sakki/රිළවකු-කළ-වැඩෙන්-පොලිස්-රථවාහන-අංශ-නිලධාරින්ට-තරු-පෙනිලා/15-566313",
    "Category": "deyyo_sakki"
}