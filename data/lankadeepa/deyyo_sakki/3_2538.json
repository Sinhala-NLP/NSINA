{
    "Source": "www.lankadeepa.lk",
    "Timestamp": "2017 ජුලි මස 20",
    "Headline": "දවස පටලැවී පොලිස් කූඩුවෙත් ලගින්න වෙලා",
    "News Content": "(මැදගම - රම්‍යලතා පද්මකුමාරි)සඳුදා යැයි සිතා සිකුරාදා සතිපොළට ගොස් පොලිසියට කොටුවූ පුවතක් මැදගම ප‍්‍රදේශයෙන් වාර්තා වේ.සිද්ධිය සැකෙවින් මෙසේය.මැදගම ප‍්‍රදේශයේ ගමක පුද්ගලයකු පසුගිය දිනක පිංකම් ගෙදරකට සහභාගි වී පාන්දර එකට පමණ තම නිවසට පැමිණෙන්නේ රාබී හොඳට සප්පායම් වෙමිනි. නිවස ඉදිරිපිට පරළු ඔතා තිබූ ඇම්බුම් කෙසෙල් කැන ඔහුගේ නෙත ගැටුණේ එවිටය. තම මව වන්දනා ගමනක් යාමට සූදානම් වී ඔහුට කෙසෙල් කැන සතිපොළට ගෙන යාමට පැවසූ අයුරු සිහිවූ ඔහු එකවරම කෙසෙල් කැන කපා තම යතුරුපැදියේ බැඳගෙන සතිපොළට යාමට පිටත් විය.සතිපොළට ගොස් මිනිසුන් කිසිවකුත් නොමැති නිසා ඔහු නැවත යතුරුපැදියට නැග තම නිවස බලා පිටත්වීමට සූදානම් විය. මොහුගේ හැසිරීම පිළිබඳ සැක මතුවූ රාත‍්‍රි මුර සංචාරයේ යෙදුණු පොලිස් නිලධාරීන් මොහු අත්අඩංගුවට ගන්නා ලදී.හොඳට මත්වී සිටි ඔහුට අද සඳුදා නොව සිකුරාදා බව සිහිපත් වූයේ වෙරි මත ඇරී තමා ඉන්නෙ පොලිස් කූඩුවේ බව පසක් වීමෙනි.  ",
    "URL": "https://www.lankadeepa.lk/deyyo_sakki/දවස-පටලැවී-පොලිස්-කූඩුවෙත්-ලගින්න-වෙලා/15-515354",
    "Category": "deyyo_sakki"
}