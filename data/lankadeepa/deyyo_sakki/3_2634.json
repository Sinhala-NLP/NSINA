{
    "Source": "www.lankadeepa.lk",
    "Timestamp": "None  2017 ජනවාරි මස 02",
    "Headline": "මඟුල් ගෙදර යන්න ඉල්ලාගත් රන්බඩු වෙනුවට උකස් කළ රිසිට්පත දීලා",
    "News Content": "මඟුල් ගෙදරකට යාම සඳහා  මිතුරියකගෙන් ඉල්ලා ගත් රන් ආභරණ කට්ටලයක් හදිසි මුදල් අවශ්‍යතාවක් වෙනුවෙන්  බැංකුවට උකස් කර ආභරණ වෙනුවට එහි  රිසිට් පත් සිය මිතුරිය වෙත ගෙනැවිත් බාර දුන් කාන්තාවක් පිළිබඳ පුවතක් වාර්තාවේ.සිද්ධිය මෙසේය. ඇගේ සැමියා රජයේ සුර්‍ළු රැකියාවක නිරත වූවෙකි. ඒ නිසාම සිය ආයතනයෙන් ලබා දෙන මාස දහයේ ණය මුදල ලබාගෙන එම මුදලින් තම බිරියට අවශ්‍ය මාලයක් වළලු_ දෙකක් ඇතුළු රුපියල් ලක්ෂ දෙක හමාරක් පමණ වටිනා රන් භාණ්ඩ කට්ටලයක් මිලදී ගෙන දුන්නේ ඇයට ඇති ආදරයටත් වඩා එය තම යුතුකමක් සේ සැලකූ බැවිණි.තම පවුලේම ඥාති සොහොයුරියට ඇගේ සැමියා මිලදී ගෙන දුන් මෙම රන් භාණ්ඩ කට්ටලය ගැන දැනගත් එම පවුලේම තවත් ඥාති කාන්තාවක් පසුගිය දිනෙක ඇය සොයා පැමිණ එම රන් ආභරණ කට්ටලය ඉල්ලා සිටියේ සිය සැමියාගේ හිතවතෙකුගේ මඟුල් ගෙදරකට යාමට ඇවැසි බව පවසමිනි.තරමක් අදිමදි කළ ද ඥාති හිතවතියගේ දැඩි පෙරැත්තය නිසා ඇය රුපියල් ලක්ෂ දෙක හමාරක් වටිනා රන් භාණ්ඩ කට්ටලය ඇය අත තැබුවේ හැකි විගස එය ආපසු ගෙනැවිත් දෙන්නැයි ඉල්ලීමක්ද කරමිනි.දින කීපයක් ගතවුණි. එහෙත් රන්භාණ්ඩ කට්ටලය ලැබෙන බවක් දැන ගන්නට නොවූයෙන් දිනක් ඇය සිය සැමියාද සමග ඥාති සොයුරියගේ නිවස වෙත ගියේ රන් භාණ්ඩ කට්ටලය ඉල්ලාගෙන ඒමේ අදිටනිනි.එහෙත් සිය ඥාති සොයුරියගෙන් අසන්නට ලැබුණේ ඇය කිසි දිනෙක බලාපොරොත්තු නොවූ පිළිතුරකි.“අනේ නංගි මට ලොකු මුදල් හදිසියක් වුණා. මම ඒ ටික බැංකුවට උකස් තිබ්බා. පුළුවන් ඉක්මනට බේරලා දෙන්නම්” යැයි කියමින් නිවස තුළට ගිය ඇය බැංකුවට රන් බඩු උකස් තැබූ රිසිට් පත් කීපය ගෙනවිත් ඇය අත තැබුවේ තම කතාව තහවුරු කරන්නට මෙන්ය. (වියලුව වාර්තාකරු) ",
    "URL": "https://www.lankadeepa.lk/deyyo_sakki/මඟුල්-ගෙදර-යන්න-ඉල්ලාගත්-රන්බඩු-වෙනුවට-උකස්-කළ-රිසිට්පත-දීලා/15-495351",
    "Category": "deyyo_sakki"
}