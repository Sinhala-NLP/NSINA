{
    "Source": "www.lankadeepa.lk",
    "Timestamp": "2022 ජුලි මස 18",
    "Headline": "පෝලිමක්ම අන්දලා බයිසිකලේට තෙල් ගහලා",
    "News Content": "උණවටුන – ඩී.ජී. සුගතපාලමේ දිනවල සෑම ඉන්ධන පිරවුම්හලකම දක්නට ලැබෙන්නේ දිගු පෝලිම්ය. ආරක්ෂක අංශවල නිලධාරීන්ට පවා පෝලිමේ ඉන්නට සිදුව ඇත. ඔවුන් නිල ඇඳුම පිටින් ගියත් පෝලිමට පිටින් ඉන්ධන ලබා ගැනීමට නොහැකිය. එයට හේතුව පෝලිමේ සිටින ජනතාව විරෝධය පළ කිරීම නිසාය. එසේ ගැටුම් ඇතිකර ගත් අවස්ථාද රැසක් පසුගිය දිනවල වාර්තා විය. මේ අතර එක් ආරක්ෂක අංශ  නිලධාරියෙක් තම සේවා ස්ථානයට පැමිණියේය. එදින ඒ අසල ඇති ඉන්ධන පිරවුම්හලකට ඉන්ධන ලැබී තිබුණේය. පෝලිම කිලෝමීටර් දෙකකටත් වැඩිය. නිල ඇඳුම පිටින් ගියත් පෝලිමෙන් පිට ඉන්ධන ලබා ගැනීමට නම් නොහැකිය. ඔහුගේ යතුරුපැදියේ ඉන්ධනත් අවසාන මට්ටමට පැමිණ තිබිණ. මෙම නිලධාරියා සේවය කරන අංශයට යාබද අංශයේ ගැබිනි නිලධාරිනියක සිටියාය. ඇය දුටු ඔහුට හොඳ අදහසක් පහළ විය. ඔහු එම නිලධාරිනිය ළඟට ගියේය. ‘‘මේ අද මගේ බයිසිකලේ පැට්‍රල් ඉවරයි. හවසට ගෙදර යන්න විදියකුත් නැහැ. ඒ හින්ද ඔයා මට උදව්වක් කරන්න ඕනෑ’’ මෙය ඇසූ නිලධාරිනිය උඩ බිම බැලු‍වාය. ‘‘මොකක්ද ඔයාට මගෙන් ඕන කරන උදව්ව. පුළුවන් දෙයක් නම් කරන්නම්’’ ඇය කීවාය.‘‘මට බයිසිකලේට පැට්‍රල් ටිකක් ගහගන්න ඔයා මාත් එක්ක ෂෙඩ් එකට යන්න එන්නකෝ’’ ‘‘හරි ඉතින් මම ගියා කියල පෝලිමට පිටින් ඔයාට පැට්‍රල් ගහනවද’’ ‘‘හරි හරි මම ඒක කරගන්නම්. එන්නකෝ යන්න’’ තම සේවා ස්ථානයේ සේවය කරන සහෝදර නිලධාරියාගේ ඉල්ලීම ඉවත දැමීමට නොහැකි වූ ඇය යතුරුපැදියේ නැගී ඔහු සමඟ ඉන්ධන පිරවුම්හලට ගියේය.. එම අවස්ථාවේ ඔහු නිල ඇඳුමෙන් සැරසී සිටියේය. ඔහු කෙලින්ම යතුරුපැදිය පෝලිමේ මුලටම ගත්තේය. ඒ වනවිට ඉන්ධන නිකුත් කිරීම අරඹා තිබිණ. වෙනදා විරෝධය දක්වන පිරිස එදින විරෝධය දැක්වූයේ නැත. ‘‘අනේ මට ඉක්මනට තෙල් ටික ගහල දෙන්න නෝනට අමාරුයි. වාහනත් නැහැ. ඉස්පිරිතාලෙට එක්ක යන ගමන්. ඔයාලට පේනවනේ’’ ඔහුගේ කීම පෝලිමේ සිටි සියල්ලෝම විශ්වාස කළහ. ඔවුනට පෙනුණේ ඇය දරු ප්‍රසූතියට ආසන්නව සිටින බවකි. ඔහුට ඉන්ධන නිකුත් කෙරිණ. පෝලිමේ කිසිවෙක් විරුද්ධ නොවූහ. ‘‘අනේ ඔයාලට බොහෝම ස්තුතියි’’ කියමින් ඔහු ඇයත් සමඟ ඉන්ධන පිරවුම්හලෙන් පිටවී රෝහලට යන බව පවසා යළිත් සේවා ස්ථානයට පැමිණියේය. ඔහුගේ සතුට නිම්හිම් නැත. ඇය යතුරුපැදියෙන් බැස්සාය. ඔහු යතුරුපැදිය ගාල් කරන ස්ථානය වෙත ගෙන යාමට සුදානම් විය. ඒ සමඟම ඇය මෙසේ කීවාය. ‘‘බබා සමහරවිට ඔයාට තාත්තා කියයිද දන්නෙත් නැහැ’’  ",
    "URL": "https://www.lankadeepa.lk/deyyo_sakki/පෝලිමක්ම-අන්දලා-බයිසිකලේට-තෙල්-ගහලා/15-616575",
    "Category": "deyyo_sakki"
}