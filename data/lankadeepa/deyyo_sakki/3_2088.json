{
    "Source": "www.lankadeepa.lk",
    "Timestamp": "2018 දෙසැම්බර් මස 08",
    "Headline": "කොළඹ වැද්දෝ දඹානේ ගිහින් මගදි කොටුවෙලා",
    "News Content": "(කුණ්ඩසාලේ - පී.එම්. රාජපක්ෂ)වර්තමාන තරුණයා හා වැදි තරුණයා අතර වෙනස හඳුනාගැනීමට වැඩිහිටි යුවළකට නොහැකි වීමේ පුවතක් පසුගියදා මැද මහනුවර ප්‍රදේශයෙන් වාර්තා විය.මහනුවර-මහියංගණය මාර්ගයේ මැදමහනුවර සිට දහඅට වංගුව දක්වා මග ප්‍රදේශය විනෝද චාරිකා යන අය මදක් විවේක ගනිමින් සොබා අසිරිය නරඹමින් ආහාර ලබා ගැනීමට හෝ තේ පානය කිරීමට යොදා ගැනීම සිරිතකි.මෙම මාර්ගයේ එවැනි සේවා සපයන කුඩා  කඩ සහ විශාල හෝටල් ඇති අතර ලුණුමිරිස් සමග රොටී කා හකුරු සමග කහට බීම කා අතරත් ජනප්‍රිය දෙයකි.මෙවැනි එක් කුඩා කඩයක් හුන්නස්ගිරියට ආසන්නයේ පවත්වාගෙන යනු ලබන්නේ වැඩිහිටි යුවළක විසිනි.මෙම කඩයට පසුගිය දවසක විනෝද චාරිකාවක් ආ තරුණයන් පිරිසක් ලුණුමිරිස් සමග රොටි ආහාරයට ගනිමින් හකුරු සමඟ තේ පානය කරන්නට වූහ.තේ පානයෙන් පසු ඔවුන් කොළඹ සිට පැමිණි බවත්, මහියංගණය බලා යන බවත් සොරබොර හා ආදිවාසින්ගේ ගම්මානයට යන මාර්ගය සම්බන්ධයෙන් වෙළඳසලේ සිටි වැඩිහිටි යුවළගෙන් විමසන්නට වූ අතර ඒ සඳහා ඔවුහු මෙසේ පිළිතුරු දුන්හ.“අපි නම් හිතුවේ මහත්තයලා දඹානේ ඉඳන් එන අය නුවර යන ගමන් තේ බොන්නට ආවා කියලයි. මහත්තයලා කොණ්ඬේ වවල ගෙඩියකුත් බැඳලානේ. තව රැවුළත් වවල දිගට දිගේ. ඇත්තටමු අපි හිතුවේ විහිළුවට මයියංගනේට යන පාර අහනවා කියලයි. ඒත් බැලුවම ඇඳුමේ විතරයි වෙනසක් දැක්කේ” යයි කීවේය.මෙය ඇසූ තරුණ පිරිස මුහුණෙන් මුහුණු බලා ගන්නට වූ අතර තමන් ලබාගත් ආහාරවලට අදාළ මුදලටත් වැඩි මුදලක්  වැඩිහිටි යුවළ අත තබා හීන් සීරුවේම මහියංගණය බලා පිටත් වන්නට වූහ.   ",
    "URL": "https://www.lankadeepa.lk/deyyo_sakki/කොළඹ-වැද්දෝ-දඹානේ-ගිහින්-මගදි-කොටුවෙලා/15-541819",
    "Category": "deyyo_sakki"
}