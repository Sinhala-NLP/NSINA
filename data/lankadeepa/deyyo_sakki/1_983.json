{
    "Source": "www.lankadeepa.lk",
    "Timestamp": "2021 ජුනි මස 14",
    "Headline": "සහනාධාර මල්ලට කෑදර වී දෙගුණයක් පාඩු කරගෙන",
    "News Content": "(කරන්දෙණිය - එම්. සුසිල් ප්‍රියන්ත)අනුන්ට දෙන කොරෝනා සහනාධාර මල්ලක් ගැනීමට කිලෝමීටර් හැට හැත්තෑවක් මෝටර් රථයෙන් යාම් ඊම් සිදුකොට ‍පාඩුවක් කරගත් අපූරු පුවතක් දකුණු පළාතෙන් වාර්තා වේ.නගරයේ කෝටිපති ව්‍යාපාරිකයෙක් කොරෝනා ඇඳිරි නීතිය නිසා ආදායම් මාර්ග ඇහිරුණු තෝරාගත් පිරිසකට බඩු මල්ලක් නොමිලයේ ලබා දුන්නේය. රුපියල් හය හත්දහසක වියළි ආහාර ද්‍රව්‍ය ඊට අයත් විය. මේ ද‌ානපතියාගේ සත්ක්‍රියාව කිලෝමීටර් විස්සක් පමණ දුරින් සිටින ඔහුට ද සැලවූයේය. ඔහුගේ මිතුරෙකුට ලැබුණු මේ බඩු මල්ල දුටු ඔහුට ද ඊට ආශාවක් උපන්නේය. එය තමාට ද ලබා ගත්තේනම් අගේ යයි සිතූ ඔහු මේ ව්‍යාපාරිකයා හමුවීමට ද ගියේ මෝටර් රථයෙනි. ඒ ගිය මෝටර් රථය මග දමාය. තමා අහිංසකයකු බවත් කොරෝනා ව්‍යසනය නිසා සියලු‍ ආදායම් මාර්ග ඇහිරී ඇති බවත් ඔහු කීවේ දෙනෙතින් ගලා හැලෙන කඳුළු කැට අතරිනි. ඔහුගේ අසරණ විලාසය දුටු ව්‍යාපාරිකයාට දුක සිතුණේය. ‘අපි බඩු මළු දුන්නේ තෝරගත් පිරිසකටයි. දැන් නම් බඩු මළු ඉවරයි. බලන්න ඔයා හෙට උදේ එන්න’ යයි ව්‍යාපාරිකයා කීවේය. කිලෝමීටර් විස්සක් පමණ දුර ගෙවා මෝටර් රථයෙන් ගිය ඔහු යළිත් නිවෙසට කිලෝමීටර් විස්සක් දුර ගෙවා ආවේ කිලෝමීටර් හතළිහක ගමන් දුරක් නිමා කරමින් ජයග්‍රාහී විලාසයෙනි. ගිය වැඩේ හරි ගියා යයි සිය භාර්යාවට වහසි බස් දොඩමින්ය. හෙට මම නොමිලයේ හය හත් දහසක් පමණ වටිනා බඩු මල්ලක් ගෙන එන බව කියමිනි.මෝටර් රථය මග දමා ඔහු පසු දින ද ව්‍යාපාරිකයා හමුවීමට ගියේය. එසේ ගිය ඔහුට ලැබුණේ ඊට පෙර දින අයට දුන් බඩු මල්ල නොව පොඩි ෂොපින් බෑගයක දමා ගෙන යා හැකි බඩු ටිකකි. මුහුණ ඇඹුල් කරගෙන එය ගත් ඔහු තවත් කිලෝමීටර් තිහ හතළිහක් යාම් ඊම් කොට මේ බඩු මල්ල නිවෙසට ගෙන ගියේය. මේ බඩු මල්ල දුටු ඔහුගේ භාර්යාවට යකා නැග්ගාය. ඇයි මෝඩ මිනිහෝ තමුසේ ඔය බඩු ටික ගේන්න ගහපු තෙල්වලට වියදම් කළ මුදලින් ඒ වගේ දෙකක් ගන්න තිබුණා යයි ඇය කී විට ඔහු නිහඬව සිටියේ ඒ කාරණාව සත්‍යයක් බව වැටහුණු බැවිණි. කපටිකමෙන් හැමදාමත් ජීවත් විය නොහැකි බව ඔහුට සිතුණේ අනුන්ට ලැබෙන දේට ලෝභකම් කොට ඒවා ගැනීමට මීට පසු නොයමි යයි සිතමිනි.   ",
    "URL": "https://www.lankadeepa.lk/deyyo_sakki/සහනාධාර-මල්ලට-කෑදර-වී-දෙගුණයක්-පාඩු-කරගෙන/15-592465",
    "Category": "deyyo_sakki"
}