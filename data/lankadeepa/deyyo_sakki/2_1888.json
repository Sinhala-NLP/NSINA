{
    "Source": "www.lankadeepa.lk",
    "Timestamp": "2019 මැයි මස 16",
    "Headline": "යතුරුපැදියේ අංකය උඩුයටිකුරු කළ සිසුවාට පොලිසියේදී ජීවිතේටම මතක හිටින පාඩමක්",
    "News Content": "(දඹුල්ල කාංචන කුමාර ආරියදාස) උසස් පෙළ විභාගය සඳහා අධ්‍යාපනය ලබන සිසුවෙකු පොලිසියේ දී බුදුන්ට වඳින ගාථාව නොදන්නාකම නිසා පැයක පමණ කාලයක් පොලිසියේ රැඳී සිට බුදුන්ට වඳින ගාථාව ඉගෙනගෙන පොලිසියෙන් පිටත්ව ගිය පුවතක් දඹුල්ල පොලිසියෙන් වාර්තා විය. දඹුල්ල නගරාසන්නයේ පදිංචි මෙම පාසල් සිසුවා දඹුල්ල නගර මධ්‍යයේ විශේෂ පොලිස් මාර්ග බාධකයේ දී අත්අඩංගුවට ගෙන ඇත්තේ සිය යතුරුපැදියේ අංක තහඩු උඩු යටිකුරුව සවි කරගෙන යෑම හේතුවෙනි. මෙම සිසුවාගෙන් මූලස්ථාන පොලිස් පරීක්ෂක සම්පත් වික්‍රමරත්න මහතා දිගින් දිගටම ප්‍රශ්න කිරීමේදී  හෙළිවී ඇත්තේ තමන්ගේ මිතුරෙකු විදේශගතවීමට සූදානමින් සිටින බවත් නගරයට යන්නට පැමිණෙන්නැයි ඔහුගෙන් දුරකතන ඇමතුමක් ලැබෙන විට තමන් යතුරුපැදිය සුළු අලුත්වැඩියාවකට ලක් කරමින් සිටි බවය. පසුව මිතුරාගේ ආරාධනය නිසා ඔහු බැලීමට දඹුල්ල නගරයට කඩිනමින් පැමිණීම සඳහා කලබලයට ගලවා තිබූ අංක තහඩුව සවි කරගෙන ඇත්තේ උඩුකරුව බවය. මූලස්ථාන පොලිස් පරීක්ෂකවරයා වහාම තම නිලධාරින් ලවා ඔහු සිදුකරන ප්‍රකාශය පිළිබඳව පැය කිහිපයක් ඇතුළත සත්‍ය අසත්‍ය අවබෝධ කරගෙන තිබේ. එමෙන්ම ඔහුගේ මිතුරන් පිරිස ද දඹුල්ල පොලිසියට කැඳවා තිබුණි. දඹුල්ල ප්‍රදේශයේම උසස් පාසලක උසස් පෙළ අධ්‍යාපනය හදාරන මෙම සිසුවාට දැඩි ලෙස අවවාද කොට මවට වඳින, පියාට වඳින සහ බුදුරජාණන් වහන්සේට වඳින ගාථාව කියන්නැයි මූලස්ථාන පොලිස් පරීක්ෂකවරයා සිසුවාට නියම කළේය. මව සහ පියාට වඳින ගාථා දෙක ඉතා සෙමින් ස්ථාන කිහිපයක් වරදවමින් කී සිසුවා බුදුන්ට වඳින ගාථාව නොදන්නා බව පැවසීය. පසුව මූලස්ථාන පොලිස් පරීක්ෂක සම්පත් වික්‍රමරත්න මහතා ඔහුගේ මිතුරන් කැඳවා වහාම තම මිතුරාට බුදුන්ට වඳින ගාථාව කටපාඩම් කරවා තමා ඉදිරියේ එය කියා පිටව යා හැකි බවට අවවාද කළේය. උසස් අධ්‍යාපනය ලබාගැනීමට සිටින බොහෝ දරුවන් සිය මව්පියන්ගේ අනුදැනුමකින් තොරව මව්පියන්ගේ උපදෙස් නොතකා මෙයාකාරයෙන් හැසිරීම බරපතළ ප්‍රශ්නයක් බවත් මේ වනවිට බොහෝ උසස් පෙළ විභාගය සඳහා පෙනී සිටින දරුවන් සිය හිසකෙස් විවිධ පාට ගන්වා කන්වල කරාබු දමා අඳින කලිසම විවිධාකාරයෙන් ඉරා දමා ඉතා අශෝභන ලෙස ජීවත්වන බවද හෙට මේ රට භාර ගැනීම සඳහා සිටින බුද්ධිමත්ම ජන කොටස මෙම පිරිස බව පෙන්වා දෙමින් මිතුරන් සියලු දෙනාටම දැඩි ලෙස අවවාද කරන්නට මූලස්ථාන පොලිස් පරීක්ෂකවරයා පියවර ගත්තේය.  ",
    "URL": "https://www.lankadeepa.lk/deyyo_sakki/යතුරුපැදියේ-අංකය-උඩුයටිකුරු-කළ-සිසුවාට-පොලිසියේදී-ජීවිතේටම-මතක-හිටින-පාඩමක්/15-550528",
    "Category": "deyyo_sakki"
}