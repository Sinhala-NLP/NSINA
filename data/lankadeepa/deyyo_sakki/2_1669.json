{
    "Source": "www.lankadeepa.lk",
    "Timestamp": "2019 නොවැම්බර් මස 02",
    "Headline": "අත්තම්මාගේ තනියට නිදාගත් මිනිබිරිය මහ රෑ පෙම්වතා එක්ක ගලක් උඩ",
    "News Content": "අත්තම්මගේ ආරක්ෂාවට එක ඇඳේ නිදාගෙන සිටි දැරියක රාත්‍රියේ රැගෙන ගොස් ගලක් උඩ පෙම් සුව විඳිමින් සිටි තරුණයකු ගම්වාසීන් විසින් අල්ලා ගස් බැඳ පහරදී පොලිසියට බාරදීමේ පුවතක් පසුගිය දා වාර්තා විය.වාර්තා වන අන්දමට සිද්ධිය මෙසේය.පහරදී ගස් බැඳ පොලිසියට බාර දී ඇති තරුණයා අධ්‍යාපනය අතර මග නවතා දමා කුලී වැඩ කරමින් සිටියෙකි. මොහු තම ගමේම පාසල් ශිෂ්‍යාවක සමග පෙමින් වෙලී සිටියේය. සිසුවියගේ මවුපියන් පදිංචිව සිටින නිවස අසළ මහ ගෙදර නිවසේ ඇගේ අත්තම්මා විසුවේ තනිවමය. ඇගේ තනි නොතනියට මිනිබිරියද එහිම විසුවාය. සිසුවිය සමග ප්‍රේම සම්බන්ධයක් ගොඩනගාගත් තරුණයා ඇය පාසල් ගොස් එන මග රැක ඇය සමග පෙම්බස් හුවමාරු කර ගත්තේය.තරුණයා පසුගිය දිනක පාසල නිමවී නිවස වෙත පැමිණෙන සිසුවිය මුණගැසී මම අද රෑ 12 විතර ඔයාලාගේ ගෙදර ළඟට ඇවිත් එස්.එම්.එස්. එකක් එවන්නම්. එතකොට කිරි අම්මාට හොඳටම නිද්ද ගිහින් ඉඳියි. සද්ද කරන්නේ නැතිව ඔයා එළියට එන්න. ඊට පස්සේ අපි දෙන්නා අර එහා පැත්තේ තියන ගල උඩට නැගලා කතා බහ කර කර ඉමු යැයි කීවේය. පෙම්වතියද එයට එකඟ වූවාය.එදින රාත්‍රී  සුපුරුදු පරිදි කෑම කා පාසල් ශිෂ්‍යාව මිත්තනිය සමඟ ඇඳේ එකට නින්දට වැටුණාය. මිත්තනිය හඬ දෙමින් තද නින්දට වැටුණාය. පෙම්වතිය පෙම්වතා පැමිණ කෙටි පනිවිඩයක් දෙනතුරු අවදියෙන් පසුවූවාය.පෙම්වතා මධ්‍යම රාත්‍රියේ පෙම්වතියගේ නිවසේ මිදුලට පැමිණ කෙටි පණිවිඩයක් යැව්වාය. සිසුවිය තම අත්තම්මාට හොරෙන් ඇඳෙන් බිමට බැස තමන් ඇඳේ සිටින ලෙස පෙන්වීමට කොට්ට තුනක් එක දිගට තබා ඊට අඩින් ඇය පොරවන රෙද්ද දමා නිවසේ ජනේලයකින් හෙමින් සැරේ එළියට පැන ගත්තාය.එසේ පැන ගත් ඇය තම පෙම්වතා සමග මීටර් 500 ක් පමණ ඈතින් පිහිටි ගල උඩට නැග කතා කරමින් සිටියදී මිත්තනිය අවදිවී ඇඳේ කොට්ට ටික අතගා මිනිපිරිය අතුරුදන්ව ඇති බව වැටහී මහ හයියෙන් මහ රෑ නිවස තුළ සිට කෑගසන්නට වූවාය. අත්තම්මාගේ කෑගැසීම පහළ නිවසේ පදිංචි සිසුවියගේ මවට ඇසුණි. අසල්වාසීහුද පවුලේ අය සමග එක්ව දියනිය සොයන්නට වූහ.පසුව ශිෂ්‍යාවත් තරුණයාත් ගලක් උඩ පෙම්බස් දොඩමින් සිටියදී ගම්වාසීන් විසින් සොයා ගන්නා ලදී. ඔවුහු තරුණයාට පහරදී පළමුව ගස් බැඳ දැමූහ. ශිෂ්‍යාවගේ පියා සිද්ධිය සම්බන්ධයෙන් 119 හදිසි දුරකථන අංකයට ඇමතුමක් දී සිද්ධිය සම්බන්ධයෙන් දැනුම්වත් කළේය. පොලිස් නිලධාරීන් දෙදෙනකු පැමිණ තරුණයා පොලිසිය වෙත රැගෙන ගොස් ඉදිරි විමර්ශන කටයුතු ආරම්භ කර ඇති බව වාර්තා වෙයි. (කෑගල්ල අධිකරණ චමින්ද වැවතැන්න)   ",
    "URL": "https://www.lankadeepa.lk/deyyo_sakki/අත්තම්මාගේ-තනියට-නිදාගත්-මිනිබිරිය-මහ-රෑ-පෙම්වතා-එක්ක-ගලක්-උඩ/15-559848",
    "Category": "deyyo_sakki"
}