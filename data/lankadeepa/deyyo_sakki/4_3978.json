{
    "Source": "www.lankadeepa.lk",
    "Timestamp": "None  2011 ඔක්තෝබර් මස 26",
    "Headline": "ව්‍යාපාරිකයාගේ වාහන දඩ කොළය පොලිස් නිලධාරියාම අතින් ගෙවලා",
    "News Content": "වාහනයක් ධාවනයේදී රියැදුරෙකු කළ වැරැද්දකට නියම කළ රුපියල් දහසක දඩය නියම කළ පොලිස් නිලධාරියාම ගෙවා දැමූ පුවතක් පුත්තලම පොලිස් කොට්ඨාසයට අයත් පොලිස් ස්ථානයකින්   අසන්නට ලැබුණි. මේ පොලිස් නිලධාරියා අදාළ පොලිසියේ රථවාහන අංශයේ සැරයන්වරයෙකි.  මොහු සිය බලප‍්‍රදේශයේ ප‍්‍රධාන මාර්ගයක රාජකාරි කරමින් සිටි අවස්ථාවක අධික වේගයෙන් ධාවනය වෙමින්  තිබු වෑන් රථයක් නවතා රියැදුරාට රුපියල් දහසක දඩ කොළයක් නිකුත් කළේය. රියැදුරා එය ළඟම පිහිටි තැපැල් කාර්යාලයට ගොස් ගෙවා දමනවා වෙනුවට මේ බව ව්‍යාපාරිකයෙකුද වන තම හාම්පුතාට (රථයේ අයිතිකරුට) දැනුම් දුන්නේය.තම රියැදුරාගේ කතාව ඇසු ව්‍යාපාරිකයාට අසුහාරදාහට නැග්ගේය. ඔහු වහාම දුරකතනය අතට ගෙන සිද්ධිය සම්බන්ධ පොලිස් සැරයන්වරයාට ඇමතුමක් ගත්තේය. තමන් එතෙක් පොලිසියට කළ උදව්පදව්වල තරම නිලධාරියාට මතක්  කර දුන්නේය. එවැනි තත්ත්වයක් තුළ දැන  දැනම මෙවැන්නක් කිරීම යුක්ති සහගත දැයි විමසුවේය. මෙම  කතාව ඇසූ පොලිස් නිලධාරියා  නිරුත්තර විය. එසේම  ඔහු ලැජ්ජාවටත් අපහසුතාවටත් පත්විය. ඒ අනුව ඔහු දඩ කොලය ආපසු ඉල්ලාගෙන තැපැල් කන්තෝරුවට ගොස් තම අතේ මුදලින් ගෙවා දමා තිබුණේ මේවා අපිට හොඳ පාඩම් යැයි  සිතාගෙන විය හැකිය. ",
    "URL": "https://www.lankadeepa.lk/deyyo_sakki/ව්‍යාපාරිකයාගේ-වාහන-දඩ-කොළය-පොලිස්-නිලධාරියාම-අතින්-ගෙවලා/15-10611",
    "Category": "deyyo_sakki"
}