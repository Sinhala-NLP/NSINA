{
    "Source": "www.lankadeepa.lk",
    "Timestamp": "2019 මැයි මස 10",
    "Headline": "පදමට වැදිලා හාම්පුතයි බල්ලයි මගුල් ගෙදර වනසලා",
    "News Content": "(වියලුව වාර්තාකරු)නිවසේ පැවති සාදයක දී පදමට ගැසූ හාම්පුතා, මත්පැන් බඳුන්වල ඉතිරි වී තිබූ මත්පැන් එකතු කොට නිවසේ සිටි සුරතල් සුනඛයාට පෙවීම නිසා වෙරි වූ සුනඛයා හාම්පුතා ද සමග නිවසේ තැන තැන හරි හරියට වමනය දමමින් යකා නටන්නට පටන්ගැනීම නිසා අපහසුතාවට පත් නිවැසි කාන්තාව සිය දරු පැටවුන් ද සමග නිවෙසින් පිටව යෑමේ පුවතක් ‘ලංකාදීප’යට වාර්තා වේ.සිද්ධිය මෙසේය.ඔහු රජයේ ආයතනයක සේවකයෙකි.සිය දියණියගේ මල්වර මංගල්‍යය නිමිත්තෙන් සාදයක් සූදානම් කළ ඔහු තම කාර්යාලයේ පිරිසට ද හිතමිතුරන්ට ද ආරාධනා කරන්නට කටයුතු කළේ සතුට බෙදා හදා ගැනීම අරමුණු කර ගනිමිනි. ඒ වෙනුවෙන්ම බැංකු ණයක් ලබාගත් හෙතෙම පැමිණි පිරිස් වෙනුවෙන් ආහාරපාන මෙන්ම මත්පැන් ද අඩුවක් නැතුව සූදානම් කරන්නට වග බලා ගත්තේ කාගෙන්වත් වචනයක් අසන්නට ඉඩ නොතබමිනි. දිවා කාලයේ ආරම්භ වූ සාදය මැදියම් රාත්‍රිය දක්වාම පැවැත්විණි. නිවසේ දහසකුත් වැඩ රාජකාරි යෙදී තිබුණද තම සැමියා මිතුරන් සමග එක්වී දිගින් දිගටම මත්පැන් පානය කිරීම නිසා නිවැසි කාන්තාව සිය සැමියා පිළිබඳ පසුවූයේ දැඩි කෝපයෙනි. මැදියම් රැය ආසන්න වෙමින් තිබිණි. සාදයට පැමිණි මිතුරන් බොහෝ දෙනෙකු තෑගිබෝග ලබාදී නිවෙසින් පිටවූ අතර ඉතිරි වූ කීපදෙනා සමග සැමියා සාදය අඛණ්ඩව කරගෙන ගියේ මත්පැන් පිළිබඳව ඔහු තුළ තිබූ දැඩි ගිජුකම නිසාවෙනි. ඒ අතරතුර මිතුරන් කීපදෙනෙකු පානය කිරීමෙන් පසු ඉතිරි කර තිබූ මත්පැන් බඳුන් කීපයක වූ මත්පැන් එක වීදුරුවකට එකතු කළ හෙතෙම ඔවුන් අසල ගැවසෙමින් සිටි සුනඛයා අල්ලාගෙන උගේ මුව තුළට මත්පැන් වීදුරුව වක් කරන ලද්දේ සිය මිතුරන් ද සිනහ සයුරේ ගිල්වමිනි.   සාදයට පැමිණි ඉතිරි මිතුරන් කීපදෙනා ද නිවෙසින් පිටව ගිය අතර නිවස තුළ ඉතුරු වූයේ පදමට වෙරි වූ නිවැසියාත් ඔහුගේ බිරිය ඇතුළු දරු පිරිසත් සුනඛ සුරතලාත් පමණි. මොහොතක් ගතවෙද්දී සුනඛයා නිවස පුරා දුවමින් තැන තැන වමනය දමන්නට පටන් ගත් අතර ඊට නොදෙවෙනි වූ හාම්පුතා ද වැතිර සිටි ස්ථානයේම වමනය දමන්නට වූයේ සිය බිරිඳගේ රතු කට්ට ද ඉක්මවා යමිනි.නිදා ගැනීමට සකස් කර තිබූ ඇඳන්වල මෙන්ම සාලයේ වූ අලුත්ම සැටියේ ද සාලයේ හා මුළුතැන්ගෙයි තැන් කීපයක ද වෙරි වූ සුනඛයා වමනය දමා විනාශ කර තිබුණි.  සිදුවීමෙන් දැඩි ලෙස කෝපාවිෂ්ට වූ නිවැසි කාන්තාව වැඩිවියට පත් වූ සිය දියණිය ද, බාල දරුවා ද රැගෙන කුලියට ගත් ත්‍රීවීල් රථයකින් මහ රෑම නිවෙසින් පිටව ගියේ නිවෙස පිරිසුදු කර දැනුම් දෙන තුරු යළි නිවසට අඩිය නොතබන බව අවසිහියෙන් සිටි සැමියාට පවසමිනි. දින කීපයක් තිස්සේ නිවාඩු දමා නිවෙස පිරිසුදු කළ හෙතෙම උරණ වී නිවෙසින් බැහැරව සිය මව්පියන් වෙත ගොස් සිටි සිය බිරිඳ යළි කැඳවාගෙන ආවේ කිසිදිනක යළිත් මත්පැන් පානය නොකරන බව සිය දියණියට මෙන්ම බිරියට ද පවසමිනි.   ",
    "URL": "https://www.lankadeepa.lk/deyyo_sakki/පදමට-වැදිලා-හාම්පුතයි-බල්ලයි-මගුල්-ගෙදර-වනසලා/15-550211",
    "Category": "deyyo_sakki"
}