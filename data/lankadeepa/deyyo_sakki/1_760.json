{
    "Source": "www.lankadeepa.lk",
    "Timestamp": "2021 දෙසැම්බර් මස 18",
    "Headline": "හමුදා ආශාව නැති වූ ප්‍රශ්න දෙක",
    "News Content": "(ප්‍රසන්න සංජීව තෙන්නකෝන්)ඕනෑම වැඩක් නොකර සිටීමට හැකි තරම් හේතු සොයන පිරිස් සිටිති. මේ එබන්දකුට අයත් කතාවකි. නිමල් විසි හැවිරිදිය. ඔහුට යුද හමුදාවට බැඳීමට ආශාවක් ඇතිවිය. ඒ කාලයේ උතුරේ යුද්ධය දරුණු ලෙස පැවතිණි. ‘රට වෙනුවෙන් යුතුකමක් ඉටුකළ යුතු’’ යයි  ඔහු සිතුවේ රූපවාහිනී ප්‍රවෘත්තිවලින් හමුදා විරුවන්ගේ දස්කම් විස්කම් නරඹමින් සිටින අතරතුරදීය. හමුදාවට බැඳීමට ආශාවක් ඇති වුවද ඔහුට එපමණට බයක්ද විය. එහෙයින් ඔහු බැලුවේ හමුදාවට නොබැඳි සිටින්නේ කෙසේද කියාය.  ඒ අනුව ඔහු කල්පනා කරන්නට පටන් ගත්තේය. ඒ මෙසේය. ඔහුට හැම මොහොතේදීම ප්‍රශ්න දෙක බැගින් මතුවිය.‘‘හමුදාවට  බඳවා නොගත්තොත් ප්‍රශ්නයක් නෑ. නමුත් හමුදාවට බඳවා ගත්තොත් ප්‍රශ්න දෙකක් තියෙනවා. ඒ ‘ෆයිටින්’  යුනිට් එකකට බඳවා ගනීද’’ ‘සප්ලයි’ යුනිට් එකකට බඳවා ගනීද?සප්ලයි යුනිට් එකකට බඳවා ගත්තොත්  නම් ප්‍රශ්නයක් නෑ. හැබැයි ෆයිටින් යුනිට් එකකට බඳවා ගත්තොත්  ප්‍රශ්න දෙකක් තියෙනවා. ඒ කොළඹ කෑම්ප් එකක  තියයිද? යාපනයට යවයිද? කියලා. කොළඹ තිබ්බොත් නම් ප්‍රශ්නයක් නෑ. යාපනයට යැව්වොත් ප්‍රශ්න දෙකක් එනවා. ඒ යාපනේ ඔෆීස් එකක තියයිද? යුද පෙරමුණට යවයිද? කියලා. ඔෆීස් එකක ඉන්නවා නම් ප්‍රශ්නයක් නෑ. යුද පෙරමුණට යැව්වොත් ප්‍රශ්න දෙකක් මතු වෙනවා. ඒ ඉදිරියෙන් යන්න වෙයිද? පිටිපස්සෙන් යන්න වෙයිද? කියලා.පිටි පස්සෙන්නම් යන්න ප්‍රශ්නයක් නෑ හැබැයි ඉදිරියෙන් නම් යන්නේ ප්‍රශ්න දෙකක් මතු වෙනවා. ඒ වෙඩි වදීද? නොවදීද? කියලා. වෙඩි නොවැදුණොත් ප්‍රශ්නයක් නෑ. වෙඩි වැදුණොත් ප්‍රශ්න දෙකක් මතු වෙනවා. ඒ තුවාල වෙයිද? මැරෙයිද? කියලා තුවාල වුණොත් නම් ප්‍රශ්නයක්  නෑ හැබැයි මැරුණොත් ප්‍රශ්න දෙකක් මතු වෙනවා. ඒ ආදාහනය කරයිද? භූමදානය කරයිද? භූමදානය කළොත් ප්‍රශ්නයක් නෑ. හැබැයි ආදාහනය කළොත් ප්‍රශ්න දෙකක් මතු වෙනවා. ඒ මගේ අළු ටික ගඟක මුහුදක පා කරලා යවයිද?’’ උඩු ගුවනේ විසුරුවා හරිද කියලා.ගඟක මුහුදක පා කරලා යැව්ව නම් ප්‍රශ්නයක් නෑ. උඩුගුවනේ විසුරුවා හැරියොත් ප්‍රශ්න දෙකක් මතු වෙනවා. ඒ අළු ටික කාටවත් යන්න බැරි තැනකට වැටෙයිද? පිදුරු ගොඩක් උඩට වැටෙයිද කියලා. කාටවත් යන්න බැරි තැකට වැටුනොත් ප්‍රශ්නයක් නෑ. පිදුරු ගොඩක් උඩට වැටුණොත් ප්‍රශ්න දෙකක් මතු වෙනවා. ඒ පිදුරු හරකෙක් කයිද? කඩදාසි හදන්න ගනීද කියලා. හරකෙක් කෑවට  ප්‍රශ්නයක් නෑ. කඩදාසි හදන්න ගත්තොත් ප්‍රශ්න දෙකක් මතුවෙනවා.’’ඒ කඩදාසිවලින්  පත්තර හදයිද? ටොයිලට් පේපර් හදයිද? කියලා. පත්තර හදන්නනම් ගන්නේ ප්‍රශ්නයක් නෑ. හැබැයි ටොයිලට් පේපර් හදන්න නම් ගන්නේ ඒ වගේ දෙයකට මම මොකටද හමුදාවට බැඳෙන්නේ කියලා හිතලා නිමල් හමුදාවට බැඳීමේ තීරණය අත් හැරියා.    ",
    "URL": "https://www.lankadeepa.lk/deyyo_sakki/හමුදා-ආශාව-නැති-වූ-ප්‍රශ්න-දෙක/15-605086",
    "Category": "deyyo_sakki"
}