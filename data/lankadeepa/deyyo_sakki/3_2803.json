{
    "Source": "www.lankadeepa.lk",
    "Timestamp": "None  2016 අප්‍රේල් මස 26",
    "Headline": "අවුරුද්දට දොදොල් හදන්න පොල් අරක්කු ගෙනත්",
    "News Content": "(කලවාන - උපේන්ද්‍ර ප්‍රියංකර ජාතුංගම)අවුරුද්දට පොල් ගේන්න දුන් සල්ලිවලින් පොල් අරක්කු ගෙනැවිත් බිරියගෙන් බැනුම් ඇසූ සැමියකු පිළිබඳව රත්නපුරයට නුදුරු ගමකින් වාර්තා විය.සිද්ධිය මෙසේය.ඔහු දිනපතා මත්පැන් පානය කරන පුද්ගලයෙකි. දිනක් ඔහු නිවසින් පිටව යාමට සැරසෙන විට ඔහුගේ බිරිය ඔහු අමතා “හැමදාම බොන එකේ ඕක නවත්තලා දානවා” යැයි ඔහුට කියා ඇත.එවිට ඔහු “හාමිනේ මමත් අවුරුද්ද හින්දා වෙනසක් කරන්න හිතුවා” යැයි පවසා ඇත. “දැන් ඔය කොහෙද යන්නේ” යැයි බිරිය ඇසූ විට “මම යනවා පොල් ගේන්න” යයි පවසා ඇත. “ඇති යන්තම් ගෙදරට මොනවා හරි ගේන්න හිතුවා. අවුරුදු හින්දා එක පාර පොල් ටිකක් වැඩිපුර ගෙන්න මංගාවත් රුපියල් දෙදහක් තියෙනවා. මෙකත් දාලා ගේන්න” යැයි පවසා රුපියල් දෙදහස ඔහුට ලබාදී ඇත. “මේවා යුතුකම් හාමිනේ වෙනසට හාමිනේත් කැමැතියි වගේ” යැයි පවසා ඔහු නිවසින් පිටව ඇත.දොදොල් සෑදීම සඳහා පොල් ගෙනෙනතුරු සවස් වෙනකම් බලා සිටියත් ඔහු නොපැමිණි අතර, රාත්‍රියේ දී කළු කවරයක් ද ගෙන සැමියා හතර ගාතෙන් එනු දුටු ඇයට යකා නැග්ගාය. “ඔය වෙනසක් කරපු හැටි නේද? කෝ පොල්” යැයි ඇසූ විට “මේ තියෙන්නේ හාමිනේ බඩු. හැමදාම ගල් ගහලා එපා වෙලා. අවුරුද්දට වෙනසක් කරන්නත් එක්ක පොල් ගත්තා” යැයි පවසා ඇත. සැමියාගේ උගුලට තමා අසුවූ බව බිරියට අවබෝධ වුණේ එවිටය. ",
    "URL": "https://www.lankadeepa.lk/deyyo_sakki/අවුරුද්දට-දොදොල්-හදන්න-පොල්-අරක්කු-ගෙනත්/15-408768",
    "Category": "deyyo_sakki"
}