{
    "Source": "www.lankadeepa.lk",
    "Timestamp": "2019 මැයි මස 31",
    "Headline": "මවගේ පින් පඩියට විද්ද පුතයි-ලේලියි ගමෙනුත් මාරුවෙලා",
    "News Content": "(හක්මණ විශේෂ දෙනගම යසන්ත ආරියසේන)වයෝවෘද්ධ මවට ලැබෙන වැඩිහිටි දීමනාව වංචා කළ පුතෙක් හා ලේලියක පිළිබඳ කතා පුවතක් දකුණු පළාතේ ග්‍රාමීය ප්‍රදේශයකින් වාර්තාවිය.මවට සැලකීමට අවශ්‍ය බව සඳහන් කරමින් දැනට වසර කිහිපයකට පෙර තම නිවසට මව කැඳවාගෙන ආවත් ඇයට සැලකිලි හිමිවූයේ මාස කිහිපයකි. ලේලිය සහ නැන්දනිය අතර නිතර අඬදබර ඇතිවන්නට ද විය. වැඩිහිටි දීමනාව ලබාගැනීමට යාමට ඒමට අපහසු බව පවසා එය පුතාට ලබාගැනීමට හැකිවන ලෙස ක්‍රමයක් තරුණ යුවළ සකස්කර ගත් අතර මුල් මාස කීපයේදී එම ක්‍රමය භාවිතා කරමින් මුදල් රැගෙනවිත් මවට ලබාදීම සිදුකළේය.අසූවන වියත් ඉක්මවා සිටි මවට රජයෙන් මාසිකව ලැබුණේ රුපියල් එක්දහස් නවසියයක මුදලක් පමණි. ඇය එම මුදලින් කොටසක් කෙසේ හෝ බැංකු ගිණුමක තැන්පත් කර කීයක් හෝ ඉතිරි කර ගැනීමට පුරුදුව සිටියාය. ඇයගේ බැංකු ගිණුම් පොත ලේලියට හසුවී ඇති අතර එහි මුදල් ද ගැනීමට උපක්‍රමයක් ඇය සැලසුම් කළාය. සැලැස්මට අනුව මව සමග බද්ධ ගිණුමක් ආරම්භකර පුතාට මුදල් ලබාගැනීමට හැකිවන ලෙස සැලසුම ක්‍රියාවට නැංවීමට තරුණ යුවළ කටයුතු කළහ.රජයෙන් ලැබෙන දීමනාව මාස කිහිපයකින් තමන්ට නොලැබුණු නිසා ඒ පිළිබඳව සොයා බැලීමේදී මවට දැනගන්නට ලැබුණේ එම මුදල පුතා ලබාගෙන ඇති බවයි. ඊට අමතරව තම ගිණුමේ ඇති මුදල් ද ලබාගෙන ඇතැයි හෙළිවිය. අසරණ මව නීතියේ පිහිට පැතුවාය. පුතා සහ ලේලිය නීතිය ඉදිරියේ සියල්ල පිළිගත් අතර දින කිහිපයක් තුළ ලබාගත් සියලුම මුදල් නැවත ලබාදෙන බවට පොරොන්දු වී සිද්ධිය සමථයකට පත්කර ගැනීම සිදුවුවද ගම්වැසියන්ට සිද්ධිය සැලවීම නිසා එල්ලවූ දැඩි දෝෂාරෝපණ හේතුවෙන් යුවළ එම ගම්මානයෙන් පිටවී ගොස් වෙනත් නිවසක වාසය කරන බැව් පැවසේ.  ",
    "URL": "https://www.lankadeepa.lk/deyyo_sakki/මවගේ-පින්-පඩියට-විද්ද-පුතයි-ලේලියි-ගමෙනුත්-මාරුවෙලා/15-551321",
    "Category": "deyyo_sakki"
}