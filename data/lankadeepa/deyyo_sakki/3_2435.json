{
    "Source": "www.lankadeepa.lk",
    "Timestamp": "2018 ජනවාරි මස 29",
    "Headline": "කටට බ්‍රේක් නැතිව කුලී ගෙයිනුත් යන්නවෙලා",
    "News Content": "(කටුගස්තොට ධම්මික ගුණවර්ධන)තම කුලී නිවසේ දෛනිකව එක්රැස්වන කැළි කසළ බැහර කිරීමට නව ක්‍රමයක් සොයාගත් නව යොවුන් යුවළක් තම කට පරිස්සම් කරගැනීමට නොහැකිවීමෙන් කුලී නිවසින් ඉවත් වන්නැයි ද අනතුරු ඇඟවීමේ පුවතක් කටුගස්තොට නගරාසන්න ගමකින් වාර්තා වේ.ඔහු මහනුවර ප්‍රදේශයේ රජයේ රැකියාවක නියුතු අතර ඇය දිගන ප්‍රදේශයේ පෞද්ගලික ආයතනයක විධායක ශ්‍රේණියේ රැකියාවක නිරතවී සිටින්නීය. විවාහයෙන් පසු කටුගස්තොට නගරාසන්න ගම්මානයක කුලී නිවසකට පදිංචියට පැමිණ තවමත් ගතවී ඇත්තේ දෙමාසයකටත් අඩු කාලයකි.ජල විදුලි මාර්ග සියලු පහසුකම්වලින් සමන්විත නිවසේ ඔවුනට වූ ප්‍රධානතම ගැටලුව වී තිබුණේ දෛනිකව නිවසේ එක්රැස් වන කැළි කසළ බැහැර කිරීමට විධිමත් ක්‍රමයක් නොමැතිවීමයි.නිවෙස් හිමියන් ගෙවත්තේ කැළි කසළ බැහැර කිරීමට නොදීමත් එක්රැස් වන කැළි කසළ බෑගයක හෝ දමා නගරයේ කැළි කසළ එක්රැස් කරන ස්ථානයකට ගෙන ගොස් දැමීමත් ඔවුනට මහත් හිසරදයක් මෙන් විය.මීට විකල්පයක් කල්පනා කළ ඔවුනට පහළ වූ කදිම විසඳුම වූයේ එසේ එක්රැස් වන කැළි කසළ මල්ලක දමා ඉවතලන හාල්මැස්සන් හෝ කරවල, මාළු වැනි පිළිහුඩු ස්වල්පයක් දමා රාත්‍රී කාලයේ ගැට ගසා නිවස ආසන්න මාර්ගය අයිනේ තැබීමට පමණකි.පිළිහුඩු ගඳට ලොල් වූ දඩාවතේ යන සුනඛයින් ඒ මල්ල දෛනිකව රැගෙන යාම නිසා ඔවුනට කැළි කසළ ප්‍රශ්නය තවත් ප්‍රශ්නයක් නොවූ නමුත් තම නව සොයාගැනීම පිළිබඳව ඔවුන් තම සේවා ස්ථානවල මිතුරු මිතුරියන්ට පැවැසීමෙන් අනතුරුව එය කෙසේ හෝ නිවෙස් හිමියන්ට ද කන වැකී ඇත්තේ ඔවුන් දෙදෙනාට ද තවත් ප්‍රශ්නයක් ඇති කරවමින්ය.අදාළ ක්‍රියාව වහා නතර කිරීමට පියවර නොගතහොත් කුලී නිවෙසින් වහා පිටවන ලෙසට නිවෙස් හිමියන් පැවැසීම නිසා එම යුවළ මේ දිනවල කබලෙන් ලිපට වැටී ඇති තත්ත්වයකට පත්ව ඇතැයි කියති.   ",
    "URL": "https://www.lankadeepa.lk/deyyo_sakki/කටට-බ්‍රේක්-නැතිව-කුලී-ගෙයිනුත්-යන්නවෙලා/15-523626",
    "Category": "deyyo_sakki"
}