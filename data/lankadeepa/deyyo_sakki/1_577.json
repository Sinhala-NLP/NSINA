{
    "Source": "www.lankadeepa.lk",
    "Timestamp": "2022 මැයි මස 21",
    "Headline": "මනාලයා මනාලියට දැමූ රන්තැල්ල  පාරේ කුණු ගොඩක",
    "News Content": "මංගල මොහොතේ මනාලයා විසින් මනමාලියගේ ගෙළෙහි බැඳි රන් තැල්ලක් පැය කීපයකට පසුව කසළ ගොඩකින් සොයා ගත් සිද්ධියක් මහියංගනයට නුදුරු හෝටලයකින් වාර්තා විය.වාර්තා වන අන්දමට සිද්ධිය මෙසේය.ඇය හසලක ප්‍රදේශයේ යුවතියක් වන අතර ඔහු මහියංගන ප්‍රදේශයේ පෞද්ගලික ව්‍යාපාරයක හිමිකරුවෙකි. මවුපියන්ගේ කතාබහකින් පසු දෙදෙනාගේ විවාහ මංගල උළෙලේදී මනාලයා විසින් එළඹි නැකතට මනාලියගේ ගෙළෙහි රන් තැල්ලක් සහිත රන් මාලයක් පළඳවනු ලැබීය. පැවැති කළබලකාරී තත්ත්වය නිසා මනමාලිය මාලයේ රන් තැල්ල ගලවා මනමාලයා අතට දුන්නේ සාක්කුවේ බහා තබා ගන්නා ලෙස ඉල්ලමිනි. එහෙත් එය සාක්කුවේ දමා ගන්නවා වෙනුවට ඔහු කළේ එය ටිෂූ කඩදාසියක ඔතා අසල අසුනක වාඩි වී සිටි මනමාලියගේ සහෝදරයකු වෙත විසි කිරීමය. එය අහුලාගත් සහෝදරයා කඩදාසි ගුලියකින් තමන්ට මස්සිනා දමා ගැසුවේ විහිළුවකට යැයි සිතා ඒ මොහොතේම එය පසෙක තිබූ කසළ බඳුනකට දමා තිබේ.හෝටලයේ කටයුතු නිමවීමෙන් පසු මනාල යුවළ පිරිසට සමුදි පිටත්ව ගියේ නුවරඑළිය නගරයේ හෝටලයක් වෙතය. හෝටලයට ගිය පසු මනමාලිය මනමාලයාට කතා කොට ඉල්ලා සිටියේ තමන් දහවල් දුන් මාලයේ රන් තැල්ල කෝ කියාය. ඔහු පැවැසුවේ එය මස්සිනාට එම අවස්ථාවේම දුන් බවත් ඔහුගෙන් ඒ පිළිබඳව විමසන ලෙසත්ය. ඒ අනුව ඇය සිය සහෝදරයාට දුරකථනයෙන් කතා කොට විමසුවේ රන් තැල්ල පිළිබඳවය.එහිදී ඔහු පැවැසුවේ ‘මම රන්තැල්ලක් ගැන නම් දන්නේ නැහැ හැබැයි ඔයාගේ මහත්තයා මට කඩදාසි ගුලියකින් නම් ගැහුවා. ඒක මම ඒ වේලාවේම එතන තිබුණු කුණු පෙට්ටියට දැම්මා යනුවෙනි. ඒක නිකම්ම නිකන් කඩදාසි ගුලියක්නෙ’ඒකේ තිබුණෙ මගේ කරේ බැඳපු රන් තැල්ල’ යැයි ඇය කීවාය.එයින් කලබලයට පත් සහෝදරයා තම බිරිඳට සිද්ධිය පවසා නි​ෙවසේ සිට කිලෝ මීටර් 4ක පමණ දුර පිහිටි දහවල් මංගල උත්සවය පැවැත්වූ හෝටලය කරා වහාම පිටත්ව ගියේය. ඒ වනවිටත් රාත්‍රි 9 පසුවී තිබිණි. හෝටලයට යන විට එහි කටයුතු නිමාකර හෝටලය වසා දැමීමට සූදානම්ව තිබිණි. ගිය විගස සිද්ධිය පිළිබඳව කළමනාකාරිත්වය දැනුම්වත් කිරීමේදී ඔහු පැවැසුවේ උත්සවය පැවැත්වූ ශාලාව සම්පූර්ණයෙන්ම පිරිසුදු කළ බවත් කසළ බඳුන්වල තිබූ කසළ මාර්ගය අයිනේ ඇති කසළ ගොඩට සේවකයන් විසින් දමා ඇති බවත්ය.එම කසළ ගොඩේ රන් තැල්ල ඇද්දැයි බැලීමට මොවුන් දෙදෙනාට තනියම නොහැකි වූයෙන් ඒ සඳහා සේවකයන් දෙදෙනකුගේ සහය ගැනීමට ඔවුන්ට සිදුවිය. කුලියට ගත් සේවකයන් දෙදෙනා සමඟ කසළ ගොඩ එහෙට මෙහාට කර බැලීමේදී රන් තැල්ල ඔවුනට හමුවන විට පැය තුනක පමණ කාලයක් ගත වී තිබුණු බව කියයි.හසලක සුනිල් ඒකනායක   ",
    "URL": "https://www.lankadeepa.lk/deyyo_sakki/මනාලයා-මනාලියට-දැමූ-රන්තැල්ල--පාරේ-කුණු-ගොඩක/15-613454",
    "Category": "deyyo_sakki"
}