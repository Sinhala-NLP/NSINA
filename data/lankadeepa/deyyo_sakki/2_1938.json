{
    "Source": "www.lankadeepa.lk",
    "Timestamp": "2019 මාර්තු මස 23",
    "Headline": "විපතක් වළක්වද්දී බඩකට පුරා ගුටිකාලා ගහපු අයම සමාවත් අරන්",
    "News Content": "(කටුගස්තොට - ධම්මික ගුණවර්ධන)නොසැලකිලිමත්කමින් සිදුවීමට ගිය මහ විපතක් වළක්වා ගැනීමට උත්සාහ ගත් අයෙකුට ඉවක් බවක් නැතුව පහර දීමේ සිද්ධියක් මහනුවර නගරාසන්නයෙන් වාර්තා වේ. සිද්ධිය මෙසේය. කුඩා දරුවන් තිදෙනා සමගින් සිය ත්‍රිරෝද රථයෙන් ඔහු මහනුවර නගරයට පැමිණියේ නිවසට අවශ්‍ය අඩුම කුඩුම මිලදී ගැනීමේ අරමුණෙනි. තම බිරිඳගෙන් ලැබුණු ලැයිස්තුවට අනුව ඒ සියල්ල එකම වහලක් යටින් මිලදී ගැනීමට නොහැකි බව දත් ඔහු තැන තැන තම ත්‍රිරෝද රිය නවත්වමින් අවශ්‍ය කළමනා ලබා ගැනීමට යුහුසුළු වූවේය. කෙසේ නමුත් එසේ නවතා ගිය ත්‍රිරෝද රිය එක් ස්ථානයකදී පසුපසට යෑමට පටන්ගෙන ඇත්තේ එහි සිටි දරුවන්ගේ මර ළතෝනි හඬ මධ්‍යයේය. ඒ සමඟම ඒ ආසන්නයෙන් ගමන් කළ තරුණයකු වහා ත්‍රිරෝද රියට නැගී  එය නවතා දැමීමට උත්සාහ කර තිබේ. ඒ මොහොතේම දරුවන්ගේ කෑගැසීම ඇසී අදාළ ත්‍රිරෝද රථ හිමිකරු ද එතැනට දිව ආ පසු ඔහුට වැටහී ඇත්තේ තම දරුවන් තිදෙනාද සමගින් එම ත්‍රිරෝද රිය පැහැර ගැනීමට එම තරුණයා උත්සාහ ගන්නා බවකි. එම දර්ශනයෙන් කුපිත වූ ඔහු තරුණයාට දිගට හරහට පහර දීමට පටන්ගෙන ඇත්තේ  එම දරුවන්ගේ හැඬීමද තවත් තීව්‍ර කරවමිනි.කෙසේ නමුත් එම සිදුවීම මුල සිට දුටු අවට පිරිස් අදාළ තරුණයා වහා ඔහුගෙන් මුදාගෙන සිදුවූ සියල්ල පැවැසීමෙන් පසු ත්‍රිරෝද රථ හිමිකරු තම දරුවන්ගේ නාමයෙන් තමාගෙන් සිදුවූ වරදට සමාව අයැද දණ ගසා වැඳ ගිය බව වැඩිදුරටත් අනාවරණය වේ.   ",
    "URL": "https://www.lankadeepa.lk/deyyo_sakki/විපතක්-වළක්වද්දී-බඩකට-පුරා-ගුටිකාලා-ගහපු-අයම-සමාවත්-අරන්/15-547708",
    "Category": "deyyo_sakki"
}