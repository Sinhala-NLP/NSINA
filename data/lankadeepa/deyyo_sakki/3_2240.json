{
    "Source": "www.lankadeepa.lk",
    "Timestamp": "2018 අගෝස්තු මස 23",
    "Headline": "අල්ලපු ගෙට ආ සිසුවිය කුරුලු කූඩුවක්ම ඉහිරවලා",
    "News Content": "(උණවටුන - ඩී.ජී. සුගතපාල)ඇය ගණිත අංශයෙන් උසස්පෙළ  හදාරන දක්ෂ සිසුවියෙකි. වයස අවුරුදු දාහතයි මාස දෙකකි. මේ අතර ඇයගේ නිවෙස අසල පදිංචියට පවුලක් ආවේය. එම පවුලේ පියාගේ වයස අවුරුදු තිස් අටක් වූ අතර දරුවන් සිව් දෙනෙක් විය. වැඩි මහල් දියණිය අල්ලපු ගෙදර සිටින මෙම සිසුවියගේ වයසේම වූවාය. ටික කලක් යනවිට පවුල් දෙක අතර සුහදත්වයක් ඇතිවිය. එහි ප්‍රතිඵලය වූයේ මෙම සිසුවිය එම පියා සමග සම්බන්ධයක් ඇති කර ගැනිමය. ටික දිනක් යනවිට ඇයට ඔහුත් ඔහුට ඇයත් නැතිවම බැරි විය. මේ අතර ඔහු පදිංචිය වෙනස් කිරීමට තීරණය කළේය. ඒ අනුව ඔහු එම නිවසේ සිට කිලෝ මීටර් පහක් හයක් තරම් දුරින් අලුත් නිවෙසක පදිංචියට ගියේය. එසේ ගොස් දින කිහිපයකට පසු ඔහු නිවසට අමුත්තියක් කැඳවාගෙන ආවේය. ඒ පෙර පදිංචි නිවස අසල සිටි උසස් පෙළ සිසුවියයි. ඇය කැඳවාගෙන ඒමත් සමග ඔහු බිරිඳ නිවසින් එළවා දැම්මේය. සිසුවියගේ මව්පියන් ඇයගේ අතුරුදන්වීම පිළිබඳ පොලිසියේ පැමිණිල්ලක් ද දැම්මේය. දැන් ඔහුගේ අලුත් බිරිය තමාගේ වැඩි මහල් දියණියගේ වයසේ පසුවන සිසුවියයි. තම දරුවන් සිව් දෙනා ද සමග ඔහු කිසිම හිරිකිතයකින් තොරව එම සිසුවිය සමග අඹු සැමියන් ලෙස ජීවත් විය. මාස දෙකකට පසු ගාල්ල පොලිස් අධිකාරිවරයාට ලැබුණු පෙත්සමක් අනුව ගාල්ල කොට්ඨාස ළමා හා කාන්තා කාර්යංශය පරීක්ෂණ ආරම්භ කළේය. එම පුද්ගලයා මත්ද්‍රව්‍ය චෝදනා ලබා සිටින පුද්ගලයකු නිසා දූෂණ මර්දන අංශයේ නිලධාරි කණ්ඩායමක්ද සමග ළමා හා කාන්තා කාර්යංශයේ නිලධාරින් එම නිවස සොයා ගොස් සිසුවිය පොලිස් බාරයට ගත්තේය. පසුව සිසුවිය ගාල්ල අතිරේක මහේස්ත්‍රාත් අසංගා හෙට්ටිවත්ත මෙනවිය හමුවට ඉදිරිපත් කිරීමෙන් පසු ළමා නිවාසයක රඳවා තැබීමට නියෝග කළාය. ගාල්ල කොට්ඨාස ළමා හා කාන්තා කාර්යංශයේ ස්ථානාධිපතිනි පොලිස් පරීක්ෂිකා ඩී. අල්ගෙවත්ත මහත්මිය ඇතුළු නිලධාරි කණ්ඩායමක් විසින් සිද්ධිය සම්බන්ධයෙන් වැඩිදුරටත් පරීක්ෂණ පවත්වා ගෙන යනු ලැබේ.   ",
    "URL": "https://www.lankadeepa.lk/deyyo_sakki/අල්ලපු-ගෙට-ආ-සිසුවිය-කුරුලු-කූඩුවක්ම-ඉහිරවලා/15-535129",
    "Category": "deyyo_sakki"
}