{
    "Source": "www.lankadeepa.lk",
    "Timestamp": "2019 නොවැම්බර් මස 29",
    "Headline": "ඡන්ද ඔට්ටුව ඉටු කරන්න පොල්ගසේ කරටියෙන් පැනලා",
    "News Content": "(රත්ගම විශේෂ - ධර්මදාස සිරිවර්ධන)ජනාධිපතිවරණයට ඉදිරිපත්වූ තමන් කැමැති අපේක්ෂකයා පැරදුණොත් පොල් ගසක කරටියෙන් පනිනවා යැයි ඡන්ද ඔට්ටුවක් ඇල්ලූ පොල් කඩන්නකු ඔහු පැරදුණු පසු පොල් ගසකින් පනින ලෙස පොහොට්ටුකරුවන් බල කිරීම හේතුවෙන් කවුරුත් බලා සිටියදීම අඩි 8ක් උස පොල් ගසකින් පැන ඡන්ද පොරොන්දුව ඉටු කිරීමේ අපූරු පුවතක් දකුණේ රතුපාටට හුරු පොල් වැඩිපුර ඇති ගමකින් වාර්තාවේ.වාර්තාවන අන්දමට සිද්ධිය මෙසේය.ගමේ සියලුම දෙනා දන්නා හඳුනන ඔහු නිවෙස්වලට ගොස් පොල් කඩා ඉන් ලැබෙන මුදලින් දරු පවුල ජීවත් කරවන අයෙකි.පරම්පරාවෙන් කැපුවත් කොළපාට ඔහු මඳක් සප්පායම් වී සජිත් වැඩි ඡන්ද ලක්ෂ 10ක් ගන්නා බවත් එය ඉරහඳ මෙන් විශ්වාස බවත් පවසමින් පුරසාරම් දොඩන්නට විය. පොහොට්ටු ගැටවරයන් පිරිසක්ද ඔහු සමඟ පැටළුණු අතර අවසානයේ ඔහු පොරොන්දු වූයේ සජිත් පැරදුණොත් පොල් ගසකින් පැනීමටයි. වහා ක්‍රියාත්මක වූ පිරිස පොරොන්දුව කොල කැබැල්ලක ලියා ඔහුගේ අත්සනද ලබා ගන්නට අමතක කළේ නැත.කෙසේ වුවද සජිත් පැරදුණු පසු හිතේ වේදනාවට අඩියකින්ද සප්පායම් වී ඔහු තැන තැන කට්ටි පනිමින් සිටියේය. පොල් ගසකින් පනින ඔට්ටුව ඉටු කරන්නැයි අදාළ පිරිස පසුපස එන බව ඔහු දැන සිටියේය. කෙසේ හෝ මෙය දැනගත් බිරින්දෑ ද මහත් සේ බියට පත්ව සිටියාය. ඇය තොර තෝංචියක් නැතිව කියවන්නට පටන් ගත් අතර ඔට්ටුව ඇල්ලූ පිරිස හමුවී සමාව ගැනීමට තීරණය කළද ඔහු එයද වළක්වා දැමුවේ උඹ ගෙදර ඉඳපං ඔට්ටුව මම බලා ගන්නම් යැයි පවසමිනි.ප්‍රතිඵල නිකුත්වී දෙදිනකට පසු ඔහු වළල්ලත් කරේ දමාගෙන පාරේ යනවිට සෙසු පිරිස ඔහු අල්ලාගෙන බෑ කියන්න බෑ. උඹ දැන් පොල් ගසකින් පනින්න ඕනෑ යි පැවැසූහ.හරි ... හරි ... පනින්නම් කියමින් වත්තක් ඇතුළට ගිය ඔහු පසුපස පිරිස පැමිණියේ ඔහුට මඟහැර යා නොහැකි පරිද්දෙනි. ඔහු එක්වරම අඩි අටක් පමණ උස පොල් ගසක කරටියට නැඟ එක්වරම බිමට පැන ඔන්න මගේ ඔට්ටුව ඉටුකළා යැයි උඩ පනිමින් හා සිනහවෙමින් පැවැසීය.ලජ්ජාවට පත්වූ පොහොට්ටු පිරිස පරාජිත මුහුණින් ආපසු හැරුණේ ඔට්ටුවේ කොන්දේසි හරියට තිබුණේ නෑනේ කියමිනි.   ",
    "URL": "https://www.lankadeepa.lk/deyyo_sakki/ඡන්ද-ඔට්ටුව-ඉටු-කරන්න-පොල්ගසේ-කරටියෙන්-පැනලා/15-561352",
    "Category": "deyyo_sakki"
}