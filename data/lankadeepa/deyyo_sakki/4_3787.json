{
    "Source": "www.lankadeepa.lk",
    "Timestamp": "None  2012 ජුලි මස 30",
    "Headline": "පොලිසියට බියවුණ යතුරුපැදිකරු උපන් ඇඳුමෙන්ම පලාගිහින්",
    "News Content": "අනුරාධපුර පොලිසියේ රථවාහන අංශයේ ස්ථානාධිපති පාලිත නිශ්ශංක මහතා රාජකාරි අවශ්‍යතාවක් සඳහා ගුවන් විදුලි පණිවිඩ හුවමාරු රථයෙන් අනුරාධපුර ඇල්ල හරහා කුරුණෑගල පාරේ ශ‍්‍රාවස්තිපුර පහේ ඇළ ප‍්‍රදේශයට පසුගියදා (28) සවස ගියේය.රථය පාර අයිනේ නවතා තිබිය දී අනුරාධපුර දෙස සිට පොලිස් නිලධාරීහු දෙදෙනෙක් තලාව දෙසට යතුරුපැදියකින් යමින් සිටියහ. ස්ථානාධිපති ඒ දෙස බලා සිටි අවස්ථාවේම තවත් යතුරුපැදියක් ඊට පිටුපසින් ආවේය.ඒ යතුරුපැදියේ ද දෙදෙනෙක් ගමන් කළහ. පිටුපස වාඩිවී සිටි තැනැත්තාට හෙල්මට් තිබුණේ නැත. යතුරුපැදිය පැදිකරුට හෙල්මටයක් තිබිණි. ඔහු එය ගලවා පසෙක තිබූ බහාලනයකට දැම්මේය. ඒ සමග යතුරුපැදියේ වේගය වැඩි කර ඉදිරියෙන් ගිය පොලිස් නිලධාරීන්ගේ යතුරුපැදිය ද පසු කර යන්නට විය.පොලිස් ස්ථානාධිපති රථවාහන මාර්ග පරීක්ෂාවේ යොදවා සිටි පොලිස් යතුරුපැදියක නිලධාරීනට ගුවන් විදුලි සංඥා පණිවිඩයක් දී මෙම යතුරුපැදිය නවත්වා ගත්තේය. යතුරුපැදිය පොලිසිය බාරයට ගත් ස්ථානාධිපතිවරයා එය පැදවූ තැනැත්තාගේ රියදුරු බලපත‍්‍රය හා අනෙකුත් ලියකියවිලි පිරික්සුවේය. ඒවා නිසි ලෙස තිබුණත් යතුරුපැදිකරු බීමත්ව සිටි බව ස්ථානාධිපතිවරයාට සැකයක් ඇති විය. මේ නිසා ඔහු අත්අඩංගුවට ගෙන පොලිස් රථයට නංවා ගත්තේය.පොලිස් නිලධාරියා සමග වාද කරමින් රථයට ගොඩවී සිටි යතුරුපැදිකරු එක් වරම රථයේ අනෙක් පැත්තේ දොර ඇර එළියට පැන අසල වෙල් යාය හරහා දුවන්නට විය.පොලිස් නිලධාරීන් දෙදෙනෙක් ද සැණෙකින් ඔහු පසුපස ලූහුබැඳ ගියහ. යතුරුපැදිකරු නිලධාරීන්ගෙන් බේරී යාමට උත්සාහ ගත්තේය.ඒ අතරතුර දී ඔහු ඇඳ සිටි සරම ගැලවී බිම වැටිණි. යට ඇඳුමක් නොමැතිවම උපන් ඇඳුමෙන් ඔහු දිවුවේය. ඒත් ඔහුගේ වේගයට වඩා පොලිසියේ දෙන්නාගේ වේගය වැඩි වූයෙන් ඔහු අල්ලා ගත හැකි විය.අවට සිටි බොහෝ පිරිසක් මෙම සිද්ධිය චිත‍්‍රපට දර්ශනයක් සේ දැක බලා ගත්හ. සැකකරුට පොලිස් ඇප නියම කර මුදා හැරි අතර අද (30) දිනයේ අනුරාධපුර මහේස්ත‍්‍රාත් අධිකරණයේ නඩු පැවරීමට නියමිතය. ",
    "URL": "https://www.lankadeepa.lk/deyyo_sakki/පොලිසියට-බියවුණ-යතුරුපැදිකරු-උපන්-ඇඳුමෙන්ම-පලාගිහින්/15-56114",
    "Category": "deyyo_sakki"
}