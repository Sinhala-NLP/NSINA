{
    "Source": "www.lankadeepa.lk",
    "Timestamp": "None  2016 ඔක්තෝබර් මස 27",
    "Headline": "පියාගේ අවමඟුලේ ඡායාරූප ගන්න ආ කැමරාකරුට දුවගෙන් කම්මුල් පාරක්",
    "News Content": "මියගිය අයකුගේ ඥාතිවරියකගේ ඉල්ලීම අනුව අවමංගල්‍ය ඡායාරූප ගැනීමට ගිය ඡායාරූප ශිල්පියකුට මියගිය පුද්ගලයාගේ දියණියක විසින් බැණවැදී පහරදීමේ පුවතක් කෑගල්ලට නුදුරු ගමකින් වාර්තා වේ. ඡායාරූප ශිල්පියා මියගොස් සිටි පුද්ගලයා දැනහඳුනන අයකු වූ බැවින් ඔහුට අවසන් ගෞරව දැක්වීම සඳහා එම නිවසට ගියේය.එහිදී මියගිය පුද්ගලයාගේ ඥාතිවරියක අවමංගල්‍යයේ ඡායාරූප කීපයක් රැගෙන දිය හැකිදැයි ඡායාරූප ශිල්පියාගෙන් විමසා ඇති අතර උදව්වක්ද වශයෙන් එය කළ හැකි බව ඡායාරූප ශිල්පියා පැවසීය. කැමරාවද රැගෙන ආ ඡායාරූප ශිල්පියා ඡායාරූප ගැනීමට සූදානම්ව පවුලේ ඥාතීන්ට මෘත දේහය තැන්පත් කර තිබූ ස්ථානයට පැමිණෙන ලෙස දැන්වූ අතර මියගිය අයගේ තරුණ දියණියක්ද ඒ අතර වූවාය.එම පිරිසගේ ඡායාරූපයක් ගැනීම සඳහා දේහයට ආචාර කරන අන්දමට සිටින ලෙස ඡායාරූප ශිල්පියා දැනුම්දුන් නිසා සියලුදෙනාම එසේ සිටි නමුත් මියගිය අයගේ දියණිය පමණක් තමාට එසේ රඟපෑම් කිරීමට නොහැකි බව කියමින් එය ප්‍රතික්ෂේප කළාය. කෙසේ වෙතත් ඡායාරූප කීපයක් ගත් ඡායාරූප ශිල්පියා ස්තෝප්පුවේ තිබූ පුටුවක වාඩිවී කැමරාවේ තිබූ තමා ගත් ඡායාරූප පරික්ෂා කරමින් සිටින විට තවත් පුද්ගලයකු සමග එම ස්ථානයට පැමිණි අර තරුණිය “මේකා තමයි මට රඟපාන්න කියලා කීවේ.” යයි කියමින් ඔහුගේ කම්මුලට පහර කීපයක් ගැසූ අතර ඡායාරූප ගැනීමට ආරාධනා කළ කාන්තාව මැදිහත්වී තවදුරටත් පහරදීම වළක්වා ඇත. පහරකෑමට ලක්වූ ඡායාරූප ශිල්පියා ඒ සම්බන්ධයෙන් කෑගල්ල පොලිසියට පැමිණිලි කර ඇති අතර උසස් අධ්‍යාපනය ලබන එම තරුණියගේ පහරදීම ශෝකය නිසා කළ පහරදීමක් නොවන බව ඡායාරූප ශිල්පියා පවසා තිබේ. කෑගල්ල පොලිසියේ සුළු පැමිණිලි අංශය මේ පිළිබඳව පරීක්ෂණ පවත්වයි.(කෑගල්ල කරුණාරත්න අතුකෝරාල) ​ ",
    "URL": "https://www.lankadeepa.lk/deyyo_sakki/පියාගේ-අවමඟුලේ-ඡායාරූප-ගන්න-ආ-කැමරාකරුට-දුවගෙන්-කම්මුල්-පාරක්/15-473459",
    "Category": "deyyo_sakki"
}