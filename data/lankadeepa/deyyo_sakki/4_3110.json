{
    "Source": "www.lankadeepa.lk",
    "Timestamp": "None  2015 අප්‍රේල් මස 02",
    "Headline": "වාර විභාගය අතර තුර මෙගා ටෙලි නාට්‍යයක දෙබස් හුවමාරුවක්",
    "News Content": "(නයිනමඩම - චන්දන ප‍්‍රනාන්දු)මේ දිනවල පැවැත්වෙන පාසල් වාර විභාගය අතරතුර පාසල් ශිෂ්‍යාවන් දෙදෙනකු අතර හුවාමාරු වූ කඩදාසියක් ගැන සොයා බැලීමේදී එය එක්තරා නාලිකාවක විකාශනය වන මෙගා ටෙලි නාට්‍යක පෙරදින විකාශනය වූ කොටසක විස්තරය තම යෙහෙළියට දීමට උත්සාහ දැරීමේ සිදුවීමක් පසුගියදා වෙන්නප්පුව අධ්‍යාපන කොට්ඨාසයේ පාසැලකින් වාර්තා විය.සිද්ධිය මෙසේය.මේ දිනවල පළමු පාසල් වාර විභාගයට ලියමින් සිටි වෙන්නප්පුව ප‍්‍රදේශයේ පාසලක සිසුවියන් පිළිබඳව නිරීක්‍ෂණය කරමින් සිටි එම ශාලාව බාර ගුරුතුමියට බොහෝ සිසුවියන් තම ප‍්‍රශ්න පත්තරයට දෑස් යොමා සිටියත් සිසුවියන් දෙදෙනකු අතර යම් කතාබහක් සිදුවන බව දැක තිබේ.මේ පිළිබඳව අවධානයෙන් සිටි ගුරුතුමියට එම සිසුවියන් දෙදෙනා අතර යම් දෙයක් හුවමාරුවූ බව දැක එය තම බාරයට අරගෙන කියවීමේදී මේ බව හෙළිකරගන්නට හැකි වී තිබේ. එම අවස්ථාවේදී කලබල නොවූ ගුරුතුමිය විභාග කාල සීමාවෙන් පසු පාසලේ විදුහල්පතිට මේ ගැන දැනුම් දී ඇත.සිසුවියන් දෙදෙනාගෙන් විමසීමේදී පවසා ඇත්තේ පෙර දින ඉහත ටෙලි නාට්‍ය තම යෙහෙළියට නැරඹීමට නොහැකි වූ බව දැන්වූ නිසා තමන් එය ලියාගෙන ඇයට ගෙනත් දුන් බවයි. ගුරුතුමියගේ විමසිලිමත්භාවයට ස්තූති කර ඉගෙනීමේ වටිනාකම කියා දී දැඩි ලෙස අවවාද කර විදුහල්පති එම සිසුවියන් දෙදෙනා පන්ති කාමරයට පිටත් කර යැවූ බව වාර්තා වේ. ",
    "URL": "https://www.lankadeepa.lk/deyyo_sakki/වාර-විභාගය-අතර-තුර-මෙගා-ටෙලි-නාට්‍යයක-දෙබස්-හුවමාරුවක්/15-306707",
    "Category": "deyyo_sakki"
}