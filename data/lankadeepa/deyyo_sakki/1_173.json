{
    "Source": "www.lankadeepa.lk",
    "Timestamp": "Editor  2023 මැයි මස 08",
    "Headline": "බිරියගේ සනුහරේ ඉස්සර පළා බබාගේ රෙදි ගැලවිලා",
    "News Content": " කරන්දෙණිය – එම්. සුසිල් ප්‍රියන්තඑදා තිබූ බලයෙන් මෙවර වෙසක් දන්සලක් වදින්නට බිරින්දෑ සහ ඇයගේ සනුහරේම අය සමඟ ගොස් රෙදි ගැලවී රුපියල් දහදොළොස් දහක් නැති කරගත් පළා බබකු පිළිබඳ පුවතක් දකුණු පළාතෙන් අසන්නට ලැබේ.මෙවර නගරයේ වෙසක් දන්සල සංවිධානය කළේ සිය ප්‍රාදේශීය සභාව ආසන්නයේ ගැවසුණු තමන් හොඳින් දන්නා තරුණ පිරිසකි. එදින පස්වරුවේ සිය නිවෙසට පැමිණ සිටි බිරින්දෑගේ සනුහරේ ඈයෝම මේ පලා බබා නතර කර ගත්තේ රෑ නගරයේ පැවැත්වෙන දන්සලෙන් කිසිදු කරදරයකින් තොරව පෝලිම්වල නොසිට වදින්න පුළුවන් යැයි උජාරුවෙන් වහසි බස් දොඩමිනි. නගරයේ දන්සල ගැන දන්නා අය එය වැඳීමට දැඩි කැමැත්තක් දැක්වූයේ තරුණ සංවිධායකයන් එය අපූරුවට කරන නිසාය.කටට රස කෑම දෙන වෙසක් දන්සලක් ලෙස එය ප්‍රදේශය පුරාම ප්‍රචලිතවීමත් සමඟම මේ දන්සල ගැන දන්නා ඕනෑම අයෙකුට එය මතක් කර සැනින්ම කටට කෙළ උනන්නේ ඉබේටමය. ඒ තරමටම ප්‍රනීත ආහාර වේලක් ලබාදීමට සංවිධායකයෝ වග බලා ගත්හ.රෑට නොමිලයේ කෑම කන්න පුළුවන් යයි සිතූ පළා බබගේ බිරියද රෑට සිය නිවසේ එකදු වළදකුදු ළිපේ නොතිබ්බාය. කට්ටියම වෙසක්දා රෑ පළා බබාගේ වෑන් රියේ නැගී ගියේ නගරයේ දන්සල වැදීමටය. දන්සල් පෝලිම කිලෝමීටරයකට වඩා දිග මිසක් අඩුවක් නම් දක්නට නොලැබිණි.මෙය මායිම් නොකළ පළා බබා පෝලිමේ මුලටම ගොස් පෝලිමෙන් තොරව ඇතුළුවීමට ගියේ එතන සිටි දන්නා හඳුනන සංවිධායක තරුණයන් කිහිපදෙනකුගේ නම් කියා හා කොහොමද මල්ලිලා යයි අසමිනි.අපටත් කීවනම් ලොකු සපෝට් එකක් දෙනවනේ යැයි කතාවක් එකක් දමමින් සිය සනුහරේම අය සමඟ ඇතුළුවීම නොරිස්සූ සංවිධායක තරුණ පිරිස ඊට එරෙහි වූවේ අපෝ ඔව්, ඔව් අපි ඔයාට ගිය සැරේ කියලත් මොකුත්ම දුන්නේ නැහැනේ යයි අනේ අනේ ඔයාත් කට්ටියත් එක්ක පෝලිමේ එන්න යයි කියමිනි.පෝලිමේ සිටි අයගේද විරෝධය නිසා ඔහුට එතනින් නික්ම යන්න වූවේ මුහුණ ජම්බු ගෙඩියක් මෙන් රතුවී දිලිසි දිලිසි තරහෙන් පිරි පිරී සිටි සිය බිරින්දෑගේ නෝක්කාඩු මධ්‍යයේය.දැන් යමු යන්න ගෙදර මටනම් ආයෙ උයන්න බැහැ දවල් දවසෙත් බත් තම්බල තම්බලයි මම හිටියේ මේ අය නවත්ත ගත්තානම් කඩෙන් හරි මේ මිනිසුන්ට කන්න දෙනවා යයි කියමින් ඔහුගේ ඇඟට කඩා පනිමිනි.දන්සල වදින්න බැරිවීමෙන් බිරින්දෑගේ ඥාතීන් ඉදිරියේ වූ අවනම්බුව වහගන්නත් එක්ක භාර්යාවගේ එම යෝජනාවට අකැමැත්තෙන් හෝ එයට ඔහුට එකඟ වන්නට සිදුවූයේ ඊට වෙනත් විකල්පයක් නොතිබූ බැවිනි.   ",
    "URL": "https://www.lankadeepa.lk/deyyo_sakki/බිරියගේ-සනුහරේ-ඉස්සර-පළා-බබාගේ-රෙදි-ගැලවිලා/15-632786",
    "Category": "deyyo_sakki"
}