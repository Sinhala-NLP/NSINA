{
    "Source": "www.lankadeepa.lk",
    "Timestamp": "2019 මැයි මස 24",
    "Headline": "නිර්දෝෂි බව තහවුරු කරන්න පොලිස් රාලහාමිට  සරම ගලවා පෙන්වලා",
    "News Content": "(පොලොන්නරුව - ක.ග. කරුණාරත්න) තමන් නොකළ වරදක් වෙනුවෙන් පොලිස් රාලහාමි කෙනෙකු නඩුවක් පැවැරීමට සූදානම් වූ අවස්ථාවේ තම නිරවද්‍යතාව ඔප්පු කිරීම සඳහා ඇඳ සිටි සරම ලිහා පොලිස් රාලහාමිට පෙන්වීමට  රියැදුරෙකුට සිදුවූ අපූරු පුවතක් පොලොන්නරුව පෙදෙසින් ඇසුණි. සිද්ධිය සැකෙවින් මෙසේය. තම කුඹුරේ ට්‍රැක්ටරයෙන් සී සාමින් සිටි තරුණ ගොවියාට එය හිටි අඩියේ නතර වුණේ මන්දැයි සොයා බැලූ විට දැක ගන්නට ලැබුණේ ටැංකියේ ඉන්ධන (ඩීසල්) අවසන්වී ඇති බවය. ඔහු වහාම කළේ තමන් සතු කුඩා ලොරියේ ඉන්ධන ගෙන ඒම සඳහා බැරලයක්ද පටවාගෙන නගරයේ පිහිටි ඉන්ධන පිරවුම් හලකට යාමයි. කිලෝමීටර් 15ක් පමණ දුර ගෙවා ගොස් පිරවුම් හලකින් බැරලයට ඉන්ධනද පුරවාගෙන මුදල් ගෙවා ආපසු එන්නට ලැබුණේ මීටර් කිහිපයක් පමණි. හතරමං හන්දියේ රථවාහන රාජකාරියේ යෙදී සිටි රාලහාමි කෙනෙකු ලොරිය නතර කරන ලෙසට අතින් සංඥාවක් දුන්නේය. මාර්ගය අසල ලොරිය නවතා රක්ෂණ සහතිකය, ආදායම් බලපත්‍රය ආදී තමන් සතු දෑ රැගෙන පොලිස් රාලහාමි වෙත ගිය විට ඔහුගෙන් ඉල්ලා ඇත්තේ රියැදුරු බලපත්‍රය පමණි. එය දෙපැත්ත පෙරළා බලා තමන් සතු පොලිස් පොතේ නඩුවක් පැවැරීම සඳහා විස්තර ලියා ගන්නට සූදානම්වී ඇත. එවිට රියැදුරා පොලිස් රාලහාමිගෙන් විමසා ඇත්තේ මොකක්ද මහත්තයා මම කරපු වරද කියාය. වරද? ඇයි ෆෝන් එකක් කනේ ගහගෙන ආවේ යනුවෙන් පොලිස් රාලහාමිගෙන් පෙරළා පිළිතුරු ලැබිණි. මහත්තයා මගේ ළඟ ෆෝන් එකක් ඇත්තෙත් නෑ. මම ෆෝන් එකක් ගෙනාවෙත් නෑ. එහෙම තිබුණොත් ඕනෑම දඬුවමකට මම යටත් වෙනවා යනුවෙන් රියාදුරා පැවැසූ විට හා හොඳයි යමු බලන්න කියා ලොරිය වෙත පැමිණ එහි ඇතුළත හොඳින් පරීක්ෂා කර තිබේ. එසේ වුවද එහි තිබී ජංගම දුරකතනයක් සොයා ගැනීමට පොලිස් නිලධාරියාට නොහැකිවූ විට එහෙනම් තමුසේගේ ඉනේ තිබෙනවා නේදැයි අසා ඇත. ඉනේ ජංගම දුරකතනයක් නැතැයි කීවද පිළි නොගත් පොලිස් රාලහාමි එහෙම නම් සරම ලිහලා පෙන්වනවා යැයි කියූ විට තරමක් ලැජ්ජාවෙන් වුවද සරමද ලිහා පෙන්වා තිබේ. ඉන් අනතුරුව යටට මොකුත් ඇඳලාද  ඉන්නේ කියාත් විමසූ විට අනේ නෑ රාලහාමි මම මේ කුඹුරේ හිටපු ගමන් මඩ පිටින්ම මේ ආවේ කියා රාලහාමි දමන්නට ගිය අවනඩුවෙන් බේරී එන්නට හැකිවී ඇතැත් ආපසු එනවිට පොලිස් රාලහාමි රියදුරාට කියා ඇත්තේ හොඳයි අපි කොහේදි හරි හම්බවෙයිනේ කියාය.  ",
    "URL": "https://www.lankadeepa.lk/deyyo_sakki/නිර්දෝෂි-බව-තහවුරු-කරන්න-පොලිස්-රාලහාමිට--සරම-ගලවා-පෙන්වලා/15-550943",
    "Category": "deyyo_sakki"
}