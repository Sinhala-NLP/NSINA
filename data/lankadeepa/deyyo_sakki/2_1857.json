{
    "Source": "www.lankadeepa.lk",
    "Timestamp": "2019 ජුනි මස 11",
    "Headline": "ගෙදරට ගල්ගැසූ භූතයා ගෙදරම ඉඳලා",
    "News Content": "(දඹුල්ල කාංචන කුමාර ආරියදාස)සතියක පමණ කාලයක සිට රාත්‍රී කාලයේ නිවෙසකට ගල් ගසමින් වැලි ගසමින් සිටි භූතයකු නිවැසියන්ට අල්ලා දීමට දඹුල්ල නගරයට නුදුරින් පිහිටි කලුන්දෑව ගම්මානයේ තරුණයන් පිරිසකට හැකිවී තිබේ.දඹුල්ල කලුන්දෑව ප්‍රදේශයේ නිවෙසක රාත්‍රී 9.00 සිට අලුයම් කාලය දක්වා අවස්ථාවෙන් අවස්ථාවට ගල් ප්‍රහාර එල්ලවීම, වැලි ප්‍රහාර එල්ලවීම සහ නිවෙස තුළ ඇති බඩු භාණ්ඩවලට ද හානි සිදුවී ඇති අතර නිවැසියන් මේ හේතුවෙන් දැඩි භීතියට පත්ව සිට තිබේ.මෙම කතාව නිසා ප්‍රදේශයේ අනෙකුත් නිවෙස්වල නිවැසියන් ද දැඩි බියට පත්ව තිබේ.නිවෙසට ඉහළින් ගල් කැට වහලය මතින් නිවෙස තුළට වැටෙන බවත් එහෙත් නිවෙසේ වහලය කිසිදු පළුදු වීමකින් තොරව වහලයට ගලක් වැටෙන හඬ පමණක් ඇසෙන බවත් ඒ සමග නිවෙස තුළ ගල් කැබැලි දැකගැනීමට හැකිවන බවත් වහලය මතට වැලි වැටෙන ශබ්දය ඇසුණු සැණින් නිවෙස තුළට වැලි වැටෙන බවත් එහෙත් නිවෙසේ වහලයට කිසිදු හානියක් සිදු නොවීම බරපතළ සැකයක් වී තිබිණි.  භූතයකු නිවෙසේ රැඳී සිටින බවට කටකතා පැතිර යෑමත් සමග නිවැසියන් පසුගිය සති කිහිපයේම භීතියකින් යුතුව ජීවත්ව ඇතැයි ප්‍රදේශවාසීහු කියති.පසුව කලුන්දෑව ගමේ තරුණයන් දහදෙනකු පමණ ඒකරාශී වී මෙම භූතයා පිළිබඳව සොයා බැලීමට පසුගියදා රාත්‍රී කාලයේ නිවැසියන් සමග නිවෙසේ රැඳී සිට ඇත.දැඩි විමසිල්ලෙන් සිටි තරුණයන් නිවෙසේ සිටියදීම රාත්‍රී මෙන්ම අලුයම් කාලයේදීත් නිවෙස තුළට ගල් කැට වැටී තිබේ.එක් තරුණයකු ඉතා සූක්ෂම ලෙස විපරමෙන් සිටියදී එම නිවෙසේම කාමරයක නැවතී සිටින නිවැසියන්ගේ ඥාති තරුණයකු පිළිබඳව සැක සිතී ඇත.ඒ අනුව අනෙකුත් අය ස්ථානයෙන් පිටව යන බව පවසා සැඟවී ඒ දෙස බලාගෙන සිටි බව ගම්වාසීහු කියති.එවිට කාමරයේ නැවතී සිටින පුද්ගලයා එක වරම ගල් අහුරක් ගෙන නිවෙස තුළ සිටම නිවෙසේ වහලයට විසි කරනවාත් සමගම සැඟවී සිටි තරුණයන් ඔහුව අල්ලාගෙන අනෙක් අයට ද කතා කොට භාරදී තිබේ.පසුව තරුණයන් මෙම නිවෙසේ රැඳී සිටි තරුණයාගේ නිදාගෙන සිටි මෙට්ටය යට සහ කොට්ට යට පරීක්ෂා කිරීමේදී ඔහු දිවා කාලයේ රැගෙන විත් සඟවා තිබූ ගල් කැට සහ වැලි සොයාගත් බව තරුණයෝ කියති.මෙම නිවෙසේ තරුණියන් දෙදෙනකු සහ මවුපියන් ජීවත් වන බවත් මෙම තරුණයා වෙනත් බලාපොරොත්තුවකින් නිවැසියන් බිය වැද්දීම සඳහා මෙය සිදුකරන්නට ඇතැයි එම තරුණයෝ චෝදනා කරන්නට වූහ.පසුව නිවැසියන්ගේ මෙන්ම ගමේ බොහෝ දෙනකුගේ ද බිය තුරන් විය. මෙම පුද්ගලයා දඹුල්ල පොලිසියට භාරදීමට පියවර ගත් අතර නිවැසියන් සහ පොලිසිය සාකච්ඡා කොට ඔහු එම ගමෙන් පිටත් කිරීමට පියවර ගෙන තිබේ.  ",
    "URL": "https://www.lankadeepa.lk/deyyo_sakki/ගෙදරට-ගල්ගැසූ-භූතයා-ගෙදරම-ඉඳලා/15-551824",
    "Category": "deyyo_sakki"
}