{
    "Source": "www.lankadeepa.lk",
    "Timestamp": "2017 ඔක්තෝබර් මස 09",
    "Headline": "බොරු කොණ්ඩය වැටිලා මඟුලත් සුන්",
    "News Content": "(අලව්ව ජයන්ත කුමාර දිසානායක)තට්ටය වැසී යන ලෙස හිස පැළඳි බොරු කොණ්ඩය ගැලවී මනාලියගේ පියාගේ දෙපතුල ඉදිරිපිට වැටීමෙන් බෑණා වීමට සිටි පුද්ගලයාගේ සැබෑ ස්වරූපය මනාලිය සහ ඇයගේ මව්පිය නෑදෑ පිරිස ඉදිරියේ හෙළිදරව් වූ පුවතක් මාඔය අසබඩ ගම්මානයකින් වාර්තා වේ.සිද්ධිය මෙසේය.කපුවකු මාර්ගයෙන් ගෙන ආ යෝජනාවකට අනුව රජරටින් පැමිණි මනාලයාගේ මව්පිය දෙදෙනා ඇතුළු නෑදෑ පිරිස දස දෙනෙකි.මනාලියගේ පාර්ශ්වයේ මව, පියා සහ නෑදෑ හිතවත්හු නිවෙසට පැමිණි මනාලයා ඇතුළු පිරිස සාදරයෙන් පිළිගෙන ඔවුන්ගේ වතගොත විමසීමෙන් පසු කැවිලි පෙවිලිවලින් මෙන්ම බත බුලතින් ද සංග්‍රහ කළහ.මනාලයා සමඟ පැමිණි පිරිස ද මනාලියගේ වතගොත සොයා බලා ආගිය තොරතුරු කතා කිරීමෙන් පසු මඟුල තීන්දු කර ගනිමුයි කියා, දෙපිරිස අතර ගිවිසගෙන පිටත්ව යාමට පෙර මනාලියගේ පාර්ශ්වයේ සහ මනාලයාගේ පාර්ශ්වයේ පිරිස සම්ප්‍රදායට ගරු කරමින් ආචාර සමාචාරයේ යෙදෙන්නට විය.මනාලයා ද තම පිරිස අනුව යමින් මනාලියගේ පියාට බිමට නැමී දෙදන නමා නමස්කාර කර යළි නැගී සිටිනවිට ඔහු හිස පැළඳ සිටි බොරු කොණ්ඩය හිසෙන් ගැලවී මනාලියගේ පියාගේ දෙපතුල ඉදිරිපිට වැටිණි. සියල්ලෝම එම සිදුවීමෙන් මවිතයට පත්වූ අතර ලජ්ජාවටත් අපහසුවටත් පත්ව සිටි මනාලයා දෙස බැලූ මනාලියගේ පියා අහුලාගත් බොරු කොණ්ඩය මනාලයා අතට දෙමින් පැවසුවේ “අනේ පුතේ ආයේ නම් මේ පැත්ත පළාතේ නාවට කමක් නෑ.. ආයේ මනාලියක් බලන්න යනකොට ඔය බොරු කොණ්ඬේ හිරට ඔලුවේ ගැටගහගෙන යන්න” ලෙස උපදෙසක් ද දෙමිනි.එතෙක් නිවසේ රැඳී සිටි මනාලයා ඇතුළු පිරිස පැමිණි රථයෙන් පිටත්ව ගියේ පවනට බඳු වේගයෙනි.“මේවා කාටත් හොඳ පාඩම්, ඔන්න ඕකයි බොරුවට වැඩි ආයුෂ නැහැයි කියන්නේ” යි පැවැසුවේ එතෙක් එම සිදුවීමෙන් අපහසුවටත්, කෝපයටත් පත්ව සිටි දියණිය, බිරිඳ සහ නෑදෑ හිතවතුන් තවදුරටත් අස්වසාලමිනි.   ",
    "URL": "https://www.lankadeepa.lk/deyyo_sakki/බොරු-කොණ්ඩය-වැටිලා-මඟුලත්-සුන්/15-518746",
    "Category": "deyyo_sakki"
}