{
    "Source": "www.lankadeepa.lk",
    "Timestamp": "Editor  2023 පෙබරවාරි මස 02",
    "Headline": "පක්ෂය වෙනස් කළාම මගුලත් කැඩී ගිහින්",
    "News Content": "කුණ්ඩසාලේ පී.එම්. රාජපක්ෂමෙතෙක් තමන් සිටි පක්ෂය අතහැර වෙනත් පක්ෂයකින් නාම යෝජනා ලබා දීම නිසා දින තීන්දු කළ මංගල්‍යයක් බිඳී ගිය පුවතක් උඩරට ප්‍රදේශයෙන් වාර්තා විය.සිද්ධියට මුහුණ පෑ පුද්ගලයා හා ඔහුගේ පවුලේ සියලු දෙනා එක්තරා පක්ෂයක් ඡන්ද දායකයන් හා මතධාරීන් ලෙස අදාළ ගම මෙන්ම අවට ගම්මාන පුරා ප්‍රසිද්ධියක් ලත් පවුලකි.මෙම පවුලේ පියා අදාළ දේශපාලන පක්ෂය වෙනුවෙන් ළැදිව දර දිය ඇද කටයුතු කළ ප්‍රාදේශීය දේශපාලනඥයකු ලෙස කටයුතු කළේය. එහෙත් ඉන්පසු ඇති වූ අසනීප තත්ත්වය නිසා පසු කාලයේදී සම්පූර්ණයෙන්ම දේශපාලනයට සමු දුන්නේය.ඔහුගෙන් පසු තම වැඩිමහල් පුත්‍රයා ද දේශපාලන කටයුතු සඳහා යොමු කළේය. ඒ නිසාම ඔහුගේ වැඩිමහල් පුත්‍රයා මැදිවියට ආසන්නයේ සිටියත් මේ දක්වා විවාහයක් සිදුකර දීමට නොහැකි විය. මේ සම්බන්ධයෙන් ඔහු නිරන්තරයෙන්ම සිටියේ සිත් තැවුලෙනි.මාස දෙක තුනකට පමණ පෙර මඟුල් කපු මහතකු හරහා අසල්වැසි ගමේ තරුණියක වෙනුවෙන් ගෙන ආ යෝජනාවකට අනුව දෙපාර්ශවයේ නෑදෑයන් ගේ දොර වතුපිටි ආදිය බලා ගත් තීරණය අනුව එම විවාහය සිදු කිරීමට තීන්දු ගෙන තිබිණි.එම තරුණියගේ පවුලේ ඇත්තන් ද තම දේශපාලන මතයම දැරුවන් වූ බැවින්, මේ මඟුල් තුලාව එකට එක ගැලපෙන්නක් විය. එය දෙපිරිසේම පිරිස් සතුටුවීමට හේතු වූ තවත් කරුණක් ද විය.එසේ තිබිය දී මෙවර පළාත් පාලන මැතිවරණයට තරග කිරීමට තරුණයාට වරම් ලැබිණි. එහෙත් මෙහි දී ඔහුට එම අවස්ථාව උදාවූයේ තමන් මෙතෙක් දැරූ දේශපාලන මතයට හාත්පසින් වෙනත් පක්ෂයකින් නාම යෝජනා ලබා දීමටය.අවසන් මොහොත තෙක් ඒ සඳහා තීරණයක් ගෙන නොතිබූ අතර අවසානයේ දී පියාටත් නොදන්වා නාම යෝජනා ලබා දීමට කටයුතු කළේ කාටත් රහසිනි.කෙසේ වෙතත් නාම යෝජනා ලබා දීමෙන් පසු මේ සම්බන්ධයෙන් ප්‍රසිද්ධියට පත් වූ අතර ඒ හේතුවෙන් මවුපියෝ හා තම නෑදෑ පිරිස් තරුණයා හා උරණ වූහ.ඉන්පසු මේ සම්බන්ධයෙන් මනාලියගේ පාර්ශ්වයේ නෑදෑයන්ට ද දැන ගන්නට  ලැබුණේ ඔහුගේම පියා මනාලියගේ මවුපියෝ ද තරුණයාගේ නිවෙසට පැමිණ ඔහුට දොස් පවරන්නට ඔවුන් ඉදිරියේ තරුණයාට දෙහි කපන්නට වීමෙනි. එසේ පැමිණි මනාලියගේ පියා ගඟක මුහුදක දැමුවත් එක හිතක් නොමැති, තීරණ වෙනස් කරන පුද්ගලයකුට තම දියණිය පවා නොදෙන බව පවසා යන්නට ගියේය.ඒ අසා සිටි තරුණයාගේ පියා අල්ලපු අත්තත් නැහැ. පය ගහපු අත්තත් නෑ. ප්‍රතිපත්ති වෙනස් කරන්න යනවාට මේවා හොඳ පාඩම යැයි තම පුතුට පවසා සිටියේ නිවෙසේ සැමට ඇසෙන්නටය.   ",
    "URL": "https://www.lankadeepa.lk/deyyo_sakki/පක්ෂය-වෙනස්-කළාම-මගුලත්-කැඩී-ගිහින්/15-627980",
    "Category": "deyyo_sakki"
}