{
    "Source": "www.lankadeepa.lk",
    "Timestamp": "2023 සැප්තැම්බර් මස 09",
    "Headline": "කලිසම උඩින් සරම මනාලයාට ඇබැද්දියක්",
    "News Content": "හැමදාමත් අඳින සරම වෙනුවට මඟු‍ල් කපුවාගේ ඉල්ලීමට මනාලිය බැලීමට යාමේ දී කලිසමක් අඳින්නට සිදුවීමෙන් තරුණයකුට මුහුණ පාන්නට සිදුවූ ඇබැද්දියක් පිළිබඳව දකුණේ කඳුකර ගම්  ප්‍රදේශයකින් අසන්නට  ලැබිණි.එතරම් උගත්කමක් නොතිබුණ ද මවුපියන්ගෙන් උරුම වූ ගොඩමඩ ඉඩම් කඩම් වගා  දිගා කරගෙන ජීවත් වන හෙතෙම ධෛර්ය සම්පන්න තරුණයෙකි.  කල වයස ද ඉක්මවමින් තිබෙන බැවින් මවුපියන්ගේ බලවත් ඇවිටිලි කිරීම මත විවාහයක් ගැන සිතීමට ඔහුට සිදුවිය.මඟු‍ල් කපුවකු ගෙනා විවාහ යෝජනා කීපයක්ම අනුව පසුගිය කාලයේ මනාලියන් කීප දෙනෙකුම බැලීමට ගිය ද විවිධ අඩුපාඩු නිසා ඒවා මඟහැරී යාමෙන් දිනෙන් දින විවාහය කල් යන්නට විය.මෙසේ දිගින් දිගටම තම පුත්‍රයාගේ විවාහය කල් යෑම පිළිබඳව ඔහුගේ මවුපියන් ගත කළේ මහත් සිත් තැවුලෙනි.මවුපියන් මේ පිළිබඳව මඟු‍ල් කපුවාගෙන් විමසූ විට ඔහු කියා සිටියේ ”‍සරම ඇඳගෙන ගිහිල්ල නම් මේ කපේදි පුංචි මහත්තයට කටයුත්තක් කරගන්න හම්බවෙන්නෙ නෑ. කොහොම හරි කලිසමක් අන්දගෙන ගියොත් නං වැඩේ ගොඩ”‍ යනුවෙනි .මෙතෙක් කලක් පුත්‍රයාගේ විවාහය කල්යාමට හේතුව ඔහු කලිසම් නොඅඳින නිසා බැව් දැනගත් දෙමාපියෝ කෙසේ හෝ  කලිසමක් දෙකක් මස්සවාගෙන කලිසම් ඇඳීමට හුරුවන ලෙස පුත්‍රයාට බල කළහ.කුඩා කාලයේ කොට කලිසම් ඇන්දාට පසුව කිසි දිනෙක දිග කලිසමක් ඇඳ නොමැති මොහු  මවුපියන්ගේ සහ කපුවාගේ  පෙරැත්තය මත ඊළඟ මනාලිය බැලීමට යාමේ දී නිවසේ සිට කලිසමට උඩින් සරමක් ඇඳගෙන ගොස් මනාලියගේ නිවෙස ආසන්නයේ දී සරම ගලවා දමා යාමට එකඟ විය.පසුදින පිරිස රැගත් වාහනය මනාලියගේ නිවසේ මිදුලටම ළඟාවන තෙක් සරම ගලවා දමන ලෙස කීමට කපුවාට  අමතක වී ඇත.මිදුලේ වාහනය නතර කරනවාත් සමඟම  කලබල වූ කපුවා ”‍ පුංචි මහත්තයෝ, සරම සරම ”‍ යැයි කෑ ගැසීය.වහාම ක්‍රියාත්මක වූ මනමාලයා සරම උනාදමා එය සිය මවට දුන්නේය.බහින්නට කලබලයෙන් සිටි මව ද සරම දෙකට තුනට නවා අසල තිබූ බෑගයකට එබුවාය.මනාලියගේ නිවසේ දී සියලු‍ සංග්‍රහ සත්කාර ලබා දෙපාර්ශවයේ අදහස් ද හුවමාරු කරගෙන පිරිස සතුටින් නික්ම ගිය පසු මනාලියගේ මවට කැවිලි බෑගයේ තිබී සරමක් හමුවීමෙන් නිවැසි සියල්ලෝ  ඒ ගැන විවිධ අදහස් පළ කරන්නට වූහ.කෙසේ වෙතත්  දින කීපයකට පසුව මනාලියගේ පාර්ශවය කටයුත්තට කැමති බව දන්වා කපුවා මගින් පණිවුඩයක් එවා තිබුණාලු.   ",
    "URL": "https://www.lankadeepa.lk/deyyo_sakki/කලිසම-උඩින්-සරම-මනාලයාට-ඇබැද්දියක්/15-639503",
    "Category": "deyyo_sakki"
}