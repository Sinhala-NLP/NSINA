{
    "Source": "www.lankadeepa.lk",
    "Timestamp": "Editor  2018 මාර්තු මස 29",
    "Headline": "රු. 3000 ක් ගෙවා කොටුවෙන් ගම්පහට දුම්රියේ ගිහින්",
    "News Content": "(මීරිගම විශේෂ පුෂ්පකුමාර මල්ලවආරච්චි) සිදුවූ පුංචි අත්වැරැද්දක් හා නිවැරදි අන්දමින් හඳුනා ගැනීමට ක්‍රමවේදයක් නොතිබීම නිසා කොළඹ කොටුවේ සිට ගම්පහ බලා යාමට දුම්රිය මගියකුට රුපියල් 3360ක මුදලක් ගෙවා ගමනාන්තයට යෑමට සිදුවූ පුවතක් පසුගියදා ගම්පහ ප්‍රදේශයෙන් වාර්තා විය.කොළඹ නගරයේ කාර්යාලයක සේවය කරන නිලධාරියෙකි. ගම්පහ සිට ගමන දුම්රියෙනි. ඒ සඳහා මාසික වාර ප්‍රවේශ පත්‍රයක් ද ලබාගෙන ඇත. උදේ කාර්යාලයීය දුම්රියෙන් රැකියාවට එන ඔහු සවස බිම් කරුවල වැටෙන්නට පෙර කොළඹ කොටුවෙන් දුම්රියට නැගීම සිරිතකි. පසුගිය සතියේ සිකුරාදා හදිසි රාජකාරියක් හේතුවෙන් ඔහුගේ ගමන පැය දෙකක් පමණ ප්‍රමාද විය. කොටුව දුම්රියපොළට එනවිට වේලාව සවස හතට ආසන්නය. මගී මැදිරි ගණනාවකින් යුත් දුම්රියක් ඉදිරියට ඇදීමට සූදානම්ය. ඒ බව දුටු ඔහු ඉක්මනින් නිවසට යන අදහසින් දිවගෙනවිත් ඒ දුම්රියේ එල්ලුනේ කිසි දිනක නොකළ අන්දමිනි. දුම්රියට ගොඩවූ මේ මගියා ආරක්ෂක නිලධාරීන්ගේ ප්‍රශ්න කිරීමට භාජනය විය. මේ ඇයි දැයි ඔහුට ප්‍රහේලිකාවක් වූයේය. ‘මේක නගරාන්තර දුම්රියක්. සීසන්වලින් යන්න දෙන්න බැහැ.’ ආරක්ෂක නිලධාරියෙක් ගෙරවීය. ‘මේ වෙලාවට නගරාන්තර දුම්රියක් යන බව මම දැනගෙන හිටියේ නැහැ. ඒ වගේම මේ දුම්රියේ විශේෂ ලකුණක් දැක්කෙත් නැහැ. සාමාන්‍ය දුම්රියක් වගේ නිසයි මම නැග්ගේ. මට වැරදීමක් වුණේ.’ මේ මගියා තමන්ට වූ අත්වැරැද්ද පිළිබඳව ටිකට් පරීක්ෂකවරයාට පැහැදිලි කළේ වෙන කළ හැකි දෙයක් නැති නිසාය. තවත් ආරක්ෂකයෙක් එම මැදිරියට ආවේ මේ අතරය. ‘මේක අත අරින්න බැහැ. ලියන්න වෙනවා’ ඔහු ද තීරණය කළේ මගියා කී කිසිවකට ඇහුම්කන් නොදෙමිනි. අන්තිමේ දඩ පත්‍රිකාවක් ලියවිනි. රුපියල් 3360ක මුදලක් ගෙවීමට එයින් නියම විය. අතේ මුදල් තිබූ නිසාත් ආත්මගරුත්වය රැක ගැනීම සඳහා එම මුදල ගෙවූ මගියා ගමනාන්තයේදී බැස ගියේ නගරාන්තර දුම්රියක් බවට හඳුනා ගැනීමට නගරාන්තර දුම්රියට ලාංඡනයක් තිබුණා නම් මට මේ වින්නැහිය නොවෙන බව පවසමිනි. “මට කිසිදා රෑවෙලා කොළඹින් කෝච්චියේ එන්න සිද්ධවෙලා නැහැ. ඒ වෙලාවට නගරාන්තර දුම්රියක් යන බව මම දැනගෙන සිටියෙත් නැහැ. ඒ බව දන්නවා නම් වායුසමනය කළ වාහනයක් කුලියට අරගෙන ගියත් මේ මුදලින් බාගයකින් මට ගෙදරටම යන්න තිබුණා.” තමන්ට සිදුවූ අවනඩුව ගැන මේ නිලධාරියා හිතවතුන්ට කීවේ පසුදිනක උදේ වැඩට එන අතරය. එහිදී තම හිතවතුන් පවසා සිටියේ “කමක් නෑ ප්‍රසන්න අයියේ රුපියල් 3000ක් දීල ගම්පහට කෝච්චියෙන් ගිය එකම මගියා ඔබ” බව පවසමිනි.    ",
    "URL": "https://www.lankadeepa.lk/deyyo_sakki/රු--3000-ක්-ගෙවා-කොටුවෙන්-ගම්පහට-දුම්රියේ-ගිහින්/15-526490",
    "Category": "deyyo_sakki"
}