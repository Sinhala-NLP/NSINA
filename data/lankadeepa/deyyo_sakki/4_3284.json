{
    "Source": "www.lankadeepa.lk",
    "Timestamp": "None  2014 අගෝස්තු මස 29",
    "Headline": "අනුන්ගේ මඟුල් ගෙවල්වලට රිංගූ බඩජාරියාට අපූරු පාඩමක්",
    "News Content": "ආරාධනයකින් තොරව මඟුල් ගෙවල්වලින් කෑම කන්නට පුරුදුවී සිටි අයකුට අතේ තිබූ ඔරලෝසුව ඇපයට තබා බේරී යෑමට සිදුවූ පුවතක්, නගරයේ නිවාඩු නිකේතනයකින් වාර්තාවේ.සිද්ධිය මෙසේය.ඔහු කටට රසට ආහාර වේලක රස විඳීමට මහත් ගිජුකමක් දක්වන අයෙකි. ඒ සඳහා ඔහු තෝරාගෙන ඇත්තේ අනුන්ගේ මඟුල් ගෙවල්ය.නිවාඩු නිකේතනවල මංගල උත්සව ඔහුට හොඳට හුරු පුරුදුය. ජැන්ඩියට ඇඳ පැළඳ ගෙන ආරාධිතයෙක්සේ උත්සව ශාලාවට පිවිසෙන ඔහු හොඳට කා බී හිමින් සීරුවේ පිටවී යයි.එදින ඔහුට නගරයේ මංගල උත්සවයක ඉව දැනිණ. පුරුදු පරිදි සූදානම් වී ආරාධිතයෙක් ලෙස එහි ගොස් ඇත. මධුවිත සංග‍්‍රහ කළ ස්ථානයට ගොස් රිසි සේ සප්පායම්වී තිබේ. කෑමට ආරාධනා ලැබ යන අය අතරට එක්වී බඩකට පුරවා ගත් පසු හිමින් සීරුවේ මාරුවී යෑමට සූදානම් විය.මොහු ගැන හොඳින් දන්නා එහි සිටි කීප දෙනෙක් ඔහුගෙන් ප‍්‍රශ්න කිරීමේදී සියල්ල හෙළිවිය. ආයතනයේ කළමනාකරුට භාරදුන් ඔහුට රුපියල් 2000 ක බිලක් ගෙවීමට නියම විය. අතේ තිබූ ඔරලෝසුව ඇපයට තබා බේරී ගියේ තවත් කිසි දිනක නොඑන පොරොන්දුව පිටලූ.  ",
    "URL": "https://www.lankadeepa.lk/deyyo_sakki/අනුන්ගේ-මඟුල්-ගෙවල්වලට-රිංගූ-බඩජාරියාට-අපූරු-පාඩමක්/15-259346",
    "Category": "deyyo_sakki"
}