{
    "Source": "www.lankadeepa.lk",
    "Timestamp": "None  2016 නොවැම්බර් මස 18",
    "Headline": "යාළුවාගේ කීමට පෙම්වතිය එක්ක සෙට්වෙලා දින දෙකක් ගෙදර තියාගෙන",
    "News Content": "බස් නැවතුම්පොළේ සිටි තරුණියක් වෙනත් ප්‍රදේශයකට ගෙන ගොස් දින දෙකක් නිවෙසක රඳවා තබාගෙන දූෂණය කර පසුව අතරමග ගෙනැවිත් දමා යාමේ සිද්ධියක් සම්බන්ධයෙන් ගාල්ල පොලිසිය පරීක්‍ෂණ ආරම්භ කර ඇත. මූලස්ථාන පොලිස් පරීක්‍ෂක උදය කුමාර මහතාගේ උපදෙස් පරිදි ළමා හා කාන්තා කාර්යාංශයේ ස්ථානාධිපතිනි උප පොලිස් පරීක්‍ෂිකා මංගලිකා සූරිආරච්චි මහත්මිය එම තරුණිය ගෙන්වා වැඩිදුරටත් ප්‍රශ්න කර තිබේ.එහිදී අනාවරණය වූ කතාව පෙර රජ දවස සිදු වී ඇති කතාවකට බෙහෙවින් සමානය. එම අතීත කතාව මෙසේය.විශ්වවිද්‍යාල වරම් ලබා සිටි ඇය විසි හැවිරිදි තරුණියකි. අනෙක් මිතුරියන්ට මෙන් ඇයට ද පෙම්වතෙක් සිටියේය. පෙම්වතා දුර බැහැර සිටි නිසා ඔවුන් දෙදෙනා වැඩිපුරම ආදරය කළේ ජංගම දුරකතනය හරහාය. බොහෝ දිනවල රාත්‍රි නිදිවරාගෙන කතාබහ කළාය.මේ අතර දිනක් රාත්‍රි ඇගේ ජංගම දුරකතනයට මග හැරුණු ඇමතුමක් ලැබිණි. එහා කෙළවරෙන් කතාකළ පුද්ගලයා කතාකළේ ප්‍රේමාන්විත හඬකිනි. එහෙත් එය තමාගේ ජීවිතයේ කිසියම් වෙනසක් ඇති කරනු ඇතැයි ඇය සිතුවේ නැත. කෙටි වේලාවකින් පිළිසඳර අවසන් විය.පසු දින රාත්‍රියේ ද එම අංකයෙන්ම ඇමතුම ලැබිණි. එදින පෙර දිනයට වඩා වැඩියමක් දෙදෙනා කතාබහ කළහ. ටික දිනක් යන විට ඇයට මේ නොදුටු මිතුරා පිළිබඳ ආලවන්ත හැඟීමක් පහළවූවාය. එහෙත් තම පෙම්වතා සමග ද ආදරයෙන් කතාබස් කිරීමට ඇය අමතක කළේ නැත.පසුගිය සතියේ දිනයක ඇය නිවසින් පිටවූයේ නගරයේ පිහිටි පාසලකට යන බව පවසාය. එසේ පැමිණ බස් නැවතුම්පොළේ සිටියදී “ඔයා කොතැනද ඉන්නේ” දුරකතනයෙන් කතා කළ අය විමසා සිටියේය. “මම ඉන්නේ මෙතැන” ඇය තමා සිටින තැනත් තමා හඳුනා ගැනීමේ සලකුණුත් පැවසුවාය. විනාඩි කිහිපයක් ඇතුළත ආගන්තුක කුරුල්ලා ඇය වෙත පියඹා ආවේය. දෙදෙනා බස් රථයක පිටුපස අසුනේ තුරුළු වී සිටියහ.පැය එකහමාරක පමණ ගමනකින් පසු ඔවුන් බසයෙන් බැස ත්‍රිරෝද රථයක නැගී නිවසක් වෙත ගියහ. දින දෙකක් පමණ එම නිවසේ සිටි ඇය ආපසු නිවසට පැමිණ තාත්තා සමග පොලිසියට ගොස් පැමිණිල්ලක් කළාය. ඇය කියා සිටියේ තමා බස් නැවතුම් පොළේ සිටියදී තරුණයෙකු බස් රථයක නංවාගෙන ගොස් නිවසක රඳවාගෙන මත්වෙන්නට යමක් දී පිහියක්ද පෙන්වා දූෂණය කළ බවය. අධිකරණ වෛද්‍ය නිලධාරියා ද ඇය දූෂණය වී ඇති බවට වාර්තා කළේය.තම පෙම්වතියගේ ප්‍රේමය සත්‍ය ප්‍රේමයක්දැයි බැලීමට පෙම්වතාට උවමනා විය. ඒ සඳහා ඔහු උපායක් යෙදුවේය. මිතුරෙකුට ඇයගේ දුරකතන අංකය දී “මචං මේකට කතාකරලා බලපන්. දැන් කාලේ කෙල්ලො විශ්වාස කරන්න බෑ බං” කීවේය. මිතුරා ද ඔහු ඉදිරිපිට දීම දිනක් එම අංකයට කතා කළේය.එහෙත් පසුව ටිකෙන් ටික ඔහු නැතිවේලාවට දිගටම මිතුරා ඇය හා කතා කළේය. ඇය ද එසේ කතා කිරීමට කැමති වූවාය.පසුව ඔහු මුළු හදින්ම ඇයට පෙම්කොට මිතුරාට ද කොකා පෙන්වා ඇය සමග මධුසමය ගතකර ඇත. ඇය පොලිසියට සහ නිවසේ අයට පවසා ඇත්තේ අසත්‍ය බවද අනාවරණය විය දැන් ඇයට ඔහු ද නැත.(උණවටුන - ඩී.ජී. සුගතපාල) ",
    "URL": "https://www.lankadeepa.lk/deyyo_sakki/යාළුවාගේ-කීමට-පෙම්වතිය-එක්ක-සෙට්වෙලා-දින-දෙකක්-ගෙදර-තියාගෙන/15-481330",
    "Category": "deyyo_sakki"
}