{
    "Source": "www.lankadeepa.lk",
    "Timestamp": "None  2017 පෙබරවාරි මස 23",
    "Headline": "බීලා ගිය තරුණයාට වසු පැටියාගෙන් අපූරු පාඩමක්",
    "News Content": "පදම ඉක්මවා මත්පැන් පානයකොට මහ මග අයිනේ දිගේලිකොට සිටි වසු පැටියෙකුට කිති කවන්නට ගිය පුද්ගලයෙකු වසු පැටියගේ පා පහරකට ලක්වීම නිසා රෝහල් ගතවීමට සිදුවූ බව කියැවෙන පුවතක් ලංකාදීපයට වාර්තා වේ.ඔහුගේම මිතුරු පිරිසක් පැවසූ අන්දමට සිද්ධිය මෙසේය. මත්පැනට බොහෝසේ ගිජුවූ පුද්ගලයෙකි. පසුගිය දිනෙක ඔහුට ද ගමේ නිවසක පැවැති සාදයකට ආරාධනාවක් ලැබුණේය. කල්තබාම එහිගිය ඔහු ඇති පදම් සප්පායම් වුණේ කලකින් ලද අවස්ථාවෙන් උපරිම ප්‍රයෝජන ගනිමිනි. සාදය නිමාවී ආපසු එන්නට හැරුණේය මිතුරෝ පිරිසක්ද ගමනට එක්වූහ.එන අතරතුර පිරිසට නෙත ගැටුණේ මහ මග අයිනේ දිගේලි කර සිටි වසු පැටවෙකි. “ඔන්න බලා ගනිල්ලා” යි කියූ හෙතෙම එක් වරම වසු පැටියගේ පසුපස දෙපා අතරින් අත්දෙක දැම්මේය. හායි කියමින් කිති කැවුවේය. කලබල වූ ගවයාද දෙපා උස්සා වැරෙන් පහරක් එල්ල කළේය. පහර වැදුණේ ඔහුගේ රහස් පෙදෙසටය. “බුදු අම්මෝ” කියූ ඔහු උදරයට අත තියාගෙන ඇද වැටුණේය. ඔහු වත්තම් කරගත් පිරිස ඔහු රෝහලට ඇතුළත් කළේය.(වියලුව වාර්තාකරු) ​ ",
    "URL": "https://www.lankadeepa.lk/deyyo_sakki/බීලා-ගිය-තරුණයාට-වසු-පැටියාගෙන්-අපූරු-පාඩමක්/15-509437",
    "Category": "deyyo_sakki"
}