{
    "Source": "www.lankadeepa.lk",
    "Timestamp": "Editor  2018 ජුනි මස 20",
    "Headline": "දුව ‘පාටකර’ පාසල් එවන්න අම්මා විදුහල්පතිනියගෙන් අවසර ඉල්ලලා",
    "News Content": "(අවිස්සාවේල්ල විශේෂ සෝමසිරි හිඟුරලආරච්චි)අධ්‍යයන පොදු සහතික පත්‍ර උසස්පෙළ විභාගයට පෙනී සිටින තම දියණියට තොල් ආලේප සහ නිය ආලේප කර විදුහලට පැමිණීමට අවසර දෙන්නැයි එම සිසුවියගේ මව පාසලේ විදුහල්පතිනියගෙන් ඉල්ලා ඇති සිද්ධියක් කොළඹ දිස්ත්‍රික්කයේ කාන්තා විදුහලකින් වාර්තා විය.මෙම සිසුවිය පසුගිය දිනක තොල් සහ නිය ආලේප කරගෙන පාසලට පැමිණ සිටියදී පාසලේ විනය බාර ගුරුතුමිය එම සිසුවිය තම කාමරයට ගෙන්වා තදින් අවවාද කොට වහාම තොල් සහ නියවල ඇති ආලේප සෝදා ඉවත් කරගන්නා ලෙස දැන්වීය.ඒ අනුව එය සෝදා ඉවත් කර ගත් සිසුවිය නිවසට ගොස් තම මවට මේ සිද්ධිය පැවසීමෙන් පසු මව විදුහල්පතිනියට දුරකතනයෙන් කතාකොට තම දියණියට තොල් සහ නිය ආලේප කරගෙන පාසලට ඒමට අවසර ඉල්ලා ඇත.එහිදී විදුහල්පතිනිය මව අමතා මෙසේ කීවාය.මේක රජයේ බාලිකා විදුහලක්. විනය කියන එක විදුහල තුළ අකුරටම රකිනවා. ශිෂ්‍යාවන්ට මෙවැනි ආලේප තවරාගෙන ඒමට අවසර දුන්නොත් පාසලේ ගෞරවයට හා සිසුවියගේ තත්ත්වය පහළ වැටීමක්.මවක් වශයෙන් ඔබ මේවා ගැන දන්නවාද? නොදන්නවාද? වර්ෂාවකටත් පාසලකට ගිහින් තියෙනවාද යැයි විමසා දුරකතනය විසන්ධි කර ඇති බව පැවැසේ.එය අසා සිටි තරුණ මව පවසා ඇත්තේ අබුදස්ස කාලේ ලබුත් තිත්තයි කියාය.   ",
    "URL": "https://www.lankadeepa.lk/deyyo_sakki/දුව-‘පාටකර’-පාසල්-එවන්න-අම්මා-විදුහල්පතිනියගෙන්-අවසර-ඉල්ලලා/15-531212",
    "Category": "deyyo_sakki"
}