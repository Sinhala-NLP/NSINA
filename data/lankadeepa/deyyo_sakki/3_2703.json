{
    "Source": "www.lankadeepa.lk",
    "Timestamp": "None  2016 සැප්තැම්බර් මස 21",
    "Headline": "බල්ලා වාහනයේ වයර් කෑ පාඩුව මුරකරුගේ පඩියෙන් කපලා",
    "News Content": "දකුණේ වාහන සේල් පොළකි. මෙහි වාහන ආරක්ෂා කිරීම සඳහා පෞද්ගලික ආරක්ෂක නිලධාරියකුගේ සේවය වාහනපොළ අයිතිකරු ලබාගෙන ඇත.ඊට අමතරව මෙම ස්ථානයේ ආරක්ෂාව සඳහා මුර බල්ලෙක් ද වාහනපොළේ හිමිකරු ඇති දැඩි කරයි. මෙම සුනඛයා රාත්‍රි කාලයේ කූඩුවෙන් එළියට ගෙන නිදැල්ලේ හැසිරීමට ඉඩකඩ සලසා දෙන්නේ වාහනපොළ හිමිකරුගේ නියෝගය පිටය. එදින ඉරිදා දිනයක් වූ බැවින් වාහන සේල්පොළ වසා දමා තිබූ අතර වාහනපොළේ හිමිකරුද එම ස්ථානයට එදින පැමිණියේ නැත. මේ හේතුවෙන් මුර බල්ලාගේ ආහාර වේලද එදින මගහැරුණි. කෙසේ වෙතත් එදින රාත්‍රි බඩගින්නේ සිටි මුර බල්ලා වාහනපොළේ විකිණීම සඳහා ගාල්කර තිබූ අලුත්ම මෝටර් රථයක විදුලි පහන්වලට යොදා තිබූ වයර් කා දමා තිබිණි. පසුදින උදෑසන මෙම ස්ථානය පරීක්ෂා කළ ආරක්ෂක නිලධාරියාට මෙම සිද්ධිය දැක ගන්නට ලැබිණි.හෙතෙම තොරතුරු සටහන් පොතේ මේ ගැන සටහනක් යොදා ඇත්තේ පසුදින රාත්‍රියේ බල්ලාට ආහාර නොලැබුණු හේතුවෙන් මෝටර් රථයේ වයරයන් කා දමා ඇති බව සඳහන් කරමිනි. එදින වාහනපොළේ හිමිකරු පැමිණ ආරක්ෂක රාජකාරිවල සටහන් යොදා තිබූ මෙම දෛනික තොරතුරු සටහන් පොත කියවා තිබේ. එවිට මෙම සටහන නිරීක්ෂණය වී ඇත. පසුව සිද්ධිය වටහා ගත් වාහනපොළේ අයිතිකරු වහාම ආරක්ෂක සමාගමේ ඉහළ නිලධාරියා මෙම ස්ථානයට කැඳවීමට පියවර ගෙන තිබේ. පසුව ඔහු පවසා ඇත්තේ බල්ලාගේ මෙම ක්‍රියාව හේතුවෙන් තමාට රුපියල් එක්දහස් දෙසිය පනහක මුදලක් අලාභවී ඇති බවත් එම මුදල එදින රාජකාරියේ යෙදී සිටි ආරක්ෂක නිලධාරියාගේ වැටුපෙන් අඩුකර තමා වෙත ලබා දෙන ලෙසත්ය.එම නියෝගය එලෙසම ක්‍රියාත්මක වී ආරක්ෂක නිලධාරියාගේ වැටුපෙන් රුපියල් එක්දහස් දෙසිය පනහක් අඩු කෙරිණි. මේ බව දැනගත් ආරක්ෂක නිලධාරියා තමා අසල සිටි අයට පවසා ඇත්තේ රියපොළ අයිතිකරුගේ බල්ලාගෙන් සිදුවූ අලාභයත් තමාගෙන් අයකර ගත් බවයි.(ඉමදුව ජී. ඩබ්ලිව්. කේ. ප්‍රේමතිලක ද සිල්වා)  ",
    "URL": "https://www.lankadeepa.lk/deyyo_sakki/බල්ලා-වාහනයේ-වයර්-කෑ-පාඩුව-මුරකරුගේ-පඩියෙන්-කපලා/15-459783",
    "Category": "deyyo_sakki"
}