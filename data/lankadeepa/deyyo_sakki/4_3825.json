{
    "Source": "www.lankadeepa.lk",
    "Timestamp": "None  2012 ජුනි මස 08",
    "Headline": "පෝයදා බිරිය මල් දන්සලක් පවත්වද්දී සැමියා හොර අරක්කු විකුණලා",
    "News Content": "පොසොන් පොහොයදා වන්දනාවේ යන අයට සිය නිවෙස ඉදිරිපිට  සිටි බිරිය මල් දන්සලක් පවත්වද්දී ඒ අසලම අරක්කු විකිණීමේ යෙදුණු සැමියා අත්අඩංගුවට ගැනීමට පොලීසිය කඩා පැනීමේ සිද්ධියක් නොච්චියාගම, සිංහාරගම ප‍්‍රදේශයෙන්  වාර්තාවේ.පොලීසිය කඩා පනිද්දී අරක්කු විකුණමින් සිටි බව කියන සැමියා නොසිටි අතර මේ නිසා ඔහුගේ නිවෙස හා ගෙවත්ත සෝදිසි කළ නොච්චියාගම පොලිසියේ නිලධාරීන්ට ගෙවත්තේ  සඟවා තිබූ අරක්කු බෝතල් පහක් සොයාගැනීමට හැකිවී ඇත.ඊට අමතරව ඔහුගේ ගෙවත්තේ සඟවා තිබූ අනවසරයෙන් කපා ඉරනලද මී දැව ලෑලි තිහක්ද පොලීසිය  මගින් සොයාගනු ලැබිණි.මොහු මීට පෙරද නීති විරෝධි ලෙස අරක්කු විකුණා පොලීසියට හසුවූ අයකු බව පවසන නොචිචියාගම පොලීසිය, අධිකරණයෙන් ඔහුට  අත්හිටවූ සිර දඬුවම් නියම කර තිබෙන බවද පවසයි.දැනට සැඟවී සිටින මෙම පුද්ගලයා ප‍්‍රදේශයේ  දේශපාලන බලවතුන් කිහිප දෙනකු ලවා පොලිස් පරීක්‍ෂණවලට බලපෑම් කිරීමට  උත්සාහ දරා ඇතත් එම දේශපාලනඥයන් ඔහුගේ එම ඉල්ලීම ප‍්‍රතික්ක්‍ෂේප කර ඇතැයි පොලීසිය කියයි.මේ නිසා දැන් ඔහු මානව හිමිකම් නිලධාරින් හරහා පොලීසියට බලපෑම් කිරීමට උත්සාහ කරන බව දැනගැනීමට ඇතැයිද පොලීසිය කියයි. ",
    "URL": "https://www.lankadeepa.lk/deyyo_sakki/පෝයදා-බිරිය-මල්-දන්සලක්-පවත්වද්දී-සැමියා-හොර-අරක්කු-විකුණලා/15-47001",
    "Category": "deyyo_sakki"
}