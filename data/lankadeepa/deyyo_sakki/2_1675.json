{
    "Source": "www.lankadeepa.lk",
    "Timestamp": "2019 ඔක්තෝබර් මස 28",
    "Headline": "ප්‍රා. ලේකම්වරියගේ සීනු හඬින් නිලධාරිනියක් හොල්මන් වෙලා",
    "News Content": "(රත්ගම විශේෂ - ධර්මදාස සිරිවර්ධන) ප්‍රාදේශීය ලේකම් කාර්යාලයක නිලධාරිනියකට නිවස හා කාර්යාලය මාරු වීම නිසා සිදුවූ අපූරු සිද්ධියක් දකුණේ ප්‍රාදේශීය ලේකම් කාර්යාලයකින් වාර්තා විය. වාර්තා වන අන්දමට සිද්ධිය මෙසේය. මෙම නිලධාරිනිය දුර බැහැර පදිංචිව සිට මෑණියන් තම නිවසට ගෙන්වා ගත්තේ ඇය වයස්ගතව දැඩි සේ අසනීපයෙන් සිටි බැවිනි. තම මෑණියන්ට සාත්තු සප්පායම් කිරීමට තරම් විවේකයක් හෝ හැකියාවක් නොතිබුණ ද මෑණියන්ගේ කටයුතු තමාගේ අතින් ඉටු විය යුතු බවට මෙම නිලධාරිනිය තරයේ විශ්වාස කළාය. තම දරුවන් අධ්‍යාපන කටයුතු වල නිරත වුවද ඔවුහු නිතරම තම ආච්චි අම්මා ළඟ රැඳීසිටිමින් සාත්තු සප්පායම් කළහ. කෙසේ වුවද නිවසේ කිසිවකු නොමැති අවස්ථා වල තම ස්වාමි පුරුෂයා නිවසේ රැඳෙව්වේය. ඔහු අවශ්‍ය දේ සිදු කළ ද කාර්යබහුල පුද්ගලයකු වූ නිසා ඇතැම් අවස්ථා වල මෑණියන්ගේ දුබල කටහඬ නොඇසෙන බැවින් කතා කළ සැණින් ඇය අසලට යාම සිදු නොවීය. මේ බව ඇය තම දියණියට පැමිණිලි කළාය. ඒ ගැන ස්වාමි පුරුෂයා පැවසුවේ වැඩ අධික වේලාවට අම්මාගේ හඬ නොඇසෙන බවයි. මෙයට අපූරු උපායක් කල්පනා කළ මෙම නිලධාරිනිය මවගේ ඇඳ මත බෙල් එකක් සවි කර අවශ්‍ය වූ විට එයට ඇඟිල්ල තබන ලෙස උපදෙස් දුන්නාය. ඒ නිසා මෑණියන්ට අවශ්‍ය සෑම විටම බෙල් එක ටි්‍රං හඬින් නාද කළ අතර කවුරුන් හෝ ක්ෂණිකව ඇය අසලට ගොස් අවශ්‍යතාව ඉටු කළේය. මෙම සාර්ථක උපක්‍රමයක් නිසා කරදරයක් නොමැතිව මෑණියන්ගේ අවශ්‍යතා ඉටුවූ අතර රාත්‍රියේ වුවද මෑණියන්ගේ කටයුතු වලට එය පහසුවක් විය. ඉන් පසු බෙල් හඬට කවුරුන් හෝ ඇය අසලට දිව යාම සිදු විය. ඒ ගැන ඇය සතුටු වූවාය. කෙසේ වුවද ඇතැම් දින වල රාත්‍රී කාලයේ නිදි වරා මෑණියන්ගේ කටයුතු කර සේවයට යන්නේ වෙන කළ හැකි දෙයක් නොමැති බැවිනි. නිලධාරිනියගේ සිත තිබුණේ නිවසේය. දිනක් ප්‍රාදේශීය ලේකම්වරිය කාර්යාල කාර්ය සහයක කැඳවමින් බෙල් එක නාද කළේය. හදිසි වැඩක නිරතව සිටි මෙම නිලධාරිනිය ශබ්ද නඟා එනවා අම්මේ යි කියමින් නැගිට ප්‍රාදේශීය ලේකම් කාමරය වෙත දිව ගියාය. කාර්යාලයේ සහෝදර නිලධාරීන් සිනා වෙමින් පුදුමයෙන් ඇය දෙස බලන විටත් ඇය ප්‍රාදේශීය ලේකම්වරියගේ කාමරය ආසන්නයටම ගොස් තිබුණි. කෙසේ වුවද සිද්ධිය අවබෝධ වී ලජ්ජාවෙන් වට පිටා බලා නැවත ආපසු පැමිණ රාජකාරි කටයුතු ඉටු කළේ මෙහෙමත් වැරදීමක් යයි සිතමිනි. ඉන් පසුව එම අංශයේ නිලධාරීන් ප්‍රාදේශීය ලේකම්වරිය බෙල් එක නාද කරන සෑම විටකදීම සියල්ලෝම සිනා සී හොරැහින් ඇය දෙස බලති.   ",
    "URL": "https://www.lankadeepa.lk/deyyo_sakki/ප්‍රා--ලේකම්වරියගේ-සීනු-හඬින්-නිලධාරිනියක්-හොල්මන්-වෙලා/15-559529",
    "Category": "deyyo_sakki"
}