{
    "Source": "www.lankadeepa.lk",
    "Timestamp": "None  2014 අගෝස්තු මස 15",
    "Headline": "පරාටා දන්සලට බළල් අතක් රිංගලා",
    "News Content": "දන්සැලේ පෝලිමේ නොසිට දන්සැල් වැඳීමට කුඩා දරුවන්ගේ සහයෝගය ලබා ගැනීමේ පුවතක් පසුගිය  පොහෝදා දැනගන්නට ලැබුණි. වැලිපැන්න පොලිස් වසමේ මිරිස්වත්තක ප‍්‍රදේශයේ තරුණ පිරිසක් මීට වසර තුනකට පෙර වෙනස් විදිහේ දන්සලක් දීමේ අරමුණින් බත්, නුඞ්ල්ස්, වෙනුවට පරාටා රොටි දන්සලක් දීමට කටයුතු කළහ.මෙම දන්සලට බොහෝ පිරිසකගෙන්  ලැබුණු යහපත් ප‍්‍රතිචාර නිසා එය වාර්ෂිකව පැවත්වීමටත්, ඉතාම ඉහළ අයුරින් පැවැත්මටත් තරුණ පිරිස දැඩි වෙහෙසක්  සහ කැපවීමක් ගෙන කටයුතු කළ අතර මෙවරද පොහොයට තෙවන වරටත් ”මහා  පරාටා දන්සැල” පැවැත්වීමට කටයුතු යොදා තිබුණි.දන්සැල ආරම්භ කිරීම සවස 6.00ට පමණ සිදුකිරීමට කටයුතු යොදා තිබුණත් පරාටා රොටියක රස බැලීමේ අරමුණින් බොහෝ පිරිසක් කල්වේලා ඇතිවම පෝලිමේ සිටින්නට විය. දන්සැල ආරම්භකර ටික වේලාවක් ගතවන විට විශාල පෝලිමක් දක්නට ලැබුණු  අතර කුඩා දරුවන් වඩාගත් මව්වරුන්ද පෝලීමේ සිටින බව දුටු සංවිධායක තරුණයන් එම මව්වරුන් පෝලිමේ නොරඳමින් විශේෂ දොරටුවකින් ඇතුළට ගත්තේ එම කුඩා දරුවන් වඩාගෙන මව්වරුන් අපහසුතාවයට පත්වීම වැළැක්වීමේ සද්භාවයෙනි.මෙසේ විශාල සෙනගක් අතරින් දරුවන් සමග සිටින මව්වරුන් ඉක්මනින් ඇතුළට ගත්තද පෝලිමේ දරුවන් සමග සිටින මව්වරුන් ප‍්‍රමාණය අඩු නොවන  බව තරුණයන්ට පෙනී ගිය බැවින් තරුණයන් දෙදෙනෙකු පෝලිමට පිටතින් සිට විමසිලිමත්ව සිටීමේදී දරුවන් සමඟ මව්වරුන් අඩු නොවීමේ හේතුව දැකගන්නට  ලැබී ඇත.දන්සැලට ඇතුළුවූ දරුවෙක් සමග මවක් දන්සැලෙන් ඉවතට පැමිණි විට එම දරුවා වඩාගෙන තවත් කාන්තාවක් පොලීමට එක්වේ. එවිට එම දරුවාගේ පිහිටෙන් එම කාන්තාවටද පෝලිමේ  නොසිට දන්සැල වැඳීමේ අවස්ථාව උදාවේ. මේ තත්ත්වය අනෙක් තරුණ පිරිසටත් දන්වා සිටින්නට එම  තරුණයන් දෙපල කටයුතු කළ අතර එක් අයෙක් පැවසුවේ මෙය නැවැත්වීමට දරුවන්ගේ පාදයේ හෝ අතක යම්  සලකුණක් යෙදීමට සිදුවන බවයි. එහෙත් අවසානයේ සියලූ දෙනා එක මතයකට පැමිණියේ අපි දන්සැල දෙන්නේ හොඳ හිතින් බවත් දැන්සැලට ඇති ප‍්‍රතිචාරය හොඳ නිසා මෙවැනි සිදුවීම් සිදුවන බවත් ඒ සඳහා නීති රීති නොපනනවා කැමති අයුරින් දන්සැල භුක්ති විඳීමට අවස්ථාව ලබාදිය යුතු බවත් තීරණය කෙරිණි. ",
    "URL": "https://www.lankadeepa.lk/deyyo_sakki/පරාටා-දන්සලට-බළල්-අතක්-රිංගලා/15-256597",
    "Category": "deyyo_sakki"
}