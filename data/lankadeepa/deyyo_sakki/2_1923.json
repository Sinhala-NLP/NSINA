{
    "Source": "www.lankadeepa.lk",
    "Timestamp": "2019 අප්‍රේල් මස 06",
    "Headline": "කොට්ටෙ යට  ලයිසන් එකෙන් හොර මඟුල මාට්ටු",
    "News Content": "(හක්මණ විශේෂ - දෙනගම යසන්ත ආරියසේන)විවාහක කාන්තාවක් සමඟ අනියම් ඇසුරක් පවත්වාගෙන ගිය තරුණයකුට මුහුණ පෑමට සිදුවූ සිදුවීමක් දකුණු පළාතේ ග්‍රාමීය පෙදෙසකින් වාර්තා වේ. තරුණයා වෘත්තියෙන් රියැදුරෙකි. දැනට වසර කිහිපයකට පෙර ඔහුගේ ගමට පවුලක් පදිංචියට පැමිණියේය. දරුවන් තිදෙනකු සිටි එම පවුලේ සැමියා කෙසඟ සිරුරක් ඇති පුද්ගලයෙකි. බිරිඳ හැඩරුව ඇති තැනැත්තියකි. නව යුවළ පැමිණීමෙන් පසු බොහෝ තරුණයෝ එම නිවස අසල ගැවැසීම ද පුරුද්දක් කර ගත්හ. කලක් ගත වනවිට තරුණ රියැදුරා හා එම කාන්තාව අතර ඇසුරක් පටන් ගැනුණි. සැමියා කාර්මිකයකු වූ අතර ඔහු වැඩිපුරම සේවය කළේ නගරයේ වීම නිසා නිවසට පැමිණෙන්නේ ද දින සති ගණනකට පසුවය. සැමියා නොමැති එවැනි දිනවලදී මෙම තරුණ පෙම්වතා නිවසට ගෙන්වා ගැනීම කාන්තාව පුරුද්දක් කරගත්තාය. තරුණයා එම නිවසට දිනක් රාත්‍රී කාලයේ යනු දුටු අසල්වැසි කාන්තාවක් සැමියාට දුරකතන ඇමතුමක් දී සිද්ධිය පැවැසුවාය. සැමියා හදිසියේ නිවසට පැමිණෙන විට මැදියම් රැය ද පසුවී තිබුණි. හදිසියේ සැමියා ගෙදර පැමිණීම නිසා බිරිඳගේ දෙලොව රත්වූයේ තරුණයා නිවසින් පිට කළ යුතු ආකාරය සිතා ගැනීමට අපහසු වූ නිසාය. බිරිඳ ඉදිරිපස දොර විවෘත කරන අතරේ තරුණයා පිටුපස දොරින් පැන ගියේය. සැමියාට මේ බැව් දැනුන ද ඒ වගක් නොමැතිව ඔහු නිවස තුළට විත් පුරුදු පරිදි නින්දට යෑමට සූදානම් විය. ඒ අවස්ථාවේ ඔහුගේ ඇස ගැටුනේ රියැදුරු බලපත්‍ර හා හැඳුනුම්පතක් සහිත ලියුම් කවරයක් තමන්ගේ ඇඳ මත කොට්ටය යට තිබෙන ආකාරයයි. පසු දින සැමියා සිද්ධිය ආරක්‍ෂක අංශයට සැළකර නිවසට පැමිණ සිද්ධිය පිළිබඳව විමර්ශනය කරන මෙන් අයැද සිටියේය. තරුණයා එම නිවසට පැමිණි සෑම දිනකම එම කාන්තාවට මුදල් බහාලූ ලියුම් කවරයක් ලබාදීම සිදුකර ඇති අතර එදින කලබලයට පත්ව තබා ඇත්තේ මුදල් බහාලූ ලියුම් කවරය වෙනුවට තම රියැදුරු බලපත්‍ර හා හැඳුනුම්පත සහිත ලියුම් කවරය බව විමර්ශනයේදී හෙළි විය.සිද්ධිය වසන් කිරීමට සියලුදෙනා කටයුතු කළ ද එය ගම ගම පුරා පැතිර යාමට වැඩි දිනක් ගත නොවීය.    ",
    "URL": "https://www.lankadeepa.lk/deyyo_sakki/කොට්ටෙ-යට--ලයිසන්-එකෙන්-හොර-මඟුල-මාට්ටු/15-548421",
    "Category": "deyyo_sakki"
}