{
    "Source": "www.lankadeepa.lk",
    "Timestamp": "None  2015 සැප්තැම්බර් මස 03",
    "Headline": "දිවුරුම් සහතිකය ගන්න ගිහින් සාම විනිසුරුගේ නිල මුද්‍රාව උස්සලා",
    "News Content": "(බෙන්තොට - ජේ. ඉඳුරුවගේ)නිතර දිවුරුම් සහතික අවශ්‍ය වන අයෙක් තමන්ම ඒවා සකසා සාම විනිසුරු අත්සන හා මුද්‍රාව තබාගැනීමේ අරමුණින් සාම විනිසුරුවරයකුගේ මුද්‍රාව හිමින් සීරුවේ සොරකම් කරගෙන යාමේ පුවතක් දකුණු පළාතේ ගමකින් අසන්නට ලැබිණි. තම නමේ ඇති වරදක් නිසා නිතර දිවුරුම් සහතික ගැනීමට පුරුදුව සිටි පුද්ගලයා එම සහතික ලබා ගත්තේ අල්ලපු ගමක සිටින සාම විනිසුරුවරයාගෙනි.දිනක් සුපුරුදු පරිදි ඔහු දිවුරුම් සහතිකයක් ගැනීමට එම සාම විනිසුරු ළඟට ගියේය. ආගන්තුක සත්කාරයට ඉමහත් කැමැත්තක් දක්වන සාම විනිසුරුද කඩිනමින් එම සහතිකය සකසා දී අමුත්තාට තේ කෝප්පයක් සාදවාගෙන ඒමට මුළුතැන්ගෙට ගියේය.සාම විනිසුරු පිළිගැන්වූ තේ කෝප්පය ද බී, ලබාගත් දිවුරුම් සහතිකය තමන් විසින් රැුගෙන එන ලද තවත් ලිපිද්‍රව්‍ය තොගයක්ද දමා තිබූ පොලිතින් බෑගයේ දමාගත් අමුත්තා පැමිණි පා පැදියේ නැග්ගේ ආපසු යාමටය. තම නිවෙසට පැමිණ ආපසු යන අයට, බුදුසරණයි ගිහින් එන්න කියා ආශිර්වාද කිරීමට හුරු වී සිටි සාම විනිසුරු ඔහුටද එලෙස ආශිර්වාදය කළේය.සාම විනිසුරුගේ නිවසේ ගේට්ටුවෙන් පිටවෙද්දීම පා පැදියේ එල්ලගෙන තිබූ ලිිපිද්‍රව්‍ය සහිත අමුත්තාගේ පොලිතින් බෑගය එක්වරම පා පැදියේ ඉදිරිපස රෝදයේ පැටලී ඉරී යාමෙන් එහි තිබූ යම් යම් දේ බිමට වැටිණි. මෙය දුටු සාම විනිසුරුද ඔහුට උදව් කිරීමට එතනට ළංවිය. ඔහු බිම වැටී තිබූ දේවල් අහුලා අමුත්තාට දෙන විට ඒ සමග තම නිල මුද්‍රාවද එතන තිබී හමුවිය.ඒ ගැන විමසූ විට අමුත්තාට කටඋත්තර නැතිවූ අතර මින් පසු ඔහු දිවුරුම් සහතික ගැනීමට මේ සාම විනිසුරු ළඟට පැමිණියේද නැත. ",
    "URL": "https://www.lankadeepa.lk/deyyo_sakki/දිවුරුම්-සහතිකය-ගන්න-ගිහින්-සාම-විනිසුරුගේ-නිල-මුද්‍රාව-උස්සලා/15-345059",
    "Category": "deyyo_sakki"
}