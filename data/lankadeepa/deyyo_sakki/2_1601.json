{
    "Source": "www.lankadeepa.lk",
    "Timestamp": "2019 දෙසැම්බර් මස 21",
    "Headline": "අලුත ගෙනා මනමාලිගෙ කිරි හොද්දෙන් මූණු ඇඹුල්වෙලා",
    "News Content": "විවාහ වී මනාල මහතාගේ නිවසට පැමිණ සති දෙකකට පසුව කිරි හොද්දක් සාදා ගැනීමට තේරුමක් නොමැතිව දුරකථනයෙන් පුත්තලමේ පදිංචි සිය මවගෙන් විමසීමක් කළා යැයි කියන තරුණ මනමාලියක පිළිබඳ පුවතක් කෑගල්ල ප්‍රදේශයේ ග්‍රාමයකින් වාර්තා වෙයි.වාර්තා වන අන්දමට සිද්ධිය සැකෙවින් මෙසේය.කිරි හොද්දක් සාදන ආකාරය පිළිබඳ සිය මවගෙන් දුරකථනයෙන් විමසුවා යැයි කියන තරුණ මනමාලිය පුත්තලම ප්‍රදේශයේ උපන්නියකි. ඇගේ වයස අවුරුදු 25 කි. මනාලිය උපාධිධාරිනියකි. වැඩිමහල් සහෝදරයන් දෙදෙනකු සිටින ඇගේ මව්පියෝ තවමත් පුත්තලමේ රජයේ රැකියා කරති. මනාලිය කුඩා කල සිටම මව්පියන් ඉතාමත් ආදරයෙන් රැකවරණයෙන් අත් උදව්කාරියකගේ සහයෝගයෙන් ඇති දැඩි කළාය. ඒ පවුලේ එකම එක ගැහැනු දරුවා නිසාය. විවාහය දක්වාම ඇය කවදාවත්ම තමන්ගේ රෙදි ටික සොදා වේළා ගත්තේ නැත. හදිසියකට කවදාවත් බතක් උයා සම්බෝලයක් හැදුවේ ද නැත. සියල්ල මව්පියන් අතින් හා අත් උදව්කාරිය අතින් සිදු කෙරිණි. ඉකුත් දිනෙක ඇගේ විවාහ මංගල්‍යය මහත් උත්සවශ්‍රීයෙන් සිදු කෙරිණි.මනාලයා දින දෙකකට පසුව සිය මනාමාලිය ඇගේ  නිවසට කැන්දාගෙන පැමිණියේ උඩරට වෙස් නර්තන කණ්ඩායමක් ද පෙරටුකොට ගෙනය. සති දෙකකට පසුව මනාලයාගේ මව රාත්‍රි කෑමට ඉඳිආප්ප තම්බා කුකුල් මස් වෑංජනයක් සමඟ සම්බෝලයක් ද සාදා ඇඟපත සෝදා ගැනීමට යාමට සූදානම් වූවාය. ඊට පෙර “දුව පොල් බෑයක් ගාලා කිරි හොද්දක් හදන්න. මම ඉක්මනට ඇඟපත සෝදාගෙන එනවා”_යි පවසා මව කුස්සිය දොරෙන්ම පහළ ළිඳට ගියාය. මනාලිය පොල් බෑය ගා ගත්තද කිරි හොද්ද සාදන්ට තරම් දැනුමක් නොවීය. “කිරි හොද්ද හදලා තිබ්බේ නැති වුණොත් වස ලැජ්ජාවයි”_ මනාලිය තනියම කල්පනා කළාය. පසුව ඇය දුරකථනය රැගෙන පුත්තලමේ පදිංචි මවගෙන් කිරි හොද්දක් සාදා ගන්නා ආකාරය පිළිබඳ විමසුවාය. එහිදී මව සිය දියණියට කිරි හොද්දක් සාදා ගන්නා ආකාරය පිළිබඳ කියා දී තිබුණද පසුව ඇය කිරි හොද්ද සෑදූ අවස්ථාවේදී පොල් කිරි  කැටිගැසී තිබූ බව ද වාර්තා වෙයි. පසුව පවුලේ සියලු දෙනා රාත්‍රි ඉඳිආප්ප කෑමට කෑම කාමරයේ මේසයට ගිය අවස්ථාවේදී  අලුත ගෙනා මනමාලි හැදු කිරි හොද්දෙන් හැමෝගෙම මූණු ඇඹුල් වී ගියාලු.(කෑගල්ල අධිකරණ චමින්ද වැවතැන්න)   ",
    "URL": "https://www.lankadeepa.lk/deyyo_sakki/අලුත-ගෙනා-මනමාලිගෙ-කිරි-හොද්දෙන්-මූණු-ඇඹුල්වෙලා/15-562673",
    "Category": "deyyo_sakki"
}