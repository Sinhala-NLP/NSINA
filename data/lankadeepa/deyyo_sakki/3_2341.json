{
    "Source": "www.lankadeepa.lk",
    "Timestamp": "Editor  2018 ජුනි මස 14",
    "Headline": "අයියා මාමා වෙලා අන්තිමේ කොණ්ඩයත් රැවුලත් දන්දීලා",
    "News Content": "(වියලුව වාර්තාකරු)අගනුවර ප්‍රදේශයේ රැකියාවට ගොස් නව විලාසිතාවකට අනුව කොණ්ඩය හා රැවුල වවාගෙන ගමට පැමිණි තරුණයකුට ගමේ කොලු ගැටව් “මාමා” යැයි ආමන්ත්‍රණය කිරීමට පටන් ගැනීම නිසා තමුන් පණ මෙන් ආදරය කළ කොණ්ඩය හා රැවුල කපා දමන්නට සිදුවීමේ පුවතක් ‘ලංකාදීප’යට වාර්තා විය.සිද්ධිය මෙසේය.විලාසිතාවලට දැඩි ඇල්මක් දැක්වූ ගම්බද අවිවාහක තරුණයෙකි. ඔහුට වයස අවුරුදු 20කට මදක් වැඩිය. ගමේ තරුණ පිරිසක් ද සමග හෙතෙම අගනුවර ප්‍රදේශයේ කොන්ත්‍රාත් වැඩපළකට ගියේ ජීවත් වන්නට කීයක් හෝ සොයා ගන්නටය.වැඩ පළට යන අතරතුර දී විවිධ විලාසිතාවන්ට කොණ්ඩා හා රැවුල් වැවූ තරුණයින් දුටු ඔහු ද ඔවුන් අනුගමනය කරමින් කොණ්ඩය හා රැවුල වවන්නට පටන් ගත්තේ එය මහත් අභිමානයක් බව මිතුරන් සමග ද පවසමිනි.කොන්ක්‍රීට් අනා හම්බ කර ගත් මුදලින් සෑහෙන ප්‍රමාණයක් සති අන්තයේ දී හෙතෙම කොණ්ඩයේ හා රැවුලේ නඩත්තුවට ද වැය කළේ ඇතැම් විට සිය නිවැසියන්ට ඉටුවිය යුතු සෙසු යුතුකම් පවා මදකට අමතක කරමිනි.මාස කිපයකට පසුව නිවාඩුවක් ලබා ගමට පැමිණි හෙතෙම වෙනදාටත් වඩා පාර තොටේ, පාසල අසල මෙන්ම කඩ පිලේ සැරිසරන්නට වූවේ සිය අඩි කීපයක් දිගට වැවුණු කොණ්ඩය ගැන මෙන්ම රැවුල ගැන ද මහත් උජාරුවෙන් කතා කරමිනි.එහෙත් සිදුවූවේ ඔහු කිසිවිටකත් බලාපොරොත්තු නොවූ සිදුවීමකි.වෙනදා ඔහුට අය්යා යැයි කියූ ගමේ දරුවන් මෙන්ම කොලු ගැටව් ද ඔහුට “මාමා” යනුවෙන් ආමන්ත්‍රණය කරන්නට පටන් ගත්තේ සැබෑවටම ඔහුගේ මුහුණෙන් දිස් වූ වැඩිහිටි ගතියට ගරු කිරීමක් වශයෙනි.එහෙත් නෑකම මාරුවීම විඳ දරා ගත නොහැකි වූ ඔහු අවසානයේ ගමේ බාබර් සාප්පුවට ගොඩ වී කලක් තිස්සේ පණ මෙන් ආදරය කළ රැවුලත් කොණ්ඩයත් මුළුමනින්ම කපා දැම්මේ ‘මේ ගමේ උන් දන්න විලාසිතා’ යැයි බාබර් සාප්පු හිමියාට ද පවසමිනි.   ",
    "URL": "https://www.lankadeepa.lk/deyyo_sakki/අයියා-මාමා-වෙලා-අන්තිමේ-කොණ්ඩයත්-රැවුලත්-දන්දීලා/15-530857",
    "Category": "deyyo_sakki"
}