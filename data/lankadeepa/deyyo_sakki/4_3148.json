{
    "Source": "www.lankadeepa.lk",
    "Timestamp": "None  2015 පෙබරවාරි මස 14",
    "Headline": "ගුරුවරියගේ තැපැල් ඡන්ද ප‍්‍රශ්නය සිසුන් අතේ",
    "News Content": "(ඌරගස්මංහන්දිය බී.ජී. අමරසිංහ) දකුණු පළාතේ එක්තරා පාසලක දේශපාලන විද්‍යාව උගන්වන ගුරුවරියකගේ තැපැල් ඡුන්ද අයදුම්පත ප‍්‍රතික්‍ෂේප වීමත් සමග පන්ති කාමරයේදී අපූරු සිදුවීමක් සිදුවිය.එම ගුරුවරිය ඉකුත් වසරක ඡුන්ද අනුක‍්‍රමික අංකය සටහන් කිරීම නිසා තැපැල් ඡන්ද අයදුම්පත ප‍්‍රතික්‍ෂේප කර ඇති බව දන්වා එව් ලිපියද රැගෙන ගුරුවරිය පන්තියට ගියාය. කෙසේ හෝ ඇයගේ එම ලිපිය පන්තියේදී බිමට පතිත වී තිබුණි. එය අහුලාගත් සිසුවකු පාඩම යන අතරේ එම ලිපිය යහළුවන් අතින් අත යැවීය.එදින ගුරුතුමිය පාර්ලිමේන්තුවට මහජන ඡුන්දයෙන් මන්තී‍්‍රවරු තෝරා ගැනීම පිළිබඳව පාඩමක් කරමින් සිටියාය. පන්තියේ සිසුවෙකු නැගී සිට ගුරුතුමියගෙන් ප‍්‍රශ්නයක් විමසීය. ”මිස් තැපැල් ඡුන්දයක් අවලංගු වීමට බලපාන හේතු මොනවාද?”පන්තියේ අනෙක් සිසුන්ද සිනා සෙන්නට වූ නිසා සිදුවී ඇති දෙය ගුරුතුමියට තේරුම් යාමට වැඩි වෙලාවක් ගත නොවිණ.ප‍්‍රශ්නය ඇසූ සිසුවාට තද පිළිතුරක් දුන් ගුරුතුමිය පොත් ටිකත් රැුගෙන යන්නට ගියාය.දින කිහිපයක් පන්තියට නොපැමිණි ඇගේ ගැටලූව උසස් පෙළ අංශ ප‍්‍රධාන ගුරුවරයාගේ මැදිහත්වීමෙන් පසු සමථයකට පත් කෙරිණ. ",
    "URL": "https://www.lankadeepa.lk/deyyo_sakki/ගුරුවරියගේ-තැපැල්-ඡන්ද-ප‍්‍රශ්නය-සිසුන්-අතේ/15-296733",
    "Category": "deyyo_sakki"
}