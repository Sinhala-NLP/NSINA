{
    "Source": "www.lankadeepa.lk",
    "Timestamp": "2017 ජුලි මස 06",
    "Headline": "මළගෙදර ළඟදී චූන්පාන් සංගීතය නතර කළාට පහරදීලා",
    "News Content": "(මොරගොල්ලාගම - සිසිර කැලේගම)ජංගම වෙළඳාමේ ගිය චූන් පාන් රථ හිමිකරුවකු මළ ගෙදරක් ඉදිරිපිට දී රථයේ සංගීත නාද රටාව නතර කිරීමේ වරදට උරණ වූ මළ ගෙදර සිටි ඥාති පිරිසක් චූන් පාන් අලෙවිකරුට පහර දීමට තැත් කර බැන වැදීමේ පුවතක් ප‍්‍රදේශය අවට ගම්මානයකින් අසන්නට ලැබේ. වාර්තා වූ අන්දමට සිද්ධිය මෙසේය.මියගිය සාමාජිකයා ගමේ මරණාධාර සමිතියට බැඳී නැත. මේ නිසා සමිතියේ වරප‍්‍රසාද ද නැත. ඒ අනුව උදේ කෑම වේල නිවැසියන්ටම සකසා ගැනීමට සිදු විය. උදේට කෑමට පාන් සුදුසු බවට යෝජනා විය.උදේ සවස හැම දිනකම නිවස අසලින් චූන් පාන් රථය යන නිසා නිවස ඉදිරිපිට දීම නවතා පාන් ගැනීමට තීරණය කළ නිවැසියෝ සංගීත නාදය ඇසෙන තෙක් පිටු පසට වී සල්ලාපයේ යෙදෙමින් සිටියහ.මේ අතර චූන් පාන් රථය පැමිණෙන වේලාව පසු වී ඇති බැවින් ඒ ගැන විපරම් කළ ඔවුනට දැන ගන්නට ලැබී ඇත්තේ එය එතැනින් නික්ම ගොස් බොහෝ වේලාවක් ගත වී ඇති බවයි. කෙසේ වෙතත් කෑමට පාන් අවශ්‍ය නිසා එය හඹා ගොස් හෝ පාන් ගැනීමට ඔවුනට සිදු විය.ඒ අනුව කිලෝ මීටර් තුනක් පමණ දුරට ගොස් එය නවත්වන විටත් පාන් බොහොමයක් විකිධෑ තිබූ නිසා මළ ගෙදරට අවශ්‍ය තරම් පාන් දීමට ද එහි තිබුණේ නැත. පාන් ගැනීමට වෙනත් තැනක්ද නැත. මේ නිසා මළ ගෙදරට පැමිණි දුර ඥාතීන්ට දීමට පාන් ද නැත. ඉන් උරණ වූ පිරිස් මළ ගෙදර ඉදිරිපිටින් සංගීතය නතරකර ගමන් කිරීම වරදක් යැයි පවසා එතැනදී ඔහුට පහර දීමට තැත්කර බැන වැදී ඇත. මිය ගිය අයට ගරු කිරීමක් ලෙසට නිවහන ඉදිරිපිට දී සංගීත නාද රටාව නවතා නිහඬව එම සීමාවෙන් ගමන් ගත් බව හෙතෙම පවසා ඇත.සිද්ධිය තේරුම් ගත් ඔවුන් ඉතිරි පාන් ටික රැුගෙන ඉන් නික්ම ගොස් ඇත.  ",
    "URL": "https://www.lankadeepa.lk/deyyo_sakki/මළගෙදර-ළඟදී-චූන්පාන්-සංගීතය-නතර-කළාට-පහරදීලා/15-514785",
    "Category": "deyyo_sakki"
}