{
    "Source": "www.lankadeepa.lk",
    "Timestamp": "2019 ඔක්තෝබර් මස 17",
    "Headline": "පමාවී වැඩට එන වඩුවාගෙන් ගෙහිමියාට අපූරු උත්තරයක්",
    "News Content": "(පොල්ගස්ඕවිට එස්. වික්‍රමආරච්චි) එක් ගමකට තදින් වැසි වසිද්දි අල්ලපු ගමට පායන කාලගුණ තත්ත්වයක් මේ දිනවල පවතින අතර එයින් තම සේවාලාභියෙකු ඇන්දවීමට පුද්ගලයකු ගත් උත්සාහයක් දකුණේ කඳුකර ප්‍රදේශයකින් අසන්නට ලැබිණි. සිද්ධිය සැකෙවින් මෙසේය. අලුතෙන් ගොඩනගන තම නිවසේ දොර ජනෙල් සාදවා ගැනීමට අවශ්‍ය වූ අයෙක් ඒ සඳහා හිතවතෙකුගේ මාර්ගයෙන් හොඳ වඩු කාර්මිකයෙකු සොයා ගත්තේය. කිලෝමීටර් පහළොවක් පමණ දුර බැහැර ගමක පදිංචි තනිකඩයකු වූ වඩු මහතා බොහෝ දිනවල පෙරවරු අට පමණ වන විට සේවයට පැමිණෙයි. ඇතැම් දිනවල උදේ නවය පමණ වනතුරුත් ඔහු වැඩට නොපැමිණෙයි. එවැනි දිනවලට යතුරු පැදියේ තෙල් ඉවර වුණා හෝ හුළං ගියා වැනි හේතුවක් කියාගෙන පැමිණෙන හේ පැමිණි වෙලාවේ පටන් සවස හය පමණ වන තෙක් හැල්මේ වැඩ කරයි. පසුගිය සති අන්තයේ දිනක උදේ නවය පසුවන තෙක්ම මොහු වැඩට නොපැමිණි නිසා ඒ පිළිබඳව විපරම් කර බැලීමට නිවෙස් හිමියා කල්පනා කළේය. ඒ අනුව ඔහු වඩු මහතාගේ ජංගම දුරකතනයට ඇමතුමක් ගත්තේය. මෙහාට හෝ ගාල වහිනවා, ඉතින් කොහොමද එන්නේ. පොඞ්ඩක් පායපු ගමන් මම එන්නම් ඔහුගේ පිළිතුර විය. ඔහුගේ පිළිතුර ගැන සැක හැර දැන ගැනීම සඳහා නිවෙස් හිමියා වහාම වඩු මහතාගේ ප්‍රදේශයේම පදිංචි තම හිතවතාට ඇමතුමක් ලබා දී වැස්ස පිළිබඳව විමසීය. ඒ ප්‍රදේශයට හොඳින්ම පායන බවත් එදින වැසි බිඳක්වත් නොවැටුණු බවත් හිතවතා කීවේය. නිවෙස් හිමියා දුරකථන ඇමතුම අවසන් කරනවාත් සමගම වඩු මහතා කඩිමුඩියේ ගෙට ගොඩ වූයේ නිවෙස් හිමියා පුදුමයට පත් කරවමිනි. ඔහු තමාට බොරුවක් පවසා ඇතැයි හැඟුණු නිසාත් සුළු වේලාවකින් පැමිණීම නිසාත් නිවෙස් හිමියාට වඩු මහතා පිළිබඳ කුකුසක් ඇති විය. වඩු මහතා කුමක් හෝ තමාගෙන් වසන් කරන බැව් තේරුම් ගත් ඔහු එදින දවස පුරාම වැඩ කරන අතර තුර මේ ගැන වඩුවාගේ කටින්ම අල්ලා ගැනීමට උත්සාහ කළේය. ඔහුගෙන් බේරුමක් නොමැති තැන වඩු මහතා පවසා ඇත්තේ තමා පෙර දින නිවෙසට නොගිය බවත් මෑතක දී දැන හඳුනා ගත් ඒ ආසන්නයේ වෙසෙන වැන්ඳඹු කතකගේ නිවසේ ගත කළ බවත්ය. එහි ගත කරන දින වලට තමන්ට ටිකක් දවල් වන තුරු නින්ද යන බවත් ඇඟට පතට නොදැනී කී වඩුවා ඇණයකට තදින් මිටි පහරක් ගැසුවාලු.    ",
    "URL": "https://www.lankadeepa.lk/deyyo_sakki/පමාවී-වැඩට-එන-වඩුවාගෙන්-ගෙහිමියාට-අපූරු-උත්තරයක්/15-558944",
    "Category": "deyyo_sakki"
}