{
    "Source": "www.lankadeepa.lk",
    "Timestamp": "2021 ජුලි මස 19",
    "Headline": "සැමියා සර්පයකු වෙලා",
    "News Content": "(හාරිස්පත්තුවේ - මොහොමඩ් ආසික්)තම සැමියාගේ අන්වර්ථ නාමය නිසා සැබවින්ම සර්පයකු දෂ්ඨ කළ බිරියක පිළිබඳව පුවතක් කන්ද උඩරට ප්‍රදේශයේ ගම්මානයකින් වාර්තා වෙයි. වාර්තා වන අන්දමට සිද්ධිය මෙසේය.මෙම ගම්මානයේ කුලී වැඩ කරමින් ජීවත් වූ මැදිවියේ පුද්ගලයකුට ‘සර්පයා’ යන අන්වර්ථ නාමයක් පටබැඳී තිබුණේ කුමන හේතුවක් නිසා දැයි ඔහුවත් දන්නේ නැත. ‘සර්පයා’ යන නාමය පට බැඳ තිබුණද ස්වභාවයෙන්ම ඔහු අහිංසක පුද්ගලයකි. ඔහුගේ බිරිය ද අහිංසක කාන්තාවක වූ අතර තම සැමියාට මේ අන්වර්ථ නාමය පටබැඳුණේ ඇයිද යන්න ඇයද නොදත්තාය. කෙසේ වෙතත් ගමේ බොහෝ පිරිස් ඔහු නිතර ඇමතුවේ ‘සර්පයා’ යන නමිනි. නමුත් ඔහුට හෝ බිරියට එයට අබමල් රේණුවක තරම් වත් තරහක් ඇති වූයේ නැත. ඔවුහු එය ඔහුගේ සැබෑ නම තරමටම පිළිගත්තෝය.  පසුගිය දිනෙක මෙම බිරිය තම ඥාති පුතකුට කීවේ ගෙවත්තේ පහළ ගහක ඇති කොස් ගෙඩියක් කඩාගත යුතු බවයි. එතරම් උස් නොවූ එම ගහේ ඇති කොස් ගෙඩිය කඩා දෙන්නට ඔහු එක් වරම කැමති වූයේ ගස් නැගීම ඔහුට මහ කජ්ජක් නොවූ බැවිනි. ඔහු සමඟ මෙම කාන්තාව ද ගහ අසලට ගිය අතර වැස්ස හේතුවෙන් වත්ත තෙත බරිත වී තිබිණි. තෙත ගතිය නිසාම විවිධ කෘමින් සහ සතුන්ද වත්තේ දක්නට හැකිවිය. ඇය ගසට මඳක් දුරින් සිටියදී තරුණයා ගසට නැංගේය. ‘නැන්දා මේ ගෙඩිය’ දැයි කියාම ඔහු පහළ සිටි නැන්දා දෙස බැලීය. එවිට ඔහු දුටුවේ නැන්දා අසල සර්පයකු කැරකෙන බවයි. ‘නැන්දා අන්න සර්පයා’ යැයි ඔහු කෑ ගැසීය. මේ කියන්නේ තම සැමියා ගැන යැයි සිතූ ඇය ‘ආ එයා මෙහාටත් ආවද’ යි කිසි ගාණක් නැතිවම කීවාය.‘ නෑ නැන්දා සර්පයෙක් සර්පයෙක්. නැන්දට කරදරයක් කරයි’ කියා කෑ ගැසීය. ‘එයාගෙන් ඉතින් කවදද මට කරදර නැත්තේ’ යළිත් ගාණක් නැතිවම ඇය කීවාය. තවදුරටත් කතා කරන්නට ඉඩ නොවූ අතර සර්පයා එක වරම ඇගේ කකුලට දෂ්ට කළේය. තමන් පසුපස සැබෑම සර්පයකු සිටි බව ඇය දැනගත්තේ එවිටය.එම සර්පයා එතරම් විස සහිත සර්පයකු නොවූ නිසා බිරියට කිසිදු හානියක් සිදු නොවීය.   ",
    "URL": "https://www.lankadeepa.lk/deyyo_sakki/සැමියා-සර්පයකු-වෙලා/15-595096",
    "Category": "deyyo_sakki"
}