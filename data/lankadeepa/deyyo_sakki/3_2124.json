{
    "Source": "www.lankadeepa.lk",
    "Timestamp": "Editor  2018 නොවැම්බර් මස 14",
    "Headline": "කසිප්පු බොන්න ආ කට්ටියම පොලිසියෙන් කඬේ යවලා",
    "News Content": "(කොබෙයිගනේ නිමල් ප්‍රේමචන්ද්‍ර) දිනපතා කසිප්පු පානය කිරීමට ඇබ්බැහිවී සිටින පිරිසකට කසිප්පු මිලදී ගැනීමට ගෙන ආ මුදලින් ගමේ කඩයෙන් නිවෙස්වලට අවශ්‍ය කරන බඩු මිලදී ගෙන ගිය පුවතකි.මේ වාර්තාවූයේ කුරුණෑගල දිස්ත්‍රික්කයේ එක්තරා ගම්මානයකිනි. එම ගම්මානයේ කසිප්පු බීමට පුරුදුව සිටි පිරිසකි. දවසේ වැඩපොළ නිමවී ඇඳිරි වැටීගෙන එන යාමයේ ඔවුන් ගමේ කඩය අසළට එක්වන්නේ යතුරුපැදියකින් පැමිණ කසිප්පු පැකට් අලෙවි කරන පුද්ගලයකුනේ කසිප්පු මිලදී ගැනීමටය.මීට මාස කිහිපයකට පෙර එම ගම්මානය අයත් පොලිස් ස්ථානයට නව ස්ථානාධිපතිවරයෙක් පැමිණ වැඩ බාරගෙන තිබූ අතර ප්‍රදේශයේ කසිප්පු නිෂ්පාදනය හා අලෙවි කිරීම ශීඝ්‍රයෙන් අඩුවෙමින් පැවතුනේ නව ස්ථානාධිපතිවරයා විසින් නිතර නිතර වැටලීම් සිදුකර කසිප්පු තුරන් කිරීම සඳහා ගත් වෙහෙස නිසාය. පසුගිය දිනක ස්ථානාධිපතිවරයාගේ දුරකථනයට ඇමතුමක් ලැබුණේ ඉහතින් සඳහන් කළ ගම්මනායේ කඩය අසළට සෑම දිනකම සවස 6.00 පමණ පුද්ගලයෙක් යතුරුපැදියකින් කසිප්පු පැකට් රැගෙන එන බවත් ගමේ මත්පැන් පානයට ඇබ්බැහි වූ පිරිසක් කසිප්පු මිලදී ගන්නා බවත්ය. දුරකතන පණිවුඩය ලැබුණ දිනයේම ඇඳිරි වැටීගෙන එන වේලාවේ සිවිල් ඇඳුමකින් සැරසී යතුරුපැදියකින් පොලිස් ස්ථානාධිපතිවරයා එම ස්ථානයට ගිය අතර ස්ථානාධිපතිවරයාට දැකගන්නට ලැබුණේ පුද්ගලයින් හත් අට දෙනෙක් එම කඩය ඉදිරිපිට මාර්ගයේ රැඳී සිටින අයුරුය. එම ස්ථානයට පැමිණි පොලිස් ස්ථානාධිපතිවරයා හඳුනා ගැනීමට පිරිසට වැඩි වේලාවක් ගත නොවිණි. පිරිස එම ස්ථානයේ රැඳී සිටින්නේ ඇයිද යන්න ස්ථානාධිපතිවරයා විසින් එම පිරිසගෙන් විමසූ අතර ඔවුන් සියලු දෙනාම පවසා සිටියේ නිවෙස්වලට අවශ්‍ය කරන බඩු වර්ග මිලදී ගැනීමට කඩයට පැමිණි බවයි.හොඳයි ඔයගොල්ල ඔතන රස්තියාදු නොවී කඩෙන් අවශ්‍ය බඩු මිලදී අරන් ඉක්මනින් ගෙවල්වලට යන්න. ස්ථානාධිපතිවරයා එසේ පවසා කඩය අසලට පැමිණි අතර එතැන රැඳී සිටි සියලුම දෙනාම කඩය ඇතුළට පැමිණ නිවෙස්වලට අවශ්‍ය කරන සීනි, තේකොළ, අල, පරිප්පු, සැමන් ආදී ද්‍රව්‍ය මිලට ගෙන එතැනින් පිටව ගියේ කඩිනමිනි. සර් අද කට්ටියම බොන්න ගෙනාපු සල්ලි වලට ගෙවල්වලට බඩු ඇරගෙන ගියා. ඒ මිනිස්සුන්ගේ භාර්යාවන් අද පුදුම වෙලා බලයි මොකද මේ වෙනස කියලා. සිල්ලර කඩයේ මුදලාලි ස්ථානාධිපතිවරයාට පැවසුයේ සිනාමුසු මුහුණිනි. මම අපේ කොස්තාපල්වරුන් දෙන්නෙක් මග නවත්තලා ආවේ. දැන් කෝල් එකක් ආවා මෝටර් බයිසිකල් කසිප්පු පැකට් ගේන මිනිහා අල්ලා ගත්තා කියලා. ස්ථානාධිපතිවරයා පැවසීය.  ",
    "URL": "https://www.lankadeepa.lk/deyyo_sakki/කසිප්පු-බොන්න-ආ-කට්ටියම-පොලිසියෙන්-කඬේ-යවලා/15-540303",
    "Category": "deyyo_sakki"
}