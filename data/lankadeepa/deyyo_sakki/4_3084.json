{
    "Source": "www.lankadeepa.lk",
    "Timestamp": "None  2015 මැයි මස 08",
    "Headline": "‘ගුටි කෑමකින්’ බේරාගත්තාට අපූරු තෑග්ගක් දීලා",
    "News Content": "(හලාවත ඔගස්ටින් ප‍්‍රනාන්දු)හදිසියේ හමුවී ඉල්ලා සිටි උදව්වට උපකාරයක් වශයෙන් උදව්ව කළ අයට අයත් රුපියල් 84 දහසක් වටිනා ඇපල් වර්ගයේ ජංගම දුරකථනයක් පැහැරගෙන ගිය තරුණයකු එම දුරකතනය ද සමග අත්අඩංගුවට ගත හැකිවූ බව හලාවත මූලස්ථානය පොලිසිය  කියයි.හලාවත කෝපියාවත්ත ප‍්‍රදේශයේ පදිංචි අයකු හදිසියේ ඇතිවූ අසනීප තත්ත්වයට ප‍්‍රතිකාර ලබාගැනීම පිණිස සිය මෝටර් රථයෙන් හලාවත මයික්කුලම ප‍්‍රදේශයේ පදිංචි පෞද්ගලික වෛද්‍යවරයකු මුණගැසීමට ගියේය.අවශ්‍ය ප‍්‍රතිකාර ලබාගෙන යළි නිවෙස බලා ඒමට සිය මෝටර් රථයට නගින විට හති අරිමින් දුව ආ තරුණයකු ”අනේ සර් මාව බේරාගන්න, මට කට්ටියක් ගහන්න එනවා”යි බැගෑපත්වී ඇත. ඔහුගේ විලාපයට තෙත්වූ හදවතක් ඇති ඔහු වහාම මෝටර් රථයේ නංවාගෙන එය  ඉදිරියට ධාවනය  කළේය.ටික දුරක් යනවිට රථය අතර මග නවතාගත් තරුණයා ”අනේ මහත්තයාට බුදු බව අත්වෙන්න  ඕනෑ” කියා යන්න ගියේය.මහත්තයා ද යළි රථය පණගන්වාගෙන මද දුරක් යනවිට හදිසි ඇමතුමක් ගත යුතුව ඇති බව සිහියට පැමිණ එම අමතුම දීමට තම දුරකථනය සෙවීය. මෝටර් රථයේ තිබූ දුරකථනය තිබුණේ නැත.ඒ වනවිට මෝටර් රථයෙන් බැසගිය තරුණයා වාෂ්ප වී හමාරය. එම දුරකථනය රුපියල් අසූහතර දහසක් වටී.මහත්තයා වහාම පොලිසියට ගොස් පැමිණිල්ලක් කළ අතර පොලිසිය වහාම පරීක්ෂණ ආරම්භ කළේය. හලාවත පොලිසියේ බුද්ධි අංශ නිලධාරීන් මගින් වැඩිදුර පරීක්ෂණ ආරම්භ විය. පැය කිහිපයක් යනවිට අතුරුදන්ව ඇති දුරකතනය සමග සැකකාර තරුණයා කොටු කරගත හැකි විය.ඔහු හලාවත මයික්කුලම කොට්ටමුරුච්චියාන ප‍්‍රදේශයේ පදිංචිකරුවෙකි. සැකකරු හලාවත අධිකරණයට ඉදිරිපත් කිරීමට නියමිතය.  ",
    "URL": "https://www.lankadeepa.lk/deyyo_sakki/‘ගුටි-කෑමකින්’-බේරාගත්තාට-අපූරු-තෑග්ගක්-දීලා/15-315146",
    "Category": "deyyo_sakki"
}