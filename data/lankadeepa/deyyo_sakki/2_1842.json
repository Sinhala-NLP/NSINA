{
    "Source": "www.lankadeepa.lk",
    "Timestamp": "2019 ජුනි මස 22",
    "Headline": "හෝටලේ මඟුලට යද්දී නයි පැටියකුත් ගෙනිහින්",
    "News Content": "කැලෑවකට ගිහින් දාන්න කියා බිරිය බෑගයකට දමා දුන් නයි පැටියා අමතකවීමකින් සැමියා හෝටලයකට ගෙන ගොස් තිබූ සිද්ධියක් නගරබද ප්‍රදේශයකින් අසන්නට ලැබිණි.ඔහු ඡායාරූප ශිල්පියෙකි. හෝටලයක පැවති මංගල උත්සවයක් සඳහා යාමට සූදානම් වන අවස්ථාවේ ඔහුට කතා කළ බිරිය “අනේ අර ඊයේ හවස වත්ත පහළ දී අල්ලාගත් නයි පැටියා ඔයා යන ගමන් කැලෑවකට දමා යන ලෙස කියා ඇත. බිරියගේ ඉල්ලීමට අනුව කුඩා පොලිතීන් උරයකට දමාගත් නයි පැටියා කැමරා බෑගයේම කොටසක තබා ඔහුට අයත් යතුරුපැදියෙන් ගමන පිටත් වී ඇත.ඒ අවස්ථාවේ පාරේ තිබූ වාහන තදබදය නිසා නියමිත වෙලාවට මංගල උත්සවයට යාමට නොහැකි වේ යැයි සිතමින් ඔහු තරමක් වේගයෙන් ගියත් අවශ්‍ය තැනට යන විට තරමක් ප්‍රමාද වී ඇත.පැමිණි කාර්යයට අවශ්‍ය උපකරණ ගැනීමට ගමන් බෑගයට අත දමද්දි මල්ලට දමාගත් නයි පැටියා සිහිවී ඌ සොයද්දී උරය පමණක් එහි තිබෙනු දැක මවිත වී කාටත් නොකියා තවදුරටත් බෑගය පරීක්‍ෂා කර ඇත. ඒ අතරේ ඔහු අසලට පැමිණි මිතුරෙක් කලබල වෙන්න එපා තව වෙලාව තියෙනවා. හෙමින් ලෑස්ති වෙන්න යැයි කියා ඇත.තවදුරටත් කාරණය සඟවාගෙන සිටිය නොහැකි නිසා ඔහු කනට කර “මචං නයි පැටියෙක් දුන්නා ගෙදරින් කැලේට දාන්න කියලා. ඌ ආගිය අතක් නෑනේ යැයි” කියා ඇත.ඒ කතාවෙන් මිතුරත් කලබල වී අත දාන්නත් බයයි කෑවොත් මම ඉවරයි. කොහේ හරි අස්සක ගුලි වෙලා ඉන්නවද දන්නෑ කියමින් තවදුරටත් සොයද්දී නයි පැටියා හෝටලේ කාපට් එකක් දිගේ යනු දැක ඇත.පසුව කාටත් හොරෙන් යළිත් නයි පැටියා අල්ලාගෙන උරයට දමාගෙන උත්සවය අවසන් වී ආපසු යන අතරේ කැලෑබද ප්‍රදේශයකට මුදාහැර ගෙදර ගොස් ඇත.නයි පැටියාට හුස්ම ගන්න කියා බිරිඳ ඉටි උරයේ හැදූ සිදුරෙන් ඌ එළියට ගොස් තිබෙන බව පසුව ගෙදරට සිද්ධිය කියූ පසු හෙළි වී ඇත. (වැල්ලම්පිටිය ශාන්ත සෙනෙවිරත්න)   ",
    "URL": "https://www.lankadeepa.lk/deyyo_sakki/හෝටලේ-මඟුලට-යද්දී-නයි-පැටියකුත්-ගෙනිහින්/15-552379",
    "Category": "deyyo_sakki"
}