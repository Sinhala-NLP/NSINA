{
    "Source": "www.lankadeepa.lk",
    "Timestamp": "Editor  2023 අප්‍රේල් මස 10",
    "Headline": "මැරුණු මිතුරාගෙන්‍්‍ මහ රෑ ‘කෝල්’ ඇවිත්",
    "News Content": "හාරිස්පත්තුවේ මොහොමඩ් ආසික්මාස කිහිපයකට පමණ පෙර මිය ගිය තම හොඳම මිතුරාගේ ජංගම දුරකථනයෙන් මහ රෑ ලැබුණු දුරකථන ඇමතුමක්  නිසා මහා කලබගෑනියක් ඇති වූ පුවතක් කන්ද උඩරට ප්‍රදේශයක ගම්මානයකින් වාර්තා විය.සිද්ධිය මෙසේය.ඔවුන් ඉතා දීර්ඝ කාලයක් තිස්සේ ළඟින්ම ඇසුරු කළ මිතුරන් දෙදෙනෙකි. මොවුන්ගේ මිතු දමට ප්‍රධාන හේතුව වූයේ දෙදෙනාම එකම කාර්යාලයක දීර්ඝ කාලයක් එක ළඟ මේස දෙකක සේවය කිරීමයි. කාර්යාලයේදී ආහාර ගන්නේද සේවය අවසන් කර කාර්යාලයෙන් පිටව යන්නේද එකටමය. එපමණක් නොව  හවස නිවෙසට යාමට පෙර නගරයේ මත්පැන් හලකින් මධුවිත තොල ගාන්නේද එකටමය. එයිනුත් නොනැවතුණු මොවුන්ගේ මිතු දම රාත්‍රි කාලයේ දෙතුන් වරක් දුරකථකනයෙන් අමතා තොරතුරු කතා කර ගැනීම දක්වා දුරදිග ගොස්  තිබිණ.මෙසේ තිබියදී මෙම මිතුරෝ දෙදෙනා වසරකට පමණ පෙර ළඟ ළඟ දින දෙකකදී කාර්යාලයෙන් විශ්‍රාම ගත්හ. විශ්‍රාම යාමෙන් පසුව පෙර මෙන් දිනපතා හමුවීමට අවස්ථාව නොලැබුණද  ලැබෙන සෑම අවස්ථාවකදීම මිතුරන් දෙදෙනා  හමු වී සුවදුක් කතා කර ගත්හ. පෙර මෙන් එකටම ගොස් ඉඳ හිට මධු විතද තොල ගෑහ.මෙසේ සිටියදී මාස කිහිපයකට පෙර එක් මිතුරෙක් හදිසියේ අභාවප්‍රාප්ත වූයේ හදිසියේ හට ගත් රෝගී තත්වයක් උත්සන්න වීම හේතුවෙනි. හොඳම මිතුරාගේ වියෝව නිසා අනෙක් මිතුරා දැඩි චිත්ත පීඩාවකට පත්ව සිටියේය. ඔහුගේ දුරකථනයේ මිතුරාගේ නම සටහන්ව ඇති අංකය නිතර පරීක්ෂා කරන්නට විය.  දිනපතා නින්දට යන්නේ ඔහු සිය බිරිය සමඟ තම මිතුරා පිළිබඳව කතා කර දුක බෙදා ගැනීමෙන්  පසුවය.මෙසේ සිටියදී එක් දිනක් රාත්‍රී කාලයේ මොහුගේ දුරකථනය  හදිසියේ නාද වන්නට විය. වහා දිව ගොස් දුරකථනයෙන්  කතා කරන්නේ කවුදැයි අංකය බැලූ විට මිතුරාට තරු පෙනෙන්නට විය. ඒ ඇමතුම ලැබී තිබුණේ  වසර ගණනාවක් තිස්සේ තමන් සමඟ ඇසුරු  කළ මාස කිහිපයකට පෙර මිය ගිය තම හොඳම  මිතුරාගේ දුරකතනයේ  අංකයෙනි. කෙතරම් මිතුරකු  වුවද මිය ගිය අයකුගේ දුරකථනයෙන්  ඇමතුමක් ලැබීම ඇඟ කිලිපොලා යන සිදුවීමකි. වහාම ඔහු  සිය බිරිඳටද කතා කර මේ බව කීවේ  දැඩි  බියකින් යුක්තවයි.බිරිය මේ ගැන එතරම් බියක් නොදැක්වු අතර ඇය පෙරළා එම අංකයට ඇමතුමක් ගෙන බැලු‍වාය. එහා කොනෙන්  කතා කළේ මිය ගිය මිතුරාගේ වැඩිමල් පුතාය. ඔහු පවසා ඇත්තේ තම පියාගේ දුරකතන සිම් පත තමන් භාවිත කරන බවත්  මෙම අංකයෙන් නිතර  මඟ හැරුණු ඇමතුම් ලැබෙන බැවින් කුමක් හෝ අවශ්‍යතාවකට  ඇමතුම් ගනු ඇතැයි සිතා ඇමතුමක් ගෙන බැලූ බවයි.  ",
    "URL": "https://www.lankadeepa.lk/deyyo_sakki/මැරුණු-මිතුරාගෙන්‍්‍-මහ-රෑ-‘කෝල්’-ඇවිත්/15-631535",
    "Category": "deyyo_sakki"
}