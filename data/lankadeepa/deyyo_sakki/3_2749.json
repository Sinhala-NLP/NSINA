{
    "Source": "www.lankadeepa.lk",
    "Timestamp": "None  2016 ජුලි මස 18",
    "Headline": "රිළවා ඇඳුම හොරාගෙන: නළුවා පාරෙත් රජවෙලා",
    "News Content": " ටෙලිනාට්‍ය සඳහා රජ ඇඳුම්  ඇඳ රාජ චරිතය රඟපෑ නළුවාට සිදුවූ අකරතැබ්බයක් නිසා රජ ඇඳුමින්ම නගරයේ කාර්යාලයකටත් තම නිවසටත් යාමට සිදුවූ සිදුවීමක් කුරුණෑගල නගරයෙන් වාර්තා විය. ඔහු 60 හැවිරිදි වුවත් මනා තේජස් පෙනුමින් යුතු කලාකාමි පුද්ගලයෙකි. නාට්‍ය රඟපෑමට වැඩි රුචියක් දැක්වූ නිසාම තම යහළුවකුගේ මාර්ගයෙන් ටෙලි නාට්‍යයක රජ කෙනකුගේ චරිතයක් රඟපෑමට ඔහුට අවස්ථාව උදාවිය. දැඩි සතුටට පත් මොහු පුහුණු කටයුතු අවසන් වී නාට්‍ය රූගත කරන දිනයේ රාජ ආභරණ ඇඳුම්  සියල්ල ගමන් මල්ලේ අසුරාගෙන නියමිත ස්ථානයට පැමිණියේය. අසල විහාරස්ථානයේ යාබඳව පිහිටි ගලමත දී ඔහු රාජ චරිතයට පණ දුන්නේය. රූගත කිරීම් අවසානයේ ඔහු  රජ ඇඳුම්  ගලවා තම ඇඳුම් සෙව්වේ නගරයේ කාර්යාලයක මිත්‍රයකුගෙන් හදිසියේ ආ දුරකතන ඇමතුමක් නිසාය.එම දුරකතන ඇමතුමෙන් පැවසුවේ ඔහුගේ අවශ්‍යතාවක් ඉටුකරදීමට නගරයේ කාර්යාලය වෙත වහා පැමිණෙන ලෙසය.වහා කලිසම ඇඳගත් ඔහු තම කමිසය සෙව්වේ තිබූ තැන නොතිබූ නිසාය. විහාරස්ථානයේ සිටි දරුවකු තමා දෙසට දිව එන අයුරු ඔහු දුටුවේය.“සර් සර්ගෙ අර ගහේ එල්ලලා තිබුණ කමිසේ රිලව් වගයක් ගෙනිහිල්ලා කීතු කරලා”සුසුමක් හෙලූ නළුවා වෙනත් කළ යුතු දෙයක් නැති තැන තම කලිසමට උඩින් රජ චරිතයේ කමිසය ඇඳ ගත්තේය. දිස්නය දීමට පබලු හා රිදී, රන් පාටවලින් අලංකාර කරන ලද රාජ කමිසය ඇඳගෙනම ඔහු නගරයේ කාර්යාලය වෙත ගියේ වෙනත් කිසිවක් කළ නොහැකි නිසාමය.කාර්යාලයේ සේවක සේවිකාවන් ඔහු දෙස විමතියෙන් බලන්නට වූයෙන් ඔහු යහළුවාට සියල්ල පැවසීය.“අලුත් පැෂන් එකක්” යාළුවා  කීවේය. (මාවතගම කාන්චනමාල් බණ්ඩාර) ",
    "URL": "https://www.lankadeepa.lk/deyyo_sakki/රිළවා-ඇඳුම-හොරාගෙන:-නළුවා-පාරෙත්-රජවෙලා/15-438770",
    "Category": "deyyo_sakki"
}