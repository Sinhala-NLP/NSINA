{
    "Source": "www.lankadeepa.lk",
    "Timestamp": "None  2016 අගෝස්තු මස 13",
    "Headline": "මන්තර පෑනෙන් උත්තර ලියන්න ගිහින් අමාරුවේ",
    "News Content": "ජීවම් කළ  බව කියන පෑණකින් උසස් පෙළ විභාගයට උත්තර ලිවීමට ගිය සිසුවකුට මහත් අකරතැබ්බයකට මුහුණදීමට සිදුවූ පුවතක් විභාග මධ්‍යස්ථානයකින් වාර්තා වේ.සිසුවකු ප්‍රශ්න පත්‍රයට උත්තර ලිවීම වෙනුවට පෑන ගස ගසා සිටි බව එම විභාග මධ්‍යස්ථානයේ පරීක්ෂකවරයකු දුටුවේය. විනාඩි කිහිපයක්ම සිසුවා පෑන ගස ගසා සිටිනු දුටු එම පරීක්ෂකවරයා සිසුවා ළඟට ගියේය.“මොකද පුතා පෑන ලියවෙන්නේ නැද්ද” පරීක්ෂකවරයා ඇසුවේය.“ඔව් සර් මේ පෑන ලියවෙන්නෙ නැතුව ගියා සිසුවා කීවේය. “ඇයි ඉතිං ඔයාගේ පෙට්ටියේ ඔය ඕන තරම් පෑන් තියෙන්නේ. ලිය වෙන්නේ නැති ඔය පෑන ගස ගසා ඉන්නෙ නැතිව ලියවෙන පෑනකින් ලියන්නකෝ. බොරුවට ඔයාගේ කාලේ යනවානේ” යයි පරීක්ෂකවරයා නැවතත් කීවේය. මේ සිසුවා ඇඹෙරෙමින් සිටිනු විනා වෙනත් පෑනකින් උත්තර පත්‍රයට ලියන්නට කිසිදු සූදානමක් නොදුටු පරීක්ෂකවරයා මවිතයට පත් වූවේය.“ඔයාට සිංහල තේරෙන්නේ නැද්ද? ළමයෝ. ඔය ලියවෙන්නෙ නැති පෑන පැත්තකට දාලා ලියවෙන පෑනකින් ලියන්න. උත්තර පත්‍රයට ලියන කොට කාලය වැදගත් වෙනවා” යැයි පරීක්ෂකවරයා සිය කටහඬ යළිත් අවදි කළේය. ඒත් මේ සිසුවා නම් ඊට කන්දුන්නේම නැත. ඔහු යළි යළිත් පෑන ගස ගසා එම පෑනෙන්ම උත්තර ලිවීමට උත්සාහ කරමින් සිටියේය. මෙහි කුමක් හෝ හොරයක් ඇතැයි සිතූ පරීක්ෂකවරයා “දරුවෝ ඇයි මේ ඔයා මේ පෑනෙන්ම උත්තර ලියන්න මහන්සි ගන්නේ. මේ පෑනේ මොකක්ද තියෙන විශේෂත්වය යයි සිසුවාගෙන් ඇසූ විට ඔහු විභාග ශාලාවේ සිටින කාටත් නොඇසෙන සේ ඉතා හිමිහිට පරීක්ෂකවරයාට ඇසෙන සේ පමණක් කට හඬ අවදිකරමින් කීවේ “සර් මේක විභාගය සමත් වෙන්න මතුරපු පෑනක්. අපි ප්‍රසිද්ධ දේවාලයකින් මේ පෑන මිලදී ගත්තේ රුපියල් 1000 ක් ගෙවලා. ගිය අවුරුද්දෙත් මෙතනින් මතුරපු පෑන් අරගෙන උත්තර ලියපු ගොඩක් දෙනෙක් පාස් වුණා. මටත් ඕන විභාගය පාස් වෙන්න. ඒකයි මම මේ පෑනෙන්ම උත්තර ලියන්න මහන්සි ගන්නේ.” යැයි සිසුවා පරීක්ෂකවරයාට කීවේය.කාරණය අවබෝධ කරගත් පරික්ෂකවරයා “පුතේ දැන් ඉතින් ඔය පෑන ලියවෙන්නේ නැහැනේ. ඔයා හොඳ පුතා වගේ දැනට ඔතන තියන රුපියල් 10 ක් දීලා ගත්ත වෙන කාබන් පෑනෙන් ලියන්න. රුපියල් 1000 ක් දීලා ගත්ත පෑනට වඩා රුපියල් 10 ක් දීලා ගත්ත පෑනෙන් ලියන උත්තර අදනම් හරි යාවි. වෙන කරන්න දෙයක් නෑනේ. අද ඒ පෑනෙන් ලියා හෙට එහෙනම් තවත් මතුරපු ලියවෙන පෑනක් අරගෙන ඇවිල්ලා උත්තර පත්‍රයට ලියන්න.”කාරණය කරුණාවෙන් සිසුවාට පරීක්ෂකවරයා අවබෝධ කරදීමෙන් අනතුරුව ලියවෙන්නෙ නැති රුපියල් 1000 ක් වටිනා විභාග සමත්වෙන ජීවම් කළ පෑන පසෙක තබා රුපියල් 10 ක් වටිනා කාබන් පෑනෙන් උත්තර ලියන්න පටන්ගත්තේය.මේ සිසුවාට පරීක්ෂකවරයා කරුණු අවබෝධ කර නුදුන්නේ නම් සමහර විට ඔහු ප්‍රශ්න පත්‍රයේ කාලය අවසන් වනතෙක්ම එහි තිබූ උත්තර වලට නොලියා පෑන ගස ගසමින් සිටිනු නොඅනුමානවම ඉඩකඩ තිබිණි.(කරන්දෙණිය එම්. සුසිල් ප්‍රියන්ත) ",
    "URL": "https://www.lankadeepa.lk/deyyo_sakki/මන්තර-පෑනෙන්-උත්තර-ලියන්න-ගිහින්-අමාරුවේ/15-447382",
    "Category": "deyyo_sakki"
}