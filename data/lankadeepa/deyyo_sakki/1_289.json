{
    "Source": "www.lankadeepa.lk",
    "Timestamp": "Editor  2023 ජනවාරි මස 24",
    "Headline": "මගුල්දා අඹ යහළුවා මනාලයාගේ රෙදි ගලවලා",
    "News Content": "කරන්දෙණිය එම්.සුසිල් පියන්තසිය විවාහ මංගල්‍යය දා අඹ යහළුවා මනාලියට හඳුන්වාදීමට ගොස් අමු අමුවේ රෙදි ගැලවී ගිය අපූරු පුවතක් දකුණු පළාතෙන් අසන්නට ලැබේ.ගම් තුලාවේ හැම වැඩක්ම කළේ දෙදෙනා එකටය. කෑවේ බිව්වේ එකටය. ගම් තුලාවේ පමණක් නොව අහල පහළ ගම් හතකම පාහේ ඔහුගේ කැරැට්ටුව ගැන නොදන්නා කෙනෙක් නොවූයෙන් ඔහුට පෙලවහක් කර ගැනීමට සුදුසු මනමාලිය සොයා ගැනීමට හැකිවූයේ වන්නි හත්පත්තුවෙනි.විවාහය සිදුවූවේය. දෙපැත්තේ නෑ සනුහරේම වෙනුවෙන් මංගල සාදයක්ද සංවිධානය කර තිබිණ. යහළු මිත්‍රාදීන්ට ද එයට ඇරියුම් ලැබී තිබුණ අතර මධුවිතට ප්‍රධාන තැන ලැබී තිබිණි.යහළුවන් මධුවිතෙන් සප්පායම්වී සිටියේ කණ පැලෙන තරමටමය. ඒ අස්සේ ඔහු සිය මනාලියට තමාගේ සනුහරේ අය සහ මිතුරන් හඳුන්වාදීම සිදුකෙරිණ. ඒ සඳහා මනාලිය පැමිණියේ මනාලයාගේ අත අල්ලාගෙනය.‘මෙයා තමයි මගේ හොදම යහළුවා’ යයි සිය මනාලියට ඔහු හඳුන්වා දුන්නේය. ශරීර කූඩුව යාන්තමට වත්තම් කරගෙන ඔහු මනාලියට අතට අතදී, ‘මෙයා මාත් එක්ක මේ ගම් පළාතේ නොකළ දෙයක් නෑ, ගමේ ඉන්න කෙල්ලන් මෙයාට පේන්න බැහැ. මම හිතන්නේ කෙල්ලෝ තුන්හතර දෙනෙක්ම මෙයාගේ අතින් අමාරුවේ වැටුණා. මේ පැත්ත පළාතකින් කසාදයක් කර ගන්න බැරිවුණ නිසා තමයි වන්නි හත්පත්තුවෙන් මේ නංගී කසාද බැන්දේ’ යයි ඔහු කියාගෙන කියාගෙන ගියේය.ඒ සමගම මනාලිය මනාලයාගේ සහ අත අල්ලාගෙන සිටි අඹ යහළුවාගේ අත් ගසා ගෙන ඉකිබිඳිමින් දිවගියේ මංගල සාරියද කැඩි කැඩීය. මනාලයා මනාලිය පසු පස දිව ගියේ ‘අනේ පොඩ්ඩක් ඉන්න පොඩ්ඩක් ඉන්න අරූ කිව්වේ බොරු’ යැයි කියමිනි. ඒ වනවිට මේ සිදුවීම දෙපාර්ශවයේ අය මෙන්ම මේ මංගල උත්සවයට සහභාගිවී සිටි අය අතරද කසුකුසුව ජයටම ගිය අතර අඹ යහළුවා එම ස්ථානයෙන් වාෂ්ප කර තිබුණේ ඊළගට සිද්ධ වෙන්න යනදේ අනෙක් අය ඉවෙන් මෙන් දැනගත් නිසා ලු‍.  ",
    "URL": "https://www.lankadeepa.lk/deyyo_sakki/මගුල්දා-අඹ-යහළුවා-මනාලයාගේ-රෙදි-ගලවලා/15-627420",
    "Category": "deyyo_sakki"
}