{
    "Source": "www.lankadeepa.lk",
    "Timestamp": "None  2014 අප්‍රේල් මස 22",
    "Headline": "අවුරුදු සාදයෙන් බීගෙන ඇවිත් මව යැයි සිතා බිරියට වැඳලා",
    "News Content": "ආරක්‍ෂක අංශයේ සේවයේ නියුතු වුවකු වන ඔහුට අවුරුදු නිවාඩුව ලැබුණේ අවුරුද්ද පසුවී දින කිහිපයක් ගිය පසුවය.ඔහු නිවසට පැමිණි දිනම, අසල්වැසි නිවෙසක ජීවත් වන තම හොඳම මිතුරා ගේ නිවෙසට ගියේ තවත් මිතුරකුද සමඟය. කලකට පසුව හමුවූ තම මිතුරාට ඉහළම අන්දමින් සැලකීම සඳහා මිල අධික මත්පැන් බෝතලයක්ද රැගෙන ආවේය.කලකට පසුව හමුවූ මිතුරන් අල්ලාප සල්ලාපයේ යෙදී සිටිද්දී, බොමින් සිටි මත්පැන් බෝතලයද නොදැනුවත්වම අවසන් වී තිබිණි. අනෙක් මිතුරන්ට කෙසේ වෙතත්, ආර්කෂක අංශයේ පුද්ගලයාට නිසි පදම පවා ඉක්මවා ගොස් තිබු බැවින් සියල්ල අවසන් වීමෙන් අනතුරුව සුමේධ ඔහුගේ නිවෙසට ඇරලවීමට සිදු වූයේ සිය මිතුරන්ගේද වාරුව ඇතිවයි.ඔවුන්ගේ හඬ ඈතටම ඇසීමෙන් ඔහුගේ මවත් බිරියත් මිදුලට බැස ඔවුන් එන දෙස බලා සිටියහ. වාරුවෙන් යුතුව ඔවුන් අසලටම පැමිණි සුමේධට සිය මව පිළිබඳව ඇති වුයේ දැඩි සෙනෙහසකි.‘‘මට සමාවෙන්න අම්මේ......මේ අවුරුද්දේ අම්මගේ කකුල් දෙක අල්ලන් වඳින්නවත් බැරි වුණා. එසේ කී හෙතෙම වහාම බිම වැතිර ‘‘දස මාසේ උරේ කත්වා..... යන මවට වඳින ගාථාව කියමින් වඳින්නට පටන් ගත්තේය.‘‘මචං....උඹට ගාථාව මාරුවෙලා..........’’ මිතුරකු එසේ කියන විට ඔහු අපහසුවෙන් හිස ඔසවා බලද්දී බීපු මත්පැන් හිදී ගියේය. ඒ තමා සිය මව කියා වැඳ ඇත්තේ තම ආදරණීය බිරියට බව පෙනුන විටය.  ",
    "URL": "https://www.lankadeepa.lk/deyyo_sakki/අවුරුදු-සාදයෙන්-බීගෙන-ඇවිත්-මව-යැයි-සිතා-බිරියට-වැඳලා/15-227054",
    "Category": "deyyo_sakki"
}