{
    "Source": "www.lankadeepa.lk",
    "Timestamp": "2021 මැයි මස 08",
    "Headline": "බඩේ ලෙඩේ දුරින් බලා වැඩේ වැරදිලා",
    "News Content": "(අම්බලන්තොට සනත් ගමගේ)පවතින කොරෝනා රෝගී තත්ත්වය හමුවේ පෞද්ගලික වෛද්‍ය මධ්‍යස්ථානවල ඇතැම් වෛද්‍යවරුන් රෝගියා ඈතින් තබාගෙන රෝග ලක්ෂණ විමසා බලා බෙහෙත් නියම කිරීමෙන් අමාරුවේ වැටෙන්න ගිය රෝගියකුගේ ජීවිතය අනූනවයෙන් බේරීමේ පුවතක් හුංගම ප්‍රදේශයෙන් වාර්තා වේ.නවය පංතියේ ඉගෙනුම ලබන දරුවෙක් බඩේ කැක්කුමක් සෑදීම හේතුවෙන් පෞද්ගලික වෛද්‍යවරුන් කිහිප දෙනකු ළඟට ගොස් ප්‍රතිකාර ගෙන ඇත. පවතින කොරෝනා රෝගී තත්ත්වය හමුවේ සෑම පෞද්ගලික වෛද්‍ය මධ්‍යස්ථානවලම වෛද්‍යවරුන් රෝගීන් පරීක්ෂා කරනු ලබන්නේ වෛද්‍යවරයා රෝගියාගෙන් මීටරයක් පමණ ඈතින් සිටය. රෝගියාගේ රෝගී තත්ත්වය විමසා බැලීමෙන් පසුව මෙම රෝගියාට ද බඩේ අමාරුවට බෙහෙත් නියම කර ඇත. ලබා දී ඇති බෙහෙත්වලින් බඩේ අමාරුව සුව අතට පත් නොවූ හෙයින් මිල මුදල් පවා අගහිඟ මේ දරුවාගේ මව්පියෝ ගෙදර තිබුණු බයිසිකලය පවා උගසට තබා තවත් වෛද්‍යවරුන් කිහිප දෙනෙක් ළඟට ගොස් ප්‍රතිකාර ලබාගත්තද ඒ කිසිවෙක් දරුවාගේ බඩ පරීක්ෂා නොකර බෙහෙත් දී ඇත. දරුවාගේ තත්ත්වය තරමක් නරක පැත්තට හැරෙන බව දැනගත් මව්පියෝ ප්‍රදේශයේ දන්නා හඳුනන හෙද නිලධාරි මහතකුට මේ බව පවසා ඇත. නිවසට පැමිණි හෙද නිලධාරි මහතා දරුවාගේ බඩ පරීක්ෂා කිරීමෙන් පසු වේදනා නාශක ලබා දී සුව කළ හැකි බඩ රුදාවක් නොව ඇපැන්ඩිසයිටීස් වැඩි වී ඇති හෙයින් දරුවා ඉතා ඉක්මනින් රෝහල් ගත කරන ලෙසට මව්පියන්ට උපදෙස් ලබා දී ඇත.ඒ අනුව දරුවා හම්බන්තොට මහ රෝහලට ඇතුළත් කිරීමෙන් පසුව ඉදිමුමට ලක් වී තිබූ ඇපන්ඩිසයිටිස් ශල්‍යකර්මයෙන් ඉවත් කර දරුවා බේරා ගැනීමට හැකි වී ඇත.බඩේ අමාරුවට වේදනා නාශක බෙහෙත් දිගින් දිගටම ගෙන සිටියේ නම් දරුවාගේ ජීවිතය අනතුරට පත්වීමට ඉඩ තිබූ බව රෝහලේ වෛද්‍යවරුන් පවසා ඇත.   ",
    "URL": "https://www.lankadeepa.lk/deyyo_sakki/බඩේ-ලෙඩේ-දුරින්-බලා-වැඩේ-වැරදිලා/15-590235",
    "Category": "deyyo_sakki"
}