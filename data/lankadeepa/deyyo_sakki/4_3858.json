{
    "Source": "www.lankadeepa.lk",
    "Timestamp": "None  2012 අප්‍රේල් මස 26",
    "Headline": "මළගෙදර ගොස් එද්දී කතකගේ කුඩය ඇතුළෙන් බිස්කට් වැස්සක්",
    "News Content": "පොද වැස්සට ඉසලූ කුඩයකින් බිස්කට් වැස්සක් ඇදහැළුණු බවට පුවතක් රජරට පළාතෙන් වාර්තාවිය. අවමඟුලකට සහභාගි වූ කාන්තාවකගේ කුඩයකින් කඩා හැළුණු අරුම පුදුම බිස්කට් වැස්සේ තතු මෙසේය.  ප‍්‍රදේශයේ අයකු මිය ගියෙන් අවසන් කටයුතු සිදුකළ දා කවුරුත් ලොකු පොඩි කුඩ අතැතිව පැමිණියේ දවස පුරාම වැහි මන්දරාමක් පැවති නිසාය. අවමඟුල් කටයුතු අවසන් වී පිරිස මහමඟට පිවිසි විට සටපට හඬින් පොද වැස්සක් පටන් ගත්තේය. වැස්ස ටික ටික වැඩිවෙද්දී පාරේ යමින් සිටි ගමේ කාන්තාවෝ පිරිසක් අත ඇති කුඩ ඉසලා ගත්තා.එහෙත් වැදගත් පෙනුමැති මැදිවියේ කතක් අතේ ඇති දේදුනුවර්ණ ලොකු කුඬේ අකුලාගන සාරිපොට හිසට දමා අතකින් තදකරගන පය ඉක්මන් කළාය. මේ අවස්ථාවේ කුඩයක් අතේ නැති අසල්වැසි කාන්තාවක් යුද්දෙට නැති කඩුව කොස් කොටන්ටදැයි කීවේය. වැස්සට නැති කුඬේ කොස් ඇට අහුලන්ටද කියා විහිළුවකුත් කර හකුලාගෙන යන කුඬේ උදුරාගෙන උඩට ඔසවා ඉසුලූවාය. බිස්කට් වැස්සක් වැස්සේ ඉන් පස්සේය. ෂොපින් බෑග් එකකට දමා කුඩකූරු අස්සේ රඳවා තිබූ බිස්කට් මුලක් ඉරී මෙසේ වැටී ඇත. හැමෝම උපහාසයෙන් සිනාසුනහ. ",
    "URL": "https://www.lankadeepa.lk/deyyo_sakki/මළගෙදර-ගොස්-එද්දී-කතකගේ-කුඩය-ඇතුළෙන්-බිස්කට්-වැස්සක්/15-38972",
    "Category": "deyyo_sakki"
}