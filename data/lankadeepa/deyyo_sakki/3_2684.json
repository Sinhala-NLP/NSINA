{
    "Source": "www.lankadeepa.lk",
    "Timestamp": "None  2016 ඔක්තෝබර් මස 17",
    "Headline": "අලුතගෙනා ලේලියට මාමණ්ඩියගෙන් අපූරු යෝජනාවක්",
    "News Content": "අලුත ගෙනා විසි පස් හැවිරිදි ලේලියට අපූරු යෝජනාවක් කළ හැත්තෑ හැවිරිදි මාමණ්ඩි කෙනකු අත්අඩංගුවට ගැනීමේ අපූරු සිද්ධියක් ගාල්ල පොලිසියෙන් වාර්තාවේ.මෙම මාමණ්ඩිගේ බිරිය වසර හතරකට පෙර සමුගැනීම නිසා නිවසේ සිටියේ ඔහුත් විසිනම හැවිරිදි පුතාත් පමණි. වැඩි මහල් දුව විවාහවී පිට පළාතක පදිංචිය. මේ නිසා විවාහයක් කර ගන්නා ලෙස ඔහු පුතාට පැවසූ වාර අනන්තය. අවසානයේ එම ගමට අල්ලපු ගමෙන් ඉදිරිපත් වූ යෝජනාවක් අනුව පුතාගේ විවාහය සිදුවිය. විසිපස් හැවිරිදි ඇය රූමත්ය. මනමාලියක් නිවෙසට කැන්දන් ඒමට හැකිවීම ගැන වඩාත් සතුටු වූයේ පුතාට වඩා තාත්තාය.පුතා රැකියාවට ගිය පසු නිවසේ සිටියේ ලේලියත් මාමණ්ඩියත් පමණි. ඇයද කිසි වෙනසක් නොමැතිව තම පියාට සලකන ආකාරයෙන් මාමණ්ඩියටද සලකාගෙන ගෙදර දොරේ වැඩ පළ කරමින් සිටියාය. එහෙත් ඔහු නිතරම තම ලේලිය දෙස අමුතු විදියට බලන්නට විය. ඇය නානවිටද ඇඳුම් මාරු කරන විටද දිවා කාලයේ කාමරයේ හාන්සිවී සිටින විටද ඔහු ඇය දෙස බලා හැඟීම් පොදියක් හිතේ තද කර ගත්තේය.එහෙත් තවදුරටත් හැඟීම් තදකර ගෙන සිටීමට නොහැකිවූ ඔහු සෙමින් සෙමින් ඇය ළඟට ළංවී හැඟීම් පොදිය ලිහිල් කරගන්නට උත්සාහ කළේය. අවසානයේ දිවා කල තමා සමගත් රාත්‍රි කාලයේ පුතා සමගත් සිටින ලෙස ඔහු ඇය ඉදිරියේ බැගෑපත්වන්නට විය. එන්න එන්නම තත්ත්වය නරක අතට හැරෙන්නට වු නිසා ඇය තම සැමියාට පියාගේ ඉල්ලීම ගැන කීවාය. එහෙත් පුතා එක්වරම එය පිළිගත්තේ නැත. මේ නිසා ඇය කළේ දිනක් ඔහුගේ ඉල්ලීම ජංගම දුරකථනයෙන් පටිගත කොට සැමියා පැමිණි විට අසන්නට දීමය. එය ඇසූ පුතාගේ ඉහමොළ රත්විය. මේ තමාගේ තාත්තා දැයි ඔහු සිතුවේය. තමා ගෙදර නැති විට දියණියක් මෙන් ආදරයෙන් රැකබලා ගත යුතු ලේලියගෙන් මෙවැනි දේ බලාපොරොත්තු වන පියවරු නිවසේ තබාගැනීම මහා විනාසයක් බව කල්පනා කළ පුතා බිරිඳත් සමග නැවතුණේ ගාල්ල පොලිසියේය.පැමිණිල්ල සටහන් කර ගැනීමෙන් පසු ගාල්ල ජ්‍යෙෂ්ඨ පොලිස් අධිකාරී චන්දන ගලප්පත්ති මහතාගේ උපදෙස් පරිදි ළමා හා කාන්තා කාර්යාංශයේ ස්ථානාධිපතිනි උප පොලිස් පරීක්ෂිකා මංගලිකා සූරියආරච්චි, කාන්තා සැරයන් දයා (434), කොස්තාපල් මධුසංක (60658) යන මහත්ම මහත්මීන් විසින් සැකකාර මාමණ්ඩිය අත්අඩංගුවට ගන්නා ලද අතර ඔහු අධිකරණයට ඉදිරිපත් කිරීමට නියමිතව තිබිණි.(උණවටුන ඩී.ජී. සුගතපාල)  ",
    "URL": "https://www.lankadeepa.lk/deyyo_sakki/අලුතගෙනා-ලේලියට-මාමණ්ඩියගෙන්-අපූරු-යෝජනාවක්/15-468725",
    "Category": "deyyo_sakki"
}