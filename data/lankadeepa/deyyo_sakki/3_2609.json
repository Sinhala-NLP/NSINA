{
    "Source": "www.lankadeepa.lk",
    "Timestamp": "None  2017 පෙබරවාරි මස 01",
    "Headline": "බසයේ නින්ද ගියාට අපූරු පාඩමක්",
    "News Content": "දකුණු පළාතේ සිට කොළඹ බලා ධාවනය වූ පෞද්ගලික බස් රථයකින් අලුත්ගම සංචාරක හෝටලයක රාජකාරියට පැමිණි තරුණ මගියකුට වූ අපූරු සිදුවීමකි මේ. අලුත්ගම නගරයේදී බසයෙන් බැසීමට නියමිතව සිටි මගියාට බසයෙන් බැසීමට නොහැකි වූයේ අලුයම සිට පැමිණි නිසා නින්ද යාම හේතුවෙනි.නින්දෙන් අවදිවී කලබලයට පත් තරුණයා මේ වන විට අලුත්ගම නගරය පසුකර කිලෝමීටරයක් පමණ බසය ධාවනය වී ඇති නිසා රථයේ රියැදුරාට තමන් පත් වූ ඇබැද්ධිය පවසා ඇති අතර කොන්දොස්තරවරයා පවසා ඇත්තේ මේ බස් රථය අතරමග නවත්තන්නෙ නැති නිසා බේරුවල නගරයෙන් බසින ලෙසය. තම අදහස් අත නොහැරි තරුණයා රියැදුරා ළඟට ගොස් එම ඉල්ලීම කර ඇති අතර ඔහු පවසා ඇත්තේ මේක ඕන ඕන තැන්වල නවත්වන්න බෑ යනුවෙනි. පසුව තරුණ මගියා දෙස බැලූ රියැදුරා පවසා ඇත්තේ වේගය බාලවූ ස්ථානයකදී බසයෙන් පැන ගන්නා ලෙසය. මේ වන විට රාජකාරි ස්ථානයට විනාඩි කිහිපයක් ප්‍රමාද වූ මගියා මොරගල්ල ප්‍රදේශයේ පාසල අසල මගීන් මාරුවන ස්ථානයේදී බසය වේගය බාල වූ විට පැන ඇති අතර ඔහුට අනතුරක් සිදුවී නැත.(අලුත්ගම විශේෂ තුසිත කුමාර ද සිල්වා) ​ ",
    "URL": "https://www.lankadeepa.lk/deyyo_sakki/බසයේ-නින්ද-ගියාට-අපූරු-පාඩමක්/15-503276",
    "Category": "deyyo_sakki"
}