{
    "Source": "www.lankadeepa.lk",
    "Timestamp": "2018 සැප්තැම්බර් මස 05",
    "Headline": "ගුටි පූජාවකින් පස්සේ ග්‍රීස් යකා වහලයත් හදා දීලා",
    "News Content": "(මීරිගම විශේෂ - පුෂ්පකුමාර මල්ලවආරච්චි) තමන් සිටින්නේ උඩු මහලක බව අමතක වූ ග්‍රීස් යකෙකු ජනේලයෙන් පනිද්දී පහළින් වූ වහලක් කඩාගෙන බිම ඇද වැටී ගුටි කා අන්තිමේ වහලයත් තම වියදමෙන් අලුත්වැඩියා කර දුන් පුවතක් රජරට ගම්මානයකින් වාර්තා විය.දෙමහල් නිවෙසකි. මවත් දරු දෙන්නාත් නින්දට යන්නේ උඩු මහලේ කාමරයකටය. සැමියා නිතර කොලොම්පුරේ රක්ෂාවක නිරත නිසා බොහෝවිට නිවසේ සිටින්නේ මවත් දරු දෙන්නාත් පමණය. මේ මව නිතර තමන්ගේත් දරුවන්ගේත් ආරක්ෂාව ගැන විමසිලිමත් වූයේ සැමියා නිතර නිවසේ නැති නිසාය.ගමේ ගැවසෙන ග්‍රීස් යකෙකු ගැන ආරංචිවීමෙන් පසු මේ මවගේ විමසිලිමත් බව තවත් වැඩි විය. දිනපතා නින්දට පෙර දොර ජනෙල් වසා පිරික්සීමට ඇය කටයුතු කළේ ඒ නිසාය. පසුගිය දිනක ඇය නිවෙස වටා සෝදිසි කර අන්තිමේ ඇඳ යට පිරික්සද්දී නාඳුනන පුද්ගලයෙකු ගුලි වී සිටිනු දුටුවාය. මේ පුද්ගලයා දුටු ඇය බියපත් වී කෑ ගැසුවාය. මේ හඬින් කැළඹුණු ග්‍රීස් යකා කාන්තාව තල්ලු කරගෙන ගොස් ජනේලය විවෘත කර ඉවතට පැන්නේ තමන් සිටින්නේ උඩු මහලක බව අමතක වීම නිසාය.ග්‍රීස් යකා ඇද වැටුණේ පහළින් වූ නිවසක තහඩු වහලය මතටය. වහල කැඩී බිම වැටුණු ග්‍රීස් යකා සිටියේ කොන්ද අල්ලාගෙනය. එහි නිවැසියාගෙන් පොල්ලක් කැඩෙන තුරුම පහරකෑමට ග්‍රීස් යකාට සිදුවූයේය. අන්තිමේ නොවදිනා වැදුම් වැඳ බේරුණු ග්‍රීස් යකා කැඩුණු වහලය තම වියදමෙන් අලුත්වැඩියා කරදීමට පොරොන්දු වූයේ ඉදිරියට යළිත් මේ ආකාරයේ නොහොඹිනාකම් නොකරන බවට ද සපථ කරමිනි.  ඒ අනුව දෙමහල් නිවසේ කාන්තාවට වැඳ සමාව ගත් ග්‍රීස් යකා කඩා වැටුණු වහලය ද තනවා දීමෙන් පසු මෙතෙක් රාත්‍රියේ ගත කළ නිශාචර ජීවිතයට ද ආයුබෝවන් කියා ගමෙන් පිටව කුලී වැඩ කරමින් ජීවිකාව ගෙන යමින් සිටී.    ",
    "URL": "https://www.lankadeepa.lk/deyyo_sakki/ගුටි-පූජාවකින්-පස්සේ-ග්‍රීස්-යකා-වහලයත්-හදා-දීලා/15-535978",
    "Category": "deyyo_sakki"
}