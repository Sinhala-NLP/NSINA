{
    "Source": "www.lankadeepa.lk",
    "Timestamp": "None  2016 අගෝස්තු මස 31",
    "Headline": "වන්දනා බසය වැරැදී වෙනත් බසයකට නැඟලා",
    "News Content": " වන්දනා ගමනක් යාමට සූදානම් වූ පිරිසක් තමන් වන්දනාවේ යන බසය පැමිණියා යැයි සිතා කලබලවී පාරේ ගමන් කරන වෙනත් බසයකට රැවටී වන්දනාවේ රැගෙන යාමට ගෙනා බඩු බාහිරාදියද එම බසයට පටවාගෙන මඳ දුරක් එහි ගමන් ගත් සිදුවීමක් බුලත්කොහුපිටිය ප්‍රදේශයෙන් වාර්තා වේ. සිද්ධිය සැකවින් මෙසේය. මෙම පවුලට තමන්ගේ ඥාතීන් පිරිසක් වන්දනා ගමනක් යාමට යෝජනාවක් කළහ. ඒ අනුව එම යෝජනාවට මේ පවුලේ අය එකඟ වී වන්දනා ගමන සූදානම් වූහ.දින කිහිපයකට පසු යොදාගත් වන්දනා ගමන යන දිනය උදාවිය. ඥාතීන් පිරිස සමඟ මෙම පවුලේ දරුවෝ සිවුදෙනෙක් මව පියා සමඟ මෙම ගමනට එක්ව සිටියහ. ඔවුහු වෙනදාට වඩා උදෙන් අවදි වී වන්දනා ගමනට රැගෙන යාමට අවශ්‍ය බඩු බාහිරාදිය ද ලෑස්ති කරගෙන ඥාතීන් පිරිස බස් රථයෙන් තමන්ගේ නිවස අසලට එනතුරු මාර්ගය අසලට වී බලා සිටියහ.සුපුරුදු පරිදි බුලත්කොහුපිටිය නගරයේ සිට කෑගල්ල දක්වා දිවෙන පාන්දර බස් රථය මේ මොහොතේ ගමන් වාරය ආරම්භ කළේය. එම බස් රථය මෙම පිරිසගේ නිවස අසලට ළඟා වෙමින් තිබුණි. ඒ බස් එකේ හඬ ඇසී වන්දනාවේ යාමට සූදානම්ව සිටි පිරිස මාර්ගයට දුවගෙන ඇවිත් එම බසය නතර කළහ. පසුව ඔවුහු එකින් එක තමන් වන්දනාවේ රැගෙන යාමට සූදානම් කර ගත් බෑග්, වතුර කෑන් ඇතුළු අනෙකුත් අත්‍යවශ්‍ය දෑ බසයට පටවා වාඩි වූහ. මේ සියලු බඩු ටික පැටවීමෙන් පසු රියදුරු මහතා ගමන ආරම්භ කළේය.පිරිස බස් එකට නැග කිලෝමීටරයක් පමණ ගිය පසු බසයේ කොන්දොස්තර මහතා ටිකට් ගැනීමට පිරිස වෙතට ගියේය. “ඔයාලා කොහොමද මේ ටිකට් ගන්නේ” යැයි ඇසීය. අපි ටිකට් ගන්නේ ඇයි අහවල් වන්දනාවේ අපි යන්නෙ යැයි පිරිස කීහ. කොන්දොස්තර මහතා අපි මේ උදේ කෑගලු යන බස්එක ඔයාලට වැරදිලා වෙන්නැති මේකට ගොඩ වුණේ යැයි කීය.(බුලත්කොහුපිටිය රවීන්ද්‍ර වෙලගෙදර) ​ ",
    "URL": "https://www.lankadeepa.lk/deyyo_sakki/වන්දනා-බසය-වැරැදී-වෙනත්-බසයකට-නැඟලා/15-452645",
    "Category": "deyyo_sakki"
}