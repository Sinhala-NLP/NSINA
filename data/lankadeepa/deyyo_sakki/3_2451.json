{
    "Source": "www.lankadeepa.lk",
    "Timestamp": "2017 නොවැම්බර් මස 29",
    "Headline": "දෙදහසක හෙල්මටය අමතක කර 1600ක් වටිනා පොල් 20ක් රැගෙන ගිහින්",
    "News Content": "(ජයරත්න වික‍්‍රමාරච්චි)රුපියල් එක්දහස් හයසියයකට මිල නියම වූ පොල් ගෙඩි 20ක් රැගෙන මුදල් නොගෙවා පලා ගිය යතුරුපැදි කරුවකුට තම රුපියල් දෙදහසක් පමණ වටිනා හිස්වැස්ම අමතකව ගිය පුවතක් සාලියවැව කන්දඋඩ ප‍්‍රදේශයේ සිල්ලර වෙළෙඳසලකින් වාර්තා විය.එම වෙළඳසලේ හිමිකරු පවසන පරිදි ඉකුත් 22 වැනි දින සවස තම වෙළඳසලට පැමිණි මැදිවියේ යතුරුපැදිකරුවෙකු එහි විකිණීමට තිබූ පොල් ගෙඩිවල මිල විමසා ඇත. මෙම අවස්ථාවේ වෙළඳසලේ සිටි බිරිය පොල්ගෙඩියක් රුපියල් අසූපහක් බව යතුරුපැදිකරුට පවසා ඇත.තමන් පොල් රැගෙන යන්නේ පින්කමක් සඳහා බවත් එම නිසා මිල අඩුකර පොල්ගෙඩි 20ක් ලබාදෙන ලෙසත් මෙහිදී යතුරුපැදිකරු එම අවස්ථාවේදී වෙළඳසලේ හිමිකරුගේ බිරියගෙන් ඉල්ලා ඇත.යතුරුපැදිකරුගේ එම ඉල්ලීමට අනුව පොල් ගෙඩියක් රුපියල් අසූවකට මිල නියම විය. ඒ අනුව පොල්ගෙඩි විස්සක් මිලදී ගැනීමට එකඟ වූ යතුරුපැදිකරු පොල් ගොඩෙන් තෝරාගත් ගෙඩි විස්සක් පොහොර උරයකට දමා ඇය විසින්ම ලබාදුන් ලණුවකින් උරයේ කටද ගැට ගසාගෙන ඇත.අනතුරුව ව්‍යාපාරිකයාගේ බිරියගේද ආධාරයෙන් පොල් උරය යතුරුපැදියේ පිටුපස අසුනේ තබාගත් යතුරුපැදිකරු ඇගෙන්ම ඉල්ලා ගත් ලණුවකින් එය යතුරුපැදියේ ද ගැට ගසා ගෙන ඇත.යතුරුපැදිකරු පොල් සඳහා මුදල් ගෙවනවා වෙනුවට තමන්ට සහල් කිලෝ පහක්ද ඉල්ලා ඇති අතර වෙළඳසල් හිමිකරුගේ බිරිය සහල් කිරීම සඳහා පිටත සිට වෙළඳසල ඇතුළට ගිය අවස්ථාවේදී යතුරුපැදිකරු එක්වරම සිය යතුරුපැදිය පණ ගන්වාගෙන අනුරාධපුර දෙසට පලාගොස් ඇත.කෙසේ වෙතත් පලාගිය යතුරුපැදිකරුට රුපියල් දෙදහසක් පමණ වටිනා ඔහුගේ ආරක්ෂිත හිස්වැස්ම වෙළඳසල අසල සිමෙන්ති බැම්මක් මත අමතකව ගොස් තිබිණි.  ",
    "URL": "https://www.lankadeepa.lk/deyyo_sakki/දෙදහසක-හෙල්මටය-අමතක-කර-1600ක්-වටිනා-පොල්-20ක්-රැගෙන-ගිහින්/15-520884",
    "Category": "deyyo_sakki"
}