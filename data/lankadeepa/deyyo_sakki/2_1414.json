{
    "Source": "www.lankadeepa.lk",
    "Timestamp": "2020 ජුනි මස 10",
    "Headline": "ගුටි කෙළගෙන රෝහලට ආ  දෙදෙනා හෙදියන්ට බැණ යාළුවෙලා",
    "News Content": "(දඹුල්ල කාංචන කුමාර ආරියදාස ) ගුටි කෙළියකින් පසු රෝහල්ගත වී ඇඳන් දෙකකට වී දෙදෙනාම එකට එක්ව තමන්ගේ සිරුරේ මකුණන් කන බව පවසා රෝහල් සේවකයන්ට බැණ වැදුණු රාජ්‍ය සේවක මිතුරන් දෙදනකු  පිළිබඳ පුවතක් දඹුල්ල රෝහලෙන්  වාර්තා විය.දඹුල්ල ප්‍රාදේශීය ලේකම් කොට්ඨාසයේ  දීවා රාත්‍රී සේවය කරන එක්තරා රාජ්‍ය ආයතනයක සේවකයන් පිරිසක් පසුගියදා එක්ව මත්පැන් සාදයක් පවත්වා තිබේ. එහිදී සේවකයන් දෙදෙනකු අතර බහින්බස්වීමක් දුරදිග යෑම හේතුවෙන් දෙදෙනා අතර ගුටි හුවමාරුවක් පැයකට වැඩි කාලයක්  පැවැති අතර දෙදෙනාටම තුවාල සිදුවී ඇත්තේ පහර පිට පහර ගුටි හුවමාරුව නිසාය.අනෙකුත් සේවකයන් එක්ව මෙම දෙදෙනා රෝහලට ඇතුළත් කොට ඇත්තේ සිදුවූ තුවාලවලට ප්‍රතිකාර ලබාදීම සඳහාය. පහර දීමකින් දෙදෙනකු රෝහල් ගත කළ බව රෝහල බාර හෙද නිලධාරීන් දඹුල්ල රෝහලේ පිහිටි පොලිස් ඒකකයට දැනුම් දී තිබේ.ඒ අනුව පොලිස් නිලධාරීන් මෙම රාජ්‍ය සේවකයන් දෙදෙනාගෙන් ප්‍රකාශයක් සටහන් කරගැනීම සඳහා එම අවස්ථාවේම වාට්ටුවට පැමිණ ඇත. එහෙත් සිදුවූයේ කුමක්ද යන්න දෙදෙනාටම කතාකර ගැනීමට හෝ නොහැකි තරමට වෙරි මතින් සිටි බව පොලිසිය කියයි.දෙදෙනාම එක ළඟ ඇඳන් දෙකක දමා තිබෙන අතර පොලිසිය දැඩි උත්සාහයක් ගත්තද දෙදෙනාම කියන කරන දේ වටහා ගැනීමටවත් නොහැකි තත්ත්වයක පසු වීම නිසා පොලිස් නිලධාරින් නැවතත් රෝහල් පොලිසිය වෙත පිටව ගොස් තිබේ.මධ්‍යම රාත්‍රිය උදා වෙද්දී මෙම දෙදෙනාම එක්ව රෝහලේ ඇඳේ සිටින මකුණන් කන බව පවසා රෝහල් කාර්ය මණ්ඩලයට පරුෂ වචනයෙන් බැණ වැදී රෝහල තුළ කෑකෝ ගසන බව නැවතත් රෝහල් සේවකයන් පොලිසියට දැනුම් දී තිබේ.පොලිස් නිලධාරීන් එම අවස්ථාවේම වාට්ටුව තුළට යද්දි ගුටි ඇන ගෙන රෝහල් ගත කළ දෙදෙනා එකට එක්ව රෝහල් සේවකයන්ට බැණ වදින අයුරු දැක දෙදෙනාටම අවවාද කොට තිබේ.මෙම ගැටුම පසුදා උදේම ඔවුහු සමථයට පත් කර ගත්හ.  ",
    "URL": "https://www.lankadeepa.lk/deyyo_sakki/ගුටි-කෙළගෙන-රෝහලට-ආ--දෙදෙනා-හෙදියන්ට-බැණ-යාළුවෙලා/15-573463",
    "Category": "deyyo_sakki"
}