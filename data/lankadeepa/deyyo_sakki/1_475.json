{
    "Source": "www.lankadeepa.lk",
    "Timestamp": "2022 අගෝස්තු මස 05",
    "Headline": "කතක් එක්ක කරක් ගසා එද්දී ඩීසල් බූලිය වතුර වෙලා",
    "News Content": "හිඟු‍රානේ නවරත්න සමරතුංග ඩීසල් බූලියක් වතුර බූලියක් බවට පත්වීමේ රහසක්  හෙළිවී ඇති නමුත් ඩීසල් ‍හොරා ගැන මෙතෙක් හෙළි වී නැති සිද්ධියක් අම්පාරේ ගමකින් වාර්තාවේ.සිද්ධිය මෙසේය.ඔහු නගරයේ ඉන්ධන පෝලිමට එක්ව සිට දින තුනකට පසුව මිලදීගත් ඩීසල් බූලිය තම යතුරු පැදියේ පසුපස අසුනේ තබාගෙන නිවෙස බලා යමින් සිටි‍යේය.ඒ අතර තුර හිතවත් කාන්තාවක ඔහුට මුණගැසිණි.අම්පාර නගරයට යාමට  බසය මගහැරී අතුරු මාවතක් ඔස්සේ  පැමිණි  ඇය ප්‍රධාන මාර්ගය අයිනේ නතරවී සිටියදී මෙම හමුව සිදුවීය.‘මම ඔයා ටවුමට ගිහින්දාලා එන්නම්‘ කී ඔහු ඩීසල් බූලිය ඒ අසල නිවසක තබා යාමට තීරණය කොට එම නිවෙසට ගියේය.එම නිවෙසේ කිසිවකු හෝ නොසිටි අතර ඩීසල් බූලිය ගෙයි පිටුපස සඟවා  තබා මිතුරිය සමඟ නගරයට යාමට ඔහු තීරණය කළේය.එසේ යන අතර තුර හිත මිතුරුකම දිග දුර ගොස් ඇයට ඕනෑකළ දෙතුන්පළකට කැඳවාගෙන ගියේය. ඇයත් සමඟම පැය තුනකට ආසන්න කාලයක් ගත කිරීමට ඔහුට සිදුවූයේ ඇගේ ළෙන්ගතුකම මැද්දේය.  එ‍සේම ඔහු ආපසු ඇය සමග පැමිණ ඇය‍ගේ  නිවෙසටම  ඇරලවීමටද කටයුතු කළේය. ඉන්පසු ඔහු ඩීසල් බූලිය ද යතුරු පැදියේ තබාගෙන තම නිවෙසට ගියේය.වෙනදා මෙන් කතාබහක් නැතිව බිරිඳ මුහුණ නරක් කරගෙන ‍කෝපයෙන් සිටිනු ඔහු දුටුවේය. ‘මොකද ඔයා නිකම් ඔරොප්පුවෙන් වාගේ? ‘ ඔහු ප්‍රශ්න කරන්න වූයේ කිසිම දෙයක් සිතාගත නොහැකිවය.ගිනිකන්ද පුපුරාගි‍යේ එවිටය. ‘හ්ම්! ඔරොප්පු නෙවී පුළුවන්ද? තමු‍සෙට ලැජ්ජාවක් නැද්ද මිනිස්සු නැති සක්කරවට්ටමක් බයිසිකලේ පිටි පස්සේ තියා‍ගෙන රවුම් ගහන්න, චිහ් විතරක්!‘   බිරිය ආවේශය දැක ගොළු වූ සැමියා බිරියගේ කතාවට ඉඩදී තුෂ්නිම්භූත වෙමින් තමන් කතක් සමග රවුම් ගැසූ සිද්ධිය කවුරුන් හෝ බිරියට පවසා ඇති බව සිතමින් නිහඬ විය. එම සිද්ධියෙන් පසු දින ගොයම් කපන දිනය විය. ඔහු කුඹුරට ‍ගෙනගිය ඩීසල් බූලියේ මූඩිය  ඇර බලද්දී එය වතුර බූලියක් බවට පත්ව තිබෙනු දුටු ඔහුට තරු විසිවී ඉහ‍මොළ රත්විය. ඒ අසල සිටි ට්‍රැක්ටර් රථයේ රියැදුරාට කතා කළ ඔහු මේ ගැන කිසිවකුට හෝ හෙළිදරව් ‍නොකරන ‍ලෙස බැගෑපත්වී ඇත. එහෙත් ඩීසල් බූලිය වතුර බූලියක් බවට පත්වීමේ රහස මේ වන විට හෙළිවී ඇති නමුත් ඩීසල් වතුර බවට පත්කළ  ‍හොරා ගැන තවමත් හෙළි වී නැත.  ",
    "URL": "https://www.lankadeepa.lk/deyyo_sakki/කතක්-එක්ක-කරක්-ගසා-එද්දී-ඩීසල්-බූලිය-වතුර-වෙලා/15-617610",
    "Category": "deyyo_sakki"
}