{
    "Source": "www.lankadeepa.lk",
    "Timestamp": "None  2016 මාර්තු මස 31",
    "Headline": "කුකුළු ගොවිපොළේ සේවිකාවක් බිත්තර දමලා",
    "News Content": "(කොබෙයිගනේ - නිමල් ප්‍රේමචන්ද්‍ර)වැඩ නිම වී ගෙදර යනවිට කාටත් හොර රහසේ බිත්තර තුන හතරක් තම ඇඳුම අස්සේ සඟවාගෙන යාමට පුරුදුව සිටි කුකුළු ගොවිපොළක වැඩකළ සේවිකාවකගේ හොරකම අතටම අල්ලාගත් පුවතකි මේ. එම සිද්ධිය වාර්තා වූයේ වයඹ පළාතේ ගම්මානයකිනි.එම කුකුළු ගොවිපොළේ පිරිමි දෙදෙනකු හා කාන්තාවක් සේවය කළ අතර කාන්තාවට පැවරී තිබුනේ කුකුළු කොටුවල බිත්තර එකතු කිරීමත් ඒවා පෙට්ටිවලට ඇසිරීමත්ය.මෙම කාන්තාව වැඩ නිමකර නිවස බලා යන විට කාටත් හොර රහසේ බිත්තර කිහිපයක් තම ඇඳුම අස්සේ සඟවාගෙන රැගෙන යන අයුරු පිරිමි සේවකයින් කීප දිනක්ම දැක ඇති අතර මෙම හොරකම ගැන කුකුළු ගොවිපොළේ හිමිකරු ඔහුගේ බිරියට පවසා ඇත.කොයි කාගේත් සිත් දිනාගෙන ඉතා කාර්යශූර ලෙස ගොවිපොළේ වැඩ කටයුතු කරන මේ සේවිකාවගෙන් මේ ගැන විමසීම හෝ ඇය වැඩ නිම කර යනවිට ඇගේ ඇඳුම පරීක්ෂා කිරීම කිසිසේත් නොගැලපේ යැයි ගොවිපොළේ හිමිකරු හා ඔහුගේ බිරිය කතාබහ කරගත්හ.ඔවුන් මෙම හොරකම අල්ලාගැනීමට උපාය මාර්ගයක් ගැන කල්පනා කරමින් සිටින අතරතුර පසුගිය දිනක ගොවිපොළ හිමිකරුගේ බිරිය ඊට කදිම උපායක් යෙදුවාය.රාත්‍රී ආහාරය පිළියෙළ කිරීම සඳහා පොල්ගෙඩි දෙක තුනක් ලෙලි ගසා දෙන ලෙස දවසේ වැඩ නිම කර නිවස බලා යමින් සිටි සේවිකාවගෙන් ගොවිපොළ හිමිකරුගේ බිරිඳ ඉල්ලා සිටියාය.පොල්ගෙඩි දෙක තුනක් අතට ගත් සේවිකාව ඒ අසල වූ පොල් ලෙලි ගසන පොල් උල වෙත ගොස් පොල් ලෙලි ගසන දෙස ගොවිපොළේ හිමිකරුගේ බිරිඳ නෙත් යොමාන හිටියේ සේවිකාවගේ හොරය අල්ලා ගැනීමටය. පොල් ලෙලි ගසමින් සිටි සේවිකාව ඇඳ සිටි චීත්තය යටින් බිත්තර කීපයක් පොල් ලෙලි මතට වැටෙන අයුරු දුටු ගොවිපොළ හිමිකරු බිරිඳ මෙසේ පැවසුයේ සිනාමුසු මුහුණෙන් යුතුවය. ‘අපේ ෆාම් එකේ කිකිළියො විතරක් නොමේ සේවිකාවත් බිත්තර දානවානේ. ඒක කොයිතරම් හොඳද අපේ වාසනාව’ කියාය.එය නෑසුනා සේ පොල්ලෙලි ගැසීම නිම කළ සේවිකාවක හිමින්සැරේ එතනින් මාරුවූයේ ලැජ්ජාවෙන් මුහුණ රතුකරගෙනය.  ",
    "URL": "https://www.lankadeepa.lk/deyyo_sakki/කුකුළු-ගොවිපොළේ-සේවිකාවක්-බිත්තර-දමලා/15-400651",
    "Category": "deyyo_sakki"
}