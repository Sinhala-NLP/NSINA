{
    "Source": "www.lankadeepa.lk",
    "Timestamp": "2019 පෙබරවාරි මස 02",
    "Headline": "කෙල්ලන්ට වැඩ පෙන්නන්න ගිය කොල්ලා පෙළවහටත් ඇහැගහලා",
    "News Content": "උසස් පෙළ අමතර පන්තියකට සහභාගිවීමට ගිය සිසුවියක් කහ ඉර මාරුවෙද්දී සිදුවූ අනතුරක් හේතුවෙන් ඇයට මංගල සීනු හැඬ වෙන්නට ගිය පුවතක් උතුරු මැද පළාතේ ප්‍රසිද්ධ නගරයකින් වාර්තා වෙයි.මෙවර උසස්  පෙළ විභාගයට සුදානම් වන සිසුවියක්   තම මිතුරියන් පිරිසක් ද සමගින් අමතර පන්තියකට සහභාගිවීම සඳහා නගරයේ කහ ඉරක් මතින් පාර මාරුවෙද්දී යතුරු පැදියක පැමිණි තරුණයෙක් ඈත තියාම සිසුවියන් දුටුවේය. ඔහු‘වැඩ’ පෙන්නන්න සිතා වේගයෙන් කහ ඉර අසලටම පැමිණ යතුරුපැදියේ තිරිංග තද කළත් නිසායාකරව එය ක්‍රියාත්මක නොවීම නිසා යතුරුපැදිය කැරකී සිසුවියකගේ ඇඟේ හැපීමෙන් ඇය බිම  ඇද වැටී කකුලකට සුළු තුවාල සිදුවිය. අවට සිටි වැඩිහිටියන්ගේ මැදිහත්වීමෙන්  අසල වූ වෛද්‍ය මධ්‍යස්ථානයට ගොස් සිසුවියට ප්‍රතිකාර ලබාදීමට තරුණයාට සිදු වුවත්  වෛද්‍යවරයා ඉදිරියේ දෙදෙනාම තම අනන්‍යතාව ප්‍රකාශ කිරීම නිසා තරුණයාට සිසුවියගේ තොරතුරු දැනගැනීමට හැකිවිය.නිවසට ගිය තරුණයා  තම මවට හා පියාට සිද්ධිය පැවසීමෙන් පසු තම පුතුට ඉදිරියේදි යම් කරදරයක් ඇතිවේදෝ සිතා බියට පත් ඔවුහු සිසුවියගේ නිවසට ගොස් ඇයගේ මවුපියන් මුණගැසීමට තීරණය කළහ. අනතුර එතරම් බරපතළ නොවන බවත් ඒ පිළිබඳව කිසිදු නීතිමය ක්‍රියාමාර්ගයක් නොගන්නා බව ඇයගේ පියා ඔවුන්ට දැන්වූවත් සිසුවිය පිළිබඳව ඉතා උනන්දුවෙන් කතාබහ කළ ඔවුන් තමන්ට ඉන්නේ එකම පුතු බවත් පවුලේද  ගැටලු නැති නිසා අවශ්‍යනම් සිසුවියගේ අධ්‍යාපන කටයුතුවලට උදව් කළ හැකි බවත් පවසා එහෙනම් අපි නැවතත් එන්නම් යැයි කියා නිවසින් එළියට බැස්සාහ.“නෑ...නෑ...අපි ඒවා බලාගන්නම්. ආයෙ මෙහේ නාවාට කමක් නැතැයි සිසුවියගේ පියා පැවසීම නිසා ඒ බලාපොරොත්තුව ද මග හැරී ඔවුන්ට නිවසට පැමිණීමට සිදුව ඇතැයි වාර්තා වෙයි. (බුලත්සිංහල  විශේෂ ලක්මි කුඩලිගම)   ",
    "URL": "https://www.lankadeepa.lk/deyyo_sakki/කෙල්ලන්ට-වැඩ-පෙන්නන්න-ගිය-කොල්ලා-පෙළවහටත්-ඇහැගහලා/15-545005",
    "Category": "deyyo_sakki"
}