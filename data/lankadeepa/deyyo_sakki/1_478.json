{
    "Source": "www.lankadeepa.lk",
    "Timestamp": "2022 අගෝස්තු මස 02",
    "Headline": "අනංගයකුට ඇටවූ උගුල ආපසු  කැරකී ඇවිත්",
    "News Content": "කරන්දෙණිය එම්. සුසිල් ප්‍රියන්තසිය සහෝදර සේවකයාට ඇටවූ උගුලේ එම කාර්යාලයේම සේවිකාවක පැටළුණ අපූරු පුවතක් දකුණේ කාර්යාලයකින් අසන්නට ලැබේ.ඔහු කාර්යාලයක අයකැමිය. නිල කාමරයක් තිබුණේ ආරක්ෂාකාරීව ගනුදෙනු කිරීමටය. ඔහු ගැහැනු පරානවලට ඇලු‍ම් කළ අයෙක්ද විය. සේවිකාවන්ට අනවශ්‍ය  විහිළුතහළු කර ඇස් රතු කරගත් අවස්ථාද ඇති තරම්ය. ඒ එකකින්වත් ඔහු පාඩමක් ඉගෙන නොගත්තේය.වෙනදා  ඔහුගේ භාර්යාව අවශ්‍යතා සඳහා නගරයට යාම්ඊම් කළේ මගී ප්‍රවාහන බස් රථයෙනි. පවතින ඉන්ධන අර්බුදය හමුවේ මගී ප්‍රවාහන බස් රථ ධාවනය නොකරන නිසා නගරයට එන ඇය සිය සැමියාගේ යතුරුපැදියෙන් නිවෙසට යාමට කාර්යාලයට ඒමට පුරුදුව සිටියාය.      එදා  ඇය නගරයේ  ගැවසෙනු දුටු සේවිකාවන් පිරිසක් ඔහුට හොඳ පාඩමක් ඉගැන්වීමට කතිකා කර ගත්හ. ඒ අනුව පිරිසේ සිටි රූමත්ම කාන්තාව ඔහුගේ භාර්යාව ඔහු සිටින කාමරයට එනතෙක් රැකසිට ඊට කලින් එම කාමරයට රිංගා ඔහු ළඟට කිට්ටුවී අල්ලාප සල්ලාපයේ යෙදී සිටියාය. කිසිත් නොදත් ඔහු මේ රූමතිය සමග කතා බහ කළේ දැඩි ආශාවකිනි.මේ රූමතිය ඔහුගේ ඇඟට තට්ටු දමමින් කතාකරනවාත් සමග ඔහුගේ භාර්යාවද එතැනට කඩපාත්වූවාය. මේ දර්ශනයෙන් ඇයට ආරූඩයක් වැසුනාක් මෙන් වූවාය. ඒ දෙස හොරෙන් බලා සිටි ඇත්තන්  සිතුවේ භාර්යාව පැනපු ගමන්ම සැමියාට කුඩය කැඩෙන තෙක්ම පහර දෙනු ඇතැයි සිතාය. එහෙත් සිදුවූයේ අනෙකකි. භාර්යාව රූමතියට කුඩය කැඩෙන තෙක්ම පහරදුන්නේ බැඳපු මිනිහකුටවත් පාඩුවේ ඉන්න දෙන්නේ නැති හැතිරියක් කියමිනි.කාමරයෙන් දුවන තෙක්ම රූමතියට ඇය පහර දුන්නේ සැඟවී ඒ දෙස බලා සිටි පිරිසද හොල්මන් කරමිනි.   ",
    "URL": "https://www.lankadeepa.lk/deyyo_sakki/අනංගයකුට-ඇටවූ-උගුල-ආපසු--කැරකී-ඇවිත්/15-617420",
    "Category": "deyyo_sakki"
}