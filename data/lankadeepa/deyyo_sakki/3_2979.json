{
    "Source": "www.lankadeepa.lk",
    "Timestamp": "None  2015 සැප්තැම්බර් මස 08",
    "Headline": "රන්මාලය බෑගයේ හංගාගෙන හොරකු කඩා ගත්තැයි බොරු කියලා",
    "News Content": "තම ගෙල බැඳි රන්මාලය කඩා ගත්තායැයි සිතා මහත් කළබැගෑනියක් කළ කාන්තාවකට එම මාලය තමාගේම අත්බෑගයෙන් හමුවූ සත්‍ය සිදුවීමක් පසුගියදා අසන්නට ලැබිණි.ඇය කුරුණෑගලට ආසන්න නගරයක වෙළෙඳසලක ලිපිකාරිණියකි. දිනපතා හිමිදිරි පාන්දරම සේවා ස්ථානය වෙත ඈ ගියේ පාළුවට හා කැලෑවැදී තිබූ සොහොන් පිටියක් මැදිනි. ජනාකීර්ණ නොවූ ප‍්‍රදේශයක් නිසා මෙම මැදිවියේ ලිපිකාරිණිය මෙම සොහොන් පිටිය මැදින් වූ මාවත දිගේ ගමන් කළේ සැකද බියද සහිතවය.ඇතැම් දිනවලට ඇගේ සැමියා ඇය ඇරලවීමට ද පැමිණියේ ඇගේ ඉල්ලීම නිසාය. සැමියා වෙනත් කටයුත්තක නිරත වූ නිසාම එදින ඇයට යාමට සිදුව තිබුණේ තනිවමය. සොහොන් පිටිය ආසන්න කැලෑරොද පසුවෙද්දීම කළු රෙද්දකින් මුහුණ ආවරණය කරගත් පුද්ගලයකු ඈ ඉදිරියට පැන ඇගේ මුව වසා කිනිස්සක් පෙන්වා ඇගේ ගෙල අතගා දිව ගියේ මෙම කාන්තාව භීතියට හා ත‍්‍රාසයට පත්කරවමිනි. ඇගේ මර ළතෝනිය ඇසී ගම්වැසියෝ මෙම ස්ථානයට රොක්වූහ.බොහෝ දෙනෙකු පැවසුවේ ‘මේක නම් නිකං අරින්න එපා, පොලිසියට පැමිණිලි කරන්නම ඕනෑ’ කියාය. ආරංචිය සැලවූ වහාම ඇගේ සැමියාද එම ස්ථානයට ළඟාවූයේ තම බිරියට සිදුවූ සන්තෑසිය ගැන කෝපය හා ශෝකය පෙරදැරි කරගෙනය. ‘මෙහෙම හයිරං දාන්න දෙන්න බෑ මේ ගමේ, මෙයාගේ මාලේ පනස් දාහක් විතර වටිනා එකක්. කරන්නම්කෝ හොඳ වැඩක්’ ‘ඔව් පොලිසියට යමු’ බොහෝ පිරිසක්ද ඔහු සමඟ එක්වූහ. තම සැමියාද සමඟ හඬා වැළපෙමින් පොලිසිය වෙත ගොඩවූ මෙම කාන්තාව මාලය කඩාගෙන පැනගිය තැනැත්තා පිළිබඳ හැඩරුව සමඟ පැමිණිල්ල ඉදිරිපත් කළාය.පොලිස් නිලධාරීහු ඇගෙන් ප‍්‍රශ්න කරමින් කතාවට අවධානය යොමු කළහ. ඒ අතර පොලිස් නිලධාරිනියක් ඇගේ අත් බෑගයද පරීක්‍ෂා කළාය. බෑගයේ තිබූ සියලූ පොත් පත්, බස් ටිකට් හා කොළ කැබලිද, මුදල් ද මේසය මතට වැටිණි. ඇගේ අත් ලේන්සුවේ ගුලිකර තිබූ රන්දම්වැලද එහි විය. එය දැකීමෙන් සැමියාත් ඇයත් නිරුත්තර වූහ.තමා කලින් දින වැඩ ඇරී ගොස් අත් බෑගයට දැමූ රන් දම්වැල, සිදුවීම සිදුවූ දින පැළඳ සිට නැතිබව ඈට වැටහී ගිය නිසා ඇගේ මුහුණ විළිබර විය. කාලයක් ඇගේ මාලය ගැන විපරමින් සිටි හොරාද එදින මාලය කැඞීමට පැමිණ හිස් අතින් ආපසු ගොස් ඇති බව පසුව හෙළිවිය.සොරා සමඟ පොර බැදීමෙන් ලත් මද සීරීම් තුවාල දෙස බලමින් ඈත් සැමියාත් පොලිසියෙන් බැස යන අයුරු දක්නට ලැබිණි. ",
    "URL": "https://www.lankadeepa.lk/deyyo_sakki/රන්මාලය-බෑගයේ-හංගාගෙන-හොරකු-කඩා-ගත්තැයි-බොරු-කියලා/15-346124",
    "Category": "deyyo_sakki"
}