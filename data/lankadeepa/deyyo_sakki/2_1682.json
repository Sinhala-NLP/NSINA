{
    "Source": "www.lankadeepa.lk",
    "Timestamp": "2019 ඔක්තෝබර් මස 25",
    "Headline": "සැමියාගෙන් අම්බානක ගුටි කෑවත් බිරියගේ හදවත උණුවෙලා",
    "News Content": "(වියලුව වාර්තාකරු) තම සැමියා නිවසේ දී පහර දුන් බවට පොලිසියට පැමිණිලි කිරීමෙන් පසුව ඔහු අත්අඩංගුවට ගෙන ගෘහස්ත ප්‍රචණ්ඩත්වය යටතේ නීතිය ක්‍රියාත්මක කිරීමට පොලිස් කූඩුවේ රඳවා සිටිය දී බත් මුලක් ද රැගෙන ගොස් තම සැමියා ආපසු ලබාදෙන ලෙස ඉල්ලමින් පොලිස් නිලධාරීන්ට ඇවිටිලි කළ කාන්තාවක පිළිබඳ පුවතක් ප්‍රදේශයේ පොලිස් ස්ථානයකින් වාර්තා විය. සිද්ධිය මෙසේය. ප්‍රදේශයේ කාන්තාවක් පසුගිය දිනක ප්‍රදේශයේ රෝහලකට ඇතුළු වූයේ සිය සැමියා පහරදුන් බව පවසමිනි. නිරන්තරයෙන් සැමියා පහර දෙන බවත් ඉන් තමුන් මෙන්ම දරු පැටවුන් ද දැඩි අපහසුතාවට පත්වන බවත් ඇය කියා සිටියාය. ඒ සම්බන්ධයෙන් පොලිසියට ද පැමිණිල්ලක් ඉදිරිපත් වුණි. පොලිස් නිලධාරීනුත් ඒ අනුව නීතිය ක්‍රියාත්මක කිරීමට කටයුතු කළේ සැකකාර සැමියා අත්අඩංගුවට ගැනීමෙනි. අත්අඩංගුවට ගත් සැමියා කළ වැරැද්දේ තරම අවබෝධ කර දුන් පොලිස් නිලධාරීන් ඔහුට එරෙහිව ගෘහස්ථ ප්‍රචණ්ඩත්වය යටතේ නඩු පවරන බව පවසමින් ඔහු පොලිස් සිර මැදිරියේ රඳවා තැබුවේ අධිකරණය වෙත ඉදිරිපත් කරන තුරුය. සිද්ධිය සැලවීමත් සමගම ටිකට් කප්පවාගෙන රෝහලෙන් පිටව නිවසට පැමිණි බිරිඳ බත් මුලක් ද බැඳගෙන පොලිසිය වෙත දිවගොස් වැළපෙමින් පොලිස් කූඩුවේ සිටින සිය සැමියා නිදහස් කර දෙන්නැයි පොලිස් නිලධාරීන් ඉදිරියේ බැගෑපත් වූයේ හඬා වැළපෙමිනි. එහෙත් පැමිණිල්ල බරපතළ බව පැවසූ පොලිස් නිලධාරීන් කියා සිටියේ මේ වනවිටත් බිරිඳගේ පැමිණිල්ල මත ගෘහස්ත ප්‍රචණ්ඩත්වය යටතේ නඩු පැවරීමට පියවර ගෙන ඇති බවය. දැන් එය වෙනස් කිරීමට තමුන්ට බලයක් නොමැති බවත් එය විසඳා ගත යුත්තේ අධිකරණය මගින් පමණක් බවත් ඔවුහු කියා සිටියහ. නිවසේ සිදුවන සුළු ගැටුම් පොලිසිය තෙක් දුරදිග යෑම දෙවරක් සිතා කළ යුතු දෙයක් බව ද ඔවුහු ඇයට පහදා දුන්හ. කූඩුවේ සිටින සිය සැමියා දෙස කඳුළු පිරි දෙනෙතින් යුතුව බලා සිටි ඇය පොලිසියෙන් පිටව ගියේ ගෙයි ගින්දර පිටට දීමෙන් තමුන්ට සිදුවූ අවාසනාවන්ත ඉරණම පිළිබඳව තමුන්ටම සාප කර ගනිමිනි.   ",
    "URL": "https://www.lankadeepa.lk/deyyo_sakki/සැමියාගෙන්-අම්බානක-ගුටි-කෑවත්-බිරියගේ-හදවත-උණුවෙලා/15-559416",
    "Category": "deyyo_sakki"
}