{
    "Source": "www.lankadeepa.lk",
    "Timestamp": "None  2012 ජුනි මස 01",
    "Headline": "ගොවියා නියර මත තැබූ දුරකථනය බැල්ලියක සොරාගෙන",
    "News Content": "ගොවියකු කුඹුරට යද්දී රැගෙන ගොස් නියරක් උඩ තැබූ සිය ජංගම දුරකථනය බැල්ලියක සොරාගෙන විත් කැලෑවක අතහැර දමා තිබිය දී සොයා ගැනීමට මහත් වෙහෙසක් දැරීමට සිදුවූ පුවතක් සාලියවැව යාය හත ප‍්‍රදේශයෙන් පසුගිය දිනක වාර්තා විය.එම වාර්තාවට අනුව මෙදින උදෑසන තම කුඹුරට ගොස් ඇති මෙම ගොවි මහතා සිය අත වූ ජංගම දුරකථනය නියරක් මත තබා කුඹුරට ජලය හැරවීමේ කටයුත්තෙහි නිරතවී ඇත. මේ සඳහා ඔහුට පැය දෙකක පමණ කාලයක් ගතවී තිබේ. තමන් ආ කාරණය එසේ අවසන්කොට ආපසු නිවසට යාමට සූදානම් වූ ගොවි මහතා දුරකථනය ගැනීම සඳහා එය තැබූ තැනට ගොස් බැලූවත් එය පෙනෙන්නට නොතිබීම නිසා මදක් කල්පනාකොට ඇත්තේ යම් හෙයකින් එය මෙතැන නොව වෙනත් තැනකවත් තැබුවාද යන සිතිවිල්ලක් ඇතිවූ නිසාය.ඒ අනුව ඔහු කෝකටත් කියා කුඹුරේ සෑම නියරකම වාගේ ඒ මේ අත ඇවිදිමින් දුරකථනය සොයන්නට විය. නමුත් දුරකතනය තියා ඒ ගැන හෝඩුවාවක්වත් දැන ගන්නට මෙහිදී ඔහුට හැකිවී නැත. දුරකතනය කිසිවෙකුත් සොරාගන්නට විදියක් ද නැත. හේතුව අතරමග ගෙවත්තක සිට ඔහු පසුපසින් කුඹුරට පැමිණි බැල්ලියක හැර වෙනත් කිසිවෙකුත් කුඹුරෙහි නොසිටි නිසාය. නමුත් එම බැල්ලිය ද දැන් පෙනෙන්නට නැත.මෙහිදී කෝකටත් කියා ගොවි මහතා කිලෝ මීටරයක පමණ දුරින් පිහිටි තම නිවසට ආපසු ගොස් වෙච්ච දේ බිරියට ද පවසා පසුව ඇයත් සමග නිවසෙහි තිබූ තවත් දුරකතනයක් ද රැගෙන නැවතත් කුඹුරට පැමිණ ඇත. කුඹුරට පැමිණි ඔහු එසේ රැගෙන ආ දුරකතනයෙන් නැතිවූ දුරකථනයේ අංකයට ඇමතුමක් ගෙන ඇත. එවිට එම දුරකථනය තවමත් කි‍්‍රයාත්මක වන බවට තහවුරු වී ඇත. නමුත් එය කුඹුරු සීමාව තුළ නොවන බව වැටහී ගියේ ඒ ආකාරයට මුළු කුඹුරේම ඇවිද ගියද එහි හඬ පිටතට නොඇසුණු නිසාය.උත්සාහය අත් හරින්නට ද හිතක් පහළ නොවූ තැන මොහොතක් කල්පනා කළ ගොවි මහතා මුලින්ම තමන් පසුපසින් කුඹුරට පැමිණි බැල්ලිය කොහේදැයි සොයන්නට තීරණය කළේය. ඒ අනුව බිරිය එක් මාර්ගයකිනුත් ගොවි මහතා තවත් මාර්ගයකිනුත් ආපසු නිවසට ගමන් කිරීමට කතිකා කර ගත්හ. දෙවනුවට ගෙනා දුරකතනය ද කි‍්‍රයාත්මක කරමින් මෙසේ ඉදිරියට ගමන් කරමින් සිටි ගොවි මහතාට එක්වරම මග අයිනේ කැලෑ රොදකින් නැතිවූ දුරකථනයේ නාදය ඇසී ඇත. ඒ අනුව වහාම ඒ දෙසට ගිය ඔහුට බිම නාදවෙමින් තිබූ තම නැතිවූ ජංගම දුරකථනයත් ඒ ආසන්නයට වී දුරකථනයෙන් පිටවන හඬට සවන්දීගෙන සිටින බැල්ලියවත් දැක ගැනීමට ලැබී ඇත.”බැල්ලි තමයි ෆෝන් එක ගෙනිහින් තියෙන්නෙ. ඒක එයා හපල පිටුපස කොටස ගැලවිලයි තිබුණෙ, හොඳ වෙලාවට බැටරිය ගැලවිලා තිබුණෙ නෑ, එහෙම වුණා නම් ෆෝන් එක හම්බ වෙන්නෙ නෑ. සමහරවිට මම ඒකට කෝල් නොගත්ත නම් එයා ඒක එයාලගෙ ගෙදරටම අරන් යයි. කොහොම වුණත් දුරකථනයට අමතර කොටස් දමන්න රුපියල් 300ක් විතර වැය වුණා. මදෑ ඔයින් ගියා” එම ගොවි මහතා එසේ කීවේය. ",
    "URL": "https://www.lankadeepa.lk/deyyo_sakki/ගොවියා-නියර-මත-තැබූ-දුරකථනය-බැල්ලියක-සොරාගෙන/15-45871",
    "Category": "deyyo_sakki"
}