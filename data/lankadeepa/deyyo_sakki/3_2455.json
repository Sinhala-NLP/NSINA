{
    "Source": "www.lankadeepa.lk",
    "Timestamp": "2017 නොවැම්බර් මස 23",
    "Headline": "දේශපාලකයෙක් ගැබිනි මාතාවන්ගේ දානයට බලෙන් ඇවිත් කාලා ගිහින්",
    "News Content": "(මීරිගම විශේෂ පුෂ්පකුමාර මල්ලවආරච්චි)ගැබිනි මව්වරුන් සඳහා පැවැත්වුණු දානමය පිංකමකට අනාරාධිතව එක්වූ දේශපාලනඥයකු ගැබිනියන් සඳහා සූදානම් කර තිබූ ආහාර ඔවුන් කිහිපදෙනකුට බෙදා දී තමන් ද සප්පායම් වී හස්ත සංඥාවෙන් යන බව කියා පිටව ගිය පුවතක් පසුගියදා මීගමුවට නුදුරු ප‍්‍රදේශයකින් වාර්තා විය.ගමේ තරුණ පිරිසක් අසල්වාසීන්ගේ ද දායකත්වය ඇතිව මෙම ගැබිනි මව් සත්කාර වැඩසටහන සංවිධාන කරනු ලැබ තිබිණි. ගමේ මෙන්ම අසල්වාසී ගම්මානවල ද වෙසෙන ගැබිනියන් සොයා මෙම දානයට එක්වන ලෙසට ආරාධනා කරනු ලැබීය.ගැබිනියන්ට රිසි දේ රිසි පරිදි ලබා ගැනීම පහසුවන පරිදි ආහාර බෙදා ගැනීමට සලසා තිබුණේ බුෆේ ක‍්‍රමයටය. දිවා ආහාරයට පෙර කෙටි දම් දෙසුමකින් ගැබිනියන්ගේ සිත් පහන් කරනු ලැබීය. අනතුරුව දානයට ආරාධනා කෙරිණි.ඒ සමඟම නවීන පන්නයේ රියක් පැමිණ ඒ අසල නතර කෙරිණි. වැඩි ප‍්‍රසිද්ධියක් නැති දේශපාලනඥයකු ඉන් බැස්සේ දෑත් ඔසවා පිරිසට ආචාර කරමිනි. සංවිධායක පිරිස මුහුණෙන් මුහුණ බලමින් මෙයට ආරාධනා කළේ කවුදැයි විමසීය. අපි කවුරුවත් කාටවත් ආරාධනා කළේ නැහැ. ඔවුන්ගේ පිළිතුර විය. මේ දේශපාලනඥයා හා දානමය පිංකමේ සංවිධායකයන් අතර සම්බන්ධයක් ද නොවීය.පිරිසට ආචාර කරමින්ම කෑම මේසය අසලට ගිය මේ දේශපාලනඥයා එන්න එන්න කියා ගැබිනියන් කැඳවා කිහිපදෙනකු අතට කෑම බෙදන්නට විය. මේ නිසා සමහර ගැබිනියන්ට තමන් අකමැති ආහාර පානයන් ද ලැබිණි.කිහිපදෙනෙක් අතින් වසා ඒවා එපා කියද්දී මේ දේශපාලනඥයා කළේ පිඟානක් බෙදාගෙන පැත්තකට වී රස බැලීමය. අනතුරුව නැගී සිටි ඔහු යළිත් දෑත් ඔසවා ආචාර කර රියට නැග ඉගිල ගියේ වෙන කිසිවක් නොදොඩමිනි.  ",
    "URL": "https://www.lankadeepa.lk/deyyo_sakki/දේශපාලකයෙක්-ගැබිනි-මාතාවන්ගේ-දානයට-බලෙන්-ඇවිත්-කාලා-ගිහින්/15-520630",
    "Category": "deyyo_sakki"
}