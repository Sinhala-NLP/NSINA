{"Source": "Adaderana", "Timestamp": "March 6, 2012 08:11 am", "Headline": "කිරිපිටි මිල ඉහළදැමීම ගැන අවසන් තීරණය අදයි", "News Content": "කිරිපිටි මිල ඉහළදැමීම සම්බන්ධයෙන් අද(06) අවසන් තීරණයකට එළඹීමට නියමිතය. මීට අදාළ තීරණය ගැනීම පාරිභෝගික සේවා අධිකාරියේ මිල කමිටුව අද රැස්වන බව සමූපකාර හා අභ්‍යන්තර වෙළෙඳ අමාත්‍යාංශය පවසයි. කිරිපිටි මිල ඉහළ දැමීමට අදාළ තීරණය පසුගිය පළමුවැනිදා ගැනීමට නියමිතව තිබුණි. නොවැළැක්විය හැකි හේතුවක් නිසා මිල කමිටුව එදින රැස්නොවූ බව සමූපකාර හා අභ්‍යන්තර වෙළෙඳ අමාත්‍යාංශය පැවසීය. කිරිපිටි කිලෝග්‍රෑමයක අවම මිල රුපියල් 37 න් ඉහළ නැංවිය යුතු බව පවසමින් කිරිපිටි ආනයන සමාගම් අදාළ ඉල්ලීම කර ඇති බව වාර්තා වේ. අදාළ මිල ඉහළ නැංවීම සඳහා ඉල්ලා සිටිනුයේ ඉන්ධන මිල ඉහළ යාම හේතුවෙන් නොවන බව ප්‍රකට කිරිපිටි සමාගමක විධායක නිලධාරියෙකු පැවසුවේය. කිරිපිටි මිල ඉහළ දැමීම ඉල්ලා සිටීමට ආසන්නතම හේතුව ඩොලරයට සාපේක්ෂව රුපියලේ අගය ශීඝ්‍රයෙන් පහත බැසීම බව අදාළ සමාගමේ විධායක නිලධාරීවරයා කියා සිටියේය.", "URL": "https://sinhala.adaderana.lk/news.php?nid=22608", "Category": null, "Parent URL": null}