{"Source": "Adaderana", "Timestamp": "February 14, 2019 01:52 pm", "Headline": "මුහුණු පොතින් සංවිධානය වූ තරුණයින් පිරිසක් පෙම්වතුන්ගේ දිනයේදී කළ වෙනසක්", "News Content": "තැන තැන අලවා තිබූ පෝස්ටර් ඉරා දැමීමේ හා නගරය පිරිසිදු කිරීමේ වැඩසටහනක් අද(14) කුලියාපිටිය නගරය පුරා සංවිධානය කර තිබේ. ආදරවන්තයින්ගේ දිනය සමාජයට අහිතකර අයුරින් ඇතැම් තරුණ පිරිස් සමරන්නට උත්සහ කරන අවධියක කුලියාපිටිය තරුණ පිරිස් ඒකරාශී වී උපකාරක පන්ති ඇදුරන් හා විවිධ ආයතන මඟින් නගරයේ අලංකාරයට හානි පමුණුවා ඇති අන්දමින් තැන තැන අලවා තිබූ පෝස්ටර් ඉරා දැමීමේ හා නගරය පිරිසිදු කිරීමේ වැඩසටහනක් අද දින මෙසේ කුලියාපිටිය නගරය පුරා සංවිධානය කර තිබිණ. ඊට කුලියාපිටිය නගර සභාව පූර්ණ සහයෝගයක් ලබාදී තිබූ අතර නගර සභා සභාපති ලක්‍ෂමන් අදිකාරි මහතාද තරුණ පිරිස් සමඟින් ශ‍්‍රමදානයට දායක වී තිබූ බව අප වාර්තාකරු පවසයි. මෙහිදී නගර සභා සේවකයින් යොදවා එක්රැස් කරනු ලබන පෝස්ටර් රැගෙන යාමට පියවර ගෙන තිබුණි. අද වනවිට ඇතැම් විද්‍යුත් මාධ්‍ය පවා පෙම්වතුන්ගේ දින සමරා නොයෙකුත් සමාජ විරෝධී ක‍්‍රියාවක් සිදුකරන අයුරු දැකගත හැකි කරුණකි. එමෙන්ම එවැනි හිරිමල්වියේ පෙම්වතුන් නොහොඹිනා අයුරින් හැසිරී ජීවිතය ආරම්භවීමටත් මත්තෙන් විනාශකරගන්නා මෙවන් යුගයක සමාජයටම ආදර්ශවත් ක‍්‍රියාවක් සිදුකිරීම පිළිබඳව මුහුණු පොත ඔස්සේ සංවිධානය වූ තරුණ කැළට නගර සභාව පමණක් නොව මුළුමහත් නගරවාසීන්ම එම ක‍්‍රියාව අගය කරන බව නගර සභාපති ලක්‍ෂ්මන් අදිකාරි මහතා පැවසීය.", "URL": "https://sinhala.adaderana.lk/news.php?nid=104306", "Category": null, "Parent URL": null}