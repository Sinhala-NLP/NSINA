{"Source": "Adaderana", "Timestamp": "April 19, 2013 11:26 am", "Headline": "අකුරු කිරීමට දිනකට කි.මි.24ක් දුර පා ගමනින් යන ළමයෙක්", "News Content": "අකුරු කිරීම සඳහා දිනකට කි.මී.24ක් දුර පා ගමනින් යන දිරිමත් පාසැල් දරු‍වෙකු පිළිබඳ පුවතක් සබරගමුවෙන් වාර්තා වේ. මුහුදු මට්ටමින් අඩි 7200ක් උසින් පිහිටි බලංගොඩ නන්පෙරියල් වතුයායේ නැග්රැක් ඉහළ කොටස, බලංගොඩ සිට කි.මී.32ක් උසින් පිහිටි සබරගමුව පළාතේ මුහුදු මට්ටමින් උසින්ම පිහිටි ජනාවාසයයි. නුවරඑළිය දිස්ත්‍රික්කයේ හොර්ටන් තැන්නට කි.මී.02ක් ආසන්නයේ පිහිටි නැග්රැක් ගම්මානයට පිවිසීමට මාරක වංගු 32ක් පසුකරමින් දිවයිනේ දුෂ්කරම ගිරිදූර්ගයන් පසුකර යා යුතු වේ. ගම්මානයේ පාසැලක් නොමැති නිසා පාසැල් යා යුතු වියේ දරුවන්ගෙන් ප්‍රදීප් නැමැති එකම එක දරුවා අකුරු කීරීමට දිනපතා කී.මී 12ක් දුරින් පිහිටි නන්පෙරියල් විවේකානන්ද විද්‍යාලයට පා ගමනින් යයි. මෙම ගම්මානයේ අඩුපාඩු සොයා බැලීමට මහ ඇමති මහීපාල හෙරත් මහතා ඊයේ(18) එම ගිරිදූර්ග තරණය කරමින් එහි ගිය අතර ගම්මානයේ දුවා දරුවන්ට අකුරු කිරීමට විවේකාන්නද පාසල අසළ ශිෂ්‍ය නේවාසිකාගාරයක් විවෘත කර එහි සිට ඔවුන්ට අකුරු කිරීමට ඉඩකඩ ලබාදීමට තීරණය කළේය. ඒ අතර ප්‍රදීප් සිසුවා තමා අසළට කැඳවූ මහ ඇමතිවරයා ඒ මොහොතේ තමා අත තිබූ මුළු මුදලම හා ඔහු භාවිතා කරමින් සිටි පෑන ද දරුවා අතට පත් කළ බව සබරගමුව පළාත් සභාවේ ප්‍රධාන අමාත්‍යවරයාගේ මාධ්‍ය ඒකකය කියයි.", "URL": "https://sinhala.adaderana.lk/news.php?nid=33387", "Category": null, "Parent URL": null}