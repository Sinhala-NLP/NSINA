{"Source": "Adaderana", "Timestamp": "November 29, 2012 07:50 am", "Headline": "වසරේ මෙතෙක් අලි මිනිස් ගැටුමෙන් අලි 205 ක් මරුට", "News Content": "මේ වසරේ ගතවු කාලය තුළ අලි මිනිස් ගැටුම් හේතුවෙන් වන අලීන් 205 දෙනෙකු මියගොස් ඇති බව වන ජීවි දෙපාර්තමේන්තුව පවසයි. එම කාලය තුළ පුද්ගලයින් 60 දෙනෙකු ජීවිතක්ෂයට පත්ව ඇති බව ඔවුන් පෙන්වාදෙයි. පසුගිය වසරට වඩා මේ වසරේ අලි මිනිස් ගැටුම් අවම වුව ද ඒ හේතුවෙන් සිදුවු පුද්ගල මරණ සංඛ්‍යාව ඉහළ ගොස් ඇති බව වන ජීවී දෙපාර්තමේන්තුව සඳහන් කරයි. වයඹ වන ජීවී කලාපයේ අනුරාධපුර, කුරුණෑගල සහ පුත්තලම යන දිස්ත්‍රික්කවල අලි මිනිස් ගැටුම් බහුලව දක්නට ලැබෙන බව වනජීවී දෙපාර්තමේන්තුව සඳහන් කළේය. ඉදිරි වසර තුළ මෙම අලි මිනිස් ගැටුම් පාලනය කිරීම සඳහා දෙපාර්තමේන්තුව විසින් විශේෂ වැඩසටහන් රැසක් ක්‍රියාත්මක කර තිබේ. ඒ යටතේ වන අලි සංරක්ෂණ මධ්‍යස්ථාන පිහිටුවීම, විදුලි වැට සහ ජීව වැට ඉදිකිරීම, වන රක්ෂිත තුළ අලින්ට අවශ්‍ය ආහාර පාන ඇති කිරීම සහ අලි සංචරන මාර්ග හඳුනාගෙන එම ප්‍රදේශවලින් ජනතාව ඉවත් කිරීම සිදු කිරීමට නියමිත බව වනජීවී දෙපාර්තමේන්තුව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=29566", "Category": null, "Parent URL": null}