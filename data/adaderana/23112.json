{"Source": "Adaderana", "Timestamp": "March 27, 2012 10:00 pm", "Headline": "ගොවියාගෙන් ගසා කන්නේ ඇමතිවරුයි නියෝජ්‍ය ඇමතිවරුයි ගෝලබාලයොයි", "News Content": "වී කිලෝවකට රු.40 ක් ලෙස සහතික මිලක් ලබාදෙනතුරු ගොවි ජනතාව සමග අඛණ්ඩව අරගල කරන බව ජ.වි.පෙ පාර්ලිමේන්තු මන්ත්‍රී අනුර කුමාර දිසානායක මහතා පවසයි. සෑම අයෙකුටම තම නිෂ්පාදන වලට සාධාරණ මිලක් ලැබිය යුතු බව හෙතෙම කියා සිටියේ අද දඹුල්ල නගරයේ පැවති ගොවි උද්ඝෝෂණයකට සහභාගීවෙමිනි. වී කිලෝවක් රු.40 ට ගොවියාගෙන් ලබාගෙන හාල් කිලෝවක් රු.70 ට පාරිභෝගික ජනතාවට ලබාදිය හැකි බව මන්ත්‍රීවරයා එහිදී පෙන්වා දුන්නේය. වී මිල අඩු මට්ටමක පවතිද්දී හාල් මිලද අඩුවී ඇත්නම් එහි ගැටලුවක් නැතත්,රු.22-23 වැනි මිල ගණන් වලට ගන්නා වී කිලෝවක් හාල් බවට පත්වෙන විට රු.70-80 ක් පමණ වෙන්නේ අතරමැදියන් ගසා කන නිසා බව දිසානායක මහතා අවධාරණය කළේය. මෙම අතරමැදියන් යනු ඇමතිවරුයි, නියෝජ්‍ය ඇමතිවරුයි, ඔවුන්ගේම ගෝල බාලයොයි බවත්,ඒ නිසාම ගොවි ජනතාවට හෝ පොදුවේ ජනතාවට සාධාරණයක් ඉටු කරන්නට මොවුන්ට සැබෑ වුවමනාවක් නැති බවත් ඔහු සඳහන් කළේය. ජොන්ස්ටන් ප්‍රනාන්දු අමාත්‍යවරයා මෑතකදී අරලගංවිල අලුත් වී ගබඩාවක් විවෘත කිරීමට සහභාගී වූ බවත්,එය විවෘත කර බලන විට 2009 වසරේ ගොවීන්ගෙන් මිලදී ගත් වී ඒ ගබඩාව තුළම පැළවී තිබෙනු දකින්නට ලැබුණු බවත් මන්ත්‍රීවරයා එහිදී සිහිපත් කළේය.", "URL": "https://sinhala.adaderana.lk/news.php?nid=23112", "Category": null, "Parent URL": null}