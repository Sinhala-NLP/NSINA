{"Source": "Adaderana", "Timestamp": "August 6, 2012 10:00 am", "Headline": "වැඩිහිටි අයිතිවාසිකම් සුරැකීම පිළිබඳ දැනුවත් කිරීමක්", "News Content": "වැඩිහිටි අයිතිවාසිකම් ආරක්ෂා කිරීම සම්බන්ධයෙන් සිවිල් සමාජ සහ වැඩිහිටි අයිතිවාසිකම් ආරක්ෂා කිරීමේ සංවිධාන දැනුවත් කිරීමේ වැඩසටහනක් ක්‍රියාත්මක කිරීමට පියවර ගෙන තිබේ. මහනුවර මානව හිමිකම් කොමිසන් සභා කාර්යාලය මඟින් මෙම වැඩසටහන ක්‍රියාවට නැංවීමට නියමිතය. හෙට (07) දිනය පුරා මෙම වැඩසටහන ක්‍රියාවට නංවන බව මහනුවර මානව හිමිකම් කොමිසන් සභා කාර්යාල ප්‍රධානී විරංජන ඩයස් සුමනසේකර මහතා සඳහන් කළේය. වැඩිහිටියන් විසින් සිදුකරන පැමිණිලි පිළිබඳ සලකා බැලීමෙන් අනතුරුව මෙම පියවර ගත් බව ඒ මහතා පැවසීය. වැඩිහිටියන්ට සිදුවන අසාධාරණකම් පිළිබඳව ඔවුන් විසින් පැමිණිලි කළ යුතු ආයතන සම්බන්ධයෙන් ඔවුන්ට අවබෝධයක් නොමැති බව විරංජන සුමනසේකර මහතා පවසයි. මේ තත්ත්වය තුළ සිවිල් සමාජ සහ වැඩිහිටි අයිතිවාසිකම් ආරක්ෂා කිරීමේ ආයතන දැනුවත් කර ඔවුන් හරහා ජනතාව දැනුවත් කිරිමට කටයුතු කරන බව ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=26351", "Category": null, "Parent URL": null}