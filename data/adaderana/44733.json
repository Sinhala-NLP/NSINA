{"Source": "Adaderana", "Timestamp": "July 17, 2014 01:23 pm", "Headline": "වාහන ටික බලාගන්න - කැෆේ ඌවේ ආණ්ඩුකාරවරයාට ලියයි", "News Content": "විසුරුවා හරින ලද ඌව පළාත් සභාවේ වාහන මැතිවරණ කටයුතු සඳහා භාවිතා කිරීමේ වැඩි ඉඩකඩක් පවතින බව කැෆේ සංවිධානය අවධාරණය කරයි. මේ සම්බන්ධයෙන් සොයා බලා වහා පියවර ගන්නැයි දන්වමින් කැෆේ සංවිධානය ඌව පළාත් ආණ්ඩුකාරවරයා වෙත ලිපියක් යොමු කර තිබේ. මෙතෙක් පළාත් සභා නිල වාහන බාර නොදුන් හිටපු මැති අමැතිවරුන් සහ මන්ත්‍රීවරුන් පිළිබඳව අවධානය යොමු කරමින් එම වාහන යළි බාර ගැනීමට පියවර ගන්නා මෙන් කැෆේ සංවිධානය මෙම ලිපිය මගින් ඉල්ලා ඇත. රාජ්‍ය දේපළ අයථා පරිහරණය කිරීම බරපතළ ලෙස මැතිවරණ නීති උල්ලංඝණය කිරීමක් බව ද මෙමගින් සම තරඟ බිමක් නිර්මාණය නොවන බව කැෆේ සංවිධානයේ අදහසය. සිය නිරීක්ෂණ වලට අනුව පසුගිය මැතිවරණවලදී රාජ්‍ය දේපළ අයථා පරිහරණය කිරීම බහුල වශයෙන් දක්නට ලැබුණ බවත් විශේෂයෙන්ම වත්මන් රජයට අයත් පක්ෂවල අපේක්ෂකයින් මෙම මැතිවරණ නීතිය උල්ලංඝණය කළ බවත් කැෆේ සංවිධානය පෙන්වා දී තිබේ. පළපුරුදු දේශපාලඥයෙකු සහ පරිපාලකයෙකු වශයෙන් මෙවර ඌව පළාත් සභා මැතිවරණයේදී රාජ්‍ය දේපළ අයථා පරිහරණය පිළිබඳව විශේෂ අවධානය යොමුකර කටයුතු කරන මෙන් කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතා වත්මන් ආණ්ඩුකාර සී. නන්ද මැතිව් මහතාගෙන් ඉල්ලා ඇත.", "URL": "https://sinhala.adaderana.lk/news.php?nid=44733", "Category": null, "Parent URL": null}