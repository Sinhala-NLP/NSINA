{"Source": "Adaderana", "Timestamp": "October 13, 2014 02:43 pm", "Headline": "දකුණු අධිවේගයේ කොටසක් පැය 2ට වැසෙයි", "News Content": "දක්ෂිණ අධිවේගී මාර්ගයේ ගැලනිගම සිට දොඩන්ගොඩ දක්වා වු ප්‍රදේශය අද (13) රාත්‍රීයේ තාවකාලිකව වසා තැබීමට තීරණය කර තිබේ. දක්ෂිණ අධිවේගී මාර්ග මෙහෙයුම් ඒකකය සඳහන් කළේ අද රාත්‍රී 11 සිට හෙට අළුයම 01 දක්වා කාලය තුළ එම මාර්ග කොටස රථ වාහන ගමනාගමනය සඳහා වසා තැබෙන බවයි. මාර්ගය දෙපස සංඥා පුවරු කිහිපයක් සවි කිරීම මීට හේතුවය. එබැවින් අදාළ කාලය තුළ අධිවේගී මාර්ගය ඔස්සේ කොළඹ සිට ගාල්ල දෙසට ධාවනය කරන රථ වාහන ගැලනිගම අන්තර් හුවමාරු මධ්‍යස්ථානයෙන් පිටවිය යුතුය. බණ්ඩාරගම, මොරොන්තුඩුව, කළුතර, කටුකුරුන්ද, නාගොඩ හරහා යළි දොඩංගොඩ අන්තර් හුවමාරු මධ්‍යස්ථානයෙන් එම රථ වාහන වලට දක්ෂිණ අධිවේගී මාර්ගයට පිවිසිය හැකි බව එම මෙහෙයුම් ඒකකය සඳහන් කළේය. අධිවේගී මාර්ගයේ ගාල්ල දෙස සිට කොළඹ දෙසට ගමන්ගන්නා රථවාහන දොඩන්ගොඩ අන්තර් හුවමාරු මධ්‍යස්ථානයෙන් පිටතට පැමිණ යළිත් ගැලනිගම අන්තර් හුවමාරු මධ්‍යස්ථානයෙන් අධිවේගී මාර්ගයට පිවිසිය හැකිය.", "URL": "https://sinhala.adaderana.lk/news.php?nid=46690", "Category": null, "Parent URL": null}