{"Source": "Adaderana", "Timestamp": "December 27, 2018 09:20 am", "Headline": "උතුරේ පවුල් 29119 ක් තවමත් අවතැන්-​සහන රැගත් මනුසත් දෙරණ ගමන් අරඹයි", "News Content": "උතුරු පළාතට බලපා ඇති ආපදා තත්ත්වය හේතුවෙන් මේ වනවිට පවුල් 29,119 කට අයත් පුද්ගලයින් 91,762 දෙනෙකු පීඩාවට පත්ව සිටියි. මේ අතර ජලගැලීමෙන් විපතට පත් උතුරේ අපේම සහෝදර ජනතාවට පිළිසරණක් වන්නට මනුසත් දෙරණ ආරම්භ කළ සහන සැලසීමේ වැඩපිළිවෙල තවදුරටත් ක්‍රියාත්මකයි. උතුරු පළාතේ යාපනය,කිලිනොච්චිය,මුලතිව්,මන්නාරම සහ වවුනියාව යන දිස්ත්‍රික්ක 5 ටම බලපෑ අයහපත් කාලගුණික තත්ත්වය හේතුවෙන් උතුරේ දෛනික ජනජීවිතයට දැඩි බලපෑමක් එල්ල වී තිබේ. ආපදා තත්ත්වය හේතුවෙන් පවුල් 29,119කට අයත් පුද්ගලයින් 91,762 දෙනෙකු මේ වන විට පීඩාවට පත්ව සිටින බව ආපදා කළමනාකරණ මධ්‍යස්ථානය සඳහන් කළේය. අපහපත් කාලගුණ තත්ත්වය හේතුවෙන් වැඩිම බලපෑමක් එල්ල වී ඇත්තේ කිලිනොච්චිය දිස්ත්‍රික්කයටයි. කිලිනොච්චි දිස්ත්‍රික්කයේ පමණක් පවුල් 8282කට අයත් පුද්ගලයින් 26,815ක් දෙනෙකු මේ වන විට අවතැන් කඳවුරු 12 ක රඳවා සිටියි. අයහපත් කාලගුණ තත්ත්වය හේතුවෙන් පුද්ගලයින් දෙදෙනෙකු මියගොස් ඇති අතර පුද්ගලයින් දෙදෙනෙකු තුවාල ලබා තිබේ. මේ අතර අද(27) දිනයේත් පස්වරු 02.00න් පසු දිවයිනේ ඇතැම් ප්‍රදේශවලට වැසි අපේක්ෂා කරන බව කාලගුණ විද්‍යා දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=101342", "Category": null, "Parent URL": null}