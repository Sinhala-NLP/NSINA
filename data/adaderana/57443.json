{"Source": "Adaderana", "Timestamp": "February 21, 2016 11:10 am", "Headline": "  ශ්‍රී ලංකාවෙන් - ඉන්දියාවෙන් ටයර් ආනයනය ගැන අමෙරිකාව අලුතින් හිතයි", "News Content": "ඉන්දියාව හා ශ්‍රී ලංකාවෙන් ආනයනය කරන ටයර් වර්ග හේතුවෙන් අමෙරිකානු ටයර් වෙළඳපොළ තුළ හටගෙන ඇති අර්බුදකාරී වාතාවරණය ගැන එරට රජයේ අවධානය යොමුව තිබේ.විදෙස් වාර්තා පවසන පරිදි ශ්‍රී ලංකාවෙන් හා ඉන්දියාවෙන් අමෙරිකාවට අපනයනය කරන ටයර් වර්ග සාධාරණ මිලකට වඩා අඩුවෙන් එරට වෙළඳපොළේ අලෙවි කෙරෙන බව සඳහන්ය.එම මිල ගණන් එරට ටයර් වෙළඳපොළ මිල ගණන්වලට සාපේක්ෂව අඩු අගයක පැවතීම නිසා එහි බලපෑම අමෙරිකානු ටයර් නිෂ්පාදන කර්මාන්තකරුවන්ට බලපා ඇති බව සඳහන් වෙයි.මේ නිසා ඒ ගැන සොයා බැලීම සඳහා කොමසාරිස්වරුන් 6 දෙනෙකුගෙන් සමන්විත කමිටුවක් පත්කර ඇත.ඔවුන් මේ සම්බන්ධයෙන් ඉදිරි අප්‍රේල් මස හා ජුනී මස තීරණයක් ගැනීමට නියමිත බවද විදෙස් මාධ්‍ය වාර්තා කරයි.එසේම චීනයෙන් ද අමෙරිකාවට ටයර් අපනයනය කරන අතර එම ටයර් මිල ගණන් අමෙරිකානු ටයර් මිල ගණන් වලට දැඩි බලපෑමක් එල්ල කර නැතැයිද කියැවෙයි.කෙසේ වුවද අමෙරිකානු ජාත්‍යන්තර වෙළඳ කොමිසමට අනූව ඔවුන් මේ ගැන සොයාබැලීම සඳහා පත් කළ කමිටුව විසින් චීනයෙන්ද ටයර් ආනයනය කිරීම සම්බන්ධයෙන් තීරණයක් ගැනීමට ඉඩ ඇති බව වාර්තා වෙයි.විදෙස් වාර්තා වැඩිදුරටත් පවසන්නේ අමෙරිකාව විසින් ආනයනය කරනු ලබන ටයර් සම්බන්ධයෙන් විමර්ශනයක් සිදුකරන පළමු අවස්ථාව මෙය බවයි.", "URL": "https://sinhala.adaderana.lk/news.php?nid=57443", "Category": null, "Parent URL": null}