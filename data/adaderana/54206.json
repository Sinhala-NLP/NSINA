{"Source": "Adaderana", "Timestamp": "October 1, 2015 05:14 pm", "Headline": " අමෙරිකානු යෝජනාවට තවත් අතිරේක රටවල් 25ක් - යෝජනාව ඒකමතිකව සම්මතයි", "News Content": "එක්සත් ජාතීන්ගේ මානව හිමිකම් සමුළුවට අමෙරිකානු එක්සත් ජනපදය විසින් ශ්‍රී ලංකාව සම්බන්ධයෙන් ඉදිරිපත් කරනු ලැබූ යෝජනාවට තවත් අතිරේක රටවල් 25ක් සම අනුග්‍රහය දක්වා තිබේ.මේ බව මීට සුළු මොහොතකට පෙරදී මෙම ජීනීවාහි මේවන විටත් පැවැත්වෙන මානව හිමිකම් සමුළුවේදී මෙවර සමුළුවේ සභාපතිවරයා විසින් අනාවරණය කරන ලදී.එසේම ශ්‍රී ලංකාව සම්බන්ධයෙන් අමෙරිකාව විසින් ගෙන එනු ලැබූ යෝජනාව ඡන්ද විමසීමකින් තොරව ඒකමතිකව සම්මත විය.එල්.29 යටතේ අද දිනයේ මානව හිමිකම් සමුළුවට ඉදිරිපත් කෙරුණු යෝජනාව හඳුන්වා තිබුණේ \"ශ්‍රී ලංකාවේ ප්‍රතිසන්ධානය, වගවීම හා මානව හිමිකම් ප්‍රවර්ධනය කිරීම\"යනුවෙනි.යෝජනාව ඡන්ද විමසීමකින් තොරව ඒකමතිකව සම්මතවීමට පෙරාතුව සමුළුව ආමන්ත්‍රණය කළ එක්සත් රාජධාණියේ නියෝජිතයා කියා සිටියේ මෙම තේමාවෙන් යුතු යෝජනාවක් මෙම සමුළුවට ඉදිරිපත් කෙරෙන්නේ සිව් වෙනි වතාවට බව හා ශ්‍රී ලංකාව රජයක් ලෙස සම අනුග්‍රය දක්වන පළමු අවස්ථාව මෙය වන බවයි.මෙම අවස්ථාව සැබවින්ම ශ්‍රී ලංකාවේ මෙන්ම ජගත් මානව හිමිකම් කවුන්සිලයේ ඓතිහාසික සංවර්ධනයක් පෙන්නුම් කරන බවද හෙතෙම මෙහිදී අවධාරණය කළේය.", "URL": "https://sinhala.adaderana.lk/news.php?nid=54206", "Category": null, "Parent URL": null}