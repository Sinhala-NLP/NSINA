{"Source": "Adaderana", "Timestamp": "May 6, 2016 04:18 pm", "Headline": "විදෙස් මුදල් රට පන්නන්න යද්දී මාට්ටු", "News Content": "නීති විරෝධීව විදෙස් මුදල් තොගයක් මෙරටින් රැගෙනයාමට උත්සහ කළ කොරියානු ජාතිකයෙකු ගුවන් තොටුපොළ රේගු නිලධාරීන් විසින් අත්අඩංගුවට ගෙන තිබේ.අද(06) අළුයම කටුනායක ජාත්‍යන්තර ගුවන් තොටුපොළේදී අදාළ පුද්ගලයා අත්අඩංගුවට ගෙන ඇති බව අද දෙරණ ගුවන් තොටුපොළ වාර්තාකරු සඳහන් කළේය. සැකකරු සතුව තිබී රුපියල් ලක්ෂ 44කට ආසන්න වටිනාකමින් යුතු විදෙස් මුදල් තොගයක් සොයාගෙන තිබේ.අත්අඩංගුවට ගත් කොරියානු ජාතිකයා 45 හැවිරිදි පුද්ගලයෙකු වන අතර ඔහු මෙරට ව්‍යාපාර කටයුතුවල නිරත වෙමින් සිටි අයෙකු බව වාර්තා වෙයි.සැකකරු පසුගිය මාසය තුළ පමණක් සිව් වතාවක් විදෙස් ගතවී ඇති අතර එම අවස්ථාවලදී ද මෙවැනි නීතිවිරෝධී ක්‍රියාවල නිරතව ඇති බවට රේගු නිලධාරීන්ට තොරතුරු ලැබී ඇති බව සඳහන්ය.සැකකරුට රුපියල් ලක්ෂ 180ක දඩයක් නියම කර රේගු භාරයෙට ගත් විදෙස් මුදල් තොගය රාජසන්තක කිරීමට පියවර ගෙන ඇති බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=59873", "Category": null, "Parent URL": null}