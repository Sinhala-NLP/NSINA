{"Source": "Adaderana", "Timestamp": "April 13, 2012 05:13 pm", "Headline": " ප්‍රජාතාන්ත්‍රික රටක් ලෙස ගොඩනැඟෙන්නැයි හිලරිගෙන් අවුරුදු පණිවිඩයක්", "News Content": "ශ්‍රී ලංකාව,මානව හිමිකම් වලට ගරු කරන ප්‍රජාතාන්ත්‍රික රටක් ලෙස ගොඩනැඟිය යුතු බව අමෙරිකානු රාජ්‍ය ලේකම් හිලරි ක්ලින්ටන් පවසයි. සිංහල හා ද්‍රවිඩ අලුත් අවුරුදු දිනය නිමිත්තෙන් ඇය විසින් නිකුත් කරන ලද අවුරුදු පණිවිඩයේ මේ බව දැක්වෙයි. ශ්‍රී ලංකාවේ සිදුවීයයි කියනු ලබන යුද අපරාධ චෝදනා සම්බන්ධයෙන් එක්සත් ජාතීන්ගේ මානව හිමිකම් කවුන්සිලයේ පසුගියදා පැවති සැසිවාරයට ශ්‍රී ලංකාවට අදාළව අමෙරිකා එක්සත් ජනපදය විසින් ඉදිරිපත් කරන ලද යෝජනාවට පසුව රාජ්‍ය ලේකම්වරිය විසින් මෙම අවුරුදු පණිවිඩය යොමුකර ඇති වග AFP පුවත් සේවය උපුටා දක්වයි. මෙම අලුත් අවුරුද්ද ශ්‍රී ලංකාවේ සෑමදෙනාම සාමූහිකව සමරන බවත්,ඒ තුළින් එකිනෙකා ඉවසන,එකිනෙකාගේ මානව හිමිකම්වලට ගරු කරන සෞභාග්‍යමත් ප්‍රජාතාන්ත්‍රික රටක් ලෙස ගොඩනැඟීමට අවස්ථාව උදාවී ඇති බවත් හිලරි ක්ලින්ටන් පෙන්වා දෙයි. දිවයිනේ සංවර්ධනයට හා ජාතීන් අතර ප්‍රතිසන්ධානයට එක්සත් ජනපදය නිරන්තර සහය ලබාදෙ බවද ඇය සිය අවුරුදු පණිවිඩයෙන් දන්වා ඇත. විදේශ කටයුතු අමාත්‍ය මහාචාර්ය ජී.එල් පීරිස් මහතා සහ අමෙරිකානු රාජ්‍ය ලේකම්වරිය අතර රාජ්‍ය තාන්ත්‍රික හමුවක් ලබන මස පැවැත්වීමට නියමිතව ඇති බවද AFP පුවත් සේවය වැඩිදුරටත් කියා සිටියි.", "URL": "https://sinhala.adaderana.lk/news.php?nid=23491", "Category": null, "Parent URL": null}