{"Source": "Adaderana", "Timestamp": "February 12, 2019 11:30 am", "Headline": "කාණුවක් තුළ සිරවී සිටි අළුත උපන් බිළිඳියක්", "News Content": "වැසි වතුර ගලායෑමට සැකසූ කාණුවක් තුළ සිරවී සිටි අළුත උපන් බිළිඳියක් බේරා ගැනීමට දකුණු අප්‍රිකානු සහන සේවකයන් පිරිසක් සමත්ව තිබේ. ඊට අදාළ වීඩියෝ පටයක්ද විදෙස් මාධ්‍ය වාර්තා කර තිබුණි. මෙම බිළිඳිය කාණුවට ඇදවැටී ඇත්තේ කෙසේද යන්න මෙතෙක් අනාවරණවී නොමැති අතර ඇය පැය කිහිපයක් එතුළ සිරවී සිටින්නට ඇති බවට බලධාරීන් විශ්වාස කරයි. එම කාණුව අසලින් ගමන්ගත් පුද්ගලයෙකුට බිළිඳියගේ හැඬුම් ශබ්දය ඇසී තිබුණු අතර ඒ ඔස්සේ සිදුකළ විමර්ශණ වලදී ඇය සොයාගැනීමට හැකිව ඇත. බිළිඳිය මුදාගැනීමේ මෙහෙයුමට අවට පදිංචි ජනතාවගේ සහායත් හිමිව ඇත. දැඩි පරිශ්‍රමයකින් අනතුරුව ඇය නිරුපද්‍රිතව පිටතට ගැනීමට සහන සේවකයින්ට හැකි විය. මෙම මෙහෙයුමට දායකවූ පිරිස ඇය හඳුන්වන්නේ ස්ටෝර්ම් යන සුරතල් නාමයෙනි. බිළිඳියගේ මව්පියන් කවුරුන්ද යන්න මෙතෙක් හදුනාගෙන නොමැති අතර ඇය ඝාතනය කිරීමේ උත්සහයක් ලෙස මෙලෙස කාණුවට ඇද දමන්නට ඇති බව සැක පල කෙරෙන්නේය. සුළු අස්ථි බිඳීම් කිහිපයක් සිදුව තිබීම සහ ශරීරයේ උෂ්ණත්වය නියමිත මට්ටමට වඩා අඩුවී තිබීම හේතුවෙන් බිළිදු දැරිය ප්‍රතිකාර සඳහා රෝහල් ගතකර තිබේ.", "URL": "https://sinhala.adaderana.lk/news.php?nid=104142", "Category": null, "Parent URL": null}