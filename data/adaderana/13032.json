{"Source": "Adaderana", "Timestamp": "December 23, 2010 08:08 am", "Headline": "වව්නියාවේ හොර මුද්‍රණාලයක් වටලයි", "News Content": "බලපත්‍ර නොමැතිව වව්නියාව නගරයේ පවත්වාගෙන ගිය මුද්‍රණාලයක් වැටලීමෙන් සැකකරුවන් හයදෙනෙකු අත්අඩංගුවට ගෙන තිබේ. ඊයේ(22) සිදුකළ මෙම වැටලීමේදී ව්‍යාජ ලෙස සකස් කළ අනාථ කඳවුරුවල රැඳී සිටීමේ තාවකාලික හැඳුනුම්පත්, ව්‍යාජ රබර් මුද්‍රා, රජයේ කාර්යාලවල භාවිත කරන විවිධ අයදුම්පත් සහ ඒවා සකස් කිරීමට යොදා ගන්නා පරිගණක ඇතුළු උපකරණ කිහිපයක් ද පොලිස් භාරයට ගෙන තිබේ. 2004 වසරේ සිට මෙම මුද්‍රණාලය පවත්වාගෙන ගොස් ඇති බව පොලිසිය පවසයි. යුද ගැටුම් පැවති සමයේදී අදාළ ස්ථානයෙන් ලිපිලේඛන විශාල වශයෙන් සකස් කරන්නට ඇති බවට පොලිසිය සැක පළ කරයි. සිද්ධිය සම්බන්ධයෙන් වව්නියාව පොලිසිය වැඩිදුර පරීක්ෂණ‍ මෙහෙය වන අතර සැකකරුවන් අද(23) වව්නියාව මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=13032", "Category": null, "Parent URL": null}