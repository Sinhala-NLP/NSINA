{"Source": "Adaderana", "Timestamp": "September 4, 2019 04:51 pm", "Headline": "රජයේ නිලධාරීන්ගෙන් වගකීම් නිසිලෙස ඉටුවිය යුතුයි-ජනපති", "News Content": "දේශපාලන පසුබිම කුමන ආකාරයෙන් වූවත් වාර්ෂික සංවර්ධන සැලසුම් ක්‍රියාත්මක කිරීමේදී රජයේ නිලධාරීන්ගෙන් ඉටුවිය යුතු වගකීම් නිසිලෙස ඉටුවිය යුතු බව ජනාධිපති මෛත්‍රීපාල සිරිසේන මහතා පවසයි. ජනාධිපති ලේකම් කාර්යාලයේ පැවති සාකච්ඡාවකට එක්වෙමින් ජනාධිපතිවරයා මේබව අවධාරණය කළේය. රට වෙනුවෙන් එකට සිටිමු ජාතික සංවර්ධන වැඩසටහන පිළිබඳව මෙම සාකච්ඡාව පැවැත්වී තිබේ. ඊට අමාත්‍යංශ ලේකම්වරුන්, දිස්ත්‍රික් ලේකම්වරුන්, ප්‍රාදේශීය ලේකම්වරුන් ඇතුළු රාජ්‍ය නිලධාරීන් පිරිසක් එක්ව සිටියේය. රට වෙනුවෙන් එකට සිටිමු ජාතික සංවර්ධන වැඩසටහන ජනාධිපති මෛත්‍රීපාල සිරිසේන මහතා ගේ සංකල්පයකට අනුව ක්‍රියාත්මක වන අතර ජනතාවගේ මෙතෙක් නෙවිසුදුණ ගැටලුවලට විසඳම් ලබාදීම සහ සංවර්ධන වැඩපිළිවෙල එහි කාර්යක්ෂම කිරීම මෙහි අරමුණ වෙයි. රටට සහ ජනතාවට වඩා යහපත් ප්‍රතිඵල උදාකර දෙන අන්දමන් සමස්ත රාජ්‍ය යාන්ත්‍රණය එක්කර ගනිමින් වැඩසටහන ඉදිරියට මෙහෙයවන ලෙස එහිදී ජනාධිපතිවරයා නිලධාරීන්ට උපදෙස් ලබාදී තිබේ. ජනාධිපති මෛත්‍රීපාල සිරිසේන මහතා මෙහිදී වැඩිදුරටත් අවධාරණය කළේ දේශපාලන පසුබිම කුමන ආකාරයෙන් වූවත් වාර්ෂික සංවර්ධන සැලසුම් ක්‍රියාත්මක කිරීමේදී රජයේ නිලධාරීන්ගෙන් ඉටුවියයුතු වගකීම් නිසිලෙස ඉටුවියයුතු බවයි.", "URL": "https://sinhala.adaderana.lk/news.php?nid=118285", "Category": null, "Parent URL": null}