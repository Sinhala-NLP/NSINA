{"Source": "Adaderana", "Timestamp": "April 6, 2017 12:07 pm", "Headline": " අනතුරින් 2ක් මරුට", "News Content": "බිබිල, දොඩම්ගොල්ල ප්‍රදේශයේදී සිදුවූ රිය අනතුරකින් පුද්ගලයින් දෙදෙනෙකු මියගොස් තිබේ. ත්‍රීරෝද රථයක් සහ කැබ් රථයක් එකිනෙක ගැටීමෙන් අනතුර සිදුව ඇති බව පොලීසිය පැවසුවේය. අනතුරෙන් තිදෙනෙකු තුවාල ලබා ඇති අතර බරපතළ තත්ත්වයේ පසුවූ ත්‍රීරෝද රථයේ රියදුරු සහ එහි ගමන් ගත් අයෙකු මියගොස් තිබේ. අනතුරෙන් පසු කැබ් රථයේ රියදුරු පළාගොස් ඇති බව පොලීසිය සඳහන් කළේය. මේ අතර කටුගස්තොට ප්‍රදේශයේ සිදුවු රිය අනතුරකින් පුද්ගලයෙකු මියගොස් තිබේ. ලොරි රථයක් ඉදිරියෙන් පැමිණි ත්‍රී රෝද රථයක ගැටී ඇති අතර ත්‍රී රෝද රථය කැබ් රථයක ගැටීමෙන් අනතුර සිදුව ඇති බව පොලීසිය පැවසුවේය. අනතුරෙන් ත්‍රී රෝද රථයේ රියදුරා සහ එහි ගමන් කළ පුද්ගලයෙකු බරපතළ තුවාල ලබා කටුගස්තොට රෝහලට ඇතුළත් කිරීමේ දී එක් අයෙකු මියගොස් තිබේ. මියගොස් ඇත්තේ 40 හැවිරිදි දොඩංගොල්ල අකුරණ ප්‍රදේශයේ පදිංචි පුද්ගලයෙකු බව පොලීසිය පැවසුවේය.", "URL": "https://sinhala.adaderana.lk/news.php?nid=71793", "Category": null, "Parent URL": null}