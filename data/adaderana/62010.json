{"Source": "Adaderana", "Timestamp": "July 12, 2016 10:07 pm", "Headline": " උසාවි තීන්දුවට හිස නමනවා", "News Content": "වැට් බදු අත්හිටුවන ලෙසට ශ්‍රේෂ්ඨාධිකරණය දුන් තීන්දුව රජය හිස නමා පිළිගන්නවා යැයි එජාප මන්ත්‍රී හර්ෂණ රාජකරුණා මහතා කියයි මහින්ද රාජපක්ෂ සමයේ දිවි නැගුම සම්බන්ධයෙන් හිටපු අගවිනිසුරුවරිය දුන් තීන්දුවෙන් පසු ඇය ගෙදර යැව් බවද ඒ මහතා පෙන්වාදෙයිඅද (12) සිරිකොත පක්ෂ මුලස්ථානයේ පැවැති මාධ්‍ය හමුවකදී ඔහු මේ බව පැවසූ අතර ඉදිරියේදී සෞඛ්‍ය ක්ෂේත්‍රයම වැට් බද්දෙන් නිදහස් කරන බවද හෙතෙම පැවසීය. මේ වැට් බද්ද වැඩි කිරීමට හේතුව වුණේ පසුගිය ආණ්ඩුවේ අනවශ්‍ය ණය ගැනීම් නිසා බවද කියා සිටි ඒ මහතා අත්‍යවශ්‍ය භාණ්ඩ 15 ක් සහන මිලට දෙන බවද කීවේය.පසුගිය ආණ්ඩුව ශ්‍රේෂ්ඨාධිකරණයට කළ බලපෑම් මෙම ආණ්ඩුව නොකරන බවත්, ඒ කාලයේදී තීරණ ගත්තේ අරලියගහ මන්දිරයේ බවත් ප්‍රකාශ කළ ඒ මහතා මීළඟට අත්අඩංගුවට ගන්නේ කවුද කියා ඒකාබද්ධ විපක්ෂයේ සාමාජිකයන් නිවැරදිවම දන්නා නිසා ඔවුන් අත්අඩංගුවට පත්වීමට ප්‍රථම ඒපිළිබඳ ප්‍රකාශ කරන බව ද කියා සිටියේය.නීතිය හරි හැටි එක හා සාමානව ක්‍රියාත්මක වීම ගැන සතුටු වන බවද පෙන්වාදුන් ඒ මහතා “පුහුල් හොරා කරෙන් දැනේ“ කියන්නා මෙන් පිරිසක් අද මම ගනියි හෙට මෙයා ගනියි කියමින් සිටින බව පැවසීය.", "URL": "https://sinhala.adaderana.lk/news.php?nid=62010", "Category": null, "Parent URL": null}