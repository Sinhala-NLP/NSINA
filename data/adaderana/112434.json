{"Source": "Adaderana", "Timestamp": "June 20, 2019 07:01 pm", "Headline": "සීනි කර්මාන්ත ශාලා සේවකයින්-උක් ගොවීන් පාර්ලිමේන්තු වටරවුම උණුසුම් කරයි", "News Content": "සෙවණගල සීනි කර්මාන්ත ශාලාවේ සේවකයින් හා උක් ගොවීන් අද (21) පාර්ලිමේන්තු පිවිසුම අසල විරෝධතාවක නිරත වුණි. ඒ සෙවණගල සීනි කර්මාන්ත ශාලාව රජයේ හිමිකාරිත්වයෙන් ඉවත් කර පෞද්ගලික අයිතියට පැවරීමට විරෝධය පල කරමිනි. 2011 වර්ෂයේදී ගෙන ආ ඌන උපයෝජිත වත්කම් පුනරුදය කිරීමේ පනත සංශෝධනය කිරීම සඳහා වූ කෙටුම්පතක් අද පාර්ලිමේන්තුවේදී විවාදයට ගැනුණි. අද පෙරවරුවේ පාර්ලිමේන්තු වටරවුම අසලට පැමිණි සෙවණගල සීනි කර්මාන්ත ශාලා සේවකයින් සහ උක් ගොවීන් මෙලෙස විරෝධතාවක නිරතවුණේ එම නව සංශෝධනය මගින් කර්මාන්තශාලාව රජයේ හිමිකාරිත්වයෙන් ඉවත් කර පෞද්ගලික අයිතියකට පැවරීමේ සූදානමක් ඇති බව පවසමිනි. විරෝධතාකරුවන් පාර්ලිමේන්තු පිවිසුම් මාර්ගයට පැමිණීම වළක්වාලමින් පොලිස් මාර්ග බාධකද යොදා තිබුණි. පාර්ලිමේන්තු සැසිවාරයට සහභාගී වීම සඳහා විරෝධතාව පැවති ස්ථානයෙන් ගමන්කළ පාර්ලිමේන්තු මන්ත්‍රීවරුන් කිහිපදෙනෙකු අදාල පනත් කෙටුම්පත සම්බන්ධයෙන් අඳහස් පල කළේය. අනතුරුව අදාළ ගැටලුව පිළිබඳ පූජ්‍ය මාගල්කන්දේ සුදත්ත හිමි ඇතුළු විරෝධතාකරුවන් 05 දෙනෙකුගෙන් සමන්විත කණ්ඩායමකට අමාත්‍ය නවීන් දිසානායක මහතා සමග සාකච්ඡා කිරීමට අවස්ථාව හිමිවුණි. මෙම සාකච්ඡාව පිළිබඳව අප කළ විමසීමකදී පූජ්‍ය මාගල්කන්දේ සුදත්ත හිමි අද දෙරණට සඳහන් කළේ අමාත්‍යවරයා සමඟ පැවති සාකච්ඡාව එකගතාවයකින් තොරව අවසන් වූ බවයි.", "URL": "https://sinhala.adaderana.lk/news.php?nid=112434", "Category": null, "Parent URL": null}