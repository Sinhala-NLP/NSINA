{"Source": "Adaderana", "Timestamp": "January 6, 2013 03:12 pm", "Headline": "දෝෂාභියෝගය මන්ත්‍රී අසුනටත් අභියෝගයක් ", "News Content": "ශ්‍රේෂ්ඨාධිකරණ තීන්දුව නොතකා රජයේ පාර්ලිමේන්තු මන්ත්‍රීවරුන් දෝෂාභියෝග ක්‍රියාවලිය ඉදිරියට ගෙන ගියහොත් ඔවුන්ගේ පාර්ලිමේන්තු ආසනය අහිමි කිරීමට නීතියෙන් ඉඩකඩ පවතින බව එක්සත් ජාතික පක්ෂය පවසයි. එක්සත් ජාතික පක්ෂයේ පාර්ලිමේන්තු මන්ත්‍රී ලක්ෂ්මන් කිරිඇල්ල මහතා නිවේදනයක් නිකුත් කරමින් පෙන්වා දෙන්නේ අප රටේ ව්‍යවස්ථාව සැමවිටම සහ සියලු අවස්ථාවලදී පිළිපැදීමටත්, ආරක්ෂා කිරීමටත් පාර්ලිමේන්තු මන්ත්‍රීවරු දිවුරුම් දී ඇති බවයි. මෙරට ව්‍යවස්ථාව අර්ථ නිරූපණය පැහැදිළි කිරීමට ව්‍යවස්ථාව යටතේ බලය ඇත්තේ ශ්‍රේෂ්ඨාධිකරණයට පමණක් බව ලක්ෂ්මන් කිරිඇල්ල මහතා පෙන්වාදෙයි. පාර්ලිමේන්තුව තුළ අගවිනිසුරුවරියට එරෙහිව ඉදිරිපත්ව ඇති දෝෂාභියෝග වැඩපිළිවෙළ පැහැදිළිවම ව්‍යවස්ථාවට පටහැනි ක්‍රියාවක් බව ශ්‍රේෂ්ඨාධිකරණය ප්‍රකාශ කර ඇති බැවින් එම තීන්දුව සියලුම පාර්ලිමේන්තු මන්ත්‍රීවරුන් පිළිගත යුතු බව ඔහු පවසයි. පාර්ලිමේන්තු මන්ත්‍රීවරුන්ට තම දේශපාලන අරමුණු ඉෂ්ට කිරීම සඳහා වෙනත් අර්ථ නිරූපණදීමට කිසිසේත් නීතියෙන් හා ව්‍යවස්ථාවෙන් ඉඩකඩ නොමැති බව ද ලක්ෂ්මන් කිරිඇල්ල මහතා නිකුත් කළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=30538", "Category": null, "Parent URL": null}