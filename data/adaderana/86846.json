{"Source": "Adaderana", "Timestamp": "April 3, 2018 06:28 pm", "Headline": "බැඳුම්කරයට හරි පිළිතුරක් දුන්නත් මහින්දගේ දූෂණ ගැන රජයට හොයන්න බැරි වුණා", "News Content": "මහ බැංකු බැඳුම්කර අර්බුදය සම්බන්ධයෙන් වත්මන් රජය නිසි ක්‍රියා මාර්ග ගෙන ඇති නමුත් මහින්ද රාජපක්ෂ මහතාගේ දුෂණ සම්බන්ධයෙන් නිසි ක්‍රියාමාර්ගයක් ගැනීමට වත්මන් රජයට නොහැකි වු බව අමාත්‍ය පාඨලී චම්පික රණවක මහතා පවසයි. අද(03) කොළඹ පැවති මහානගරයේ මහා අවුරුදු උළෙල පිළිබඳව දැනුවත් කිරීමේ මාධ්‍ය හමුවට එක්වෙමින් අමාත්‍යවරයා මෙම අදහස් පළ කළේය. අග්‍රාමාත්‍ය රනිල් වික්‍රමසිංහ මහතාට එරෙහි විශ්වාසභංග යෝජනාවක් ගෙන ඒමේ මුලික චෝදනාව වී ඇත්තේ බැඳුම්කර ගනුදෙනුව වුවත් වත්මන් රජය විසින් ඒ සම්බන්ධයෙන් නිසි ක්‍රියාමාර්ග ගෙන ඇති බව ද අමාත්‍යවරයා මාධ්‍යවේදීන් විසින් අසන ලද පැනයකට පිළිතුරු ලබා දෙමින් පැවසීය. කෙසේ වෙතත් මෙම විශ්වාසභංග යෝජනාව සම්පූර්ණයෙන්ම රාජපක්ෂවරුන්ගේ උවමනාව මත සිදුවන බවත් එවැනි ක්‍රියාවකට කිසි විටෙකත් තමාගේ සහය නොලැබෙන බව ද අමාත්‍යවරයා මෙහිදි වැඩිදුරටත් සඳහන් කළේය. ප්‍රතිසංස්කරණයක් වෙනුවෙන් පෙනී සිටින නමුත් විශ්වාසභංගයට එකඟත්වයක් නොමැති අතර රට අරාජික තත්ත්වයට පත් කරන තීන්දුවක් කිසිවිටෙකත් නොගන්නා බව ද අමාත්‍යවරයා පැවසීය.", "URL": "https://sinhala.adaderana.lk/news.php?nid=86846", "Category": null, "Parent URL": null}