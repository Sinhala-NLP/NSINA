{"Source": "Adaderana", "Timestamp": "May 1, 2010 10:11 am", "Headline": "සහන සැලසිය යුත්තේ නැවත ගැටලු ඇතිනොවන ලෙසයි", "News Content": "යළි අර්බුදයක් ගොඩනොනැගෙන ආකාරයට යුද්‍ධයෙන් විපතට පත්වූ පුද්ගලයින්ට සහන සැලසිය යුතු බව නැවත පදිංචි කිරීමේ නියෝජ්‍ය අමාත්‍ය විනයාමූර්ති මුරලිදරන් මහතා පවසයි. වව්නියාව දිස්ත්‍රික් ලේකම් කාර්යාලයේ පැවති විශේෂ සාකච්ඡාවකට එක්වෙමින් අමාත්‍යවරයා මේ අදහස් පළ කළේය. සෙවිලි තහඩු 16 ක් සමග රුපියල් 25,000 ක් ලබාදී යළි පදිංචි කිරී‍මේ වැඩපිළිවෙළ වෙනුවට එම ජනතාවට රජය සියලු පහසුකම් ලබාදීමේ ක්‍රමයක් ඇතිකිරීම පිළිබඳ තමන් ජනාධිපතිවරයා සමග සාකච්ඡා කරන බව මුරලිදරන් මහතා එහිදී සඳහන් කළේය. මෙම සාකච්ඡාවෙන් අනතුරුව නියෝජ්‍ය ඇමතිවරයා වව්නියාව සෙට්ටිකුලම සහ මැණික්ෆාම් හි පිහිටි සහන ගම්මානවල සංචාරයක නිරත විය. යුද්ධයෙන් පීඩාවට පත් උතුරු නැගෙනහිර තරුණ තරුණියන්ට වෘත්තිමය පුහුණුවක් ලබාදී රජයේ රැකියාවලට යොමු කිරීමේ ක්‍රමවේදයක් සකස් කරන බව ද අමාත්‍යවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=8118", "Category": null, "Parent URL": null}