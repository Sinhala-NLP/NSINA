{"Source": "Adaderana", "Timestamp": "April 3, 2016 08:17 am", "Headline": "තෙල් සහ ජල බලධාරීන් කෝප් කමිටුවට කැඳවයි", "News Content": "ලංකා ඛනිජ තෙල් නීතිගත සංස්ථාවේ සහ ජාතික ජල සම්පාදන මණ්ඩලයේ බලධාරීන් කෝප් කමිටුව වෙත කැඳවා තිබේ.පොදු ව්‍යාපාර කාරක සභාව හෙවත් කෝප් කමිටුවේ සභාපති පාර්ලිමේන්තු මන්ත්‍රී සුනිල් හදුන්නෙත්ති මහතා සඳහන් කළේ ඉදිරි සතිය තුළ අදාළ කැඳවීම සිදුකර ඇති බවයි. ලංකා ඛනිජ තෙල් නීතිගත සංස්ථාවේ ප්‍රධානීන් ලබන සතියේ පාර්ලිමේන්තු සැසිවාරය ආරම්භයේ දී කෝප් කමිටුව වෙත කැඳවා ඇති අතර ජාතික ජල සම්පාදන හා ජලාපවහන මණ්ඩලයේ ප්‍රධානීන් ද ලබන සතිය තුළ කෝප් කමිටුව වෙත කැඳවා ඇති බවයි සුනිල් හදුන්නෙත්ති මන්ත්‍රීවරයා සඳහන් කළේය.අදාළ ආයතන සම්බන්ධයෙන් විමර්ශන කටයුතු සිදුකිරීම සඳහා මෙම කැඳවීම සිදුකර තිබේ. විශේෂයෙන් ලංකා ඛනිජ තෙල් නීතිගත සංස්ථාව තුළ සිදුව ඇති බව කියන මූල්‍ය ගනුදෙනු පිළිබඳව මෙහිදි වැඩි අවධානයක් යොමුවනු ඇත. පසුගිය මාසයේ ලංකා විදුලිබල මණ්ඩලයේ ප්‍රධානීන් ද කෝප් කමිටුව හමුවට කැඳවු අතර එහිදී පවතින විදුලිබල ගැටළුව සඳහා දීර්ඝ කාලීන විසඳුම් යෝජනාවලියක් කඩිනමින් කෝප් කමිටුව වෙත ඉදිරිපත් කරන ලෙස උපදෙස් ලබා දී තිබේ.", "URL": "https://sinhala.adaderana.lk/news.php?nid=58872", "Category": null, "Parent URL": null}