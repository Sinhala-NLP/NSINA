{"Source": "Adaderana", "Timestamp": "September 30, 2011 12:02 pm", "Headline": "දොම්පේ ගින්න නිවීමට පැමිණි ගිනි නිවන රථයට ප්‍රහාරයක්", "News Content": "දොම්පේ පොලිස් ස්ථානයේ පැතිරයන ගින්න නිවීමට පැමිණි ගිනි නිවන හමුදාවේ ට්‍රක් රථයකට පොලිස් ස්ථානය අසල විරෝධතාවේ යෙදී සිටින පිරිස විසින් ප්‍රහාරයක් එල්ල කර තිබේ. එමෙන්ම එම පිරිස විසින් ගිනි නිවන හමුදාවේ ට්‍රක් රථය නැවත හරවා යවා ඇති බව ද අද දෙරණ වාර්තාකරු ප්‍රකාශ කළේය. දොම්පේ පොලිස් ස්ථානය අසල විරෝධතාවේ නියැලී සිටින පිරිස විසින් පොලිසියේ යතුරුපැදිවලට ගිනි තැබීමත් සමග පොලිස් ස්ථානය දක්වා පැතිර ගිය ගින්න නිවීමට ගිනි නිවන හමුදාව පැමිණ ඇත. පොලිස් අත්අඩංගුවේ දී සැකකරුවෙකු මියගිය බවට චෝදනා කරමින් දොම්පේ පොලිසිය අසල අද පෙරවරුවේ සිට ප්‍රදේශවාසීන් ගැටුම්කාරී ලෙස හැසිරෙමින් සිටින බව වාර්තා විය. මෙම කලබලකාරී තත්ත්වය පාලනය කිරීමට පොලිස් විශේෂ කාර්යය බලකාය යොදවා ඇති බව ද සඳහන්ය.", "URL": "https://sinhala.adaderana.lk/news.php?nid=19058", "Category": null, "Parent URL": null}