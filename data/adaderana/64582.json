{"Source": "Adaderana", "Timestamp": "September 30, 2016 02:33 pm", "Headline": " සුවනාරී විශිෂ්ටයින් අගයයි", "News Content": "සුවනාරී සායන විශිෂ්ටයින් අගයමින් සම්මාන පිරිනැමීමේ උත්සවයක් සෞඛ්‍ය පොෂණ හා දේශීය වෛද්‍ය අමාත්‍යංශය මගින් පවත්වා තිබේ.සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතාගේ ප්‍රධානත්වයෙන් කොළඹ බණ්ඩාරනායක සම්මන්ත්‍රණ ශාලාවේදී මෙම උත්සවය පැවැත්වූ බව සෞඛ්‍ය අමාත්‍යංශය සඳහන් කළේය.කාන්තාවන් අතර බහුලව පවතින බෝ නොවන රෝග සහ පිළිකා මූලික අවධියේදී හදුනාගැනීම මෙහි ප්‍රධාන අරමුණයි.සුවනාරී සායන තුළින් සමාජයේ බහුල බෝ නොවන රෝග දෙකක් වන දියවැඩියාව සහ අධි රුධිර පීඩනය හදුනාගැනීම සඳහාද මෙහිදී මූලික පරීක්ෂණ සිදුකරයි.බෝ නොවන රෝග පිලිබඳ කාන්තාවන් දැනුවත් කිරීම, පසුවිපරම් කිරීම සහ හදුනාගත් අසාමාන්‍යතා සහිත කාන්තාවන් වැඩිදුර ප්‍රතිකාර සඳහා යොමුකිරීමත් සුවනාරී සායන තුළින් සිදුකරන බව එම අමාත්‍යංශය වැඩිදුරටත් සඳහන් කළේය.මෙම උත්සව අවස්ථාවට එක්වෙමින් අදහස් දැක්වූ සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා සඳහන් කළේ පිළිකා රෝගය වර්තමානය වන විට දැඩි මහජන ගැටළුවක් බවට පත්ව ඇති බවයි.ලෝක සෞඛ්‍ය සංවිධානයට අනුව 2020 වසර වන විට ලොව වැඩිම මරණ සංඛ්‍යාවක් පිළිකා රෝගී තත්ත්වය හේතුවෙන් සිදුවන බවද ඔහු සඳහන් කළේය.", "URL": "https://sinhala.adaderana.lk/news.php?nid=64582", "Category": null, "Parent URL": null}