{"Source": "Adaderana", "Timestamp": "August 1, 2019 08:44 am", "Headline": "පහරදී පුද්ගලයෙකු සිරකරගෙන සිටි තිදෙනෙක් අත්අඩංගුවට", "News Content": "පුද්ගලයෙකුට පහරදී අයුතු ලෙස සිරකරගෙන සිටි පුද්ගලයින් තිදෙනෙකු බණ්ඩාරගම, කොස්වත්ත ප්‍රදේශයේදී අත්අඩංගුවට ගෙන තිබේ. පානදුර නීතිය බලගැන්වීමේ ඒකකයේ නිලධාරින්ට ලද තොරතුරක් මත සිදු කළ වැටලිමකදී අදාල සැකකරුවන් අත්අඩංගුවවට ගෙන ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේය. මෙලෙස අත්අඩංගුවට ගෙන ඇත්තේ තුවාලකරු පැහැරගෙන ගොස් පහරදී අයුතු ලෙස සිරකරගෙන සිටි පුද්ගලයින් දෙදෙනෙකු සහ පැහැරගෙන යාම සඳහා භාවිතා කළ වෑන් රථයේ රියදුරු බව සඳහන්ය. ඔවුන් බණ්ඩාරගම ප්‍රදේශයේම පදිංචි 38හැවිරිදි 42 හැවිරිදි සහ 58 හැවිරිදි පුද්ගලයින් තිදෙනෙකි. තුවාලකරු සේවය කළ ස්ථානයේ මුදල් සොරකමක් සම්බන්ධයෙන් අයිතිකරු විසින් මෙලෙස තුවාලකරු පැහැරගෙන තිබේ. සිද්ධියට සම්බන්ධ ප්‍රධාන සැකකරු ප්‍රදේශයෙන් පලා ගොස් ඇති බව වාර්තා වෙයි. අත්අඩංගුවට ගත් සැකකරුවන් අද පානදුර මහේස්ත්‍රාත් අධිකරණයට ඉදිරිපත් කිරීමට නියමිත අතර බණ්ඩාරගම පොලිසිය මේ පිළිබඳ වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=115483", "Category": null, "Parent URL": null}