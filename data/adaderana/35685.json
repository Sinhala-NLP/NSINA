{"Source": "Adaderana", "Timestamp": "July 11, 2013 11:33 am", "Headline": "මහාබෝධි පරිශ්‍රයට ආරක්ෂාවක් යොදවා තිබුණේ නැතිලු", "News Content": "බුද්ධගයාවේ මහාබෝධි විහාර පරිශ්‍රයට ප්‍රහාර එල්ල වූ දිනට පෙර දින රාත්‍රියේ දී එහි ආරක්ෂාවට කිසිදු ආරක්ෂක නිලධාරියෙකු යොදවා නොමැති බව අනාවරණය වී තිබේ. මහාබෝධි විහාර පරිශ්‍රයේ ආරක්ෂක කටයුතු සිදුකරනු ලබන්නේ පෞද්ගලික ආයතනයක් විසින් බව ඉන්දීය මාධ්‍ය වාර්තා කරයි. ගිවිසුමක් මගින් මීට වසර දෙකක පමණ සිට විහාර පරිශ්‍රයේ ආරක්ෂක කටයුතු සිදු කිරීම සඳහා කෝබ්රා නම් ආයතනයක් වෙත පවරා තිබේ. එම ගිවිසුමට අනුව විහාර පරිශ්‍රය වෙත පැය 24 පුරා ආරක්ෂාව ලබා දිය යුතුව තිබූ බව මහා බෝධි විහාර බලධාරීන් විසින් පවසයි. කෙසේ වෙතත් ප්‍රහාරයට පෙර දින රාත්‍රියේ අදාළ ආයතනය මගින් කිසිදු නිලධාරියෙකු මහා බෝධි පරිශ්‍රයේ ආරක්ෂාව වෙනුවෙන් යොමු කර නොමැති බව අනාවරණය වෙයි. රාත්‍රී කාලයේ විහාර පරිශ්‍රයට ආරක්ෂාව සැපයීම තම ගිවිසුමේ සඳහන්ව නොමැති බව මේ පිළිබඳ අදාළ ආයතනයෙන් සිදුකළ විමසීමකදී ඔවුන් සඳහන් කර ඇත. බැතිමතුන් සඳහා විවෘතව පවතින අළුයම 5.00 සිට රාත්‍රී 9.00 දක්වා පමණක් විහාර පරිශ්‍රයේ ආරක්ෂාව සඳහා නිලධාරීන් යොමු කරන බව එම ආයතනය සඳහන් කර තිබේ. කෙසේ වෙතත් ප්‍රහාරය පිළිබඳ පරීක්ෂණ සිදු කරන ඉන්දීය ජාතික ආරක්ෂක කාර්යංශය මේ පිළිබඳ විමර්ශන ආරම්භ කර ඇති බව ඉන්දීය මාධ්‍ය වාර්තා කරයි. මහාබෝධි පරිශ්‍රයට ප්‍රහාර එල්ල වීමේ සූදානමක් පවතින බවට ඉන්දීය බුද්ධි අංශ වෙත ප්‍රහාරය එල්ල වීමට පෙර සිටම තොරතුරු වාර්තා වී තිබුණි. එසේ තිබියදීත් විහාරයේ ආරක්ෂාව සඳහා නිසි ආරක්ෂාවක් සැපයීමට ඉන්දීය රජය කටයුතු කර නොමැති බව මෙවැනි සිදුවීම්වලින් පැහැදිළි වෙයි.", "URL": "https://sinhala.adaderana.lk/news.php?nid=35685", "Category": null, "Parent URL": null}