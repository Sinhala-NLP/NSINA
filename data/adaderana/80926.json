{"Source": "Adaderana", "Timestamp": "December 2, 2017 05:34 pm", "Headline": " කාලගුණය අඟුණ වී ලක්ෂයක් තාමත් පීඩාවිදී ", "News Content": "දිවයිනට බලපා ඇති අයහපත් කාලගුණික තත්ත්වය හේතුවෙන් පුද්ගලයින් ලක්ෂයකට ආසන්න පිරිසක් තවදුරටත් පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. සුළි කුණාටුවේ බලපෑම හේතුවෙන් දිවයිනේ ප්‍රදේශ කිහිපයකට අද (02) දිනයේත් තද වැසි ඇති විය හැකි බව එම මධ්‍යස්ථානය සඳහන් කළේය. මේ අතර දිස්ත්‍රික්ක 05ක් සඳහා තවදුරටත් නායයාමේ නිවේදන නිකුත් කර ඇති බව ජාතික ගොඩනැගිලි පර්යේෂණ ආයතනය පවසයි. මේ අතර සුළි කුණාටු තත්ත්වය දිවයිනෙන් පිටතට ගමන් කරමින් පවතින බව කාලගුණ විද්‍යා දෙපාර්තමේන්තුව සඳහන් කළේය. එහෙත් අද දිනයේ ද දිවයිනේ දිස්ත්‍රික්ක කිහිපයකට වැසි සහිත කාලගුණ තත්ත්වයක් බලාපොරොත්තු විය හැකි බව කාලගුණ විද්‍යා දෙපාර්තමේන්තුවේ අනාවැකි කරන අංශයේ අධ්‍යක්ෂ අනූෂා වර්ණසූර්ය මහත්මිය සඳහන් කළාය. මේ අතර අයහපත් කාලගුණික තත්ත්වයෙන් ජලගැලීම් හේතුවෙන් වැඩිම හානි සිදුව ඇත්තේ මාතර දිස්ත්‍රික්කයට බව ආපදා කළමනාකරණ මධ්‍යස්ථානය පවසයි. පවතින ආපදා තත්ත්වය හමුවේ ආපදා සහන සේවා කටයුතු සඳහා යුද හමුදාවේ සහය හිමිව තිබේ. යුධ හමුදා මාධ්‍ය ප්‍රකාශක මේජර් ජෙනරාල් රොෂාන් සෙනෙවිරත්න මහතා සඳහන් කළේ යුද හමුදා කණ්ඩායම් කිහිපයක් ආපදා සහන කටයුතු සඳහා කළුතර දිස්ත්‍රික්කයට යොදවා ඇති බවයි. ඉල්ලීම් සිදු කරන ඕනෑම මොහොතක යුද හමුදා සෙබලුන් ආපදා සහන කටයුතු සඳහා යෙදවීමට ක්‍රියාකරන බව ද යුද හමුදා මාධ්‍ය ප්‍රකාශකවරයා අද දෙරණ සමඟ සඳහන් කළේය. මේ අතර අයහපත් කාලගුණික තත්ත්වය හේතුවෙන් බිදවැටුණු විදුලි සැපයුම් කටයුතු පිළිසකර කිරිම් අද දිනයේත් සිදු කරන බව ලංකා විදුලි බල මණ්ඩලය පවසයි. මේ අතර දිවයිනට බලපෑ අයහපත් කාලගුණික තත්ත්වය හේතුවෙන් මේ වන විට පුද්ගලයින් 13 දෙනෙකු මියගොස් ඇති බව ආපදා කළමනාකරණ මධ්‍යස්ථානය පවසයි.අයහපත් කාලගුණික තත්ත්වය දිස්ත්‍රික්ක 16කට බලපෑම් එල්ල කර ඇති බව එම මධ්‍යස්ථානය සඳහන් කළේය.", "URL": "https://sinhala.adaderana.lk/news.php?nid=80926", "Category": null, "Parent URL": null}