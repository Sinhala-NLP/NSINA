{"Source": "Adaderana", "Timestamp": "March 31, 2017 10:56 am", "Headline": "මහින්දානන්දට රට යන්න අවසරයි", "News Content": "පාර්ලිමේන්තු මන්ත්‍රී මහින්දානන්ද අළුත්ගමගේ මහතාට විදෙස් ගතවීමට කොළඹ ප්‍රධාන මහේස්ත්‍රාත් අධිකරණය අවසර ලබා දී තිබේ. මහින්දානන්ද අළුත්ගමගේ මන්ත්‍රීවරයා සිදු කර තිබූ ඉල්ලීම සැලකිල්ලට ගත් කොළඹ ප්‍රධාන මහේස්ත්‍රාත් ලාල් බණ්ඩාර රණසිංහ මහතා අද(31) සිට ජුනි මස 30 වන දින දක්වා කාලය තුළ මන්ත්‍රීවරයාට විදෙස්ගතවීම සඳහා අවසර ලබාදුන් බව අද දෙරණ අධිකරණ වාර්තාකරු සඳහන් කළේය. කෙසේ වෙතත් වෙනත් නඩුවකට අදාළව මහින්දානන්ද අළුත්ගමගේ මහතාට කොළඹ මහාධිකරණය නොතීසි නිකුත් කර ඇති බව අපරාධ පරීක්ෂණ දෙපාර්තමේන්තුව අධිකරණයට කරුණූ දක්වා තිබේ. එය සැලකිල්ලට ගත් කොළඹ ප්‍රධාන මහේස්ත්‍රාත්වරයා නොතීසි ලද විට මහාධිකරණය හමුවේ පෙනී සිටිය යුතු බව මන්ත්‍රීවරයාට දැනුම් දුන් බව අද දෙරණ වාර්තාකරු පැවසුවේය. මහින්දානන්ද අළුත්ගමගේ මහතා ක්‍රීඩා අමාත්‍යධුරයේ කටයුතු කළ සමයේ පාසල් සඳහා ක්‍රීඩා උපකරණ බෙදාදීමේ මුවාවෙන් අමාත්‍යංශයේ මුදල් යොදවා ක්‍රීඩා භාණ්ඩ ගෙන්වා ඒවා දේශපාලන කටයුතු සඳහා යොදා ගැනීම තුළින් රුපියල් කෝටි 05කට අධික මුදලක් අවභාවිත කළ බවට මන්ත්‍රීවරයාට එරෙහිව චෝදනා එල්ල වී තිබේ.", "URL": "https://sinhala.adaderana.lk/news.php?nid=71565", "Category": null, "Parent URL": null}