{"Source": "Adaderana", "Timestamp": "February 14, 2014 02:27 pm", "Headline": "රාජ්‍ය නිලධාරියෙක් ඉස්සරහා හැසිරෙන්නේ දෙකට නැමිලා", "News Content": "දරුවා පාසලට දා ගැනීමේදී මෙන්ම ගමේ පාරට තාර ටිකක් දා ගැනීමට යාමේදී මෙරට ජනතාවට දේශපාලකයින් පස්සේ යාමට සිදුව ඇති බවත්, රාජපක්ෂ ආණ්ඩුවේ පංච මහ කේන්ද්‍රයේ එක් කොටසක් කුඩු එතනෝල් බවත් ජනතා විමුක්ති පෙරමුණේ නායක අනුර කුමාර දිසානායක මහතා පවසයි. ජනතා විමුක්ති පෙරමුණේ “අපේ දැක්ම“ වැඩපිළි‍වෙළ ශ්‍රී ලංකා නීතිඥ සංගමයේ සභාපති උපුල් ජයසූරිය මහතා වෙත පිළිගැන්වීමෙන් පසු මාධ්‍යයට අදහස් දක්වමින් හෙතෙම මේ බව කීවේය. එහිදී ඔහු වැඩිදුරටත් මෙසේ ද පැවසීය. ජනතා විමුක්ති පෙරමුණේ 07 වන ජාතික සමුළුවෙන් අපේ දැක්ම නම් මේ රට ගොඩනැගීමේ වැඩපිළිවෙළක් ඉදිරිපත් කර සම්මත කොට ගත්තා. එම වැඩපිළිවෙල මේ රටේ වෘත්තීයවේදීන්ට වෘත්තීයවේදීන්ගේ සංගම්වලට හා රටේ මහ ජනතා සමග පුළුල් සාකච්ඡාවකට එළඹිය යුතු යැයි ස්ථාවරයකට අපේ පක්ෂය එළඹුණ. ඒ අනුව තමයි අපි අද එම වැඩපිළිවෙළ ශ‍්‍රී ලංකා නීතීඥ සංගමයේ සභාපතිවරයා වෙත භාර දෙනු ලැබූයේ. අපි හිතනවා රාජපක්ෂ ජනාධිපතිවරයා මේ රට ගොඩනැගීම සඳහා ඉදිරිපත් කර ඇති පංච මහ කේන්ද්‍රය අද දුවා දරුවන්ගේ අධ්‍යාපනය කප්පාදු කරමින් ක‍්‍රියාත්මක වෙමින් තිබෙනවා. වානිජ කේන්ද්‍රයට සිදුවී තිබෙන දේ තමයි කුඩු එතනෝල් වල කේන්ද්‍රයක් බවට පත් කරලා තිබෙනවා. ඒ වගේම ගුවන් කේන්ද්‍රය බවට පත් කරන්න හදන්නේ පාඩුවට කඩා වැටිච්ච එයාර් ලංකා ආයතනය සහ මිහින් ලංකා ආයතනය. බලශක්ති කේන්ද්‍රය බවට පත් කරන්න හදන්නේ පාඩු පිට පාඩු ලබන විදුලි බල මණ්ඩලය සහ තෙල් සංස්ථාව. ඒ වගේම මෙරට සංචාරක කේන්ද්‍රයක් බවට පත් කරන්න හදන්නේ කුඩු එතනෝල් සහ කැසිනෝ වලින් පුරවලා. ඒ නිසා වර්තමාන ආණ්ඩුවේ ආර්ථික ප‍්‍රතිපත්තියත් අනුගමනය කරන ක‍්‍රියාමාර්ගත් මේ රට තවදුරටත් අසීරුතාවයට පීඩාවට පත් කරනවා හැර විසඳුමක් ලැබෙන්නේ නැහැ. ඒ නිසා තමයි ජනතා විමුක්ති පෙරමුණ මේ රට ගොඩනැගීමේ අපේ දැක්ම වැඩපිළිවෙළ සකස් කරලා තිබෙන්නේ. එය ප‍්‍රධාන කොටස් පහකින් සමන්විත වෙලා තිබෙනවා. එකක් ජනතාවාදී පාලනයක් ගොඩනැගෙන්න ඕන. විශේෂයෙන්ම වර්තමානයේ පාලනය ජනතාවාදී නෙවෙයි. ඒක පවුල්වාදී පාලනයක් ඒ වගේම අපේ රටේ ආර්ථික උපායමාර්ග අපි සකස් කර ගත යුත්තේ උසස් මානව සම්පතක් හරහා. ඒ උසස් මානව සම්පත ගොඩනැගීම සඳහා වූ යෝජනාවන් අපි ඉදිරිපත් කරලා තිබෙනවා. ඒ වගේම කාර්මීකරණය හා නවීකරණය වූ රටක් ගොඩනැගිය යුතුයි. මොකද දෙවන ලෝක යුද්ධයෙන් පස්සේ තාක්ෂණයේ විද්‍යාවේ මහා පෙරළි සිදු වුණාට අපි ඒ කිසිවක් උකහාගෙන නැහැ. 1980 දශකයේ නිර්මාණය කෙරුණු ගාමන්ට් ෆැක්ට්‍රි හැර වෙන කිසිදු කර්මාන්ත ශාලාවක්, වෙනත් කිසිදු තාක්ෂණයක් අපේ රටට කැඳවා ගන්න අසමත් වෙලා තිබෙනවා. ඒ නිසා අපේ රට නවීකරණය වූ කාර්මීකරණය වූ රටක් බවට පත් කළ යුතුයි. ඒ වගේම අපේ රටේ සාධාරණ සමාජයක් ගොඩනැගිය යුතුයි. විශේෂයෙන්ම අධිකරණයේ ස්වාධීනත්වය, නීතියේ සම විධානයේ ස්වාධීනත්වය අපි තහවුරු කළ යුතුයි. විශේෂයෙන්ම නිවහල් මිනිසෙක් ගොඩනැගිය යුතුයි. අපේ රටේ මිනිස්සුන්ට අද මොකද්ද සිද්ධ වෙලා තිබෙන්නේ, ඔබ දන්නවා පාසලට දරුවා දා ගන්න දේශපාලකය පස්සේ යන්න ඕන, ගමට තාර ටික දාගන්න දේශපාලකයා පස්සේ යන්න ඕන, පොලීසියට ගිහින් පැමිණිල්ලක් දාන්නේ ඔළුව අතින් කහ කහ. රාජ්‍ය නිලධාරියෙක් ඉස්සරහා හැසිරෙන්නේ දෙකට නැමිලා ඒ නිසා නිවට භාවයට අපේ මිනිස් සමාජය පත් කරලා තිබෙනවා. ඒ වෙනුවට පෞරුෂයෙන් හෙබි අභිමානයෙන් හෙබි මිනිසෙක් අපි ගොඩනගන්න ඕන. මේ සංෂිප්ත සැලැස්ම අද අපි ඉදිරිපත් කරලා තිබෙනවා. එම වැඩපිළිවෙළ ශ‍්‍රී ලංකා නීතීඥ සංගමය වෙත අපි භාර දෙනු ලැබුවා. අපි විශ්වාස කරනවා එම මහත්වරුන්ගේ යෝජනා අදහස් සැලකිල්ලට ගෙන මෙය තවත් පුළුල් කළ හැකි වේවි කියලා. ඒ නිසා මේ රට ගොඩ නැගීමේ උපාය මාර්ගය, මේ රට ගොඩ නැගීමේ වැඩපිළිවෙළ අපි ඉදිරිපත් කරලා තිබෙනවා. එය මේ රටේ විවිධ සමාජ පිරිස් වෙත ගෙන යෑමට අප බලාපොරොත්තු වෙනවා. එහිදී අදහස් දැක්වූ ශ‍්‍රී ලංකා නීතීඥ සංගමයේ සභාපති නීතිඥ උපුල් ජයසූරිය මහතා අද මේ රටේ බරපතළ මිලිටරිකරණයක් සිදු වෙමින් පවතිනවා. ඒ මිලිටරිකරණය හරහා අධිකරණයේ ස්වාධීනත්වයට බරපතළ පහරවල් එල්ල වෙමින් පවතිනවා. අධිකරණයට විනිසුරුවරුන් පත් කිරීම විධායකය විසින් තනිකරම අත්තනෝමතික ලෙස තනි කැමැත්තට නුසුදුසු පුද්ගලයන් පත් කිරීම සිද්ධ වෙමින් පවතිනවා. ඒ පත් කිරීම තුළින් අධිකරණයේ ස්වාධීනත්වය කඩා බිඳ වැටෙනවා, ඒ එක්කම අවනීතිය රජ කරනවා. නීතියේ ස්වාධිපත්‍ය කඩා වැටෙනවා. රටේ නීතිය කඩා වැටුනු විය රට අරාජික භාවයට පත්වෙනවා. ඊට විරුද්ධව අපි මහජන වේදිකාවක් කැඳවීමට බලාපොරොත්තු වෙනවා. නීතිඥ සංගමය වශයෙන් පමණක් නොවෙයි රටේ සියලූව වෘත්තීයවේදීන් මේ සම්බන්ධව තේරුම් ගත යුතු අවස්ථාවකයි අපි ඉන්නේ. ජනතා විමුක්ති පෙරමුණ ඉදිරිපත් කර ඇති වැඩපිළිවෙළ අධ්‍යයනය කිරීමට සහ ඉන් අනතුරුව ඒ සඳහා අදහස් දැක්වීමට ශ‍්‍රී ලංකා නීතීඥ සංගමය බලාපොරොත්තු වෙනවා. ජනතා විමුක්ති පෙරමුණ", "URL": "https://sinhala.adaderana.lk/news.php?nid=41119", "Category": null, "Parent URL": null}