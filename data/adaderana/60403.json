{"Source": "Adaderana", "Timestamp": "May 23, 2016 09:19 am", "Headline": " අරණායක සිරුරු 24ක් සොයා ගැනෙයි", "News Content": "අයහපත් කාලගුණ තත්ත්වය හේතුවෙන් අරණායක සාමසර කන්ද නායයාමෙන් අතුරුදන් වූ පුද්ගලයින් 24 දෙනෙකුගේ මළ සිරුරු මේ වන විට සොයාගෙන ඇති බව යුධ හමුදාව පවසයි.ඊයේ(22) දිනයේ සිදු කළ මෙහෙයුම්වලදී තවත් මළ සිරුරු 08ක් සොයා ගැනීමට හැකි වූ බව යුධ හමුදා මාධ්‍ය ප්‍රකාශක බ්‍රිගේඩියර් ජයනාත් ජයවීර මහතා සඳහන් කළේය.මීට අමතරව අතුරුදන් වූ පුද්ගලයින් 14 දෙනෙකුගේ ශරීර කොටස් ද මේ වන විට හමුවී ඇති බව හමුදා ප්‍රකාශකවරයා සඳහන් කළේය.කෙසේ වෙතත් මෙම මෙහෙයුම් කටයුතු සඳහා වර්ෂාවෙන් දැඩි බාධා එල්ල වී තිබේ.පවතින අයහපත් කාලගුණික තත්ත්වය හේතුවෙන් කුරුණෑගල දිස්ත්‍රික්කයේ ප්‍රදේශ කිහිපයකට නිකුත් කළ තිබූ නායයාම් අවධානම් නිවේදනය තවදුරටත් ක්‍රියාත්මක වෙයි.ඊයේ පස්වරු 02 සිට ක්‍රියාත්මක වන පරිදි පැය 24ක කාලයක් සදහා මෙම නායයාම් නිවේදනය නිකුත් කරනු ලැබීය.ඒ අනුව අධික වර්ෂාව හේතුවෙන් නායයාම් සහ පස්කදු කඩාවැටීම් ඇතිවිය හැකි බව ජාතික ගොඩනැගිලි පර්යේෂණ ආයතනය සඳහන් කළේය.කුරුණෑගල දිස්ත්‍රික්කයේ මාවතගම, රිදීගම සහ මල්ලවපිටිය යන ප්‍රදේශවල ජනතාව මේ පිළිබඳව වඩාත් සැළකිලිමත් විය යුතු බව එම ආයතනය දැනුම් දෙයි.", "URL": "https://sinhala.adaderana.lk/news.php?nid=60403", "Category": null, "Parent URL": null}