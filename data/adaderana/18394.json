{"Source": "Adaderana", "Timestamp": "August 30, 2011 08:55 am", "Headline": "ගඩාෆිගේ පවුලේ සාමාජිකයින් ඇල්ජිරියාවට යයි", "News Content": "ලිබියාවේ හිටපු නායක කර්නල් මුවම්මර් ගඩාෆිගේ බිරිඳ ඇතුළු පවුලේ සාමාජිකයින් ඇල්ජිරියාවට පැමිණ ඇති බව වාර්තා වේ. ගඩාෆිගේ බිරිඳ, දියණිය සහ පුතුන් දෙදෙනෙකු මෙලෙස ඇල්ජිරියාවට පැමිණ ඇති බව එරට විදේශ කටයුතු අමාත්‍යාංශය පවසයි. ඊයේ(29) දිනයේ දී මෙම පිරිස ඇල්ජිරියාවට පැමිණ ඇති බව විදේශ කටයුතු අමාත්‍යාංශය නිවේදනයක් නිකුත් කරමින් පවසයි. ගඩාෆිගේ බිරිඳ සෆියා, දියණිය අයේෂා සහ පුතුන් දෙදෙනෙකු වන මුහම්මද් හා හන්නිබාල් මෙලෙස ඇල්ජිරියාවට පැමිණ ඇති බව සඳහන්ය. කෙසේ වෙතත් කර්නල් මුවම්මර් ගඩාෆි පිළිබඳ මෙතෙක් කිසිදු තොරතුරක් ලැබී නැත. ගඩාෆිගේ පවුලේ සාමාජිකයින් ඇල්ජිරියාව තුළ සිටීම ආරවුලකට හේතුවන බැවින් ඔවුන් තමන් වෙත බාරදෙන ලෙස ලිබියානු කැරළිකරුවන් ඉල්ලා සිටියි.", "URL": "https://sinhala.adaderana.lk/news.php?nid=18394", "Category": null, "Parent URL": null}