{"Source": "Adaderana", "Timestamp": "June 14, 2011 09:49 am", "Headline": "ශ්‍රී ලාංකිකයන් සිටි නැව සෝමාලි කොල්ලකරුවන් මුදාහරියි", "News Content": "සෝමාලි මුහුදු කොල්ලකරුවන් විසින් පැහැරගෙන තිබූ ඊජිප්තු නෞකාවක් විසි දෙදෙනෙකුගෙන් සමන්විත එහි කාර්යය මණ්ඩලය ද සමග නිදහස් කර ඇති බව විදෙස් මාධ්‍ය වාර්තා සඳහන් කරයි. ඊයේ(13) නිදහස් කරන ලද මෙම නෞකාවේ කාර්යය මණ්ඩලය අතර පකිස්ථාන, ඉන්දීය, ඊජිප්තු ජාතිකයින් මෙන්ම ශ්‍රී ලාංකිකයින්ද වන බව සඳහන්ය. නෞකාව සහ කාර්යය මණ්ඩලය මුදාගැනීම සඳහා අමෙරිකානු ඩොලර් මිලියන 2 .1 ක කප්පම් මුදලක් ලබාදුන් බව ද නිලධාරීන් විසින් ප්‍රකාශ කර ඇති බව මාධ්‍ය වාර්තා පෙන්වාදෙයි. කප්පම් මුදල ලබාදී නෞකාව මුදවාගැනීම සම්බන්ධව කොල්ලකරුවන් සමග එකඟතාවයකට පැමිණීමෙන් මසකට පසුව මෙසේ නෞකාව සහ කාර්යය මණ්ඩලය මුදාහැරීමට මුහුදු කොල්ලකරුවන් කටයුතු කර ඇත. අදාළ කප්පම් මුදල අහස් යානයක් මගින් කොල්ලකරුවන් වෙත යැවීමට කටයුතු කර ඇති අතර මුදාහරින ලද කාර්යය මණ්ඩලයේ බොහෝ සාමාජිකයින් අයහපත් සෞඛ්‍ය තත්ත්වයෙන් පසුවන බව ද වාර්තා වේ.", "URL": "https://sinhala.adaderana.lk/news.php?nid=16751", "Category": null, "Parent URL": null}