{"Source": "Adaderana", "Timestamp": "April 17, 2010 08:44 am", "Headline": "ලාංකික ධීවරයින් 190ක් අත්අඩංගුවේ", "News Content": "ඉන්දියාවේ සහ මාලදිවයිනේ මේ වන විට ශ්‍රී ලාංකික ධීවරයින් 190 දෙනෙකු අත්අඩංගුවේ සිටින බව ධීවර දෙපාර්තමේන්තුව පවසයි. ඉන්දීය වෙරළාරක්ෂක නිලධාරීන් විසින් ධීවරයින් එකසිය අසූ දෙදෙනෙකු අත්අඩංගුවට ගෙන ඇති අතර ධීවර යාත්‍රා 33 ක් ඔවුන් භාරයට ගෙන තිබේ. මෙම ධීවරයින් චෙන්නායි සහ විශාඛා පට්නම් මුහුදු සීමා වල දී ඉන්දීය වෙරළාරක්ෂක නිලධාරීන්ගේ අත්අඩංගුවට පත් ව ඇති බව සඳහන්ය. මාලදිවයින් වෙරළාරක්ෂක නිලධාරීන් විසින් ධීවර යාත්‍රා දෙකක් සමඟ ධීවරයින් 8 දෙනෙකු අත්අඩංගුවට ගෙන ඇති බව ධීවර දෙපාර්තමේන්තුව පවසයි. මුහුදු සීමා උල්ලංඝණය කිරීම හේතුවෙන් මෙම ධීවරයින් අත්අඩංගුවට ගෙන තිබේ. ඉන්දියාවේ සහ මාලදිවයිනේ සිටින ‍මෙම ධීවරයින් නිදහස් කර ගැනීමට මේ වන විටත් සාකච්ඡා ආරම්භ කර ඇති බව ධීවර දෙපාර්තමේන්තුව ප්‍රකාශ කළේය.", "URL": "https://sinhala.adaderana.lk/news.php?nid=7844", "Category": null, "Parent URL": null}