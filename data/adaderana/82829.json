{"Source": "Adaderana", "Timestamp": "January 11, 2018 09:24 pm", "Headline": "ගිරිතලේ රක්ෂිතයේ මහා දැව ඡාවාරම පොලීසිය වටලයි", "News Content": "කාලයක සිට මින්නේරිය ගිරිතලේ ස්වභාවික රක්ෂිතය ඇතුළත සිදුකරගෙන ගිය මහා පරිමාණ දැව ජාවාරමක් වටලා සැකකරුවන් තිදෙනෙකු සහ විශාල දැව තොගයක් අත්අඩංගුවට ගැනීමට දඹුල්ල පොලිසියේ විශේෂ පොලිස් කණ්ඩායමක් සමත්වී තිබේ. දඹුල්ල මූලස්ථාන පොලිසියේ නිලධාරියෙකුට ලැබුණු දුරකථන ඇමතුමක් ඔස්සේ කරන ලද වැටලීමකදී මින්නේරිය ගිරිතලේ ස්වභාවික රක්ෂිතයේ මහ පරිමාණ දැව ජාවාරම්කරුවන් මී , කුඹුක්, කළුවර, පලු ,හල්මිල්ල, මිල්ල , ආදි වටිනා ගස් රැසක් මේවනවිටත් කපා රැගෙන ගොස් තිබේ. එසේම රක්ෂිත තිබූ වසර දෙසීය තුන්සීය පැරණි මී ගස් රැසක් කපා දැව ඉරා ඇති ආකාරය එහි ගිය පොලීසියට දැක ගැනීමට හැකියාව ලැබිණි. එහිදී දැව ඉරමින් සිටි පුද්ගලයන් තිදෙනකු සැකපිට අත්අඩංගුවට ගැනීමට පොලිසියට හැකිවිය. මහ ගණවනන්තරේ වන අලින් ගහනය වූ ප්‍රදේශයක මෙම මහා ජාවාරම සිදු කරගෙන ගොස් තිබේ. පොලිස් නිලධාරීන් ඉතා යුහුසුළුව පරීක්ෂ මෙන් මෙම දැව ජාවාරම වැටලීමට වගබලා ගැනීම විශේෂත්වයකි. මෙසේ අත්අඩංගුවට ගත් දැව තොගය ඉරුම් පට්ටල් අත් ටැක්ටර් ආදී සියල්ල රක්ෂිතය මැද ඇති විශාල ඇළ පහරවල් වලින් තාවකාලිකව බැරල් යොදාගෙන පාර සකසා ඒවායේ පටවාගෙන මෙගොඩට ගෙනැවිත් ටැක්ටර් වලින් ප්‍රධාන මාර්ගයට රැගෙන ඒමට පොලිසිය දැඩි වෙහෙසක් ගනු ලැබූහ. දඹුල්ල පොලිසිය සඳහන් කර සිටියේ අත්අඩංගුවට ගත් පුද්ගලයන් තිදෙනාට අමතරව මෙම මහා දැව ජාවාරම සිදුකර ගෙන ගැන ලැබූ ‍ප්‍රරධාන සැකකරු හා ව්‍යාපාරිකයන් කිහිපදෙනෙකු සිටින බවත් අත්අඩංගුවට ගත් සැකකරුවන්ගෙන් ප්‍රශ්න කොට ඔවුන් ද අත්අඩංගුවට ගැනීමට අවශ්‍ය පියවර ගන්නා බව ය. ගිරිතලේ මින්නේරිය ස්වභාවික රක්ෂිතය වනජීවි සංරක්ෂණ දෙපාර්තමේන්තුවට අයත් වනජීවී නිලධාරීන්ගේ ආරක්ෂාව යටතේ පවතින භූමි භාගයකි. අත්අඩංගුවට ගත් දැව තොගය සහ දැව ඉරීම සඳහා උපයෝගී කරගත් ටැක්ටර් රථය යාන්ත්‍රික මෙවලම් සහ සැකකරුවන් දඹුල්ල පොලිසියට රැගෙන එන්නට පොලිසිය කටයුතු සිදු කළහ. මෙසේ අත්අඩංගුවට ගත් පුද්ගලයෝ කමූණ ප්‍රදේශයේ පදිංචිකරුවෝ වෙති. මීට පෙරද අවස්ථා ගණනාවකදීම මෙම ජාවාරම්කරුවන් ගිරිතලේ මින්නේරිය අභය භූමියේ දැව ජාවාරමේ නිරත වූ බව පොලිස් පරීක්ෂණවලදී හෙළිවී තිබේ. දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාගේ උපදෙස් පරිදි දූෂණ මර්දන අංශයේ විශේෂ පොලිස් කණ්ඩායමක් මෙම මෙහෙයුම සඳහා එක්ව සිටියහ.", "URL": "https://sinhala.adaderana.lk/news.php?nid=82829", "Category": null, "Parent URL": null}