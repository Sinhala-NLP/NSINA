{"Source": "Adaderana", "Timestamp": "July 24, 2019 02:18 pm", "Headline": "ශ්‍රී ලංකා නිදහස් පක්ෂ මධ්‍යම කාරක සභාව අද රැස්වෙයි", "News Content": "ශ්‍රී ලංකා නිදහස් පක්ෂ මධ්‍යම කාරක සභාව පක්ෂ සභාපති ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද (24) පස්වරුවේ රැස්වීමට නියමිතයි. එහිදි වර්තමාන දේශපාලන තත්ත්වය සහ නව සන්ධානයක් ගොඩනැගීම සඳහා වු කථිකාවේ වර්තමාන තත්ත්වය පිළිබද සාකච්ඡා කිරීමට නියමිත බව ශ්‍රී ලංකා නිදහස් පක්ෂ හිටපු මහලේකම් මහාචාර්ය රෝහණ ලක්ෂ්මන් පියදාස මහතා සදහන් කළේය. එම රැස්වීම අද සවස 6ට පමන ජනාධිපති නිල නිවසේදී පැවැත්වීමට නියමිත බවද ඒ මහතා පැවසීය. මේ අතර ශ්‍රී ලංකා නිදහස් පක්ෂය සහ ශ්‍රී ලංකා පොදුජන පෙරමුණ අතර නව සන්ධානයක් පිහිටුවා ගැනීම පිළිබඳ තවත් සාකච්ඡා වටයක් ඉදිරියේදී පැවැත්වීමට නියමිතව තිබේ. සාකච්ඡාව පැවැත්වෙන දිනය පිළිබඳ අද දිනයේදී තීරණය කිරීමට නියමිත බව පාර්ලිමේන්තු මන්ත්‍රී ඩලස් අලහප්පේරුම මහතා පැවසුවේය.", "URL": "https://sinhala.adaderana.lk/news.php?nid=114894", "Category": null, "Parent URL": null}