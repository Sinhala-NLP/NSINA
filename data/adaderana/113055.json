{"Source": "Adaderana", "Timestamp": "June 30, 2019 01:10 pm", "Headline": "බ්‍රිතාන්‍යයේ විශාලතම සංගීත සැණකෙළිය", "News Content": "බ්‍රිතාන්‍යයේ විශාලතම සංගීත සැණකෙළිය පිළිබඳව තොරතුරු විදෙස් මාධ්‍ය වාර්තා කරයි. විදෙස් මාධ්‍ය වාර්තා කළේ සැණකෙළිය විඳින්නට ලොව නන් දෙසින් පැමිණෙන ජනයා ග්ලාස්ටන්බරි නගරයට එක්රොක් වෙමින් සිටින බවයි. බ්‍රිතාන්‍යයේ විශාලතම සංගීත සැණකෙළිය ලෙස සැළකෙන ග්ලාස්ටන්බරි සංගීත උළෙල මුළු මහත් ලෝක ප්‍රජාවගේ අවධානය ලබා ගනිමින් අති උත්කර්ෂවත් අන්දමින් පැවැත්වෙයි. කඳවුරු බැඳගෙන මේ සැණකෙළිය විඳින්නට ලොව නන් දෙසින් සුවහසක් රසකාමීන් එක් රොක් වන්නේ එංගලන්තයේ ග්ලාස්ටන්බරි ප්‍රදේශයේ පිහිටි අක්කර දහසක පමණ වපසරියකින් යුත් ගොවිපළකටයි. ලොව විශාලතම සංගීත ප්‍රසංගයක් බවට පත්ව ඇති ග්ලාස්ටන්බරි උළෙලේ ආරම්භය පිටුපස ඇත්තේ ගොවියෙකු සහ ගෙවිලියක අතර පැවති ප්‍රේම වෘත්තාන්තයකි. මයිකල් ඊවිස් සහ සිය ගෙවිලිය ජීන් ගේ පෞද්ගලික සාදයකින් ඇරඹි මෙය අද බ්‍රිතාන්‍යයේ විශාලතම සංගීත උළෙලයි. පෙමින් වෙලී සිටි මේ යුවළ පැවැත් වූ සාදයකට එක්දහස් පන්සියයක පමණ පිරිසක් ඔවුන්ගේ ගොවිපළට රැස් වුණේ එක්දහස් නවසිය හැත්තෑවේදී. එවක බ්‍රිතාන්‍යය පැවතුණේ ආර්ථික අවපාතයක බව විදෙස් වාර්තා සඳහන් කරයි. මයිකල්, ජීන් යුවළට ණය පියවන්නට සිදු වූයේ ගොවිපළේ කිරි අළෙවි කිරීමෙන්. නමුත් අදවන විට මයිකල් ග්ලාස්ටන්බරි සැණකෙළියෙන් සරු ආදායමක් ලබන අතර ඔහු එම මුදල්වලින් කොටසක් වෙන් කරන්නේ පුණ්‍ය කටයුතුවලටයි. මයිකල් මේ වනවිට 83 වැනි වියේ පසුවන අතර 2010 වසරේ සැණකෙළිය ආරම්භ වීමට මාසයක් තිබියදී ජීන්, මයිකල්ගෙන් සදහටම සමු ගත්තේය. ඇයට පිළිකා රෝගයක් වැළඳී තිබුණි. ජීන්ට කෙරෙන ගෞරවයක් ලෙස ප්‍රසංගය දිගටම පවත්වා ගෙන යාමට ඇගේ දියණිය එමිලි දැන් පියාට අත දෙයි. මේ වසරේදී මෙම සැණකෙළියේ ප්‍රවේශපත් සියල්ල විනාඩි 30 ක් වැනි කාලයක් තුළ අලෙවි වූ බව විදෙස් වාර්තා සඳහන් කළේය. මේ අතර ලෝ ප්‍රකට ගායක ගායිකාවන් රැසකගේ සහභාගීත්වය මෙවර සැණකෙළියේදී කැපී පෙනුණි.", "URL": "https://sinhala.adaderana.lk/news.php?nid=113055", "Category": null, "Parent URL": null}