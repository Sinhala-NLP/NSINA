{"Source": "Adaderana", "Timestamp": "June 2, 2016 11:09 am", "Headline": " ඇඹිලිපිටිය හිටපු ASPට ඇප ලැබෙයි", "News Content": "ඇඹිලිපිටිය නවනගර‍යේ නිවසක රාත්‍රී සාදයකදී පොලීසිය සමග ඇති වූ ගැටුමකින් මියගිය සුමිත් ප්‍රසන්න ජයවර්ධන නැමැති එක්දරු පියාගේ මරණය සම්බන්ධයෙන් අත්අඩංගුවට ගෙන රිමාන්ඩ් කර සිටි ඇඹිලිපිටිය හිටපු සහකාර පොලිස් අධිකාරි ඩී.ඩබ්ලිව්.සී ධර්මරත්නට අද ඇප ලබාදී තිබේ.ඇඹිලිපිටිය, සබරගමු පළාත්බද මහාධිකරණය වෙත ඉදිරිපත් කර තිබූ ඇප ඉල්ලීමක් සළකාබැලූ මහාධිකරණ විනිසුරු කුමාරි එම්. අබේරත්න මහත්මිය විසින් එම ඇප නියම කළ බව අද දෙරණ වාර්තාකරු සඳහන් කළේය.ඒ අනුව රුපියල් ලක්ෂ 05 බැගින් වූ ශරීර ඇප දෙකක් සහ රුපියල් 20,000 බැගින් වූ මුදල් ඇපයක් මත සැකකාර සහකාර පොලිස් අධිකාරීවරයා මුදාහැරීමට නියෝග කර තිබේ.විදේශ ගමන් බලපත්‍රය අධිකරණය වෙත බාරදෙන ලෙස නියෝග කළ මහාධිකරණ විනිසුරුවරයා සාක්ෂිකරුවන්ට බලපෑම් කිරීමෙන් වළකින ලෙසද සැකකාර සහකාර පොලිස් අධිකාරීවරයාට නියෝග කළ බව අද දෙරණ වාර්තාකරු පැවසුවේය.මහත් ආන්දෝලනයකට තුඩුදුන් මෙම සිද්ධිය සම්බන්ධයෙන් මුල් අවස්ථාවේදී ඥාතීන්‍ ඇතුළු නීතිඥයින්ගෙන් පොලීසියට දැඩි චෝදනා එල්ල වූ අතර එහිදී ප්‍රකාශ කෙරුණේ ඊට අදාළව පොලීසියේ කිසිවෙකුත් අත්අඩංගුවට නොගෙන සිටි බවටයි.කෙසේ වුවද හිටපු පොලිස් අධිකාරිවරයා අත්අඩංගුවට ගැනීමෙන් පසු මෙතුවක් කලක් ඔහු රිමාන්ඩ් භාරයේ පසුවිය.මෙම මරණය සම්බන්ධයෙන් තවදුරටත් සාක්ෂි විමසීමේ කටයුතු ද සිදුවෙමින් තිබේ.", "URL": "https://sinhala.adaderana.lk/news.php?nid=60702", "Category": null, "Parent URL": null}