{"Source": "Adaderana", "Timestamp": "December 8, 2012 01:31 pm", "Headline": "කෑම නොදුන් නිසා උඩරට මැණිකේ බණ්ඩාරවෙල නවතියි", "News Content": "බදුල්ලේ සිට කොළඹ බලා අද (08) උදෑසන ධාවනය වූ උඩරට මැණිකේ දුම්රියේ රියදුරුට බණ්ඩාරවෙල දුම්රිය ස්ථානයේ ස්ථානාධිපතිවරයා උදෑසන ආහාරවේල ලබානොදීම හේතුවෙන් දුම්රිය පැයක පමණ කාලයක් එහි නවතාගෙන තිබේ. දුම්රිය රියදුරුට සහ සහායකවරයාට උදෑසන ආහාරවේල බණ්ඩාරවෙල දුම්රිය ස්ථානාධිපතිවරයා විසින් ලබා නොදීම මෙයට හේතුවී ඇත. මේ පිළිබඳ අද දෙරණ සිදු කළ විමසීමකදී අදහස් දැක්වූ දුමිරිය රියදුරුවරයා පැවසුවේ තමන්ට උදෑසන ආහාරවේල ලබානොදීම හේතුවෙන් දුම්රිය නවතා බණ්ඩාරවෙල නගරයට ගොස් තම උදෑසන ආහාරවේල රැගෙන ආ බවයි. ඉන් අනතුරුව නැවත වරක් දුම්රිය ධාවනය කළ බවද ඔහු සඳහන් කළේය. කෙසේ වෙතත් මේ පිළිබඳව දුම්රිය සාමාන්‍යාධිකාරී වී.ඒ.පී. ආරියරත්න මහතාගෙන් විමසීමක් කරන ලදී. එහිදී අදහස් දැක්වූ දුම්රිය සාමාන්‍යාධිකාරීවරයා සඳහන් කළේ අදාළ සිද්ධිය පිළිබඳව තමන් වෙත තොරතුරු වාර්තා වී ඇති බවයි. ඒ අනුව සිද්ධිය සම්බන්ධව පරීක්ෂණ පැවැත්වීම සඳහා නිලධාරීන් දෙදෙනෙකුගෙන් යුත් කමිටුවක් පත්කොට ඇති බව දුමිරිය සාමාන්‍යාධිකාරීවරයා පැවසුවේය.", "URL": "https://sinhala.adaderana.lk/news.php?nid=29801", "Category": null, "Parent URL": null}