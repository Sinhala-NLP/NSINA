{"Source": "Adaderana", "Timestamp": "September 10, 2018 04:26 pm", "Headline": "තෙල් කාන්දුවට වගකිවයුත්තන්ට එරෙහිව නීතිමය පියවර", "News Content": "මුතුරාජවෙල තෙල් ගබඩා සංකීර්ණය වෙත ඉන්ධන ගෙන යන නලයෙන් කාන්දු වූ තෙල් තට්ටු වෙරළ තීරයෙන් ඉවත් කිරිමේ කටයුතු හෙට දිනය වන විට අවසන් කිරිමට අපේක්ෂා කරන බව නාවික හමුදාව පවසයි. නාවික හමුදා මාධ්‍ය ප්‍රකාශක කමාන්ඩර් දිනේෂ් බණ්ඩාර මහතා සඳහන් කළේ මේ වන විට වෙරළ තීරයේ පිරිසිදු කිරිමේ කටයුතු සියයට 70ක් පමණ අවසන් කර ඇති බවයි. නාවික හමුදා නිළධාරින් වෙරළාරක්ෂක දෙපාර්තමේන්තු නිළධාරින් ඇතුළු නිළධාරින් එක්ව මෙම පිරිසිදු කිරිමේ කටයුතුවල නිරතව සිටියි. පසුගිය සෙනසුරාදා මුතුරාජවෙල ගබඩා සංකීර්ණයට ඉන්ධන ගෙන යන නලයක සිදු වූ කාන්දුවක් හේතුවෙන් එම ඉන්ධන මුහුදට එක් වී තිබූ අතර ඒවා දික්ඕවිට සිට උස්වැටකෙයියාව දක්වා වූ වෙරළ තීරයේ විසිරී ගොස් තිබුණි. මේ අතර තෙල් තට්ටු විසිරී යාම හේතුවෙන් වෙරළ කලාපයට සිදු වූ හානිය පිළිබඳව අදහස් දැක්වූ සමුද්‍රිය පරිසර ආරක්ෂණ අධිකාරියේ සාමාන්‍යාධිකාරි ආචාර්ය ටර්නි ප්‍රදීප් කුමාර මහතා පැවසුවේ අදාල සිද්ධියට වගකිව යුතු පාර්ශවයන්ට එරෙහිව නීතිමය ක්‍රියාමාර්ග ගන්නා බවයි", "URL": "https://sinhala.adaderana.lk/news.php?nid=95872", "Category": null, "Parent URL": null}