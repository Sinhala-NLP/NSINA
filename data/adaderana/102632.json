{"Source": "Adaderana", "Timestamp": "January 19, 2019 06:33 am", "Headline": "දේශපාලඥයින්ද ? දේශපාලුවන්ද ?", "News Content": "මීළඟ ජනාධිපති ධූර අපේක්ෂකයා කවුද යන්න පිළිබඳ ඇතැමුන්ට ප්‍රශ්නාර්ථයක් වී ඇතත් අද රටේ ප්‍රමුඛතාව හිමිවිය යුතු ප්‍රශ්න වන්නේ දිළිදුකම පිටුදැකීම, ජනතාවගේ නිවාස ගැටලුව විසඳීම, තරුණ පරපුරට රැකියා සම්පාදනය, රට ආර්ථික වශයෙන් ඉහළ තලයකට ගෙන ඒම වැනි කරුණු සඳහා බව නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පැවසීය. ජනාධිපති අපේක්ෂකයා පිළිබඳ කතා කරමින් ජනතා අවධානය වෙනතක හැරවීමට තැත් කරන්නේ සුළුතර බඩගෝස්තරවාදී පිරිසක් පමණක් බවත් අමාත්‍යවරයා පැවසීය. අමාත්‍යවරයා මේ බව පැවසුවේ මාතලේ දිස්ත්‍රික්කයේ, ලග්ගල, පල්ලේගම, මාඔය ප්‍රදේශයේ ඉදිවූ “විජයමිණිගම” උදා ගම්මානය ජනතා අයිතියට පත්කිරීවේ උත්සවයට එක්වෙමින්. එක්සත් ජාතික පක්ෂය දෙමළ ජාතික සන්ධානය ඉදිරියේ දණ ගසා ආණ්ඩුව පිහිටවූ බවට විරුද්ධවාදීන් වාර්ථමානයේ මාධ්‍ය ඉදිරියේ පවසන බවත්, මෙරට දැවැන්තම පක්ෂය වන එක්සත් ජාතික පක්ෂය කිසිදු පක්ෂයක් ඉදිරියේ කිසිවිට දණ නොගසන බවත් එක්සත් ජාතික පක්ෂය දණගසන්නේ රටේ පොදු ජනතාව ඉදිරියේ පමණක් බවත් අමාත්‍යවරයා පැවසීය. පළාත් සභා, ජනාධිපතිවරණ හා මහමැතිවරණ වශයෙන් මැතිවරණ කිහිපයක් ඉදිරියේදී පැවැත්වීමට නියමිත අතර එම මැතිවරණ වලදී රටේ පාලකයින් ලෙස පත්කර ගත යුතු වන්නේ දේශපාලඥයින්ද නැතිනම් දේශපාලුවන්ද කියා මෙරට ජනතාව පමණක් තීරණය කළ යුතු බවද අමාතවරයා මෙහිදි වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=102632", "Category": null, "Parent URL": null}