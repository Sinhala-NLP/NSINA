{"Source": "Adaderana", "Timestamp": "September 5, 2019 07:04 pm", "Headline": "ඇමතිවරුන් 15ක් පාර්ලිමේන්තුවේදී ප්‍රශ්න මග හරී", "News Content": "වාචික පිළිතුරු අපේක්ෂාවෙන් මන්ත්‍රීවරු යොමු කල ප්‍රශ්න 15ටම පිළිතුරු ලබාදීමට අදාළ අමාත්‍යාංශ නියෝජනය කරන කිසිඳු අමාත්‍යවරයෙක් අද (05) පාර්ලිමේන්තුවට පැමිණ සිටියේ නැත. එමෙන්ම ශ්‍රී ලංකා අපනයන සංවර්ධන පනත යටතේ වන නියෝගයක් පිළිබඳව පැවති විවාදය අවසානයේ විපක්ෂය ඊට අදාළව ඡන්දයක් ඉල්ලා සිටි අතර සභානායකවරයා එය ප්‍රතික්ෂේප කිරීමෙන් සභාවේ අද උණුසුම් තත්ත්වයක්ද ඇතිවුණි. අද දින පාර්ලිමේන්තුවේ න්‍යාය පත්‍රයට අනුව අමාත්‍යාංශ කිහිපයකට අදාළව වාචික පිළිතුරු අපේක්ෂාවෙන් පාර්ලිමේන්තු මන්ත්‍රීවරු යොමු කළ ප්‍රශ්න 15 ක් න්‍යායපුස්තකයට ඇතුළත් කර තිබුණි. අදාළ ප්‍රශ්න යොමුකර තිබුණේ විදුලි සංදේශ විදේශ රැකියා සහ ක්‍රීඩා අමාත්‍යාංශය ,අභ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍යාංශය ප්‍රාථමික කර්මාන්ත සහ සමාජ සවිබලගැන්වීම් අමාත්‍යාංශය,ජාතික ප්‍රතිපත්ති, ආර්ථික කටයුතු නැවත පදිංචිකිරීම් හා පුනරුත්ථාපන, උතුරු පළාත් සංවර්ධන සහ යෞවන කටයුතු අමාත්‍යාංශය, මුදල් අමාත්‍යාංශය,නිවාස ඉදිකිරීම් හා සංස්කෘතික කටයුතු අමාත්‍යාංශය, නගර සැලසුම්,ජල සම්පාදන සහ උසස් අධ්‍යාපන අමාත්‍යාංශය,ප්‍රවාහන හා සිවිල් ගුවන් සේවා අමාත්‍යාංශය, රාජ්‍ය පරිපාලන, ආපදා කළමනාකරණ සහ පශු සම්පත් සංවර්ධන අමාත්‍යාංශය, ඉඩම් සහ පාර්ලිමේන්තු ප්‍රතිසංස්කරණ යන අමාත්‍යාංශ වලට අදාළවයි. එහෙත් එම ප්‍රශ්න 15 ටම පිළිතුරු ලබාදීම සඳහා අදාළ විෂයභාර අමාත්‍යවරු කිසිවෙක් අද පෙරවරුවේ සැසිවාරයට සහභාගි වී සිටියේ නැත. ඒ අනුව ශ්‍රී ලංකා අපනයන සංවර්ධන පනත යටතේ වන නියෝගයක් පාර්ලිමේන්තුවේ විවාදයට ගත් අතර ආණ්ඩු පක්ෂ මන්ත්‍රීවරු පාර්ලිමේන්තු පැමිණ නොසිටීම හේතුවෙන් විවාදය පස්වරු 3.30 ට අවසන් කෙරුණි. විවාදයට එක්වූ විපක්ෂ මන්ත්‍රීවරු විවාදයට අදාළව ඡන්ද විමසීමක් ඉල්ලා සිටි අතර සභානායකවරයා එය ප්‍රතික්ෂේප කිරීමත් සමඟ පාර්ලිමේන්තුවේ උණුසුම් තත්ත්වයක් ඇතිවුණි. පැය භාගයකට සභාව කල් තබා පක්ෂ නායක රැස්වීමක් පැවති අතර පවතින විධිවිධාන අනුව ඡන්දයක් පැවැත්වීමේ හැකියාවක් නැතැයි කථානායකවරයා සභාවට දැනුම් දුන්නේය.", "URL": "https://sinhala.adaderana.lk/news.php?nid=118386", "Category": null, "Parent URL": null}