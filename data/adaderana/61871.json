{"Source": "Adaderana", "Timestamp": "July 7, 2016 01:43 pm", "Headline": " නව මහබැංකු අධිපති නිසා ඒකාබද්ධ විපක්ෂයේ ගැටුමක් ඇතිවෙලා", "News Content": "මහබැංකුවේ නව අධිපති ලෙස ඉන්ද්‍රජිත් කුමාරස්වාමි මහතා පත් කිරීම සම්බන්ධයෙන් ඒකාබද්ධ විපක්ෂය තුළ මත ගැටුමක් හටගෙන ඇති බව මහමාර්ග රාජ්‍ය අමාත්‍ය ඩිලාන් පෙරේරා මහතා කියයි.ශ්‍රීලනිප මූලස්ථානයේ අද පැවැති මාධ්‍ය හමුවකදී ඔහු කියා සිටියේ මෙම පත්කිරීම සම්බන්ධයෙන් විමල් ජාතිවාදී අණබෙරයක් වයන බවත්, \"කැහි ගෑණි දිලා හොටු ගෑණි ගත්තා\" යැයි ගම්මන්පිල කියන බවත්ය.ඒ අනූව ඒකාබද්ධ විපක්ෂයේ තවත් පිරිසක් මෙම පත්කිරීම සුබවාදී ලෙස දකිද්දී විමල් - ගම්මන්පිල ඊට විරුද්ධව අදහස් දැක්වීම තුළ ඒකාබද්ධ විපක්ෂය තුළ ගැටුමක් හටගෙන ඇතැයි ඒ මහතා පැවසීය.ව්‍යවස්ථාදායක සභාවේ කටයුතු සම්බන්ධයෙන් ද ඒකාබද්ධ විපක්ෂය තුළ මෙම මත ගැටුම ඇති බව ඔහු පෙන්වාදුන්නේය.මේ අතර බදුල්ලෙන් ඇරඹුණේ බලවේගයක් නොව බලලෝභයක් බවත්, බදුල්ලට කාන්තාවන් බහුතරයක් ආවේ මහින්ද බැලීමට නමුත් ආවේ බැසිල් බවත්, ඒ මහතා කීවේය.එසේම මීළඟ ජනාධිපතිවරණයට ශ්‍රීලනිප අපේක්ෂකයෙක් ලෙස මෛත්‍රිපාල සිරිසේන මහතා ඉදිරිපත්වීම ප්‍රතික්ෂේප කර ඇති බැවින් මහින්ද, මෛත්‍රී හා චන්ද්‍රිකා කැමති අපේක්ෂකයෙකු තෝරාගැනීම සුදුසු බවද, ඊට බදුල්ලෙන් අයෙකු තේරීමට ලැබුණහොත් ඇතැම්විට තමන් අපේක්ෂකයෙකු විය හැකි බවද, ඔහු කියා සිටියේය.මේ අතර හිටපු ජනපතිනියගේ ප්‍රධානත්වයෙන් අහුංගල්ලේ හෝටලයක පැවැති වැඩමුළුවට සහභාගි නොවුයේ මන්දැයි ඇසූ ප්‍රශ්නයකට රාජ්‍ය ඇමති ඩිලාන් පෙ‍රේරා මහතා කියා සිටියේ ඊට සහභාගි වූයේ එතුමියට සමීපතමයින් බවය.ඔබතුමා සමීපත‍මයෙකු නොවේදැයි ඇසූ විට තමන් සමීපතයෙකු නොව එතුමියගේ සුවච කීකරු ගෝලයෙක් යැයිද ඒ මහතා උත්තර දුන්නේය.මාධ්‍ය හමුව ඇමතු විද්‍ය හා තාක්ෂණ පර්යේෂණ රාජ්‍ය අමාත්‍ය ලක්ෂ්මන් සෙනෙවිරත්න මහතා පැවසුවේ නව මහබැංකු අධිපතිවරයා පත්කිරීමේදී ජනපති හා අගමැති හරියටම නිවැරදි තීන්දුව ගත් බවයි.බැඳුම්කර සිද්ධිය සම්බන්ධයෙන් කෝප් කමිටු වාර්තාවට අනූව රජය විසින් ගනු ලබන තීරණය අද ගන්නා බවද පැවසූ ඒ මහතා බැසිල් රාජපක්ෂ හිටපු ඇමතිවරයා බදුල්ලේ සංවිධානය කළ නව බලවේගය තුළ ගැටුම් හටගෙන ඇති බවද කියා සිටියේය.", "URL": "https://sinhala.adaderana.lk/news.php?nid=61871", "Category": null, "Parent URL": null}