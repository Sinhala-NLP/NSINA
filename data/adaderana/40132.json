{"Source": "Adaderana", "Timestamp": "January 6, 2014 12:07 pm", "Headline": "නාමල් මැදිහත්වෙයි - සිරකරුවන් බිමට බසියි", "News Content": "බෝගම්බර බන්ධනාගාරයේ වහල මත නැඟ සිරකරුවන් පිරිසක් අද සිව්වැනි දිනටත් ආරම්භ කළ විරෝධතාවය පාර්ලිමේන්තු මන්ත්‍රී නාමල් රාජපක්ෂ මහතාගේ මැදිහත්වීම මත නතර විය. දැනට වි‍දේශගතව සිටින ජනාධිපති මහින්ද රාජපක්ෂ මහතා දිවයිනට පැමිණි පසු ජනාධිපතිවරයාට ඔවුන්ගේ ගැටලුව ඉදිරිපත් කර විසඳුමක් ලබාදෙන බවට මන්ත්‍රී නාමල් රාජපක්ෂ මහතා ලබාදුන් පොරොන්දුව මත සිරකරුවන් මෙම වර්ජනය අත්හැරි බව අප වාර්තාකරු පැවසීය. බෝගම්බර වහල මත නැඟ විරෝධතාවයේ නිරත සිරකරුවන් බැලීමට නාමල් රාජපක්ෂ මහතා අද පෙරවරුවේ ගොස් තිබුණි. අනතුරුව එහි නිලධාරීන් සමග සාකච්ඡා කර ඔවුන්ගේ ගැටලුවලට විසඳුමක් ලබාදෙන බවට මන්ත්‍රීවරයා එකඟ වී ඇති අතර එහිදී විරෝධතාවයේ නිරත සිරකරුවන් ඔවුන්ගේ ගැටලු ඇතුළත් ලිපියක් ද ජනාධිපතිවරයාට දෙන්නැයි කියා නාමල් රාජපක්ෂ මන්ත්‍රීවරයාට ලබාදී තිබේ. පසුගිය සිකුරුදා පස්වරුවේ රැඳවියන් 6 දෙනෙකු බෝගම්බර බන්ධනාගාරයේ වහලක් මත නැගී උද්ඝෝෂණයක් ආරම්භ කරන ලදී. ජනපති පොදුසමාව යටතේ තමන්ව නිදහස් කරන ලෙස හෝ තමන්ට ලබා දී ඇති දඬුවම ලිහිල් කරන ලෙස ඉල්ලා මොවුන් මෙලෙස උද්ඝෝෂණ ආරම්භ කළේය. අනතුරුව සෙනසුරාදා දහවල් වන විට තවත් රැදවියන් 24 දෙනෙකු උද්ඝෝෂණය සඳහා එක්ව සිටි අතර මොවුන් අතර මරණ දඬුවම නියම වු රැඳවියන් 20 දෙනෙකු සහ ජීවිතාන්තය දක්වා සිර දඬුවම් නියම වු රැඳවියන් 5දෙනෙකුද සිටි බව වාර්තා විය. කෙසේ වෙතත් ඊයේ දිනය වන විට රැඳවියන් 36 දෙනෙකු වහලය මත නැඟී උද්ඝෝෂණයේ නිරතව සිටි අතර තවත් 104 දෙනෙකු බන්ධනාගාරය තුළ නිරාහාරව සිට තිබේ. උද්ඝෝෂණයේ නිරතව සිටි රැඳවියන් පැවසුවේ බලධාරින් පැමිණ තමන්ගේ ප්‍රශ්න වලට විසදුම් ලබාදෙන තුරු උද්ඝෝෂණය ක්‍රියාත්මක කරන බවයි. ඒ අනූව දින 4ක් තිස්සේ බෝගම්බර වහල මත නැඟ විරෝධතාවයේ නිරත තිහකට අධික සිරකරුවන් නාමල් රාජපක්ෂ මන්ත්‍රීවරයාගේ මැදිහත්වීමෙන් පසු විරෝධතාවය අවසන් කළ බව අප වාර්තාකරු වැඩිදුරටත් කීවේය. වලපනේ කොටඹ සිදුවූ මිනීමැරුම් කිහිපයක් සම්බන්ධයෙන් ශ්‍රී.ල.නි.ප පාක්ෂිකයන් 5 දෙනෙකු එස්.බී. දිසානායක ඇමතිවරයා මැදිහත් වී ජනපති පොදුසමාව යටතේ මුදා ගත් ආකාරයට තමන්ටද සහනය සලසන්නැයි බෝගම්බර සිරගෙදර වහලට නැඟ සිටි සිරකරුවෝ ඉල්ලා සිටියහ.", "URL": "https://sinhala.adaderana.lk/news.php?nid=40132", "Category": null, "Parent URL": null}