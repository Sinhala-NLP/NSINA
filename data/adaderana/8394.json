{"Source": "Adaderana", "Timestamp": "May 14, 2010 09:37 am", "Headline": "මුදල් අය කිරීමක් නිසා ගොවීන් අමාරුවේ", "News Content": "පුත්තලම, සියඹලාන්කොටුව ව්‍යාපාරයේ ගොවි සංවිධානයක් විසින් සිදු කරනු ලබන මුදල් අය කිරීමක් හේතුවෙන් තමන් දුෂ්කරතාවයට පත් ව ඇති බව එම ව්‍යාපාරයේ ගොවීන් පවසයි. කුඹුරු අක්කරයක් වගා කිරීමට පෙර අදාළ ගොවි සංවිධානයට රුපියල් 1185 ක මුදලක් ගෙවිය යුතු බව ගොවීන් පෙන්වා දෙයි. මෙලෙස මුදල් එකතු කළ ද අදාළ ගොවි සංවිධානය විසින් කිසිදු නඩත්තු කටයුත්තක් හෝ සුභ සාධන කටයුත්තක් සිදු කර නොමැති බවට ගොවීන් චෝදනා කරයි. මේ සම්බන්ධයෙන් පුත්තලම දිස්ත්‍රික් ඉංජිනේරු කාර්යාල‍යෙන් සිදු කළ විමසීමක දී සඳහන් කළේ වාරි යෝජනා ක්‍රම නඩත්තු කිරීම සඳහා වයඹ පළාත් සභාවෙන් ප්‍රමාණවත් මුදල් නොලැබෙන නිසා නඩත්තු අරමුදලක් පිහිටුවා ඇති බවය.", "URL": "https://sinhala.adaderana.lk/news.php?nid=8394", "Category": null, "Parent URL": null}