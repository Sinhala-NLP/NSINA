{"Source": "Adaderana", "Timestamp": "October 4, 2012 04:29 pm", "Headline": " බොදුබල සේනා බංග්ලාදේශ තානාපති කාර්යාලය උණුසුම් කරයි", "News Content": "භික්ෂුන් වහන්සේලා පිරිසක් ප්‍රමුඛ\"බොදුබල සේනා සංවිධානය\" විසින් සංවිධානය කළ විරෝධතා පා ගමනක් හේතුවෙන් වෝඩ් ප්‍රදේශයේ පිහිටි බංග්ලාදේශ තානාපති කාර්යාලය ඉදිරිපිට නොසන්සුන්කාරී තත්ත්වයක් උද්ගතවී තිබේ. බංග්ලා දේශයේ බෞද්ධ පන්සල් කිහිපයකට ප්‍රහාරයක් එල්ලවීම සම්බන්ධයෙන් විරෝධය පළකරමින් අත්සන් කරන ලද විරෝධතා පෙත්සමක් භාරදීම සඳහා අද සවස මෙම බොදු බල සේනා සංවිධානය විරෝධතා පා ගමනක නිරතවීම නිසා කොළඹ නගරසභා ප්‍රදේශයේ දැඩි රථ වාහන තදබදයක් නිර්මාණය වී තිබිණි. කෙසේ වෙතත් මෙම සිය විරෝධතා පෙත්සම භාරදීම සඳහා බංග්ලාදේශ තානාපති කාර්යාලය අසළට පැමිණීමෙන් පසු කිසියම් පිරිසක් විසින් තානාපති කාර්යාලයට වතුර බෝතල් සහ ගල් ප්‍රහාරයක් එල්ල කර ඇති බව අද දෙරණ වාර්තාකරු පවසයි. මේ හේතුවෙන් අදාළ ස්ථානයේ නොසන්සුන්කාරී තත්ත්වයක් උද්ගතව ඇති අතර ‍පොලීසිය විසින් තත්ත්වය පාලනය කරමින් සිටින බව සඳහන්ය.", "URL": "https://sinhala.adaderana.lk/news.php?nid=28012", "Category": null, "Parent URL": null}