{"Source": "Adaderana", "Timestamp": "February 6, 2016 03:56 pm", "Headline": " ඉන්දීය ධීවරයින්ගේ ගැහැට නැවැත්විය හැක්කේ ඉන්දියාවට පමණයි", "News Content": "ද්‍රවිඩ ජනයාගේ මේ මොහොතේ දැවෙන ප්‍රශ්න කිහිපයක් ඉන්දීය විදේශ කටයුතු අමාත්‍ය සුෂ්මා ස්වරාජ් මිය සමග සාකච්ඡා කළ බව විපක්ෂ නායක,ද්‍රවිඩ ජාතික සන්ධානයේ නායක ආර්.සම්බන්ධන් මහතා පවසයි.උතුරේ ජනයාගේ ඉඩම් ප්‍රශ්නය,උතුරේ හමුදාවන්ගෙන් දෛනික ජීවිතයට සිදුවන බාධා,නැවත පදිංචි කිරීම්,පුනරුත්ථාපනය කටයුතු,ජනයාගේ ජීවිකාව, නිවාස ප්‍රශ්නය යනාදිය පිළිබඳ මෙහිදී අවධානය යොමු කළ බව සම්බන්ධන් මහතා සඳහන් කළේය.සුෂ්මා ස්වරාජ් මිය සමග සිදුකළ සාකච්ඡාවෙන් අනතුරුව මාධ්‍යයට අදහස් දක්වමින් විපක්ෂ නායකවරයා මේ බව කියා සිටි අතර මෙම හමුවට එක්වුණු ද්‍රවිඩ ජාතික සන්ධානයේ පාර්ලිමේන්තු මන්ත්‍රී එම්.ඒ සුමන්දිරන් මහතා කියා සිටියේ ද්‍රවිඩ ජනයාගේ දෛනික ගැටළුවලට අමතරව ජාතික ප්‍රශ්නයට දෙශපාලන විසඳුමක් අවශ්‍ය බව අවධාරණය කෙරුණු බවයි.එසේම ඉන්දීය ධීවරයින් විසින් සිදුකරනු ලබන නීති විරෝධී ධීවර කටයුතු හේතුවෙන් උතුරේ ධීවර ජනයාට සිදුවන ගැහැට පිළිබඳව සාකච්ඡා කොට ඒ පිළිබඳ ඉන්දීය විදේශ අමාත්‍යවරියගේ අවධානය යොමුකරවු බව සුමන්දිරන් මන්ත්‍රීවරයා සිහිපත් කළේය.මෙම ප්‍රශ්නයට ස්ථීර විසඳුමක් ලබාදිය හැක්කේ ඉන්දියාවට පමණක් බවද තමන් විශ්වාස කරන බව මන්ත්‍රීවරයා සඳහන් කළේය.අනෙක් අතට මේවන විට ඉන්දියාවේ ලක්ෂයකට අධික සරණාගත ජනතාවක් ජීවත්වන බවත්, ඔවුන්ට යළි ලංකාවට පැමිණ ජීවත්විය හැකි වටපිටාවක් නිර්මාණයවීමට නම් දේශපාලන විසඳුමක් අවශ්‍ය බවත්, ඉන්දියාවේ පමණක් නොව ලෝකයේ වෙනත් රටවල ජීවත්වන සරණාගත ලාංකික ජනයාටද යළි මව්බිමට පැමිණ නිදහසේ ජීවත්වීමට අවශ්‍ය පසුබිම නිර්මාණය විය යුතු බවත් මෙම සාකච්ඡාවේදී පෙන්වා දුන් බව සුමන්දිරන් මහතා ‍කියා සිටියේය.", "URL": "https://sinhala.adaderana.lk/news.php?nid=56972", "Category": null, "Parent URL": null}