{"Source": "Adaderana", "Timestamp": "August 2, 2010 08:56 am", "Headline": "රට පුරා ඩෙංගු මට්ටුව ඇරඹෙයි", "News Content": "ඩෙංගු මර්දනය කිරීමේ දීප ව්‍යාප්ත වැඩසටහන අදින් ආරම්භ වේ. මෙය ලබන සඳුදා දිනයේද පැවැත්වෙන අතර මේ මස 21 සහ 28 යන දින වලදී ද පැවැත්වෙන බව සෞඛ්‍ය අමාත්‍යාංශය පවසයි. ජනාධිපති ඩෙංගු කාර්ය සාධන බලකායේ මෙහෙය වීමෙන් දිවයින පුරා පිහිටුවා ඇති ඩෙංගු මර්දන කමිටු හරහා මෙය ක්‍රියාත්මක කිරීමට සැලසුම් කර තිබේ. මෙම දිනවලදී සෑම පුද්ගලයෙකුම තම පදිංචි නිවස ගෙවත්ත සහ වටපිටාවේ ඇති මදුරුවන් ‍බෝවිය හැකි ස්ථාන සියල්ල විනාශ කිරීමට පියවර ගත යුතු බව අමාත්‍යාංශය පවසයි. එසේම සියලු රාජ්‍ය ආයතන, සංස්ථා, කර්මාන්ත ශාලා සහ පෞද්ගලික ආයතන වලද මදුරුවන් බෝ විය හැකි ස්ථාන පිරිසිදු කර ගැනීමට කටයුතු කළ යුතු බව සෞඛ්‍ය අමාත්‍යාංශය පෙන්වා දෙයි. මේ අතර ලබන 16 වැනිදා සිට 22 වන දින දක්වා ජාතික ඩෙංගු සතියක් ද රජය විසින් ප්‍රකාශයට පත් කර තිබේ.", "URL": "https://sinhala.adaderana.lk/news.php?nid=9972", "Category": null, "Parent URL": null}