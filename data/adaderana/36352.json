{"Source": "Adaderana", "Timestamp": "August 4, 2013 08:10 am", "Headline": "අදත් මුහුද රළුයි - වැඩ අවදානම්", "News Content": "හම්බන්තොට සිට පොතුවිල් දක්වා ගිනිකොණ දිග මුහුදු ප්‍රදේශ අදත් විටින් විට රළු විය හැකි බව කාලගුණ විද්‍යා දෙපාර්තමේන්තුව පවසයි. එම ප්‍රදේශවල සුළඟේ වේගය පැයට කිලෝමීටර් 60ක් පමණ දක්වා ඉහළ යා හැකි බව එම දෙපාර්තමේන්තුව සඳහන් කළේය. පුත්තලම, ගාල්ල හරහා මාතර දක්වා මුහුදු ප්‍රදේශවල සහ උතුරු පළාතට ඔබ්බෙන් ගැඹුරු මුහුදු ප්‍රදේශවල විටින් විට වැසි හෝ ගිගුරුම් සහිත වැසි ඇති විය හැකිය. බස්නාහිර, සබරගමුව, දකුණු සහ මධ්‍යම පළාත්වලට අද දිනයේ වැසි ඇති විය හැකි බව කාලගුණ විද්‍යා දෙපාර්තමේන්තුව සඳහන් කළේය. අපරභාගයේ දී හෝ සන්ද්‍යා කාලයේ දී නැගෙනහිර, උතුරු මැද සහ ඌව පළාත්වල ගිගුරුම් සහිත වැසි ඇති විය හැකිය.", "URL": "https://sinhala.adaderana.lk/news.php?nid=36352", "Category": null, "Parent URL": null}