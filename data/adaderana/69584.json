{"Source": "Adaderana", "Timestamp": "February 14, 2017 08:47 am", "Headline": "වියළි කාලගුණයෙන් දිස්ත්‍රික්ක 14කට බලපෑම්", "News Content": "පවතින වියළි කාලගුණික තත්ත්වය හේතුවෙන් දිස්ත්‍රීක් 14කට බලපෑම් එල්ල වී තිබේ.අනුරාධපුරය, කිළිනොච්චිය, ගම්පහ, හම්බන්තොට, යාපනය, කුරුණෑගල, මොණරාගල, මුලතිව්, පුත්තලම,රත්නපුරය, ත්‍රීකුණාමලය, මහනුවර, වව්නියාව සහ කෑගල්ල එම දිස්ත්‍රික්ක වේ.අදාළ දිස්ත්‍රික්කවල පවුල් එක් ලක්ෂ 30,000කට පමණ අයත් පුද්ගලයින් හාර ලක්ෂ 93,000ක් පමණ පානීය ජල හිඟයකට මුහුණපා සිටින බව ආපදා කළමනාකරණ මධ්‍යස්ථානය පවසයි.එම පිරිසට පානීය ජල අවශ්‍යතා සැපයීම සඳහා ජල ටැංකි යොදවා ඇති අතර ට්‍රැක්ටර් ලොරි සහ බවුසර් මඟින් ජලය ප්‍රවාහනය කිරීම සිදුවේ.වියළි කාලගුණික තත්ත්වය හේතුවෙන් ජලාශවල ජල මට්ටම සීඝ්‍රයෙන් අඩු වෙමින් පවතින බවද වාර්තාවේ.එබැවින් වාරිමාර්ග දෙපාර්තමේන්තුව ගොවිජන සේවා දෙපාර්තමේන්තුව සහ මහවැලි සංවර්ධන අධිකාරිය ඒකාබද්ධව ජල කළමනාකරණ කටයුතු සිදුකරන බව රජයේ ප්‍රවෘත්ති දෙපාර්තමේන්තුව සඳහන් කළේය.ගෘහස්ථ ටැංකි සහ පොකුණුවල ජලය එක්රැස් කිරීම පාලනය, ගංගා හා පානීය ජල මූලාශවලට අපද්‍රව්‍ය මුදාහැරීම පාලනය, විදුලිය අරපිරිමැස්මෙන් භාවිතය යනආදිය මඟින් ජල සංරක්ෂණය සඳහා ජනතාව කටයුතු කළ යුතු බව ආපදා කළමනාකරණ මධ්‍යස්ථානය පවසයි.මේ අතර අද(14) දිනයේ දිවයිනේ අභ්‍යන්තර ප්‍රදේශවල විටින් විට පැයට කිලෝමීටර් 40ත් 50ත් අතර වේගයකින් තරමක තද සුළං ඇති විය හැකි බව කාලගුණ විද්‍යා දෙපාර්තමේන්තුව සඳහන් කළ්ය.උතුර , උතුරු මැද, නැගෙනහිර, ඌව සහ වයඹ පළාත්වලත් හම්බන්තොට දිස්ත්‍රික්කයේත් වැසි වාර කිහිපයක් ඇති විය හැකිය.සෙසු ප්‍රදේශවල ස්ථාන කිහිපයක සවස දෙකෙන් පසු ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව ප්‍රකාශ කළේය.දිවයින වටා මුහුදු ප්‍රදේශවල සුළගේ වේගය පැයට කිලෝමීටර් 60ක් පමණ විය හැකි බව එම දෙපාර්තමේන්තුව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=69584", "Category": null, "Parent URL": null}