{"Source": "Adaderana", "Timestamp": "November 20, 2017 03:45 pm", "Headline": " Face Book පෙම නිසා තරුණිය එල්ලෙයි-තරුණයා බසයේ ගැටී අවසන් ගමන් යයි-තරුණිය පිටු 6ක ලියුමකුත් ලියලා", "News Content": "ෆේස්‌බුක්‌ ඔස්සේ ප්‍රේම සම්බන්ධතා පැවත්වූ තරුණියකට සහ තරුණයකුට ජීවිතය අහිමිවීමේ සිද්ධීන් දෙකක්‌ කෑගල්ල- වරකාපොළ ප්‍රදේශයෙන් වාර්තා වෙයි. අද දෙරණ වාර්තාකරු කියා සිටියේ ෆේස්‌බුක් ඔස්සේ දැන හඳුනාගත් පෙම්වතෙකු ගැන කලකිරුණු තරුණියක ගෙල වැලලාගෙන සිය දිවි හානිකර ගෙන ඇති බවයි. අදාළ තරුණිය වරකාපොළ, තොලංගමුව ප්‍රදේශයේ 28 හැවිරිදි තරුණියක බව සඳහන්ය.‌ එමෙන්ම එම තරුණිය අවුරුදු දෙකකට වැඩි කාලයක්‌ තිස්සේ ෆේස්‌බුක්‌ ඔස්සේ හඳුනාගත් අදාළ තරුණයා සමඟ ප්‍රේම සම්බන්ධතාවයක්‌ පවත්වා තිබේ. නමුත් අදාළ තරුණයා අවුරුදු 2 තුළදී කිසිඳු දිනයක හෝ මෙම තරුණියට මුණගැසී නොමැති බව වාර්තා වෙයි. ඒ හේතුවෙන් ඔහු පිළිබඳ කලකිරුණු අදාළ තරුණිය මෙලෙස සියදිවි හානිකරගෙන ඇති බව අද දෙරණ වාර්තාකරු පවසයි. ඇය විසින් පිටු හයක ලිපියක්‌ද ලියා තබා දිවි නසාගෙන ඇති බව සඳහන්ය. එමෙන්ම ෆේස්‌බුක්‌ ඔස්සේ හඳුනාගත් සිය පෙම්වතිය බැලීමට පූගොඩ සිට මහනුවර බලා යමින් සිටි 30 හැවිරිදි තරුණයකු මිය පුවතක්ද වාර්තා වෙයි. ඔහු ගමන් ගත් යතුරුපැදිය වරකාපොළ, මාහේන ප්‍රදේශයේදී බස්‌රථයක ගැටීමෙන් බරපතළ තුවාල ලබා පසුගියදා මියගොස්‌ තිබේ. අදාළ තරුණයාද නාවලපිටිය ප්‍රදේශයේ තරුණියක සමඟ මාස කිහිපයකට පෙර ප්‍රේම සම්බන්ධතාවයක්‌ ඇතිකරගෙන ඇති කරගෙන තිබේ. එම හඳුනා ගැනීමෙන් අනතුරුව තරුණියට මහනුවර නගරයට පැමිණෙන ලෙස දැනුම් දුන් ඔහු ඇය හමුවීම සඳහා යතුරුපැදියකින් යමින් සිටියදී රිය අනතුරකට පත්ව මිය ගොස් තිබේ.", "URL": "https://sinhala.adaderana.lk/news.php?nid=80252", "Category": null, "Parent URL": null}