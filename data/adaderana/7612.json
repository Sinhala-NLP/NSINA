{"Source": "Adaderana", "Timestamp": "April 1, 2010 05:33 pm", "Headline": "මන්ත්‍රීධූර 12 ක් අනතුරේ", "News Content": "බස්නාහිර පළාත් සභාවේ මන්ත්‍රීවරුන් 12 දෙනෙකුගේ මන්ත්‍රීධූරය අහෝසි වීමේ තත්ත්වයක් උද්ගත වී ඇති බව බස්නාහිර පළාත් සභාවේ සභා නායක සුනිල් ජයමිණි මහතා සඳහන් කරයි. පළාත් සභාවේ සභා වාරයන්ට නොදන්වා අඛණ්ඩව මාස 3 ක කාලයක් නොපැමිණීම හේතුවෙන් මෙසේ මන්ත්‍රීධූර ‍අහෝසි වන තත්ත්වයක් නිර්මාණය වී තිබේ. ආණ්ඩුපක්ෂයේ මන්ත්‍රීවරුන් 8 දෙනෙකු මෙන්ම විපක්ෂයේ මන්ත්‍රීවරුන් 4 දෙනෙකුගෙන් යුතු කණ්ඩායමක් මෙම පිරිසට අයත් බවත්,මොවුන් නොදන්වා අඛණ්ඩව මාස 3 ක් නොපැමිණීමේ කාලය අප්‍රේල් මස 06 වන දිනට සම්පූර්ණ වන බවත් සඳහන් වේ. අද රැස්වුණු සභා කටයුතු කාර්ය සභාව මේ පිළිබඳ සභානායකට දැනුම් දී ඇති අතර සභානායක විසින් මේ පිළිබඳ ඉදිරි සභාවාරයේදී සභාවට දැනුම්දීමට නියමිතව ඇතැයි වාර්තා වේ. මීළඟ සභා වාරය අප්‍රේල් මස 19 වනදා රැස්වීමට නියමිතව ඇත.", "URL": "https://sinhala.adaderana.lk/news.php?nid=7612", "Category": null, "Parent URL": null}