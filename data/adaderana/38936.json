{"Source": "Adaderana", "Timestamp": "November 18, 2013 03:08 pm", "Headline": "බොදුබල සේනා උද්ඝෝෂණ කළ යුත්තේ සිරිකොතේ නොව අරලියගහ මන්දිරෙයි", "News Content": "සිරිකොතදී ස්වාමින් වහන්සේට පහරදුන් බවට එජාපයට චෝදනා නගන බවත් වරක් ජාතික හෙළ උරුමයේ මන්ත්‍රී ස්වාමින් වහන්සේලාට උත්තරීතර පාර්ලිමේන්තුවේදී ශ්‍රී ලංකා නිදහස් පක්ෂයේ මන්ත්‍රීවරුන් පහරදී රහස් තැන් පවා අල්ලමින් උන්වහන්සේලාට හිංසා කළේ යැයි දකුණු පළාත් සභාවේ එක්සත් ජාතික පක්ෂ මන්ත්‍රී අශෝක ධනවංශ මහතා පවසයි. කොළඹදී අද (18) පෙරවරුවේ පැවැති මාධ්‍ය හමුවකදී ඔහු මේ බව කියා සිටියේය. චැනල් ෆෝ මාධ්‍යවේදීන් සිරිකොතට පැමිණීමට එරෙහිව උද්ඝෝෂණය කළ බොදුබල සේනාව කළ යුත්තේ එම මාධ්‍යවේදීන්ට ලංකාවට ඒමට අවසරදීමට එරෙහිව අරලියගහ මන්දිරය ඉදිරිපිටට ගොස් උද්ඝෝෂණය කිරීම යැයිද ධනවංශ මහතා පැවසීය. අද උද්ඝෝෂණය කළා නම් ජනාධිපතිවරයාගේ උපන් දිනය බැවින් හොඳ සංග්‍රහයකුත් භුක්ති විඳීමට හැකි යැයිද හෙතෙම කියා සිටියේය. මාධ්‍ය හමුවට සහභාගි වූ සිය නෑ ජලය සුරැකීමේ ව්‍යාපාරයේ කැඳවුම්කරු ප්‍රමිත හෙට්ටිආරච්චි මහතා පැවසූවේ තමන් එක්සත් ජාතික පක්ෂයේ ක්‍රියාකාරි සාමාජිකයෙකු වුවද වැලිවේරිය රතුපස්වල ජල ගැටලුව වෙනුවෙන් පෙනී සිටියේ ස්වාධීනව බවයි. පසුගියදා රාත්‍රීයක මැර කණ්ඩායමක් පැමිණි බවත් තමාගේ ආරක්ෂාවට ලබාදී තිබූ ගිනි අවිය පාවිච්චි කර ඔවුන් පළවා හැරි බවත් මේ ගැන වැලිවේරිය පොලීසියට පැමිණිලි කළ විට පොලීසිය පරික්ෂා කළේ තමාගේ ගිනි අවිය බවත් ඔහු කියා සිටියේය.", "URL": "https://sinhala.adaderana.lk/news.php?nid=38936", "Category": null, "Parent URL": null}