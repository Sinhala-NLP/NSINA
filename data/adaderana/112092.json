{"Source": "Adaderana", "Timestamp": "June 16, 2019 03:44 pm", "Headline": "පොසොන් පොහෝ දිනය ශ්‍රී ලාංකීය ජනතාවගේ ඓතිහාසික හැරවුම් ලක්ෂයක්", "News Content": "ශ්‍රී ලාංකීය ඉතිහාසයේ සහ ශ්‍රී ලාංකීය ජනතාවගේ ඓතිහාසික හැරවුම් ලක්ෂයක් ලෙස පොසොන් පොහෝ දිනය අර්ථ දැක්විය හැකි බව විපක්ෂ නායක මහින්ද රාජපක්ෂ මහතා පවසයි. පොසොන් පොහො දිනය නිමෙත්තෙන් නිවේදනයක් නිකුත් කරමින් ඒ මහතා මේ බව පැවසීය. දේවානම්පියතිස්ස රජ දවස මිහිඳු මහ රහතන් වහන්සේ උතුම්වූ නිර්මල බුදු දහම රැගෙන ශ්‍රී ලංකාවට වැඩම කළේ මෙදිනයි. මිහිඳු මහ රහතන් වහන්සේ මෙරටට වැඩම වීමත් සමඟ ශ්‍රී ලාංකික ජන සමාජයට දායාද වූ බුදු දහම සමස්ථ ජන සමාජයේ ආකල්ප සහ ජීවන රටාව පරිවර්තනය කිරීමට සමත් වු බවද ඒ මහතා කළ නිවේදනයේ සඳහන් වේ. එය හුදෙක් ආගමක් පමණක් නොව තම ජීවිතය ධාර්මිකව ගත කිරීමට අවැසි සසරගමනින් එතර විය හැකි උතුම් වූ දර්ශනයක් ලෙස ඔවුහූ භක්තියෙන් පිළිගත්හ. ඉතිහාසය පුරාවට ශ්‍රී ලාංකික සංස්කෘතිය, අධ්‍යාත්මික ගුණධර්ම මෙන්ම දේශපාලනයද බුදු දහම පාදක කොට ගෙන පෝෂණය විය. වර්තමාන සමාජයේ පවතින තත්ත්වයන්තුළ බුදුදහමේ ඉගැන්වෙන කරුණාව, දයාව, ඉවසීම වැනි උතුම් ගුණාංග වෙනදාටත් වඩා මැනවින් පුරුදු පුහුණුකළ යුතුය යන්නද විපක්ෂ නායක මහින්ද රාජපක්ෂ මහතා පවසයි. අපගේ සංස්කෘතිය පෝෂණය වූ බුදුදහම පිළිබඳ ගැඹුරින් අධ්‍යයනය කොට ඒ අනුව තම ජීවිතය ආලෝකමත් කර ගෙන සාමයෙන් සහ සහයෝගයෙන් කටයුතුකරන ලෙසද විපක්ෂ නායකවරයා ඉල්ලා සිටියි. ලැබුවාවූ පොසොන් පොහෝ දිනයෙන් ඔබේ ජීවිතය ආලෝකමත්වී සියලුම ශ්‍රී ලාංකික සිත් සතන් හී දයාව කරුණාව පිරී ඉතිරේවායැයි විපක්ෂ නායක මහින්ද රාජපක්ෂ මහතා ප්‍රාර්ථනා කර තිබේ.", "URL": "https://sinhala.adaderana.lk/news.php?nid=112092", "Category": null, "Parent URL": null}