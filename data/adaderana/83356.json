{"Source": "Adaderana", "Timestamp": "January 22, 2018 07:52 pm", "Headline": "එක් සිදුවීමක් හැරුණු විට තැපැල් ඡන්ද භාවිතය සාමකාමියි", "News Content": "එක්සිදුවිමක් හැරුණු කොට සමස්තයක් ලෙස පළාත් පාලන ආයතන ඡන්ද විමසීමේ පළමු අදියරේ තැපැල් ඡන්ද භාවිත කිරිමේ කටයුතු සාමකාමිව පැවැති බව මැතිවරණ නිරික්ෂණ සංවිධාන පවසයි. මැතිවරණ මහ ලේකම් කාර්යාලය දිස්ත‍්‍රික් ලේකම් කාර්යාල සහ පොලිස් ස්ථානවල ඡන්දය සලකුණු කිරිමේ කටයුතු අද උදෑසන ආරම්භ වූ අතර එය අද පස්වරු 04.00ට පමණ අවසන් විය. තැපැල් ඡන්දයේ නිරික්ෂණ කටයුතු සම්බන්ධයෙන් අද දෙරණ සමග අදහස් දක්වමින් පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා මේ අදහස් පළ කළේය. මේ අතර අද පෙරවරු 6.00න් අවසන් වු පැය 24 ක කාලය තුළ පළාත් පාලන ආයතන ඡන්ද විමසීමට අදාළ සිද්ධීන් සම්බන්ධයෙන් අපේක්ෂකයින් දෙදෙනෙකු ඇතුළු පුද්ගලයින් 20 දෙනෙකු අත්අඩංගුවට ගෙන ඇති බව පොලීසිය පවසයි. මැතිවරණ නීති උල්ලංඝණය කිරීම් 11කට සහ මැතිවරණ පැමිණිලි 21කට අදාළව මෙම පිරිස අත්අඩංගුවට ගෙන ඇති බවයි පොලිස් මූලස්ථානය සදහන් කළේය. ඒ අනුව පසුගිය දෙසැම්බර් මස 9 වැනිදා සිට මේ දක්වා පළාත් පාලන ආයතන ඡන්ද විමසීමට අදාළව මැතිවරණ නීති උල්ලංඝණය කිරීම් 95ක් සහ මැතිවරණ පැමිණිලි 212ක් ලෙස සිද්ධීන් 307ක් දිවයිනේ විවිධ පොලිස් ස්ථාන වෙත වාර්තා වී තිබේ. එම සිද්ධීන්වලට අදාළව අපේක්ෂකයින් 27 දෙනෙකු ඇතුළු පුද්ගලයින් 258 දෙනෙකු අත්අඩංගුවට ගෙන ඇති බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=83356", "Category": null, "Parent URL": null}