{"Source": "Adaderana", "Timestamp": "March 30, 2015 12:07 pm", "Headline": "සුවිසල් නිවසේ හිමිකරු ඉතාලියේ - ගෙදර කසිප්පු ස්කාගාරයක් කරලා", "News Content": "මාරවිල - මුදුකටුව ප්‍ර‍දේශයේ සුවිසල් නිවසක මහා පරිමාණයෙන් සිදුකරගෙන ගිය කසිප්පු ජාවාරමක් වැටලීමට මාරවිල පොලීසියේ රථ වාහන අංශයේ නිලධාරීන් පිරිසක් සමත්වී තිබේ.ඊයේ සවස මෙම වැටලීම සිදු කර ඇත.එම නිවසේ තිබී කසිප්පු නිපදවීමට ගන්නා ගෝඩා බැරල් 10 ක්,තඹ දඟර 01 ක්ද පොලිස් බාරයට ගෙන ඇති අතර කසිප්පු නිෂ්පාදනාගරය පවත්වා ගෙන ගිය බව කියන සැකකරුවෙකුද පොලීසිය විසින් අත්අඩංගුවට ගෙන තිබේ.මෙම කසිප්පු නිෂ්පාදනාගාරය පවත්වා ගෙන ගොස් ඇති නිවසේ හිමිකරුවා සහ පවුලේ අය දැනට ඉතාලියේ පදිංචිව සිටී.ඔහු නිවස බලා ගැනීමේ කටයුත්ත පවරා ඇත්තේ පොලීසිය විසින් අත්අඩංගුවට ගෙන ඇති සැකකරුටය.ඔහු තවත් අයෙකු සමග එක්ව මාසයක කාලයක් තිස්සේ ඉතාමත්ම රහසිගතව නිවසේ මුළුතැන් ගෙය තුළ මෙම ජාවාරම කරගෙන ගොස් ඇති බව පොලීසිය කියයි.කසිප්පු නිෂ්පාදනයට අවශ්‍ය ජලය ලබා ගැනීම සඳහා නිවසේ බාහිර සවි කරන ලද ටැංකියක් භාවිතා කර ඇත.කසිප්පු නිෂ්පාදනයෙන් පසුව ඉවත දමන අපද්‍රව්‍ය සුක්ෂම ලෙස භූගත කිරීමටද සැකකරු කටයුතු කර තිබේ.අත්අඩංගුවට ගෙන ඇති සැකකරුද, පොලිස් බාරයට ගෙන ඇති කසිප්පු නිපදවීමට ගන්නා උපකරණ සහ ගෝඩා මාරවිල දිසා අධිකරණයට ඉදිරිපත් කිරීමට නියමිතය.මාරවිල මූලස්ථාන පොලිස් පරීක්ෂක එස්.ඩී.ආර්.ප්‍රියන්ත මහතාගේ උපදෙස් මත උප පොලිස් පරීක්ෂක ඊ.එම්.ඒකනායක මහතා ඇතුළු නිලධාරීන් විසින් මෙම වැටලීම සිදු කර ඇත.පොලිස් නිලධාරීන් විසින් තම බාරයට ගෙන ඇති ගෝඩා ඇසුරූ බැරල් තොගය ඡායාරූපයේ වේ.පසුබිමෙන් ඇත්තේ කසිප්පු නිෂ්පාදනාගාරය පවත්නා ගෙන ගිය සුවිසල් නිවසය. ඡායා රූ ජූඩ් සමන්ත -", "URL": "https://sinhala.adaderana.lk/news.php?nid=50316", "Category": null, "Parent URL": null}