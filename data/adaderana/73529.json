{"Source": "Adaderana", "Timestamp": "May 25, 2017 02:59 pm", "Headline": " ශ්‍රී ලංකා-ඔස්ට්‍රේලියා ගිවිසුම් 3ට අත්සන් තැබෙයි", "News Content": "ශ්‍රී ලංකාව හා ඔස්ට්‍රේලියාව අතර ද්වීපාර්ශ්වික සබඳතා තවදුරටත් ශක්තිමත් කරන නව ගිවිසුම් තුනකට අත්සන් තබා තිබේ. ජනාධිපති මෛත්‍රීපාල සිරිසේන මහතා සහ ඔස්ට්‍රේලියානු අග්‍රමාත්‍ය මැල්කම් ටර්න්බුල් මහතා අතර පැවැති ද්වීපාර්ශ්වික සාකච්ඡාවලින් අනතුරුව අදාළ ගිවිසුම්වලට අත්සන් තැබීම සිදු වූ බව ජනාධිපති මාධ්‍ය අංශය සඳහන් කළේය. ඔස්ට්‍රේලියානු විදේශ කටයුතු අමාත්‍ය ජුලි බිෂොක් මහත්මිය සහ ශ්‍රී ලංකා විදේශ කටයුතු නියෝජ්‍ය අමාත්‍ය ආචාර්ය හර්ෂ ද සිල්වා මහතා විසින් දෙරට අතර ඒකාබද්ධ ප්‍රකාශනයට අත්සන් තැබීම සිදු කර තිබේ. ඔස්ට්‍රේලියා න්‍යෂ්ටික විද්‍යා හා තාක්ෂණ ආයතනය සහ වකගඩු නිවාරණ ජනාධිපති කාර්යය සාධක බලකාය අතර අවබෝධතා ගිවිසුමකට සහ අභිප්‍රාය ප්‍රකාශ කිරීමේ ලිපියට ද එහිදී දෙරටේ නියෝජිතයින් විසින් අත්සන් තැබූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=73529", "Category": null, "Parent URL": null}