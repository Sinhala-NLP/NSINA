{"Source": "Adaderana", "Timestamp": "November 30, 2018 06:40 am", "Headline": "අදත් පාර්ලිමේන්තුව රැස්වෙයි-ආණ්ඩු පක්ෂයේ පැමිණීම තවමත් අවිනිශ්චිතයි", "News Content": "පාර්ලිමේන්තුව අද පෙරවරු 10.30ට රැස්වීමට නියමිතව තිබේ. ඊට පෙර කථානායකවරයාගේ ප්‍රධානත්වයෙන් පක්ෂ නායක රැස්වීමක් පැවැත්වීමට නියමිතයි. අද පාර්ලිමේන්තු කටයුතු සඳහා ආණ්ඩු පක්ෂය සහභාගී වන්නේද යන්න පිළිබඳ දැනුම්දීමක් සිදුකර නැහැ. බොහෝ දුරට එය ආණ්ඩු පක්ෂ මන්ත්‍රී කණ්ඩායම් රැස්වීමෙන් පසු තීරණය කරනු ඇති බව වාර්තා වෙයි. මේ අතර, අග්‍රාමාත්‍ය කාර්යාලයේ වියදම් කපා හැරීම සඳහා එක්සත් ජාතික පක්ෂය ගෙන ආ යෝජනාව ඊයේ(29) ඡන්ද 123 කින් පාර්ලිමේන්තුවේදී සම්මත විය. ආණ්ඩු පක්ෂය ඊයේ දිනයේ දීත් සභාවාරයට සහභාගී නොවූ අතර එක්සත් ජාතික පක්ෂය, ජනතා විමුක්ති පෙරමුණ හා දෙමළ ජාතික සන්ධානය මෙම යෝජනාවට පක්ෂව ඡන්දය භාවිත කළේය. මේ අතර පසුගියදා ආණ්ඩුවෙන් ඉවත්වී එක්සත් ජාතික පක්ෂයට සමඟ එක්තු වූ පාර්ලිමේන්තු මන්ත්‍රී වසන්ත සේනානායක මහතාද මෙම යෝජනාවට පක්ෂව ඡන්දය භාවිතා කළේය. එම යෝජනාවට විපක්ෂ කිසිඳු මන්ත්‍රීවරයෙක් ඡන්දය භාවිත කර නොතිබුණි. මේ අතර ඊයේ දින සභාවාරයට ආණ්ඩු පක්ෂයේ මන්ත්‍රීවරුන් සහභාගී වී නොසිටියද සභාවේ අසුන්ගෙන සිටි අමාත්‍ය විජේදාස රාජපක්ෂ මහතා එහිදී විශේෂ ප්‍රකාශයක් සිදු කළේය.", "URL": "https://sinhala.adaderana.lk/news.php?nid=100032", "Category": null, "Parent URL": null}