{"Source": "Adaderana", "Timestamp": "December 20, 2018 02:01 pm", "Headline": "කුකුල් අසූචි තැවරුණු බිත්තරවලින් කේක් හදපු තැනක්", "News Content": "පළුදු සහ කුකුල් අසූචි තැවරුණු බිත්තර යොදා ගෙන කේක් නිෂ්පාදනය කළ බේකරියක් වැටලීමට මහජන සෞඛ්‍යය පරීක්ෂකවරුන් කටයුතු කර ඇත. හලාවත නගරය තුළ මෙම බේකරිය පවත්වා ගෙන ගොස් ඇත. මහජන සෞඛ්‍ය පරීක්ෂකවරුන් එම බේකරියේ තිබී පළුදු සහ කුකුල් අසූචි තැවරුණු බිත්තර 400ක් සොයා ගෙන ඇත. ඉන් බිත්තර 100ක් අධිකරණයට ඉදිරිපත් කිරීම සඳහා තම බාරයට ගෙන ඇති මහජන සෞඛ්‍ය පරීක්ෂකවරුන් ඉතිරි බිත්තර 300 විනාශ කර දැමීමට කටයුතු කරන ලදී. රුපියල් 7.00 බැගින් පළුදු බිත්තර මිළදී ගන්නා අතරමැදියෙකු විසින් රුපියල් 10.00 ක් වන මුදලකට බේකරිය සඳහා අලෙවි කිරීම සිදු කර ඇති බව ව්‍යාපාරිකයාගෙන් ප්‍රශ්න කිරීමේදී අනාවරණය වී ඇත. පළුදු වී ඇති ස්ථාන වලින් විෂබීජ බිත්තරය තුළට ඇතුළු වන බවත් ඒ තුළින් විවිධ රෝගාබාධ ඇති විය හැකි බවද මහජන සෞඛ්‍ය පරීක්ෂකවරුන් සඳහන් කරයි. බේකරි හිමියාට දැඩි ලෙස අවවාද කර ඇති මහජන සෞඛ්‍ය පරීක්ෂකවරුන් ඔහුව ඇප මත මුදා හැර ජනවාරි මස 03 වැනිදා හලාවත මහේස්ත්‍රාත් අධිකරණය හමුවේ පෙනී සිටින ලෙසට නියෝග කර ඇත. හලාවත පරිපාලන මහජන සෞඛ්‍ය පරීක්ෂක කුලරත්න අතපත්තු මහතා ඇතුළු මහජන සෞඛ්‍ය පරීක්ෂකවරුන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=101048", "Category": null, "Parent URL": null}