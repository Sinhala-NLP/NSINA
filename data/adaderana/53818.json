{"Source": "Adaderana", "Timestamp": "September 13, 2015 11:49 am", "Headline": "ජිනීවා මානව හිමිකම් සැසිය හෙට ඇරඹෙයි ", "News Content": "එක්සත් ජාතීන්ගේ සංවිධානයේ මානව හිමිකම් කවුන්සිලයේ තිස් වන සාමාන්‍ය සැසිවාරය හෙට(14) ජිනීවාහිදී ආරම්භවීමට නියමිතව තිබේ. රටවල් 47ක නියෝජිතයින් සහභාගී වන එම සැසිවාරය ලබන මස දෙවැනි දින දක්වා පැවැත්වෙනු ඇත.පසුගිය වසරේ මාර්තු මාසයේ දී ඉදිරිපත් කළ යෝජනාවකට අනුව ශ්‍රී ලංකාව සම්බන්ධයෙන් සිදුකළ විශේෂ විමර්ශන වාර්තාව මෙවර සැසිවාරයට ඉදිරිපත් වීම හේතුවෙන් ඒ පිළිබඳ වැඩි අවධානයක් යොමුව තිබේඅදාළ පරීක්ෂණ වාර්තාවේ පිටපතක් ඊයේ(12) දිනය වන විට ශ්‍රී ලංකා රජයේ නියෝජිතයින් වෙත ලැබී ඇති බව විදෙස් වාර්තා මගින් අනාවරණය විය.එම වාර්තාව නිල වශයෙන් ලබන 30 වැනිදා ජිනීවා මානව හිමිකම් සැසිවාරය සඳහා ඉදිරිපත් කිරීමට නියමිතය.අමෙරිකාව ඇතුළු රටවල් කිහිපයක යෝජනාවලට අනුව ශ්‍රී ලංකාව සම්බන්ධයෙන් ඒකපාර්ශවිකව සිදුකර ඇති විමර්ශන වාර්තාව සඳහා සාක්ෂිකරුවන් 6000කට වැඩි පිරිසක් සාක්ෂි ලබාදී ඇති බව වාර්තාවෙයි.එම විමර්ශන කමිටු සාමාජිකයින්ට ශ්‍රී ලංකාවට පැමිණීමට අවසර ලබානොදීම හේතුවෙන් අදාළ සාක්ෂි රහසිගතව ලබාගෙන ඇති අතර 2030 වසර දක්වා එම සාක්ෂිකරුවන් අනාවරණය නොකිරීමට මානව හිමිකම් කවුන්සිලය පියවර ගෙන තිබේ.2009, 2012, 2013 සහ 2014 යන වසර වලදී ද ශ්‍රී ලංකාවේ මානව හිමිකම් සම්බන්ධයෙන් ද යෝජනා ඉදිරිපත්වුණි.2009 වසරේ දී පමණක් ප්‍රතියෝජනාවක් මගින් අදාළ යෝජනාව පරාජය කිරීමට ශ්‍රී ලංකාවට සහය දක්වන රටවල් ඉදිරිපත්විය.කෙසේවුවද රට තුළ ගොඩනැගී ඇති නව දේශපාලන වාතාවරණය හේතුවෙන් මෙවර යෝජනාව සම්බන්ධයෙන් ශ්‍රී ලංකාවට යහපත් තත්ත්වයක් උදාවනු ඇති බව දේශපාලන විශ්ලේෂකයින් පෙන්වා දෙයි.අමෙරිකා එක්සත් ජනපදය මෙරට තුළ දේශීය විමර්ශනයක් සිදුකිරීම සඳහා ඉඩසලසන යෝජනාවක් ඉදිරිපත් කරමින් ශ්‍රී ලංකාවට සහය පල කරන බව දැනටමත් ප්‍රකාශ කර තිබේ.මේ අතර ජිනීවා නුවරට ගොස් සිටින ශ්‍රී ලංකා විදේශ අමාත්‍ය මංගල සමරවීර මහතා සහ එක්සත් ජාතීන්ගේ සංවිධානයේ මානව හිමිකම් මහකොමසාරිස් සෙයිද් අල් හුසෙයින් මහතා අතර විශේෂ සාකච්ඡාවක් අද පැවැත්වෙයි.අධිකරණ හා බුද්ධ ශාසන අමාත්‍ය විජේදාස රාජපක්ෂ මහතා ඇතුළු නියෝජිතයින් ද සැසිවාරය සඳහා සහභාගී වන අතර ජිනීවාහි ශ්‍රී ලංකා නිත්‍ය නියෝජිත රවිනාත ආරියසිංහ මහතා ද නියෝජිතයින් පිරිසට එක්ව සිටියි.", "URL": "https://sinhala.adaderana.lk/news.php?nid=53818", "Category": null, "Parent URL": null}