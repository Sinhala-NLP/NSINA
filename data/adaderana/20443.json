{"Source": "Adaderana", "Timestamp": "December 4, 2011 08:06 am", "Headline": "උඩරට දුම්රිය ගමනා ගමනයට බාධා", "News Content": "උඩරට දුම්රිය මාර්ගයේ ගලබඩ සහ වටවල අතර ප්‍රදේ‍ශයේ දී ඉන්ධන රැගත් දුම්රියක් පීලිපැනීමකට ලක්ව තිබේ. අද අලුයම තුනට පමණ දුම්රිය මැදිරියක් පීලිපැනීමට ලක්ව ඇති බව දුම්රිය පාලක මැදිරිය සඳහන් කරයි. ඒ අනූව උඩරට මාර්ගයේ දුම්රිය ධාවනයට බාධා එල්ල වී තිබේ. එබැවින් අද පෙරවරු 5.55ට කොටුවෙන් පිටත් වු පොඩි මැණිකේ දුම්රිය නාවලපිටිය දක්වා පමණක් සීමා කළ බව පාලක මැදිරිය සඳහන් කරයි. බදුල්ලේ සිට පෙරවරු 5.45ට කොළඹ බලා ධාවනය ආරම්භ කළ උඩරට මැණිකේ දුම්රිය ධාවනය ද හැටන් දක්වා පමණක් සීමා කෙරෙනු ඇත. ඒ අනුව නාවලපිටියේ සිට හැටන් දක්වා දුම්රිය මගීන් ප්‍රවාහනය කිරීමට විශේෂ බස් සේවාවක් යොදවා ඇති බව දුම්රිය පාලක මැදිරිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=20443", "Category": null, "Parent URL": null}