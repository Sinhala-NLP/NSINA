{"Source": "Adaderana", "Timestamp": "September 15, 2019 08:00 pm", "Headline": "උතුරේ පෞද්ගලික ඉඩම් අයිතිකරුවන්ට", "News Content": "ජනාධිපති මෛත්‍රීපාල සිරිසේන මහතාගේ කඩිනම් වැඩපිළිවෙල යටතේ, ආරක්ෂක හමුදා සහ පොලීසිය විසින් භාවිතා කරන ලද යාපනය දිස්ත්‍රික්කයේ පෞද්ගලික ඉඩම් හඳුනාගෙන උතුරු පළාත් ආණ්ඩුකාර ආචාර්ය සුරේන් රාඝවන් මහතාගේ උපදෙස් පරිදි අයිතිකරුවන්ට භාර දීමට කටයුතු යොදා ඇත.‍ යාපනය දිස්ත්‍රික්කයේ මේ වන විට හඳුනාගෙන ඇති පෞද්ගලික ඉඩම් හැකි ඉක්මනින් අයිතිකරුවන් වෙත ආපසු ලබා දීමට ආණ්ඩුකාරවරයා දැනටමත් පියවර ගෙන තිබේ. මෙම වැඩසටහනේ මීලඟ පියවර වනුයේ ත්‍රිවිධ හමුදාව විසින් භාවිතා කරනු ලබන අනෙකුත් දිස්ත්‍රික්කවල ඉඩම් නිදහස් කර ගැනීමයි. ඒ අනුව තම ඉඩම් පිළිබඳ විස්තර ලබා දෙන ලෙස ඉඩම් හිමියන්ගෙන් ඉල්ලා සිටින අතර අයිතිකරුවන් විදේශගතව සිටී නම් ඔවුන්ගේ ඉඩම් පිළිබඳ තොරතුරු ද ලබා දෙන ලෙස ඉල්ලා සිටියි. ඉඩම් හිමිකරුවන්ට ඔවුන්ගේ ඉඩම් ලබා ගැනීම සඳහා සුදුසු සාක්ෂි හෝ පැහැදිලි කිරීමක් සහිතව විශේෂයෙන් සකස් කරන ලද අයදුම්පත සම්පූර්ණ කර ඉඩම් ලේඛනවල පිටපතක් සමග ‘ඉඩම් අයදුම’, ආණ්ඩුකාර ලේකම් කාර්යාලය, පරණ උද්‍යානය, චුන්දිකුලි, යාපනය යන ලිපිනයට සැප්තැම්බර් 20 දිනට පෙර යොමු කරන ලෙස අයදුම්කරුවන්ගෙන් ඉල්ලා සිටී. ඒ සදහා විශේෂයෙන් සකසන ලද අයදුම්පත ආණ්ඩුකාර ලේකම් කාර්යාලය, යාපනය දිස්ත්‍රික් ලේකම් කාර්යාලය, ප්‍රාදේශීය ලේකම් කාර්යාලය සහ උතුරු පළාත් සභා වෙබ් අඩවියෙන් (www.np.gov.lk. ) ලබා ගත හැකිය.", "URL": "https://sinhala.adaderana.lk/news.php?nid=119179", "Category": null, "Parent URL": null}