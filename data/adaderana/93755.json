{"Source": "Adaderana", "Timestamp": "August 3, 2018 04:30 pm", "Headline": "රටේ ගැටළු රැසකට විසඳුම් ලැබෙන විදිහ ගැන ජනපතිගෙන් හෙළිදරව්වක්", "News Content": "උගතුන් වැඩිවීමත් සමඟ රටක ආර්ථික, සාමාජීය හා දේශපාලන ගැටළු රැසකට විසඳුම් ලැබෙන බව ජනාධිපතිවරයා පවසයි. රටේ අනාගතය බාරගැනීම සඳහා සූදානමින් සිටින දූදරුවන් උගත් පරපුරක් ලෙස ගොඩනැගීමට අධ්‍යාපන ක්ෂේත‍්‍රයේ දැවැන්ත පරිවර්තනයක් රජය අරඹා තිබෙන බව ද ජනාධිපතිවරයා සඳහන් කළේය. ජනාධිපති මෛතී‍්‍රපාල සිරිසේන මැතිතුමා මේ බව සඳහන් කළේ අනුරාධපුර ස්වර්ණපාලි බාලිකා විද්‍යාලයේ වාර්ෂික ත්‍යාග ප‍්‍රදානෝත්සවයට අද (03) පෙරවරුවේ එක්වෙමිනි. සිසු දරුවන් ඇමතූ ජනාධිපතිවරයා වැඩිදුරටත් ප‍්‍රකාශ කළේ මිනිසා තුළ ශිෂ්ටත්වය සහ විනය ඇති වනුයේ අධ්‍යාපනය මඟින් බවයි. අධ්‍යාපනය වෙනුවෙන් ලබාදිය හැකි ඉහළම පහසුකම් ලබාදීමට රජය කැපවී සිටින බව ද ජනාධිපතිවරයා අවධාරණය කළේය. 1876 ආරම්භ කළ දීර්ඝ ඉතිහාසයක් ඇති පාසලක් වන අනුරාධපුර ස්වර්ණපාලි බාලිකා විද්‍යාලයේ වසර 142 ක ගමන් මග ද මෙහි දී ජනාධිපතිවරයාගේ ඇගයීමට ලක්විය. අද පෙරවරුවේ විද්‍යාලය වෙත පැමිණි ජනාධිපතිවරයා, විශිෂ්ටතා දැක්වූ දරුවන් කිහිප දෙනෙකු වෙත සහතිකපත් සහ තිළිණ ප‍්‍රදානය කළේය. මේ අතර අනුරාධපුර දීපානි මහා විද්‍යාලයේ ඉදිකළ නව තෙමහල් පංතිකාමර ගොඩනැගිල්ල අද සිසු අයිතියට පැවරුණේ ද ජනාධිපතිවරයා අතිනි. නව තෙමහල් පංතිකාමර ගොඩනැගිල්ල සිසු අයිතියට පවරාදුන් ජනාධිපතිවරයා සිසු දරුවන් සමඟ සුහද කතා බහක නිරත වෙමින් ඔවුන්ගේ තොරතුරු විමසීය. 1954 දී ප‍්‍රදේශයේ විහාරස්ථානයක් කේන්ද්‍රකර ගිනිමින් ආරම්භ කළ අනුරාධපුර දීපානි මහා විද්‍යාලය 1957 සැප්තැම්බර් 02 වැනිදා රජයේ පාසලක් බවට පත්විය.", "URL": "https://sinhala.adaderana.lk/news.php?nid=93755", "Category": null, "Parent URL": null}