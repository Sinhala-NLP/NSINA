{"Source": "Adaderana", "Timestamp": "September 9, 2019 11:38 am", "Headline": "අපූරු මිතුදමක්", "News Content": "සිංහයෙක් තම සුරතලා බවට පත්කරගත් අපූරු මිනිසෙක් පිළිබඳව ඉරාකයෙන් වාර්තා වෙයි. සිංහ සුරතලා සමඟ ඔහු ඩොහුක් නගරයේ වීථිවල පවා සැරිසරන බව විදෙස් වාර්තා සඳහන් කරයි. ඉරාකයේ ඩුහුක් නගරයේ වාසය කරන බ්ලෙන්ඩ් මැමූන් නමැති පුද්ගලයාට මෙම සිංහ සුරතලා හමුවී තිබෙන්නේ දින 20ක් වයසැති පැටවෙකුව සිටියදීයි. තම මිතුරෙකුට අයත් සත්වෝද්‍යානයක සිටි සිංහ පැටවා සිය නිවෙස වෙත රැගෙන ඒමට මැමූන් කටයුතු කර තිබේ. සිංහ සුරතලාට මේ වන විට වයස අවුරුද්දක් සම්පූර්ණ වී තිබේ. සුරතල් සුනඛයෙකු වැනි මෙම සිංහ සුරතලා උද්‍යානයේ ක්‍රීඩා කිරීමටත්, මහාමාර්ගවල අවිදීමටත් ප්‍රියකරන බව සඳහන් වෙයි. එමෙන්ම සිංහ පැටවා මැමූන් සමග අවන්හල්, සාප්පු සංකීර්ණ වැනි පොදු ස්ථානවල ගැවසෙන ආකාරයත් දක්නට ලැබේ. එවැනි සංචාරයන්වලදී සිංහ පැටවා සමඟ ඡායාරූප ගැනීමට බොහෝ පිරිස් පෙළඹෙන බව මැමූන් පවසයි. පශුවෛද්‍යවරයෙක් ලවා සිංහ පැටවාට අවශ්‍ය වෛද්‍ය ප්‍රතිකාර ලබාදෙන අතර ආහාර ලෙස කිරි ලබාදෙන බව හිමිකරුවා වන මැමූන් පවසයි. ඉතාම කුඩා පැටවෙකුව සිටි අවදියේදීම තමා භාරයට ගත් බැවින් සිංහ පැටවා ප්‍රචණ්ඩකාරී හෝ රෞද්‍ර ලෙස හැසිරෙතැයි ඔහු බිය පලකරන්නේ නැහැ.", "URL": "https://sinhala.adaderana.lk/news.php?nid=118656", "Category": null, "Parent URL": null}