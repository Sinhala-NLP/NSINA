{"Source": "Adaderana", "Timestamp": "March 19, 2018 07:12 am", "Headline": "හදිසි නීතිය ඉවත් කරත් මහනුවරට දාපු අතිරේක ආරක්ෂාව ඉවත් කරලා නෑ", "News Content": "හදිසි නීති තත්ත්වය ඉවත් කළ ද මහනුවර ප්‍රදේශයට යොදවා ඇති අතිරේක ආරක්ෂක කණ්ඩායම් එලෙසම ක්‍රියාත්මක කිරීමට ආරක්ෂක අංශ පියවර ගෙන තිබේ. ජනාධිපති මෛත්‍රිපාල සිරිසේන මහතා විසින් හදිසි නීති තත්ත්වය ඉවත් කිරිම සඳහා වන ගැසට් පත්‍රයට ඊයේ(18) අත්සන් තබා ඇත. මේ වන විට හදිසි නීති තත්ත්වය ක්‍රියාත්මක නොවුනද මහනුවර ප්‍රදේශයේ ආරක්ෂාව දැඩි කිරීමට ආරක්ෂක අංශ පියවර ගෙන තිබේ. මහනුවර සහ අවට ප්‍රදේශවල පසුගියදා ඇති වූ නොසන්සුන්කාරි සිද්ධින් වලින් අනතුරුව එම ප්‍රදේශවලට පොලීසියට අමතරව ත්‍රිවිද හමුදාව සහ පොලිස් විශේෂ කාර්යය බලකාය යොදවා ආරක්ෂාව තර කිරීමට රජය පියවර ගනු ලැබුවේය. එමෙන්ම ඇති වූ තත්ත්වයන් පාලනය කිරීමට පොලිස් ඇදිරි නීතිය, ඇදිරි නීතිය සහ හදිසි නීති තත්ත්වය ප්‍රකාශයට පත් කිරීමට ද රජය පියවර ගනු ලැබුවේය. කෙසේවෙතත් මේ වන විට ප්‍රදේශයේ සාමකාමි වතාවරණයක් පවතින අතර ජන ජීවිතය ද සාමාන්‍ය අතට හැරී තිබේ. එහෙත් පොලීසියට අමතරව පොලිස් විශේෂ කාර්යය බලකාය, යුධ හමුදාව, ගුවන් හමුදාව ද ප්‍රදේශයේ ආරක්ෂක කටයුතු වල තවදුරටත් නිරත වන බව හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු මහතා සඳහන් කළේය. යුධ හමුදාව සහ ගුවන් හමුදාවේ කණ්ඩායම් කිහිපයක් ප්‍රදේශයෙන් ඉවත් කර ඇති බව ඔහු සදහන් කර තිබේ. මේ අතර අද දෙරණ කළ විමසීමකට පිළිතුරු දෙමින් පොලිස් විශේෂ කාර්යය බලකාය භාර අණදෙන නිළධාරී ජ්‍යෙෂ්ඨ නියෝජ්‍ය පොලිස්පති එම්.ආර් ලතීෆ් මහතා සඳහන් කළේ පොලීසියට අවශ්‍ය සහයෝගය ලබා දෙමින් ප්‍රදේශයේ ආරක්ෂාව තහවුරු කිරීම සඳහා තවදුරටත් පොලිස් විශේෂ කාර්යය බලකායේ නිළධාරින් එම ප්‍රදේශයේ ආරක්ෂක කටයුතුවල නිරත වන බවය.", "URL": "https://sinhala.adaderana.lk/news.php?nid=85917", "Category": null, "Parent URL": null}