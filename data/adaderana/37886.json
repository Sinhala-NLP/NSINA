{"Source": "Adaderana", "Timestamp": "October 3, 2013 01:53 pm", "Headline": "මතට තිත ක්‍රියාත්මක වුණේ නෑ - විධායක බලය තිබේනම් මේවා නතර කරන්න", "News Content": "ජනාධිපති මහින්ද රාජපක්ෂ මහතාට විධායක බලය තිබේනම් මෙරට ඇති වී තිබෙන මත්ද්‍රව්‍ය උවදුර නතර කිරීමට හැකි විය යුතු බව සමස්ථ ලංකා අමද්‍යප තරුණ සංවිධානයේ සභාපති පූජ්‍ය මාදුළුවාවේ සෝභිත හිමියෝ පවසති. මත්ද්‍රව්‍ය උවදුර හේතුවෙන් මෙරට දූෂණ, වංචා, අපරාධ ඉහළ ගොස් ඇති බවද අද(03) කොළඹ පැවති මාධ්‍ය හමුවකදී උන්වහන්සේ සඳහන් කර සිටියේය. එසේම මෙය අවුරුදු 30ක් තිස්සේ ලංකාව තුළ තිබුණු යුද්ධයට වඩා දරුණු සහගත දෙයක් බවද උන්වහන්සේ පැවසීය. 2005 වර්ෂයේදී පැවති ජනාධිපතිවරණයේදී ජනාධිපති මහින්ද රාජපක්ෂ මහතා විසින් මහින්ද චින්තන මැතිවරණ ප්‍රකාශනය මගින් මතට තිත නමින් ව්‍යාපෘතියක් යෝජනා කළද එය නිසි ලෙස ක්‍රියාත්මක වී නොමැති බවත්, ඒම නිසා තම සංවිධානය විසින් ඉදිරිපත් කරන ලද යෝජනා 2ක ක්ෂණිකව ක්‍රියාත්මක කරන ලෙසත් සෝභිත හිමියන් සඳහක් කර සිටියේය. ජාතියේ මුදුන් මල්කඩ වන ශ්‍රී දළදා වහන්සේ වැඩ සිටින මාළිගාව අවට පෙදෙස තුළ ඇති නීති විරෝධී මද්‍යසාර අලෙවිසැල් 09ය වහා තහනම් කරන ලෙසත්, දුම්කොළ නිෂ්පාදන අඩංගු පැකට්ටු මත රූපමය සෞඛ්‍ය අවවාද අඩංගු කිරීම අනිවාර්ය කරමින් ඊට අදාළ පනත සංශෝධනය කරන ලෙසත්, යන යෝජනා 2ක ක්‍රියාත්මක කරන ලෙස ජනාධිපතිවරයාගෙන් ඉල්ලා සිටින බවද උන්වහන්සේ පවසා සිටියේය. එසේම එම අවස්ථාවේදී මාධ්‍යවේදියෙකු විසින් නගන ලද ප්‍රශ්නයකට පිළිතුරු සපයමින් උන්වහන්සේ කියා සිටියේ සුරාසැල් සඳහා අවසර පත් ඇත්තේ බොහෝ දේශපාලඥයින්ට බවත්, ඒ සම්බන්ධයෙන් තීන්දු තිරණ ගැනීම මැතිවණවලදී ජනාතාව කළ යුතු බවත් උන්වහන්සේ එම අවස්ථාවේදී කීවේය. තවද මහරගම පිහිටි පිළිකා රෝහලෙත් විශාල වශයෙන් සිටින්නේ දුම්පානය නිසා රෝගාතුර වී සිටින පුද්ගලයින් බවද උන්වහන්සේ වැඩිදුරටත් සඳහන් කර සඳහන් කළේය.", "URL": "https://sinhala.adaderana.lk/news.php?nid=37886", "Category": null, "Parent URL": null}