{"Source": "Adaderana", "Timestamp": "September 17, 2019 11:26 am", "Headline": "පළමු වරට සූකර උණ වෛරසය හඳුනා ගැනේ", "News Content": "දකුණු කොරියාවේ පළමු වරට අප්‍රිකානු සූකර උණ වසංගතය පැතිරයන බව අනාවරණ කරගෙන තිබේ. උතුරු කොරියානු දේශ සීමාව ආසන්නයේ පිහිටි ඌරු ගොවිපළකින් මෙම වෛරසය හමුවී තිබුණි. උතුරු කොරියාවේ පළමු වරට අප්‍රිකානු සූකර උණ වසංගතය පැතිර යන බවට හඳුනා ගත්තේ ඉකුත් මැයි මාසයේයි. ඉන් මාස 4කටත් අඩු කාලයක් තුළ දකුණු කොරියාවෙන්ද සූකර උණ වෛරසය හමුවී තිබේ. උතුරු කොරියානු දේශ සීමාව ආසන්නයේ පිහිටි පාජු නගරයේ ඌරු ගොවිපළකින් සූකර උණ වෛසරය සොයාගෙන ඇති බව සඳහන් වෙයි. සූකර උණ වෛරසය හඳුනාගැනීමත් සමඟ සත්ත්වයින්ට රෝග වැළඳීමේ අවධානම ඉහළ ගොස් තිබේ. මේ හේතුවෙන් ගොවිපළ හිමියන් වෙත අනතුරු ඇඟවීමේ ඉහළම නිවේදන නිකුත් කිරීමටත් බලධාරීන් පියවර ගෙන ඇති බව සඳහන් වෙයි. මේ අතර වසංගතය තවදුරටත් පැතිරයාම පාලනය කිරීම සඳහා දකුණු කොරියානු බලධාරීන් කටයුතු කරමින් සිටියි.", "URL": "https://sinhala.adaderana.lk/news.php?nid=119300", "Category": null, "Parent URL": null}