{"Source": "Adaderana", "Timestamp": "October 18, 2016 08:47 am", "Headline": "දිල්රුක්ෂිගේ අස්වීම - ජනපතිගේ තීරණය අදයි", "News Content": "අල්ලස් හෝ දූෂණ විමර්ශන කොමිෂන් සභාවේ අධ්‍යක්ෂ ජනරාල් දිල්රුක්ෂි ඩයස් වික්‍රමසිංහ මහත්මියගේ ඉල්ලා අස්වීමේ ලිපිය පිළිබඳ තීන්දුව ජනාධිපති මෛත්‍රීපාල සිරිසේන මහතා විසින් ප්‍රකාශයට පත් කිරීමට නියමිතව තිබේ.දිල්රුක්ෂි ඩයස් වික්‍රමසිංහ මහත්මිය සිය ධුරයෙන් ඉල්ලා අස්වීමේ ලිපිය ඊයේ දිනයේ ජනාධිපතිවරයා වෙත යොමුකරනු ලැබිණි.විදෙස්ගතව සිටි ජනාධිපතිවරයා ඊයේ පස්වරුවේ දිවයිනට පැමිණි අතර අදාළ ඉල්ලා අස්වීම පිළිබඳව ජනාධිපතිවරයාගේ තීරණය අද දිනය තුළ ප්‍රකාශයට පත් කරනු ඇති බව වාර්තා වේ.මේ අතර ස්වාධීන කොමිෂන් සභාවල ස්වාධීනත්වයට හානි වන අන්දමේ කිසිදු බලපෑමකට ඉඩනොදිය යුතුය යන්න ජනාධිපතිවරයාගේ හා අග්‍රාමාත්‍යවරයාගේ ස්ථාවාරය බව ආණ්ඩුක්‍රම ව්‍යවස්ථාවේ සභාපති, කථානායක කරු ජයසූරිය මහතා පවසයි.ස්වාධීන කොමිෂන් සභාවල ක්‍රියාකාරීත්වය පිළිබඳව ප්‍රකාශයක් සිදුකරමින් කරු ජයසූරිය මහතා මෙම පැහැදිලි කිරීම සිදුකර තිබේ.අදාළ අංශ සමග අදහස් හුවමාරු කරගැනීමෙන් අනතුරුව මෙම පැහැදිලි කිරීම සිදුකර ඇති බව වාර්තා වේ. ජනතාවගේ ප්‍රජාතාන්ත්‍රික අයිතිවාසිකම් ආරක්ෂා කිරීම සඳහා කොමිෂන් සභා මගින් ඉටුකරනු ලබන ජාතික මෙහෙවර විශ්වාසයෙන් යුතුව ඉටුකරන ලෙස ආණ්ඩුක්‍රම ව්‍යවස්ථා සභාවේ සභාපති කථානායක කරු ජයසූරිය මහතා සියලු කොමිෂන් සභා සභාපතිවරුන්ගෙන් සහ සාමාජිකයින්ගෙන් ඉල්ලා සිටියි. මේ අතර ස්වාධීන කොමිෂන් සභා පිහිටුවීමට හැකි වුයේ ජනාධිපතිවරයාගේ මැදිහත්වීම හේතුවෙන් බව අමාත්‍ය මහින්ද සමරසිංහ මහතා පවසයි.එම නිසා එම කොමිෂන් සභා අහෝසිකිරීමට කිසිවිටකත් එතුමා කටයුතු නොකරනු ඇති බව කළුතර ප්‍රදේශයේ පැවති උත්සවයකට එක්වෙමින් මහින්ද සමරසිංහ මහතා සඳහන් කළේය.", "URL": "https://sinhala.adaderana.lk/news.php?nid=65135", "Category": null, "Parent URL": null}