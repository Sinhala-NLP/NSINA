{"Source": "Adaderana", "Timestamp": "May 15, 2018 12:49 pm", "Headline": "අයහපත් කාලගුණය නිසා වැසුණු පාරවල් ඇරෙයි-අධික වර්ෂාවෙන් අනතුරු කිහිපයක්", "News Content": "අයහපත් කාලගුණික තත්ත්වය හේතුවෙන් වසා දැමුණු ප්‍රදේශ කිහිපයක මාර්ග මේ වන විට විවෘත කර ඇති බව ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා පවසයි. ඔහු වැඩිදුරටත් පවසන්නේ අවදානම් ප්‍රදේශවල සංචාරය කිරීමෙන් හා ජලාශවල ස්ථානනය කිරීමෙන් වළකින ලෙසයි. සියඹලාණ්ඩුව ප්‍රදේශයට පතිතවූ දැඩි වර්ෂාව හේතුවෙන් පුස්කිවුල ඔය, ගොවිඳුඔය හා රදාඇල්ල ආර උතුරා යාම හේතුවෙන් කොන්ගස් පිටිය මාර්ගය ජලයෙන් යට විය. මේ හේතුවෙන් එම මාර්ගය භාවිත කරන ගම්මාන 20ක පමණ වෙසෙන පාසල් දරුවන් 100කට අධික පිරිසක් හා 300ක පමණ වූ ප්‍රදේශවාසීන්ට සැඩපහර බැස යන තුරු ආරක්ෂිත ස්ථානයක ඊයේ(14) මධ්‍යම රාත්‍රීය පමණ වන තුරු රැඳසිටින්නට සිදුවිය. මේ අතර මොනරාගල දිස්ත්‍රික්කයේ ප්‍රදේශ රැසකට ඇදහැලුණු ධාරානිපාත වර්ෂාවත් සමඟ ගංගා පිටාර ගලා තිබේ. දොඹගහවෙල ප්‍රධාන මාර්ගයේ හැඩ ඔය පිටාර ගලා ඇති අතර එම පාලම උඩින් ජලය දමා තිබියදී බඩ ඉරුඟු ඇට පටවාගත් ට්‍රැක්ටර් රථයක් ජල පහරට හසුවීමෙන් එහි ගමන් ගත් පුද්ගලයින් සිව්දෙනෙකු පිහිනා ගොස් දිවි බේරාගත්තත් එක් අයෙකු මේ වන විටත් අතුරුදන් වී ඇති අතර ඔහු සොයා මේ වන විටත් මෙහෙයුම් අරඹා තිබේ. මහනුවර - දොඩංගොඩ මාර්ගයේ දොඩම්බල බිංගෙය අසල කන්දක් නාය යාමකට ලක්විය. ඒ හේතුවෙන් දොඩම්බල බිංගය අසල මාර්ගයේ ගමනා ගමනයදට බාධා එල්ල වූ අතර අවධානම් තත්ත්වය හේතුවෙන් එම මාර්ග ඊයේ උදෑසන සිට වසා දමා තිබේ. මේ අතර බදුල්ල පස්සර ප්‍රදේශයට ඊයේ ඇඳහැලුණු ධාරානිපාත වර්ෂාව හේතුවෙන් පස්සර නමුණුකුලම මාර්ගයේ කොටුගහතැන්න 13 කණුව සහ 16 කණුව යන ස්ථානවල පස්කඳු කඩාවැටීමකට ලක්විය. ඒ හේතුවෙන් මාර්ගයේ රථහාන ධාවනයට බාධා ඇති වූ අතර පැය 5ක පමණ කාලයක් මාර්ගය අවහිරවී තිබීම හේතුවෙන් පාසල් ළමුන් ඇතුළු බොහෝ පිරිසක් පීඩාවට පත්වුණා. පස්කඳු කඩාවැටීම් මහා නායයාමේ අවදානම් තතත්වය හේතුවෙන් ඊයේ වසා දමා තිබු කෑගල්ල බුලත්කොහුපිටිය ඒ 21 මාර්ගය කෑගල්ල ආපදා කළමනාකරණ මධ්‍යස්ථානය සිවිස් බාධා ඉවත් කිරීමෙන් පසුව මේ වන විට විවෘත කර තිබේ. එහෙත් පොලීසිය හා ආපදා කළමනාකරණ මධ්‍යස්ථානය පවසන්නේ මෙම මාර්ගයේ ධානව කටයුතු සිදුකිරීමේදී රියදුරන් වඩාත් කල්පනාකාරී වියයුතු බවයි.", "URL": "https://sinhala.adaderana.lk/news.php?nid=89135", "Category": null, "Parent URL": null}