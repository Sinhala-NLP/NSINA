{"Source": "Adaderana", "Timestamp": "September 12, 2012 03:40 pm", "Headline": "බී.ටී.අයි බැක්ටීරියාව ඔක්තෝබර් අවසානයේ ගුවනින්", "News Content": "කියුබානු බී.ටී.අයි බැක්ටීරියාව කොළඹට ගුවනින් ඉසීම ඔක්තෝම්බර් මාසයේ අවසන් සතියේ ආරම්භ කිරීමට සෞඛ්‍ය අමාත්‍යංශය තිරණය කර තිබේ. අද (12) පෙරවරුවේ සෞඛ්‍ය අමාත්‍ය මෛත්‍රීපාල සිරිසේන මහතා සහ මෙරට කියුබානු තානාපතිනි නීර්සියා කැස්ත්‍රෝ ගෙවාරා මහත්මිය අතර පැවති සාකච්ඡාවකින් අනතුරුව මෙම තීරණය ගෙන ඇති බව සඳහන්ය. මෙම සාකච්ඡාවේ දී හැකි ඉක්මනින් කියුබානු බී.ටී.අයි බැක්ටීරියා තොග ලබා දීමට පියවර ගන්නා ලෙස සෞඛ්‍ය අමාත්‍යවරයා ඉල්ලීමක් කොට ඇත. මේ අනුව ඩෙංගු මර්ධන සඳහා කියුබානු බී.ටී.අයි බැක්ටීරියාව කොළඹ නගර සභා සීමාව දෙහිවල සහ නුගේගොඩ වැනි ජනාකීර්ණ හා මහල් ගොඩනැගිලි සහිත ප්‍රදේශවලට ගුවනින් ඉසීමට පියවර ගෙන ඇති බව සෞඛ්‍ය අමාත්‍යංශය සඳහන් කළේය. මෙම වැඩපිළිවෙළ ඔක්තෝම්බර් මස අවසන් සතිය තුළ ක්‍රියාත්මක වන අතර එය නියමු ව්‍යාපෘතියක් වශයෙන් ආරම්භ කෙරෙන බව සෞඛ්‍ය අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=27353", "Category": null, "Parent URL": null}