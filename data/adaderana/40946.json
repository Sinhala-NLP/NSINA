{"Source": "Adaderana", "Timestamp": "February 7, 2014 04:56 pm", "Headline": "පාර්ලිමේන්තුව උණුසුම් - සභාවාරය කල්යයි  ", "News Content": "පාර්ලිමේන්තු සභාවාරය ලබන 18 වැනිදා දක්වා කල් තබා තිබේ. පාර්ලිමේන්තුව අද(07) රැස්වු අවස්ථාවේ දී විපක්ෂ මන්ත්‍රීවරුන් විරෝධතාවයක නිරත වීමට උත්සාහ දැරීම හේතුවෙන් මෙලෙස කල් දමා ඇති බව අද දෙරණ පාර්ලිමේන්තු වාර්තාකරු පවසයි. විපක්ෂයේ ප්‍රධාන සංවිධායක ජෝන් අමරතුංග මන්ත්‍රීවරයා කිරිපිටි මිල වැඩි කිරීමට එරෙහිව පාර්ලිමේන්තුව හමුවේ කරුණු දැක්වීමත් සමඟ ජොන්ස්ටන් ප්‍රනාන්දු ඇමතිවරයා ඊට පිළිතුරු දී ඇති බව ද සඳහන් වෙයි. ඒ සමඟම කිරිපිටි මිල වැඩි කිරීමට එරෙහිව විපක්ෂ මන්ත්‍රීවරු විරෝධතා පුවරු රැගෙන නොසන්සුන්කාරී ලෙස හැසිරීමට උත්සාහ දරා ඇති බව වාර්තා වෙයි. එම අවස්ථාවේ දී පාර්ලිමේන්තුව කල් තැබීමේ යෝජනාව ඉදිරිපත් කර යුතුව තිබු රවී කරුණානායක මන්ත්‍රීවරයාට යෝජනාව ඉදිරිපත් කරන ලෙස නියෝජ්‍ය කතානායක චන්දිම වීරක්කොඩි මහතා දන්වා තිබේ. එහෙත් ඒ පිළිබඳ නොතකමින් රවී කරුණානායක මන්ත්‍රීවරයා ද කිරිපිටි මිල වැඩි කිරීමට එරෙහිව විරෝධතාව ප්‍රකාශ කර ඇති බව අද දෙරණ පාර්ලිමේන්තු වාර්තාකරු සඳහන් කරයි. මේ සමඟම නියෝජ්‍ය කතානායකවරයා පාර්ලිමේන්තුව කල් තබන ලෙස දන්වා තිබේ.", "URL": "https://sinhala.adaderana.lk/news.php?nid=40946", "Category": null, "Parent URL": null}