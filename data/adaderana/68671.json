{"Source": "Adaderana", "Timestamp": "January 27, 2017 12:44 pm", "Headline": " නිදහස් දිනයට සමගාමීව ගාලු පාර වැසෙයි", "News Content": "එළඹෙන නිදහස් උත්සවය වෙනුවෙන් විශේෂ රථ වාහන සැලැස්මක් ක්‍රියාත්මක කිරීමට ‍තීරණය කර තිබේ.ගාලුමුවදොර වටරවුමේ සිට පැරණි පාර්ලිමේන්තුව දක්වා මෙය ක්‍රියාත්මක වන බව නියෝජ්‍ය පොලිස්පති පාලිත ප්‍රනාන්දු මහතා පවසයි.69වැනි ජාතික නිදහස් උත්සවයේ පුහුණුවීම් කටයුතු හේතුවෙන් හෙට (28) සහ අනිද්දා (29) දෙදින ගාලු මුවදොර මාර්ගයේ කොටසක් වසා තැබෙන බව පොලීසිය සඳහන් කරයි. ඒ අනුව හෙට සහ අනිද්දා දෙදින උදෑසන 7.00 සිට පුහුණුවීම් කටයුතු අවසන්වනතුරු ගාලුමුවදොර වටරවුමේ සිට පරණ පාර්ලිමේන්තුව දක්වා වූ ගාලු මුවදොර මාර්ගයේ කොටස වසා තැබෙනු ඇත. එමෙන් ම එළැඹෙන 01 දා සිට 03දා දක්වා උදෑසන 8.30 සිට පස්වරු 12.30පමණ වන තෙක් ද ඉහත මාර්ග කොටස වසා දැමෙන අතර 4දා ගාලුමුවදොර මාර්ගය සම්පූර්ණයෙන් ම වසා තැබෙන බවද පොලිසිය සඳහන් කරයි.", "URL": "https://sinhala.adaderana.lk/news.php?nid=68671", "Category": null, "Parent URL": null}