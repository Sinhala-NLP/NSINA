{"Source": "Adaderana", "Timestamp": "May 28, 2012 10:14 am", "Headline": "ඕස්ට්‍රේලියාවට හොරෙන් පනින්න ගිය 113 ක් මාට්ටු", "News Content": "නීතිවිරෝධී ලෙස ඕස්ට්‍රේලියාව බලා යැවීමට සිටි පුද්ගලයින් 113 දෙනෙකු කොළඹ වංචා විමර්ශන අංශය විසින් අත්අඩංගුවට ගෙන තිබේ. නීතිවිරෝධී ලෙස මිනිසුන් සංක්‍රමණය කරවීමේ මෙම සිදුවීමට අදාළ ජාවාරම්කරුවන් 06 දෙනෙකු ද අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා පවසයි. අද(28) උදෑසන අත්අඩංගුවට ගත් මෙම පිරිස සමග ඔවුන් බෝට්ටු දක්වා ප්‍රවාහනය කළ බවට සැකකෙරෙන වෑන් රථ 07 ක් සහ ලොරි රථයක් ද අත්අඩංගුවට ගත් බව හෙතෙම සඳහන් කරයි. ඕස්ට්‍රේලියාවට යවන බව සඳහන් කරමින් මෙම පිරිසගෙන් එක් අයෙකුගෙන් ලක්ෂ 02 බැගින් මුදලක් අයකරගෙන ඇති බවද මූලික විමර්ශනවලදී අනාවරණය වී ඇතැයි පොලිස් මාධ්‍ය ප්‍රකාශකවරයා අද දෙරණට අනාවරණය කළේය. ගෝල්ෆේස් හා මීගමුව ප්‍රදේශයේදී අත්අඩංගුවට ගනු ලැබූ මෙම පිරිස් හලාවත හා මීගමුව ප්‍රදේශයේ පදිංචිකරුවන් බව කියැවෙයි. මෙම මිනිස් ජාවාරමේ ප්‍රධාන ජාවාරම්කරු විසින් රු.ලක්ෂ 316 ක මුළු මුදලක් ලබාගෙන ඇති බවත්,ඔහු හලාවත ප්‍රදේශයේ පදිංචිකරුවකු බවත් පොලිස් මාධ්‍ය ප්‍රකාශකවරයා කියා සිටියි. මෙවැනි ජාවාරම්වලට හසුවී පුද්ගලයින් සිය මුදල් මෙන්ම ජීවිතද අහිමිකර ගන්නා බැවින් ,මෙම ජාවාරම්කරුවන්ට හසුනොවන ලෙස ‍පොලීසිය ජනතා‍වගෙන් වැඩිදුරටත් ඉල්ලා සිටියි.", "URL": "https://sinhala.adaderana.lk/news.php?nid=24566", "Category": null, "Parent URL": null}