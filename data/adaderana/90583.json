{"Source": "Adaderana", "Timestamp": "June 8, 2018 05:11 pm", "Headline": "නවකවදය පිටුදකින්න පොදු වැඩපිළිවෙළකට කඩිනමින් අවතීරණ විය යුතුයි", "News Content": "විශ්වවිද්‍යාල පද්ධතිය තුළ පවතින අමානුෂික නවකවදය පිටුදැකීමට වගකිවයුතු සියලු පාර්ශ්වයන් එක් වූ පොදු වැඩපිළිවෙළකට කඩිනමින් අවතීරණ විය යුතු බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා පෙන්වා දෙන්නේ සදාචාරවත් නොවූ අමානුෂික නවක වදය හේතුවෙන් පසුගිය වසර කිහිපය තුළ මෙරට විශ්වවිද්‍යාල සිසුන්ට අමිහිරි අත්දැකීම් රැසකට මුහුණදීමට සිදු වූ බවයි. හෙට දවසේ රට බාරගැනීමට සිටින දරු පරපුරට එල්ල වී ඇති මෙම අභියෝගයට කඩිනම් විසඳුම් අවශ්‍ය බව ජනාධිපතිවරයා සඳහන් කළේය. බණ්ඩාරවෙළ මධ්‍ය මහා විද්‍යාලයේ අද(08) පෙරවරුවේ පැවැති උත්සවයකට එක්වෙමින් ජනාධිපති මෛත්‍රීපාල සිරිසේන මහතා මේ බව කියා සිටියේය. මෙම මිලේච්ඡ ක්‍රියාවන් පිටුපස ඇතැම් බලලෝභී දේශපාලන සංවිධාන ද ක්‍රියාත්මක වන අතර දැයේ දරුවන්ගේ අනාගතය අඳුරු කරන මෙම ශිෂ්‍ය ත්‍රස්තවාදය පිටුදැකීම වෙනුවෙන් සියලු පාර්ශවයන් වගකීම් ඉටුකළ යුතු බව ජනාධිපතිවරයා එහිදී වැඩිදුරටත් පැවසුවේය.", "URL": "https://sinhala.adaderana.lk/news.php?nid=90583", "Category": null, "Parent URL": null}