{"Source": "Adaderana", "Timestamp": "June 14, 2016 03:47 pm", "Headline": " එක්දින තරගාවලියෙන් මිලින්ද ඉවතට", "News Content": "අයර්ලන්තය හා එංගලන්තය අතර ආරම්භ වීමට නියමිත එක්දින ක්‍රිකට් තරගාවලියෙන් තුන්ඉරියව් ක්‍රීඩක මිලින්ද සිරිවර්ධන ඉවත්කර තිබේ. එක්දින තරගාවලිය සඳහා කණ්ඩායම සමඟ අලුතින් එක්වන ක්‍රීඩකයින් 5 දෙනෙකු ශ්‍රී ලංකා ක්‍රිකට් විසින් පසුගියදා නම් කරනු ලැබූ අතර එම අවස්ථාවේ දී දැනට ටෙස්ට් සංචිතයේ සිටින ක්‍රීඩකයින්ගේන් ඉවත් වන්නේ කවුරුන්දැයි නම් කර නොතිබිණි.මේ අනුව ෆර්වීස් මහරූෆ්, උපුල් තරංග, සික්කුගේ ප්‍රසන්න, ධනුෂ්ක ගුණතිලක හා සුරාජ් රන්දීව් එක්දින සංචිතයට එක්වන ක්‍රීඩකයින් වේ. මෙම ක්‍රීඩකයින්ගේ ආගමනයත් සමඟ ටෙස්ට් සංචිතයේ සිටි මිලින්ද සිරිවර්ධන, දිමුත් කරුණාරත්න, කෞෂාල් සිල්වා, නිරෝෂන් දික්වැල්ල සහ ඩිල්රුවන් පෙරේරා හට නැවත වරක් ශ්‍රී ලංකාව බලා පිටත්වීමට සිදුවනු ඇත. එසේම එක්දින පිටියෙන් සමුගත් රංගන හේරත් ද නැවත ශ්‍රී ලංකාව බලා පැමිණෙන කණ්ඩායමට එක්වීමට නියමිතය.තුන්ඉරියව්වෙන්ම දක්ෂ ක්‍රීඩකයෙකු වන මිලින්ද සිරිවර්ධන එක්දින තරඟවල දී 29.11 ක පිතිකරණ හා 30.50 ක පන්දු යැවීමේ සාමාන්‍යයකට හිමිකම් කියනු ලබයි. ඔහු අවසන් වරට නවසීලන්තයේ දී සහභාගී වූ එක්දින තරඟාවලියේ දී පිළිවෙලින් 66,12 සහ 39 වශයෙන් ලකුණු රැස්කරනු ලැබීය. ශ්‍රී ලංකාව සහ එංගලන්තය අතර පැවති දෙවන ටෙස්ට් තරඟයේ දෙවන ඉනිමේ දී මිලින්ද සිරිවර්ධන ලකුණු 35 ක් රැස්කරනු ලැබූ අතර එංගලන්ත පළමු ඉනිමේ කඩුලු 2 ක් සහ දෙවන ඉනිමේ දැවී ගිය එකම කඩුල්ල ද හිමිකර ගනු ලැබුවේ ඔහු විසිනි.මෙම එක්දින තරඟමාලාවේ පළමු තරගය ලබන බ්‍රහස්පතින්දා ඩබ්ලින් හිදී අයර්ලන්තය අතර පැවැත්වෙන් අතර තරග 5 කින් යුතු එංගලන්තය සමඟ එක්දින තරඟාවලිය ජූනි 21 වැනිදා ආරම්භ වීමට නියමිතය.එක්දින තරඟාවලිය සඳහා නම්කර තිබෙන ශ්‍රී ලංකා සංචිය මෙසේය.ඇන්ජලෝ මැතිව්ස් (නායක), ලහිරු තිරිමාන්න, දිනේෂ් චන්දිමාල්, කුසල් පෙරේරා, ධනුෂ්ක ගුණතිලක, උපුල් තරංග, ධනංජය ද සිල්වා, ෂමින්ද එරංග, නුවන් ප්‍රදීප්, සුරංග ලක්මාල්, කුසල් මෙන්ඩිස්, දසුන් ශානක, ෆර්වීස් මහරූෆ්, සුරාජ් රන්දීව් සහ සික්කුගේ ප්‍රසන්න", "URL": "https://sinhala.adaderana.lk/news.php?nid=61091", "Category": null, "Parent URL": null}