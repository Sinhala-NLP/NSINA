{"Source": "Adaderana", "Timestamp": "February 19, 2019 09:28 am", "Headline": "පහරදීමකට සම්බන්ධ සැකකරුන් 2ක් අත්අඩංගුවට", "News Content": "මීගහකිවුල අග්ගලා උල්පත ගම්මානයේදී පුද්ගලයකුට පහර දී තුවාල සිදු කිරීමෙන් පසුව ප්‍රදේශයෙන් පලාගොස් සිටි මීගහකිවුල ප්‍රදේශයේ පුද්ගලයින් දෙදෙනකු ඊයේ (18) රාත්‍රියේදී කන්දකැටිය පොලීසියේ නිලධාරීන් පිරිසක් විසින් සැකපිට අත්අඩංගුවට ගෙන ඇත. ප්‍රදේශයෙන් පළාගොස් සිටින තවත් පුද්ගලයෙකු සොයා පරීක්ෂණ ආරම්භ කර ඇති බව කන්දකැටිය පොලිසිය පවසයි. පසු ගිය 14 දින සිට මෙම පුද්ගලයන් සැඟවී සිට ඇති අතර සිද්ධියෙන් තුවාල ලබා ඇත්තේ මීගහකිවුල අග්ගලාඋල්පත ගම්මානයේ වයස අවුරුදු 43 ක පුද්ගලයෙකි. සිද්ධියෙන් තුවාල ලැබූ පුද්ගලයා මීගහකිවුල රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා බදුල්ල මහ රෝහලට ඇතුළත් කර ඇත. පැරණි ඉඩම් ආරවුලක් දුරදිග යාමෙන් මෙම පහරදීම සිදුව ඇති බව මූලික පරීක්ෂණවලදී අනාවරණය වී ඇත. අත්අඩංගුවට ගත් සැකකරුවන් අද (19) දිනයේ බදුල්ල අධිකරණය වෙත ඉදිරිපත් කිරීමට නියමිත අතර කන්දකැටිය පොලිසිය සිද්ධිය සම්බන්ධයෙන්යෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=104607", "Category": null, "Parent URL": null}