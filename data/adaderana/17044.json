{"Source": "Adaderana", "Timestamp": "June 27, 2011 06:59 pm", "Headline": "එ.ජා.ප මන්ත්‍රී  කස්සප හිමියන්ට වැඳ සමාව ගනියි", "News Content": "පූජ්‍ය ඕමාරේ කස්සප හිමියන්ට බැණ තර්ජනය කිරීමේ සිද්ධිය සම්බන්ධයෙන් එක්සත් ජාතික පක්ෂ පාර්ලි‍මේන්තු මන්ත්‍රී සුජීව ‍සේනසිංහ මහතා අද(27) අධිකරණය හමුවේ උන්වහන්සේට වැඳ සමාව අයැද සිටි බව අද දෙරණ අධිකරණ වාර්තාකරු පවසයි. එයින් අනතුරුව නඩු විභාගයෙන් විත්තිකාර මන්ත්‍රීවරයා මුදා හැරීමට කොළඹ ප්‍රධාන මහේස්ත්‍රාත් රශ්මි සිංගප්පුලි මහතා නියෝග ‍කර තිබේ. පසුගිය ජනාධිපතිවරණ සමයේ සරත් ෆොන්සේකා මහතා ගොනු කළ මූලික අයිතිවාසිකම් පෙත්සමකට මැදිහත්වීම් කිරීම සඳහා පැමිණිලිකාර පූජ්‍ය ඕමාරේ කස්සප හිමියන් ද ශ්‍රේෂ්ඨාධිකරණයට වැඩම කර තිබිණි. එම අවස්ථාවේ විත්තිකාර මන්ත්‍රීවරයා තමාට අශීලාචාර අයුරින් බැණ වැදී තර්ජනය කළ බවට චෝදනා කරමින් කස්සප හිමියන් විසින් කෙසෙල්වත්ත පොලිසියට පැමිණිල්ලක් ඉදිරිපත් කර තිබුණි. එම පැමිණිල්ලට අදාළව මෙම නඩුව ගොනු කර තිබූ අතර එකී නඩු විභාගය අද දින අවසන් කෙරිණි.", "URL": "https://sinhala.adaderana.lk/news.php?nid=17044", "Category": null, "Parent URL": null}