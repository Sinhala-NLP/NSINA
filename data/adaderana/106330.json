{"Source": "Adaderana", "Timestamp": "March 19, 2019 10:28 am", "Headline": "පුරාවස්තු ගන්න අනුබල දුන්න පොලීසියේ 2ක් අත්අඩංගුවට", "News Content": "පුරාවිද්‍යා වටිනාකමකින් යුත් ස්ථානයකින් පුරාවස්තු ලබා ගැනීමේ කැනීම් කටයුත්තක් සඳහා ආධාර අනුබල ලබාදුන් බවට ඊච්චන්කුලම පොලිස් ස්ථානයේ ස්ථානාධිපතිවරයා සහ පොලිස් කොස්තාල්වරයෙකු අත්අඩංගුවට ගෙන ඇත. වව්නියාව පොලිසිය විසින් මොවුන් අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේය. ඊච්චන්කුලම, කල්මඩුල ප්‍රදේශයේ පුරාවිද්‍යා වටිනාකමකින් යුත් ස්ථානයක පුරාවස්තු ලබාගැනීමේ අරමුණින් කැනීම් කටයුතු සිදුකල පුද්ගලයින් 05 දෙනෙකු වව්නියාව දිසා දූෂණ මර්දන අංශයේ නිලධාරීන් කණ්ඩායමක් විසින් පසුගිය 17 වනදා අළුයම අත්අඩංගුවට ගෙන තිබුණි. ඊට ආධාර අනුබල ලබාදුන් බවට ඊච්චන්කුලම පොලිස් ස්ථානයේ ස්ථානාධිපති පොලිස් පරීක්ෂක සුභාෂ් කුමාර සහ එම පොලිස් ස්ථානයට අනුයුක්ත පොලිස් කොස්තාපල් විසුල් නිලන්ත විතාන යන අය අද (19) පෙරවරුවේ වව්නියාව පොලිසිය මගින් අත්අඩංගුවට ගෙන ඇති බව පොලිස් මාධ්‍ය ප්‍රකාශකවරයා සඳහන් කළේය. සැකකරුවන් අද වව්නියාව මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=106330", "Category": null, "Parent URL": null}