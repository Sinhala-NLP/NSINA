{"Source": "Adaderana", "Timestamp": "March 4, 2016 12:48 pm", "Headline": "ජාතික වැටුප් ප්‍රතිපත්තියක් සැකසීමට විශේෂ නියෝජිත ආයතනයක්", "News Content": "ජාතික වැටුප් ප්‍රතිපත්තියක් සකස් කිරීම සඳහා ජනාධිපති මෛත්‍රීපාල සිරිසේන මහතා විසින් විශේෂ නියෝජිත ආයතනයක් ස්ථාපිත කර තිබේ.ඒ පිළිබඳ අති විශේෂ ගැසට් නිවේදනය ඊයේ නිකුත් කළ බව රජයේ මුද්‍රණ දෙපාර්තමේන්තුව සඳහන් කළේය.පුද්ගලයින් 23 දෙනෙකු එම නියෝජිත ආයතනය සඳහා නම් කර ඇත.එහි සභාපතිවරයා ලෙස කේ.ඒ.එල්. විජේරත්න මහතා පත්කර ඇති අතර අශෝක ජයසේකර මහතා කොමිෂන් සභාවේ ලේකම්වරයා ලෙස පත් කර ඇති බව වාර්තා වේ.රාජ්‍ය සේවයේ කාර්යක්ෂමතාවය, ඵලදායිතාවය ඉහළ නැංවීම අරමුණූ කර ගනිමින් සමස්ත රාජ්‍ය අංශයෙහි වැටුප්, වේතන ඇතුළු සියලු පාරිශ්‍රමික ව්‍යුහයන් සමාලෝචනය කරමින් රාජ්‍ය සහ පෞද්ගලික ශ්‍රමබල අවශ්‍යතාවන් යෝග්‍ය පරිදි සපුරාලිම පහසුකරලීමට කාර්යය මණ්ඩල අධ්‍යනයක් සිදු කිරීම එම නියෝජිත ආයතනයට පැවරෙයි.ආණ්ඩුක්‍රම ව්‍යවස්ථාවෙන් පැවරී ඇති බලතල අනුව ජනාධිපතිවරයා විසින් තවත් කරුණු කිහිපයක් ඉටු කිරීමට ද අදාළ නියෝජිත ආයතනයට බලය පවරා ඇත.ඒ අනුව ඊයේ සිට වසර 02 ක කාලයක් සඳහා ජාතික වැටුප් හා සේවක සංඛ්‍යා කොමිෂන් සභාව ලෙස එම නියෝජිත ආයතනය පිහිටුවා ඇති අතර 2013 වසරේදී පිහිටුවන ලද ජාතික වැටුප් කොමිෂන් සභාව ඒ අනුව අහෝසි වේ.", "URL": "https://sinhala.adaderana.lk/news.php?nid=57867", "Category": null, "Parent URL": null}