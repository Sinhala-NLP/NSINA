{"Source": "Adaderana", "Timestamp": "August 3, 2013 01:25 pm", "Headline": "වැලිවේරියට තවදුරටත් පොලිස් හා හමුදා ආරක්ෂාව ", "News Content": "ගම්පහ වැලිවේරිය ප්‍රදේශයට තවදුරටත් පොලීසිය සහ යුද හමුදාව යොදවා ආරක්ෂාව තර කර තිබේ. ජල ප්‍රශ්නයක් මුල් කර ගනිමින් වැලිවේරිය ප්‍රදේශ කිහිපයක ජනතාව උද්ඝෝෂණයක නිරත වු අතර උද්ඝෝෂණය අතරවාරයේ ප්‍රදේශවාසීන් සහ ආරක්ෂක අංශ අතර ගැටුමක් ඇති විය. ගැටුමින් එක් පාසල් සිසුවෙකු මිය ගිය අතර තවත් පුද්ගලයින් 30ට වැඩි සංඛ්‍යාවක් තුවාල ලැබූහ. පසුගිය බ්‍රහස්පතින්දා පස්වරුවේ ඇති වූ මෙම සිද්ධියෙන් අනතුරුව ප්‍රදේශයේ ආරක්ෂාව තර කිරීමට බලධාරීන් පියවර ගත්තේය. ඒ අනුව මේ වන විටත් ප්‍රදේශයේ ආරක්ෂාව තර කර ඇති බව අද දෙරණ වාර්තාකරු සඳහන් කළේය. කෙසේ වෙතත් මේ වන විට ප්‍රදේශයේ තත්ත්වය සාමාන්‍ය අතට හැරී ඇති අතර උද්ඝෝෂණ හේතුවෙන් වසා දමා තිබූ නව නුවර මාර්ගය මේවන විට සම්පූර්ණයෙන්ම විවෘත කර ඇත. මේ අතර අද පෙරවරුවේ පොදු විපක්ෂය නියෝජනය කරමින් දේශපාලඥයින් කිහිප දෙනෙකු වැලිවේරිය ප්‍රදේශයේ නිරීක්ෂණ චාරිකාවකටද සහභාගි විය.", "URL": "https://sinhala.adaderana.lk/news.php?nid=36341", "Category": null, "Parent URL": null}