{"Source": "Adaderana", "Timestamp": "March 25, 2019 11:24 am", "Headline": "පාකිස්ථානය පරදා ඔස්ට්‍රේලියාව ජය ගනී", "News Content": "සංචාරක ඔස්ට්‍රේලියානු කණ්ඩායම සහ පාකිස්ථාන කණ්ඩායම අතර පැවති දෙවන එක්දින තරගයෙන් කඩුලු 08ක ජයක් හිමි කර ගැනීමට ඕස්ට්‍රේලියානු කණ්ඩායම සමත් විය. එක්සත් අරාබි එමිර් රාජ්‍යයේ සාජා හි පැවති තරඟයේ කාසියේ වාසිය දිනු පාකිස්ථාන කණ්ඩායම ප්‍රථමයෙන් පන්දුවට පහර දීමට තීරණය කළේය. ඒ අනුව ඔවුන් නියමිත පන්දුවාර 50 අවසානයේදී කඩුලු 07ක් බිඳවැටී ලකුණු 284ක් ලබා ගත්තේය. එහිදී මොහොමඩ් රිස්වාන් ලකුණු 115ක් සහ නායක ශොහිබ් මලික් ලකුණු 60 ක් ලබා ගැනීමට සමත් විය. ජයග්‍රාහී ඉලක්කය හඹා ගිය ඔස්ට්‍රේලියානු කණ්ඩායම පන්දුවාර 47යි පන්දු 5ක් අවසානයේ කඩුලු 2ක් පමණක් බිඳ වැටී ලකුණු 285ක් ලබා ගනිමින් ජයග්‍රහණය වාර්ථා කළේය. එහිදී ආරෝච් ෆිර්න්ච් නොදැවී ලකුණු 153ක් ලබා ගත් අතර උස්මාන් කවාජා ලකුණු 88ක් ලබා ගත්තේය. ඔවුන් දෙදෙනා එක්ව පළමු කඩුල්ල සඳහා 209ක සබඳතාවක් පැවැත්වීමට සමත් විය.", "URL": "https://sinhala.adaderana.lk/news.php?nid=106711", "Category": null, "Parent URL": null}