{"Source": "Adaderana", "Timestamp": "August 16, 2011 05:25 pm", "Headline": " කන්ද උඩරට අඳුරෙන් මුදවන්න මානුෂික මෙහෙයුම ක්‍රියාත්මකයි", "News Content": "කන්ද උඩරට අඳුරෙන් මුදවාගැනීමේ මානුෂික මෙහෙයුම ක්‍රියාත්මක කරමින් සිටින බව විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. අප සෑම සියලුදෙනාම රට අඳුරෙන් මුදවාගැනීමේ මානුෂික මෙහෙයුමේ කොටස්කරුවන් වන බවත් සමහර විට සෙන්පතියෙකු වෙන්නට හෝ ඇතැම්විට සෙබළෙකු වෙන්නට හැකි බව හෙතෙම කියා සිටියි. ඒ ආකාරයෙන් කවුරුන් වුවද හැමෝම අපගේ ශක්තිය, ජවය සම්පූර්ණයෙන්ම යොදවා , 2012 වන විට මුළු රට ඒකාලෝක කළ යුතු බවත්, ලංවිම ශ්‍රම බලකාය හා එක්ව හැමෝම මේ ඉලක්කය සපුරාගැනීම වෙනුවෙන් ක්‍රියා කළ යුතු බවත් අමාත්‍යවරයා කියා සිටියේ අද(16)පෙරවරුවේ මධ්‍යම පළාතේ\"විදුලමු ලංකා\"ව්‍යාපෘති කාර්යාලය විවෘතකිරීමේ උත්සවයට සහභාගී වෙමිනි. එහිදී ඔහු මෙසේද කියා සිටියේය. නිදහස්, ස්වෛරී ශ්‍රී ලංකාවක් තුළ ජීවත්වීමේ භාග්‍යය ලැබු අපි 2012 වසර වන විට අඳුරේ ජීවත්වෙන්න ඕන නෑ. 2012 වෙද්දි අපි හැමෝම ආලෝකයේ ජීවත්වෙන වාසනාවන්තයින් වෙන්න ඕන. ඒ වෙනුවෙන් අපි මානුෂික මෙහෙයුමක් ක්‍රියාත්මක කරලයි තියෙන්නෙ. ඒ තමයි \"විදුලමු ලංකා\"ව්‍යාපෘතිය. එය පියවරෙන් පියවර සෑම පළාතක්ම 100%ක් විදුලියනය කිරීමේ දැවැන්ත වැඩපිළිවෙලක්. මුලින්ම අපි උතුරු මැද පළාත වෙනුවෙන් ලබාදුන් දායකත්වය 100%ක්ම සාර්ථකයි. පසුගිය මාසේ අපි වයඹ පළාතේ විදුලියනය වෙනුවෙන් විශාල කර්තව්‍යයක් ඉටුකළා. දැන් අපි ඇවිල්ලා ඉන්නේ මධ්‍යම පළාත වෙනුවෙන් මේ යෝධ පියවර තියන්නයි. බාධක, කම්කටොළු බිඳගෙන ගමන් කරන්න ඕන. දළදා වහන්සේ වැඩසිටින මේ බෞද්ධ පුදබිම 100%ක් විදුලියෙන් ස්වයංපෝෂිත කරන්න ජාති, ආගම්, කුල භේද නොතකා එකා මෙන් මේ වෙනුවෙන් කැපවෙන්න ඕන. එතකොට අපි හැමෝටම ආඩම්බර වෙන්න පුළුවන් අපේ මව්බිමේ \"අඳුරෙන් එළියට\"මානුෂික මෙහෙයුමට අපිත් දායක වුණා කියලා.", "URL": "https://sinhala.adaderana.lk/news.php?nid=18117", "Category": null, "Parent URL": null}