{"Source": "Adaderana", "Timestamp": "April 6, 2018 11:05 am", "Headline": "මෝටර් රථයෙන් පැන දිවි නසා ගන්න හැදූ ශ්‍රී ලාංකික කත සාජා පොලීසිය අත්අඩංගුවට ගනියි", "News Content": "ධාවනය වෙමින් තිබූ මෝටර් රථයකින් පැන සිය දිවි හානි කර ගැනිමට උත්සහ දැරූ ශ්‍රී ලාංකික ගෘහ සේවිකාවක් සාජා පොලීසිය විසින් අත්අඩංගුවට ගෙන තිබේ. අදාළ කාන්තාව ඇය සේවය කළ නිවසේ හිමිකරුට අයත් මෝටර් රථයෙන් පැන සියදිවි හානි කර ගැනිමට උත්සහ දරා ඇති බව විදෙස් මාධ්‍ය වාර්තා කළේය. මෝටර් රථයේ රියදුරු සමඟ අසල පිහිටි වෙළදසැලකට ගමන් කරමින් සිටියදී රථය යම් ස්ථානයක නතර කරන ලෙස ඇය රියදුරුට දැනුම්දී තිබුණ ද රියදුරු එය ප්‍රතික්ෂේප කිරිම හේතුවෙන් ඇති වූ බහින් බස්වීමක් මත ඇය මෝටර් රථයෙන් පැන ඇති බව වාර්තා වේ. අනතුරට ලක්වූ කාන්තාව එම මෝටර් රථයෙන්ම රැගෙන ගොස් රෝහල් ගත කිරිමට අදාළ රියදුරා කටයුතු කර ඇති බව විදෙස් මාධ්‍ය වාර්තා කළේය. කෙසේවෙතත් සියදිවි හානි කර ගැනිමට උත්සහ දැරිමේ චෝදනා මත ඇය සාජා පොලීසිය විසින් අත්අඩංගුවට ගෙන තිබේ. අත්අඩංගුවට පත්ව ඇත්තේ 47 හැවිරිදි ශ්‍රී ලාංකික කාන්තාවක් වන අතර ඇය වසර 10කට අධික කාලයක් සාජා හි අදාළ නිවසේ සේවයේ නිරතව සිට ඇති බව වාර්තා වේ.", "URL": "https://sinhala.adaderana.lk/news.php?nid=87028", "Category": null, "Parent URL": null}