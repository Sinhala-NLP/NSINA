{"Source": "Adaderana", "Timestamp": "February 19, 2016 05:41 pm", "Headline": "ඉන්දු-ශ්‍රී ලංකා ගිවිසුමකට විරුද්ධ වන්නේ ඇයි?", "News Content": "ඉන්දියාව සමඟ දැනටමත් ඇති මෙම නිදහස් වෙළෙඳ ගිවිසුම නිසියාකාරව ක්‍රියාත්මක වූයේ නම් ඒ සහයෝගීතාවය තවත් ඉදිරියට ගෙන යාමට කිසිවකු විරුද්ධ නොවන බව ඒකාබද්ධ විපක්ෂය පවසයි.පාර්ලිමේන්තු මන්ත්‍රී දිනේශ් ගුණවර්ධන හා උදය ගම්මන්පිල මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි.එහි මෙසේද සඳහන්ය.ඉන්දියාව සමග ආර්ථික හා තාක්ෂැණික ගිවිසුමකට එළඹීමට ආණ්ඩුව අදහස් කරගෙන සිටි. මීට කලින් ඉන්දියාව සමඟ ඇතිකර ගැනීමට යෝජනා වී තිබුණු විස්තීරණ ආර්ථික සහයෝගිතා ගිවිසුම (සීපා ගිවිසුම) ජනතා විරෝධය හේතුවෙන් අතහැර දැමීමට සිදුවිය. අලුත් ගිවිසුමේ වගන්ති මොනවාදැයි ආණ්ඩුව මහජනතාවට හෙළිකර නැති අතර එම ගිවිසුමේ කෙටුම්පත දැක ඇත්තේ කිහිප දෙනෙකු පමණි. මේ ගිවිසුමේ අපට ලැබී ඇති අලුත්ම කෙටුම්පතට අනුව මෙය මුලින්ම සිතු ආකාරයේ ආර්ථික හා තාක්ෂණික සහයෝගිතා ගිවිසුමක් නොව ආර්ථික හා තාක්ෂණික සහයෝගීතාවය සඳහා රාමුවක් පිළිබද එකඟතාවයකි. මෙයින් අනාගතයේ ඇති කිරීමට යන එකඟතාවයන්වලට රාමුවක් පමණක් සැපයේ. මෙකී ආර්ථික හා තාක්ෂ්ණික සහයෝගිතා රාමුව තුළ කලින් සීපා කෙටුම්පතේ තිබුණු ආකාරයටම භාණ්ඩ වෙළෙදාම,සේවා වෙළෙඳාම හා ආයෝජනය පිළිබද වෙන වෙනම ගිවිසුම් ඇති කරගනු ඇත. මෙවර වෙනසකට ඇත්තේ මේ එක් එක් විෂය යටතේ කිසිදු නිෂ්චිත විධිවිධානයක් මේ සහයෝගිතා රාමුව පිළිබද ගිවිසුමේ නොතිබීමයි. ඒ එක් එක් මාතෘකාවට අදාළ වන පරිදි නිෂ්චිත විධිවිධාන සාකච්ඡා කොට පනවනු ලබන්නේ මේ ආර්ථික හා තාක්ෂණික සහයෝගිතා රාමුව පිළිබද ගිවිසුම අත්සන් කිරීමෙන් පසුව පමණි. ඉන්දියාව සමඟ මේ සහයෝගිතා රාමුව පිළිබද ගිවිසුම තවමත් සාකච්ඡා වෙමින් පවතින අතරතුර ආණ්ඩුව දැනටමත් ඉන්දීය සේවා සමාගම්වලට රට විවෘත කර හමාරය. 2015 සැප්තැම්බර් 02 වන දා ඉන්දියාවේ GVK EMRI නැමති ආයතනයට ලංකාව තුළ ඉන්දියනු රජයේ අනුග්‍රහය සහිතව ගිලන් රථ සේවාවක් ආරම්භ කිරිමට පහසුකම් සලසමින් අගමැතිවරයා විසින්ම කැබිනට් පත්‍රිකාවක් ඉදිරිපත් කරන ලදී. මෙම කැබිනට් පත්‍රිකාවට අනුව මුලින්ම බස්නාහිර හා දකුණු පළාත්වල කටයුතු ආරම්භ කිරීමට මෙකී GVK EMRIආයතනයට ඉන්දියානු රජයෙන් ඇ.ඩො මිලියන 7.6 ක් ප්‍රදානය කර ඇති අතර ඉන් පළමු වසරේදී ගිලන් රථ මිලදී ගැනීමටත් සේවක වැටුප් ගෙවීම වැනි කාරණාවලට මේ මුදල යොදවෙනු ඇත. කැබිනට් පත්‍රිකාවටඅනුව මෙකී සේවය සඳහා මුදලක් අයකර ගනු ලබන අතර මුල් වසරෙන් පසු එම සේවාව එයට ලැබෙන ආදායමෙන් කරගෙන යායුතු බව ගම්‍ය වේ. තම ආයතනයට සේවකයන් බදවා ගැනීමේදී GVK EMRI ආයතනයට ස්වාධීනව කටයුතු කළ හැකි අතර ඔවුන් රජයේ හා පුද්ගලික රෝහල් සමඟ සහයෝගයෙන් කටයුතු කරනු ඇත. (මෙයට බඳවාගත යුත්තේ ශ්‍රී ලාංකිකයන් කියා කොන්දේසියක් නැත.)ලංකා ආණ්ඩුව පැත්තෙන් මේ ව්‍යාපාරයට කරන දායකත්වයක් හැටියට තීරුබදු රහිතව වාහන හා වෛද්‍ය උපකරණ ආනයනය කිරීමට, මේ සේවාවට මධ්‍යස්ථාන පිහිටුවීම සඳහා අවශ්‍ය ස්ථාන සැපයීමටත් ඉන්දීය කළමනාකරුවන් හා පුහුණුකරුවන් සඳහා වීසා ලබා දීමටත් එකඟ වී තිබේ. ලංකාවේ දැනටමත් රජයේ, පුද්ගලික අංශයේ හා රාජ්‍ය නොවන අංශවල ගිලන් රථ සේවාවන් බහුලව තිබියදී ඉන්දියාවෙන් මේ ආකාරයට රාජ්‍ය අනුග්‍රහය යටතේ තවත් ගිලන් රථ සේවාවක් ආරම්භ කිරීමට ඇති වුවමනාව කුමක් දැයි අගමැතිවරයාගේ කැබිනට් පත්‍රිකාවෙන් පැහැදිලි වන්නේ නැත. GVK EMRI ආයතනයට සපයන මුදල් හා පහසුකම් දැනට පවතින ගිලන් රථ සේවාවකට ලබාදුන්නොත් ඔවුනටද බස්නාහිර හා දකුණු පළාත් පුරාම තම සේවාවන් ව්‍යාප්ත කිරීමට පුළුවන් වනු ඇත.දැනට අපේ රටේ පවතින රජයේ සහ පුද්ගලික සෞඛ්‍ය සේවය තුළින්, අපේ ජනතා සෞඛ්‍ය දර්ශක ආසියාවේ ඉහළම මට්ටමකින් පවත්වාගෙන යන බවත් මතක තබාගත යුතුය. ඉන්දියාව සමඟ ආර්ථික හා තාක්ෂණික ගිවිසුමක් ඇති කර ගැනීම අර්ථවත් වන්නේ ලංකාවට තනියම සපයාගත නොහැකි යම්කිසි තාක්ෂණික හෝ ආර්ථික දායකත්වයක් ඉන්දියාවෙන් ලබාගත හැකිනම් පමණි. රථ වාහන, රසායන හා ඖෂධ නිෂ්පාදන කර්මාන්ත එවැනි ක්ෂේත්‍රවලට උදාහරණ වේ. නමුත් ලාංකිකයන්ට පහසුවෙන් සපයාගත හැකි සේවාවන් පවා ඉන්දියාවට භාර දීමට වත්මන් ආණ්ඩුව අර අදින බව පෙනේ. 2001- 2004 අතර පැවති යූ.එන්.පී ආණ්ඩුවද ඉන්ධන අලෙවි කිරිමේ ව්‍යාපාරයෙන් කොටසක් ඉන්දීය ඛණිජ තෙල් සංස්ථාවට විකුණා දැමුවේය. ඉන්දීය සමාගමකට අපේ ඉන්ධන පිරවුම්හල් ලබාදීමෙන් ලංකාවට ලැබුණු විශේෂ ආර්ථික හෝ තාක්ෂණික වාසියක් නැත. මේ වන විට බොරතෙල් මිල පහල වැටී තිබෙන නිසා ඉන්ධන අලෙවි කරුවන් ඩීසල් ලීටරයකින් රු. 34 ක පමණ ලාභයක් ලබමින් සිටින අතර විදෙස් සමාගම් වලට මේ ව්‍යාපාරයන් විකිණීම හේතුවෙන් එහි ලාභ දැන් පිටරටට ඇදී යයි. ඉන්දයාව සමඟ ආර්ථික හා තාක්ෂණික රාමුව පිළිබද ගිවිසුම අත්සන් කිරීමටත් පෙර මේ ගිලන් රථ සේවාව පිළිබද කැබිනට් පත්‍රිකාව වැනි මැදිහත්වීම් තුළින් ශ්‍රී ලංකාවේ ආර්ථිකය විදේශීයකරණය කිරීමට ආණ්ඩුවේ සැලසුම් සහගත උත්සාහයක් තිබෙන බව පෙනේ. මෙවැනි කැබිනට් පත්‍රිකා තව කීපයක් සම්මත කර ගැනීමෙන් පසු ඉන්දියාව සමඟ ඇති කර ගැනීමට යන සහයෝගිතා රාමුවට ආර්ථික හා තාක්ෂණික සහයෝගිතාවය සම්බන්ධ නිශ්චිත වගන්ති ඇතුළත් කිරීමේ අවශ්‍යතාවය ඉබේටම නැති වී යනු ඇත.ඒ,සිදු විය යුතු සියල්ල ගිවිසුමක් නැතුවම අපේ කැබිනට් මණ්ඩලයේ මැදිහත් වීමෙන් සිදුවන නිසාය. ගිලන් රථ සේවාවක් වැනි කාරණයක් සම්බන්ධයෙන් අගමැතිවරයෙකු කැබිනට් පත්‍රිකාවක් ඉදිරිපත් කිරීම ඉතාමත්ම අසාමාන්‍ය දෙයක් බව ඕනෑම කෙනෙකුට වැටහෙනු ඇත.මේ විදේශීයකරණ ක්‍රියාවලියට අවශ්‍ය තල්ලුව ලැබෙන්නේ මොන මට්ටමෙන් දැයි එයින්ම පැහැදිලි වේ. විධායකයේ බලය යොදා ලංකාවේ ආර්ථිකය මේ ආකාරයට ක්‍රමානුකූලව විදේශීයකරණය කිරීම වහාම නැවතිය යුතුය. එපමණක්ද නොව අලුත් ගිවිසුමකට එළඹීමට පෙර 1998 දී අත්සන් කොට දැනට ක්‍රියාත්මකව පවතින ඉන්දියාව සමඟ ඇති නිදහස් වෙළෙඳ ගිවිසුමේ ඇති බරපතළ අඩුපාඩු වලට විසදුම් ලබාගත යුතුය. ලංකාවෙන් ඉන්දියාවට භාණ්ඩ යැවීමේ දී දිගින් දිගටම ඉන්දීය නිලධාරීන්ගෙන් බාධා එල්ල වීම පසුගිය වකවානුව පුරාම අපේ අපනයන කරුවන් ලැබූ අත්දැකීම වේ. මේ නිසා 2014 වසරේ දී අපි ඉන්දියවෙන් ඇ.ඩො මිලියන 4,023ක භාණ්ඩ ගෙන්වා තිබුණද අපට ඉන්දියාවට අපනයනය කිරීමට හැකිවුණේ ඩොලර් මිලියන 625 ක භාණ්ඩ පමණි. ඉන්දියාව සමඟ නිදහස් වෙළෙඳ ගිවිසුමක් අවුරුදු 15 ක් මුළුල්ලේ ක්‍රියාත්මකවීමෙන් පසු ලංකාවෙන් ඉන්දියාවට යවන ප්‍රධානම අපනයන භාණ්ඩය වන්නේ පුවක්ය. ඉන්දියාව සමඟ දැනටම ඇති මෙම නිදහස් වෙළෙඳ ගිවිසුම නිසියාකාරව ක්‍රියාත්මක වූයේ නම් ඒ සහයෝගීතාවය තවත් ඉදිරියට ගෙන යාමට කිසිවකු විරුද්ධ වන්නේ නැත. එමෙන්ම වෙනත් ද්විපාර්ශවික කාරණා වෙත යොමු වෙන්න කලින්, ඉන්දීය ධීවර ප්‍රශ්නයට විසඳුමක් තියෙන්න ඕන කියලත් අපි විශ්වාස කරමු.කිසිදු නිශ්චිත වගන්තියක් නොමැති, ආර්ථික හා තාක්ෂණික සහයෝගිතා ගිවිසුම් සඳහා රාමුවක් යැයි කියමින් ඉන්දියාව සමඟ අත්සන් කිරීමට යන මෙම විවෘත ගිවිසුමටත්, කැබිනට් පත්‍රිකා හරහා ලංකාවේ ආර්ථිකය හොර රහසේම විදේශීයකරණයට ලක් කිරීමටත් එරෙහි වන්නයි අපි ශ්‍රී ලාංකික ව්‍යාපාරික ප්‍රජාවෙනුත්, වෘත්තීයවේදීගෙනුත්, මහජනතාවගෙනුත් ඉල්ලා සිටිමු. ඉන්දියාව සමඟ නව ගිවිසුමක් අත්සන් කළ යුත්තේ පවතින නිදහස් වෙළෙඳ ගිවිසුමේ අඩුලුහුඩුකම් විසඳා ගැනීමෙන් පසුව පමණක්ය යන්න අපි මේ අවස්ථාවේ දී අවධාරණය කර සිටිමු. අපේ අසල්වාසී රට සමඟ අපි අනිවාර්යයෙන්ම වෙළෙඳාම් කළ යුතුය. අපි පෙනී සිටින්නේ ඉන්දියාව සමඟ අඩුවෙන් වෙළෙඳාම් කිරීමට නොව වැඩියෙන් වෙළෙඳාම් කිරීමටය. එහිදී මුලින්ම සිදුවිය යුත්තේ ලංකාවෙන් ඉන්දියාවට වැඩියෙන් භාණ්ඩ අපනයනය කිරීමට හැකිවෙන පරිදි ඉන්දියාව පැත්තෙන් ඇති නිලධාරිවාදී බාධා සහ ප්‍රාන්ත නීති වලින් පැනනැඟෙන ගැටළු නිරාකරණය කිරීමය. එමෙන්ම ඉන්දීය සමාගම් ලංකාවේ අයෝජනය කිරීමේ දී අපට තනිවම කරගත නොහැකි ක්ෂේත්‍ර වලට පමණක් ඉන්දීය ආයෝජන ගෙන්වාගත යුතු බව අපේ අදහසයි. ඉන්දියාව සමඟ ඇතිකරගැනීමට යන මේ ගිවිසුම ආණ්ඩුව පාර්ලිමේන්තුවේ සභාගතකර නැත. ඉන්දීය ගිලන්රථ සේවාවක් දෙරටේම රාජ්‍ය අනුග්‍රහය යටතේ ඇති කිරීම ගැන පාර්ලිමේන්තුවට දැනුම් දී නැත.පරිඝණක හා නාවික ඉංජිනේරු අංශ පමණක් ඉන්දියානු වෘත්තිකයන්ට හා තාක්ෂණවේදීන්ට විවෘත කරන බව මලික් සමරවික්‍රම ඇමතිවරයා මාධ්‍යයට කියා තිබුණද, රෝහල් ගත කිරීමට පෙර සෞඛ්‍ය සේවා කටයුතු ඉන්දියාවට විවෘත කරන බවක් කවුරුවත් කිවුවේ නැත. විපක්ෂයට මේ ගැන කතා කිරීමට අවස්ථාවකුත් නැත.", "URL": "https://sinhala.adaderana.lk/news.php?nid=57393", "Category": null, "Parent URL": null}