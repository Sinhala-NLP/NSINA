{"Source": "Adaderana", "Timestamp": "August 30, 2013 07:00 pm", "Headline": "පොලීසිය හමුදාකරණය කිරීමේ අපේක්ෂාවක් නෑ", "News Content": "තමා පොලීසිය හමුදාකරණය කිරීමට අපේක්ෂා නොකරන බව නීතිය හා සාමය පිළිබඳ අමාත්‍යංශයේ ලේකම් මේජර් ජෙනරාල් නන්ද මල්ලවආරච්චි මහතා පවසයි. අදාළ අමාත්‍යංශයේ ලේකම් ධූරයේ වැඩ භාර ගැනීමෙන් අනතුරුව මාධ්‍ය වෙත අදහස් දක්වමින් නන්ද මල්ලවආරච්චි මහතා මේ බව කියා සිටියේය. නන්ද මල්ලවආරච්චි මහතා එම ධූරයේ වැඩ භාර ගැනීම අද පෙරවරුවේ සිදුවිය. නීතිය හා සාමය පිළිබඳ නව අමාත්‍යංශයේ ලේකම් වශයෙන් විශ්‍රාමික මේජර් ජනරාල් නන්ද මල්ලවආරච්චි මහතා, ජනාධිපති මහින්ද රාජපක්ෂ මැතිතුමා විසින් පසුගිය 27දා පත්කරන ලදී. ජනාධිපති මහින්ද රාජපක්ෂ මහතා යටතේ මෙම නව අමාත්‍යංශය ස්ථාපිත කර තිබේ. ඒ අනුව රාජ්‍ය ආරක්ෂක හා නාගරික සංවර්ධන අමාත්‍යංශය යටතේ මෙතෙක් ක්‍රියාත්මක වූ පොලිස් සේවාව නව අමාත්‍යංශය යටතට පත්කර ඇත. නව අමාත්‍යංශය යටතේ මහජන ආරක්ෂාව මෙන්ම නීතිය හා සාමය පිළිබඳ කටයුතු පවත්වා ගැනීම, මහජන සේවාවන් පවත්වා ගැනීම හා රථවාහන කටයුතු සම්බන්ධ කටයුතු සිදුකෙරෙන බව සඳහන්ය.", "URL": "https://sinhala.adaderana.lk/news.php?nid=37030", "Category": null, "Parent URL": null}