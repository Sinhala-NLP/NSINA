{"Source": "Adaderana", "Timestamp": "April 3, 2012 02:23 pm", "Headline": "අකුණු අනතුරු ඉහළට - විශේෂ අවධානයකින් කටයුතු කරන්නැයි ඉල්ලයි", "News Content": "සෙසු මාසවලට සාපේක්ෂව අප්‍රේල් මාසයේ වාර්තා වී ඇති අකුණු අනතුරු ඉහළ බැවින් ඒ පිළිබඳ විශේෂ අවධානයකින් කටයුතු කරන ලෙස සෞඛ්‍ය අමාත්‍යාංශය ජනතාවගෙන් ඉල්ලා සිටියි. සෑම වසරකම අප්‍රේල් මාසයේ දී අකුණු අනතුරු බහුලව වාර්තා වන බව ඒ පිළිබඳ දත්ත මගින් පෙනී යන බව එම අමත්‍යාංශය පෙන්වා දෙයි. අකුණු අනතුරු වළක්වා ගැනීමේ පූර්ව ක්‍රියාමාර්ග මෙන්ම අකුණු පහරකට ලක්වූ පසු ගත යුතු ක්‍රියාමාර්ග සම්බන්ධයෙන් ද ජනතාව දැනුවත් විය යුතු බව සෞඛ්‍ය අමාත්‍යාංශය පවසයි. ඒ අනුව අකුණකට හසු වූ පුද්ගලයෙකුගේ ශ්වසනය හා හෘද ස්පන්දනය නැවතී ඇත්නම් කෘතිම ශ්වසනයක් සහ හෘද තෙරපුමක් ලබා දී කඩිනමින් රෝහලක් වෙත රැගෙන යා යුතු බව එම අමාත්‍යාංශය සඳහන් කරයි. අකුණු සැර වැදුණු පුද්ගලයෙකු ස්පර්ශ කිරීමෙන් වෙනත් අයෙකුට විදුලි ධාරවන් ඇතුළු වීමේ අවදානමක් නොමැති බව අවධාරණය කරන සෞඛ්‍ය අමාත්‍යාංශය ඒ අනුව එවැනි අයෙකුට ප්‍රතිකාර කිරීම සඳහා බිය විය ‍යුතු නොමැති බව පෙන්වාදෙයි.", "URL": "https://sinhala.adaderana.lk/news.php?nid=23259", "Category": null, "Parent URL": null}