{"Source": "Adaderana", "Timestamp": "September 11, 2010 03:19 pm", "Headline": "ප්‍රභාගේ මව බැලීමට දිනකට 300 ක් පමණ එනවා ", "News Content": "එල්. ටී. ටී. ඊ සංවිධානයේ නායක වේලුපිල්ලේ ප්‍රභාකරන්ගේ මව වන පාර්වතී අම්මා තවදුරටත් වැල්වෙටිතුරෙයි රෝහලේ ප්‍රතිකාර ලබන බවත්, ඇයගේ සෞඛ්‍යය තත්ත්වයෙහි සැලකිය යුතු මට්ටමේ ප්‍රගතියක් දැකගත නොහැකි බවත් ද්‍රවිඩ ජාතික විමුක්ති සන්ධානයේ මහ ලේකම් එම්. කේ. ශිවාජිලිංගම් මහතා පවසයි. ඇය දීර්ඝ කාලයක සිට අංශභාග රෝගී තත්ත්වයෙන් පීඩා විඳින බව ද අද දෙරණ වෙත අදහස් දක්වමින් ඔහු සඳහන් කළේය. දැනට 80 වන වියෙහි පසුවන පාර්වතී අම්මාගේ සෞඛ්‍ය තත්ත්වයෙහි ඉහළ වර්ධනයක් බලාපොරොත්තු විය නොහැකි බව ඇයට ප්‍රතිකාර කරනු ලබන වැල්වෙටිතුරෙයි රෝහලේ වෛද්‍යවරුන් පැවසූ බව ද ශිවාජිලිංගම් මහතා මහතා ප්‍රකාශ කළේය. කෙසේවෙතත් දිනකට 200 ක් 300 ක් අතර වන ජනකායක් ඇයගේ සුවදුක් විමසා බැලීම සඳහා රෝහලට පැමිණෙන බව ද ඔහු අවධාරණය කළේය. මෙම පිරිස අතරන් වැඩි දෙනෙකු උතුරේ ප්‍රදේශයේ සංචාරය කිරීමට පැමිණෙන සිංහල ජාතිකයින් බව ඒ මහතා සඳහන් කළේය. එමෙන්ම පසුගිය මස 20 වන දින අවසන් වරට ඇයගේ සුවදුක් විමසීම සඳහා රෝහල වෙත ගිය බවත්, ඇය වෙනුවෙන් ඉටුකළ හැකි උපරිමය සිදුකරන බවත් ශිවාජිලිංගම් මහතා අවධාරණය කළේය.", "URL": "https://sinhala.adaderana.lk/news.php?nid=10793", "Category": null, "Parent URL": null}