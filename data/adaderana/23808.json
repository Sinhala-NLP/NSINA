{"Source": "Adaderana", "Timestamp": "April 26, 2012 08:52 am", "Headline": "තැපෑලේ දී හෂීස් හමුවීමේ සිද්ධිය - තවත් විදේශිකයෙකු අත්අඩංගුවට", "News Content": "කොළඹ මධ්‍යම තැපැල් හුවමාරුවේ දී හෂීස් මත්ද්‍රව්‍ය හමුවීමේ සිද්ධියට සම්බන්ධ තවත් විදේශිකයෙකු අත්අඩංගුවට ගෙන තිබේ. කටුනායක ජාත්‍යන්තර ගුවන්තොටුපළේ දී ඊයේ(25) රාත්‍රීයේ මොහු අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. තායිලන්තයේ බැංකොක් නුවර බලා පිටත්ව යාමට පැමිණ ඇති මෙම බ්‍රිතාන්‍ය ජාතිකයා සම්බන්ධයෙන් පොලිස් මත්ද්‍රව්‍ය කාර්යාංශය පරීක්ෂණ ආරම්භ කර ඇති බව අජිත් රෝහණ මහතා ප්‍රකාශ කළේය. විදේශ රටක සිට තැපැල් මාර්ගයෙන් ‍ සඟරා තුළ සඟවා හෂීස් මත්ද්‍රව්‍ය මෙරට ප්‍රසිද්ධ නිළිය‍කගේ නමට එවා තිබියදී පසුගියදා කොළඹ මධ්‍යම තැපැල් හුවමාරුවේ දී සොයාගනු ලැබීය. එම පාර්සලය භාරගැනීමට ‍විදේශිකයින් දෙදෙනෙකු පැමිණ ඇති අතර එහිදී එයින් එක් අයෙකු අත්අඩංගුවට ‍ගෙන අධිකරණයට ඉදිරිපත් කිරීමෙන් අනතුරුව මේ වන විට රක්ෂිත බන්ධනාගාරගත කර තිබේ. අනෙක් විදේශිකයා පලාගොස් තිබූ අතර ඔහු අත්අඩංගුවට ගැනීම සඳහා පොලිසිය විශේෂ පරීක්ෂණයක් ආරම්භ කර තිබුණි. ඒ අනුව ඊයේ රාත්‍රී එම විදේශිකයා දිවයිනෙන් පිටව යාමට ගුවන්තොටුපළට පැමිණි අවස්ථාවේ ආගමන විගමන නිලධාරීන් විසින් මෙලෙස අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=23808", "Category": null, "Parent URL": null}