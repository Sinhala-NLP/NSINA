{"Source": "Adaderana", "Timestamp": "July 11, 2012 07:21 am", "Headline": "අපරාධ චෝදනා එල්ලවුණු හිමියන්ට සංඝනායක පදවිය අහිමියි", "News Content": "අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන දැනට රිමාන්ඩ් භාරයට පමුණුවා ඇති ගාලුදිසාවේ ප්‍රධාන සංඝනායක,මිගෙට්ටුවත්තේ සුමිත්ත හිමිගේ සංඝනායක පදවිය තාවකාලිකව අත්හිටුවීමට අස්ගිරි පාර්ශවයේ කාරක සංඝ සභාව තීරණය කර තිබේ. බෙන්තොට හා අලුත්ගම ප‍්‍රදේශවල සිදුවූ අපරාධ රැසක අපරාධකරුවන්ට නවාතැන් ලබා දුන් සහ අදාළ අපරාධයන් සඳහා අනුබලදුන් බවට සැකකෙරෙන උන්වහන්සේට එරෙහි චෝදනා සම්බන්ධයෙන් පරීක්ෂණ නිමවනතුරු හා අධිකරණ තීන්දුව ලැබෙනතුරු මෙසේ සංඝනායක පදවිය අත්හිටුවීමට කටයුතු කළ බව අස්ගිරි පාර්ශවයේ ප්‍රධාන ලේඛකාධිකාරී,පූජ්‍ය ආණමඩුවේ ධම්මදස්සි හිමියන් කියා සිටියි. සැකකාර හිමියන්ට එල්ලවී ඇති චෝදනා හා අපරාධ පරීක්ෂණ දෙපාර්තමේන්තුව විසින් දැනුම්දුන් කරුණු සලකා බලා මෙම තීරණය ගත් බව ලේඛකාධිකාරී හිමියන් අද දෙරණට වැඩිදුරටත් සඳහන් කළේය. බෙන්තොට දී සිදුකළ ලක්ෂ 23 ක රත්රන් කොල්ලය සහ අලුත්ගම කෝටි 04 ස්වර්ණාභරණ හා මැණික් කොල්ලය ඇතුළු අපරාධ රැසක සැකකරුවන්ට මෙම සැකකාර හිමිනම විසින් සහාය ලබා දී ඇති බවට පොලීසිය සැක පළකරයි.", "URL": "https://sinhala.adaderana.lk/news.php?nid=25670", "Category": null, "Parent URL": null}