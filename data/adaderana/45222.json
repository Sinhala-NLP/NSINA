{"Source": "Adaderana", "Timestamp": "August 8, 2014 04:34 pm", "Headline": "අතුරුදන් වූවන් හොයන ජනපති කොමිසමට අද පැමිණිලි 65ක්", "News Content": "අතුරුදන් වූවන් පිළිබඳ පැමිණිලි විමර්ශනය කරන ජනපති කොමිසමේ කටයුතු අද මන්නාරමේ ආරම්භ කළ අවස්ථාවේදී අතුරුදන් වූවන් ගැන පැමිණිලි කිරීමට පුද්ගලයින් 65 දෙනෙකු පැමිණ තිබේ. මැක්ස්වෙල් පරාක්‍රම පරණගම මහතාගේ ප්‍රධානත්වයෙන් යුතු එම ජනාධිපති කොමිසමට, මනෝ රාමනාදන්, එස්. විද්‍යාරත්න යන අය නිලධාරීන්ද ඇතුළත්ය. ඔවුන් ඉදිරියේ පැමිණිලි ලබාදීමේ කටයුතු මන්නාරම මාන්තෙයි බටහිර ප්‍රාදේශීය ලේකම් කාර්යාලයේදී අද පෙරවරු 9.00 සිට පස්වරු 5.00 දක්වා සිදුවිය. හෙට දිනයේ පුද්ගලයින් 60 දෙනෙකු එම කොමිස‍ම හමුවේ පැමිණිලි කිරීමට නියමිතය. මන්නාරමේ අතුරුදන් වූවන් ගැන පැමිණිලි කිරීමට එම දිස්ත්‍රීක්කයේ මාන්තෙයි බටහිර, මන්නාරම හා මඩු ප්‍රදේශවල පිහිටි ග්‍රාමසේවා වසම් 45 ස්ථාන 230ක් සුදානම් කර තිබේ. අද සිට දින 04ක් මන්නාරම දිස්ත්‍රික්කයේ අතුරුදන්වූවන් පිළිබඳ පැමිණිලි විමර්ශනය කිරීමට නියමිතය. මේ යටතේ අද සහ හෙට මාන්තෙයි ප්‍රාදේශිය ලේකම් කොට්ඨාසයේ පැමිණිලි විමර්ශනය කිරීමට කටයුතු යොදා තිබේ. ලබන ඉරිදා මන්නාරම ප්‍රාදේශිය ලේකම් කොට්ඨාසයේ ද සඳුදා මඩු ප්‍රාදේශිය ලේකම් කොට්ඨාසයේ ද පැමිණිලි විභාග කරන බව කොමිසමේ ලේකම් එච්.ඩබ්ලිව් ගුණදාස මහතා සඳහන් කළේය. අතුරුදන්වූවන් සම්බන්ධයෙන් නව පැමිණිලි බාරගැනීම ද එහිදී සිදුකෙරෙන අතර විමර්ශන කටයුතු සඳහා සහය පළ කරන ලෙස අදාළ ප්‍රදේශ වල ජනතාවගෙන් කොමිසම ඉල්ලීමක් ද කරයි. පසුගිය වසරේ අගෝස්තු මාසයේ දී ජනාධිපතිවරයා විසින් පත් කළ කොමිසමට මේ දක්වා පැමිණිලි 19,000ක් පමණ ලැබි ඇති අතර ඉන් පැමිණිලි 800ක් පමණ විමර්ශනය කර අවසන් කර ඇත. මේ වන විට කොමිසම මගින් යාපනය, කිලිනොච්චිය, මුලතිව් සහ මඩකළපුව දිස්ත්‍රීක්කවල විමර්ශන කටයුතු සිදුකර ඇති අතර කොමිසමේ කාලය ලබන වසරේ පෙබරවාරි මස 15 වන දින දක්වා දීර්ඝ කර තිබේ.", "URL": "https://sinhala.adaderana.lk/news.php?nid=45222", "Category": null, "Parent URL": null}