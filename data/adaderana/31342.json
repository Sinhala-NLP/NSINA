{"Source": "Adaderana", "Timestamp": "February 4, 2013 05:12 pm", "Headline": "සෙස් බදු දෙගුණ කිරීමෙන් තේ කර්මාන්තය අනතුරේ!", "News Content": "ජනවාරි මස 23 වන දින නිකුත් කළ රජයේ ගැසට් නිවේදනයක් අනුව තේ අපනයනයේදී මෙතෙක් අයකළ සෙස් බදු ප‍්‍රමාණය 100%කින් වැඩි කිරීමට රජය ගත් තීරණයෙන් මෙරට තේ වෙළඳාම හා කර්මාන්තය දැඩි අවදානමකට ලක්ව ඇතැයි ජනතා විමුක්ති පෙරමුණ පවසයි. එම පක්ෂයේ පාර්ලිමේන්තු මන්ත්‍රී සුනිල් හඳුන්නෙත්ති මහතා විසින් නිකුත් කළ නිවේදනයක ඒ පිළිබඳව වැඩිදුරටත් මෙසේ ද සඳහන්ය. පසුගිය ජනවාරි 23 වන දින නිකුත් කළ රජයේ ගැසට් නිවේදනයක් අනුව තේ අපනයනයේදී මෙතෙක් අයකළ සෙස් බදු ප‍්‍රමාණය 100%කින් වැඩිකිරීමට තීරණය කිරීමෙන් තේ වෙළඳාම හා කර්මාන්තය දැඩි අවදානමකට ලක්ව ඇති බව අපි අවධාරණය කරමු. මෙම නව සෙස් බදු අයකිරීම අනුව මෙතෙක් තේ කිලෝවකට අයකළ රු. 10 සෙස් බදු ප‍්‍රමාණය රුපියල් 22 දක්වා දෙගුණයකින් ඉහළ යනු ඇත. 2010ට කලින් තේ කිලෝවකට අයකරන ලද්දේ රු. 4ක සෙස් බදු ප‍්‍රමාණයකි. එය වසර 2ක් ඇතුළත රු. 22 දක්වා ඉහළ දැමීම ඉතාම අසාධාරණ බදු පැනවීමක් බව අපි අවධාරණය කරමු. ආණ්ඩුව මේ වනවිටත් සෙස් බදු ලෙස තේ කර්මාන්තයෙන් පමණක් රුපියල් බිලියන 4ක පමණ සෙස් බදු අයකරගන්නා අතර එය යම් නිෂ්පාදන කර්මාන්තයක් මත බදු පැනවීමෙන් රජයේ භාණ්ඩාගාරය උපයන විශාලම බදු ආදායම විය හැකිය. මෙවරද හදිසියේ අත්තනෝමතික ලෙස මෙම සෙස් බදු පනවා ඇත්තේ තේ මණ්ඩලය හෝ තේ අපනයනකරුවන්ගේ සංගමය පවා දැනුවත්කිරීමකින් තොරවය. අඩු තරමේ විෂය භාර අමාත්‍යවරයා පවා මෙම බදු පැනවීම පිළිබඳ අවබෝධයකින් සිටියේද යන්න සැක සහිතය. මෙය සම්පූර්ණයෙන්ම භාණ්ඩාගාරයේ අත්තනෝමතික තීරණයකි. සෙස් බදු ප‍්‍රතිපත්තිය අනුව සෙස් බද්දක් පනවන කර්මාන්තයේ උන්නතිය උදෙසා එම පනවන බදු ආදායම යෙදවිය යුතුය. නමුත් මේ දක්වා පනවා ඇති හා නව ගැසට් නිවේදනය අනුව පනවන සෙස් බද්ද ද කර්මාන්තයේ හෝ තේ අපනනයනයේ ප‍්‍රවර්ධනයන්ට ආණ්ඩුව යොදවන්නේ නැත. පාර්ලිමේන්තුවේදීද මේ බව අනාවරණය විය. ජනවාරි 23වැනිදා හදිසි තීරණයක් අනුව තේ අපනයනය සඳහා සෙස් බදු පැනවීමෙන් එතෙක් පැවති සෙස් බදු අගයන් මත අපනයන විකුණුම් ගිවිසුම්වලට එළඹුණු අපනයනකරුවන් ඔවුන්ගේ සෑම තේ කිලෝවකින්ම අමතර රු. 12ක පමණ පාඩුවක් විඳීමට සිදුවේ. මෙම ගැසට් නිවේදනයට අනුව තොග තේ අපනයන සඳහා 5%ක සෙස් බදු පනවා ඇත. දැනට අපනයනය කරන තේ තොගවලින් 50%කට වැඩි ප‍්‍රමාණයක් කිලෝ 10ට වැඩි තොග ඒකක (Bulk) බැවින් මෙම සෙස් බදු පැනවීමෙන් තේ අපනයනකරුවන් මහත් අපහසුතාවයට පත් වන්නේය. දැනටමත් ලංකාවේ තේ සඳහා පනවන ඉහළ බදු හා නිෂ්පාදන වියදම් නිසා පිරිවැය ඉහළ යාමෙන් “ලංකා තේ” සඳහා ලෝක වෙළඳපොළේ ඇති ඉල්ලූම ගිලිහී යාමේ අවදානමකට ලංකාව පත්වී ඇත. රජයේ මෙම අත්තනෝමතික පියවර නිෂ්පාදන ආර්ථිකය විනාශයට පත්කර නාස්තිකාර වියදම් හා බදු සහන ලබාදෙන විනෝද ආර්ථිකය පිනවීමේ ප‍්‍රතිපත්තියම කි‍්‍රයාවටම අවස්ථාවක් ලෙස හඳුනා ගන්නා අපි මෙම සෙස් බදු තීරණය වහා ඉවත්කරගන්නා ලෙසත් රජය හදිසියේ පනවන ලද ගැසට් නිවේදනය අහෝසි කරන ලෙසත් රජයට බලකර සිටී.", "URL": "https://sinhala.adaderana.lk/news.php?nid=31342", "Category": null, "Parent URL": null}