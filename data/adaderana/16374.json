{"Source": "Adaderana", "Timestamp": "May 28, 2011 08:30 am", "Headline": "වංචනිකව මැලේසියාවේ රැකියා සඳහා යාම වැළැක්වීමට එකඟතාවක්", "News Content": "ශ්‍රී ලාංකික ශ්‍රමිකයන් වංචනික ලෙස මැලේසියාවේ රැකියා සඳහා පිටත්ව යාම වැළැක්වීම සඳහා දෙරට අතර එකඟතාවකට පැමිණ තිබේ. ශ්‍රී ලාංකික ශ්‍රමිකයින් වංචනික ලෙස මැලේසියාවේ රැකියා සඳහා ගොස් සිටීම නිසා ගැටලු රැසක් හටගෙන ඇති බව ශ්‍රි ලංකා විදේශ සේවා නියුක්ති කාර්යාංශය පැවසීය. මේ පිළිබඳ අවධානය යොමු කර මැලේසියාවේ ශ්‍රී ලංකා තානාපති කාර්යාලයේ පරිපාලන ලේකම්වරයා සහ විදේශ සේවා නියුක්ති කාර්යාංශයේ තානාපතිවරයා‍ගේ ප්‍රධානත්වයෙන් මෙම සාකච්ඡා පවත්වා ඇත. ශ්‍රි ලාංකික ශ්‍රමිකයින්ට මැලේසියාවේ වීසා නිකුත් කිරීමට නම් විදේශ සේවා නියුක්ති කාර්යාංශයේ පුහුණුව ලබාසිටිම අනිවාර්ය කිරීමට ද මෙහිදී තීරණය වී ඇති බව සඳහන්ය. එමෙන්ම රැකියා සඳහා යාමට අපේක්ෂා කරන ශ්‍රමිකයින් පිළිබඳ තොරතුරු වි‍දේශ සේවා නියුක්ති කාර්යාංශය මගින් මැලේසියානු තානාපති කාර්යාලයට ලබාදීමටත් මෙම සාකච්ඡාවේ දී තීරණය වී තිබේ.", "URL": "https://sinhala.adaderana.lk/news.php?nid=16374", "Category": null, "Parent URL": null}