{"Source": "Adaderana", "Timestamp": "March 9, 2017 06:12 pm", "Headline": "ජනාධිපති කොමිසමෙන් බන්දුලට දැඩි අවවාද ", "News Content": "ප්‍රශ්නගත බැඳුම්කර ගනුදෙනුව පිළිබඳ සෙවීමට පත් කළ ජනාධිපති කොමිසම හමුවේ බන්දුල ගුණවර්ධන මන්ත්‍රීවරයා අද(09) සාක්ෂි ලබාදුනි. කොමිසම විසින් සිදුකළ කැඳවීමකට අනුව මන්ත්‍රීවරයා එහි පෙනී සිටි අතර ඔහුගේ නීතීඥවරයා ලෙස පාර්ලිමේන්තු මන්ත්‍රී නාමල් රාජපක්ෂ මහතා ද කොමිසම හමුවේ පෙනී සිටියේය. එහිදී ජ්‍යේෂ්ඨ අතිරේක සොලිසිටර් ජනරාල් දප්පුලද ලිවේරා මහතා බන්දුල ගුණවර්ධන මන්ත්‍රීවරයාගෙන් කරුණු විමසීම ආරම්භ කළ අතර මන්ත්‍රීවරයා පසුගිය හත් වන දින මාධ්‍යහමුවකදී සිදුකළ ප්‍රකාශයක් සම්බන්ධයෙන් එහිදී අවධානය යොමු කර තිබේ. මාර්තු මස 07 වනදා දෙරණ රූපවාහිණී නාලිකාවේ ප්‍රවෘත්ති ප්‍රකාශයෙන් විකාශය වූ අන්දමට ජනාධිපති කොමිසම හමුවේ සාක්ෂි ලබාදීම සඳහා තමන් ලිඛිත ඉල්ලීමක් යොමු කළ බවට මාධ්‍ය හමුවේ ප්‍රකාශ කළේද යන්න ජ්‍යේෂ්ඨ අතිරේක සොලිසිටර් ජනරාල්වරයා බන්දුල ගුණවර්ධන මහතාගෙන් විමසා සිටියේය. ඊට පිළිතුරු දෙමින් මන්ත්‍රීවරයා කියා සිටියේ ඉදිරියේදී කොමිසමට එවැනි ඉල්ලීමක් සිදුකිරීමට බලාපොරොත්තු වන බව තමන් මාධ්‍ය හමුවේ ප්‍රකාශ කළ බවයි. කෙසේවෙතත් මන්ත්‍රීවරයා මාධ්‍ය හමුවේ සිදුකළ ප්‍රකාශය උපුටා දැක්වූ ජ්‍යේෂ්ඨ අතිරේක සොලිසිටර් ජනරාල්වරයා ඒ වන විටත් එවැනි ඉල්ලීමක් කොමිසමෙන් සිදුකර ඇති බවට මන්ත්‍රීවරයා ප්‍රකාශ කර ඇති බව පැහැදිලිවම සනාථ වන බව පෙන්වා දී තිබේ. ඒ අනුව බන්දුල ගුණවර්ධන මන්ත්‍රීවරයා කියා සිටියේ තමහන් විසින් එවැනි ප්‍රකාශයක් සිදුකර ඇත්නම් එය චේතනාන්විතව නොව වචන අතපසුවීමකින් සිදුකරන්නට ඇති බවයි. එහිදී කොමිසමේ සභාපති විනිසුරු කේ.ටී. චිත්රනසිරි මහතා සඳහන් කළේ එවැනි අතපසුවීම් වලින් කොමිසම සිදුකරනු ලබන අපක්ෂපාතී පරීක්ෂණයන්ට බාධා එල්ල වන බවයි. එමෙන්ම කොමිසම පිළිබඳව ඇති ජනතා විශ්වාසය බිඳ වැටීමට මෙවැනි සාවද්‍ය ප්‍රකාශයන් හේතුවන බවද සභාපතිවරයා අවධාරණය කර සිටියේය. එබැවින් ඉදිරියේදී වචන හසුරුවන විට කොමිසම සම්බන්ධයෙන් ඇති ජනතා ආකල්ප බිඳ වැටෙන ආකාරයෙන් කටයුතු නොකරන ලෙස කොමිසමේ සභාපතිවරයා බන්දුල ගුණවර්ධන මන්ත්‍රීවරයාට අවවාද කර තිබේ.", "URL": "https://sinhala.adaderana.lk/news.php?nid=70648", "Category": null, "Parent URL": null}