{"Source": "Adaderana", "Timestamp": "July 11, 2017 04:44 pm", "Headline": "පොලීසියට නීතිය අතට ගන්න බෑ - එම්.ඒ.සුමන්තිරන්", "News Content": "පොලීසියට නීතිය අතට ගෙන අයුක්තිය සිදුකිරීමට කිසිදු අවසරයක් නොමැති බැව් දෙමළ ජාතික සන්ධාන පාර්ලිමේන්තු මන්ත‍්‍රී එම්.ඒ.සුමන්තිරන් මහතා පවසයි.යාපනය,මනල්කාඩු ප‍්‍රදේශයේදි පොලිස් වෙඩි ප‍්‍රහාරයකින් 24 හැවිරිදි තරුණයෙකු ජිවිතක්ෂයට පත්වීම සම්බන්ධයෙන් අදහස් දක්වමින් සුමන්තිරන් මහතා එලෙස පැවසුවේය.සුමන්තිරන් මහතා අදාළ සිදුවීම සම්බන්ධයෙන් පැවසූවේ පොලීසියට නීතිය ක‍්‍රියාත්මක කිරීමට අයිතියක් පවතින අතර,නීතිය ඉක්මවා කටයුතු කිරීමට අයිතියක් නොමැති බවය.යාපනය ප‍්‍රදේශයේ නීති විරෝධී වැලි ජාවාරම්කරුවන් අත්අඩංගුවට ගෙන නීතිය ක‍්‍රියාත්මක කිරීමට පොලීසියට හැකියාව පවතින අතර,පොලීසිය සිදුකළ යුත්තේ නීතිය මඟින් අදාළ පුද්ගලයින්ට දඬුවම් දීම මිස පුද්ගලයින් ඝාතනය කිරීම නොවන බවද හෙතෙම පැවසුවේය.මනල්කාඩු සිදුවීම තුළින් පොලිසිය නීතිය ඉක්මවා කටයුතු කොට ඇති අතර,නීතිය ඉක්මවා කටයුතු කළ පොලිස් නිලධාරීන් වෙත දඩුවම් ලබාදිය යුතු බවද මන්ත‍්‍රිවරයා පැවසුවේය.", "URL": "https://sinhala.adaderana.lk/news.php?nid=75134", "Category": null, "Parent URL": null}