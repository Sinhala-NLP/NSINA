{"Source": "Adaderana", "Timestamp": "September 9, 2018 11:03 am", "Headline": "අගමැති හෙට වියට්නාමයට", "News Content": "තෙදින නිල සංචාරයක් සඳහා අග්‍රාමාත්‍ය රනිල් වික්‍රමසිංහ මහතා හෙට (10) වියට්නාමය බලා පිටත්ව යාමට නියමිතව තිබේ. අග්‍රාමාත්‍ය කාර්යාලය සදහන් කළේ ලෝක ආර්ථික සමුළුවේ ආරාධනය මත වියට්නාමයේ හැනෝයි නුවර පැවැත්වෙන ආසියාන් ලෝක ආර්ථික සමුළුව සදහා සහභාගී වීමට අග්‍රාමාත්‍යවරයා වියට්නාමය බලා පිටත්ව යාමට නියමිත බවයි. ආසියානු සංවිධානයට අයත් රටවල හා අනෙකුත් ආසියානු රටවල ඉහළ පෙලේ නායකයින් රැසක් මෙම සමුළුවට සහභාගී වන බව සඳහන්ය. සමුළුවේ ආරම්භක සැසිවාරයේ දී වියට්නාම අග්‍රාමාත්‍යවරයා විසින් පිළිගැනීමේ දේශනය සිදුකිරීමට නියමිත අතර සිංගප්පූරු අග්‍රාමාත්‍යවරයා සහ චීන උප අග්‍රාමාත්‍යවරයා ද අදහස් දැක්වීමට නියමිතය. ආසියානු සංවිධානයට අයත් රටවල නායකයින්ගේ සාකච්ඡා මණ්ඩපයක් ද මෙහිදි පැවැත්වෙන බව අග්‍රාමාත්‍ය කාර්යාලය පැවසීය.", "URL": "https://sinhala.adaderana.lk/news.php?nid=95804", "Category": null, "Parent URL": null}