{"Source": "Adaderana", "Timestamp": "April 20, 2013 03:06 pm", "Headline": "ලක්ෂ 42 කොල්ලයේ 7ක් මාට්ටු ", "News Content": "රුපියල් ලක්ෂ 42 ක මුදලක් කොල්ලකෑමේ සිද්ධියක් සම්බන්ධයෙන් සැකපිට පුද්ගලයින් 07 දෙනෙකු මාතලේ පොලීසිය විසින් අත්අඩංගුවට ගෙන තිබේ. මාතලේ ප්‍රදේශයේ පිහිටි රටබීමහලක හිමිකරුවෙකුගේ නිවසේ තිබී මෙම මුදල පසුගිය 17 වන දින අදාළ සැකකරුවන් විසින් පැහැර ගෙන ඇති බව පොලීසිය පැවසුවේය. මේ පිළිබද පරීක්ෂණ ආරම්භ කළ මාතලේ පොලීසිය ඊයේ දිනයේ මහනුවර මැණික්හින්න, පිලවල ප්‍රදේශයේ දී සිද්ධියේ ප්‍රධාන සැකකරු ඇතුළු තවත් කාන්තාවක් අත්අඩංගුවට ගෙන ඇත. ඔවුන්ගෙන් ප්‍රශ්න කිරීමෙන් පසු අනෙකුත් සැකකරුවන් 05 දෙනා මාතලේ අවට ප්‍රදේශයේදී අත්අඩංගුවට ගත් බව පොලීසිය පැවසුවේය. එම සැකකරුවන්ගෙන් සිදු කළ ප්‍රශ්න කිරීම්වල දී සොරාගන්නා ලද මුදල් තොගය පදිය පැලැල්ල ප්‍රදේශයේ සහ මහනුවර මැණික්හින්න ප්‍රදේශයේ සඟවා තිබිය දී සොයා ගත් බව මාතලේ පොලීසිය සඳහන් කළේය. කොල්ලයට යොදාගත් මෝටර් රථය පොලිස් භාරයට ගෙන ඇති අතර සැකකරුවන් අද මාතලේ මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=33424", "Category": null, "Parent URL": null}