{"Source": "Adaderana", "Timestamp": "October 12, 2016 09:12 am", "Headline": "කේරළ ගංජා තොගයක් සමග දෙන්නෙක් දැලේ", "News Content": "කේරළ ගංජා තොගයක් සමඟ කාන්තාවක සහ තවත් පුද්ගලයෙකු නාවික හමුදාව විසින් අත්අඩංගුවට ගෙන තිබේ.පේදුරුතුඩුව මානල්කඩු ප්‍රදේශයේදී සහ මුලතිව් චෙම්මාලෙයි ප්‍රදේශයේදී මෙම සැකකරුවන් අත්අඩංගුවට ගෙන ඇති බව සඳහන්ය.නාවික හමුදා බුද්ධිඅංශ නිලධාරීන්, සුරා බදු දෙපාර්තමේන්තුවේ නිලධාරීන් සහ මුලතිව් පොලීසිය එක්ව සිදුකළ වැටලීමකදී මෙම කේරළ ගංජා තොගය සොයාගෙන තිබේ.මනල්කඩු ප්‍රදේශයේදී අත්අඩංගුවට ගත් පුද්ගලයා සතුව තිබී කේරළ ගංජා කිලෝ ග්රෑරම් 12යි ග්රෑම් 600ක් නාවික හමුදාව බාරයට ගෙන ඇති අතර චෙම්මාලෙයි ප්‍රදේශයේදී අත්අඩංගුවට ගත් කාන්තාව සතුව තිබී කේරළ ගංජා කිලෝ ග්‍රෑම් 1යි ග්‍රෑම් 700ක් නාවික හමුදාව භාරයට ගෙන ඇති බව සඳහන්ය.සැකකාර කාන්තාව යාපනයේ සිට පුල්මුඩේ දක්වා අදාළ කේරළ ගංජා ප්‍රවාහනය කරමින් තිබූ බව නාවික හමුදාව පවසයි.සිද්ධිය සම්බන්ධයෙන් පේදුරුතුඩුව සුරාබදු දෙපාර්තමේන්තුව සහ මුලතිව් පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=64955", "Category": null, "Parent URL": null}