{"Source": "Adaderana", "Timestamp": "December 21, 2016 01:26 pm", "Headline": "  නමට ඒකීය රාජ්‍යයෙන් වැඩක් නෑ - වෙබ් අඩවිවලටත් තර්ජන ඇවිල්ලා", "News Content": "නව ආණ්ඩුක්‍රම ව්‍යවස්ථාවක් සම්පාදනය සඳහා තමන් විසින් ලබාදී ඇති යෝජනා 14 සම්බන්ධයෙන් ආණ්ඩුව මෙතෙක් ප්‍රතිචාර දක්වා නැතැයි ඒකාබද්ධ විපක්ෂය පවසයි.අද පැවැති මාධ්‍ය හමුවකදී ඒ ගැන අදහස් දැක්වූ පා.ම දිනේෂ් ගුණවර්ධන මහතා කියා සිටියේ මේ ගැන අගමැතිවරයා, හිටපු ජනාධිපතිවරයා හා විපක්ෂනායකවරයා පවා හමුවී දැනුම්වත් කළ බවයි.ඒකීය රාජ්‍ය සංකල්පය නමට පමණක් සීමාවී තිබීම ඵලක් නැති බවත්, ඒ අනූව ව්‍යවස්ථා සංශෝධනය සඳහා ලබාදුන් යෝජනා 14ගැන පැහැදිලි ප්‍රතිචාරයක් ආණ්ඩුවෙන් නොලැබේ නම් එම සංශෝධනයට ඒකාබද්ධ විපක්ෂය සහය නොදෙන බවත්, හෙතෙම කීවේය.මාධ්‍ය හමුව ඇමතු හිටපු අමාත්‍ය මහාචාර්ය ජී.එල් පීරිස් මහතා ද අදාළ යෝජනා 14ට ආණ්ඩුවේ ප්‍රතිචාරය අපේක්ෂා කරන බව පැවසීය.එසේම 19 වැනි සංශෝධනය සම්මත කර ගැනීමට දින 100 ආණ්ඩුව තුළ දැරූ උත්සාහය 20 වැනි සංශෝධනය සම්මත කර ගැනීමට නොතිබීම නිසා ව්‍යවස්ථා සංශෝධනයෙන් විදේශීය අවශ්‍යතාවයක් ඉටුකරන්නේදැයි සැකයක් ඇති වන බව ඔහු කීවේය.ඩලස් අලහප්පෙරුම මහතා මාධ්‍ය හමුව අමතමින් පැවසුවේ වත්මන් ආණ්ඩුව බලයට ගෙනඒමට සහය ලබාදුන් සමාජ වෙබ් අඩවිවලට පවා අනතුරු ඇඟවීමක් දැන් ආණ්ඩුව විසින්ම සිදුකර ඇති බවයි.යහපාලන ආණ්ඩුව බලයට ගෙනඒමට සහයදුන් \"දූලා පුතාලාට ස්තූතියි\" යැයි වරක් වත්මන් ආණ්ඩුවට සහය පළ කළ තැනැත්තියක කියා සිටි බවද ඒ මහතා පෙන්වාදුන්නේය.මාධ්‍ය හමුවට එක්වූ මහින්ද යාපා අබේවර්ධන මහතා වත්මන් ආණ්ඩුවේ අදූරදර්ශි ප්‍රතිපත්ති නිසා සහල් මිල ඉහළ ගොස් ඇති බව කියා සිටියේය.වී වගාව සඳහා ගොවීන් අධෛර්යමත් කිරීම නිසා සහල් මිල ඉහළ ගිය බවද, වකුගඩු රෝග ගැන කතා කරන ආණ්ඩුවේ ඉහළම අය පිටරටින් සහල් ගෙන්වීම තුළ එම රටවල් විසින් ගොවිතැනට යොදාගන්නා විෂ රසායන ගැන නොදැනුවත්ද? හෙතෙම ප්‍රශ්න කළේය.ශ්‍රීලනිප මහලේකම්වරයෙකු ලෙස දුමින්ද දිසානායක ඇමතිවරයා කෘෂිකර්ම ඇමතිව සිටින ආණ්ඩුවක මේ ආකාරයෙන් සහල් මිල ඉහළයාම තුළ චෝදනාව ශ්‍රීලනිපයටම නොවේදැයි මාධ්‍යවේදියෙකු ප්‍රශ්න කළ අවස්ථාවේදී මාධ්‍ය හමුවට එක්වූවන් පෙන්වාදුන්නේ ඔහු ශ්‍රීලනිප මහලේකම් වුවද කෘෂිකර්මය සඳහා ක්‍රියාත්මක කරන ප්‍රතිපත්ති මීට හේතුව බවයි.", "URL": "https://sinhala.adaderana.lk/news.php?nid=67225", "Category": null, "Parent URL": null}