{"Source": "Adaderana", "Timestamp": "March 23, 2019 06:06 pm", "Headline": "මෙරට සිදු කෙරෙන දැවැන්තම ආයෝජන කර්මාන්ත ශාලාවේ ඉදිකිරීම් හෙට අරඹයි", "News Content": "මෙරට සිදු කෙරෙන දැවැන්තම ආයෝජනය වන හම්බන්තොට මිරිජ්ජවිල තෙල් පිරිපහදු සංකීර්ණයේ සහ සිමෙන්ති කර්මාන්තශාලාවේ ඉදිකිරීම් කටයුතු හෙට (24) ආරම්භ කිරීමට නියමිතව තිබේ. අග්‍රාමත්‍ය රනිල් වික්‍රමසිංහ මහතාගේ ප්‍රධානත්වයෙන් හම්බන්තොට මිරිජ්ජවිල අපනයන සැකසුම් කලාපයේදී එය සිදු කිරීමට නියමිත බව රජයේ ප්‍රවෘත්ති දෙපාර්තමේන්තුව සඳහන් කළේය. අක්කර 200ක භූමි භාගයක ඉදිකිරීමට නියමිත නව තෙල් පිරිපහදුවේ ඉදිකිරීම් මාස 44 ක කාලය තුළ අවසන් කිරීමට නියමිතව ඇත. එහි නිෂ්පාදන ක්‍රියාවලිය ආරම්භ වීමෙන් පසු දේශීයව මෙන්ම විදෙස් රටවලට තෙල් අපනයනය කිරීමෙන් මෙරට අපනයන ආදායම බිලියන 7 කින් පමණ වැඩි කර ගැනීමට හැකිවනු ඇති බව රජය පවසන්නේය. මිරිජ්ජවිල අපනයන සැකසුම් කලාපයේ ඉදිකිරීමට නියමිත සිමෙන්ති කර්මාන්තශාලාව මගින් වසරක් තුළ මෙට්ට්‍රික් ටොන් තුනයි දශම හයක සිමෙන්ති නිෂ්පාදනය කිරීම රජයේ අරමුණ වේ. අක්කර 64ක භූමියක් පුරා ඉදි කෙරෙන මෙහි ඉදිකිරීම් මාස 18 ක් ඇතුළත අවසන් නිම කිරීමට නියමිතයි. මේ අතර හෙට දිනයේ පැවැත්වෙන මෙම උත්සවයට සහභාගී වීම සදහා ඕමාන් ඛනිජ තෙල් සහ ගෑස් අමාත්‍ය ආචාර්ය මොහොමඩ් හමාඩ් අල් රූමි මහතා ඇතුළු දූත පිරිසක් දිවයිනට පැමිණ තිබේ. දිවයිනට පැමිණි ආචාර්ය මොහොමඩ් හමාඩ් අල් රූමි මහතා අග්‍රාමාත්‍ය රනිල් වික්‍රමසිංහ මහතා ඇතුළු මෙරට මැති ඇමතිවරුන් කිහිපදෙනෙකු අතර ද්විපාර්ශවික සාකච්ඡා පැවැත්විමට සැලසුම් කර ඇති බව සදහන්. අමාත්‍යවරුන් වන කබීර් හෂීම්, මලික් සමරවික්‍රම සහ රිෂාඩ් බදියුදීන් යන මහත්වරුන් සමඟ ඕමාන ඛනිජ තෙල් සහ ගෑස් කටයුතු පිළිබඳ අමාත්‍යවරයා ද්විපාර්ශවික සාකච්ඡා පැවැත්වීමට නියමිතයි.", "URL": "https://sinhala.adaderana.lk/news.php?nid=106626", "Category": null, "Parent URL": null}