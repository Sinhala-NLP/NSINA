{"Source": "Adaderana", "Timestamp": "July 13, 2011 01:12 pm", "Headline": "මීළඟ කන්නයේ වී ගන්න සූදානම් වෙන්නැයි ජනපතිගෙන් උපදෙස්", "News Content": "මීළඟ කන්නයේ වී මිල දී ගැනීම සඳහා අගෝස්තු මාසය වන විට සූදානම් වන ලෙස ජනාධිපති මහින්ද රාජපක්ෂ මහතා අදාළ බලධාරීන්ට උපදෙස් ලබා දී තිබේ. ඊයේ පස්වරුවේ අරලියගහ මන්දිරයේ දී රැස් වූ ආහාර සුරක්ෂිතතාව හා ජීවන වියදම් පාලනය පිළිබද අමාත්‍ය අනුකාරක සභාවේ දී මෙම උපදෙස් ලබා දුන් බව ජනාධිපති මාධ්‍ය අංශය අද සඳහන් කරයි. එළවළු හා පලතුරු කල් තබා ගැනීමට අවශ්‍ය ශීතාගාර පහසුකම් ලබා දීම සම්බන්ධයෙන් ද එහි දී අවධානය යොමු වී තිබේ. පෙර මාසයට සාපේක්ෂව ජූලි මාසය වන විට ආහාර ද්‍රව්‍ය වල මිල ගණන් ඉහළ යාම අඩු වී ඇති බවට ද මෙම සාකච්ඡාවේ දී කරුණු අනාවරණය වී තිබේ. අමාත්‍ය අනුකාරක සභාවේ උපදේශිකා ජානකී කුරුප්පු මහත්මිය මෙහි දී පෙන්වා දී ඇත්තේ උද්ධමන අනුපාතය මෙම වසරේ දී 7%ක මට්ටම දක්වා අඩු විය හැකි බව ජාත්‍යන්තර මූල්‍ය අරමුදල ද පෙන්වා දී ඇති බවයි. ළදරු කිරි පිටි මිළ ගණන් ඉහළ අගයක් ගැනීම සම්බන්ධයෙන්ද මෙහි දී අවධානය යොමු වූ බව ජනාධිපති මාධ්‍ය අංශය කියා සිටියි.", "URL": "https://sinhala.adaderana.lk/news.php?nid=17376", "Category": null, "Parent URL": null}