{"Source": "Adaderana", "Timestamp": "May 17, 2012 07:19 pm", "Headline": "අධිකරණය හමුවේ පෙනීසිටින්න යැයි හිටපු නීතිපතිට නියෝගයක්", "News Content": "හිටපු නීතිපති මොහාන් පීරිස් මහතාට අධිකරණය හමුවේ පෙනී සිටින ලෙස හෝමාගම මහේස්ත්‍රාත් අධිකරණය නියෝග කර තිබේ. මාධ්‍යවේදී ප්‍රගීත් එක්නැලිගොඩ මහතා අතුරුදන්වීමට අදාළ නඩුව අද (17) කැඳවු අවස්ථාවේ දී හෝමාගම මහේස්ත්‍රාත් ටී. එස්. පෙරේරා මහතා විසින් මෙම නියෝගය ලබා දී ඇත. හිටපු නීතිපති මොහාන් පීරිස් මහතා අතුරුදහන්ව සිටින ප්‍රදීප් එක්නැලිගොඩ මහතා විදේශ රටක ජීවත් වන බවට ජීනීවා මානව හිමිකම් සමුලුවේදී ප්‍රකාශ කර ඇතැයි එක්නැළිගොඩ මහතාගේ බිරිඳ ප්‍රකාශ කර තිබේ. මේ පිළිබඳව විමසීමට මොහාන් පීරිස් මහතා සාක්ෂිකරුවෙකු ලෙස අධිකරණය හමුවට කැඳවිය යුතු බව අතුරුදන්ව සිටින එක්නැලිගොඩ මහතාගේ බිරිඳ වන සන්ධ්‍යා එක්නැලිගොඩ මහත්මිය අධිකරණයෙන් ඉල්ලා ඇත. ඒ අනුව හිටපු නීතිපතිවරයාගෙන් සාක්ෂි ලබාගැනීමට හෝමාගම මහේස්ත්‍රාත්වරයා තීන්දු කර තිබේ.", "URL": "https://sinhala.adaderana.lk/news.php?nid=24335", "Category": null, "Parent URL": null}