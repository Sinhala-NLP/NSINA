{"Source": "Adaderana", "Timestamp": "April 9, 2019 11:20 am", "Headline": "නිවස ගිනි ගෙන සිය කාමරය තුළදීම විශ්‍රාමික ගුරුවරියක් ජීවිතක්ෂයට", "News Content": "යක්කල, පිටුවගොඩ 5වෙනි පටුමඟෙහි පිහිටි නිවසක් මුළුමනින් ගිනි ගෙන විනාශ වී ඇති අතර එම නිවස තුළ සිටි කාන්තාවක්ද ගින්නට හසුවී ජිවිතක්ෂයට පත්ව තිබේ. ඊයේ(08) රාත්‍රීයේ මෙම ගින්න හට ගෙන ඇති බව අද දෙරණ වාර්තාකරු පවසයි. මෙම ගින්නෙන් මිය ගොස් ඇත්තේ 78 හැවිරිදි විශ්‍රාමික ගුරුවරියෙකි. විදුලි කාන්දුවක් හේතුවෙන් මෙම ගින්න හට ගන්නට ඇතැයි පොලීසිය සැක පළ කරයි. මේ අතර මෙම නිවසේ විදුලි කාන්දුවක් ඇති බව අදාළ නිවසේ සිටි කාන්තාව මීට පෙර විදුලිබල මණ්ඩලය දැනුවත් කර තිබූ බවත් ඒ සම්බන්ධයෙන් විදුලිබල මණ්ඩලය නිසි අවාධානයක් යොමු කර නොමැති බව මිය ගිය කාන්තාවගේ ඥාතීන් චෝදනා කරයි. සිද්ධිය සම්බන්ධයෙන් වැඩිදුර විමර්ශන යක්කල පොලීසිය විසින් සිදු කරයි.", "URL": "https://sinhala.adaderana.lk/news.php?nid=107678", "Category": null, "Parent URL": null}