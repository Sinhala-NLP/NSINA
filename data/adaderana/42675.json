{"Source": "Adaderana", "Timestamp": "April 20, 2014 02:14 pm", "Headline": "ආණ්ඩුව නැවත කැසිනෝ සුදුවට සම්බන්ධ ගැසට් 3ක් ගේන්න හදනවා", "News Content": "ආණ්ඩුව නැවත වතාවක් කැසිනෝ සූදුවට සම්බන්ධ ගැසට් තුනක් පාර්ලිමේන්තුවට ගෙන ඒමට සූදානම්න් සිටින බව ජ.වි.පෙ. ප්‍රචාරක ලේකම් විජිත හේරත් මහතා පවසයි. අද(20) කොළඹ පැවති මාධ්‍ය හමුවකදී ඒ මහතා මෙම අදහස් පළ කළේය.‍ එම අවස්ථාවේදී ඔහු දැක්වූ අදහස් පහත පරිදි වෙයි. ලබන 24, 25 දිනවලදී එම ගැසට් තුන සඳහා විවාදයක් සහ ඡන්ද විමසීමක් සිදුකරන්න ආණ්ඩුව තීරණය කොට තිබෙනවා. කැසිනෝ සූදුව යනු ගණිකාව, සුරාව, සූදුව යන සියල්ල ව්‍යාප්ත කරන ව්‍යාපාරයක්. ඒ වගේම කළු සල්ලි සුදු කරන, පාදඩ ආර්ථිකය, අපරාධ, ප‍්‍රචණ්ඩත්වය, දේශපාලන බලය මෙහෙයවන එකක්. සමාජ අපරාධ වර්ධනය කරන ව්‍යාපාරයක්. එය ගමේ බූරුපොළකට එහා ගිය භයානක ප‍්‍රතිඵල අත්කරදෙන ව්‍යාපාරයක්. 2010දී මේ ආණ්ඩුව බලය ලබාගත්ත වෙලාවේ මහින්ද චින්තන ඉදිරි දැක්මේ පැහැදිලිව සඳහන් කළා මතට තිත සංකල්පය අනුගමනය කොට සදාචාරවත් සමාජයක් ගොඩනගනවා කියලා. නමුත් ආණ්ඩුව වැඩ ආරම්භ කර ඉතා කෙටි කාලයකින් මහින්ද චින්තනය ඔළුවෙන් සිටුවමින් කැසිනෝ සූදුව හා සම්බන්ධ නීති කෙටුම්පත් ගෙනාවා. 2010 දෙසැම්බර් මාසයේ 2010 අංක 17 දරණ කැසිනෝ ව්‍යාපාර පනත පාර්ලිමේන්තුවට ඉදිරිපත් කළා. ඉන් පසුව සියලූම කැසිනෝ ශාලා එක් බිම් කොටසකට සීමා කරන්න කියලා ගැසට් එකක් ගෙනාවා. එහි අඩංගු වුණේ කැසිනෝ සූදුව ඞී.ආර්. විජේවර්ධන මාවතට ගේනවා කියලා. ඒ අවස්ථාවේදී ජාතික හෙළ උරුමය වගේ පක්‍ෂත් ඒ වෙනුවෙන් පෙනී සිටිමින් ඊට පක්‍ෂව ඡන්දය දුන්නා. ඉන් පසුව ආණ්ඩුව ඞී.ආර්. විජේවර්ධන මාවතින් එහාට ගොස් කැසිනෝ ව්‍යාපෘති දෙකක් ආරම්භ කිරීමට ගැසට් දෙකක් ගෙනාවා. 2013 සැප්තැම්බර් 23 වැනිදා 1829/23, 1829/24 ලෙස ගැසට් දෙකක් ගෙනාවා. එම ගැසට් මගින් කොළඹ ග්ලේනි වීදියෙත් විනිසුරු අක්බාර් මාවතේත් තවත් කැසිනෝ ශාලා හදන්න අවසර ලබාගෙන තිබෙනවා. එම ගැසට්වල සඳහන් වුණේ විවේකය, විනෝදාශ්වාදය, සූදුව, ඔට්ටු ඇල්ලීමේ පහසුකම්වලින් සමන්විත හෝටල් සංකීර්ණ සඳහා අවසර ලබාදෙන බවයි . සිංහල භාෂාවේ ලස්සන වචන යොදාගෙන ගැසට් නිවේදන නිකුත්කර තිබුණා. සාකල්‍යයයෙන් ඔබින සුප‍්‍රසිද්ධියේ ප‍්‍රතිමූර්තියක් බඳු සියලූ අංගෝපාංගයන් සහිත විස්තීර්ණ නිකේතනයක් සඳහා අවසර ලබාදෙනවා කිව්වා. එහ ගැසට් දෙකේ පැහැදිලිව සඳහන් වෙලා තිබුණා සූදු සහ ඔට්ටු ඇල්ලීමට අවසර ලබාදෙනවා කියලා. සූදු සහ ඔට්ටු ඇල්ලීම සම්බන්ධයෙන් වෙනම පනතක් තිබෙනවා. එම පනතේ කැසිනෝ යන්න සවිස්තරාත්මකව සඳහන් කර තිබෙනවා. ”ඔට්ටුවක් සඳහා යම් කි‍්‍රඩාවක් කිරීමට පුද්ගලයන්ට ඇතුල්විය හැකි ස්ථානයක් අදහස් වන අතර ඊට බකාරා, පුන්ටෝ, බැංකෝ, බ්ලැක් ජැක්, බික්ෂිස්, බූවලේ වැනි ක‍්‍රීඩා හෝ ඇමතිවරයා විසින් ගැසට් පත‍්‍රයක් මගින් කලින් දක්වන ලද හෝ නියම කරන වෙනත් යම් ක‍්‍රීඩාවක් කැසිනෝ ලෙස හඳුන්වා දී” තිබෙන්නේ. එවැනි කැසිනෝ සූදුව තමයි මෙම ගැසට් හරහා ගේන්න යන්නේ. මෙම ගැසට් දෙක ගේන වෙලාවේදී ජනතා විමුක්ති පෙරමුණේ අපි විරුද්ධ වුණා. පාර්ලිමේන්තුවේදී ඊට එරෙහිව ඡන්දය පාවිච්චි කළා. ඒ වගේම විපක්‍ෂයේ ප‍්‍රබල විරෝධයක් ආගමික නායකයින්ගෙන් නැගුනු දැඩි විරෝධයත් නිසා එම ගැසට් දෙක ආණ්ඩුව තාවකාලිකව හකුළා ගත්තා. ඒ අවස්ථාවේ අපි පැහැදිව ප‍්‍රකාශ කළා මෙය නැවත වටයකින් ගේන්න ආණ්ඩුව කටයුතු කරයි කියලා. ඒක තමයි අද වෙලා තිබෙන්නේ. මාස 03කට පමණ පසුව ගැසට් දෙක වෙනුවට 2014 ජනවාරි 30 ආණ්ඩුව අලූතින් ගැසට් 03ක් ඉදිරිපත්කර තිබෙනවා. නව කැසිනෝ හෝටල් තුනක් සඳහා ඉන් අවසර ලබාදී තිබෙනවා. වෝටර් ප‍්‍රන්ට් ප්‍රොපටීස් ලිමිටඞ්, ක්වින්ස්බරි ලෙෂර් ලිමිටඞ්, ලේක් ලෙෂර් හෝල්ඩින් යන පෞද්ගලික ආයතන තුන සඳහා තමයි මෙම ව්‍යාපෘති ලබාදී තිබෙන්නේ. එම ගැසට්වලට අත්සන් තබා තිබෙන්නේ ආයෝජන ප‍්‍රවර්ධන ඇමතිවරයායි. ඒ වගේම එම ගැසට් ඉදිරිපත් කර තිබෙන්නේ 2008 අංක 14 දරන ක‍්‍රමෝපාය සංවර්ධන ව්‍යාපෘති පනතට අනුවයි. ක‍්‍රමෝපාය සංවර්ධන පනතට අනුව ගෙනඑන්නේ රටේ ප‍්‍රධාන ආර්ථික ව්‍යාපෘති පමණයි. ඒවා රටේ ආර්ථික මර්මස්ථාන බවට පත්වෙනවා. සියලූ බදු නිදහස හිමිවෙනවා. ආණ්ඩුව දැන් සිදුකර තිබෙන්නේ කැසිනෝ ව්‍යාපෘති ක‍්‍රමෝපාය සංවර්ධන ව්‍යාපෘති යටතේ වර්ග කිරීමයි. ඒ අනුව කැසිනෝ ව්‍යාපාරය සියලූම බදුවලින් නිදහස් වෙනවා. අවුරුදු 10-15 අතර කාලයකට බදු වර්ග 10කින් පමණ නිදහස ලැබෙනවා. එම ව්‍යාපෘති ඉදිකිරීම් ආරම්භ කොට අවසන් වන තෙක් සහ අනතුරුව ලාභාංශ ලැබෙනතුරු තවත් වසර 10ක් පමණ කාලයක් සඳහා සියලූම රේගු බදුවලින්, වරාය ගුවන් තොටුපොල බදුවලින්, ප‍්‍රාග්ධන වියදම් සඳහා ගන්නා විදේශ ණය සඳහා බදු ඇතුලූ බදු රාශියකින් නිදහස් වෙනවා. මේ ආණ්ඩුව සිදුකරමින් තිබෙන්නේ සූදුව නීතිගත කිරීමයි. ඒ පමණක් නොවෙයි, සූදුව සඳහා සියලූ බදු නිදහස් කිරීමයි. ජනතාව පරිභෝජනය කරන කොත්තමල්ලි, සුදුළුණු, පරිප්පුවලට බදු ගහන ගමන් මුලූ ලංකාවම සූදු පිටියක් කරන සූදු අන්තුවන්ගේ කැසිනෝ ව්‍යාපෘතිවලට ආණ්ඩුව බදු සහන ලබාදෙනවා. මේ ආණ්ඩුව රටට කරන්නේ මහා පරිමාණ විනාශයක්. පසුගිය දිනවල මේ ආණ්ඩුව මහා ඉහළින් සම්බුද්ධ ජයන්තිය සැමරුවා. පිළිවෙතින් පෙළ ගැසෙමු කිව්වා. දැන් වෙසක් පෝය ලබන විට ආණ්ඩුව පිළිවෙතින් පෙළ ගැසී කැසිනෝ ගහමු කියන සටන් පාඨයට මාරුවෙලා තිබෙනවා. දැන් ඇත්ත දේශපේ‍්‍රමීන්ගේ භාවිතාව බලාගන්න පුළුවන්. කැසිනෝ පේ‍්‍රමීන් කැබිනට් මණ්ඩලයේ අනුමත කරලා තමයි මේ ගැසට් 03 ගෙනත් තිබෙන්නේ. බොරු දේශපේ‍්‍රමීන් රට ඉදිරියේ ජනතාවට එකක් කියමින් කැබිනට් එකේදී කැසිනෝවලට අත උස්සනවා. මෙයින් රට අගාධයට යනවා පමණක් නෙවෙයි, ඩොලර් බිලියන 03ක පමණ බදු ආදායමක් රටට අහිමි වෙනවා. විශේෂ ආර්ථික සංවර්ධන ව්‍යාපෘති ලෙස නම් කරන ව්‍යාපෘති රටක ආර්ථිකයේ මුදුන් මල්කඩ බවට පත්වෙනවා. ඒ අනුව කැසිනෝ හෝටල් අපේ රටේ ආර්ථිකයේ මුදුන් මල්කඩ බවට පත්වෙලා තිබෙනවා. එම ව්‍යාපෘතිවලට විරුද්ධ වන සියල්ලන් මේ ආණ්ඩුවේ සූත‍්‍රයට අනුව දේශද්‍රෝහීන් බවට පත්වෙන්න පුළුවන්. ආණ්ඩුව එවැනි පහත් තත්ත්වයකට වැටිලා තිබෙනවා. ආණ්ඩුව එක එක ජාතියේ ගේම් ගහලා හොර පාරෙන් ගේන ගැසට්වලට රටේ ජනතාව විරෝධය පළකළ යුතුයි. ඒ වගේම අපි බොරු දේශපේ‍්‍රමීන්ට කියනවා පුළුවන්නම් පාර්ලිමේන්තුවේදී මේ ගැසට්වලට විරුද්ධ වෙලා පෙන්වන්න කියලා. ඒ වගේම අපි ආණ්ඩුවට අවධාරණය කරනවා වහාම මෙම ගැසට් සංශෝධනය කරන්න කියලා. ඒ වගේම අපි ජනතාවගෙන් ඉල්ලනවා ආණ්ඩු පක්‍ෂ මන්තී‍්‍රවරුන්ටත් මෙම ගැසට්වලට විරුද්ධ වෙන්න කියලා බලපෑම් කරන්න කියලා. ඒ වගේම මෙම සමාජ විරෝධී, ජනතා විරෝධී කැසිනේ පේ‍්‍රමී ආණ්ඩුවට එරෙහිව පෙළ ගැහෙන්න කියලා ජනතාවගෙන් ඉල්ලා සිටිනවා.", "URL": "https://sinhala.adaderana.lk/news.php?nid=42675", "Category": null, "Parent URL": null}