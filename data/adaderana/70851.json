{"Source": "Adaderana", "Timestamp": "March 13, 2017 09:42 pm", "Headline": " රේණුකා හේරත්ගේ අවසන් කටයුතු බ්‍රහස්පතින්දා ", "News Content": "අභාවප්‍රාප්ත මධ්‍යම පළාත් විපක්ෂනායිකා රේණුකා හේරත් මහත්මියගේ දේහය පිළිබඳ අවසන් කටයුතු ලබන බ්‍රහස්පතින්දා වලපනේ නිල්දණ්ඩාහින්න පොදු ක්‍රිඩාංගණයේදී සිදු කිරිමට තීරණය කර තිබේ. අද(13) දවහල් 12.00න් පසු පල්ලෙකැලේ පළාත් සභා සංකීර්ණයේ මහජන ගෞරවය සඳහා දේහය පැය දෙකක පමණ කාලයක් තැන්පත් කිරීමට නියමිතය. අනතුරුව දේහය වලපනේ පිහිටි ඇයගේ නිවසේ තැන්පත් කිරීමට නියමිත බව පවුලේ ඥාතීන් අද දෙරණට ප්‍රකාශ කළේය. රෝගී තත්ත්වයක් හේතුවෙන් මහනුවර මහ රෝහලේ දැඩිසත්කාර ඒකකයේ ප්‍රතිකාර ලබමින් සිටි ඇය ඊයේ(12) රාත්‍රී අභාවප්‍රාප්ත විය. වර්ෂ 1945දී උපත ලැබූ රේණුකා හේරත් මහත්මිය මියයන විට 72 වියෙහි පසු විය. නුවරඑළිය ආසනය ජයග්‍රහණය කරමින් වර්ෂ 1977දී පාර්ලිමේන්තුවට පිවිසි රේණුකා හේරත් මහත්මිය එක්සත් ජාතික පක්ෂය නියෝජනය කළ කාන්තා දේශපාලන චරිත අතර ජ්‍යෙෂ්ඨතම සාමාජිකාවක් ද වේ.", "URL": "https://sinhala.adaderana.lk/news.php?nid=70851", "Category": null, "Parent URL": null}