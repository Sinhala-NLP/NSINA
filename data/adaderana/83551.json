{"Source": "Adaderana", "Timestamp": "January 26, 2018 10:27 am", "Headline": "මීළඟ ජනාධිපතිවරණයට ඉදිරිපත්වීම ගැන ජනපති කියපු දේ මෙන්න", "News Content": "මීළඟ ජනාධිපතිවරණය සඳහා තරඟ වදින්නේ ද යන්න තමා මෙතෙක් තීරණය කර නොමැති බව ජනාධිපති මෛත්‍රීපාල සිරිසේන මහතා පවසයි. ඔහු පවසන්නේ තමා බලයට පත් වූයේ දුෂණයෙන් තොර රාජ්‍ය පාලනයක් රට තුළ ස්ථාපිත කිරීමට බවයි. අද (26) පෙරවරුවේ මාධ්‍ය ආයතන ප්‍රධානීන් සහ පුවත්පත් කතෘවරුන් සමඟ සාකච්ඡාවකදී ජනාධිපතිවරයා මේ බව කියා සිටියේය. කෙසේවෙතත් තමා අඛණ්ඩව දේශපාලනයේ නිරත වන බව ද ජනාධිපති මෛත්‍රීපාල සිරිසේන මහතා එහිදී පැවසුවේය. රජයට ලැබෙන ආදායම අහිමිකරමින් පසුගිය වසර 03 තුළ සිදුව තිබෙන අකටයුත්තක් පිළිබඳව ද ජනාධිපතිවරයා මෙහිදී කරුණු අනාවරණය කළේය. පසුගිය වසර 50 ක 60 කාලයක සිට රජයට ඝෘජුව ලැබුණු ආදායම් රජයේ සහ කැබිනට් මණ්ඩලයේ කිසිඳු අනුමැතියකින් තොරව පසුගිය වසර 03 තුළ පුද්ගලික සමාගම්වලට යොමුකර තිබෙන බවට කරුණු අනාවරණය වී තිබෙන අතර රජයට සම්බන්ධව සිටි සහ සිටින ඇතැම් පිරිසකගේ ව්‍යාපාරවලට වාසිදායක වන අන්දමින් ඉතා සූක්ෂම ලෙස එම කටයුතු සිදුව තිබෙන බවද ජනාධිපතිවරයා සඳහන් කළේය. එමෙන්ම ප‍්‍රතිඅපනයනයේදී සහ විදේශ රටවලින් ගෙන්වන භාණ්ඩවල මිල තීරණය කිරීමේදී දේශපාලන අධිකාරිය සමග පවතින සබඳතා හේතුවෙන් සිදුවන අක‍්‍රමිකතා පිළිබඳව ද තමා වෙත කරුණු අනාවරණය වී තිබෙන බව ජනාධිපතිවරයා කියා සිටියේය. මෙම තත්ත්වයන් හමුවේ රට යහපත් තත්ත්වයකට ගෙනඒමේ අභියෝගකාරී වුවද, එහිදී තමන්ට හැකි උපරිම දේ ඉටුකරන බව ජනාධිපතිවරයා මෙහිදී අවධාරණය කළේය. මෙම වංචා සහ දූෂණ රටට හෙළි කිරීමේදී ඒවා වසන් කිරීමට චෞර ප‍්‍රභූ සන්ධාන බිහිවන බව පැවසූ ජනාධිපතිවරයා ඒවාට විකල්ප ලෙස රටට ආදරය කරන සංවිධානවල එකතුවෙන් රට සහ ජනතාව වෙනුවෙන් නිල නොවන ශුද්ධ වූ සන්ධාන බිහිවිය යුතු බව ද කියා සිටියේය. එමෙන්ම මෙම වංචා දූෂණවලට එරෙහිව පරික්ෂණ සිදුකරන නිලධාරින් සහ ආයතන දුර්වල කිරීමට ඉඩ නොතබා ඔවුන් දිරිමත් කරමින් රට වෙනුවෙන් තම කාර්යභාරය ඉටුකිරීම මාධ්‍ය ආයතනවල වගකීම බවද ජනාධිපතිවරයා කියා සිටියේය. මහබැංකු බැඳුම්කර කොමිසන් සභා වර්තාව සහ බරපතළ වංචා සහ දූෂණ පිළිබඳ සොයා බැලීමට පත්කළ කොමිසන් සභා වාර්තාවේ නිර්දේශ අනුව නීතිමය කටයුතු සහ එහි ඉදිරි පියවරයන් කි‍්‍රයාත්මක කිරීමේදී ඇතිවන අයහපත් තතත්වයන් වළක්වාගැනීම සඳහා සෑම කැපවීමක්ම සිදුකරන බව ද ජනාධිපතිවරයා කියා සිටියේය. එමෙන්ම සාධාරණ සහ අපක්ෂපාති මැතිවරණයක් පැවැත්වීම වෙනුවෙන් මැතිවරණ කොමිසන් සභාව සඳහා අවශ්‍ය සියලූ සහය ලබාදෙන බව පැවසූ ජනාධිපතිවරයා වසර 49 කට පෙර පැවති ඡුන්ද ක‍්‍රමය අනුව මෙවර ඡන්දය පැවැත්වීමේ දී වත්මන් සමාජ තත්ත්වයන් සමග සිදුවිය හැකි අක‍්‍රමිකතා වළක්වා ගැනීම සඳහා කොට්ඨාස මට්ටමින් විශේෂ වැඩපිළිවෙලක් කි‍්‍රයාවට නැංවීමට ද උපදෙස් දී ඇති බව සඳහන් කළේය. මැතිවරණ සමයේදී රට තුළ තිබිය යුතු සාමකාමී පරිසරය බිඳ දැමීමට කි‍්‍රයාත්මක වන විවිධ උත්සාහයන් පිළිබඳව ද මෙහිදි අදහස් දැක්වූ ජනාධිපතිවරයා ප‍්‍රකාශ කළේ අහිංසක විශ්වවිද්‍යාල දරුවන් බියවද්දමින් ඔවුන් මහපාරට ගෙනවිත් සිදුකරන එම පහත් උත්සාහයන් තමා අනුමත නොකරන බවයි. ප්‍රශ්ණගත බැඳුම්කර ගනුදෙනුවට අදාළ කොමිසම් වාර්තාව සම්බන්ධයෙන් තම ප්‍රකාශය වැරදි සහගත බවට රවී කරුණානායක මහතා මෙන්ම ඇතැම් පාර්ශව සිදු කරන ප්‍රකාශ පදනම් විරහිත බව ද ජනාධිපතිවරයා එහිදී තවදුරටත් කියා සිටියේය. රවී කරුණානායක මහතාට පාර්ලිමේන්තුව තුළ ප්‍රකාශයක් කිරීමට කථානායකවරයා අවස්ථාවක් ලබා නොදීම යෝග්‍ය බව ප්‍රකාශ කළ ජනාධිපතිවරයා රවී කරුණානායක මහතා එම ප්‍රකාශය සිදු කළේ නම් එය ඔහු විසින් සියදිවි හානි කර ගැනීමක් වනු ඇති බව ජනාධිපතිවරයා පෙන්වා දුනි.", "URL": "https://sinhala.adaderana.lk/news.php?nid=83551", "Category": null, "Parent URL": null}