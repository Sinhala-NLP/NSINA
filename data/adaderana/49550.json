{"Source": "Adaderana", "Timestamp": "February 24, 2015 11:40 am", "Headline": "සැකකරුවෙකුගේ මරණයකට සූරියවැව පොලීසියේ 6ක් අත්අඩංගුවට - සාක්ෂිකරුවෙකුත් මරුට", "News Content": "මත්පැන් ළඟ තබා ගැනීමේ චෝදනාව යටතේ පසුගිය 19 වැනිදා අත්අඩංගුවට ගත් සූරියවැව, විහාරගල, පදිංචිකරුවෙක් පසුගිය 22 වැනිදා හම්බන්තොට රෝහලේදී මියයාම සම්බන්ධයෙන් සූරියවැව පොලීසියේ නිලධාරීන් 6 දෙනෙකු අත්අඩංගුවට ගෙන තිබේ.පසුගිය 19දා පෙරවරුවේ අත්අඩංගුවට ගත් සැකකරු එදින සවසම සූරියැවැව රෝහලට ඇතුළත් කර ඇත.රෝහල්ගත කිරීමෙන් පසු එම සැකකරුගේ තත්ත්වය බරපතළ නිසා හම්බන්තොට මහරෝහලට මාරුකර යවා තිබේ.ඒ අනූව පසුගිය 22 වැනිදා පස්වරු 2ට පමණ එම සැකකරු (33) රෝහලේදීම මියගොස් ඇත.සිද්ධියට අදාළව පැවැති අධිකරණ වෛද්‍ය පරීක්ෂණයේදී තහවුරු වී ඇත්තේ පහරදීම නිසා අභ්‍යන්තර ඉන්ද්‍රීයයන්ට වලට සිදුවූ හානි මරණයට හේතුවී ඇති බවයි.ඒ අනූව සිද්ධිය සම්බන්ධයෙන් සහකාර පොලිස් අධිකාරිවරයෙක් යටතේ පරීක්ෂණ ක්‍රියාත්මක කර සූරියවැව පොලිසියේ නිලධාරීන් 6 දෙනෙකු ඊයේ රාත්‍රී අත්අඩංගුවට ගෙන ඇත.සැකකාර පොලිස් නිලධාරීන් 6 දෙනා අද හම්බන්තොට මහේස්ත්‍රාත් අධිකරණයට ඉදිරිපත් කිරීමට නියමිතය.මේ අතර මෙම සිද්ධියට අදාළව සාක්ෂි ලබාදීමට හම්බන්තොට සහකාර පොලිස් අධිකාරි කාර්යාලයට ගොස් නැවත ත්‍රීවිලරයකින් එමින් සිටි තිදෙනෙකුගෙන් එක් අයෙකු ඩොල්පින් වර්ගයේ වාහනයක ගැටීම නිසා මියගොස් ඇත.අවුරුදු 70ක් පමණ වයසැති පුද්ගලයෙකු මෙලෙස මියගොස් ඇති අතර අනෙක් දෙදෙනා බරපතළ තුවාල ලබා රෝහල්ගත කර සිටින බව අප වාර්තාකරු කියයි.අනතුරින් මියගිය පුද්ගලයා මෙම සිද්ධිය පිළිබඳව පසුගියදා මාධ්‍යයට ප්‍රකාශයක්ද ලබාදී ඇත.කෙසේ වෙතත් මේ සම්බන්ධයෙන් පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා කියා සිටියේ අද සිදුවු රිය අනතුර අදාළ සිද්ධිය සම්බන්ධයෙන් කිසිදු සම්බන්ධතාවයක් නොමැති බවයි. මේ එම රිය අනතුරට අදාළ ඡායා රූ පෙළකි.(පොලිස් අත්අඩංගුවෙන් පසු රෝහල් ගත කිරීමේදී මිය ගිය පුද්ගලයා)ඡායා රූ - රාහුල් සමන්ත", "URL": "https://sinhala.adaderana.lk/news.php?nid=49550", "Category": null, "Parent URL": null}