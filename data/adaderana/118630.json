{"Source": "Adaderana", "Timestamp": "September 9, 2019 08:14 am", "Headline": "හොංකොංහි විරෝධතාවක් විසුරුවා හැරීමට පොලිසියෙන් කඳුළු ගෑස්", "News Content": "හොංකොංහි පැවති විරෝධතාවක් විසුරුවාහැරීමට පොලිසිය විසින් කඳුළු ගෑස් ප්‍රහාරයක් එල්ල කර තිබේ. විරෝධතාවෙන් නගරයේ දේපළ රැසකටත් හානි සිදුව ඇති බව විදෙස් වාර්තා සඳහන් කළේය. චීනය යටතේ පාලනය වන හොංකොං දේශයට විමුක්තිය උදාකර ගැනීම සඳහා මැදිහත්වන මෙන් අමෙරිකානු ජනාධිපති ඩොනල්ඩ් ට්‍රම්ප්ගෙන් ඉල්ලීම් කරමින් විරෝධතාවක් පවත්වා තිබේ. ඊට පුද්ගලයන් දහස් ගණනින් එක්ව සිටි බව විදෙස් වාර්තාවල දැක්වෙයි. හොංකොං රාජ්‍යයේ ප්‍රජාතන්ත්‍රවාදය ඇති කිරීමට හා එහි ව්‍යවස්ථාව ආරක්ෂා කර ගැනීමට සහාය වන ලෙසත් විරෝධතාකරුවන් එහිදී අමෙරිකානු ජනාධිපතිවරයාගෙන් ඉල්ලා ඇතැයි සඳහන් වෙයි. ප්‍රචණ්ඩකාරී ලෙස හැසිරුණු විරෝධතාකරුවන් නගරයේ කඩසාප්පු ඇතුළු දේපළ රැසකට හානි සිදුකර තිබේ. ඔවුන් මහාමාර්ග මධ්‍යයේ සිදුකළ ගිනිතැබීම් හේතුවෙන් ප්‍රවාහන කටයුතුවලටත් බාධා මතුවූ බව සඳහන් වෙයි. විරෝධතාව විසුරුවාහැරීමට පොලිසිය කඳුළු ගෑස් ප්‍රහාරයක් එල්ල කිරීමත් සමඟ කලහකාරී තත්ත්වය වඩාත් උත්සන්න වී තිබුණා. හොංකොංහි නව උදර්පණ නීති කෙටුම්පතට එරෙහිව ආරම්භ වූ විරෝධතාවලට මේ වන විට සති 14ක් ගතවී තිබේ. දැඩි ජනතා විරෝධය හේතුවෙන් අදාළ නීති කෙටුම්පත මුළුමනින්ම ඉවත් කර ගැනීමට එරට නායිකා කැරී ලෑම් පසුගියදා පියවර ගත්තද රජයට එරෙහිව විරෝධතා තවමත් අවසන්ව නැහැ.", "URL": "https://sinhala.adaderana.lk/news.php?nid=118630", "Category": null, "Parent URL": null}