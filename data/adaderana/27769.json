{"Source": "Adaderana", "Timestamp": "September 26, 2012 04:41 pm", "Headline": "ජනපති රුවන්වැලි සෑ නමදී", "News Content": "ජනාධිපති මහින්ද රාජපක්ෂ මහතා අද (26) පෙරවරුවේ ඓතිහාසික ජය ශ‍්‍රී මහා බෝධීන් වහන්සේ අභියස දී සහ රුවන්වැලි සෑය අභියස දී විශේෂ ආගමික වතාවත්වල නිරතවිණි. දිවංගත අග‍්‍රාමාත්‍ය එස්.ඩබ්ලිව්.ආර්.ඞී. බණ්ඩාරනායක මහතා සහ අගමැතිනි සිරිමාවෝ බණ්ඩාරනායක මැතිනිය ඇතුලු පක්ෂයේ දිවංගත ජ්‍යේෂ්ඨයින් සිහි කරමින් ජනාධිපතිවරයා මෙම ආගමික වතාවත්වල නිරත වු බව ජනාධිපති මාධ්‍ය අංශය සඳහන් කළේය. මෙහිදී උතුරු මධ්‍යම දිසාවේ ප‍්‍රධාන සංඝනායක අටමස්ථානාධිපති පුජ්‍ය ආචාර්ය පල්ලේගම සිරිනිවාස ස්වාමීන් වහන්සේ සහ නුවර කලාවියේ ප‍්‍රධාන සංඝනායක රුවන්වැලි සෑ විහාරාධිකාරි පුජ්‍ය පල්ලේගම හේමරතන ස්වාමින් වහන්සේගේ ප‍්‍රධානත්වයෙන් මෙම ආගමික වතාවත් සිදු කෙරිණි. පක්ෂයේ ජ්‍යේෂ්ඨයින් සිහි කරමින් ආගමික කටයුතුවල නිරත වූ ජනාධිපතිවරයා කෘතවේදී ගුණය මනාව ලොවට පැහැදිලි කළ බව අනතුරුව අනුශාසනාවක් කළ රුවන්වැලි සෑ විහාරාධිකාරි පුජ්‍ය පල්ලේගම හේමරතන ස්වාමින් වහන්සේ සඳහන් කළේය. එමෙන්ම මුල අමතක නොකිරීමේ සහ කෙළෙහි ගුණ සැලකීම වත්මන් දේශපාලනඥයින්ට ද මහඟු ආදර්ශයක් බව උන්වහන්සේ මෙහිදී සිහිපත් කළේය.", "URL": "https://sinhala.adaderana.lk/news.php?nid=27769", "Category": null, "Parent URL": null}