{"Source": "Adaderana", "Timestamp": "September 5, 2017 09:16 am", "Headline": "ඉන්දු-ලංකා නාවික පුහුණු අභ්‍යාසය 7දා ඇරඹෙයි ", "News Content": "ශ්‍රී ලංකා නාවික හමුදාව සහ ඉන්දීය නාවික හමුදාව අතර වසර දෙකකට වරක් පැවැත්වෙන ඉන්දු ලංකා ඒකාබද්ධ නාවික පුහුණු අභ්‍යාසය ලබන 7 වන දින ආරම්භ වීමට නියමිතව තිබේ.ඉන්දියාවේ විශාඛාපට්නම් වරාය ආශ්‍රිත මුහුදු සීමාවේ දී මෙම ඒකාබද්ධ නාවික පුහුණු අභ්‍යාසය දින 14ක කාලයක් පැවැත්වීමට සැලසුම් කර ඇති බව ශ්‍රී ලංකා නාවික හමුදාව සඳහන් කළේය.මෙම නාවික පුහුණු අභ්‍යාසයට සහභාගී වීම සඳහා සයුර සහ සාගර යන නෞකාවන් ඊයේ දිනයේ ත්‍රීකුණාමලය වරායෙන් ඉන්දියාව බලා පිටත්ව ගොස් තිබේ.එම නෞකාවන් ලබන 06 වනදින විශාඛාපට්නම් වරාය වෙත ළඟා වීමට නියමිතය.මෙවර ඉන්දු ලංකා ඒකාබද්ධ නාවික පුහුණු අභ්‍යාසය සඳහා නිලධාරීන් 43 දෙනෙකු, පුහුණුවන මධ්‍ය නිලධාරීන් 60 දෙනෙකු ඇතුළු නාවික හමුදා සාමාජිකයින් 368 දෙනෙකු සහභාගී වී සිටියි.නෞකා ස්ථානගත කිරීම, සමූහයක් වශයෙන් යාත්‍රා කිරීම, පණිවිඩ හුවමාරුව, නෞකා අතර පුද්ගලයින් හා භාණ්ඩ හුවමාරු කිරීම සහ හෙළිකොප්ටර් පුහුණුව මෙම ඒකාබද්ධ නාවික පුහුණු අභ්‍යාසයේ දී සිදුකිරීමට නියමිතය.ඉන්දීය සාගරයට අයත් මුහුදු කලාපයේ සාගරික ආරක්ෂාව ස්ථාවරව පවත්වා ගැනීමට මෙම පුහුණු අභ්‍යාසය මහත් පිටුවහලක් වන බව නාවික හමුදාව සඳහන් කළේය. මේ අතර නාවික හමුදාව විසින් ඉන්දීය ධීවරයින් 80 දෙනෙකු ඊයේ දිනයේ නැවත ඉන්දියාව බලා පිටත් කර හැර තිබේ.අනවසරයෙන් මෙරට මුහුදු සීමාවේ ධීවර කටයුතුවල නිරත වීම හේතුවෙන් අත්අඩංගුවට පත්ව සිටි ඉන්දීය ධීවරයින් 76 දෙනෙකු සහ අනතුරට පත්ව මුහුදේ ගිලෙමින් සිටියදී නාවික හමුදාව විසින් බේරාගත් ඉන්දීය ධීවරයින් 4 දෙනෙකු යළි එරටට බාර දී ඇති බව නාවික හමුදාව සඳහන් කළේය.එම ධීවරයින් පිරිස කන්කසන්තුරයට උතුරෙන් වු අන්තර් ජාතික මුහුදු සීමාවේ දී ඉන්දීය වෙරළ ආරක්ෂක බලකායට බාර දී තිබේ.", "URL": "https://sinhala.adaderana.lk/news.php?nid=77132", "Category": null, "Parent URL": null}