{"Source": "Adaderana", "Timestamp": "June 5, 2013 07:34 am", "Headline": "අවතැන්වූවන්ගේ ඡන්ද අයිතිය සලකන කෙටුම්පත ජනපතිට ", "News Content": "අභ්‍යන්තර වශයෙන් අවතැන් වූ පුද්ගලයින්ට ඔවුන් අවතැන්වීමට පෙර පදිංචිව සිටි ස්ථාන වල සිට ඡන්දය ප්‍රකාශ කිරීමට අදාළ පනත කෙටුම්පත් පනත ආණ්ඩු ක්‍රම ව්‍යවස්ථාවට අදාළ ද යන්න පිළිබද ශ්‍රේෂ්ඨාධිකරණය හමුවේ සලකා බලා තිබේ. අගවිනිසුරු මොහාන් පීරිස්, සත්‍යා හෙට්ටිගේ, රෝහිනී මාරසිංහ යන ත්‍රිපුද්ගල විනිසුරු මඩුල්ල හමුවේ එය සලකා බැලු බව සඳහන්ය. එහි දී නීතිපතිවරයා වෙනුවෙන් පෙනීසිටි නියෝජ්‍ය සොලිස්ටර් ජනරාල් අර්ජුන ඔබේසේකර මහතා කියා සිටියේ අවතැන්වූවන්ට ග්‍රාම නිලධාරී සහතිකයක් සමඟ ඔවුන් පෙර පදිංචිව සිටි ස්ථානයට අදාළ ජන්ද දායක ලැයිස්තුවට ඇතුළත් විය හැකි බවයි. කිසියම් පුද්ගලයෙකු ස්ථාන 02 ක ලැයිස්තු 02කට ඡන්ද දායකයෙකු ලෙස ලියාපදිංචි වුවහොත් ඔහුට එරෙහිව නීතිමය ක්‍රියාමාර්ග ගත හැකි වන අයුරින් මෙම කෙටුම්පත සකස්වී ඇති බව නියෝජ්‍ය සොලිසිටර් ජනරාල්වරයා කියා සිටියේය. මෙහි දී අධිකරණයට සහය දීම සඳහා ඉදිරිපත් වූ එම්.ඒ සුමන්දිරන් නීතීඥවරයා කියා සිටියේ මෙම පනත් කෙටුම්පත යහපත් වූවක් වන අතර එහි ඇතැම් කරුණු හේතුවෙන් එහි අරමුණු ඉටු නොවන බවයි. මෙම පනත් කෙටුම්පත පිළිබඳ ‍ශ්‍රේෂඨාධිකරණ තීරණය ජනාධිපතිවරයාට සහ කථානායකවරයාට යැවීමට නියමිතව තිබේ.", "URL": "https://sinhala.adaderana.lk/news.php?nid=34643", "Category": null, "Parent URL": null}