{"Source": "Adaderana", "Timestamp": "August 29, 2017 07:57 am", "Headline": "ඩෙංගු එන්නත් තාමත් පරීක්ෂණ මට්ටමේ", "News Content": "ඩෙංගු රෝගය සඳහා එන්නත් ලබාදීම සම්බන්ධයෙන් තවදුරටත් පරීක්ෂණ පවත්වන බව ජාතික ඖෂධ නියාමන අධිකාරිය පවසයි.එම අධිකාරියේ සභාපති වෛද්‍ය අසිත ද සිල්වා මහතා සඳහන් කළේ ඩෙංගු එන්නත් පිළිබඳව නිවැරදි තක්සේරුවකට පැමිණ විද්‍යාත්මකව සොයා බලා තීරණයකට එළඹීම සිදුකරන බවයි.ඩෙංගු රෝගය සඳහා හඳුන්වා දී ඇති එන්නතක් ලියාපදිංචි කිරීමට මේ වන විටත් ඖෂධ නියාමන අධිකාරියට ඉදිරිපත් වී ඇති බව වෛද්‍ය අසිත ද සිල්වා මහතා සඳහන් කළේය.එහෙත් අදාළ එන්නත ලියාපදිංචි කිරීමට මෙතෙක් අවසර ලබාදී නොමැති අතර එම එන්නත ලබාදීම තුළින් හානී සිදුවීමේ ඉඩකඩ පවතින බව වාර්තා වෙයි.අදාළ එන්නත සිංගප්පූරුවේ දී එන්නත් කර ගැනීමේ හැකියාව පවතින අතර එය භාවිත කරන්නේ නම් ඊට පෙර වෛද්‍ය උපදෙස් ලබාගත යුතු බව වෛද්‍ය අසිත ද සිල්වා මහතා සඳහන් කළේය.මේ අතර මහනුවර දිස්ත්‍රික්කයේ ඩෙංගු රෝගය මර්දනය කිරීම සඳහා විශේෂ වැඩපිළිවෙළක් ක්‍රියාත්මක කර ඇති බව මධ්‍යම පළාත් ප්‍රධාන අමාත්‍ය සරත් ඒකනායක මහතා පවසයි.ඔහු පෙන්වා දෙන්නේ මහනුවර දිස්ත්‍රික්කයේ සියලු පාසල්වලට පොලිතීන් ගෙන යාම ද තහනම් කර ඇති බවයි.", "URL": "https://sinhala.adaderana.lk/news.php?nid=76825", "Category": null, "Parent URL": null}