{"Source": "Adaderana", "Timestamp": "July 6, 2012 09:02 am", "Headline": "ජූනි දක්වා වැටලීම්වලින් මිලියන 52 ක දඩ අයකරයි", "News Content": "පසුගිය මාස 6 තුළ පාරිභෝගික අධිකාරිය සිදුකළ වැටලීම්වලින් රුපියල් මිලියන 52 ක මුදලක් දඩ වශයෙන් අයකරගෙන ඇති බව සමූපකාර හා අභ්‍යන්තර වෙළඳ කටයුතු අමාත්‍යාංශය පවසයි. මේ වසරේ ජනවාරි මාසයේ සිට ජූනි මාසය දක්වා පාරිභෝගික අධිකාරිය විසින් වැටලීම් 17,000 ක් පමණ සිදුකර ඇති බව අමාත්‍යාංශය සඳහන් කරයි. එළවළු සහ පළතුරු ප්‍රවාහනයේ දී ආරක්ෂිත ඇසුරුම් භාවිත නොකිරීම, මිල ප්‍රදර්ශනය නොකිරීම, කල් ඉකුත් වූ භාණ්ඩ විකිණීම, මිල වෙනස් කිරීම සහ වැඩි මිලට භාණ්ඩ අලෙවි කිරීම යනාදී චෝදනා මත වැටලීම් සිදුකර තිබේ. කොළඹ , මහනුවර, ගම්පහ, කුරුණෑගල සහ මාතලේ යන දිස්ත්‍රික්කවල දී වැඩිම වැටලීම් සංඛ්‍යාවක් සිදුකර ඇති බව ද අමාත්‍යාංශය නිකුත් කළ නිවේදනයක දැක්වෙයි.", "URL": "https://sinhala.adaderana.lk/news.php?nid=25553", "Category": null, "Parent URL": null}