{"Source": "Adaderana", "Timestamp": "May 31, 2019 03:39 pm", "Headline": "කැනඩාවෙන් එවු කුණු පිලිපීනය එපා කියයි", "News Content": "පිලිපීනයේ ඉඩම් ගොඩකිරීම සදහා කැනඩාව වෙතින් එවනු ලැබූ අපද්‍රව්‍ය යළි කැනඩාව වෙත යැවීමට බලධාරීන් කටයුතු කර ඇත. ඒ පිලිපීන ජනාධිපතිවරයාගේ නියෝගයක් මතයි. ලෝකයේ දියුණු රටවල එක්රැස්වෙන අපද්‍රව්‍ය ආසියාවේ රටවල් වෙත අපනයනය කර බැහැර කිරීම කාලයක් තිස්සේ සිදුවෙයි. මෙසේ පිලිපීනය වෙත අපනයනය කර තිබූ අපද්‍රව්‍ය තොගයක් ආපසු කැනඩාව වෙත හරවා යැවීමට ආසියානු රාජ්‍යයක් වන පිලිපීනය කටයුතු කර ඇත. මේ අනුව සංවර්ධිත රටවල අපද්‍රව්‍ය යළි නැව්ගත කළ නවතම රට බවට පිලිපීනය පත්වෙයි. මේ අනුව පිලිපීනයේ සිට ටොන් ගණනාවක් බැරැති අපද්‍රව්‍ය කැනඩාවේ වැන්කුවර් වරාය නගරය වෙත නැව්ගත කිරීමට පිලිපීන බලධාරීන් කටයුතු කළේය. පිලිපීනයේ සුබික් වරායේ සිට ගමන් ආරම්භ කළ අපද්‍රව්‍ය රැගත් MV බවාරියා භාණ්ඩ ප්‍රවාහන නෞකාව චීනයේ වරායක් වෙත ගමන්කර ඉන් අනතුරුව එහි ගමනාන්තය වන වැන්කුවර් වරාය වෙත දින 20ක් ගමන් කිරීමට නියමිතය.", "URL": "https://sinhala.adaderana.lk/news.php?nid=111076", "Category": null, "Parent URL": null}