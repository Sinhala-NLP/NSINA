{"Source": "Adaderana", "Timestamp": "March 16, 2012 02:31 pm", "Headline": "ගාල්ල - කොළඹ බස් ගමන්කාලය අඩු කිරීමට අවධානය යොමුවෙයි", "News Content": "ගාල්ල - ‍කොළඹ සුඛෝපභෝගි බස් රථ සේවා එක් ගමන්වාරයක් සඳහා ගතකරන කාලය අඩු කිරීම පිළිබඳ ජාතික ගමනාගමන කොමිසමේ අවධානය යොමුව තිබේ. එක් ගමන් වාරයක් සඳහා දැනට පැය තුනකුත් විනාඩි 15ක කාලයක් ගත වන බව එම කොමිසමේ සභාපති රෝෂාන් ගුණවර්ධන මහතා පැවසුවේය. ඊට හේතුව දකුණු පසින් වාහන පසුකර යෑමට බස් රථ සඳහා පවතින නීතිමය බාධාව බව බස් රථ හිමිකරුවන් පෙන්වා දී ඇත. ඒ අනුව දුර සේවා බස් රථ සඳහා මෙම නීතිය ලිහිල් කිරීම පිළිබඳ පොලිසියේ ඉහළ නිලධාරීන් සමඟ සාකච්ඡා කිරීමට අවධානය යොමුව ඇති බව ජාතික ගමනාගමන කොමිසම පවසයි. ඊට අමතරව බස් රථ ආනයනයේ දී දැනට පවතින ගැටලු පිළිබඳව ද විෂය භාර අමාත්‍යවරයා සමඟ සාකච්ඡා කිරීමට ද ජාතික ගමනාගමන කොමිසම තීරණය කර තිබේ.", "URL": "https://sinhala.adaderana.lk/news.php?nid=22842", "Category": null, "Parent URL": null}