{"Source": "Adaderana", "Timestamp": "January 31, 2012 10:09 am", "Headline": "යුරෝපයට බලපෑ ශීත කාලගුණයෙන් 32 දෙනෙකු මියයයි", "News Content": "යුරෝපයට බලපා ඇති ශීත කාලගුණ තත්ත්වය හේතුවෙන් පුද්ගලයින් 32 දෙනෙකු ජිවිතක්ෂයට පත්ව තිබේ. අධික ලෙස හිම පතිත වීම සහ උෂ්ණත්වය පහළ යාම හේතුවෙන් යුරෝපානු රටවල් රැසක මේ දිනවල ශීත කාලගුණ තත්ත්වයක් පවතියි. යුක්රේනයේ පමණක් මේ හේතුවෙන් පුද්ගලයින් 18 දෙනෙකු මියගොස් ඇති අතර පෝලන්තයේ පුද්ගලයින් 10 දෙනෙකු මියගොස් ඇති බව වාර්තා වේ. සර්බියාවේ පුද්ගලයින් දෙදෙනෙකු සහ බල්ගේරියාවේ පුද්ගලයෙකු ද ශීත කාලගුණය හේතුවෙන් මියගොස් තිබේ. පසුගිය දින තුන තුළ පමණක් පුද්ගලයින් 500 දෙනෙකු පමණ ශරීරයේ උෂ්ණත්වය අඩුවීම හේතුවෙන් ප්‍රතිකාර සඳහා රෝහල්ගත කර ඇති බව යුක්රේන රජය පවසයි. අදාළ ප්‍රදේශවල දහවල් කාලයේ උෂ්ණත්වය සෙල්සියස් අංශක සෘණ 16 ක් වන අතර රාත්‍රී කාලයේ උෂ්ණත්වය සෙල්සියස් අංශක සෘණ 23 ක් පමණ වේ.", "URL": "https://sinhala.adaderana.lk/news.php?nid=21764", "Category": null, "Parent URL": null}