{"Source": "Adaderana", "Timestamp": "March 6, 2014 09:17 am", "Headline": "හිටපු මන්ත්‍රී ගංජා සමග මාට්ටු", "News Content": "ගංජා තොගයක් ළඟ තබා ගෙන සිටි බව කියන හලාවත නගර සභාවේ හිටපු මන්ත්‍රීවරයෙකු හලාවත පොලිස් අධිකාරි කාර්යාලයේ විශේෂ අපරාධ විමර්ශන අංශයේ නිලධාරීන් විසින් අත්අඩංගුවට ගෙන තිබේ. සැකකරු සතුව ගංජා ග්‍රෑම් 950 ක් තිබී ඇත. ඊයේ (05) සවස හලාවත - නස්රියා මුස්ලිම් විද්‍යාලය අසලදී මෙම වඅටලීම සිදු කර තිබේ. කුලියාපිටිය ප්‍රදේශයේ පදිංචිකරුවෙකු විසින් සැකකාර හිටපු මන්ත්‍රීවරයාට මෙම ගංජා තොගය ගෙනවිත් දී ඇති බව පොලීසිය විසින් අනාවරණය කර ගෙන ඇත. හලාවත සහ ඒ අවට හෙරෝයින් මත් කුඩු ජාවාරමේ නිරත වන පුද්ගලයින් පොලීසිය විසින් දිගින් දිගටම අත්අඩංගුවට ගැනීම පසුගිය කාලයේ සිදු විය. මේ නිසා හෙරෝයින් පානයට ඇබ්බැහිවී සිටි බොහෝ දෙනෙකු වර්තමානයේ ගංජා භාවිතයට හුරුවීම නිසා හලාවත නගරයට පිටස්තර පළාත් වලින් ගංජා ගෙන එන බවට පොලීසිය විසින් අනාවරණය කර ගෙන ඇත. අත්අඩංගුවට ගෙන ඇති සැකකරු හලාවත දිසා අධිකරණයට ඉදිරිපත් කිරීමට නියමිතය. හලාවත පොලිස් අධිකාරී කාර්යාලයේ විශේෂ අපරාධ විමර්ශන ඒකකයේ උප පොලිස් පරීක්ෂක උපාලි මහතා ඇතුළු නිලධාරීන් විසින් වැටලීම සිදු කර ඇත.", "URL": "https://sinhala.adaderana.lk/news.php?nid=41575", "Category": null, "Parent URL": null}