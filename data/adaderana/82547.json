{"Source": "Adaderana", "Timestamp": "January 5, 2018 01:56 pm", "Headline": "TNA සිහින දකින්නේ ඊළාම් රාජ්‍යක් ගොඩ නගන්න TNLA චෝදනා කරයි ", "News Content": "ආනන්ද සංගරී හා සුරේෂ් ප්‍රේමචන්ද්‍රන් විසින් ගොඩ නගන ලද නව දෙමළ සන්ධානය වන දෙමළ ජාතික විමුක්ති සන්ධානයේ (TNLA) මැතිවරණ ප්‍රතිපත්ති ප්‍රකාශනය යාපනයේදී එළි දක්වා තිබේ. දෙමළ ජාතික සන්ධානයට එරෙහිව කටයුතු කිරීම සදහා පිහිටුවා ගත් මෙම නව සන්ධානයේ පළාත් පාලන මැතිවරණය සදහා එළි දක්වන ලද ප්‍රතිපත්ති ප්‍රකාශනයේ ප්‍රධාන කරුණු 15 ක් අන්තර්ගත වෙයි. උතුරේ වැසියන්ට නිතර නිතර මුහුණ පෑමට සිදුවන විවිධ උණ රෝග ඇතුළු වසංගත රෝග මර්දනයට පියවර ගැනීම, කෘෂිකාර්මික කටයුතු නගා සිටුවීම හා ආහාර තාක්ෂණය දියුණු කිරීම,අතුරු මාර්ග ප්‍රතිසංස්කරණය,යුද අනාථයින්ගේ ගැටළු වලට ප්‍රධාන තැනක් දීම,ඉන්දියාවේ සිටින දෙමළ සරණාගතයින් ආපසු රැගෙන ඒම,වැන්දඹු කාන්තාවන්ගේ ප්‍රශ්න විසදීම,පාසල් දරුවන්ගේ පෝෂණය නඟා සිටුවීම ඇතුළු කරුණු 15 ක් මෙම ප්‍රතිපත්ති ප්‍රකාශනය මගින් විස්තර කොට තිබේ. දෙමළ ජාතික සන්ධානයට එරෙහිව යමින් තම සන්ධානය ජනතාව සමඟ කටයුතු කරන්නේ එදා එල්.ටී.ටී.ඊ.සංවිධානය විසින් දෙමළ ජාතික සන්ධානයට ඉටු කිරීමට බලකරන ලද කරුණු ඉටු කිරීමට නොවන බව දෙමළ ජාතික විමුක්ති සන්ධානය ප්‍රකාශ කොට තිබේ. දෙමළ ජාතික සන්ධානය තවමත් කටයුතු කරණු ලබන්නේ ඊලාම් රාජ්‍යයක් සිහියේ තබාගෙන මනෝ ලෝකයක බවද ඔවුන්ගේ ප්‍රතිපත්ති ප්‍රකාශනය තුළින් පවසා ඇත.", "URL": "https://sinhala.adaderana.lk/news.php?nid=82547", "Category": null, "Parent URL": null}