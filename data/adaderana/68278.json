{"Source": "Adaderana", "Timestamp": "January 19, 2017 09:50 am", "Headline": "  තිරසර සංවර්ධන පාසල් සමාජ පිහිටුවීම ජනපති ප්‍රධානත්වයෙන්", "News Content": "තිරසර සංවර්ධන පාසල් සමාජ පිහිටුවීමේ වැඩසටහනේ සමාරම්භක උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද(19) දිගන, කෙන්ගල්ල මහා විද්‍යාලයේදී ආරම්භ වීමට නියමිතය.තිරසර සංවර්ධනයත් සමඟ රට සෞභාග්‍යමත් සහ දැහැමි දේශයක් ලෙස ගොඩනැගීමේ වැඩපිළිවෙළේ ප්‍රමුඛ ක්ෂේත්‍රයක් ලෙස පාසල් දරුවන් දැනුවත් කිරීම සහ ඔවුන්ගේ චර්යා ප්‍රවර්ධනය හදුනාගැනීම මෙම වැඩසටහනේ අරමුණ වී තිබේ.“සොදුරු ළමා ලොවක්, සුරක්ෂිත හෙටක්“ තේමාව යටතේ ජනාධිපති කාර්යාලයේ හා අධ්‍යාපන අමාත්‍යංශයේ මගපෙන්වීමෙන් පළාත් අධ්‍යාපන අමාත්‍යංශ වල අධීක්ෂණයෙන් මෙම වැඩසටහන ක්‍රියාත්මකය.මේ යටතේ දීපව්‍යප්තව පාසල් 3409ක තිරසර සංවර්ධන පාසල් සමාජ පිහිටුවීමටද සැළසුම් කර තිබේ.මත්ද්‍රව්‍ය හා වකුගඩු උවඳුර පිළිබඳව පාසල් දරුවන් දැනුවත් කිරීම , ස්වයං ආරක්ෂණය සඳහා දරුවන් බලගැන්වීම, තිරසර සංවර්ධනයට දායක විය හැකි පරිදි දැනුම, කුසළතා හා ආකල්ප සංවර්ධනය මෙම වැඩපිළිවෙලේ අරමුණු බවයි ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=68278", "Category": null, "Parent URL": null}