{"Source": "Adaderana", "Timestamp": "November 30, 2016 02:29 pm", "Headline": " ලංගම රියදුරන්ට සහ සහයකයින්ට සතියක් නිවාඩු නෑ ", "News Content": "හදිසි වර්ජන අවස්ථාවකට මුහුණදිය හැකි පරිදි ලංකා ගමනාගමන මණ්ඩලයෙන් ධාවනය කරනු ලබන බස් රථ සංඛ්‍යාව ඉහළ දැමීමට තීරණය කර තිබේ.ඒ අනුව දැනට ධාවනය කරනු ලබන බස් රථ 5300 ප්‍රමාණය 6000 දක්වා ඉහළ නැංවීමට පියවර ගෙන ඇති බව ලංකා ගමනාගමන මණ්ඩලයේ සභාපති රමාල් සිරිවර්ධන මහතා සඳහන් කළේය.අද(30) පෙරවරුවේ ප්‍රවාහන අමාත්‍ය නිමල් සිරිපාල ද සිල්වා මහතා සමග පැවති විශේෂ සාකච්ඡාවකින් අනතුරුව අමාත්‍යවරයා විසින් ඊට අදාළ උපදෙස් ලබා දී තිබේ.ඒ අනුව දෙසැම්බර් මස පළමු වැනිදා සිට සතියක කාලයක් සියලුම ලංගම රියදුරු කොන්දොස්තර සහ කාර්මික යන ක්ෂේත්‍රවල නියුතු සේවකයින්ගේ නිවාඩු අවලංගු කිරීමට ද තීරණය කර ඇති බව ප්‍රවාහන අමාත්‍යාංශය සඳහන් කළේය.විශේෂයෙන් දෙසැම්බර් 6 වන දින සිට ආරම්භ වන අධ්‍යයන පොදු සහතික පත්‍ර සාමාන්‍ය පෙළ විභාගයට ඉදිරිපත් වන සිසුන්ගේ අවශ්‍යතාවන් සැලකිල්ලට ගනිමින් හා දුරගමන් සේවා පිළිබඳ සැලකිල්ලට ගනිමින් මෙම තීරණය ගෙන ඇති බව සඳහන්ය.", "URL": "https://sinhala.adaderana.lk/news.php?nid=66579", "Category": null, "Parent URL": null}