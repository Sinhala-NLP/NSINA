{"Source": "Adaderana", "Timestamp": "May 11, 2011 04:49 pm", "Headline": "ශ්‍රී.ලං.නි.ප සංවිධායකයා දිවා ආහාරය ගනිමින් සිටියදී වෙඩිතබා මරාදමලා", "News Content": "මඩකළපුව, ආනෙයිපන්දි පිල්ලෙයාර් කෝවිලේ ලේකම්වරයා ලෙස කටයුතු කළ ශ්‍රී ලංකා නිදහස් පක්ෂයේ සංවිධායකවරයෙකු නාදුනන පිරිසක් විසින් කරනු ලැබූ වෙඩි තැබීමකින් ජීවිතක්ෂයට පත්ව තිබේ. \"මදි\"හෙවත්\"නඩරාසා මදියලහර්\"නමැති මොහු අද (11)දහවල් සිය නිවසේදී ආහාර ගනිමින් සිටියදී යතුරුපැදිවලින් පැමිණි පිරිසක් විසින් වෙඩිතබා ඝාතනය කොට පලාගොස් ඇති බව නැවත පදිංචි කිරීමේ කටයුතු භාර නියෝජ්‍ය අමාත්‍ය විනයාගමූර්ති මුරලිදරන් මහතා අද දෙරණට කියා සිටියේය. මෘත දේහය පශ්චාත් මරණ පරීක්ෂණය සඳහා මඩකළපුව ශික්ෂණ රෝහලේ තැන්පත් කර ඇති බව අද දෙරණ වාර්තාකරු පවසයි. නඩරාසා මදියලහර් නමැති 38 හැවිරිදි මොහු කලකට ඉහතදී යුද හමුදා සක්‍රීය සේවයේ යෙදී සිටියදී වෙඩිවැදීමකින් අබාධිත තත්ත්වයට පත්ව ‍පසුව රෝදපුටුවක ආධාරයෙන් දෛනික කටයුතු කළ අයෙකු බව ප්‍රදේශවාසීන් කියා සිටියි. වෙඩිතැබූවන් කවුරුන්ද කුමන හේතුවක් නිසා වෙඩිතබන්නට ඇත්ද යන්න පිළිබඳ කිසිවක් අනාවරණය වී නොමැති අතර මඩකළපුව පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=16034", "Category": null, "Parent URL": null}