{"Source": "Adaderana", "Timestamp": "June 21, 2011 02:38 pm", "Headline": "තැපැල් අවුල ගැන විශේෂ සාකච්ඡාවක්", "News Content": "තැපැල් සේවාවේ උද්ගත වී ඇති අර්බුදකාරී තත්ත්වය සම්බන්ධයෙන් තැපැල් වෘත්තීය සමිති සහ බලධාරීන් අතර විශේෂ සාකච්ඡාවක් මේ වන විට පැවැත්වෙයි. තැපැල් හා විදුලි සංදේශ අමාත්‍යාංශ ලේකම්වරයා, තැපැල්පතිවරයා මෙන්ම රජයේ පාර්ශවයෙන් බලධාරීන් කිහිපදෙනෙකුම මෙම සාකච්ඡාව සඳහා එක්ව සිටින බව වාර්තා වේ. මේ අතර අසනීප නිවාඩු වාර්තා කිරීමේ වෘත්තීය ක්‍රියාමාර්ගය මේ වන විට සාර්ථකව ක්‍රියාත්මක වන බව තැපැල් හා විදුලි සං‍දේශ නිලධාරීන්ගේ සංගමය පවසයි. මේ වනවිට මහනුවර, ගාල්ල, මාතර, කෑගල්ල, මාවනැල්ල, කොළඹ ප්‍රධාන තැපැල් කාර්යාලය, හැව්ලොක් ටවුන්, බොරැල්ල, ගල්කිස්ස ආදී සියලුම තැපැල් කාර්යාලවල තැපැල් කටයුතු සිදුනොවන බව ඒ සම්බන්ධයෙන් අදහස් පළ කළ එම සංගමයේ ප්‍රධාන ලේකම් කේ.එස්.වීරසේකර මහතා කියා සිටියේය. මෙම වෘත්තීය ක්‍රියා මාර්ගය තවදුරටත් ක්‍රියාත්මක කරන බවත්, හෙට(22) මධ්‍යම රාත්‍රී 12 න් පසු අතිකාල රාජකාරීවලින් ඉවත්වන බව ද ඔහු සඳහන් කළේය. ඉල්ලීම් 06 ක් මුල්කරගනිමින් මෙම වෘත්තීය ක්‍රියාමාර්ගයට අවතීර්ණ වූ බව වීරසේකර මහතා පෙන්වා දුන්නේය. දින කිහිපයක් ඇතුළත මෙම ඉල්ලීම් සඳහා විසඳුමක් නොලැබුණහොත් අඛණ්ඩ වැඩ වර්ජනයක් දක්වා මෙම වෘත්තීය ක්‍රියා මාර්ගය ක්‍රියාත්මක කරන බව ඔහු වැඩිදුරටත් අවධාරණය කර සිටියේය. මේ අතර ගැටලුව විසඳීම සඳහා කඩිනමින් පියවර ගන්නා බව තැපැල්පති එන්.කේ.බී. දිසානායක මහතා සඳහන් කළේය. තැපැල් වෘත්තීය සමිති සමග පැවැත්වෙන සාක්ච්ඡාවෙන් අනතුරුව ඒ සම්බන්ධයෙන් විසඳුමක් ලබාදීමට හැකිවනු ඇති බව‍ට ඔහු විශ්වාසය පළ කළේය.", "URL": "https://sinhala.adaderana.lk/news.php?nid=16911", "Category": null, "Parent URL": null}