{"Source": "Adaderana", "Timestamp": "November 11, 2012 02:37 pm", "Headline": " ආණ්ඩුවට ප‍්‍රජාතන්ත‍්‍රවාදය උගන්වන්න හදන ජවිපෙ අපිට පහරදෙනවා", "News Content": "ආණ්ඩුවට ප්‍රජාතන්ත්‍රවාදය උගන්වන ජනතා විමුක්ති පෙරමුණ තම පක්ෂයේ ක්‍රියාකාරීන්ට දිගින් දිගටම පහරදෙන්නේ යැයි පෙරටුගාමී සමාජවාදී පක්ෂය පවසයි‍. මේ වන විට පෙරටුගාමී සමාජවාදී පක්ෂයේ සාමාජිකයින් අට දෙනකුගේ අතපය කඩා දමා ඇතැයි ද එම පක්ෂයේ දේශපාලන මණ්ඩල සභික දුමින්ද නාගමුව මහතා සඳහන් කරයි. කොළඹදී අද (11) පැවැති මාධ්‍ය හමුවකදී ඔහු මේ පිළිබඳව වැඩිදුරටත් අදහස් දැක්වූ අතර එය පහත පරිදිය. ‘‘ජනතා විමුක්ති පෙරමුණ දැන් සතියක දෙකක සිට පෙරටුගාමී සමාජවාදී පක්ෂයේ සාමාජිකයින්ට පහරදීම් වැඩි කර තිබෙනවා. ඔක්තෝබර් මාසයේ 26 වැනිදා මහනුවර දිස්ත‍්‍රික්කයේ කාර්යාලයට කඩා වැදිලා යතුරු පැදි තුනක් පැහැර ගෙන ගියා. නොවැම්බර් මාසයේ දෙවැනිදා ජානක සහෝදරයාටත් තවත් සහෝදරයකුටත් කොළඹදී පහර දුන්නා. ආසන්නතම සිදුවීම තමයි ඊයේ පැපිලියානේදී සිදු කරන ලද පහරදීම. පසුගිය වසරක පමණ කාලය තුළ පහරදීම් 23කට වඩා ජවිපෙ විසින් සිදුකර තිබෙනවා. මේ සියලූ සිදුවීම් ගැන පොලීසියට පැමිණිලි කර තිබෙනවා. නමුත් මෙතෙක් කිසිම ක‍්‍රියාමාර්ගයක් ගෙන නැහැ. මේ සිදුවීම්වල බරපතළකම කියනවා නම් මේ වන විට පෙරටුගාමී සමාජවාදී පක්ෂයේ සාමාජිකයින් අට දෙනකුගේ අතපය කඩලා තිබෙනවා. ඒ වගේම ඉතාම බරපතළ ලෙස ධම්මික මුණසිංහ සහෝදරයාට පහර දුන්නා, ඔහු සිහිසුන්ව දැඩි සත්කාර ඒකකයේ දින දෙක හමාරක පමණ කාලයක් සිටියා. මේ කිසිදු සිදුවීමක් සම්බන්ධයෙන් ක‍්‍රියාත්මක නොවුණු පොලීසිය ඊයේ සිදුවීමට අදාළව ජවිපෙ විසින් පැමිණිල්ල කළ විගසම උදුල් පේ‍්‍රමරත්න සහෝදරයා අත්අඩංගුවට ගත්තා. ජවිපෙ දෙදෙනෙක් අත්අඩංගුවට අරගෙන අද උදෑසන නිදහස් කර තිබෙනවා. මේක තමයි දැන් ජනතා විමුක්ති පෙරමුණ රට තුළ සිදු කරමින් සිටින දේශපාලනය. මෙය වාමාංශික ක‍්‍රියාකාරීත්වයට කිසිසේත්ම ගැලපෙන එකක් නොවෙයි. ජනතාවට ප‍්‍රජාතන්ත‍්‍රවාදය දිනා ගන්න සටන් කරනවා කියන ජනතා විමුක්ති පෙරමුණේ හැසිරීම මෙහෙමයි. අපි ජවිපෙ නායකයින්ගෙන් අහනවා වාම දේශපාලනය ජවිපෙ බූදලයක්ද කියලා. මේක නොවෙයි වමේ සම්ප‍්‍රදාය. ඉල්මහ විරු සමරුව ආසන්නයේ සිදුකරන මේ පහරදීම් ඉල්මහ විරුවන්ටත් කරන අගෞරවයක්. ජවිපෙ හැදූ අරමුණට වගේම වාම දේශපාලනයටත් කැළලක්. ඒ නිසා විරු සමරුව ආසන්නයේදීවත් ඉල්මහ විරුවන්ට අගෞරව කරන්න එපා කියා අපි ජවිපෙ නායකයින්ට කියනවා. ඒ වගේම මේක ජවිපෙ තනි ක‍්‍රියාකාරීත්වයක් නොවෙයි. ආණ්ඩුවේ සහ පොලීසියේ ආශිර්වාදය ඇතිවයි ජවිපෙ මෙලෙස හැසිරෙන්නේ. මොකද ඊයේ ජවිපෙ එක පැත්තකින් පෝස්ටර් ගලවගෙන යද්දී කිඹුලාවල හන්දියේ සිට තලවතුගොඩ දක්වා පෝස්ටර් ගැලවූයේ නාවික හමුදාවෙන්. ජනතා විමුක්ති පෙරමුණේ සාමාජිකයින්ගෙන්, අපිත් එක්ක එකට දේශපාලනය කළ ජවිපෙ සහෝදරවරුන්ගෙන් අපි ඉල්ලා සිටිනවා, ජවිපෙ නායකයින් ඔබව හසුරුවන්න හදන ක‍්‍රියාකාරීත්වයට එකඟ වෙන්න එපා. ඔවුන්ගේ පැවැත්ම අර්බුදයට ගියාම, ඔවුන්ට අහිමි වන දේශපාලන වලංගුභාවය නැවත අත්පත් කර ගන්න උත්සාහ කරන්නේ ජවිපෙ සාමාජිකයින් මෙවැනි ක‍්‍රියාකාරීත්වයකට යොමු කිරීමෙන්. අපි ජවිපෙ සාමාජිකයින්ගෙන් අහනවා, ජවිපෙ නායකයින් අද ඔබ මෙහෙයවමින් සිටින්නේ ආණ්ඩුවට විරුද්ධවද, එහෙමත් නැත්නම් පෙරටුගාමී සමාජවාදී පක්ෂයට විරුද්ධවද කියලා. මොකක්ද ඒ දේශපාලනය? මොකක්ද ඒ දේශපාලනයේ දර්ශනය? මේ පහරදීම්වලට ඉඩ දෙන්න එපා. මේ සිදුවීම පිටුපස ඉන්නේ ඉතාම සුළු පිරිසක් පමණයි. මෙය ජවිපෙ සාමාජිකයින්ගෙන් අනුමැතිය ලැබූ එකක් නොවෙයි. ඒ වගේම අපි ජනතා විමුක්ති පෙරමුණේ නායකයින්ට අවධාරණය කරනවා, පෙරටුගාමී සමාජවාදී පක්ෂය කියන්නේ සුබසාධන සංවිධායක් නොවෙයි, විප්ලවවාදී දේශපාලන ව්‍යාපාරයක්. අපට දේශපාලනය කරන්න ඉඩ දෙන්නේ නැත්නම් දේශපාලනය කිරීම සඳහා වූ අයිතිය වෙනුවෙන් ක‍්‍රියාත්මක වෙන්න අපි සූදානම්. අපේ දේශපාලනය කිරීමේ අයිතිය වෙනුවෙන් අවශ්‍ය මැදිහත්වීම්වලට යන්න අපි සූදානම්. රටට ප‍්‍රජාතන්ත‍්‍රවාදය ගේන්න හදන, ආණ්ඩුවට ප‍්‍රජාතන්ත‍්‍රවාදය උගන්වන්න හදන ජනතා විමුක්ති පෙරමුණයි මේ පහරදීම් සිදුකරන්නේ. ඔවුන් නගන හඬ ඇත්ත හඬක් නොවෙයි, බොරුවක්, ව්‍යාජයක් කියා මින් පැහැදිලි වෙනවා. මහින්ද රාජපක්ෂ කරමින් ඉන්න දේශපාලනයට වඩා ජවිපෙ කරමින් ඉන්න දේශපාලනය වෙනස් නැහැ. රට තුළ මහින්ද රාජපක්ෂ කරමින් ඉන්න දේශපාලනයම තමයි වම තුළ ජවිපෙ සිදු කරමින් ඉන්නේ.", "URL": "https://sinhala.adaderana.lk/news.php?nid=29101", "Category": null, "Parent URL": null}