{"Source": "Adaderana", "Timestamp": "January 10, 2013 06:04 pm", "Headline": "අභ්‍යාසලාභී උපාධිධාරීන් ස්ථීර කිරීමට කැබිනට් අනුමැතිය", "News Content": "අභ්‍යාසලාභීන් ලෙස බඳවාගනු ලැබූ උපාධිධාරීන් \"සංවර්ධන නිලධාරීන්\" ලෙස ස්ථීර කිරීමට කැබිනට් අනුමැතිය හිමිව තිබේ. ඒ අනුව රාජ්‍ය සේවයේ පවත්නා පුරප්පාඩු වෙනුවෙන් වසරක කාලයක් සඳහා අභ්‍යාසලාභීන් ලෙස බඳවාගත් උපාධිධාරීන් ,සංවර්ධන නිලධාරීන් ලෙස රජයේ සේවයේ ස්ථීර කිරීමට රාජ්‍ය පරිපාලන හා ස්වදේශ කටයුතු අමාත්‍ය ජෝන් සෙනෙවිරත්න මහතා විසින් ඉදිරිපත් කළ කැබිනට් පත්‍රිකාවකට අමාත්‍ය මණ්ඩල අනුමැතිය හිමිව ඇත. අද (10) කොළඹ, රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවේදී අමාත්‍ය කෙහෙලිය රඹුක්වැල්ල මහතා මේ බව අනාවරණය කළේය. මුදල් හා ක්‍රම සම්පාදන අමාත්‍යතුමා විසින් යෝජනා කර පරිදි රැකියා විරහිත උපාධිධාරීන් 10,000 ක් පමණ දෙනා වසරක පුහුණුවක් සඳහා රාජ්‍ය අංශයේ විවිධ අංශවලට බඳවා ගන්නා ලදී. ඒ අනුව මෙම පුහුණුව අවසන් කරන සියලුම උපාධිධාරීන් දැනටමත් කළමනාකරණ සේවා දෙපාර්තමේන්තුව අනුමත කර ඇති තනතුරුවල ස්ථීර කරන බව අමාත්‍යවරයා කියා සිටියේය. මෙයට අමතරව 2005 වසරේදී උපාධිධාරීන් බඳවා ගැනීමේදී කාර්මික විද්‍යාලවල සිව් අවුරුදු ඩිප්ලෝමාලාභීන්ද මෙම උපාධිධාරී තනතුරු සඳහා බඳවා ‍‍ගෙන ඇති බැවින්ද , මෙම අවස්ථාවට සීමාවන සේ ඔවුන්ද සේවයේ ස්ථීර කරනු ලබන අතර එම අභ්‍යාසලාභීන්ට යෝග්‍ය නව සේවා ව්‍යවස්ථාවක් ඉදිරියේදී සකස් කරන බවත් සඳහන්ය.", "URL": "https://sinhala.adaderana.lk/news.php?nid=30654", "Category": null, "Parent URL": null}