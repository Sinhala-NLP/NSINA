{"Source": "Adaderana", "Timestamp": "October 6, 2013 05:13 pm", "Headline": "මාතර දී ගැටුණු එජාප ආධාරකරුවන් රිමාන්ඩ්", "News Content": "එක්සත් ජාතික පක්ෂ විරෝධතා පාගමන අතර තුර ඇති වු ගැටුම සම්බන්ධයෙන් අත්අඩංගුවට ගත් පුද්ගලයින් 25 දෙනෙකු රක්ෂිත බන්ධනාගාර ගත කර තිබේ. එක්සත් ජාතික පක්ෂ නායක රනිල් වික්‍රමසිංහ මහතා පක්ෂ නායකත්වයේ තවදුරටත් රැදී සිටිය යුතු බවට පවසමින් මාතර, වැල්ලමඩමින් පාගමනක් ආරම්භ කළ අතර ඊට විරෝධය පළ කරමින් එම පක්ෂයේ තවත් සාමාජිකයින් පිරිසක් මාතර, දෙවුන්දර ප්‍රදේශයෙන් කොළඹට පාගමනක් ආරම්භ කළේය. මෙම දෙපිරිස අතර මාතර නගරාසන්නයේ දී ගැටුමක් හටගත් අතර එහිදී වෙඩි තැබීමක් ද සිදුවිය. වෙඩි තැබීමෙන් පුද්ගලයින් හත් දෙනෙකු තුවාල ලැබීය. මෙම සිද්ධිය සම්බන්ධයෙන් පරීක්ෂණ සිදුකිරීම සඳහා දකුණ පළාත් භාර ජ්‍යෙෂ්ඨ නියෝජ්‍ය පොලිස්පති සී.ඩී.වික්‍රමරත්න මහතාගේ ප්‍රධානත්වයෙන් පරීක්ෂණ කණ්ඩායම් කිහිපයක් පරීක්ෂණ ආරම්භ කළේය. ඒ අනුව අද දහවල් වන විට සිද්ධිය සම්බන්ධයෙන් සැකකරුවන් විසි පස් දෙනෙකු අත්අඩංගුවට ගත් අතර ඔවුන් අද මාතර මහේස්ත්‍රාත් අධිකරණය හමුවට ඉදිරිපත් කරන ලදී, එහිදී අදාළ සැකකරුවන් හෙට දිනය දක්වා රක්ෂිත බන්ධනාගාර ගත කිරීමට මාතර අතිරේක මහේස්ත්‍රාත්වරයා නියෝග කර ඇත.", "URL": "https://sinhala.adaderana.lk/news.php?nid=37960", "Category": null, "Parent URL": null}