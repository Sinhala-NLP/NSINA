{"Source": "Adaderana", "Timestamp": "August 29, 2018 08:38 am", "Headline": "මැණික් තොගයක් ලංකාවට ගෙනා චීන ජාතිකයින් 3ක් මාට්ටු", "News Content": "චීනයේ සිට මැණික් තොගයක් නීතිවිරෝධී ලෙස ශ්‍රී ලංකාවට රැගෙන ආ චීන ජාතික ගුවන් මගීන් තිදෙනකු කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. මෙම චීන ජාතිකයන් තිදෙනාගෙන් , දෙදෙනෙකු වයස අවුරුදු 39 සහ 27 හැවිරිදි කාන්තාවන් වන අතර , අනෙක් ගුවන් මගියා 37 හැවිරිදි පිරිමි පුද්ගලයෙකි. ඔවුන් ඊයේ(28) සවස 6.30 ට චීනයේ කුංමිං සිට පැමිණි චයිනා ඊස්ටන් ගුවන් සේවයේ එම්.යූ.- 713 දරන ගුවන් යානයෙන් කටුනායක ගුවන් තොටුපොළ වෙත පැමිණ , එහි කිසිවක් ප්‍රකාශ කිරීමට නොමැති \" හරිත මාවත \" ඔස්සේ ගුවන් තොටුපොළෙන් පිටව යමින් සිටියදී , රේගු නිලධාරීන් විසින් මෙම චීන ජාතිකයන් තම ගමන් මලුවල සගවා ගෙන තිබූ මෙම මැණික් තොගය සොයාගෙන අත්අඩංගුවට ගෙන තිබුණි. මෙහි රුපියල් 46,81,445 ක් වටිනා , කිලෝ ග්‍රෑම් 06 යි , ග්‍රෑම් 448 ක් බර මැණික් තොගයක් තිබූ අතර , ඒවායින් කිලෝ ග්‍රෑම් 04 යි ග්‍රෑම් 600 ක් ම රතු මැණික් කැට වීම විශේෂත්වයක් බව රේගුව පවසයි . මීට අමතරව මෙම මැණික් තොගයෙහි ආරනූල් , රබහ , නිල් මැණික් , පද්මරාග සහ ඇපටයිට් වර්ගයේ මැණික් ද තිබූ බව රේගුව වැඩිදුරටත් සඳහන් කළේය. සිද්ධිය සම්බන්ධයෙන් ගුවන් තොටුපොළ රේගුව වැඩිදුර පරීක්ෂණ පවත්වමින් සිටිති .", "URL": "https://sinhala.adaderana.lk/news.php?nid=95175", "Category": null, "Parent URL": null}