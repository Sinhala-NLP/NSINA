{"Source": "Adaderana", "Timestamp": "October 18, 2010 08:28 am", "Headline": "මෙරටින් එන සරණාගතයින් ගැන දැඩි පියවර ගන්න", "News Content": "ශ්‍රි ලංකාවෙන් පැමිණෙන සරණාගතයින් සම්බන්ධයෙන් දැඩි පියවර ගන්නා ලෙස ආරක්ෂක ලේකම් ගෝඨාභය රාජපක්ෂ මහතා ඕස්ට්‍රේලියානු රජයෙන් ඉල්ලා සිටියි. එරට මාධ්‍ය ආයතනයක් සමග පැවති සම්මුඛ සාකච්ඡාවකට සහභාගී වෙමින් ඔහු මේ බව පවසා ඇතැයි සඳහන්ය. ශ්‍රි ලංකාවෙන් පැමිණෙන බොහෝ සරණාගතයින් වසර දෙකක් වැනි කෙටි කාලයක් තුළ ඕස්ට්‍රේලියාවේ රැඳී සිට නැවත ශ්‍රි ලංකාව බලා පිටත්වන බව ගෝඨාභය රාජපක්ෂ මහතා එහිදි පෙන්වා දී ඇත. ඔවුන්ට සරණාගතයින් වශයෙන් ශ්‍රි ලංකාවෙන් වෙනත් රටකට යෑමේ කිසිඳු අවශ්‍යතාවක් නොමැති බව ද ඔහු එහිදි ප්‍රකාශ කර තිබේ. ශ්‍රි ලංකාව මේ වන විට සාමකාමී හා නිදහස් රටක් බැවින් ඕනෑම ජන කොටසකට නිදහසේ ජීවත් විය හැකි පරිසරය රට තුළ නිර්මාණය වී ඇති බව ද ගෝඨාභය රාජපක්ෂ මහතා එහිදි පෙන්වා දී ඇති බව වාර්තා වේ. ශ්‍රි ලංකාවෙන් සරණාගතයින් වශයෙන් පැමිණෙන පුද්ගලයින් සම්බන්ධයෙන් දැඩි පියවර ගන්නා ලෙස මේ හේතුවෙන් ඔහු ඕස්ට්‍රේලියානු රජයට පවසා ඇත.", "URL": "https://sinhala.adaderana.lk/news.php?nid=11564", "Category": null, "Parent URL": null}