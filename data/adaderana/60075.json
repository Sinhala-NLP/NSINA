{"Source": "Adaderana", "Timestamp": "May 12, 2016 08:35 am", "Headline": "ජනපති දූෂණ විරෝධී සමුළුව අමතයි", "News Content": "‍බ්‍රිතාන්‍යයේ සංචාරයක නිරත වන ජනාධිපති මෛත්‍රීපාල සිරිසේන මහතා අද(12) දිනයේ දූෂණ විරෝධී අන්තර්ජාතික සමුළුව ඇමතීමට නියමිතව තිබේ.ශ්‍රී ලංකා වේලාවෙන් අද පස්වරු 2.30ට පමණ ජනාධිපතිවරයා එම සමුළුව ඇමතීමට නියමිත අතර එය Ada Derana 24X7 ඔස්සේ සජීවීව විකාශය කිරීමට නියමිතය. බ්‍රිතාන්‍ය අග්‍රාමාත්‍ය ඩේවිඩ් කැමරන් මහතාගේ ප්‍රධානත්වයෙන් දූෂණ විරෝධී අන්තර්ජාතික සමුළුව ලන්ඩන් නුවරදී ආරම්භ වේ.මෙම සමුළුව සඳහා සහභාගි වීමට ඊයේ පෙරවරුවේ දිවයිනෙන් පිටත්වගිය ජනාධිපතිවරයා ඇතුළු දූත පිරිස ඊයේ රාත්‍රී ලන්ඩන් ගුවන්තොටුපොළට ළඟා වූ බව ජනාධිපති මාධ්‍ය අංශය සඳහන් කළේය.එහිදී ජනාධිපතිවරයා ඇතුළු දූත පිරිස ඉතා උණුසුම් අයුරින් පිළිගෙන ඇති බව සඳහන්ය.බ්‍රිතාන්‍ය අග්‍රාමාත්‍ය ඩේවිඩ් කැමරන් මහතාගේ ආරාධනයකට අනුව ජනාධිපති මෛත්‍රිපාල සිරිසේන මහතා මෙම සමුළුවට සහභාගී තිබේ.සංචාරය අතරතුරදී ජනාධිපතිවරයා සහ බ්‍රිතාන්‍ය අග්‍රාමාත්‍යවරයා අතර ද්වී පාර්ශවික සාකච්ඡා පැවැත්වීමට ද නියමිතය. බ්‍රිතාන්‍ය සංචාරයෙන් අනතුරුව හෙට දිනයේ ජනාධිපති මෛත්‍රීපාල සිරිසේන මහතා ඉන්දියාවේ සංචාරයක නිරත වන බව ජනාධිපති මාධ්‍ය අංශය සඳහන් කළේය. එම සංචාරය තුළදී ඉන්දීය අග්‍රාමාත්‍ය නරේන්ද්‍ර මෝදි සමග ද්වී පාර්ශවික සාකච්ඡා පැවැත්වීමට ද නියමිතව තිබේ.", "URL": "https://sinhala.adaderana.lk/news.php?nid=60075", "Category": null, "Parent URL": null}