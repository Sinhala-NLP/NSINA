{"Source": "Adaderana", "Timestamp": "August 6, 2017 08:52 am", "Headline": " සංවර්ධනයේ අපේක්ෂා ජය ගැනීම වත්මන් රජයේ අරමුණයි", "News Content": "දැයේ දරුවන්ට හොඳ අධ්‍යාපනයක් ලබාදීමට මෙන්ම ග‍්‍රාමීය ජනතාව සිය දෛනික ජීවිතයේ මුහුණදී සිටින ගැටළු සඳහා විසඳුම් ලබාදෙමින් ඔවුන්ගේ ආර්ථිකය ශක්තිමත් කිරීමේ සංවර්ධන වැඩපිළිවෙළක් සඳහා වත්මන් රජය ප්‍රමුඛතාවය ලබාදී කටයුතු කරමින් සිටින බව ජනාධිපතිවරයා පවසයි. ජනාධිපති මෛතී‍්‍රපාල සිරිසේන මහතා මේ බව ප‍්‍රකාශ කළේ, අරලගංවිල ශී‍්‍ර ජේතවනාරාම විහාරස්ථානයේ අභිනව චෛත්‍යරාජයාණන් වහන්සේගේ කොත නිරාවරණය කිරීමේ උත්සවයට එක්වෙමිනි. සියලු ජනතාවට සංවර්ධනයේ ප‍්‍රතිලාභ ලබාදෙමින් ඔවුන්ගේ ආර්ථිකය සමෘද්ධිමත් කිරීම වත්මන් රජයේ වැඩපිළිවෙළ බව පැවසූ ජනාධිපතිවරයා පොළොන්නරුව දිස්ති‍්‍රක්කයේ ජනතාවට සිදුවූ සංවර්ධනයේ අසාධාරණය මගහරිමින් ඉදිරි වසර 03 තුළ එහි අධ්‍යාපන, සෞඛ්‍ය මෙන්ම පානීය ජල පහසුකම් අංග සම්පූර්ණ කිරීමට කටයුතු කරන බව ද ප‍්‍රකාශ කළේය. යහපත් සමාජයක් ගොඩනැගීමට ඉතිහාසයේ මෙන්ම අද සහ හෙට දවසේ ද වැදගත් වන්නේ ගමේ පන්සල ප‍්‍රමුඛ ආගමික ස්ථාන බව පැවසූ ඒ මහතා එම ස්ථාන වෙනුවෙන් අවශ්‍ය පහසුකම් සළසාදෙමින් අධ්‍යාත්මික ගුණ වගාවෙන් යුතු සමාජයක් සමඟ සංවර්ධනයේ අපේක්ෂා ජය ගැනීම වත්මන් රජයේ අරමුණ බව ප‍්‍රකාශ කළේය. අරලගංවිල ශී‍්‍ර ජේතවනාරාම විහාරස්ථානය වෙත ගිය ජනාධිපතිවරයා පළමුව ආගමික වතාවත්වල නිරතව ආශිර්වාද ලබාගත් අතර විහාරාධිපති පූජ්‍ය මින්නේරියේ සුබාලංකාර නායක ස්වාමින් වහන්සේ බැහැ දැක සුව දුක් විමසීය. විහාරස්ථානයට අදාළ පූජා භූමි ඔප්පුව ද මෙහිදී ජනාධිපතිවරයා අතින් විහාරාධිපතිහිමියන් වෙත පිළිගැන්විණි. ජනාධිපතිවරයා සම්ප‍්‍රාප්තිය සනිටුහන් කරමින් විහාර පරිශ‍්‍රයේ නා පැළයක් රෝපණය කිරීම ද සිදු විය.", "URL": "https://sinhala.adaderana.lk/news.php?nid=76002", "Category": null, "Parent URL": null}