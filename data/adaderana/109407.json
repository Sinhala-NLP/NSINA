{"Source": "Adaderana", "Timestamp": "May 7, 2019 06:48 am", "Headline": "සංචාරක කේෂ්ත්‍රයට සහන සැලසීමේ යෝජනා අද කැබිනට් මණ්ඩලයට", "News Content": "බෝම්බ ප්‍රහාර හේතුවෙන් ලෝකයේ කිසිම රට රාජ්‍ය නායකයෙක් පදවියෙන් ඉල්ලා අස්වී නොමැති බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා පෙන්වා දෙන්නේ අයි.එස්.ඉස්ලාමීය රාජ්‍ය සංවිධානය ප්‍රහාර එල්ල කිරීම පිණිස ශ්‍රී ලංකාවම තෝරා ගත්තේ කුමන හේතුවක් මත ද යන්න තවමත් වටහා ගත නොහැකි බවයි. පාස්කු ඉරිදා ප්‍රහාරය සහ ඉන් අනතුරුව රටේ මතුව තිබෙන තත්ත්වය පිළිබදව බිබිසී මාධ්‍ය සමඟ විශේෂ සාකච්ඡාවකට එක්වෙමින් ජනාධිපති මෛත්‍රීපාල සිරිසේන මහතා මේ බව ප්‍රකාශ කර තිබේ. මේ අතර ත්‍රස්ත අභියෝග හැකි ඉක්මනින් රටින් තුරන් කර දමා සියලු කටයුතු යථා තත්ත්වයට ගෙනඒම වෙනුවෙන් ගත හැකි සෑම ක්‍රියාමාර්ගයක්ම ගන්නා බව ජනාධිපති මෛත්‍රීපාල සිරිසේන මහතා පවසයි. ජනාධිපති මෛත්‍රීපාල සිරිසේන මහතා සහ වාණිජ මණ්ඩල සාමාජිකයින් අතර ඊයේ(06) පස්වරුවේ ජනාධිපති කාර්යාලයේ පැවති සාකච්ඡාවකදී ජනාධිපතිවරයා මේ බව සදහන් කළ බව ජනාධිපති මාධ්‍ය අංශය සඳහන් කළේය. මෙරට සංචාරක ව්‍යාපාරය යළි නඟා සිටුවීමට අදාළ සහන පිළිබඳ යෝජනා කිහිපයක් අද(07) දිනයේ කැබිනට් මණ්ඩලයට ඉදිරිපත් කරන බව එහිදි මුදල් අමාත්‍යවරයා ප්‍රකාශ කර තිබේ. මෙහිදි අදහස් දැක්වු වාණිජ මණ්ඩල සාමාජිකයින් සහ සංචාරක ක්ෂේත්‍රයේ ව්‍යාපාරික ප්‍රජාව පෙන්වා දුන්නේ මෙරට ආරක්ෂක අංශ කෙරෙහි පූර්ණ විශ්වාසය තබමින් තම ව්‍යාපාර කටයුතු ශක්තිමත්ව ඉදිරියට ගෙනයාමට සූදානම් බවයි. විවිධ පාර්ශවයන් විවිධ ප්‍රකාශ සිදුකිරීම හේතුවෙන් රටේ දෛනික කටයුතු අඩාල වී තිබෙන අතර වෛරී සහ අසත්‍යය ප්‍රචාරයන්ගෙන් වැලකී පොදු ප්‍රකාශයක් සමාජගත කිරීමේ වැදගත්කම ද මෙහිදි සාකච්ඡා වී තිබේ. ක්ෂේත්‍රයේ තවත් ගැටලු කිහිපයක් මෙහිදී ජනාධිපතිවරයාගේ අවධානයට ලක් කළ අතර එම ගැටළු සහගත තත්ත්වයන් සමනය කිරීම සඳහා අනුගමනය කළ යුතු පියවර පිළිබදව ද යෝජනා ඉදිරිපත් වූ බව ජනාධිපති මාධ්‍ය අංශය සඳහන් කළේය. පාසල් රජයේ කාර්යාල , ව්‍යාපාර අංශ ඇතුළු සියලු ක්ෂේත්‍ර යථා පරිදි පවත්වාගෙන යාමට මේ වන විට සියලු ඉඩ ප්‍රස්ථාව පවතින අතර දෛනික කටයුතු කිසිසේත් අඩාල කරගැනීමේ අවශ්‍යතාවක් නොමැති බව ජනාධිපතිවරයා මෙහිදි වැඩිදුරටත් පෙන්වා දී තිබේ. මේ අතර ජනාධිපති මෛත්‍රීපාල සිරිසේන මහතා සහ මුස්ලිම් සිවිල් සමාජ නායකයින් අතර ජනාධිපති නිල නිවසේ දී සාකච්ඡාවක් පැවැත් වු බව ජනාධිපති මාධ්‍ය අංශය සඳහන් කළේය. අන්තවාදී සුළු පිරිසක් විසින් සිදුකළ ත්‍රස්ත ක්‍රියාකාරම් හේතුවෙන් රටේ සමස්ත ජනතාව අතර විශ්වාසය පළුදු වීමට ඉඩතැබිය නොහැකි බව ජනාධිපති මෛත්‍රීපාල සිරිසේන මහතා මෙහිදි ප්‍රකාශ කර තිබේ. රට තුළ සාමකාමී පරිසරයක් පවත්වාගෙන යාමට කැපවීම සියලු දෙනාගේ වගකීම බව ද ජනාධිපතිවරයා අවධාරණය කළ බව ජනාධිපති මාධ්‍ය අංශය සඳහන් කළේය. මෙහිදි අදහස් දැක්වු මුස්ලිම් සංවිල් සමාජ නායකයින් පෙන්වා දී ඇත්තේ මුස්ලිම් ජනතාව මෙම මිලේච්ඡ ක්‍රියා කිසි විටකත් අනුමත නොකරන අතර මෙරට සාම්ප්‍රදායික මුස්ලිම් ජනතාව අනෙකුත් ආගමික ප්‍රජාව සමඟ ඉතා සහයෝගයෙන් ජීවත් වන පිරිසක් බවයි.", "URL": "https://sinhala.adaderana.lk/news.php?nid=109407", "Category": null, "Parent URL": null}