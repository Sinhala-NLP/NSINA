{"Source": "Adaderana", "Timestamp": "June 9, 2013 11:07 am", "Headline": "ඇස් කන් පියා ඉන්න එපා - ලංකාවට බලපෑම් කරන්න", "News Content": "ශ්‍රී ලංකාවේ දෙමළ ජනතාව පත්ව ඇති ගැටලුකාරී තත්ත්වය සම්බන්ධයෙන් අමෙරිකාව සහ ඉන්දියාව එක්ව ශ්‍රී ලංකා රජයට බලපෑම් කළ යුතු බවට ඉන්දීය පාර්ලිමේන්තු මන්ත්‍රී මානික්කම් තාගෝර් අමෙරිකානු රජයේ ඉහළ පෙළේ නිලධාරීන් පිරිසක් හමුවේ ප්‍රකාශ කර තිබේ. තමිල්නාඩු ප්‍රාන්තය නියෝජනය කරන ඉන්දීය ජාතික කොංග්‍රසයේ පාර්ලිමේන්තු මන්ත්‍රී මානික්කම් තාගෝර් මේ බව දැනුම් දී ඇත්තේ පාර්ලිමේන්තු මන්ත්‍රීවරුන් සඳහා බොස්ටන් නුවර පැවති වැඩමුළුවකදීය. යුද්ධය අවසන් වීමෙන් පසුව ශ්‍රී ලංකාවේ මිලියන 03 ක් පමණ වන දෙමළ ජනතාව දැඩි දුක්ඛිත තත්ත්වයකට පත්ව ඇති බවත් ඔවුන් සම්බන්ධයෙන් ශ්‍රී ලංකා රජය නිසි සැලකිල්ලක් නොදක්වන බවත් මානික්කම් තාගෝර් එහිදී ප්‍රකාශ කර ඇත. බලය විමධ්‍යගත කිරීම සම්බන්ධයෙන් ශ්‍රී ලංකා රජයේ ප්‍රතිචාරය යහපත් නොවන බව අමෙරිකානු නියෝජිත පිරිස හමුවේ මන්ත්‍රීවරයා සඳහන් කර ඇත. මෙම තත්ත්වය තුළ ශ්‍රී ලංකාවේ දෙමළ ජනතාවගේ අයිතිවාසිකම් ලබා දීම සඳහා අමෙරිකාව ඉන්දියාව සමඟ එක්ව කටයුතු කළ යුතු බව මානික්කම් තාගෝර් මන්ත්‍රීවරයා එම පිරිසට දැනුම් දී තිබේ.", "URL": "https://sinhala.adaderana.lk/news.php?nid=34762", "Category": null, "Parent URL": null}