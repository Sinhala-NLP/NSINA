{"Source": "Adaderana", "Timestamp": "December 21, 2016 05:00 pm", "Headline": "රණවිරුවන් වෙනුවෙන් මම පෙනී ඉන්නවා", "News Content": "රණවිරුවන්ගේ සුබසාධනය වෙනුවෙන් ‍රජය නිරන්තරයෙන් කැපවී සිටින බව ජනාධිපති මෛත්‍රීපාල සිරිසේන මහතා පවසයි. ඔවුන්ට අවශ්‍ය සියලු පහසුකම් නොඅඩුව ලබාදීමට තමන් කටයුතු කරන බව ජනාධිපතිවරයා කියයි.රියර් අද්මිරාල් සරත් වීරසේකර මහතාගේ ප්‍රධානත්වයෙන් යුත් ජාතික රණවිරු එකමුතුව අද දහවල් හමුවු අවස්ථාවේ ජනාධිපති මෛත්‍රීපාල සිරිසේන මහතා මේ බව ප්‍රකාශ කළ බව ජනාධිපති මාධ්‍ය අංශය සඳහන් කළේය.එහිදී ජාතික රණවිරු එකමුතුව විසින් රණවිරුවන් මුහුණපාන විවිධ ගැටලු ජනාධිපතිවරයා වෙත ඉදිරිපත් කර ඇති අතර එම ගැටලු ජනාධිපතිවරයාගේ විශේෂ අවධානයට ලක්ව ඇත.නව ආණ්ඩුක්‍රම ව්‍යවස්ථාවෙන් රටේ ජාතික ආරක්ෂාවට කිසිඳු හානියක් නොවන බව එහිදී ප්‍රකාශ කර ඇති ජනාධිපති මෛත්‍රීපාල සිරිසේන මහතා රටේ ජනාධිපතිවරයා ලෙස මෙන්ම සේනාධිනායකයා ලෙසද තමා සෑම අවස්ථාවකම වීරෝධාර රණවිරුවන් වෙනුවෙන් පෙනී සිටින බව සඳහන් කර තිබේ.මේ අතර රටේ සහ ජාතියේ අනාගතය වෙනුවෙන් අප වෙත පැවරී ඇති ඉහළම වගකීම සහ යුතුකම වන්නේ අනාගත පරපුර ශක්තිමත් දරු පරපුරක් ලෙස ගොඩනැගීම බව ජනාධිපති මෛත්‍රීපාල සිරිසේන මහතා පවසයි. අනාගත දරු පරපුර වෙනුවෙන් යහපත් රටක් ගොඩනැගීමට වත්මන් රජය කැපවී සිටින බවද ජනාධිපතිවරයා මෙහිදී සඳහන් කළේය.කොළඹ බණ්ඩාරණායක ජාත්‍යන්තර සම්මන්ත්‍රණ ශාලාවේ පැවති සමෘද්ධි ළමා සමාජ සංස්කෘතික සහ සාහිත්‍ය උළෙල අමතමින් ජනාධිපති මෛත්‍රීපාල සිරිසේන මහතා මේ බව සඳහන් කළේය.", "URL": "https://sinhala.adaderana.lk/news.php?nid=67234", "Category": null, "Parent URL": null}