{"Source": "Adaderana", "Timestamp": "March 14, 2013 07:35 am", "Headline": "පොහොර සහ කෘමිනාශක ගැන අධ්‍යනයට පර්යේෂණාගාරයක්", "News Content": "මෙරට භාවිතා වන රසායනික පොහොර සහ කෘමිනාශක පිළිබඳව අධ්‍යයනය කිරීම සඳහා පර්යේෂණාගාරයක් පිහිටුවීමට රජය තීරණය කර තිබේ. සෞඛ්‍ය අමාත්‍යංශය හා කෘෂිකර්ම අමාත්‍යංශය එක්ව සිදුකළ සාකච්ඡාවලින් අනතුරුව මෙම තීරණය ගෙන ඇති බව සෞඛ්‍ය අමාත්‍යංශය සඳහන් කළේය. මෙරට ගොවිතැන් කටයුතු සඳහා භාවිත කරන පොහොර වර්ගවල ඇති කැඩ්මියම්, ඊයම්, රසදිය සහ ආසනික් යන සංඝටක පිළිබඳව විශ්ලේෂණය කිරීම මෙම පර්යේෂණ ආයතනයේ අරමුණ වී තිබේ. ඊට අමතරව ගොවිතැන් කටයුතු සඳහා යොදා ගන්නා කෘමිනාශක පිළිබඳව ද පුළුල් අධ්‍යයනයක් කිරීමේ අරමුණින් මෙම පර්යේෂණ ආයතනය පිහිටුවන බව සෞඛ්‍ය අමාත්‍යංශය සඳහන් කළේය. මීට අමතරව උතුරු සහ නැගෙනහිර පළාත්වල ගොවිතැන් කටයුතු සඳහා කෘමිනාශක භාවිත කිරීමේ දී නිසි අවසරයක් ලබා ගත යුතු බව සෞඛ්‍ය අමාත්‍යංශය පවසයි.", "URL": "https://sinhala.adaderana.lk/news.php?nid=32398", "Category": null, "Parent URL": null}