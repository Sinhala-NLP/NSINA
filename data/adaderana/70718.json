{"Source": "Adaderana", "Timestamp": "March 11, 2017 09:40 am", "Headline": "ගැබිනියක් මියයාම සම්බන්ධයෙන් කළුබෝවිල රෝහලට චෝදනාවක් ", "News Content": "ඩෙංගු උණ වැළඳී කළුබෝවිල රෝහලට ඇතුළත් කළ පස් මස් ගැබිණි කාන්තාවකගේ මරණය රෝහලෙන් නිසි ප්‍රතිකාර නොලැබීම හේතුවෙන් සිදුවූ බවට ඇයගේ ඥාතීන් චෝදනා කරයි. මියගිය කාන්තාවගේ සැමියා ප්‍රකාශ කළේ රෝහල තුළදී තම බිරිඳ සම්බන්ධයෙන් හෙද හෙදියන් නොසැළකිල්ලෙන් කටයුතු කළ බවයි. දිල්කි දිල්ෂානි නන්දසේන නැමති 22 හැවිරිදි මෙම ගැබිණි කාන්තාව උණ රෝගයක් හේතුවෙන් කළුබෝවිල රෝහලට ඇතුළත් කර තිබුණේ පසුගිය පෙබරවාරි මස 28 වන දිනය. පසුව සිදුකළ රුධිර පරීක්ෂාවෙන් ඇයට ඩෙංගු රෝගය වැළඳී ඇති බව වෛද්‍යවරුන් ප්‍රකාශ කර තිබේ. කෙසේ වෙතත් රෝහලෙන් ඇයට කිසිදු ප්‍රතිකාරයක් සිදු නොකළ බව ඇගේ සැමියා පවසයි. අධික උණ තත්ත්වය හේතුවෙන් ඇය දැඩි වේදනාවෙන් පෙළී ප්‍රතිකාර ඉල්ලා සිටියත් ඇතැම් අවස්ථාවලදී හෙදියන් සහ ඇතැම් වෛද්‍යවරුන් ඒ පිළිබඳ කිසිඳු අවධානයක් යොමු නොකළ බවද ඔහු සඳහන් කළේය. අසාධ්‍ය තත්ත්වය හේතුවෙන් ඇය පසුගිය තුන්වනදා අංගොඩ උණ රෝහලට මාරුකර යවා ඇති අතර, ඇය ඊට දින හයකට පසු ජීවිතයෙන් සමුගත්තේය. මේ පිළිබඳව අප කළුබෝවිල රෝහලේ අධ්‍යක්‍ෂ වෛද්‍ය අසේල ගුණරත්න මහතාගෙන් විමසීමක් කළ අතර ඔහු සඳහන් කළේ මියගිය දිල්කිගේ ස්වාමියා රෝහලෙන් කළ ඉල්ලීමකට අනුව පරීක්ෂණයක් පැවැත්වීම සඳහා සියලූ තොරතුරු අනිද්දා සෞඛ්‍ය අමාත්‍යාංශය වෙත යොමුකරන බවයි.", "URL": "https://sinhala.adaderana.lk/news.php?nid=70718", "Category": null, "Parent URL": null}