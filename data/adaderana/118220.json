{"Source": "Adaderana", "Timestamp": "September 4, 2019 09:52 am", "Headline": "පාර්ලිමේන්තුවේ පැරදුණු අගමැති යෝජනාව", "News Content": "බ්‍රෙක්සිට් වැඩපිළිවෙල සම්බන්ධයෙන් අගමැති බොරිස් ජොන්සන් ගෙනා යෝජනාවක් පාර්ලිමේන්තුව හමුවේ පරාජයට පත්විය. අදාළ යෝජනාව විවාදයට ගන්නා අවස්ථාවේදී පාර්ලිමේන්තුව ඉදිරිපිට මහජන විරෝධතාවක්ද පැවැත්වූ බව විදෙස් වාර්තා සඳහන් කළේය. එකඟතාවකින් තොරව බ්‍රෙක්සිට් වැඩපිළිවෙල ක්‍රියාත්මක වීම වැලැක්වීම සඳහා වන නව යෝජනාවක් බ්‍රිතාන්‍ය පාර්ලිමේන්තුව හමුවේ පරාජයට පත්ව තිබේ. අගමැති බොරිස් ජොන්සන්ගේ මූලිකත්වයෙන් ගෙනා මෙම යෝජනාවට පක්ෂව ඡන්ද 301ක් හිමිවෙද්දී විපක්ෂව ඡන්ද 328ක් හිමිව තිබුණි. අගමැතිවරයාගේ යෝජනාවට විපක්ෂව ඡන්දය භාවිත කළ මන්ත්‍රී පිරිස අතරට පාලක කන්සවේටිව් පක්ෂයේ මන්ත්‍රීවරුන් 21ක් දෙනෙක්ද අයත්. ඒ අනුව බ්‍රිතාන්‍යය යුරෝපා සංගමයෙන් ඉවත්වීමේ වැඩපිළිවෙළ ප්‍රමාද කිරීම සදහා පනතක් ගෙන ඒමට විපක්ෂය ප්‍රමුඛ විප්ලවවාදී කන්සවේටිව් මන්ත්‍රීවරුන්ට අවස්ථාවක් උදාවී තිබේ. මේ අතර මතුව ඇති තත්ත්වය සම්බන්ධ ප්‍රතිචාර දැක්වූ අගමැති ජොන්සන් පැවසුවේ කඩිනම් මහා මැතිවරණයක් සඳහා වන මෝසමක් පාර්ලිමේන්තුව හමුවට ඉදිරිපත් කිරීමට සූදානම් බවයි. කෙසේ නමුත් විපක්ෂ නායක ජෙරමි කෝබින් පෙන්වා දෙන්නේ මැතිවරණයක් පැවැත්වීමට පෙරාතුව අදාළ පනත සම්මත විය යුතු බවයි. මෙම සිදුවීම නව අගමැතිවරයාගේ හා ඉවත්වීමේ වැඩපිළිවෙළේ අනාගතය සම්බන්ධයෙන් අසුබවාදී තත්ත්වයක් බව විචාරකයන් පවසයි. ඒ හේතුවෙන් එකගතාවකින් තොර ඉවත්වීමේ වැඩපිළිවෙලක් සදහා බ්‍රිතාන්‍ය වැසියන් සූදානම් විය යුතු බව මේ පිරිස් පෙන්වා දෙයි. මේ අතර බ්‍රෙක්සිට් වැඩපිළිවෙලට එරෙහි පිරිස් එක්ව බ්‍රිතාන්‍ය පාර්ලිමේන්තුව ඉදිරිපිට විරෝධතා පවත්වා තිබුණි. විරෝධතාකරුවන් මෙහිදී රජයට බලකර සිටියේ රටට අවාසිදායක විය හැකි එකගතාවකින් තොර බ්‍රෙක්සිට් වැඩපිළිවෙල වහා අත්හැරදමන ලෙසයි.", "URL": "https://sinhala.adaderana.lk/news.php?nid=118220", "Category": null, "Parent URL": null}