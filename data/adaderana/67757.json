{"Source": "Adaderana", "Timestamp": "January 5, 2017 05:18 pm", "Headline": "  හම්බන්තොට විකුණන්නේ නෑ- බද්දට දෙනවා පමණයි", "News Content": "හම්බන්තොට වරාය සහ ආර්ථික කලාපයේ ඉඩම් විකිණීමක් සිදුනොවන බවත්, බද්දට ලබාදීම පමණක් සිදුවන බවත් නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක පවසයි. බත්තරමුල්ල සෙත්සිරිපායේ පිහිටි නීතිය හා සාමය සහ දක්ෂිණ සංවර්ධන අමාත්‍යංශය “සුහුරුපාය” නව ගොඩනැගිල්ල වෙත ප්‍රවිෂ්ටවීමේ උත්සවයට (05) එක්වෙමින් අමාත්‍යවරයා මේ බව සඳහන්කර සිටියේය.හම්බන්තොට වරාය ඉදිකළ නමුත් එයින් ප්‍රයෝජනයක් ලබාගැනීම සම්බන්ධයෙන් පසුගිය රජය අවධානයක් යොමුකර නොතිබුණු බව ඒ මහතා පෙන්වා දුනි.ඒ හේතුවෙන් එය ජනතාවට බරක්වී තිබූ බවත්, කෙසේ වුවත් සුදු අලියෙකු බවට පත්ව තිබූ හම්බන්තොට වරාය, මෙරට ජනතාවගේ සුබසිද්ධිය වෙනුවෙන් යොදාගතහැකි වැඩපිළිවෙළක් සකස්කිරීමට වත්මන් රජයට හැකිවූ බව ඔහු එහිදී කියා සිටියේය.එමෙන්ම නව කර්මාන්තපුරය ඉදිකිරීමත් සමගම රැකියා අවස්ථා රැසක් බිහිවන අතර එමගින් ජනතාවගේ අතමිට සරුවන බව අමාත්‍ය සාගල රත්නායක මහතා සඳහන් කළේය. හම්බන්තොට සිදුවන ආර්ථික ක්‍රියාවලිය රජය දුරදිග බලා ගත් තීරණයක් බවත්, කෙසේ උවත් හම්බන්තොට පිළිබඳව පටු දේශපාලන අරමුණු සහිත බලලෝභී පිරිස් සමාජය තුළ වැරදි මතයක් නිර්මාණය කරන බවත් අමාත්‍යවරයා පෙන්වාදී තිබේ. මෙම කුමන බලපෑම් එල්ලවුවත් රජයේ මෙම ආර්ථික වැඩපිළිවෙළ අත්නොහරින බව ඔහු එහිදී අවධාරණය කළේය.", "URL": "https://sinhala.adaderana.lk/news.php?nid=67757", "Category": null, "Parent URL": null}