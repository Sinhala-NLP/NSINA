{"Source": "Adaderana", "Timestamp": "February 1, 2019 04:35 pm", "Headline": "අප්‍රේල් 01 සිට ඝණ ආහාර සඳහා වර්ණ සංකේත ක්‍රමය ක්‍රියාත්මක කරන්න සහය", "News Content": "බෝනොවන රෝග පාලනය කිරීමේ අරමුණින් මෙතෙක් පැණිබීම සඳහා පනවා තිබූ වර්ණ සංකේත ක්‍රමය අනෙකුත් ඝණ ආහාර සඳහා ද අප්‍රේල් මස 01 දා සිට ක්‍රියාත්මක කිරීමේ තීරණයට සහයෝගය ලබාදෙන බව ඝණ ආහාර දේශීය නිෂ්පාදකයින් සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාට අද (01) පොරොන්දු වී තිබේ. බිස්කට්, බේකරි කෑම වර්ග සහ අනෙකුත් ඝණ ආහාර නිෂ්පාදකයින් සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා සමඟ සෞඛ්‍ය අමාත්‍යාංශයේ දී අද (01) පෙරවරුවේ විශේෂ සාකච්ඡාවක් පැවැත්විය. එහිදී ඝණ ආහාර සඳහා වර්ණ සංකේත අප්‍රේල් මස 01 දින සිට ක්‍රියාත්මක කිරීමට සෞඛ්‍ය අමාත්‍යවරයා ගත් තීරණය අගය කරන බවත්, ඊට පුර්ණ සහයෝගය ලබාදෙන බවත්, නිෂ්පාදකයින් පැවැසීය. තව ද මෙම තීරණය පිළිබදව ජනතාව දැනුවත් කිරීම සඳහා නිෂ්පාදන සමාගම් සහ සෞඛ්‍ය අමාත්‍යවරයා මාර්තු මාසයේ දී ඒකාබද්ධ මාධ්‍ය හමුවක් පැවැත්වීමට ද තීරණය කලහ. වර්ණ සංකේත ක්‍රමය ක්‍රියාත්මක කිරීම අප්‍රේල් මස 01 දා සිට ආරම්භ වන අතර, එහි නිල උත්සවය අප්‍රේල් මස 02 දා කොළඹ දී පැවැත්වීමට නියමිතව ඇත. මෙම සාකච්ඡාවේ දී කරුණූ දැක් වූ සෞඛ්‍ය අමාත්‍යවරයා පැවසූවේ රෝග ඇතිවීම වළක්වා ගැනීම සඳහා වර්ණ සංකේත ක්‍රමය ඉවහල්වන බව තම විශ්වාසය බවයි. පැණිබීම සඳහා ද වර්ණ සංකේත ක්‍රමය ක්‍රියාත්මක කිරීමේ දී බාධා මතු වුවත් එය මේ වන විට සාර්ථකව ක්‍රියාත්මක වෙන බවයි. එසේම තමන් මෙම තීන්දු තීරණ ලබාගන්නේ ලෝක සෞඛ්‍ය සංවිධානයේ නිර්දේශ වලට අනුව වන බවත් මෙම තීරණයට අනුකූල වන අයුරින් නිෂ්පාදන වෙළෙදපොලට ඉදිරිපත් කරනු ඇතැයි බලාපොරොත්තු වෙන බවත්ය. පැණිබීම සදහා වර්ණ සංකේත ක්‍රමය 2017 වසරේ සිට ක්‍රියාත්මක විය. එම වර්ණ සංකේත ක්‍රමය නිෂ්පාදනය කරනු ලබන ඝණ ආහාර, අර්ධ ඝණ ආහාර සහ දියර ආහාර සඳහා ද ක්‍රියාත්මක කිරීමට සෞඛ්‍ය අමාත්‍යවරයා තීරණය කළේ 1980 අංක 26 දරණ ආහාර පනතට අනුවය. ඝණ ආහාර, අර්ධ ඝණ ආහාර සහ දියර ආහාර වල අධික සීනි, ලුණු සහ මේදය අඩංගු වන්නේ නම් ඒ සඳහා වර්ණ සංකේතයක් ආහාර ලේබලයේ ප්‍රධාන රාමුවේ ප්‍රදර්ශණය කළ යුතු වෙයි. එමගින් පැණිබීම මිලදී ගැනීමේ දී වර්ණ සංකේත කෙරෙහි ජනතාව දැක් වූ අවධානය ඝණ ආහාර සහ අර්ධ ඝණ ආහාර මිල දී ගැනීමේ දී ද යොමු කරනු ඇතැයි සෞඛ්‍ය අමාත්‍යවරයා බලාපොරොත්තු වෙයි. මෙම සාකච්ඡාව සඳහා වැඩබලන සෞඛ්‍ය සේවා අධ්‍යක්ෂ ජනරාල් ලක්ෂ්මන් ගම්ලත් මහතා ඇතුලු සෞඛ්‍ය අමාත්‍යාංශයේ නිලධාරීන් රැසක් එක්ව සිටියහ.", "URL": "https://sinhala.adaderana.lk/news.php?nid=103539", "Category": null, "Parent URL": null}