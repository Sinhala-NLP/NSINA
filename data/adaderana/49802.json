{"Source": "Adaderana", "Timestamp": "March 7, 2015 05:43 pm", "Headline": "ඉන්දීය විදේශ ඇමති  මංගල හමුවෙයි ", "News Content": "නිල සංචාරයක් සඳහා දිවයිනට පැමිණ සිටින ඉන්දීය විදේශ අමාත්‍ය සුෂ්මා ස්වරාජ් මහත්මිය විදේශ අමාත්‍ය මංගල සමරවීර මහතා මුණගැසී සාකච්ඡා කර තිබේ.අද(07) පෙරවරුවේ ඉන්දීය විදේශ අමාත්‍යංශයේදී අදාළ සාකච්ඡා පැවති බව වාර්තා වෙයි. මෙහිදී මංගල සමරවීර අමාත්‍යවරයා සහ ඉන්දීය විදේශ අමාත්‍යවරිය අතර දිර්ඝ ලෙස කරුණු සාකච්ඡා වූ බව විදේශ අමාත්‍යංශය සඳහන් කළේය.මෙරට දේශපාලනික කටයුතු පිළිබදවත්, දින සීයයේ වැඩපිළිවෙළ සහ නව රජය ලබාගෙන ඇති ප්‍රගතිය පිළිබඳව මංගල සමරවීර අමාත්‍යවරයා සුෂ්මා ස්වරාජ් මහත්මිය දැනුවත් කර තිබේ.එමෙන්ම දෙමළ ජනතාවගේ ගැටලු වලට විසඳුම් ලබාදීමට නව රජය කැපවීමෙන් කටයුතු කරන බව පෙන්වා දී ඇති මංගල සමරවීර අමාත්‍යවරයා සුළුතර ජනතාව ජනාධිපතිවරණයෙන් ලබාදුන් ඡන්ද තුළින් ඒ බව සනාථ වන බව පවසා තිබේ.නව රජය සුළුතර ජනතාවගේ අභිලාෂයන් ඉෂ්ට කිරිමට කටයුතු කරන බවද විදේශ අමාත්‍යවරයා මෙහිදි පවසා ඇති බව විදේශ අමාත්‍යංශය සඳහන් කළේය.මීට අමතරව ඉන්දියාව සහ ශ්‍රී ලංකාව අතර යළිත් වරක් බෝට්ටු සේවාව ආරම්භ කිරිම පිළිබදව ද විදේශ අමාත්‍යවරුන් අතර දිර්ඝ ලෙස කරුණු සාකච්ඡා වී තිබේ.එමෙන්ම ඉන්දීය අග්‍රාමාත්‍යවරයාගේ මෙරට සංචාරය තුළදී අත්සන් තැබීමට නියමිත ගිවිසුම් පිළිබඳව ද ඉන්දීය විදේශ ඇමතිනි සුෂ්මා ස්වරාජ් මහත්මිය සහ විදේශ අමාත්‍ය මංගල සමරවීර මහතා අතර සාකච්ඡාවට ලක්වූ බව විදේශ අමාත්‍යංශය සඳහන් කර සිටියේය.කෙසේවෙතත් මෙම සාකාච්ඡා වලදී ධීවර ගැටලුව පිළිබදව සාකච්ඡා වී නොමැත.", "URL": "https://sinhala.adaderana.lk/news.php?nid=49802", "Category": null, "Parent URL": null}