{"Source": "Adaderana", "Timestamp": "February 23, 2011 03:27 pm", "Headline": "ඡන්ද කල්දැමීම ආණ්ඩුවේ තුට්ටු දෙකේ වැඩක් ", "News Content": "පළාත් පාලන මැතිවරණය කඩින් කඩ පැවැත්වීමේ තුට්ටු දෙකේ ක්‍රියාව නොකරන ලෙස තමන් ආණ්ඩුවෙන් ඉල්ලා සිටින බව එක්සත් ජාතික පක්ෂය පවසයි. ආණ්ඩුව විසින් මැතිවරණය කඩින් කඩ පැවැත්වීම තුළින් අවාසිය සිදුවන්නේ විපක්ෂයේ අපේක්ෂකයින්ට බව එ.ජා.ප පාර්ලිමේන්තු මන්ත්‍රී අකිල විරාජ් කාරියවසම් මහතා සඳහන් කරයි. ආණ්ඩුවේ අපේක්ෂකයින්ට නම් කෝන්ක්‍රීට් එකෙන් කොන්ත්‍රාත්තුවෙන් කොමිෂන් එකක් හමුවූවත්,විපක්ෂයේ අපේක්ෂකයින් ඉතා ආයාසයෙන් තර්ජන,ගර්ජන හමුවේ මෙන්ම ආර්ථික අපහසුකම් මධ්‍යයේ මැතිවරණ ප්‍රචාරණ කටයුතු සිදුකරමින් සිටියදී මැතිවරණයට සති දෙක තුනක් තිබියදී මැතිවරණය කල්දැමීම ඉතා පහත් ක්‍රියාවක් බව ඔහු පෙන්වාදෙයි. එබැවින් ඡන්දය නොපවත්වන්නේනම් සියලු පළාත් පාලන ආයතන වල මැතිවරණය කල් දැමිය යුතු බවත්,පවත්වන්නේ නම් සියලු පළාත් පාලන ආයතන වල මැතිවරණය පැවැත්විය යුතු බවත් අද කොළඹ පැවති මාධ්‍ය හමුවකට එක්වෙමින් මන්ත්‍රීවරයා සඳහන් කළේය. එසේම ආණ්ඩුව විසින් මැතිවරණ කල්දමමින් සිටින්නේ ආණ්ඩුවට අවාසි සහගත හා විපක්ෂයට වඩා වාසිදායක ඡන්ද පදනමක් ඇති පළාත් පාලන ආයතන වලට අදාළව බවත් ඔහු චෝදනා කළේය. රට නව හැරවුමකට යොමු කිරීම එළඹෙන පළාත් පාලන මැතිවරණයේදී සිදුවන බවත්, ජීවන වියදම දරාගත නොහැකි ලෙස ඉහළ යාම හේතුවෙන් ජනතාව පීඩාවට පත්ව ඇති බවත් ඔහු පෙන්වාදුන්නේය. මේ නිසා පාසල් ළමුන්ට පවා පෝෂදායි ආහාර වේලක් ගැනීමට නොහැකි තත්ත්වයක් උදා වී ඇති බව ද හෙතෙම පෙන්වාදෙයි. එක්සත් ජාතික පක්ෂය ජනතාව මුහුණදී සිටින පීඩිත තත්ත්වයෙන් මුදාගැනීමට ඉදිරිපත්ව සිටින බවයි අකිල විරාජ් කාරියවසම් මන්ත්‍රීවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=14427", "Category": null, "Parent URL": null}