{"Source": "Adaderana", "Timestamp": "March 3, 2019 12:36 pm", "Headline": "පොහොට්ටුව නැතිවුණානම් මහින්දගේ පිරිසට යන-එන මං නැති වෙනවා", "News Content": "ශ්‍රී ලංකා පොදුජන පෙරමුණ පිහිටුවූයේ නැතිනම් මැතිවරණයෙන් පසුව මහින්ද රාජපක්ෂ මහතා සමඟ සිටි පිරිසට නිවැරදි නායකත්වයක් හා ස්ථිර පක්ෂයක් නොමැති වන බව සමස්ත ලංකා පළාත් පාලන සංගමයේ සභාපති උදේනි අතුකෝරළ මහතා විසින් සඳහන් කරනු ලැබීය. ශ්‍රී ලංකා පොදුජන පෙරමුණේ තරුණ පෙරමුණ විසින් සංවිධානය කළ මාධ්‍ය හමුවකදී ඒ මහතා මේ බව සඳහන් කර සිටියේය. එසේම බැසිල් රාජපක්ෂ යනු ඇගයීමට ලක් විය යුතු චරිතයක් බවත් ඇතැම් මන්ත්‍රීවරුන් පවසන පරිදී ඔහු සුදුසු වන්නේ කළමණාකාරීත්වයට පමණක් නොවන බවත් අතුකෝරළ මහතා සඳහන් කර සිටියේය. එසේම අලුතෙන් හැදෙන සංධානය ඉදිරියට යා යුත්තේ පොහොට්ටුවේ නායකත්වය තුළ බවත් ඔහු මෙහිදී සඳහන් කර සිටියේය. එනිසා පක්ෂයේ වැඩකටයුතු වලට කුහකකම් නොකරන ලෙස තමන් ජ්‍යේෂ්ඨ නායකයින්ගෙන් ඉල්ලා සිටින බවත් වැඩිදුරටත් අදහස් දක්වමින් ඔහු පැවසීය. මහින්ද රාජපක්ෂ මහතා පරාජයට පත්වූ අවස්ථාවේ බැසිල් රාජපක්ෂ මහතා විදෙස් ගත වීම පිළිබඳව මාධ්‍යෙව්දියෙකු නැගූ ප්‍රශ්නයකට පිළිතුරු දෙමින් ඔහු සඳහන් කර සිටියේ බැසිල් රාජපක්ෂ මහතා විදෙස්ගත වීමට හේතුව ඔහුගේ පවුලේ අය හමුවීමට බවත්, නැවත මෙරටට පැමිණීමෙන් පසුව ඔහු මහින්ද රාජපක්ෂ මහතා සමඟ එක්ව වැඩකිරීම හේතුවෙන් අද ශ්‍රී ලංකා පොදුජන පෙරමුණ පවතින බවත් ඔහු මෙහිදී සඳහන් කර සිටියේය.", "URL": "https://sinhala.adaderana.lk/news.php?nid=105391", "Category": null, "Parent URL": null}