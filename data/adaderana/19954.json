{"Source": "Adaderana", "Timestamp": "November 12, 2011 09:30 am", "Headline": "වරායේ රැකියා දෙන බව කියා මුදල් වංචා කරලා", "News Content": "වරාය අධිකාරියේ රැකියා ලබාදෙන බව පවසා මුදල් වංචා කළ පුද්ගලයෙකු පොලිසිය විසින් අත්අඩංගුවට ගෙන තිබේ. අදාළ පුද්ගලයා මුදල් අමාත්‍යාංශයේ අතිරේක ලේකම්වරයෙකු බව පවසමින් මෙම මූල්‍ය වංචාව සිදුකර ඇති බව පොලිසිය පැවසීය. ඔහු අම්පාර ප්‍රදේශයේ පුද්ගලයෙකුගෙන් වරාය අධිකාරියේ රැකියාවක් ලබාදෙන බව පවසා රුපියල් 350,000 ක මුදලක් වංචා කර ඇති බවට මූලික පරීක්ෂණවලදී අනාවරණය වී ඇති බව ‍පොලිසිය පවසයි. අදාළ පුද්ගලයා විසින් වරාය අධිකාරියේ ව්‍යාජ පත්වීම් ලිපියක් ද ලබාදී ඇති බවට අනාවරණය වූ බව පොලිසිය සඳහන් කරයි. මරදාන පොලිසියේ අපරාධ අංශයේ ස්ථානාධිපතිවරයා ඇතුළු නිලධාරීන් කණ්ඩායමක් සිදුකළ විමර්ශනයකින් අනතුරුව මෙම පුද්ගලයා අත්අඩංගුවට ගෙන ඇත.", "URL": "https://sinhala.adaderana.lk/news.php?nid=19954", "Category": null, "Parent URL": null}