{"Source": "Adaderana", "Timestamp": "February 29, 2016 08:46 pm", "Headline": "ඉන්දීය ධීවරයින්ගේ ප්‍රහාර වැළැක්වීමට රාජ්‍ය තාන්ත්‍රික මැදිහත් වීමක් අවශ්‍යයි", "News Content": "ඉන්දීය ධීවරයින්ගේ ප්‍රහාර වැළැක්වීමට රාජ්‍ය තාන්ත්‍රික මැදිහත් වීමක් අවශ්‍ය බවත්, ඒ සඳහා ජනාධිපතිතුමාගේ සහ අගමැතිතුමාගේ ඍජු මැදිහත්වීම අත්‍යවශ්‍ය බවත් ධීවර හා ජලජ සම්පත් සංවර්ධනරාජ්‍ය අමාත්‍ය දිලිප් වෙදආරච්චි මහතා පවසයි.ශ්‍රී ලංකා මුහුදු තීරයට නීති විරෝධීව ඇතුල් වන ඉන්දීය ධීවරයින්ගේ ප්‍රහාර උත්සන්න වෙමින් පවතින බැවින් මේ සඳහා රාජ්‍ය තාන්ත්‍රික මැදිහත් වීමක අවශ්‍යතාව දැඩිව මතුව ඇති බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මැතිතුමා පෙන්වා දී තිබේ.අමාත්‍යවරයා මේ පිළිබඳව ජනාධිපති මෛත්‍රීපාල සිරිසේන මැතිතුමාට හා අග්‍රාමාත්‍ය රනිල් වික්‍රමසිංහ මැතිතුමාට කරුණු දක්වා ඉන්දීය ධීවරයින්ගේ ප්‍රචණ්ඩත්වය පාලනය කිරීමට මැදිහත් වන්නැයි ඉල්ලීමක් කිරීමට පියවර ගනිමින් සිටී.දෙවුන්දරින් හා ත්‍රිකුණාමලයෙන් මුහුදු ගිය ධීවරයින් පිරිසකට ඉන්දීය ධීවරයින් විසින් පසුගිය දා දරුණු ලෙස පහර දීමේ සිද්ධියක් පිළිබඳ ධීවර රාජ්‍ය අමාත්‍ය දිලිප් වෙදආරච්චි මැතිතුමාගේ අවධානය යොමුව ඇත.ශ්‍රී ලංකා මුහුදු තීරයට නීති විරෝධීව ඇතුල් වී ඇති ඉන්දීය ධීවරයින් රැගත් බෝට්ටු 3ක්, ශ්‍රී ලංකා ධීවර බෝට්ටු 2ක් වටකර පහර දී තිබේ. මෙහිදී ඉන්දීය ධීවරයින්, ශ්‍රී ලංකා ධීවරයින් සතුව තිබූ මාළු හා එම බෝට්ටු වල සවිකර තිබූ සන්නිවේදන උපකරණ කට්ටල පවා පැහැරගෙන බෝට්ටු වලට පහර දී අලාභ හානි සිදු කර තිබුණි.මේ පිළිබඳව දැනගත් වහාම ඒ පිළිබඳව නාවික හමුදාව දැනුවත් කරනු ලැබීය. නාවික හමුදාවේ ඩෝරා යාත්‍රාවක් වහා එම මුහුදු ප්‍රදේශයට යැවීමට පියවර ගෙන තිබුණි. එහෙත් ඒ වන විටත් ප්‍රහාර එල්ල කළ ඉන්දීය බෝට්ටු ශ්‍රී ලංකා මුහුදු ප්‍රදේශයෙන් පලා ගොස් ඇත. මේ වනවිට එම මුහුදු ප්‍රදේශයේ ආරක්ෂාවට අවශ්‍ය පියවර ගෙන තිබේ.කෙසේ වෙතත් ධීවර අමාත්‍යංශයේ ධීවර මෙහෙයුම් ඒකකයට වාර්තා වී තිබුණේ අදාළ මුහුදු ප්‍රදේශයේ තවදුරටත් ඉන්දීය ධීවරයින් රැගත් බෝට්ටු ඇති බව නිරීක්ෂණය වී ඇති බවයි. මේ පිළිබඳව නාවික හමුදාව දැනුවත් කර අවශ්‍ය පියවර ගැනීමට කටයුතු කර ඇති බව ධීවර මෙහෙයුම් හා අධික්ෂණ අංශයේ සහකාර අධ්‍යක්ෂ ලාල් ද සිල්වා මහතා දැනුම් දී තිබේ.ඉන්දීය ධීවරයින්ගෙන් එල්ල වූ ප්‍රහාරය පිළිබඳව අදාළ අංශ වෙතින් පුර්ණ වාර්තාවක් ලබා ගැනීමට අමාත්‍යතුමා පියවර ගෙන තිබේ. එම වාර්තා ලැබීමෙන් පසු අතිගරු ජනාධිපතිතුමා හා ගරු අග්‍රාමාත්‍යතුමා සමඟ සාකච්ඡා කර එම ධීවරයින්ට හා හානියට පත් බෝට්ටුවලට අවශ්‍ය සහන සැළසීමට කඩිනම් පියවර ගැනීමට ධීවර හා ජලජ සම්පත් සංවර්ධන ගරු රාජ්‍ය අමාත්‍ය දිලිප් වෙදආරච්චි මැතිතුමා කටයුතු කරමින් සිටී.", "URL": "https://sinhala.adaderana.lk/news.php?nid=57733", "Category": null, "Parent URL": null}