{"Source": "Adaderana", "Timestamp": "January 31, 2017 10:41 am", "Headline": "  සයිටම් වෛද්‍ය උපාධිය නීත්‍යනුකූලයි - අභියාචනාධිකරණය කියයි", "News Content": "මාලඹේ සයිටම් ආයතනයට වෛද්‍ය උපාධිය පිරිනැමීම සඳහා නීත්‍යනුකූල බලයක් තිබෙන බවට අභියාචනාධිකරණය විසින් තීන්දු කර තිබේ.සයිටම් ආයතනයෙන් උපාධියක් ලබාගත් තමන් වෛද්‍ය වෘත්තිකයෙකු වශයෙන් ලියාපදිංචි කිරීම ශ්‍රී ලංකා වෛද්‍ය සභාව විසින් ප්‍රතික්ෂේප කරන බවට චෝදනා කරමින් එම ආයතනයේ සිසුවියක විසින් ගොනුකරනු ලැබූ පෙත්සමකට අදාළව අභියාචනාධිකරණය විසින් මෙම තීන්දුව ලබාදී ඇත.තීන්දුව ලබාදෙමින් අභියාචනාධිකරණ සභාපති විජිත් මලල්ගොඩ මහතා කියා සිටියේ සයිටම් ආයතනයේ වෛද්‍ය උපාධිය නීතියට පටහැණි බවට වගඋත්තරකාර ශ්‍රී ලංකා වෛද්‍ය සභාව විසින් විරෝධතා කිහිපයක් ගොනු කර තිුබණු බවයි.එහෙත් එම විරෝධතා සියල්ල අධිකරණය විසින් ප්‍රතික්ෂේප කරන බව දැනුම් දුන් සභාපති විනිසුරුවරයා තීන්දුව ප්‍රකාශයට පත්කරමින් කියා සිටියේ උසස් අධ්‍යාපන අමාත්‍යවරයා විසින් නිකුත් කර ඇති ගැසට් නිවේදනයට අනුව සයිටම් ආයතනයට වෛද්‍ය උපාධිය පිරිනැමීම සඳහා නීත්‍යනුකූල බලයක් තිබෙන බවයි.එසේම උපාධිය පිළිගැනීමට ශ්‍රී ලංකා වෛද්‍ය සභාවට කිසිදු නීතිමය බාධාවක් නොමැති බව පෙන්වා දුන් අභියාචනාධිකරණය, සයිටම් ආයතනයෙන් වෛද්‍ය උපාධිය ලබාගන්නා සිසුන් ලියාපදිංචි කිරීමට පියවර ගන්නා ලෙස ද නියෝග කරන ලදී.2008 වසරේදී එවක පැවති රජය විසින් සයිටම් ආරම්භ කිරීමට අනුග්‍රහය ලබාදුන් අතර 2011 අගෝස්තු මාසයේදී එවක උසස් අධ්‍යාපන අමාත්‍යවරයාව සිටි එස්.බී දිසානායක විසින් ගැසට් නිවේදනයක් ඔස්සේ මෙම ආයතනයටත්, එහි වෛද්‍ය පාඨමාලාවටත් නීතිමය පිළිගැනීම ලබාදෙනු ලැබුවේ ශ්‍රී ලංකා වෛද්‍ය සභාවේ, රජයේ වෛද්‍ය නිලධාරීන්ගේ සංගමයේ හා සරසවි සිසුන්ගේ විරෝධය නොතකා හරිමිනි.එයින් පසුවද රජයේ වෛද්‍ය නිලධාරීන්ගේ සංගමය මෙම පුද්ගලික වෛද්‍ය විද්‍යාලයට එරෙහි දැඩි ප්‍රතිපත්තියක පිහිටා සිටි අතර මෙමගින් නිදහස් අධ්‍යාපනය වෙළඳ භාණ්ඩයක් බවට පත්වන බවට චෝදනා කරමින් අන්තර් විශ්වවිද්‍යාල ශිෂ්‍ය බලමණ්ඩලය අද දක්වාම උද්ඝෝෂණ හා විරෝධතා පාගමන් අඛණ්ඩව විටෙන් විට පවත්වාගෙන එන ලදී.මේ අතර මාලඹේ වෛද්‍ය සිසුන්ද ඇතැම් විටෙක උද්ඝෝෂණ ව්‍යාපාරයන්ද බොහෝ විට නීතිමය ක්‍රියාමාර්ග හරහාද තම උපාධියට වටිනාකමක් ලබාගැනීම වෙනුවෙන් අරගල කළ අතර එහි ප්‍රතිඵලයක් ලෙස 2015 දෙසැම්බර් 15 වන දින තමාට සායනික පුහුණුව ලබාගැනීම සඳහා අවස්ථාව ලබාගැනීමට ශ්‍රේෂ්ඨාධිකරණයෙන් නියෝගයක් ලබාගැනීමට ඔවුන්ට හැකිවිය.ඒ අනුව මාලඹේ පුද්ගලික වෛද්‍ය විද්‍යාලයේ සිසුන්ට සායනික පුහුණුව ලබාදෙන බවට සෞඛ්‍ය අමාත්‍යංශය විසින් ශ්‍රේෂ්ඨාධිකරණය හමුවේ එදින පෙරොන්දු වූ අතර අධිකරණ වෛද්‍ය විද්‍යාවට අදාළව හා ප්‍රජා වෛද්‍ය විද්‍යාවට අදාළව කඩුවෙල සෞඛ්‍ය වෛද්‍ය නිලධාරී කාර්යාලයෙන් හා අවිස්සාවේල්ල මූලික රෝහලෙන් සායනික පුහුණුව ලබාදීමට කටයුතු කරන බවට ශ්‍රේෂ්ඨාධිකරණය හමුවේ පොරොන්දුවිය.මේ අයුරින් සයිටම් වෛද්‍ය සිසුන්ට රජයේ රෝහල් වල සායනික පුහුණුව ලබා දීමට රජය විසින් එකඟ වූ නමුත්, රජයේ වෛද්‍ය නිලධාරීන්ගේ විරෝධය හේතුවෙන් එය ක්‍රියාත්මක කිරීමට බාධා එල්ල විය.වෛද්‍යවරුන් හට “රජයේ අරමුදල් මගින් වැටුප් ගෙවන තත්ත්වයක් තුළ රාජකාරියේ නිරත කාලය තුළ පුද්ගලික වෛද්‍ය ශිෂ්‍යයන්ට ඉගැන්වීම“ මගින් ඔවුන්ට “විනය පරීක්ෂණ වලට“ සහ “ආයතනික සංග‍්‍රහය උල්ලංඝණය කිරීම” සම්බන්ධයෙන් වන පරීක්ෂණ වලට මුහුණ දීමට හේතුවිය හැකි බැවින් “නෛතික බාධක විසඳන තුරු” පුද්ගලික වෛද්‍ය ශිෂ්‍යයන්ට “රජයේ සම්පත් භාවිතා” කරමින් ඉගැන්වීමෙන් වැළකී සිටින මෙන් රජයේ වෛද්‍ය නිලධාරීන්ගේ සංගමය ලිපියක් මගින් වෛද්‍යවරුන්ගෙන් ඉල්ලා සිටින ලදී. ඒ අනුව සයිටම් වෛද්‍ය සිසුන්ට නිසි සායනික පුහුණුව ලබාගැනීමේ ගැටළු පැන නැඟුණු අතර සරසවි සිසුන්ගේ, ශ්‍රී ලංකා වෛද්‍ය සභාවේ, රජයේ වෛද්‍ය නිලධාරීන්ගේ සංගමයේ විරෝධතා අඛණ්ඩව පැවතීම හේතුවෙන් සයිටම් වෛද්‍ය විද්‍යාලයට නීත්‍යනුකූල පදනමකින් නිසි ලෙස ක්‍රියාත්මක වීමට නොහැකි විය.කෙසේ වෙතත් අද දිනයේ ප්‍රකාශයට පත්වූ අභියාචනාධිකරණ තීන්දුප්‍රකාරව මාලඹේ පුද්ගලික වෛද්‍ය විද්‍යාලයේත්, සමස්ත අධ්‍යාපන පද්ධතියේත් තීරණාත්මක වෙනසක් සලකුණුවීම ආරම්භ වනු ඇත.", "URL": "https://sinhala.adaderana.lk/news.php?nid=68877", "Category": null, "Parent URL": null}