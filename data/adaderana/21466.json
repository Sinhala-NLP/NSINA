{"Source": "Adaderana", "Timestamp": "January 18, 2012 11:41 am", "Headline": " දීමනා නොදුන්නැයි හිටපු අල්ලස් කොමසාරිස්වරුන් උසාවි ගිහින්", "News Content": "පාර්ලිමේන්තුව මගින් අනුමත කරන ලද විශේෂ දීමනාවක් අල්ලස් කොමිසමේ හිටපු කොමසාරිස්වරුන් දෙදෙනකුට නොගෙවීම සම්බන්ධයෙන් කරුණු දක්වන ලෙස අද ශ්‍රේෂ්ඨාධිකරණය විසින් නීතිපතිවරියට නියෝග කර තිබේ. අල්ලස් කොමිසමේ හිටපු කොමසාරිස්වරුන් දෙදෙනකු විසින් ශ්‍රේෂ්ඨාධිකරණය හමුවේ ගොනු කර ඇති මූලික අයිතිවාසිකම් පෙත්සමක් අද විභාගයට ගත් අවස්ථාවේදී අගවිනිසුරු ආචාර්ය ශිරාණි බණ්ඩාරනායක ප්‍රමුඛ ත්‍රිපුද්ගල විනිසුරු මඩුල්ල විසින් මෙම නියෝගය ලබාදී තිබේ. 2007 වසරේ අයවැයෙන් තමන්ට විශේෂ දීමනාවක් ලබාදෙන ලෙස පාර්ලිමේන්තුව විසින් නිර්දේශ කර තිබියදී එම දීමනාව මහා භාණ්ඩාගාරය විසින් මෙතෙක් ලබානොදීම නිසා තමන්ගේ මූලික අයිතිවාසිකම් උල්ලංඝණය වී ඇති බවට හිටපු අල්ලස් කොමසාරිස්වරුන් දෙදෙනා සිය පෙත්සමෙන් පෙන්වා දී තිබේ. මෙම කරුණු සලකා බැලූ ත්‍රිපුද්ගල විනිසුරු මඩුල්ල ඒ පිළිබඳ ජූනි මස 24 වන දින අධිකරණය හමුවේ කරුණු දක්වන ලෙස නීතිපතිවරියට නියෝග කර ඇත.", "URL": "https://sinhala.adaderana.lk/news.php?nid=21466", "Category": null, "Parent URL": null}