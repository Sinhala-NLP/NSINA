{"Source": "Adaderana", "Timestamp": "February 23, 2012 09:46 am", "Headline": "ජනවාරියේ වැටලීම්වලින් ලංවිමට මිලියන 21 ට වැඩි ආදායමක්", "News Content": "මේ වසරේ ජනවාරී මාසය තුළ අයථා ක්‍රම මගින් විදුලි පරිහරණය කළ පුද්ගලයින් 331 දෙනෙකුට එරෙහිව නීතීමය ක්‍රියාමාර්ග ගෙන ඇති බව විදුලි බල හා බලශක්ති අමාත්‍යාංශය පවසයි. වංචා සහගත ලෙස මීටර් සැකසීම, කොකු භාවිත කර විදුලිය ලබාගැනීම වැනි අයථා ක්‍රියා සිදු කළ පුද්ගලයින්ට එරෙහිව මෙලෙස නීතීමය ක්‍රියාමාර්ග ගෙන ඇති බව සඳහන්ය. එම වැටලීම්වලින් රුපියල් මිලියන 21 ට අධික ආදායමක් ජනවාරී මාසය තුළ ලංකා විදුලි බල මණ්ඩලයට ලැබී තිබේ. මෙලෙස වංචාකාරී ‍පුද්ගලයින් නීතියේ රැහැනට හසුකර දීමට අවශ්‍ය සහයෝගය ලබා දෙන ලෙස විදුලි බල හා බලශක්ති අමාත්‍යාංශය ජනතාවගෙන් ඉල්ලීමක් කරයි. එවැනි වංචාකාරී ක්‍රියාවක් සිදුවන්නේ නම් 24 22 25 9 දුරකථන අංකය ඔස්සේ ලංකා විදුලි බල මණ්ඩලයේ විමර්ශන අංශය දැනුවත් කරන ලෙස විදුලි බල අමාත්‍යාංශය පවසයි.", "URL": "https://sinhala.adaderana.lk/news.php?nid=22331", "Category": null, "Parent URL": null}