{"Source": "Adaderana", "Timestamp": "April 25, 2013 04:17 pm", "Headline": "පාර්ලිමේන්තුවේදී අපේ විරෝධයට සහය දුන් ආණ්ඩු පක්ෂයේ පිරිසකුත් හිටියා", "News Content": "විදුලිබිල වැඩි කිරීමට විරුද්ධව පාර්ලි‍මේන්තුවේදී ඉටි පන්දම් දල්වා පැවැත් වු විරෝධයට පහරදුන් ආණ්ඩු පක්ෂයේ මන්ත්‍රීවරුන් අතර ඊට පහරනොදුන් පිරිසක් සිටි බවත් ඔවුන් විපක්ෂයේ විරෝධයට සහය පළ කළ පිරිස බවත් එජාප මන්ත්‍රී අජිත් පී පෙරේරා මහතා පවසයි. ඉටි පන්දම් දල්වා ඊයේ පාර්ලිමේන්තුවේ එවැනි විරෝධතාවයක් සිදුකළේ මෙරට අහිංසක ජනතාව වෙනුවෙන් බව හෙතෙම කියයි. කෙසේ වුවද මෙම සැලසුම දැනගත් ආණ්ඩුවේ ඇතැම් මන්ත්‍රීවරුන් ඊට වතුර ප්‍රහාරයක් එල්ල කළ බවද වතුර ප්‍රහාර නොව ජනතාව වෙනුවෙන් වෙඩි ප්‍රහාර වුවද ඉවසීමට එජාපය සුදානම් යැයි ඔහු පවසයි. පළමුව එකී විරෝධතාවයට වතුර බෝතලයකින් පහරදුන්නේ යොහාන් රත්වත්තේ මන්ත්‍රීවරයා බවත් අනතුරුව ඇති වු උණුසුම්කාරි වාතාවරණය අවස්ථාවේදී මනූෂ නානායක්කාර, චන්ද්‍රසිරි සූරියආරච්චි යන අයද විපක්ෂ මන්ත්‍රීවරුන් සමග ගැටුම්වලට එළඹී බව අජිත් පී. පෙරේරා මහතා කියයි. එහිදී පොඩි ළමයි මෙන් ආණ්ඩු පක්ෂයේ ඇතැම් මන්ත්‍රීවරුන් හැසිරීම නිසා එකී වාතාවරණය යටතේ ගැලරියේ සිටි පාසල් සිසුන් ද ඉවත් කෙරුණු බවත් ඊයේ සිද්ධිය මාධ්‍යවල පළකිරීමට පාර්ලිමේන්තුවෙන් සංයුක්ත තැටි නොදුන් බවත් හෙතෙම සඳහන් කරයි. කෙ‍ෙස් හෝ විදුලිබිල වැඩි කිරීම ගැන පවිත්‍රාටවත් චම්පිකටවත් බැන වැදී ඵලක් නැති බවද ජනතාව ගැන නොහිතන රාජපක්ෂ ආණ්ඩුව ඊට වගකිව යුතු බවද ඔහු අවධාරණය කරයි. විදුලිබිල වැඩි කිරීමට එරෙහිව එජාපය හා ටී.එන්.ඒ. මන්ත්‍රීවරුන් ඉටිපන්දම් දල්වා ඊයේ පාර්ලිමේන්තු සභාගර්භය මැදට පැමිණි අවස්ථාවේදී ආණ්ඩු පක්ෂයෙන් ඊට වතුර ‍බෝතල් ප්‍රහාරයක් එල්ල වූ අතර එහිදී ඇති වු උණුසුම් වාතාවරණය පාලනය කිරීම සඳහා පාර්ලිමේන්තුව විනාඩි 5ට කල්තැබීමට ද කතානායකවරයා පියවර ගත්තේය. මේ ගැන පැහැදිළි කිරීම සඳහා කොළඹදී අද (25) පස්වරුවේ පැවැති මාධ්‍ය හමුවකදී මන්ත්‍රීවරයා මේ බව පැවසීය.", "URL": "https://sinhala.adaderana.lk/news.php?nid=33577", "Category": null, "Parent URL": null}