{"Source": "Adaderana", "Timestamp": "July 14, 2010 08:18 am", "Headline": "මට්ටක්කුලිය කලබලයේ පාඩුව ලක්ෂ 4 ට වැඩියි", "News Content": "පසුගිය දා මට්ටක්කුලිය පොලිසියට එල්ල වූ පහර දීමෙන් රුපියල් ලක්ෂ 4 ට අධික රජයේ දේපළවලට අලාභයක් සිදු වී ඇති බව පොලිසිය අධිකරණයට දැනුම් දී තිබේ. පොලිස් දෙපාර්තමේන්තුවේ ඉංජිනේරු අංශය මගින් කොළඹ මහේස්ත්‍රාත් අධිකරණයට ඉදිරිපත් කළ තක්සේරු වාර්තාවක් මගින් අදාළ පහර දීමෙන් රුපියල් එක් ලක්ෂ හතළිස් හය දහස් හාරසිය හතළිස් අටක අලාභයක් සිදු ව ඇති බව දැනුම් දී ඇත. පොලිස් ස්ථානයේ තිබූ සන්නිවේදන උපකරණ වලට රුපියල් දහතුන් දහස් පන්සියයකට අධික අලාභයක් සිදු වී ඇති අතර සෙසු දේපළවලට තවත් රුපියල් ලක්ෂයකට අධික අලාභයක් සිදු ව ඇති බව අදාළ වාර්තාව මගින් අධිකරණයට දැනුම් දී තිබේ. පහර දීමට අදාළ සැකකරුවන් 36 දෙනෙක් මේ වන විට කොළඹ මහේස්ත්‍රාත් අධිකරණය මගින් රිමාන්ඩ්භාරයට පත් කර ඇති අතර ඔවුන් හඳුනා ගැනීමේ පෙරට්ටු තවදුරටත් පැවැත්වේ.", "URL": "https://sinhala.adaderana.lk/news.php?nid=9588", "Category": null, "Parent URL": null}