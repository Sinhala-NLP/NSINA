{"Source": "Adaderana", "Timestamp": "January 31, 2012 10:17 am", "Headline": "දැයට කිරුළ වෙනුවෙන් විශේෂ ආරක්ෂක වැඩපිළිවෙළක්", "News Content": "මෙවර අනුරාධපුරයේ පැවැත්වෙන දැයට කිරුළ ජාතික සංවර්ධන ප්‍රදර්ශන භූමියට ඇතුල්වන සෑම පුද්ගලයෙක්ම පරික්ෂාවට ලක්කරන බව පොලිසිය පවසයි. විශේෂයෙන් නිදහස් දින උත්සවය සහ දැයට කිරුළ ජාතික සංවර්ධන ප්‍රදර්ශනය නිමිත්තෙන් විශේෂ ආරක්ෂක වැඩපිළිවෙළක් ක්‍රියාත්මක කෙරෙන බව අනුරාධපුර පොලිස් අධිකාරී මහේෂ් සේනාරත්න මහතා ප්‍රකාශ කළේය. ලබන 02 වන දින සිට 10 වන දින දක්වා මෙම ආරක්ෂක වැඩපිළිවෙළ ක්‍රියාත්මක කෙරෙන අතර ඒ සඳහා පොලිස් නිලධාරීන් 5000 ක් පමණ සේවයේ යෙදවීමට නියමිතය. දැයට කිරුළ ප්‍රදර්ශන භූමිය ආසන්නයේ වාහන නතර කිරීම සඳහා රථගාල් තුනක් සකස් කර ඇති අතර ප්‍රදර්ශන භූමියට ඇතුළු වන සෑම වාහනයක්ම දැඩි පරික්ෂාවට ලක් කරන බව මහේෂ් සේනාරත්න මහතා පවසයි. බීමත්ව පැමිණෙන පුද්ගලයෙකුට හෝ මත්පැන් බෝතල් රැගෙන එන පුද්ගලයින්ට ප්‍රදර්ශන භූමියට ඇතුළු වීම සඳහා අවසර ලබානොදන බව මහේෂ් සේනාරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21765", "Category": null, "Parent URL": null}