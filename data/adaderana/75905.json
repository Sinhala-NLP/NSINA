{"Source": "Adaderana", "Timestamp": "August 2, 2017 07:47 pm", "Headline": " ඉන්දියානු දකුණු නාවික විධානය බාර ප‍්‍රධානියා ලංකාවට එයි", "News Content": "ඉන්දියානු දකුණු නාවික විධානය බාර ප්‍රධාන ධජ නිලධාරී, වයිස් අද්මිරාල් ඒ.ආර් කර්ව් මහතා අද නාවික හමුදා මූලස්ථානයේ සංචාරයක නිරත වී ඇති බව නාවික හමුදාව පවසයි. එහිදී නාවික සම්ප්‍රදායානුකූලව විශේෂ සම්මාන මුරයක් එතුමා වෙත පිරිනමා ඇත. එම අවස්ථාව සඳහා ශ්‍රී ලංකා නාවික හමුදාධිපති, වයිස් අද්මිරාල් රවීන්ද්‍ර විජේගුණරත්න මහතා ඇතුළු නාවික හමුදාවේ අධ්‍යක්ෂ ජෙනරාල්වරුන් සහභාගී වී සිට ඇත. ඉන් අනතුරුව වයිස් අද්මිරාල් කර්ව් මහතා නාවික හමුදාධිපතිවරයා හමුවී ද්විපාර්ශවික වශයෙන් වැදගත් කරුණු කීපයක් පිළිබඳව සුහද කථාබහක නිරත වී තිබේ. නාවික හමුදා අධ්‍යක්ෂ මණ්ඩල රැස්වීම් ශාලාවේදී සංවිධානය කර තිබූ විශේෂ සාකච්ඡාවක් සඳහා සහභාගී වූ නාවික හමුදාධිපතිතුමා ඇතුළු නාවික හමුදා අධ්‍යක්ෂ ජෙනරාල්වරුන් සමග නිල සාකච්ඡාවක් මෙහිදී පවත්වා ඇත. එහිදී උපායමාර්ගික නාවික සම්බන්ධතා ඇතුළු වැදගත් කරුණු කීපයක් සම්බන්ධයෙන් අදහස් හුවමාරු කර ගෙන ඇති අතර එම අවස්ථාව සනිටුහන් කරමින් සමරු තිළිණ හුවමාරුවක් ද සිදු කර ඇති බව නාවික හමුදාව පවසයි.", "URL": "https://sinhala.adaderana.lk/news.php?nid=75905", "Category": null, "Parent URL": null}