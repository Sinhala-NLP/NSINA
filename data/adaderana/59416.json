{"Source": "Adaderana", "Timestamp": "April 22, 2016 05:17 pm", "Headline": "සාර්ක් සංවර්ධන අරමුදලෙන් මූල්‍ය ආධාරයක් ගැනීමට හැකියි", "News Content": "දකුණු ආසියානු ජනතාව අතර පවතින සවිමත් සංස්කෘතික සබඳතා තවදුරටත් ශක්තිමත් කරලීමට මාතර ඉදිවෙමින් පවතින සාර්ක් සංස්කෘතික මධ්‍යස්ථානය උපකාරි වනු ඇති බව ජනාධිපති මෛත්‍රීපාල සිරිසේන මහතා පවසයි.එම මධ්‍යස්ථානයේ ඉදිකිරිම් කටයුතුවල ප්‍රගතිය පිළිබඳ සාකච්ඡා කිරීම සඳහා සාර්ක් සංවිධානයේ මහලේකම් අර්ජුන් බී තාපා මහතා හමුවූ අවස්ථාවේදී ජනාධිපති මෛත්‍රීපාල සිරිසේන මහතා මේ බව ප්‍රකාශ කළ බව ජනාධිපති මාධ්‍ය අංශය සඳහන් කළේය.එහිදී මහලේකම්වරයා සඳහන් කර ඇත්තේ සංවර්ධන කාර්යයන් සඳහා සාර්ක් සංවර්ධන අරමුදලෙන් අමෙරිකානු ඩොලර් මිලියන 1.5ක මූල්‍ය ආධාරයක් ලබා ගැනීමට ශ්‍රී ලංකාවට හැකියාව පවතින බවයි.ඒ පිළිබඳව සාර්ක් මහ ලේකම් කාර්යාලය වෙත යෝජනාවක් ඉදිරිපත් කිරීමට විදේශ කටයුතු අමාත්‍යාංශයට උපදෙස් ලබා දෙන බව ජනාධිපතිවරයා එහිදී සදහන් කර ඇත.මේ වසර අවසානයේදී පැවැත්වීමට නියමිත සාර්ක් සෞඛ්‍ය අමාත්‍යවරුන්ගේ සමුළුවේ ආරම්භක අවස්ථාවේ ප්‍රධාන ආරාධිත අමුත්තා ලෙස සහභාගීවිමට ද සාර්ක් මහ ලේකම් අර්ජන් බී තාපා මහතා ජනාධිපතිවරයාට ආරාධනා කළ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=59416", "Category": null, "Parent URL": null}