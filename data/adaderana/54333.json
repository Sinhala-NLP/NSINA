{"Source": "Adaderana", "Timestamp": "October 8, 2015 05:14 pm", "Headline": "කොටදෙණියාව සිසුවාගේ පැමිණිල්ල   -  12  වැනිදා යළිත් කැඳවයි", "News Content": "සේයා දැරියගේ ඝාතනය සම්බන්ධයෙන් අත්අඩංගුවට ගෙන නිදහස් කරනු ලැබූ 17 හැවිරිදි පාසල් සිසුවා සම්බන්ධයෙන් ලැබූණු පැමිණිල්ලේ ඉදිරි විමර්ශන මානව හිමිකම් කොමිෂන් සභාවේ සභාපතිවරයාගේ ප්‍රධානත්වයෙන් සිදුකිරීමට තීරණය කර තිබේ.මානව හිමිකම් කොමිසමේ නීති ලේකම් නිමල් ජී. පුංචිහේවා මහතා සඳහන් කළේ මෙම සිද්ධිය ඉතා සංවේදී බැවින් එම තීරණය ගත් බවයි.ඒ අනුව ලබන 12 වන සඳුදා පැමිණිලි පාර්ශ්වය සහ වගඋත්තර කරුවන් සභාපතිවරයා හමුවට කැඳවා ඇති බව නිමල් ජී. පුංචිහේවා මහතා පැවසුවේය.අද පෙරවරුවේ 17 හැවිරිදි අදාළ පාසල් සිසුවා, ඔහුගේ මව, කොටදෙණියාව ප්‍රදේශය භාර සහකාර පොලිස් අධිකාරීවරයා, කොටදෙණියාව පොලිස් ස්ථානාධිපතිවරයා සහ දැරිය ඝාතනය සම්බන්ධයෙන් අත්අඩංගුවට ගෙන නිදහස් කරනු ලැබූ අනෙක් පුද්ගලයා මානව හිමිකම් කොමිසම වෙත කැඳවා තිබුණි.එහිදී ඔවුන්ගෙන් ප්‍රකාශ සටහන් කරගෙන ඇති අතර ඇතැම් කරුණු දැක්වීම් ලිඛිතව ලබාදෙන ලෙස උපදෙස් දුන් බව මානව හිමිකම් කොමිසමේ නීති ලේකම් නිමල් ජී පුංචිහේවා මහතා පැවසුවේය.", "URL": "https://sinhala.adaderana.lk/news.php?nid=54333", "Category": null, "Parent URL": null}