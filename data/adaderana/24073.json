{"Source": "Adaderana", "Timestamp": "May 7, 2012 12:46 pm", "Headline": "18 වංගුව විවෘත කිරීමේ දී දුන් ආහාර විසවීම - වාර්තාව ලැබීමෙන් පසු නීතීමය ක්‍රියාමාර්ග ගන්නවා", "News Content": "18 වංගුව මාර්ගය විවෘත කිරීමේ උත්සවයට පැමිණි පිරිසක් ලබාගත් දිවා ආහාරය විසවීම හේතුවෙන් රෝහල්ගත කෙරුණු පුද්ගලයන්ගේ වැඩි පිරිසක් ප්‍රතිකාර ලබා පිටව ගොස් තිබේ. අදාළ උත්සවය නිම වීමෙන් පසු ආහාර ලබාගත් පුද්ගලයන් 37 දෙනෙකු පමණ ඊයේ(06) රෝහල් ගත කෙරුණු බව මධ්‍යම පළාත් සෞඛ්‍ය සේවා අධ්‍යක්ෂ වෛද්‍ය ශාන්ති සමරසිංහ මහත්මිය සඳහන් කළාය. උඩුදුම්බර දිසා රෝහලට සහ මැදමහනුවර රෝහලට ඔවුන් ඇතුළත් කෙරුණි. පාචනය, වමනය සහ බඩේ රුදාව යන රෝග ලක්ෂණ ඔවුන් තුළ දක්නට තිබූ බව වාර්තා වේ. මේ සම්බන්ධයෙන් පරීක්ෂණයක් පැවැත්වීම සඳහා උඩුදුම්බර සෞඛ්‍ය වෛද්‍ය නිලධාරී කාර්යාලයේ මහජන සෞඛ්‍ය පරීක්ෂකවරයා අදාළ ආහාර පිළියෙල කළ ස්ථානය වෙත පිටත් කර යවා තිබේ. ඒ පිළිබඳ වාර්තාවක් ලැබීමෙන් අනතුරුව නීතීමය ක්‍රියාමාර්ග ගන්නා බව මධ්‍යම පළාත් සෞඛ්‍ය වෛද්‍ය අධ්‍යක්ෂවරිය අද දෙරණට කියා සිටියාය. ආහාර පාර්සල්වල තිබූ බිත්තර මගින් ආසාත්මිකතාවන් ඇති වූ බවට අනුමාන කරන බව සමරසිංහ මහත්මිය සඳහන් කළාය.", "URL": "https://sinhala.adaderana.lk/news.php?nid=24073", "Category": null, "Parent URL": null}