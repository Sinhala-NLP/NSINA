{"Source": "Adaderana", "Timestamp": "December 13, 2014 07:16 am", "Headline": " නීතිඥ සංගමය සූදානම්", "News Content": "ඉදිරි ජනාධිපතිවරණයේ දි සිදුවන මැතිවරණ නිති රීති උල්ලංඝණය විම් පිළීබඳ පැමිණිලි ඉදිරිපත් කිරිම සඳහා මැතිවරණ නිරික්ෂණ කමිටුවක් පිහිටුවීමට නීතිඥ සංගමය තීරණය කර තිබේ. ඒ අනුව ඉදිරි කාලය තුළ සිදුවන ඕනෑම මැතිවරණ නීති රීති උල්ලංඝණය වීමක් පිළිබඳ තොරතුරු දැනුම් දිමේ අවස්ථාව ජනතාවට සැලසෙනු ඇත. ඉදිරිපත් වන පැමිණිලි සඳහා එම අවස්ථාවන් වලදීම අධිකරණ නියෝග ලබාදීමට අවශ්‍ය පියවර ගන්නා බව ශ්‍රී ලංකා නිතිඥ සංගමය සඳහන් කරයි. එමෙන්ම නගර සභා සහ ප්‍රාදේශිය සභා වලින් කටවුට් සහ පෝස්ටර් ඉවත් නොකිරිම සම්බන්ධයෙන් අවශ්‍ය නීතිමය ක්‍රියාමාර්ග ගැනීමට ද කටයුතු කරන බව ශ්‍රී ලංකා නීතිඥ සංගමය පවසයි. නීති විරෝධි පෝස්ටර් සහ කටවුට් ඉවත් කිරීමට පොලිසිය අවශ්‍ය පියවර නොගන්නේ නම් ඒ සම්බන්ධයෙන් ද අවශ්‍ය නීතිමය ක්‍රියාමාර්ග ගන්නා බව ඔවුන් කියා සිටියි. මේ අතර මැතිවරණ නීතිය නිසි ආකාරයෙන් ක්‍රියාත්මක නොකරන්නේ නම් පොලිස්පතිවරයාට එරෙහිව අවශ්‍ය නීතිමය ක්‍රියාමාර්ග ගැනීමට ශ්‍රී ලංකා නීතිඥ සංගමය තීරණය කර තිබේ. නිදහස් හා සාධාරණ මැතිවරණයක් පැවැත්වීම සඳහා පොලිසිය නිරන්තරයෙන්ම කටයුතු කළ යුතු බව ශ්‍රී ලංකා නිතීඥ සංගමයේ සභාපති නිතිඥ උපුල් ජයසූරිය මහතා සඳහන් කළේය. පොලිස්පතිවරයාට පමණක් නොව පොලිස් දෙපාර්තමේන්තුවේ ඕනෑම පුද්ගලයෙකුට එරෙහිව නඩු පැවරීමට අවස්ථාව පවතින බවද ඔහු කියා සිටියේය.", "URL": "https://sinhala.adaderana.lk/news.php?nid=47978", "Category": null, "Parent URL": null}