{"Source": "Adaderana", "Timestamp": "December 19, 2018 11:37 am", "Headline": "විනෝද ගමනක් යන්න දුම්රියක් ඉල්ලා හෙදියන් පිරිසක් දුම්රියපොළ රත් කරයි", "News Content": "කළුතර සිට බණ්ඩාරවෙල දක්වා විශේෂ දුම්රියකින් ගමන් ගත් කළුතර රෝහලේ හෙදියන් ඇතුළු පවුලේ සාමාජිකයන් හැටන් දුම්රිය ස්ථානයේදි තම ගමනාන්තය දක්වා යෑමට වෙනත් දුම්රියක් ඉල්ලා නොසන්සුන්කාරී ලෙස හැසිරුණු පුවතක් අද දෙරණට වාර්තා විය. එම රෝහලේ හෙදියන් 60 දෙනෙකු ඇතුළු පවුලේ සාමාජිකයන් 225 දෙනෙකු ඔවුන්ගේ දුම්රිය ගමන් බලපත්‍රය දුම්රිය දෙපාර්තමේන්තුව වෙත ඉදිරිපත් කර එම ගමනාන්තය යෑම සඳහා විශේෂ දුම්රියක් වෙන් කරගෙන කළුතර දුම්රිය ස්ථානයේ සිට 17 වන දා රාත්‍රී 12 ට ගමන් ආරම්භ කර ඇත. එම දුම්රිය ගමන් බලපත්‍රවලට අමතරව වැට් බදු වශයෙන් රු එක් ලක්ෂ පනස් දහසකට ආසන්න අමතර මුදලක් ගෙවා ලබාගත් දුම්රියෙන් බණ්ඩාරවෙල දක්වා ධාවනය කිරීමේදි එම හෙදියන් ඇතුළු පවුලේ සාමාජිකයන් පැමිණි දුම්රිය ඉහළ වටවල සහ රොසැල්ල දුම්රිය ස්ථානය අසලදී ඊයේ (18) පස්වරු 2 ට පමණ පිලී පැනීමට ලක් වූ බව දුම්රියෙන් පැමිණි හෙදියන් කියා සිටියේය. දුම්රිය පීලි පැනීමෙන් පසු රොසැල්ල දුම්රිය ස්ථානයේ ගාල් කර තිබූ පොඩි මැණිකේ දුම්රියෙන් විශේෂ දුම්රියෙන් පැමිණි හෙදියන් සහ ඔවුන්ගේ පවුලේ සාමාජිකයන් හැටන් දුම්රිය ස්ථානය වෙත රැගෙන එනු ලැබීය. පොඩි මැණිකේ දුම්රියෙන් පැමිණි හෙදියන් ඇතුළු සාමාජිකයන් හැටන් දුම්රිය ස්ථානයේ නිලධාරින්ගෙන් ඉල්ලා සිටියේ තම ගමනාන්තය දක්වා යාමට වෙනත් දුම්රියක් ලබාදෙන ලෙසයි. එහිදී හැටන් දුම්රිය ස්ථානයේ නිලධාරින් කියා සිටියේ ඒ සඳහා තමන්ට කිසිදු උපදෙසක් ඉහල බලධාරින්ගෙන් ලැබී නොමැති බවයි. එහිදී එම දුම්රියෙන් පැමිණි හෙදියන් සහ පවුලේ සාමාජිකයන් දුම්රිය ස්ථානයේ තුල තරමක නොසන්සුන්කාරි ලෙස හැසිරුණි. එම නොසන්සුන්කාරි තත්ත්වය හමුවේ හැටන් දුම්රිය ස්ථානයේ පීලි පැනීම නිසා නතර කර තිබූ වෙනත් දුම්රියක් තම ගමනාන්තය දක්වා යාමට ලබාදීමෙන් පසු එම පිරිස අද පස්වරු 6ට පමණ හැටන් දුම්රිය ස්ථානයෙන් ගමන් ආරම්භ කරනු ලැබීය. එම දුම්රියෙන් පැමිණි හෙදියන් මාධ්‍යයට අදහස් දක්වමින් කියා සිටියේ තම දරුවන්ට නිවාඩු කාලය නිසා විනෝද ගමනක් යාම සඳහා බණ්ඩාරවෙල දක්වා යාමට දුම්රිය තොරාගත් බවයි.‍ එම විනෝද ගමන කිසිදු පලක් නොවු බව එම හෙදියන් වැඩි දුරටත් කියා සිටියේය.", "URL": "https://sinhala.adaderana.lk/news.php?nid=100972", "Category": null, "Parent URL": null}