{"Source": "Adaderana", "Timestamp": "June 1, 2019 09:22 am", "Headline": "වර්ජිනියා ප්‍රාන්තයේ වෙඩි තැබීමකින් 11ක් ජීවිතක්ෂයට", "News Content": "අමෙරිකාවේ වර්ජිනියා ප්‍රාන්තයේ සිදු වූ වෙඩි තැබීමකින් පුද්ගලයින් 11 දෙනෙකු මියගොස් ඇත. තවත් පුද්ගලයින් 06 දෙනෙකු මෙම වෙඩි තැබීමෙන් තුවාල ලබා ඇති බව විදෙස් මාධ්‍ය වාර්තා කළේය. අමෙරිකාවේ වර්ජිනියා ප්‍රාන්තයේ වර්ජිනියා බීච් නගරයේ ගොඩනැගිල්ලක වෙඩි තැබීම සිදුවුණි. වෙඩි තැබීම සිදුකර ඇත්තේ එහි සේවකයෙක් බවට අනාවරණය වී ඇත. පොලීසිය සමඟ වෙඩි හුවමාරුවකින් පසු ඔහු එම ස්ථානයේම මියගොස් තිබුණි. මෙම වෙඩි තැබීම සිදුවීමට පැය කිහිපයකට පෙර ඔහු එහි සේවයෙන් ඉවත් කර ඇති බවට එරට මාධ්‍ය වාර්තා කළේය. ඉන් කුපිතවූ ඔහු මෙම වෙඩි තැබීම සිදුකරන්නට ඇති බවට බලධාරීන් සැක පළ කරයි. ගොඩනැගිල්ල තුළ එම අවස්ථාවේ විශාල සේවකයින් පිරිසක් සිට ඇති අතර ඔවුන් එම සිදුවීමෙන් මහත් භීතියටත් කලබලයටත් පත්ව තිබුණි. මෑත ඉතිහාසයේ වර්ජිනියා බීච් නගරය තුළ සිදු වූ දරුණුතම වෙඩි තැබීම මෙයයි. මේ අතර ජනධිපති ඩොනල්ඩ් ට්‍රම්ප් වෙඩි ප්‍රහාරවලින් මියගිය පිරිස වෙනුවෙන් සිය ශෝකය පළකර සිටියේය.", "URL": "https://sinhala.adaderana.lk/news.php?nid=111113", "Category": null, "Parent URL": null}