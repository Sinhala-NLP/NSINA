{"Source": "Adaderana", "Timestamp": "October 21, 2013 08:22 am", "Headline": "ප්‍රථම නැනෝ තාක්ෂණ  විද්‍යා උද්‍යානය අද විවෘත කරයි", "News Content": "ශ්‍රී ලංකාවේ ඉදිවූ පළමු නැනෝ තාක්ෂණ විද්‍යා උද්‍යානය අද(21) විවෘත කිරීමට නියමිතව තිබේ. රාජ්‍ය හා පෞද්ගලික අංශ දෙකෙහි ම දායකත්වය මත හෝමගම, පිටිපන ප්‍රදේශයේ ඉදිවූ මෙම විද්‍යා උද්‍යානයේ පළමු අදියර අද දිනයේ විවෘත කරන බව තාක්ෂණ, පර්යේෂණ හා පරමාණුක බලශක්ති අමාත්‍යංශය සඳහන් කරයි. 2006 වසරේදී නැනෝ තාක්ෂණය පිළිබඳ මෙරට පර්යේෂණ හා සංවර්ධන කටයුතු ආරම්භ කිරීම සඳහා සැලසුම් සකස් වුණි. එහි ප්‍රතිඵලයක් ලෙස 2008 වසරේදී ශ්‍රී ලංකා නිනිති ආයතනය හෙවත් නැනෝ තාක්ෂණ ආයතනය ආරම්භ වූ බව තාක්ෂණ, පර්යේෂණ හා පරමාණුක බලශක්ති අමාත්‍යංශය සඳහන් කරයි. මෙම ව්‍යාපෘතිය සඳහා රජය ආයෝජනය කර ඇති මුදල රුපියල් මිලියන 1771.5 වන අතර පෞද්ගලික අංශය මෙම ව්‍යාපෘතිය සඳහා රුපියල් මිලියන 310ක මුදලක් ආයෝජනය කර තිබේ. තරඟකාරී ලෝක තාක්ෂණික වෙළඳපොළට සුදුසු ස්වභාවික අමුද්‍රව්‍ය ආශ්‍රිත නැනෝ තාක්ෂණික නිෂ්පාදන බිහි කිරිම මෙහි එක් අරමුණක් වෙයි. එමෙන්ම කෘෂිකාර්මික, සෞඛ්‍යාරක්ෂණ, ජල පවිත්‍රකරණ සහ ඇඟළුම් අංශ වල දේශීයව හා විදේශීයව පවතින ගැටලුකාරී තත්ත්වයන් හඳුනාගෙන ඒවාට නැනෝ තාක්ෂණය ආශ්‍රයෙන් විසඳුම් ලබා දීම සඳහා පර්යේෂණ සහ සංවර්ධන වැඩසටහන් දියත් කිරීම ද මෙහි තවත් අරමුණකි. මෙම සියලු පරීක්ෂණ කටයුතු දේශීය විද්‍යාඥයින් විසින් සිදු කරන බව තාක්ෂණ පර්යේෂණ හා පරමාණුක බලශක්ති අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=38265", "Category": null, "Parent URL": null}