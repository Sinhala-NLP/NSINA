{"Source": "Adaderana", "Timestamp": "July 7, 2014 05:03 pm", "Headline": "තමිල්නාඩු ධීවරයින් වර්ජනයකට සුදානම්", "News Content": "තමිල්නාඩු ධීවර සංගම් විසින් ධීවර කටයුතු වලින් ඉවත් වී වර්ජනයක නිරතවීමට තීරණය කර තිබේ. ලබන ජූලි මස 21 වන දින සිට ක්‍රියාත්මක වන පරිදි මෙම වර්ජනය දියත් කරන බව ඉන්දීය ධීවර සංගම් පවසයි. ශ්‍රී ලංකා නාවික හමුදාව විසින් ඉන්දීය ධිවරයින් දිගින් දිගටම අත්අඩංගුවට ගැනීම සම්බන්ධයෙන් විරෝධය පළ කරමින් ඔවුන් මෙලෙස වර්ජනයේ නිරත වීමට තීරණය කර ඇති බව ඉන්දීය මාධ්‍ය වාර්තා කරයි. පෝක් සමුද්‍ර සන්ධිය, කච්චතිව්, ජෙසුරාජා යන මුහුදු ප්‍රදේශවල ධීවර කටයුතු වල නිරත වීමේ අයිතිය ලබා දෙන ලෙස ඉන්දීය ධීවර සංගම් එරට මධ්‍යම රජය විසින් ඉල්ලීමක් කර තිබේ. ශ්‍රී ලංකා නාවික හමුදාව විසින් ඊයේ දිනයේ ඉන්දීය ධීවරයින් 20 දෙනෙකු අත්අඩංගුවට ගැනීමේ සිද්ධිය පිළිබඳ සාකච්ඡා කිරීම සඳහා එරට ධීවර සංගම් අතර පැවති විශේෂ සාකච්ඡාවක දී මෙම තීරණය ගෙන ඇති බව සඳහන්ය.", "URL": "https://sinhala.adaderana.lk/news.php?nid=44495", "Category": null, "Parent URL": null}