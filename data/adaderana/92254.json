{"Source": "Adaderana", "Timestamp": "July 9, 2018 05:38 pm", "Headline": "දක්ෂිණ අධිවේගී මාර්ගයේ ජීප් රථයක් පෙරළී කාන්තාවක් මරුට-2කට තුවාල", "News Content": "දක්ෂිණ අධිවේගී මාර්ගයේ කුරුඳුගහහැතැක්ම සහ බද්දේගම අතර ප්‍රදේශයේ දී ජීප් රථයක් පෙරළීයාමෙන් සිදුවූ අනතුරකින් කාන්තාවක් ජීවිතක්ෂයට පත්ව තවත් දෙනෙකු තුවාල ලබා තිබේ. අද(09) සවස 3.15 ට පමණ මෙම අනතුර සිදුවු බව පොලීසිය පවසයි. 70.4 කිලෝමීටර් කණුව ආසන්නයේ දී මාතර සිට කොළඹ දක්වා ගමන් කරමින් තිබූ මෙම ජීප් රථය පෙරළී යාමෙන් මාර්ගයේ අයිනක ඇති ආරක්ෂක වැටක ගැටී මෙම අනතුර සිදුව තිබේ. රථයේ ගමන් ගත් පුද්ගලයින් ආරක්ෂිත බඳ පටි පැළඳ නොසිටීම හේතුවෙන් මෙම අනතුර සිදුවන්නට ඇති බවට පොලීසිය සැක පළ කරයි. අනතුරින් වයස අවුරුදු 45 ක් වු වේරගල, පාදුක්ක ප්‍රදේශයේ පදිංචි නදීරා චන්ද්‍රමාලී නැමති කාන්තාව මිය ගොස් ඇති බව පොලීසිය පවසයි. අනතුරින් තුවාල ලැබූ ජිප් රථයේ රියදුරු හා පිළියන්දල ප්‍රදේශයේ පදිංචි දර්ශනී උපමාලී පෙරේරා නැමති කාන්තාවක් මේ වන විට ඇල්පිටිය රෝහලට ඇතුළත් කර තිබේ. ඇල්පිටිය පොලීසිය අනතුර සම්බන්ධයෙන් වැඩිදුර පරීක්ෂණ සිදු කරයි.", "URL": "https://sinhala.adaderana.lk/news.php?nid=92254", "Category": null, "Parent URL": null}