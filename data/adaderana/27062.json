{"Source": "Adaderana", "Timestamp": "September 2, 2012 09:41 am", "Headline": "ශ්‍රී ලංකා නිදහස් පක්ෂයේ 61 වන සංවත්සරය අද", "News Content": "ශ්‍රී ලංකා නිදහස් පක්ෂය සිය 61 වන සංවත්සරය අද සමරයි. සැමරුම් උත්සවය කෑගල්ල නගර සභා පිටියේ දී පැවැත්වීමට නියමිතය. 1951 වසරේ සැප්තැම්බර් 02 වැනිදා ශ්‍රී ලංකා නිදහස් පක්ෂය ආරම්භ කෙරුණේ එස්.ඩබ්ලිව්.ආර්.ඩී බණ්ඩාරනායක මහතාගේ මූලිකත්වයෙනි. \"අත\" ලකුණින් තරග වැදුණු එම පක්ෂය 1956 වසරේ දී ප්‍රථම වරට බලයට පැමිණි අතර බණ්ඩාරනායක මහතා අග්‍රාමාත්‍යධුරයට පත්විය. වාමාංශික දේශපාලන ව්‍යාපාරයක් ලෙස ශ්‍රී ලංකා නිදහස් පක්ෂය තවත් පක්ෂ කිහිපයක් සමඟ එක්ව අවස්ථා කිහිපයකදී මෙරට තුළ සන්ධාන ආණ්ඩු පිහිටුවීමට සමත්විය. 1960 ජුලි මස පැවති මහ මැතිවරණයෙන් සිරිමාවෝ බණ්ඩාරනායක මැතිණිය අග්‍රාමාත්‍යධුරයට පත්වු අතර ලොව ප්‍රථම කාන්තා අගමැතිවරිය වුයේ ද ඇයයි. ඉන් පසුව ශ්‍රී ලංකා නිදහස් පක්ෂය ඇතුළු සන්ධාන රජයන් නියෝජනය කරමින් චන්ද්‍රිකා බණ්ඩාරනායක කුමාරතුංග, රත්නසිරි වික්රනමනායක, මහින්ද රාජපක්ෂ සහ දිමු ජයරත්න යන මහත්ම මහත්මීන් අග්‍රාමාත්‍යධුර හෙබවුහ. ශ්‍රී ලංකා නිදහස් පක්ෂයෙන් බිහි වු ජනාධිපතිවරුන් වන්නේ චන්ද්‍රිකා බණ්ඩාරනායක කුමාරතුංග මහත්මිය සහ මහින්ද රාජපක්ෂ මහතායි. 1994 වසරේ බලයට පැමිණි ශ්‍රී ලංකා නිදහස් පක්ෂය ප්‍රමුඛ සන්ධාන ආණ්ඩුව වසර දෙකක් හැර මේ වන තෙක් මෙරට පාලනයේ නිරතව සිටියි. 2001 වසරේ දී එක්සත් ජාතික පක්ෂය බලයට පත් වු අතර වසර දෙකක් තුළ එම පක්ෂයේ බලය බිඳ වැටුණි.", "URL": "https://sinhala.adaderana.lk/news.php?nid=27062", "Category": null, "Parent URL": null}