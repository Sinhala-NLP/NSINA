{"Source": "Adaderana", "Timestamp": "July 19, 2018 07:07 am", "Headline": "නව ආණ්ඩුක්‍රම ව්‍යවස්ථා කෙටුම්පත හදන්න තවත් සති දෙකක්", "News Content": "නව ආණ්ඩුක්‍රම ව්‍යවස්ථා කෙටුම්පත සම්පාදනය කිරීම සඳහා තවත් සති දෙකක කාලයක් ලබාදී තිබේ. ආණ්ඩුක්‍රම ව්‍යවස්ථාව සම්පාදනය කරන විශේෂඥ මණ්ඩලයට ආණ්ඩුක්‍රම ව්‍යවස්ථා මෙහෙයුම් කමිටුව විසින් මෙම කාලය ලාදී ඇති බව වාර්තා වේ. ආණ්ඩුක්‍රම ව්‍යවස්ථා මෙහෙයුම් කමිටුව ඊයේ (18) දිනයේදී රැස් වූ අතර නව ආණ්ඩුක්‍රම ව්‍යවස්ථා කෙටුම්පත සම්පාදනය කිරීමට තවත් කාලය අවශ්‍ය බවට එහිදී විශේෂඥ මණ්ඩලය දැනුම්දී තිබේ. ඒ අනුව ඒ සඳහා සති දෙකක කාලයක් ලබාදීමට ආණ්ඩුක්‍රම ව්‍යවස්ථා මෙහෙයුම් කමිටුව තීරණය කර ඇත . විශේෂඥ මණ්ඩලය විසින් නව ආණ්ඩුක්‍රම ව්‍යවස්ථා කෙටුම්පත සකස් කිරීමෙන් අනතුරුව ඒ පිළිබඳව යළි සාකච්ඡා කිරීමට ආණ්ඩුක්‍රම ව්‍යවස්ථා මෙහෙයුම් කමිටුව රැස්වීමට නියමිතය.", "URL": "https://sinhala.adaderana.lk/news.php?nid=92811", "Category": null, "Parent URL": null}