{"Source": "Adaderana", "Timestamp": "April 3, 2013 04:10 pm", "Headline": "සයිප්‍රසයට යවන්න එපා", "News Content": "සයිප්‍රසයේ රැකියා සඳහා මෙරට ශ්‍රමිකයින් පිටත් කර හැරීම නතර කළ යුතු බව \"එතෙර අපි\" සංවිධානය පවසයි. ධනවාදී රටක් වන සයිප්‍රසය මේ වන විට ආර්ථික අර්බුදයේ ගොදුරක් වී ඇති බව එම සංවිධානයේ සභාපති ලක්ෂ්මන් නිපුන ආරච්චි මහතා සඳහන් කරයි. මේ හේතුවෙන් සයිප්‍රසයේ ජනතාවගේ රැකියා අහිමි වන තත්ත්වයක් උද්ගතව ඇති අතර එරට සේවය කරන ශ්‍රී ලාංකිකයින් ද දැඩි අර්බුදයකට මුහුණ පා ඇති බව හෙතෙම පෙන්වාදෙයි. සයිප්‍රස ජනතාවගේ රැකියා අහිමි වන තත්ත්වය තුළ එම ජනතාව එරට රැකියා කරන විදේශිකයින්ට කෙනෙහෙලිකම් සිදු කරන බව ද ලක්ෂ්මන් නිපුනආරච්චි මහතා පවසයි. මේ හේතුවෙන් ඉතා අපහසුවෙන් මුදල් සොයාගෙන රැකියා සඳහා පිටත් වන ශ්‍රී ලාංකික ශ්‍රමිකයින් දැඩි දුෂ්කරතාවට පත් වන බව ඔහු පවසයි. විදෙස් ගත ශ්‍රී ලාංකික ශ්‍රමිකයින් රට විරුවන් ලෙස හඳුන්වන රජය එය ප්‍රදර්ශනත්මක වැඩපිළිවෙළකට සීමා නොකර මෙම තත්ත්වය පිළිබඳ මැදිහත් වී කටයුතු කළ යුතු බව නිපුනආරච්චි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=32977", "Category": null, "Parent URL": null}