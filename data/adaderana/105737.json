{"Source": "Adaderana", "Timestamp": "March 8, 2019 10:25 pm", "Headline": "දෛනික විදුලි ඉල්ලුම සඳහා විදුලි බලාගාරවල දායකත්වය සියයට 20කින් පහළට", "News Content": "ශ්‍රී ලංකාවට මේ දිනවල පවතින වියළි කාලගුණික තත්ත්වය හමුවේ ජල විදුලි නිෂ්පාදනය සැලකිය යුතු ලෙසින් සීමාවීම හේතුවෙන් දෛනික විදුලි අවශ්‍යතාව සම්පූර්ණ කිරීම සඳහා ජල විදුලි බලාගාරවල දායකත්වය 20%ක් පමණ දක්වා අඩු වී ඇති බව විදුලිබල, බලශක්ති සහ ව්‍යාපාර සංවර්ධන අමාත්‍යාංශය පෙන්වාදෙනු ලබයි. මේ දිනවල බලපා ඇති උණුසුම් හා වර්ෂාපතනය අඩු වියළි කාලගුණික තත්වය තුළ විදුලි බල පද්ධතියේ දෛනික විදුලි අවශ්‍යතාව සැලකිය යුතු ලෙසින් ඉහල යෑමක් සිදු වී ඇත. පසුගිය කාලය හා සසඳන විට ඊයේ (07) දින මෙරට උපරිම දෛනික විදුලි ඉල්ලුම වන ගිගාවොට් පැය 42.4 ක විදුලි ඉල්ලුමක් වාර්තා වූ අතර, මෙම තත්ත්වය ඉදිරි කාලය තුළද පවතිනු ඇති බව පෙනී යන බව විදුලිබල හා බලශක්ති අමාත්‍යංශය පෙන්වාදෙනු ලබයි. රටේ විදුලි පාරිභෝගිකයන්ට පැය 24 පුරාම අඛණ්ඩව විදුලි සේවාව ලබා දීම තහවුරු කිරීම සඳහා අවශ්‍ය ක්‍රියාමාර්ග මේ වන විට ගැනෙමින් පවතින අතර කෙසේ නමුත් ඉහළ යන විදුලි ඉල්ලුම නිසි පරිදි කළමනාකරණය කර ගැනීමට විදුලි බලය භාවිතයේදී විදුලි නාස්තිය අවම කර ගැනීම සහ වඩා කාර්යක්ෂම ලෙස විදුලි පරිභෝජනය කරන ලෙස විදුලි පාරිභෝගිකයන් වෙත දැනුම් දී ඇත. පවතින වියළි කාලගුණ තත්ත්වය තුළ විදුලි පරිභෝජනය කෙරෙහි දැඩි ලෙස සැලකිලිමත් වන මෙන් සමස්ත විදුලි පාරිභෝගිකයන්ගෙන් ඉල්ලා සිටින බව විදුලිබල, බලශක්ති සහ ව්‍යාපාර සංවර්ධන අමාත්‍යාංශය දන්වා සිටියි.", "URL": "https://sinhala.adaderana.lk/news.php?nid=105737", "Category": null, "Parent URL": null}