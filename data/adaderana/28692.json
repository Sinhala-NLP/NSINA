{"Source": "Adaderana", "Timestamp": "October 28, 2012 03:35 pm", "Headline": "හවායි දූපතට සුනාමියක්", "News Content": "හයිඩාල් ගුවායි ප්‍රදේශයේ ඇතිවූ භූ කම්පන තත්ත්වයක් හේතුවෙන් හවායි දූපත් ආශ්‍රිතව සුනාමි තත්ත්වයක් ඇතිවී තිබේ. මෙම භූ කම්පනය 7.7 ක අගයක් ලෙස රික්ටර් මාපකයේ සටහන්ව තිබිණි. මෙහිදී පැසිෆික් සුනාමි අනතුරු ඇඟවීම් මධ්‍යස්ථානය විසින් නිකුත් කළ අනතුරු ඇඟවීමෙන් ලක්ෂයකට අධික සංඛ්‍යාවක් ආරක්ෂිත උස් බිම් කරා යොමු කිරීමට එරට බලධාරීන් කටයුතු කර ඇත‍. එහිදී විශාල පිරිසක් උස් බිම් කරා ගමන් කිරීමට තැත් කිරීම හේතුවෙන් රථ වාහන තදබදය දැඩි ලෙස පැවති බව විදෙස් වාර්තා සඳහන් කරයි. කෙසේ වෙතත් භූ කම්පනයේ බලපෑම තුළින් ආ රළ පහර අපේක්ෂා කළ මට්ටම තරම් ප්‍රබල නොවූ බව විදෙස් මාධ්‍ය පවසයි. එහි පළමු රළ පහර අඩි 6 ක පමණ වනු ඇති බවට සුනාමි අනතුරු ඇඟවීම් ඒකකය මගින් අනතුරු අඟවා තිබිණි. එහෙත් භූ කම්පනයෙන් පසු පැමිණි පළමු රළ පහර අඩි 3 ක් පමණ වූ බව සඳහන්ය. භූ කම්පනයෙන් පසුව 4.6 ක් දක්වා වූ අගයන් තෙක් පසු කම්පන සිදුව ඇතැයි විදෙස් මාධ්‍ය සඳහන් කරයි. ඇතිවූ භූ කම්පනයේ බලපෑම තවදු බලපැවැත්වෙන බව සඳහන්ය.", "URL": "https://sinhala.adaderana.lk/news.php?nid=28692", "Category": null, "Parent URL": null}