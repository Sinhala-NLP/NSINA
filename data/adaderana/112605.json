{"Source": "Adaderana", "Timestamp": "June 23, 2019 03:37 pm", "Headline": "මුස්ලිම් කාන්තාවන් මුහුණ වහන්නේ විවෘත ආර්ථික ක්‍රමය නිසා-හලීම්", "News Content": "මුස්ලිම් කාන්තාවන් මුහුණු ආවරණය කරන ඇඳුම් මෙරටට පැමිණ ඇත්තේ 1977 න් පසුව ඇති වූ විවෘත ආර්ථික ක්‍රමය නිසා බව තැපැල් හා මුස්ලිම් ආගමික කටයුතු අමාත්‍ය එම්.එච්.ඒ.හලීම් මහතා පැවසීය. ලාංකික කාන්තාවන් ගෘහ සේවය සඳහා මැදපෙරදිග රටවල්වලට යාම නිසා එම රටවල්වලින් ලබා ගත් ආභාශය සහ ආදර්ශය මෙරටට හඳුන්වා දීම නිසා බවත් මුහුණු වැසීමේ ඇදුම ඉස්ලාම් ආගමේ ඇති දෙයක් නොවන බවත් අමාත්‍යවරයා පවසයි. තැපැල් හා මුස්ලිම් ආගමික කටයතු අමාත්‍යවරයා වශයෙන් සිව් වන වරටත් දිවුරුම් දුන් අමාත්‍ය එම්.එච්.ඒ.හලීම් මහතා පිළිගැනීම සඳහා මහනුවර මාවිල්මඩ පිහිටි ඒ මහතාගේ කාර්යාලයේ අද (23) සංවිධානය කර තිබූ උත්සවයකදී හලීම් මහතා මේ බව ප්‍රකාශ කළේය. මෙහිදී අදහස් දැක්වූ අමාත්‍ය හලීම් මහතා, \"මුස්ලිම් කාන්තාවන් අඳින මෙම ඇඳුම් මෑත කාලයේ ඇති වූ දෙයක් .මගේ පුංචි කාලයේ අපේ අම්මලා එහෙම මේ වගේ ඇඳුම් ඇන්දේ නෑ. ඒ අය සාරි ඇඳගෙන ඒ සාරි පොටෙන් තමයි හිස වසා ගත්තේ. නමුත් 1977 න් පස්සේ මේ රටේ ඇති වූ විවෘත ආර්ථික ක්‍රමයක් ඇති වූවාට පස්සේ මේ රටේ ඉන්න බොහෝ අයට විදෙස් රටවල්වලට යන්න අවස්ථාව සැලසුනා. විශේෂයෙන් ගෘහ සේවිකාවන් ලෙස කාන්තාවන් විශාල පිරිසක් මැද පෙරදිග රටවල්වල රැකියාවලට ගියා. අරාබිකරයේ කාන්තාවන් අඳින ඇඳුම්වල ආභාශය හා ආකර්ශණයෙන් තමයි මේ ඇඳුම් මෙරටට ඇවිත් තියෙන්නේ. අපි කිසිසේත් මෙය අනුමත කරන්නේ නෑ. මුහුණ වැසීම ආගමෙන් වුනත් අනුමත කරල නෑ. මේ වන විට ඒ ප්‍රශ්නය විසඳලා තියෙනවා ඉතිරි වෙලා තියෙන්නේ පුංචි පුශ්න . ඒවත් විසඳෙයි කියලා මම විශ්වා කරනවා. මෙවර ජනාධිපතිවරණය සඳහා ඉතා විශිෂ්ට ලෙස ජයග්‍රහණය කරන්න පුළුවන් ජනතාව අපේක්ෂා කරන අපේක්ෂකයෙකු එක්සත් ජාතික පක්ෂයෙන් ඉදිරිපත් කරන බවද අමාත්‍ය හලීම් මහතා මෙහිදී කීය.\"", "URL": "https://sinhala.adaderana.lk/news.php?nid=112605", "Category": null, "Parent URL": null}