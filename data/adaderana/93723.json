{"Source": "Adaderana", "Timestamp": "August 3, 2018 09:21 am", "Headline": "යාපනේ සැරිසැරූ කල්ලිවල සාමාජිකයින් 11 ක් පොලිස් බාරයට", "News Content": "යාපනය ප්‍රදේශයේ පසුගිය සමයේ සිදුවු පුද්ගල කපාදැමීම්, නිවාස වෙත පහරදීම්, පුද්ගලයින් වෙත තර්ජනය කිරීම් ආදි සිදුවීම්වලට සම්බන්ධ පුද්ගලයින් 11 දෙනෙකු අත්අඩංගුවට ගත් බව යාපනය පොලිස් නිලධාරීන් පවසති. යාපනය,කෝපායි,චුන්නාකම් හා මානිප්පායි ප්‍රදේශවල ඊයේ(02) සිදුකළ වැටලීම්වලදි අදාළ සිදුවීම්වලට සම්බන්ධ සැකකරුවන් 11 දෙනෙකු එලෙස අත්අඩංගුවට ගෙන තිබිණ. සැකකරුවන් පසුගිය යාපනය,මානිප්පායි,කෝපායි,චුන්නාකම් ප්‍රදේශවල නිවාස කිහිපයකට දැඩි අලාභහානි සිදුකොට පුද්ගලයින් තර්ජනය කොට තිබු බවට අනාවරණය වී ඇති බවද පොලීසිය පැවසීය. යාපනය නියෝජ්‍ය පොලිස්පතිවරයාගේ නියෝග යටතේ යාපනය,කෝපායි,චුන්නාකම් හා මානිප්පායි පොලිස් ස්ථානවල පොලිස් නිලධාරීන්ගේ නිවාඩු අවලංගු කොට පොලිස් නිලධාරීන් විශේෂ පරීක්ෂා කිරීම් මේ වන විට සිදුකරමින් පවතින බවද යාපනය පොලිස් නිලධාරීන් පැවසූහ. යාපනය ප්‍රදේශයේ ක්‍රියාත්මක වන ආවා කල්ලිය, දනුරොක් කල්ලිය, වික්ටර් කල්ලිය වැනි කල්ලි කිහිපයක සාමාජිකයින් විසින් පසුගිය සමය පුරාම විවිධ නීති විරෝධි ක්‍රියා කරමින් කප්පම් ගැනීම් සිදුකොට තිබෙන බවට යාපනය ආරක්ෂක අංශ අනාවරණය කොටගෙන ඇත. ඉතා අඩු වයසේ පසුවන පිරිස් අදාළ කල්ලි වෙත සම්බන්ධ වි සිටින බවත් එවන් කල්ලි වහාම මර්දනය කිරීම වෙනුවෙන් 01 වැනිදා සිට විශේෂ පරික්ෂා කිරීම් මාලාවක් පවත්වන බවත් යාපනය පොලිස් නිලධාරීන් පැවසීය.", "URL": "https://sinhala.adaderana.lk/news.php?nid=93723", "Category": null, "Parent URL": null}