{"Source": "Adaderana", "Timestamp": "October 13, 2011 12:54 pm", "Headline": "සිදුවීම ඛේදජනකයි-ආරක්ෂාව පිළිබඳ සෑහීමට පත්විය හැකියි", "News Content": "දුමින්ද සිල්වා යනු ජනාධිපතිවරයාගේ උපදේශකයෙකු නොවන බවත්,ඔහු අධීක්ෂණ මන්ත්‍රීවරයකු පමණක් බවත් තොරතුරු හා ජනමාධ්‍ය අමාත්‍ය,රජයේ කැබිනට් ප්‍රකාශක කෙහෙලිය රඹුක්වැල්ල මහතා පවසයි. \"අධීක්ෂණ මන්ත්‍රී ධූරය\"ඔහුට ලබා දී තිබු‍ණේ යම් වගකීමක් පැවරිය යුතුව තිබුණු නිසා පමණක් බවද අමාත්‍යවරයා කියා සිටියේය. අද රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදියෙකු විසින් නඟන ලද ප්‍රශ්නයකට පිළිතුරු දෙමින් අමාත්‍යවරයා මේ බව සඳහන් කළේය. ඝාතනයට ලක් වූ භාරත ලක්ෂ්මන් ප්‍රේමචන්ද්‍ර මහතාට ප්‍රමාණවත් ආරක්ෂාවක් සලසා තිබුණු බවත්,ආරක්ෂකයින් 4 දෙනකුගේ සේවය ලබා දී තිබුණු බවත් රඹුක්වැල්ල මහතා පෙන්වා දුන්නේය. කැනඩාවේ සිට ඔහු‍ගේ ආරක්ෂාව සම්බන්ධයෙන් දැනුවත් කළ යුතුව නොතිබුණු බවත්,ඔහු ජනාධිපතිවරයාට වඩා සමීපව සිටි බැවින් ආරක්ෂාව පිළිබඳ ගැටලුවක් පැවතියේනම් එය ඉතා පහසුවෙන් විසඳාගත යුතුව පැවති බවත් හෙතෙම කියා සිටියේය. ජනාධිපති මන්දිරයේ තමන්ටම වෙන්වුණු නිල කාමරයක් පැවති එකම ජනාධිපති උපදේශකවරයා වූයේ ද භාරත ලක්ෂ්මන් මහතා බව සිහිපත් කළ අමාත්‍යවරයා ඕනෑම මොහොතක ජනාධිපතිවරයා සමග කතා බහ කළ හැකි අවස්ථාව ඔහුට තිබුණු බවද අවධාරණය කළේය. එක් එක් අය කුමන විදිහේ අදහස් ප්‍රකාශ කළද තමන් රජයේ නිල මාධ්‍ය ප්‍රකාශකයා බවත්,මෙම සිදුවීම ඉතා ඛේදජනක සිදුවීමක් බවත්,වැරදිකරුවන්ට නිසි දඬුවම් ලබාදිය යුතුව ඇති බවත්.රජය මේ වෙනුවෙන් මැදිහත් වී තීරණයක් ගන්නා බවත් රඹුක්වැල්ල අමාත්‍යවරයා සඳහන් කළේය. නීති විරෝධී ගිනි අවි පාලනය කිරීම සඳහාද දැඩි ක්‍රියා මාර්ග ගෙන ඇති බවත්,ඒ වෙනුවෙන් විශේෂ කණ්ඩායමක් මේවන විටත් පත් කර ඇති බවත් අමාත්‍යවරයා පෙන්වා දුන්නේය. ශ්‍රී ජයවර්ධනපුර මහ රෝහලේ සභාපතිවරයා ප්‍රමුඛ අධ්‍යක්ෂ මණ්ඩලය විසිරුවා හැරීමට ගත් තීරණය,දුමින්ද සිල්වා මන්ත්‍රීවරයා එහි ප්‍රතිකාර ගැනීමේ සිදුවිමට කිසිසේත්ම අදාළ නොවන බවත්,එය කාලයක් තිස්සේ ගතයුතු බවට සාකච්ඡා වෙමින් පැවති තීරණයක් ක්‍රියාත්මක කිරීමක් බවත් අමාත්‍යවරයා අවධාරණය කළේය. ජයවර්ධනපුර රෝහලේ අධ්‍යක්ෂ මණ්ඩලය වසර 12-16 ක කාලයක් තිස්සේ අඛණ්ඩව පරිපාලන කටයුතු කරගෙන ආ බවත්,එසේ වුවද රෝහලේ සංවර්ධනයට එමගින් නිසි පිටුවහලක් සිදුව නැති බවත්,අකාර්යක්ෂම කළමනාකාරීත්වය නිසා එය විසුරුවා හැරීමට තීරණය කෙරුණු බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19331", "Category": null, "Parent URL": null}