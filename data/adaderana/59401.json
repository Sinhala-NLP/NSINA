{"Source": "Adaderana", "Timestamp": "April 22, 2016 09:22 am", "Headline": "ශ්‍රී ලංකාව දැන් හොඳයි!", "News Content": "ශ්‍රී ලංකාවේ මානව හිමිකම් ක්ෂේත්‍රයේ යහපත් වර්ධනයක් පෙන්නුම් කර ඇති බව බ්‍රිතාන්‍ය සහ පොදු රාජ්‍ය මණ්ඩලයීය කාර්යාලය පවසයි.එමගින් නිකුත් කරන වාර්ෂික මානව හිමිකම් වාර්තාව මගින් මේ බව ප්‍රකාශ කර ඇති බව සඳහන්ය.එමගින් තවදුරටත් පෙන්වා දී ඇති පරිදි ශ්‍රී ලංකා ආණ්ඩුව රටතුළ මාධ්‍ය නිදහස ඇතුළු නිදහස් මත ප්‍රකාශ කිරීමට ඇති අයිතිය තහවුරු කිරීම සඳහා ධනාත්මක ක්‍රියාමාර්ග ගෙන ඇත.එමෙන්ම සමාජ කණ්ඩායම් අතර සුහදත්ව වර්ධනය කිරීම සඳහා යහපත් ක්‍රියාමාර්ග ගෙන ඇති අතර මානව හිමිකම් කොමිසම වැනි ආයතනවල ස්වාධිනත්වය තහවුරු කිරීමට පියවර ගෙන ඇති බවයි බ්‍රිතාන්‍ය සහ පොදු රාජ්‍ය මණ්ඩලයීය කාර්යාලය නිකුත් කළ වාර්තාවේ සදහන් වන්නේ.ජගත් මානව හිමිකම් කවුන්සිලය විසින් ඉදිරිපත් කර තිබූ නිර්දේශ ක්‍රියාත්මක කිරීමට ද ශ්‍රී ලංකා ආණ්ඩුව ධනාත්මක පියවරක් ඉදිරියට තබා ඇති බව එහි තවදුරටත් සඳහන්ය.2015 වසරෙන් පසුව මෙම යහපත් ප්‍රවණතාව ශ්‍රී ලංකාව තුළ පවතින බව අදාළ වාර්තාවෙන් පෙන්වා දෙයි.මෙම වසර තුළදී මානව හිමිකම් ක්ෂේත්‍රයේ තවදුරටත් ප්‍රගතියක් අත්කර ගැනීම සඳහා පියවර රැසක් ගනු ඇති බවට අපේක්ෂා කරන බව එම වාර්තාවේ සඳහන්ය.", "URL": "https://sinhala.adaderana.lk/news.php?nid=59401", "Category": null, "Parent URL": null}