{"Source": "Adaderana", "Timestamp": "April 21, 2019 07:14 pm", "Headline": "ලොව පුරා රාජ්‍ය නායකයන් රැසක් ලංකාවේ සිදුවූ පිපිරීම් හෙළා දකී", "News Content": "කොළඹ ඇතුළු ප්‍රදේශ රැසක අද සිදුවූ පිපිරීම් පිළිබඳ ජාත්‍යන්තර මාධ්‍ය මෙන්ම රාජ්‍ය නායකයින් ඇතුළු ලොව පුරා ජනතාවගේ අවධානයට යොමුව තිබේ. රාජ්‍ය නායකයින් ඇතුළු ජාත්‍යන්තර සංවිධාන රැසක් මෙම සිද්ධිය තරයේ හෙළා දැක ඇති බව විදෙස් මාධ්‍ය වාර්තා කළේය. ට්විටර් පණිඩුඩයක් නිකුත් කරමින් ඉන්දියානු අගමැති නරේද්‍ර මොදි මේ බව ප්‍රකාශ කළේ ශ්‍රී ලංකාවේ දේවස්ථාන කිහිපයකට සහ හෝටල් කිහිපයකට එල්ල වූ ප්‍රහාරයන් තරයේ හෙළා දැකින බවයි. එමෙන්ම අමෙරිකානු ජනාධිපති ඩොනල්ඩ් ට්‍රම්ප් ද මෙම ප්‍රහාරයන් හෙළා දැක ඇත. ට්විටටර් පණිවුඩයක් නිකුත් කරමින් ඔහු පැවසූවේ මෙම ප්‍රහාරය ගැන කනගාටුව පළ කරන බවයි. ඔහු සිය ට්විටටර් පණිවුඩයේ වැඩිදුරටත් සඳහන් කර ඇත්තේ මේ මොහොතේ ශ්‍රී ලංකාවට උදව් කිරීමට සිය රට සූදානමින් පසුවන බවයි. මීට අමතරව පාකිස්ථානය,රුසියාව, බ්‍රිතාන්‍ය, ඇෆ්ගනිස්ථානය, ජර්මනිය, ඔස්ට්‍රේලියාව, නවසීලන්තය, නෙදර්ලන්තය, තුර්කිය, ඉරානය, ස්පාඤ්ඤ, ප්‍රංශය, ඇතුළු රටවල නායකයින් මෙන්ම යුරෝපා කොමිසම ද ශ්‍රී ලංකාවේ සිදුවූ මෙම ඛේදවාචකය දැඩිව හෙළා දැක තිබේ.", "URL": "https://sinhala.adaderana.lk/news.php?nid=108383", "Category": null, "Parent URL": null}