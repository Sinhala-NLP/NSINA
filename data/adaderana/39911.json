{"Source": "Adaderana", "Timestamp": "December 28, 2013 12:09 pm", "Headline": "ලක්ෂ 36ක රත්‍රං සමඟ ලාංකිකයින් 3ක් ඉන්දීය අත්අඩංගුවේ ", "News Content": "රත්‍රං ජාවාරමක නිරතවු ශ්‍රී ලාංකිකයින් තිදෙනෙකු ඉන්දියාවේ මධුරෙයි ගුවන් තොටුපොළේදී අත්අඩංගුවට ගෙන තිබේ. මොවුන් ශ්‍රී ලංකාවේ සිට මධුරෙයි ගුවන් තොටුපළෙන් ඉන්දියාවට ඇතුළුවීමට උත්සාහ කිරීමේ දී ඉන්දියානු රේගු නිලධාරීන් විසින් අත්අඩංගුවට ගෙන ඇති බව ඉන්දීය මාධ්‍ය වාර්තා කළේය. ගමන් මළු රැගෙන යන ආධාරකයක ඉහළ දාරයේ ඉතා සුක්ෂම ලෙස මෙම රත්‍රං සඟවා තිබු බව වාර්තා වෙයි. රත්‍රං ග්‍රෑම් 1189ක් සොයාගෙන ඇති අතර එහි වටිනාකම ඉන්දියානු රුපියල් ලක්ෂ 36ක් පමණ වන බව සඳහන් වෙයි. අත්අඩංගුවට ගත් ශ්‍රී ලාංකිකයින් අතර එක් කාන්තාවක සහ පිරිමි පුද්ගලයින් දෙදෙනෙකු වන බව වාර්තා වෙයි. මේ ආකාරයට ගමන් මළු ආධාරකයක ඉහළ දාරයේ රත්‍රං සඟවාගෙන යෑමේ දී අත්අඩංගුවට ගත් ප්‍රථම අවස්ථාව මෙය බව ද ඉන්දීය මාධ්‍ය වාර්තා කරයි. මේ අතර ඉන්දියාව සහ ශ්‍රී ලංකාව අතර පවතින රත්‍රං ජාවාරම නැවැත්වීම සඳහා ශ්‍රී ලංකා රේගුව ද පසුගිය කාලය තුළ විවිධ ක්‍රියාමාර්ග ගනු ලැබුණි. විශේෂයෙන්ම පසුගිය කාලය තුළ ගුද මාර්ගයේ රත්‍රං සඟවාගෙන යාම පිළිබඳව අවස්ථා ගණනාවක දීම පුද්ගලයින් රැසක් අත්අඩංගුවට ගත් අතර ඔවුන් ඇප මත මුදාහැරීමට පියවර ගන්නා ලදී.", "URL": "https://sinhala.adaderana.lk/news.php?nid=39911", "Category": null, "Parent URL": null}