{"Source": "Adaderana", "Timestamp": "August 30, 2010 08:05 am", "Headline": "ව්‍යවස්ථා වෙනස අද කැබිනට් රැස්වීමට එයි", "News Content": "යෝජිත නව ආණ්ඩුක්‍රම ව්‍යවස්ථා කෙටුම්පත අද කැබිනට් මණ්ඩල රැස්වීමට යොමු කිරීමට නියමිතව තිබේ. අග්‍රාමාත්‍ය දී.මු.ජයරත්න මහතා විසින් අද පෙරවරුවේ දී අරලියගහ මන්දිරයේදී ජනාධිපති මහින්ද රාජපක්ෂ මහතාගේ ප්‍රධානත්වයෙන් පැවැත්වෙන විශේෂ කැබිනට් රැස්වීමට මෙම කෙටුම්පත ඉදිරිපත් කරන බව වාර්තා වේ. විධායක ජනාධිපති ධුරය දැරිය හැකි කාලසීමාව වෙනස් කිරීමට අදාළ ආණ්ඩුක්‍රම ව්‍යවස්ථාවේ තිස් එක දෙක වගන්තිය සංශෝධනය කිරීම සහ 17වන ආණ්ඩුක්‍රම ව්‍යවස්ථා සංශෝධනයේ ඇතැම් වෙනස්කම් සිදුකිරීම මෙමගින් අපේක්ෂිතය. අදාළ පනත් කෙටුම්පතට කැබිනට් අනුමැතිය හිමිවීමෙන් පසු ශ්‍රේෂ්ඨාධිකරණ අනුමැතිය සඳහා ඉදිරිපත් කරන අතර පසුව එය හදිසි පනත් කෙටුම්පතක් ලෙස සලකා ලබන සඳුදා පාර්ලිමේන්තුවට ඉදිරිපත් කිරීමට නියමිතය. ආණ්ඩුක්‍රම ව්‍යවස්ථා සංශෝධන පනත් කෙටුම්පතක් පාර්ලිමේන්තුවේ දී සම්මත වීම සඳහා තුනෙන් දෙකක බහුතර බලයක් අවශ්‍ය වේ. මේ වන විට ආණ්ඩු පක්ෂයට සහය දැක්වීමට මන්ත්‍රීවරුන් 153දෙනෙකු පමණ සූදානමින් සිටියි.", "URL": "https://sinhala.adaderana.lk/news.php?nid=10513", "Category": null, "Parent URL": null}