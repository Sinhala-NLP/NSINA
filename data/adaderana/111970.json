{"Source": "Adaderana", "Timestamp": "June 14, 2019 02:08 pm", "Headline": "ක්‍රිකට් තරගය ගැටුමකින් අවසන්-5ක් රිමාන්ඩ්-6ක් පරිවාසයට", "News Content": "හැටන් දික්ඔය, දරවල ක්‍රිඩාංගණයේ පැවති ක්‍රිකට් තරගයක් අතරතුර දෙපාර්ශවයක් අතර ඇති වු ගැටුමකට සම්බන්ධ වූ සැකකරුවන් 5 දෙනෙකු මේ මස 27 වෙනි දින දක්වා රක්ෂිත බන්ධනාගාර ගත කිරීමටත්, ගැටුමට සම්බන්ධ බාල වයස්කාර සිසුන් 6 දෙනෙකු එදින දක්වාම පරිවාස බාරයේ තැබිමටත් මහෙස්ත්‍රාත්වරයා නියෝග කර තිබේ. අදාළ සිද්ධිය සම්බන්ධයෙන් සැකකරුවන් 11 දෙනෙකු අත්අඩංගුවට ගෙන හැටන් දිසා විනිසුරු සහ මහෙස්ත්‍රාත් ජේ.ස්ට්‍රොස්කි මහතා වෙත ඉදිරිපත් කිරීමෙන් පසු මෙලෙස නියෝග කර තිබේ. පසුගිය 9 දා හැටන් දික්ඔය දරවල ක්‍රිඩාංගණයේ දවස පුරා සැහැල්ලු පන්දු ක්‍රිකට් තරගාවලියක් පවත්වා ඇති අතර එම තරගාවලියට සහයෝගයට පැමිණි කුඩා ළමුන් දෙපිරිසක් අතර ඇති වු ගැටුමක් දුර දිග යාමෙන් එම ගැටුමට වැඩිහිටියන්ද කිහිප දෙනෙකු මැදිහත් වී ඇති බව හැටන් පොලීසිය සඳහන් කළේය. හැටන් දික්ඔය දරවල ක්‍රිඩාංගනයෙන් ඇති වු ගැටුම පසුව හැටන් ඩයගම ප්‍රධාන මාර්ගයේ දික්ඔය දරවල ප්‍රදේශයේදී යළිත් ඇති වී තිබේ. එම ගැටුමේදි තිදෙනෙකු තුවාල ලබා ඇති අතර තුවාලකරුවනගේ එක් අයෙකුගේ තත්ත්වය බරපතල නිසා එම තුවාලකරු මහනුවර ශික්ෂන රෝහල වෙත මාරුකර යවා ඇති බවයි හැටන් පොලීසිය පැවසුවේය. මෙම ගැටුමේදී ගල් සහ මුගුරුවලින් දෙපාර්ශවයම පහරදිම් සිදු කර ඇති අතර මෙම ගැටුමට අවුරුදු 12-15 අතර වයස් කාණ්ඩවල පසුවන ළමුන් කිහිප දෙනෙකු සහ අවුරුදු 25-30 අතර වයස් කාණ්ඩවල පසුවන වැඩිහිටියන් කිහිප දෙනෙකුද මැදිහත් වි ඇති බව පොලිසිය කියා සිටියේය. දෙපාර්ශවයේ ඇති වු ගැටුම එ අසල තිබු ආරක්ෂිත කැමරාවක සටහන් වි තිබු අතර, එම දර්ශන ඔස්සේ සැකකරුවන් හැටන් පොලිසිය මගින් අත්අඩංගුවට ගෙන අධිකරණය වෙත ඉදිරිපත් කර තිබේ.", "URL": "https://sinhala.adaderana.lk/news.php?nid=111970", "Category": null, "Parent URL": null}