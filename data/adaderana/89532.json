{"Source": "Adaderana", "Timestamp": "May 21, 2018 04:49 pm", "Headline": " මහවැලි ගඟ පිටාර ගලයි- නාවලපිටියේ පවුල් 121 ක් අවතැන්", "News Content": "නාවලපිටිය ප්‍රදේශයට ඇදහැලුණු අධික වර්ෂාවත් සමඟ මහවැලි ගඟ පිටාර ගැලීමෙන් නාවලපිටිය පොලිස් වසමේ පවුල් 121 අවතැන් වී ඇති බව නාවලපිටිය පොලීසිය කියයි. නාවලපිටිය ,කිතුල්කොටේ ප්‍රදේශයේ නිවාස රැසකට මහවැලි ගඟ පිටාර ගැලීම නිසා එහි පවුල් 40 අවතැන් වී එහි සමාජිකයන් 149 දෙනෙකු නාවලපිටිය මධ්‍යම මහ විද්‍යාලයේ ඉදිකර ඇති තාවකාලික අවතැන් කඳවුර වෙත යොමු කර ඇත. මේ අතර නාවලපිටිය ජයසුන්දර ඔවිට ප්‍රදේශයේ නිවාස 31 ක් ජලයෙන් යට වී ඇති අතර එහි පදිංචිව සිටි පවුල් 31 ප්‍රදේශයේ මුස්ලිම් සංස්කෘතික ශාලාව වෙත ආරක්ෂිතව යොමු කර ඇත. තවද නාවලපිටිය ලබුවැල්කොටුව ප්‍රදේශයේ නිවාස 50 ජලයෙන් යට වී ඇති අතර එහි පදිංචිව සිටි පවුල් 50 කට අයත් සමාජිකයන් 200 දෙනෙකුද ප්‍රදේශයේ මුස්ලිම් පල්ලියක තාවකාලිකව නතර කර ඇත. අවතැන් වුවන් සඳහා අවශ්‍ය ආහාර පාන සහ යටිතල පහසුකම් නාවලපිටිය ප්‍රාදේශීය ලේකම්වරයා සහ අපදා කළමණාකරන ඒකකය විසින් ලබා දී ඇත. මේ සඳහා නාවලපිටිය පොලීසියේද සහයෝගය ලැබී ඇත.", "URL": "https://sinhala.adaderana.lk/news.php?nid=89532", "Category": null, "Parent URL": null}