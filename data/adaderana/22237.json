{"Source": "Adaderana", "Timestamp": "February 19, 2012 10:18 pm", "Headline": " මිල ඉහළයාම සාමාන්‍යයි-වඩා වැඩිනම් බලාගෙනයි", "News Content": "අත්‍යවශ්‍ය භාණ්ඩවල මිල ගණන් ඉහළයාම සම්බන්ධයෙන් අධ්‍යයනයක් සිදුකරන බව සමූපකාර හා අභ්‍යන්තර වෙළඳ කටයුතු අමාත්‍යංශය පවසයි. ඉන්ධන මිල ඉහළයාමත් සමග ඊට සාපේක්ෂව අත්‍යවශ්‍ය භාණ්ඩවල මිල ගණන් ඉහළයාම සාමාන්‍ය තත්ත්වයක් බව සමූපකාර හා අභ්‍යන්තර වෙළඳ කටයුතු අමාත්‍යංශයේ ලේකම් සුනිල් එස්. සිරිසේන මහතා කියා සිටියි. එසේ වුවද සාධාරණ මිල වැඩිවීමක් සිදුනොකොට අත්තනෝමතික ලෙස මිල ගණන් ඉහළදමන ව්‍යාපාරිකයන් පිළිබඳ තොරතුරු ලැබෙමින් පවතින බව ලේකම්වරයා අද දෙරණට කියා සිටියේය. මේ හේතුවෙන් ඒ පිළිබඳ සොයාබලා මැදිහත්වීමට රජය තීරණය කර ඇති බැවින් මෙවැනි අධ්‍යයනයක් සිදුකරන බව ඔහු පෙන්වා දෙයි. ලබන සතිය වන විට එකී අධ්‍යයන කටයුත්ත නිමා කොට අත්තනෝමතික ලෙස පාරිභෝගිකයාට අසාධාරණයක් වන ලෙස මිල වැඩි කිරීම් සිදුකර ඇත්නම් ඊට එරෙහිව කටයුතු කරන බවද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22237", "Category": null, "Parent URL": null}