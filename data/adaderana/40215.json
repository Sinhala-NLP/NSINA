{"Source": "Adaderana", "Timestamp": "January 9, 2014 01:00 pm", "Headline": "හලාල් සවිමත් හා විධිමත් - සහතික දෙන්න සමාගමක්", "News Content": "ශ්‍රී ලංකා ව්‍යාපාර සඳහා හලාල් අනුකූලතා සහතිකය නිකුත් කිරීම සඳහා “ සීමාසහිත හලාල් ප්‍රතීතන කවුන්සිලය“ නම් සමාගමක් ස්ථාපිත කර තිබේ. එය මේ වසරේ ජනවාරි මස 01 වන දින සිට බලපැවැත්වෙන පරිදි ක්‍රියාත්මක වන බව අදාළ කවුන්සිලය විසින් නිකුත් කළ නිවේදනයක දැක්වෙයි. හලාල් අනුකූලතා සහතිකය ජාත්‍යන්තරය සමග ව්‍යාපාර ගනුදෙනු කිරීමේදී අත්‍යවශ්‍ය සාධකයක් බවත්, අපනයන වෙළඳපොලේ ශ්‍රී ලංකාවට අතිශය වැදගත්වන කලාප සමග ගනුදෙනු කිරීමට සමාගම්වලට හලාල් සහතිකය අත්‍යවශ්‍ය බවත් සීමාසහිත හලාල් ප්‍රතීතන කවුන්සිලයේ ප්‍රධාන විධායක නිලධාරී අලි ෆතුරලි මහතා පවසයි. ඉතාම පරිපූර්ණ පරීක්ෂණයකින් පසු මෙම ආයතනය මගින් හලාල් අනුකූලතා සහතිකය පිරිනමන අතර පාරිභෝගික භාණ්ඩ හා ආහාර ද්‍රව්‍ය, සෞඛ්‍ය අංශයේ නිෂ්පාදන,ඖෂධ, පශු නිෂ්පාදන ආදී අංශ ගණනාවක් ආවරණය වන පරිදි මෙය ලබාදෙනු ඇති බවද කියැවෙයි. ජාත්‍යන්තර සමීක්ෂණ ආයතනයක් වන ඒ.ටී කර්නි සමාගම විසින් තහවුරු කර ඇති පරිදි ලෝකයේ සමස්ත හලාල් නිෂ්පාදන වෙළඳපොල් වටිනාකම අ.ඩො.ට්‍රිලියන 2ක් වන අතර එය ලෝකයේ වඩාත් වේගයෙන් වර්ධනය වන වෙළඳපොළ අංශයක්ද වේ.", "URL": "https://sinhala.adaderana.lk/news.php?nid=40215", "Category": null, "Parent URL": null}