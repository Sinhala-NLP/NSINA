{"Source": "Adaderana", "Timestamp": "May 26, 2015 08:42 pm", "Headline": "මැතිවරණ ක්‍රමය සංශෝධනය වුණොත් සීමා නිර්ණයට මාස දෙකක් ප්‍රමාණවත්", "News Content": "මැතිවරණ ක්‍රමය සංශෝධනය කරන 20 වන ආණ්ඩුක්‍රම ව්‍යවස්ථා සංශෝධනය පාර්ලිමේන්තුවේ සම්මත වූ පසුව සීමා නිර්ණය කිරීමේ කොමිෂන් සභාවේ කටයුතු අවසන් කිරීමට මාස දෙකක කාලයක් ප්‍රමාණවත් බව ඉඩම් අමාත්‍යංශයේ හිටපු ලේකම් අශෝක පීරිස් මහතා කියයි.මැතිවරණ ක්‍රමය සංශෝධනය කිරීම සම්බන්ධයෙන් අද (26) කොළඹ පදනම් ආයතනයේ දී පැවති මාධ්‍ය හමුවක් අමතමින් අශෝක පීරිස් මහතා මේ බව සඳහන් කළේය. කැෆේ සංවිධානය විසින් කැඳවා තිබු මෙම මාධ්‍ය හමුවේදී වැඩිදුරටත් කරුණු දැක්වු අශෝක පිරීස් මහතා කියා සිටියේ තාක්ෂණය එතරම් දියුණු නැති 1947 වසරේ පවා සීමා නිර්ණය සඳහා වැය වුයේ දින 96 ක් පමණක් බව යි. එකල සීමා නිර්ණය කටයුතු කළේ පා ගමනින් ගොස් බවත්, අද තාක්ෂණය මෙතරම් දියුණුවී තිබියදී සැබෑ අවශ්‍යතාවක් තිබේනම් මාස දෙකකටත් අඩු කාලයකින් සීමා නිර්ණය අවසන් කළ හැකි බව ඔහු පෙන්වා දුන්නේය.මේ වනවිට මිනුම්පති දෙපාර්තමේන්තුව සතුව 1ට දස දහසේ පරිමාවේ සිතියම් ඇති බවත්, නාගරික ප්‍රදේශවල එකට දහසේ අනුපාතයට සැකසූ සිතියම් ඇති බවත්, මැතිවරණ දෙපාර්තමේන්තුවේ වසර 14 ක් සේවය කළ අයෙකු ලෙසත්, ඉඩම් අමාත්‍යාංශයේ හිටපු ලේකම්වරයා ලෙසත් තමාට ඒ බව වගකීමෙන් යුතුව කිව හැකි බවත්, මෙම කටයුත්ත මාස දෙකකටත් අඩු කාලයකින් නිම කළ හැකි බවත් පීරිස් මහතා අවධාරණය කළේය.", "URL": "https://sinhala.adaderana.lk/news.php?nid=51599", "Category": null, "Parent URL": null}