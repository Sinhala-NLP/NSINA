{"Source": "Adaderana", "Timestamp": "January 14, 2014 12:23 pm", "Headline": "හමුදා කැබ් රථය පෙරළී යුද හමුදා සෙබළා මරුට ", "News Content": "බිබිල මහියංගනය ප්‍රධාන මාර්ගයේ සිදුවු රිය අනතුරකින් යුද හමුදා සෙබලෙකු ජීවිතක්ෂයට පත්ව තිබේ. යුද හමුදා කැබ් රථයක් මාර්ගයෙන් ඉවතට පැන පෙරළීමෙන් අනතුර සිදුව ඇති බව පොලීසිය සඳහන් කළේය. යුද හමුදා බ්‍රිගේඩියර්වරයෙකු ගමන්ගත් කැබ් රථයක් මෙලෙස අනතුරට ලක්ව ඇති අතර එහි රියදුරු වශයෙන් කටයුතු කළ යුද හමුදා සෙබලෙකු අනතුරෙන් ජීවිතක්ෂයට පත්ව තිබේ. කැබ් රථයේ ගමන් කරමින් සිටි බ්‍රිගේඩියර්වරයා, ඔහුගේ බිරිඳ සහ පුත්‍රයා ද අනතුරෙන් තුවාල ලබා ඇති අතර ඔවුන් මේ වන විට බිබිල රෝහලේ ප්‍රතිකාර ලබන බව පොලීසිය සඳහන් කළේය. සිද්ධිය සම්බන්ධයෙන් බිබිල පොලීසිය වැඩිදුර විමර්ශන සිදුකරයි. මේ අතර මාතර ගාල්ල ප්‍රධාන මාර්ගයේ අහංගම ප්‍රදේශයේ සිදුවු රිය අනතුරකින් පුද්ගලයෙකු ජීවිතක්ෂයට පත්ව තිබේ. පොලිස් අණ නොතකා ධාවනය වු නීති විරෝධී ලෙස ගවයින් ප්‍රවාහනය කරමින් සිටි ලොරි රථයක් යතුරුපැදියක ගැටීමෙන් අනතුර සිදුව ඇති බව පොලීසිය පැවසීය. අනතුරෙන් බරපතළ තුවාල ලැබු යතුරුපැදිකරු කරාපිටිය රෝහලට ඇතුළත් කිරීමෙන් අනතුරුව ජීවිතක්ෂයට පත්ව තිබේ. ලොරි රථයේ රියදුරු පළාගොස් ඇති අතර ඔහු අත්අඩංගුවට ගැනීම සඳහා අහංගම පොලීසිය විමර්ශන සිදුකරයි.", "URL": "https://sinhala.adaderana.lk/news.php?nid=40344", "Category": null, "Parent URL": null}