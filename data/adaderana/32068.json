{"Source": "Adaderana", "Timestamp": "March 3, 2013 09:56 am", "Headline": "ඉන්දීය ධීවරයින් 16 ක් ශ්‍රී ලංකා දැලේ", "News Content": "ශ්‍රී ලංකා මුහුදු සීමාවට පැමිණ සිටි ඉන්දීය ට්‍රෝලර් යාත්‍රා 03 ක් සමග ඉන්දීය ධීවරයින් 16 දෙනෙකු කල්පිටිය විජය නාවුක හමුදා කඳවුරේ නිලධාරීන් විසින් අත්අඩංගුවට ගෙන තිබේ. අද (03) අලුයම මොවුන් අත්අඩංගුවට ගෙන ඇතැයි අප වාර්තාකරු පවසයි. කල්පිටියට බටහිර මුහුදේ මසුන් මරමින් සිටින විට ඉන්දීය ධීවරයින් සහ ඔවුන් පැමිණි ට්‍රෝලර් යත්‍රා මෙසේ අත්අඩංගුවට ගත් බව නාවික හමුදාවේ මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා පැවසු බව අප වාර්තාකරු කියයි. ඉන්දීය ධීවරයින් මෙරට මුහුදු සීමාව උල්ලංඝණය කිරීමේ සිද්ධීන් රැසක් පසුගිය දිනවල වාර්තා වු අතර,ඇතැම් ඉන්දීය ධීවරයින් විසින් මෙරට ධීවර යාත්‍රාවලට සහ ධීවරයින්ට පහර දී අලාභ හානිද සිදුකළ බවටද තොරතුරු වාර්තා විය.", "URL": "https://sinhala.adaderana.lk/news.php?nid=32068", "Category": null, "Parent URL": null}