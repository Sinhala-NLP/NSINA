{"Source": "Adaderana", "Timestamp": "January 13, 2012 11:01 am", "Headline": "රිය බලපත්‍රය නැවත භාරදීමට අල්ලස් ගත් සැරයන් කොටුවෙයි", "News Content": "අධිකරණ භාරයේ තිබූ හෝමාගම, මාගම්මන ප්‍රදේශයේ පදිංචි පුද්ගලයෙකුගේ රිය බලපත්‍රය එම පුද්ගලයා වෙත නැවත භාරදීමට රුපියල් 1000 ක අල්ලස් මුදලක් ලබාගැනීමට උත්සාහ කළ පොලිස් සැරයන්වරයෙකු අත්අඩංගුවට ගෙන තිබේ. එම පුද්ගලයාගේ රියදුරු බලපත්‍රය වරදක් සම්බන්ධව මෙසේ අධිකරණ භාරයට රැගෙන තිබූ බව අල්ලස් හා දූෂණ විමර්ශන කොමිෂන් සභාවේ අධ්‍යක්ෂ ජෙනරාල් කාර්යාලය පැවසීය. අදාළ බලපත්‍රය නැවත භාරදීම සඳහා රුපියල් 1000 ක අල්ලස් මුදලක් ලබාගන්නා අවස්ථාවේ හෝමාගම පොලිසියට අනුයුක්තව සේවය කළ සැරයන්වරයෙකු මෙසේ අත්අඩංගුවට ගත් බව එම කාර්යාලය සඳහන් කරයි. හෝමාගම දිසා අධිකරණ සංකීර්ණ භූමියේ දී ඊයේ(12) මෙම සැරයන්වරයා අත්අඩංගුවට ගෙන තිබේ. සැකකරු අද(13) කොළඹ මහේස්ත්‍රාත් අධිකරණය වෙත ඉදිරිපත් කිරීමට නියමිත බව ද අධ්‍යක්ෂ ජෙනරාල් කාර්යාලය සඳහන් කරයි.", "URL": "https://sinhala.adaderana.lk/news.php?nid=21351", "Category": null, "Parent URL": null}