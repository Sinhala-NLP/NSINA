{"Source": "Adaderana", "Timestamp": "December 28, 2017 10:05 am", "Headline": "වැලි ගොඩදැමීමට එරෙහිව අයෙක් මාරාන්තික උපවාසයක", "News Content": "යාපනයේ කිලාලි පච්චිලෙයිපල්ලි සමුපකාර සංගමයේ ගොඩනැගිල්ලේ වහලය මතට නැගී එක් පුද්ගලයෙකු ඊයේ (27) දා සවස සිට මාරාන්තික උපවාසයක් ආරම්භ කොට තිබේ. ඔහු මේ උපවාසය ආරම්භ කොට ඇත්තේ පළාතේ දෙමළ ජාතික සන්ධානයේ ප්‍රදේශීය දේශපාලනඥයෙකු පොලීසියේ ආධාර ඇතිව වැලි ගොඩ දැමීමේ ක්‍රියාවට විරෝධය පලකිරීම පිණිසය. ඔහු කියා සිටින්නේ තම පළාතේ සාමන්‍ය වැසියෙකුට නිවසේ අවශ්‍යතාවයක් සඳහා වැලි කූඩයක් හෝ අනවසරයෙන් ගොඩ දැමීමට ඉඩ නොදෙන පරිසරයක මේ දේශපාලනඥයා වැලි ලොරි ගණනින් ගොඩ දමා අලෙවි කිරීම දැඩි අසාධාරණයක් බවයි. මේ ක්‍රියාව නවතා දමන තුරු තමන් මාරාන්තික උපවාසය අත් නොහරින බව කියන උපවාසයේ යෙදී සිටින ටී.රාජේස්වරන් නැමැත්තා තමන්ට යම් අයෙකු බාධා කළහොත් ගිණි තබාගෙන සිය ජීවිතය නැති කර ගන්නා බවද කියා සිටියි. වහලය මත මාරාන්තික උපවාසයේ යෙදෙන ඔහු භූමිතෙල් කෑන් එකක් හා ලයිටරයක්ද රැගෙන ගොස් ඇති අතර මේ අසාධාරණය සඳහා සියළු දෙනා සහය දක්වන ලෙසද ඉල්ලා සිටියි. උපවාසකරුගේ ඉල්ලීම සම්බන්ධයෙන් මෙතෙක් කිසිදු ප්‍රතිචාරයක් ලැබී නොමැති අතර පොලීසියද තවමත් ඊට මැදිහත් වී නොමැත.", "URL": "https://sinhala.adaderana.lk/news.php?nid=82180", "Category": null, "Parent URL": null}