{"Source": "Adaderana", "Timestamp": "April 18, 2012 08:30 am", "Headline": "යතුරුපැදි දෙකක් එකිනෙකට ගැටී එක් අයෙක් මරුට", "News Content": "බිංගිරිය , ගුරුගොඩ , බෝවත්ත ප්‍රදේශයේ සිදු වූ රිය අනතුරකින් පුද්ගලයෙකු ජීවිතක්ෂයට පත්ව තිබේ. යතුරු පැදි දෙකක් එකිනෙක ගැටීමෙන් මෙම අනතුර සිදුව ඇති බව සදහන්ය. අනතුරින් එක් යතුරු පැදියක ගමන් ගත් පුද්ගලයින් දෙදෙනෙකු සහ අනෙක් යතුරු පැදිය පැදවූ පුද්ගලයා තුවාල ලබා තිබේ. තුවාල ලැබූ එක් යතුරු පැදිකරුවෙකු බිංගිරිය රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සදහා හලාවත රෝහලට මාරු කර යවා ඇති බව සඳහන්වේ. හලාවත රෝහලේ ප්‍රතිකාර ලබමින් සිටිය දී ඔහු ජීවිතක්ෂයට පත්ව ඇති බව පොලිසිය පවසයි. මිය ගොස් ඇත්තේ 32 හැවිරිදි වීරපොකුණ ප්‍රදේශයේ පදිංචිකරුවෙකි.", "URL": "https://sinhala.adaderana.lk/news.php?nid=23598", "Category": null, "Parent URL": null}