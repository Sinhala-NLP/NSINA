{"Source": "Adaderana", "Timestamp": "September 1, 2011 12:47 pm", "Headline": "කේරළයේ දෙමළ සරණාගතයින් රැඳි කඳවුරු අවට විශේෂ ආරක්ෂාවක්", "News Content": "ඉන්දියාවේ කේරළ ප්‍රාන්තයේ දෙමළ ජනතාව වැඩි වශයෙන් වාසය කරන ප්‍රදේශවල ආරක්ෂාව තර කර තිබේ. රජීව් ගාන්ධි ඝාතනයේ වරදකරුවන් තිදෙනෙකු එල්ලා මරා දැමීමට තීරණය කිරීමත් සමග මෙම පියවර ගෙන ඇති බව සඳහන්ය. ශ්‍රී ලාංකික දෙමළ සරණාගතයින් රැදී සිටින කඳවුරු අවට විශේෂ ආරක්ෂාවක් සපයා ඇති බව වාර්තා වේ. කේරළ ප්‍රාන්තයේ පතනම්තිට්ට දිස්ත්‍රික්කයේ දෙමළ සරණාගත කඳවුරු වැඩි වශයෙන් ස්ථාපිත කර ඇති බව සඳහන්ය. මේ වන විට කිසිදු සාමය කඩකිරීමේ සිද්ධියක් අදාළ ප්‍රදේශවලින් හෝ සරණාගත කඳවුරුවලින් වාර්තා නොවන බව පතනම්තිට්ට දිස්ත්‍රික්කයේ පොලිස් ප්‍රධානී කේ.කේ. බාලචන්ද්‍රන් උපුටා දක්වන ඉන්දීය මාධ්‍ය වාර්තා පවසයි. එහෙත් අඛණ්ඩව ආරක්ෂක අංශ සීරුවෙන් තබා ඇති බව හෙතෙම පෙන්වාදෙයි. ඉදිරි සති කිහිපය තුළ ද මෙම ආරක්ෂක වැඩපිළිවෙළ ක්‍රියාත්මක කෙරෙන බව පතනම්තිට්ට පොලිස් ප්‍රධානියා සඳහන් කරයි.", "URL": "https://sinhala.adaderana.lk/news.php?nid=18450", "Category": null, "Parent URL": null}