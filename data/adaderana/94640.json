{"Source": "Adaderana", "Timestamp": "August 18, 2018 06:56 pm", "Headline": "බුදු දහමට නිගා කළ ගුවන් විදුලි නාට්‍ය සම්බනධයෙන් පරික්ෂණ අරඹයි", "News Content": "ජාතික සමගිය හා සංහිඳියා කාර්යාංශය මගින් බුදු දහමට නිගා වන ලෙස ගුවන් විදුලි නාට්‍ය නිර්මාණය කරන බවට පූජ්‍ය ඕමල්පේ සෝභිත හිමියන් ඊයේ (17) දිනයේ සිදුකළ අනාවරණය සම්බන්ධයෙන් පරික්ෂණයක් පවත්වන බව බුද්ධශාසන අමාත්‍ය ගාමිණි ජයවික්‍රම පෙරේරා මහතා පවසයි. අද දෙරණ වෙත ප්‍රකාශයක් කරමින් බුද්ධශාසන අමාත්‍යවරයා මේ බව ප්‍රකාශ කළේය. හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග මහත්මියගේ සභාපතිත්වයෙන් යුත් ජාතික සමඟිය හා සංහිදියා කාර්යාංශය මගින් නිෂ්පාදනය කෙරෙන මෙම නාට්‍ය මාලාව නම් කර ඇත්තේ කණට පාරක් “Kanata Paharak” නමින්ය. අදාල කාර්යාලයේ නිල වෙබ් අඩවියේ මේ පිළිබදව සදහන් වන අතර ,නිෂ්පාදනය වන එම ගුවන් විදුලි නාට්‍ය මාලාවෙන් බුදු දහමේ හරයන්ට හානි සිදුවන බවට පූජ්‍ය ඕමල්පේ සෝභිත හිමියන් ඊයේ දිනයේ ඇඹිලිපිටියේ පැවැති උත්සවයකදී අනාවරණ කළේය. මේ පිළිබදව අප බුද්ධ ශාසන අමාත්‍ය ගාමිණි ජයවික්‍රම පෙරේරා මහතාගෙන් කළ විමසිමකදී ඔහු සඳහන් කළේ මේ සම්බන්ධයෙන් නීතිමය ක්‍රියාමාර්ග ගැනිමට අදාල අංශ දැනුවත් කර ඇති බවයි. මේ අතර වැඩිහිටි ප්‍රේක්ෂයින්ට පමණක් සීමා කර තිබු \"මං කෙලින් මිනිහෙක්\" වේදිකා නාට්‍යය රඟදැක්වීම සදහා ලබාදී තිබු අවසර පත්‍ර නැවත කැදවීමට ප්‍රසිද්ධ රැගුම් පාලක මණ්ඩලය තීරණය කර ඇත. ඒ අනුමත කරන ලද රෙගුලාසි උල්ලංඝනය කර වැඩිහිටි ප්‍රේක්ෂයින්ට පමණක් සීමා කරන ලද නාට්‍යයේ ඇතැම් කොටස් සමාජ මාධ්‍ය ඔස්සේ පූර්ව ප්‍රචාරක පට ලෙස පොදු ප්‍රේෂකයින් වෙත ඉදිරිපත් කිරිම සහ අනුමත පිටපතේ නොමැති දෙබස් නාට්‍යය සදහා යොදා ගැනිම හේතුවෙනි. මේ සම්බන්ධයෙන් අදාල නාට්‍යය නිර්මාණ ශිල්පී අසංක සායක්කාර ෆේස්බුක් පිටුවක සටහන් කර ඇත්තේ මෙම තිරණයත් සමඟ අපහසුතාවයට පත් ප්‍රේක්ෂකයින් සහ සංවිධායකවරුන්ට සිය කණගාටුව පළ කරන බවත් හැකි ඉක්මනින් නාට්‍යය සදහා පවතින නෛතික බාධාවන් ඉවත් කරගනිමින් එය ප්‍රේෂකයාට රස වින්දනයට අවස්ථාව ලබාදෙන බවත්ය.", "URL": "https://sinhala.adaderana.lk/news.php?nid=94640", "Category": null, "Parent URL": null}