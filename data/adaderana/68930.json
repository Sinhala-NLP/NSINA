{"Source": "Adaderana", "Timestamp": "February 1, 2017 12:04 pm", "Headline": "අනතුරු 5යි-මරණ 7යි ", "News Content": "දිවයිනේ ප්‍රදේශ කිහිපයක සිදුවු රිය අනතුරු 5කින් පුද්ගලයින් 7 දෙනෙකු මියගොස් තිබේ.පල්ලෙවෙල, කලල්පිටිය ප්‍රදේශයේ දී යතුරුපැදියක් ලොරි රථයක් පසුකර යාමට උත්සාහ කිරීමේ දී ඉදිරියෙන් පැමිණි තවත් ලොරි රථයක ගැටීමෙන් අනතුරක් සිදුව ඇති බව සඳහන්ය.අනතුරෙන් යතුරුපැදියේ ගමන් කළ පුද්ගලයින් තිදෙනෙකු බරපතළ තුවාල ලබා ගම්පහ රෝහලට ඇතුළත් කර ඇති අතර එහිදී දෙදෙනෙකු මියගොස් තිබේ. අනතුර සම්බන්ධයෙන් ලොරි රථ රියදුරන් දෙදෙනා අත්අඩංගුවට ගත් බව පොලීසිය සඳහන් කළේය .පස්සර මාවුස්සාගොල්ල ප්‍රදේශයේ දී ලංගම බස් රථයක් යතුරුපැදියක ගැටීමෙන් සිදුවු අනතුරකින් පුද්ගලයින් දෙදෙනෙකු මියගොස් තිබේ.අනතුරට ලක්වු යතුරුපැදියේ ගමන් කළ පුද්ගලයින් තිදෙනෙකු බරපතළ තුවාල ලබා ඇති අතර ඉන් දෙදෙනෙකු මෙලෙස මියගොස් ඇති බව වාර්තා වෙයි.අනතුර සම්බන්ධයෙන් බස් රථයේ රියදුරු අත්අඩංගුවට ගෙන තිබේ.ජා ඇල - මිනුවන්ගොඩ මාර්ගයේ දී ලොරි රථයක් පාපැදියක ගැටීමෙන් සිදුවු අනතුරකින් පාපැදිකරු මියගොස් ඇති අතර අනතුරට සම්බන්ධ ලොරි රථයේ රියදුරු අත්අඩංගුවට ගත් බව පොලීසිය පැවසුවේය.ත්‍රීකුණාමලය - මඩකළපුව මාර්ගයේදී ත්‍රිරෝද රථයක් ලොරි රථයක ගැටීමෙන් සිදුවු අනතුරකින් ත්‍රීරෝද රථයේ ගමන් කළ පුද්ගලයෙකු මියගොස් තිබේ.රත්නපුර - පැල්මඩුල්ල මාර්ගයේ බටුගෙදර පාසල අසල දී මාර්ගයේ වම් පස අයිනේ නවතා තිබූ ලොරි රථයක පිටුපස යතුරුපැදියක් ගැටීමෙන් අනතුරක් සිදුව ඇති අතර බරපතළ තුවාල ලැබු යතුරුපැදිකරු රත්නපුර රෝහලට ඇතුළත් කිරීමේදී මියගොස් ඇති බව වාර්තා වෙයි.", "URL": "https://sinhala.adaderana.lk/news.php?nid=68930", "Category": null, "Parent URL": null}