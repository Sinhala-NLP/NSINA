{"Source": "Adaderana", "Timestamp": "April 22, 2011 09:43 am", "Headline": "මෙරට ඉල්ලීම් ඉවතට -වාර්තාව නිකුත් කරන බව එක්සත් ජාතීන් කියයි ", "News Content": "එක්සත් ජාතීන්ගේ සංවිධානයේ මහ ලේකම් බැංකි මූන් මහතා විසින් ශ්‍රී ලංකාව සඳහා පත්කරන ලද ත්‍රිපුද්ගල කමිටුවේ සම්පූර්ණ වාර්තාව නිකුත් කිරීමට කටයුතු කරන බව එම සංවිධානය පවසයි. එම වාර්තාව නිකුත් නොකරන ලෙස ශ්‍රී ලංකා රජය විසින් ඉල්ලීම් සිදුකළ ද අදාළ වාර්තාවෙහි කිසිදු වෙනසක් සිදුනොකර පූර්ණ වාර්තාව ප්‍රසිද්ධියට පත්කරන බව එක්සත් ජාතීන්ගේ නියෝජ්‍ය මාධ්‍ය ප්‍රකාශක ෆර්හාන් හක් මහතා මාධ්‍ය හමුවකදී සඳහන් කර තිබේ. එමෙන්ම වාර්තාවෙහි අඩංගු කරුණු පිළිබඳ ශ්‍රී ලංකා රජයේ ප්‍රතිචාරයන් අදාළ වාර්තාවට එක්කිරීම සම්බන්ධව ශ්‍රී ලංකා බලධාරීන් සමග සාකච්ඡා කරමින් පවතින බව ද ඔහු එහිදී පෙන්වා දී ඇත. බැංකි මූන් මහතා විසින් පත්කළ මෙම කමිටුවේ වාර්තාව සාවද්‍ය කරුණු මත පදනම් වූවක් බව ඊයේ(21) ශ්‍රී ලංකා විදේශ කටයුතු අමාත්‍ය ජී. එල්. පීරිස් මහතා සඳහන් කරනු ලැබීය. එමනිසා එවන් පිළිගත නොහැකි වාර්තාවක් ප්‍රකාශයට පත්නොකරන ලෙස ද ඔහු ඉල්ලීමක් කර තිබිණි.", "URL": "https://sinhala.adaderana.lk/news.php?nid=15627", "Category": null, "Parent URL": null}