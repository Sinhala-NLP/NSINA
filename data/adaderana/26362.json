{"Source": "Adaderana", "Timestamp": "August 6, 2012 01:10 pm", "Headline": "විසඳුම් තිබියදීත් විසඳුම් නොමැති ආචාර්යයවරුන්ගේ අර්බුදය", "News Content": "විශ්ව විද්‍යාල ආචාර්යයවරුන්ගේ ගැටළුව සම්බන්ධයෙන් විසඳුම් ලබාදීම සඳහා තවදුරටත් සාකච්ඡා පවත්වමින් කල්මැරීමේ අවශ්‍යතාවක් නොමැති බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. අධ්‍යාපන ක්ෂේත්‍රය තුළ පවතින අර්බුද සම්බන්ධයෙන් ක්‍රියාත්මක කළ යුතු විසඳුම් යෝජනා අවස්ථා රැසක දී ඉදිරිපත් කර ඇති බව එහි මාධ්‍ය ප්‍රකාශක ආචාර්ය මහීන් මෙන්ඩිස් මහතා සඳහන් කළේය. අධ්‍යාපනය සඳහා ජාතික ආදායමෙන් 6% ක ප්‍රතිශතයක් වෙන්කිරීම, විශ්ව විද්‍යාල ආචාර්යයවරුන්ගේ වැටුප් ඉහළ නැංවීම ඇතුළු ඉල්ලීම් කිහිපයක් පසුගිය වසර 3 ක පමණ කාලයක සිට ආචාරයයවරුන්ගේ සම්මේලනය විසින් ඉදිරිපත් කර තිබිණි. ඒ සඳහා විසඳුම් ලබාදීමට අදාළ අංශ ක්‍රියාත්මක නොවීම හේතුවෙන් දීප ව්‍යාප්තව අඛණ්ඩ වර්ජනයකට යොමුවීමට ආචාර්යයවරුන් තීරණය කළ අතර පසුගිය මස 4 වනදා සිට ආරම්භ කළ වර්ජනය තවදුරටත් ක්‍රියාත්මකය. අධ්‍යාපනය සම්බන්ධයෙන් මතුව ඇති ගැටළුවලට ස්ථිරසාර විසඳුමක් ලබාගැනීම වෙනුවෙන් වර්ජනය ක්‍රියාත්මක කරන බව මේ සම්බන්ධයෙන් අද දෙරණට අදහස් දැක්වූ ආචාර්යය මහීන් මෙන්ඩිස් මහතා සඳහන් කළේය. වර්ජනය හේතුවෙන් දිවයිනේ සියලු විශ්ව විද්‍යාලවල කටයුතු ඇණහිට තිබේ.", "URL": "https://sinhala.adaderana.lk/news.php?nid=26362", "Category": null, "Parent URL": null}