{"Source": "Adaderana", "Timestamp": "January 28, 2013 03:06 pm", "Headline": "වැරදිකරු වෙන්න කලින් වැරදිකරු කරලා", "News Content": "මාතර රෝහලේ සිදුවූ අවාසනාවන්ත සිදුවීම පිළිබඳ මාධ්‍ය විසින් පූර්ව නිගමනවලට එළඹී වෛද්‍යවරයා වැරදිකරු බවට පත්කර ඇතැයි රජයේ වෛද්‍ය නිලධාරීන්‍ ගේ සංගමය පවසයි. සිදුවීමට අදාළව තාමත් මූලික පර්යේෂණ සිදුකර නැතැයිද, පර්යේෂණ කණ්ඩායම තාමත් රෝහල කරා ළඟාවෙමින් සිටින්නේ යැයිද රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන්ද්‍ර සොයිසා කියා සිටියි. වම් අතේ සිදුවු අස්ථි බිඳීමක් හේතුවෙන් නීති ශිෂ්‍යාවගේ අත කපා ඉවත් කිරීම, මාතර මහ රෝහලේ ඇයට ප්‍රතිකාර කළ ශල්‍ය වෛද්‍යවරයා ඇතුළු කාර්යය මණ්ඩලයේ නොසැලකිලිමත්කම නිසා සිදුවූවක් බවට පළවන මාධ්‍ය වාර්තා සම්බන්ධයෙන් අදහස් දක්වමින් අද (28) පැවති මාධ්‍ය හමුවකදී හෙතෙම මේ බව සඳහන් කළේය. කෙසේ වෙතත් මේ අයුරින් පූර්ව නිගමනවලට එළඹී වෛද්‍යවරුන් වැරදිකරුවන් කොට වැරදි චිත්‍රයක් මවාපෑම තුළින් ජනතාව තුළ සෞඛ්‍ය ක්ෂේත්‍රය කෙරෙහි කලකිරීමක් ඇති වන බව ඔහු පෙන්වා දුන්නේය. මෙම සිදුවීමට අදාළය නිසි පරීක්ෂණයක් කොට ඉදිරිපත් කරනු ලබන වාර්තාව හුදු කොළ කැබැල්ලක් බවට පත් නොකොට එහි නිර්දේශ වහා ක්‍රියාත්මක කළ යුතු බවද හෙ‍තෙම සඳහන් කළේය. ඒ අයුරින් නිසි පරීක්ෂණයකින් පසුව තහවුරුවන කරුණු අනුව අදාළ වෛද්‍යවරයා වැරැද්දක් කර ඇත්නම් ඊට නිසි දඬුවම් ලබාදීම පිළිබඳ තම සංගමය කිසිසේත්ම විරුද්ධත්වයක් නොමැති බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=31156", "Category": null, "Parent URL": null}