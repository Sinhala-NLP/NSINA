{"Source": "Adaderana", "Timestamp": "June 19, 2014 08:21 am", "Headline": "අලුත්ගම -බේරුවල වගකිව යුත්තන් නීතිය හමුවට පමුණුවන්න", "News Content": "අලුත්ගම සහ බේරුවල සිදුවු ප්‍රචණ්ඩත්වය අමෙරිකාව විසින් හෙළාදැක තිබේ. අමෙරිකානු රාජ්‍ය දෙපාර්තමේන්තුවේ ප්‍රකාශක ජෙන් ප්සාකී දෛනික මාධ්‍ය හමුවට සහභාගි වෙමින් ප්‍රකාශ කළේ පසුගිය දින වල ශ්‍රී ලංකාවේ සිදුවු ප්‍රකෝපකාරී සිදුවීම් පිළිබඳ අමෙරිකාවේ අවධානය යොමුව ඇති බවයි. එහිදී සිදුවු ජීවිත හානි සහ දේපලහානි සම්බන්ධයෙන් අමෙරිකාවේ කනස්සල්ල පළ කරන බව ද ජෙන් ප්සාකී එහිදී ප්‍රකාශ කර ඇති බව සඳහන්ය. ශ්‍රී ලංකා රජය සුළු ආගමික ජන කොටස් වල අයිතීන් සුරක්ෂිත කිරීමට පියවර ගත යුතු බව ඇය එහිදී පවසා ඇත. එමෙන්ම රටේ ජනතාවගේ ආරක්ෂාව සහතික කිරීමටත්, පුජනීය ස්ථාන රැක ගැනීමටත් ශ්‍රී ලංකා රජය ප්‍රමුඛත්වය ලබාදිය යුතු බව අමෙරිකානු රාජ්‍ය දෙපාර්තමේන්තුවේ ප්‍රකාශක ද ජෙන් ප්සාකී පවසා තිබේ. එමෙන්ම අදාළ ප්‍රචණ්ඩත්වය සම්බන්ධයෙන් පුර්ණ පරීක්ෂණයක් පවත්වා සියලු වගකිවයුත්තන් නීතිය හමුවට ගෙන එන ලෙස අමෙරිකානු රජය ශ්‍රී ලංකාවෙන් ඉල්ලා සිටින බව ඇය ප්‍රකාශ කර ඇත. සෑම පාර්ශවයක්ම ප්‍රචණ්ඩත්වයෙන් මිදී ඉවසිලිවන්තව නීතිගරුකව කටයුතු කරමින් ශ්‍රී ලංකාවේ සාමය සුරක්ෂිත කිරීමට පියවර ගත යුතු බව අමෙරිකානු රාජ්‍ය දෙපාර්තමේන්තුවේ ප්‍රකාශක ද ජෙන් ප්සාකී එහිදී වැඩිදුරටත් පවසා තිබේ.", "URL": "https://sinhala.adaderana.lk/news.php?nid=44068", "Category": null, "Parent URL": null}