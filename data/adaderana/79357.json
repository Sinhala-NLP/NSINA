{"Source": "Adaderana", "Timestamp": "October 31, 2017 02:54 pm", "Headline": "මීට පස්සේ රා මදින්නත් ලයිසන් ඕනේ", "News Content": "පොල් හා තල්ගස්වලින් රා මැදීම සඳහා මින් මතුවට බලපත්‍රයක් ලබා ගැනීමට අමාත්‍ය මණ්ඩල අනුමැතිය හිමි වී තිබේ. ඒ අනුව සුරාබදු ආඥා පනතේ 15 වන වගන්තිය සංශෝධනය සඳහා අවසර හිමිව ඇත. පොල් හා තල්ගස්වලින් රා මැදීමට හෝ රා බෑමට සුරාබදු දෙපාර්තමේන්තුවෙන් හෝ අදාළ ප්‍රාදේශීය ලේකම් කාර්යාලයෙන් බලපත්‍රයක් ලබා ගැනීම අනිවාර්ය කර තිබේ. එහෙත් කිතුල් ගස්වලින් රා මැදීම සඳහා බලපත්‍රයක් ලබා ගැනීම අවශ්‍ය නොවන බව මුදල් හා ජනමාධ්‍ය අමාත්‍යාංශය නිවේදනයක් නිකුත් කරමින් පවසයි. සුරාබදු ආඥා පනත යටතේ රා මැදීම සඳහා බලපත්‍ර ලබා ගැනීම මීට පෙර අනිවාර්ය කර තිබු නමුදු රා මැදීම සඳහා බලපත්‍ර ලබා ගැනීමේ අවශ්‍යතාවයක් නොවන පරිදි 2013 වසරේදී මෙම පනත සංශෝධනය කර තිබේ. මේ හේතුවෙන් මධ්‍යසාර නිපදවීම සඳහා ස්කාගාර වෙත ලැබෙන රා ප්‍රමාණය පිළිබඳ ගණනය කර බැලීමට සුරාබදු දෙපාර්තමේන්තුව සතුව ක්‍රමවේදයක් නොතිබුණ බවත් එහි ප්‍රතිඵලයක් ලෙස ලංකාවේ පවත්නා ස්කාගාර හරහා ලැබිය යුතු සුරාබදු ආදායම පිළිබඳව නිශ්චිතව අධීක්ෂණය කිරීමේ ක්‍රමවේදයක් නොතිබු හෙයින් රජයට ලැබිය යුතු සුරාබදු ආදායම නිසිලෙස තහවුරු කර ගැනීමට අපහසු විය.", "URL": "https://sinhala.adaderana.lk/news.php?nid=79357", "Category": null, "Parent URL": null}