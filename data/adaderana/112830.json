{"Source": "Adaderana", "Timestamp": "June 26, 2019 07:05 pm", "Headline": "ඇමති අකිල චෝදනා ප්‍රතික්ෂේප කරයි", "News Content": "තමාගේ ඡායාරූපය සහ ප්‍රකාශයක් පාසල් පෙළපොත් සඳහා ඇතුළත් කරන ලෙසට තමා බලපෑම් කළේයැයි පළවන වාර්තා අසත්‍ය බව අධ්‍යාපන අමාත්‍ය අකිල විරාජ් කාරියවසම් මහතා පවසයි. අමාත්‍යවරයා අද (26) මාධ්‍ය හමුවකදී සඳහන් කළේ තමා එවැන්නක් සිදු කිරීමට බලපෑම් කළ බව පවසමින් ජනාධිපති කොමිෂන් සභාව හමුවේ සාක්ෂි ලබා දුන් බව කියන හිටපු ප්‍රකාශන කොමසාරිස් ජනරාල්වරයාද එවැන්නක් ප්‍රකාශ නොකළ බව පවසමින් දිවුරුම් ප්‍රකාශයක් ලබා දී ඇති බවයි. පාසැල් පෙළපොත් මුද්‍රණය කිරීමේදී සිදුව ඇති බව කියන අක්‍රමිකතාවයක් සම්බන්ධයෙන් පසුගියදා ජනාධිපති කොමිෂන් සභාවට පැමිණිල්ලක් ලැබී තිබූණු අතර එම පැමිණිලි විභාගයේදී අධ්‍යාපන අමාත්‍යාංශයේ හිටපු අධ්‍යාපන ප්‍රකාශන කොමසාරිස් ජනරාල් අයි.එම්.කේ.බී ඉලංගසිංහ මහතා සාක්ෂි ලබාදී ඇත. අධ්‍යාපන අමාත්‍ය අකිල විරාජ් කාරියවසම් මහතා තමාව පෞද්ගලිකවම අමතා අමාත්‍යවරයාගේ ඡායාරූපයක් සහ ඔහුගේ ප්‍රකාශයක් සෑම පෙළපොතකටම ඇතුළත් කරන ලෙසට දැනුම් දුන් බවත් , අදාළ ඡායාරූපය සහිත පිටුවක් පෙළපොතක් සඳහා ඇතුලත් කිරීමට රුපියල් 04ක අතිරේක මුදලක් වැය කිරීමට සිදුව ඇති බවත් එහිදී ඔහු පැවසූ බවට වාර්තා පළ විය. කෙසෙවෙතත් අධ්‍යාපන අමාත්‍යවරයා එම චෝදනා ප්‍රතික්ෂේප කරයි.", "URL": "https://sinhala.adaderana.lk/news.php?nid=112830", "Category": null, "Parent URL": null}