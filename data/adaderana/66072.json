{"Source": "Adaderana", "Timestamp": "November 16, 2016 09:06 am", "Headline": "ගස් බෙනයෙන් ගිනි අවි හා අත්බෝම්බ මතුවෙයි", "News Content": "පොතුවිල්, උඩුම්බිකුලම් ප්‍රදේශයේ ගස් බෙනයක සඟවා තිබියදී ගිනි අවි සහ ජීව අත්බෝම්බ තොගයක් පොලිස් විශේෂ කාර්ය බලකාය විසින් සොයාගෙන තිබේ.පොලිස් විශේෂ කාර්ය බලකායේ ආරුගම්බේ කඳවුරේ නිළධාරීයෙකුට ලද තොරතුරක් මත සාගම කඳවුරේ නිළධාරීන් පිරිසක් සිදුකළ සෝදිසියකදී මෙම ගිනි අවි සහ ජීව අත්බෝම්බ සොයාගෙන ඇති බව සඳහන්ය.මයික්‍රෝ පිස්තෝලයක්, මැගසින් දෙකක්, මිලි මීටර් 09 උණ්ඩ 73ක් සහ විවිධ වර්ගයේ ජීව අත්බෝම්බ 06ක් එහිදී පොලිස් විශේෂ කාර්ය බලකාය විසින් සොයාගෙන ඇත.එල්. ටී. ටී. ඊ සංවිධානය විසින් යුද්ධය පැවති සමයේ මෙම ගිනි අවි සහ ජීව අත්බෝම්බ සඟවා තබන්නට ඇති බවට පොලිස් විශේෂ කාර්ය බලකාය සැක පළ කරයි.වැඩිදුර විමර්ශන සඳහා එම ගිනි අවි සහ ජීව අත්බෝම්බ පොතුවිල් පොලීසිය වෙත භාරදීමට පියවර ගත් බව පොලිස් විශේෂ කාර්ය බලකාය සඳහන් කළේය.", "URL": "https://sinhala.adaderana.lk/news.php?nid=66072", "Category": null, "Parent URL": null}