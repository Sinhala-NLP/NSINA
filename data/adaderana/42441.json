{"Source": "Adaderana", "Timestamp": "April 10, 2014 04:49 pm", "Headline": "හිටපු බිරියට හිරිහැර කළ ලාංකිකයාට මාස 6ක සිරදඬුවමක්", "News Content": "බිරිඳගේ අධ්‍යාපන කටයුතුවලට උදව් කිරීමට බ්‍රිතාන්‍යයට ගොස් මාස දෙකෙන් දික්කසාද වී අනතුරුව ඇයට හිරිහැර කිරීමේ චෝදනාව මත ලාංකිකයෙකුට මාස 6ක සිර දඬුවමක් නියම කර තිබේ. බ්‍රිතාන්‍යයේ, උතුරු වෙල්සයේ අධිකරණයකින් මෙම නියෝගය ලබා දී ඇත. බිරිඳගෙන් දික්කසාද වීම නිසා මෙම පුද්ගලයා මානසිකව පීඩාවට පත්ව සිටි බව විදෙස් මාධ්‍ය වාර්තාවල දැක්වෙයි. එම වාර්තාවල දැක්වෙන පරිදි මෙම යුවළ දික්කසාද වීමෙන් පසුව අදාළ පුද්ගලයාට ඔහුගේ හිටපු බිරියට හිරිහැර කිරීමෙන් වැළකී සිටීමේ නියෝගයක් නිකුත් කර ඇත. ඒ ඉකුත් පෙබරවාරී මස 14 වැනිදාය. එතැන් සිට මෙම පුද්ගලයා අවස්ථා 3කදීම බිරියට හිරිහැර වන ආකාරයට කටයුතු කර ඇති බව අධිකරණයේදී පිළිගැනීමෙන් පසු මාස 6ක සිරදඬුවමක් නියම කර තිබේ. එම දඬුවම ඊයේ සිට ක්‍රියාත්මක වන අතර මෙලෙස සිර දඬුවම් නියම කර ඇත්තේ 26 හැවිරිදි ලාංකිකයෙකුට වන අතර නීතිමය කාරණා මත පදනම්ව බිරිය පිළිබඳ කිසිවක් හෙළිදරව් කර නැත.", "URL": "https://sinhala.adaderana.lk/news.php?nid=42441", "Category": null, "Parent URL": null}