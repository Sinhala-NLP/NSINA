{"Source": "Adaderana", "Timestamp": "July 17, 2012 08:17 am", "Headline": "මැතිවරණ මහලේකම් කාර්යාලයෙන් විශේෂ චක්‍රලේඛයක් ", "News Content": "ඉදිරි පළාත්සභා මැතිවරණය පැවැත්වෙන පළාත්වල පිහිටි පළාත් පාලන ආයතනවල ප්‍රධානීන් වෙත මැතිවරණ මහලේකම් කාර්යාලය විශේෂ චක්‍රලේඛයක් නිකුත් කර තිබේ. ඉදිරි මැතිවරණයේ දී පළාත් පාලන ආයතනවලට අයත් දේපල දේශපාලන පක්ෂයකට, අපේක්ෂක‍යෙකුට හෝ ස්වාධීන කණ්ඩායමකට සහය දක්වන පරිදි යෙදවීම තහනම් කරමින් අදාළ චක්‍රලේඛය නිකුත් කර ඇති බව එම කාර්යාලයේ ප්‍රකාශකයෙකු සඳහන් කළේය. විශේෂයෙන් පළාත් පාලන ආයතන සතු වාහන සහ සේවකයින් යම් අපේක්ෂකයෙකුගේ අපේක්ෂකත්වය ප්‍රවර්ධනය කිරීම සඳහා යොදා ගැනීම තහනම් බව මෙම චක්‍රලේඛය මගින් දැනුම් දි ඇත. එවැනි කරුණු පිළිබඳව පැමිණිලි ලැබුණහොත් අදාළ පළාත් පාලන ආයතනයේ ප්‍රධානීයාට එරෙහිව නීතිමය පියවර ගන්නා බව මැතිවරණ මහලේකම් කාර්යාලය සඳහන් කරයි. එලෙසම පළාත් පාලන ආයතන සතු ක්‍රීඩාංගණ, නිවාඩු නිකේතන යනාදිය මැතිවරණ කටයුතු සඳහා ලබාදීමේ දී පක්ෂ භේදයකින් තොරව ලබාදීමට පියවර ගත යුතු බව අදාළ චක්‍ර‍ලේඛය මගින් පළාත් පාලන ආයතනවලට දැනුම් දී ඇත. මෙම චක්‍රලේඛය පිළිබඳව උතුරු මැද, සබරගමුව සහ නැගෙනහිර පළාත්වල පිහිටි පළාත් පාලන ආයතන ප්‍රධානීන් දැනුවත් කිරීම පසුගිය දිනවල මැතිවරණ කොමසාරිස් මහින්ද දේශප්‍රිය මහතාගේ ප්‍රධානත්වයෙන් අදාළ දිස්ත්‍රික්කවල දී සිදුකර ඇතැයි සඳහන්ය. මේ අතර සිදුවන මැතිවරණ නීති උල්ලංඝණය වීම් සම්බන්ධයෙන් පැමිණිලි කිරීම සඳහා මැතිවරණ මහලේකම් කාර්යාලයේ විශේෂ පැමිණිලි ඒකකයක් විවෘත කර තිබේ. නාමයෝජනා භාරදීමෙන් අනතුරුව මැතිවරණය පැවැත්වෙන සෑම දිස්ත්‍රික්කයකම දිස්ත්‍රික් ලේකම් කාර්යාලවල පැමිණිලි ලබාගැනීම සඳහා විශේෂ ඒකකයක් පිහිටුවන බව මැතිවරණ මහලේකම් කාර්යාලය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=25831", "Category": null, "Parent URL": null}