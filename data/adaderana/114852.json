{"Source": "Adaderana", "Timestamp": "July 24, 2019 06:34 am", "Headline": "ගෝඨාභය යළි දිවයිනට", "News Content": "වෛද්‍ය ප්‍රතිකාර ලබා ගැනිම සඳහා සිංගප්පූරුව බලා ගොස් සිටි හිටපු ආරක්ෂක ලේකම් ගෝඨාභය රාජපක්ෂ මහතා යළි දිවයිනට පැමිණ තිබේ. ඔහු ඊයේ(23) රාත්‍රි 11.44ට පමණ කටුනායක බණ්ඩාරණායක ජාත්‍ය‍යන්තර ගුවන්තොටුපල වෙත පැමිණි බවයි අද දෙරණ ගුවන්තොටුපල වාර්තාකරු සඳහන් කළේය. සිංගප්පූරු ගුවන් සේවයට අයත් එස්.කිව් 368 දරණ ගුවන් යානයෙන් ගෝඨාභය රාජපක්ෂ මහතා මෙරටට පැමිණ තිබේ. මැදමුලන ඩී.ඒ රාජපක්ෂ කෞතුකාගරය ඉදිකිරීමේදී රජයේ මුදල් සාවද්‍ය පරිහරණය කිරීම ඇතුලු චෝදනා කිහිපයක් යටතේ විෂේශ ත්‍රිපුද්ගල මහාධිකරණය හමුවේ ඔහුට විරුද්ධව පවරා ඇති නඩුව යළි අනිද්දා විභාගයට ගැනීමට නියමිතයි. පසුගිය මස 19 වනදා මෙම නඩුව කැඳවූ අවස්ථාවේදී ඒ මහතා වෙනුවෙන් පෙනී සිටි ජනාධිපති නීතිඥවරයා පැවසුවේ තම සේවාදායකයා පසුගිය මැයි මස 31 වනදා සිංගප්පූරුවේදී හෘද සැත්කමකට ලක්කර ඇති අතර එම දිනයේ සිට සති 06 ක් වෛද්‍ය ප්‍රතිකාර ගැනීමේ ක්‍රියාවලියක තම සේවාදායකයාට නිරත වීමට සිදුව ඇති බවයි. ඒ පිළිබඳව කරුණු සලකා බැලු අධිකරණය විදෙශ්ගතව වෛද්‍ය ප්‍රතිකාර ලබා ගැනීම සඳහා ඒ මහතාට අවසර දුන් අතර එම කාලය අදින් අවසන් වෙයි.", "URL": "https://sinhala.adaderana.lk/news.php?nid=114852", "Category": null, "Parent URL": null}