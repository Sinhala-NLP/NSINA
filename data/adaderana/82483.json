{"Source": "Adaderana", "Timestamp": "January 4, 2018 08:44 am", "Headline": "වෑන් රථයක් ප්‍රපාතයට පෙරලෙයි - තරුණියන් 2කට බරපලයි ", "News Content": "ලිදුල බෙයාවල් ප්‍රදේශයේදි වෑන් රථයක් මාර්ගයෙන් ඉවතට පැන ප්‍රපාතයකට පෙරලීමෙන් සිදුවු අනතුරකින් තරුණියක් දෙදෙනෙක් බරපතල තුවාල සිදුවී රෝහල් ගතකල බව ලිදුල පොලිසිය පවසයි. හැටන් - නුවරඑළිය ප්‍රධාන මාර්ගයේ ලිදුල පොලිස් වසමට අයත් බෙයාවල් ප්‍රදේශයේදි වෑන් රථයක් මාර්ගයෙන් ඉවතට පැන අඩි 200 ක් පමණ ප්‍රපාතයකට පෙරලී තිබේ. ඊයේ (03) දින රාත්‍රී 11.00 ට පමණ සිදු වු මෙම අනතුර හේතුවෙන් එම වෑන් රථයේ ගමන් ගනිමින් සිටි වයස අවුරුදු 18 හා 23 ක් වු තරුණියන් දෙදෙනෙක් බරපතල තුවාල ලබා ලිදුල රජයේ ප්‍රදේශිය රෝහලට ඇතුලත් කිරිමෙන් පසු මුලික ප්‍රතිකාර වලින් අනතුරුව නුවරඑළිය රජයේ මුලික රෝහල වෙත මාරුකර යැවීමට පියවර ගෙන තිබේ. මෙම තුවාල කාරියන් දෙදෙනා දැරණියගල හා කදපොල ප්‍රදේශවල පදිංචි කාරියන්ය. වෑන් රථය රුවන්වැල්ල සිට නුවරඑළිය දක්වා ධාවනය කරමින් සිටියදි අනතුරට පත්ව ඇති අතර වෑන් රථය මාර්ගයෙන් ඉවතට යොමුවන අවස්ථාවේ රියදුරා වෑන් රථයෙන් ඉවතට පැන ඇති අතර ඔහුට තුවාල සිදුවි නොමැත. රියදුරු ලිදුල පොලිසිය විසින් අත්අඩංගුවට ගෙන ඇති අතර අධිකරණයට ඉදිරිපත් කිරිමට නියමිතය. අනතුරට හේතුව වෑන් රථයේ ඉදිරිපස රෝද පද්ධතියේ ඇතුවු කාර්මික දෝෂයක් බව රියදුරා පොලිසියට පවසා තිබේ. අනතුර සම්බන්ධයෙන් ලිදුල පොලිසිය පරිකෂණ පවත්වයි.", "URL": "https://sinhala.adaderana.lk/news.php?nid=82483", "Category": null, "Parent URL": null}