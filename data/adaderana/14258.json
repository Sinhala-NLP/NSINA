{"Source": "Adaderana", "Timestamp": "February 16, 2011 12:59 pm", "Headline": "ඉන්දීය ධීවරයින් වැරැද්ද පිළිගත්තා-ඇමති දේවානන්ද කියයි", "News Content": "ශ්‍රී ලංකාවේ මුහුදු සීමාව උල්ලංඝණය කරමින් නීති විරෝධී ලෙස ධීවර කටයුතු වල නිරත වූ ඉන්දීය ධීවරයින් සමාව ඉල්ලා ඇතැයි සම්ප්‍රදායික කර්මාන්ත හා කුඩා ව්‍යවසාය සංවර්ධන අමාත්‍ය ඩග්ලස් දේවානන්ද මහතා පවසයි. ඉන්දීය ධීවරයින් පිරිස අත්අඩංගුවට ගැනීමෙන් පසු තමා වහාම ගොස් මෙම පිරිස හමුවී කතා බහ කළ බව අමාත්‍යවරයා අද දෙරණට‍ කියා සිටියේය. එහිදී තමන් අතින් වරදක් සිදුවූ බවට ඉන්දීය ධීවරයින් ප්‍රකාශ කළ බවත්,එකී වරදට සමාව දී නිදහස් කරන ලෙස මෙම පිරිස් ඉල්ලා සිටි බවත් දේවානන්ද මහතා සඳහන් කළේය. කෙසේ වුවද ඉන්දීය ධීවරයින්ද අපගේ අසල්වැසියන් ලෙස සලකා කටයුතු කළ යුතු බවද,මොවුන් ගේ ආරක්ෂාව සම්බන්ධයෙන් ක්‍රියා කිරීම අපගේ යුතුකම හා වගකීම වන බවද අමාත්‍යවරයා වැඩිදුරටත් පෙන්වාදුන්නේය. ශ්‍රී ලංකාවේ මුහුදු සීමාව උල්ලංඝණය කරමින් නීති විරෝධී ලෙස ධීවර කටයුතු වල නිරත වූ ඉන්දීය ධිවරයින් 112 දෙනෙකු මේ වන විට පේදුරුතුඩුව හා කන්කසන්තුරේ පොලිස් ස්ථාන භාරයේ පසුවේ. ශ්‍රී ලංකාව විසින් අභුත චෝදනා නඟා තම ධීවරයින් අත්අඩංගුවට ගෙන ඇතැයිද,එසේ අත්අඩංගුවට ගෙන ඇති ධිවරයින් නිදහස් කරන ලෙසද ඉල්ලා උද්ඝෝෂණය කළ තමිල්නාඩු ප්‍රධාන අමාත්‍ය එම්.කරුණානිධි ගේ දියණිය වන රාජ්‍ය සභා මන්ත්‍රීනි එම්.කේ කනිමොහ්ලි ඇතුළු දහසකට අධික පිරිසක් මේ වන විට ඉන්දීය පොලිස් අත්අඩංගුවට පත්ව ඇති බව ඉන්දීය මාධ්‍ය සඳහන් කරයි.", "URL": "https://sinhala.adaderana.lk/news.php?nid=14258", "Category": null, "Parent URL": null}