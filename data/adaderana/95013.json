{"Source": "Adaderana", "Timestamp": "August 25, 2018 05:46 pm", "Headline": "එළවළු තොග මිල පහළට", "News Content": "පසුගිය දින කිහිපය තුළ ඉහළ මිලක් සටහන් වූ දඹුල්ල ආර්ථික මධ්‍යස්ථානයේ එළවළු තොග මිල ගණන් සැලකිය යුතු මට්ටමකින් පහළ බැස ඇත. නමුත් සිල්ලර මිලෙහි සැලකිය යුතු වෙනසක් සිදුව නොමැති බව වාර්තා වේ. යාපනය, මාතලේ, අනුරාධපුර ,පොලොන්නරුව, කුරුණෑගල ඇතුළු ප්‍රදේශවලින් මේ දිනවල දඹුල්ල ආර්ථික මධ්‍යස්ථානයට අළුයම් කාලයේ වැඩි වශයෙන් එළවළු තොග ලැබෙමින් පවතියි. ඒ අනුව පසුගිය සති කිහිපයේ රුපියල් 100 කට අධික මිලකට අලෙවි වූ පතෝල, නෝකෝල්, රාබු, වට්ටක්කා, දඹල, මෑ කරල් ආදී එළවළු කිලෝ ග්‍රෑම් එකක් රුපියල් 20 සහ 40 අතර මිලක් දක්වා පහත බැස තිබුණි. රුපියල් 85ත් 100 ත් අතර මිලකට අලෙවි වූ තක්කාලි කිලෝ ග්‍රෑමයක තොග මිලද රුපියල් 30 දක්වා පහත වැටී ඇති බවයි අද දෙරණ වාර්තාකරු පැවසුවේ. යාපනයේ සිට ලැබෙන රතු ළූණු කිලෝ ග්‍රෑමයක මිල රුපියල් 180 සිට රුපියල් 80 දක්වා පහළ බැස තිබුණි. මෙවැනි පසුබිමක දඹුල්ල ආර්ථික මධ්‍යස්ථානයට එළවළු රැගෙන ආ බොහෝ ගොවීන් පැවසුවේ, එළවළු මිල පහත වැටුණ හොත් තමන්ට විශාල පාඩුවක් සිදුවන බවයි. කෙසේ වෙතත් උඩරට ප්‍රදේශ වලින් ලැබෙන කැරට් කිලෝ ග්‍රෑමයක තොග මිල රුපියල් 300 දක්වා ඉහළ ගොස් තිබුණි.", "URL": "https://sinhala.adaderana.lk/news.php?nid=95013", "Category": null, "Parent URL": null}