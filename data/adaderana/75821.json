{"Source": "Adaderana", "Timestamp": "July 31, 2017 04:07 pm", "Headline": " හෙට සිට සීමිත සංචාරක සංඛ්‍යාවක් සඳහා  විල්පත්තුව විවෘත වෙයි", "News Content": "හෙට (01) සිට ක්‍රියාත්මක වන පරිදි විල්පත්තු ජාතික වනෝද්‍යානය සීමිත සංචාරක සංඛ්‍යාවක් සඳහා පමණක් විවෘත කරන බව තිරසර සංවර්ධන හා වනජීවී අමාත්‍ය ගාමිණී ජයවික්‍රම පෙරේරා මහතා පවසයි. ඒ අනුව දිනකට විවෘත කරන බලපත්‍ර සංඛ්‍යාව 30ක් දක්වා සීමා කර ඇති අතර ඉන් සීමිත සංචාරකයින් සංඛ්‍යාවකට පමණක් ඇතුල්වීමේ අවස්ථාව ලැබෙනු ඇත. උදෑසන 06 සිට පෙරවරු 11.30 දක්වා කාලය තුළ පමණක් සංචාරකයින් සඳහා විල්පත්තු විනෝද්‍යානය විවෘත කරන බව අමාත්‍යවරයා ප්‍රකාශ කර ඇත. එමෙන්ම වනෝද්‍යානය තුළ ස්ථාපිත කර ඇති සංචාරක බංගලා නැවත දැනුම් දෙන තුරු වසා දැමෙන අතර වනෝද්‍යානයට පිවිසීම සඳහා හුණුවිලගම ප්‍රධාන පිවිසුම පමණක් සංචාරකයින් සඳහා විවෘත කර තිබේ. නියං කාලගුණ තත්ත්වය සමනයවීම හා වනජීවී සංරක්ෂණ දෙපාර්තමේන්තුවට කෘතිමව සතුන්ට ජලය ලබාදීමට අවස්ථාව ලබාදීම සඳහා මෙලෙස විල්පත්තු විනෝද්‍යානය තාවකාලිකව වසා දැමීමට පියවර ගත් බව එම අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=75821", "Category": null, "Parent URL": null}