{"Source": "Adaderana", "Timestamp": "May 20, 2012 04:14 pm", "Headline": "දෝහා ආර්ථික සම්මේලනයේ දී ජනපතිගෙන් විශේෂ දේශනයක්", "News Content": "කටාර්හි පැවැත්වෙන දෝහා ආර්ථික සම්මේලනය අමතා ජනාධිපති මහින්ද රාජපක්ෂ මහතා විසින් අද(20) විශේෂ දේශනයක් සිදුකිරීමට නියමිතව තිබේ. දෝහා ආර්ථික සම්මේලයේ විශේෂ ආරාධිත අමුත්තෙකු වශයෙන් සහභාගී වීමට ඊයේ(19) රාත්‍රීයේ දිවයිනෙන් පිටත්ව ගිය ජනාධිපති මහින්ද රාජපක්ෂ මහතා අද අලුයම 1 ට පමණ කටාර් ජාත්‍යන්තර ගුවන්තොටුපළ වෙත ළඟා වූ බව ජනාධිපති මාධ්‍ය අංශය සඳහන් කරයි. එහිදී ජනාධිපතිවරයා පිළිගැනීම සඳහා එරට විදේශ කටයුතු අමාත්‍යාංශ ජ්‍යෙෂ්ඨ නිලධාරීන් පිරිසක් සහ කටාර් හි ශ්‍රී ලංකා තානාපති ජයන්ත පලිපාන මහතා ඇතුළු තානාපති කාර්යාල නිලධාරීන් පිරිසක් එක්ව සිටි බව සඳහන්ය. දෝහා ආර්ථික සම්මේලනයේ 12 වන සැසිවාරය කටාර්හි ෂෙරිටන් හෝට‍ලයේ දී අද ආරම්භ වූයේ එරට එමීර්වරයා වන ෂෙයික් හමාඩ් බින් කලීෆා අල්තානි මහතාගේ ප්‍රධානත්වයෙනි. මැදපෙරදිග, යුරෝපය, ආසියා රටවල රාජ්‍යයන් සහ අමෙරිකාව ඇතුළු රටවල් සහ සංවිධාන 84 ක් නියෝජනය කරමින් ආරාධිතයන් 600 දෙනෙකු පමණ සම්මේලනය සඳහා සහභාගී වේ. දෝහා ආර්ථික සම්මේලනය ලබන 23 වැනිදා දක්වා පැවැත්වෙයි.", "URL": "https://sinhala.adaderana.lk/news.php?nid=24393", "Category": null, "Parent URL": null}