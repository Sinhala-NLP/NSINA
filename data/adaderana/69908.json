{"Source": "Adaderana", "Timestamp": "February 21, 2017 11:13 am", "Headline": "කටුකුරුන්ද අනතුරින් මිය ගිය සංඛ්‍යාව 12 දක්වා ඉහළ යයි", "News Content": "කළුතර - කටුකුරුන්ද මුහුදේදී අනතුරට ලක්වූ යාත්‍රා අනතුරෙන් මියගිය සංඛ්‍යාව 12 දක්වා ඉහළ ගොස් තිබේ. අනතුරෙන් තුවාල ලැබූ 27 දෙනෙකු පමණ බේරුවල සහ කළුතර - නාගොඩ රෝහල්වල ප්‍රතිකාර ලබමින් සිටි අතර කළුතර නාගොඩ රෝහලේ ප්‍රතිකාර ලබමින් සිටි කාන්තාවක් ජීවිතක්ෂයට පත්ව තිබේ. එම රෝහලේ දැඩි සත්කාර ඒකකයේ ප්‍රතිකාර ලබමින් සිටියදී අදාළ කාන්තාව මියගොස් ඇති බව පොලීසිය සඳහන් කළේය. පසුගිය ඉරිදා ආගමික උත්සවයක බෝට්ටු පෙරහැරක් අතරතුර එක් බෝට්ටුවක් පෙරළීයාමෙන් මෙම අනතුර සිදුවිය. එහිදි මියගිය පුද්ගලයින් 11 දෙනෙකුගේ මළ සිරුරු සොයාගැණුනු අතර තවත් තිස් දෙදෙනෙකු පමණ බේරාගෙන ඇත. බේරාගැණුනු පුද්ගලයින් කිහිපදෙනෙකු තවදුරටත් රෝහල්ගතව ප්‍රතිකාර ලබන බව වාර්තා වේ. මේ අතර අනතුර සම්බන්ධයෙන් සිදුකරන ලද විමර්ශනයේ වාර්තාව ධීවර අමාත්‍ය මහින්ද අමරවීර මහතා වෙත බාරදී තිබේ. ධීවර අධ්‍යක්ෂ ජනරාල් ක්‍රිස්ටිලාල් ප්‍රනාන්දු මහතා විසින් අදාළ වාර්තාව අමාත්‍යවරයා වෙත බාරදී ඇති බව සඳහන්වේ. යාත්‍රාව අනතුරට ලක්වන විට එහි පුද්ගලයින් තිස් පස් දෙනෙකු හෝ ඊට වැඩි සංඛ්‍යාවක් ගමන් කර ඇති බව විමර්ශනයේ දී අනාවරණය වී තිබේ. පුද්ගලයින් පස් දෙනෙකු පමණක් ගමන් කළ හැකි ධීවර යාත්‍රාවේ පුද්ගලයින් 35කට අධික පිරිසක් ගමන් කිරීම හේතුවෙන් යාත්‍රාව හැරවීමට උත්සාහ කළ අවස්ථාවේ බරෙහි සිදුවු අසමතුලිතතාව මත එය පෙරළී ගොස් ඇති බව අනතුරට හේතුව ලෙස වාර්තාවෙන් පෙන්වා දී ඇත. අදාළ ධීවර යාත්‍රාව මෙන්ම එම යාත්‍රා පෙරහැරට එක්වූ සෙසු ධීවර යාත්‍රා කිසිවක් බේරුවල ධීවර වරායෙන් පිටත් වන විට ඒ සඳහා නිසි අවසරයක් ගෙන නොමැති බව ද වාර්තාවෙන් අනාවරණය වී තිබේ. වාර්තාව බාරගැනීමෙන් අනතුරුව අදහස් දැක්වු ධීවර අමාත්‍ය මහින්ද අමරවීර මහතා සඳහන් කළේ මෙවැනි සිදුවීම් මින් ඉදිරියට සිදුවීම වැළැක්වීම සඳහා අවශ්‍ය පියවර ගත යුතු බවය. ඒ අනුව එම ධීවර යාත්‍රාවේ බලපත්‍රය තහනම් කිරීමටත් යාත්‍රා පෙරහැරේ අනාරක්ෂිතව ගමන් කළ සෙසු යාත්‍රා සම්බන්ධයෙන් දැඩි ක්‍රියාමාර්ග ගත යුතු අතර ඔවුන්ගේ බලපත්‍ර ද අහෝසි කිරීමට පියවර ගන්නා බවත් අමාත්‍යවරයා ප්‍රකාශ කර තිබේ.", "URL": "https://sinhala.adaderana.lk/news.php?nid=69908", "Category": null, "Parent URL": null}