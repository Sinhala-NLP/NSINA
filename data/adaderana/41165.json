{"Source": "Adaderana", "Timestamp": "February 16, 2014 04:02 pm", "Headline": "ශ්‍රී ලංකාව හුදෙකලා කරන්න එපා", "News Content": "ශ්‍රී ලංකාව හුදෙකලා රටක් නොකරන්නැයි ජාත්‍යන්තරයෙන් ඉල්ලා සිටින බව ඔස්ට්‍රේලියානු විදේශ කටයුතු ඇමතිවරිය වන ජූලි බිෂොප් පවසයි. මෙරට සාමය, සංවර්ධනය, ස්ථාවරත්වය, ආරක්ෂාව වෙනුවෙන් ඔස්ට්‍රේලියාව පූර්ණ සහය ලබාදෙන බවත් දෙරට අතර පවත්නා සබඳතාව ශක්තිමත් කිරීමට කටයුතු කරන බවත් ඇය කියයි. ශ්‍රී ලංකාවත් - ඔස්ට්‍රේලියාවත් අතර දීර්ඝ කාලයක සිට ක්‍රීඩාව, ආයෝජන, අධ්‍යාපන යන අංශවල දැඩි සබඳතාවක් ඇති බවද ඇය පෙන්වාදෙයි. ශ්‍රී ලංකාවේ පැවැති පොදුරාජ්‍ය මණ්ඩලයීය සමුළුවට ඔස්ට්‍රේලියාව සහභාගීවීම ගැන සතුටුවන බවද එමගින් දෙරට අතර සහයෝගිතාව වර්ධනය වූ බවද ඇය සඳහන් කරයි. උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාත්මක කළ යුතු බවද පවසන ඇය ලංකාවේ ජීවත් වන සියලු ජනතාවගේ ජීවිත වැඩි දියුණු කිරීමට සහය දෙන බවද කියයි. ඔස්ට්‍රේලියානු පාර්ලිමේන්තු නියෝජිතයින් පිරිසක් ශ්‍රී ලංකාවේ කළ සංචාරයකදී යාපනයේ ගොස් නිරීක්ෂණය කළ බවත් යාපනයේ පවත්නා තත්ත්වය ගැන, නැවත පදිංචි කිරීමේ ක්‍රියාවලිය හඳුනාගත් බවද ඇය සඳහන් කරයි. යාපනයේ පවත්නා තත්ත්වය ගැන ජාත්‍යන්තරයට විවිධ අදහස් දැක්විය හැකි නමුත් එම ප්‍රදේශයේ සිදුවන්නේ කුමක්දැයි හොඳින් හඳුනාගත යුතු බවද ජූලි බිෂොප් පවසයි. නැවත පදිංචි කිරීමේ වැඩපිළිවෙළ ශ්‍රී ලංකාවේ ක්‍රියාත්මක කිරීමට සිදුව ඇති විශාල වැඩ කොටසක් බවද ඇය කියයි. දැනටමත් එය සාර්ථකව කරගෙන යන බව පෙන්වාදෙන ඇය ඉදිරියේදී මෙම කටයුතු ඉතා සාර්ථකව සිදුවනු ඇතැයි ද විශ්වාසය පළ කරයි. පසුගිය පෙබරවාරී මස 4 වැනිදාට යෙදුණු ශ්‍රී ලංකා නිදහස් දිනය සමරමින් ඔස්ට්‍රේලියාවේ පසුගිය 14 වැනිදා පැවැති උත්සවයකදී එරට විදේශ කටයුතු අමාත්‍යවරිය මේ බව පවසා ඇත.", "URL": "https://sinhala.adaderana.lk/news.php?nid=41165", "Category": null, "Parent URL": null}