{"Source": "Adaderana", "Timestamp": "May 31, 2013 06:53 pm", "Headline": "ඩෙංගු මදුරුවන් බෝ කළ 42 ට නඩු!", "News Content": "කොහුවල පොලිස් බලප්‍රදේශය තුළ ක්‍රියාත්මක කරන ලද ඩෙංගු මර්දන විශේෂ වැඩසටහනකදී ඩෙංගු මදුරුවන් බෝවන ආකාරයේ පරිසර පවත්වාගෙන ගිය නිවාස හිමියන් 42ට එරෙහිව නීතිමය ක්‍රියාමාර්ග ගෙන තිබේ. ගල්කිස්ස නගර සභාවේ සෞඛ්‍ය නිලධාරීන් සහ ගල්කිස්ස පොලිස් කොට්ඨාසයේ පොලිස් ස්ථානවල නිලධාරීන්ගේ සහභාගීත්වයෙන් මෙම වැඩසටහන ක්‍රියාත්මක කර තිබුණි. ඒ අනුව නිවාස 1560ක් එහිදී පරීක්ෂාවට ලක්කර ඇති අතර ඉන් මදුරුවන් බෝවන ආකාරයේ පරිසර පවත්වාගෙන ගිය නිවාස 40ක හිමිකරුවන් අද දිනයේ ගංගොඩවිල මහේස්ත්‍රාත් අධිකරණය වෙත ඉදිරිපත් කළ බව පොලිසිය පැවසුවේය. එහිදී එක් අයෙකුට රුපියල් 5,000 බැගින් දඩ නියම කර තිබේ. එමෙන්ම මදුරුවන් බෝවිය හැකි පරිසර පවත්වාගෙන යාම සම්බන්ධයෙන් තවත් නිවාස 42ක හිමිකරුවන්ට අවවාද කර ඇති අතර දින 3ක කාලයක් ඇතුළත එම පරිසර පිරිසිදු කරන ලෙසට ද දැනුම්දුන් බව පොලීසිය පැවසුවේය.", "URL": "https://sinhala.adaderana.lk/news.php?nid=34525", "Category": null, "Parent URL": null}