{"Source": "Adaderana", "Timestamp": "June 10, 2011 03:44 pm", "Headline": "හෙට ටී. එන්. ඒ හා ඉන්දීය නියෝජිතයින් හමුවෙයි", "News Content": "දෙමළ ජාතික සන්ධානය හෙට(11) ශ්‍රී ලංකාවට පැමිණ සිටින ඉන්දීය විදේශ ලේකම් නිරුපමා රාඕ සහ එරට ජාතික ආරක්ෂක උපදේශක ශිව ශන්කර් මෙනන් යන මහත්ම මහත්මීන් ඇතුළු දූත පිරිස හමුවීමට නියමිත බව එම සන්ධාන මාධ්‍ය ප්‍රකාශක සුරේෂ් ප්‍රේමචන්ද්‍රන් පවසයි. ද්‍රවිඩ ජනතා ගැටලු වෙනුවෙන් දේශපාලන විසඳුමක් ලබාගැනීම, උතුරු නැගෙනහිර නැවත පදිංචි කිරීම් සහ යුද්ධයෙන් පසු තත්ත්වය පිළිබඳ එහිදී අදාළ නියෝජිතයින් සමග සාකච්ඡා කිරීමට බලාපොරොත්තු වන බව ද ඔහු සඳහන් කළේය. අදාළ සාකච්ඡාව සඳහා දෙමළ ජාතික සන්ධාන පාර්ලිමේන්තු මන්ත්‍රීවරුන් සහභාගිවීමට නියමිත බව ද ප්‍රේමචන්ද්‍රන් මහතා වැඩිදුරටත් කියා සිටියේය. දෙදින නිල සංචාරයක් සඳහා මෙම ඉන්දීය දූත පිරිස අද(10) පෙරවරුවෙහි දිවයිනට පැමිණියේය.", "URL": "https://sinhala.adaderana.lk/news.php?nid=16676", "Category": null, "Parent URL": null}