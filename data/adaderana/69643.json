{"Source": "Adaderana", "Timestamp": "February 15, 2017 08:50 am", "Headline": "රුහුණ විශ්වවිද්‍යාලයේ පීඨ 3 ක් ලබන 20 යළි විවෘත වෙයි", "News Content": "තාවකාලිකව වසා දැමුණු රුහුණ විශ්වවිද්‍යාලයේ වැල්ලමඩම පරිශ්‍රයේ පීඨ තුනක් ලබන 20 වන දින සිට යළි විවෘත කිරීමට තීරණය කර තිබේ. රුහුණ විශ්වවිද්‍යාලයේ උප කුලපති මහාචාර්ය ගාමිණී සේනානායක මහතා සඳහන් කලේ අදාළ පීඨ වල සිසුන්ට 19 වෙනිදා සිය නේවාසිකාගාරවලට පැමිණීමට අවස්ථාව හිමිවන බවයි. ඒ අනුව තාක්ෂණ පීඨය, විද්‍යා පීඨය, ධීවර සාගර විද්‍යා හා තාක්ෂණ පීඨය යන පීඨ තුනෙහි අධ්‍යන කටයුතු ලබන 20 වන දින සිට ආරම්භ වීමට නියමිතයි. කෙසේවෙතත් මානව ශාස්ත්‍ර හා සමාජවිද්‍යා පීඨය, කළමනාකරණ හා මූල්‍ය පීඨය අධ්‍යන කටයුතු සඳහා විවෘත කරන දිනය මෙතක් තීරණය කර නොමැති බව මහාචාර්ය ගාමිණී සේනානායක මහතා සඳහන් කරයි. ගම්වාසීන් සහ ශිෂ්‍යයින් අතර ඇතිවූ ආරවුලක් හේතුවෙන් පසුගිය 04 වන දින සිට රුහුණූ විශ්වවිද්‍යාලයේ වැල්ලමඩම පරිශ්‍රය තාවකාලිකව වසා දැමීමට විශ්වවිද්‍යාලවල පාලනාධිකාරිය පියවර ගනු ලැබීය.", "URL": "https://sinhala.adaderana.lk/news.php?nid=69643", "Category": null, "Parent URL": null}