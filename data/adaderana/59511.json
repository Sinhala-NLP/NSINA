{"Source": "Adaderana", "Timestamp": "April 26, 2016 11:19 am", "Headline": "ශ්‍රී ලංකා ආයෝජකයින්ට නව දොරටු විවෘතවෙයි", "News Content": "ශ්‍රී ලංකා ආයෝජන සඳහා උපකාරී වන වඩාත් කාර්යක්ෂම, ගතික හා සුරක්ෂිත ව්‍යාපාරික පරිසරයක් නිර්මාණය කිරීමේ අරමුණින් ජුනි මස වන විට පාර්ලිමේන්තුව තුළ නව පනත් කෙටුම්පත් ඉදිරිපත් කිරීමට බලාපොරොත්තු වන බව විදේශ කටයුතු අමාත්‍ය මංගල සමරවීර මහතා පවසයි.ඒ මහතා ස්වීඩන් විදේශ අමාත්‍යවරිය සමග පැවති සාකච්ඡා වලින් පසුව මාධ්‍ය වෙත අදහස් දක්වමින් මේ බව ප්‍රකාශකර තිබේ.ශ්‍රී ලංකාව, ඉන්දියාව හා පකිස්ථාන අතර ඇති නිදහස් වෙළෙඳ ගිවිසුම් පිළිබඳව හා චීනය සමගද නිදහස් වෙළෙඳ ගිවිසුමකට සාකච්ඡා පවත්වමින් සිටි බවද එහිදී ප්‍රකාශකර ඇත.ශ්‍රී ලංකාව වැනි රටක් සංවර්ධන වෙළෙඳපොළ තුළ තම ස්ථානය තහවුරු කර ගැනීම සතුටට කරුණක් බවද ඒ මහතා පවසා තිබේ.සංවර්ධනයේ ඉදිරියට ගමන් කරන රටක් වශයෙන් යුරෝපා සංගමය විසින් පනවා තිබූ මත්‍ස්‍ය තහනම ඉවත්කර ගැනීමට හා ජී.එස්.පී.ප්ලස් සහනය නැවත ලබා ගැනීමට කටයුතු කරන බවද ඔහු පෙන්වා දී ඇත. මේ වසරේ ජූනි මස වන විට වැදගත් ආයෝජන රැසක් හා වඩාත් කාර්යක්ෂම, ගතික හා සුරක්ෂිත ව්‍යාපාරික පරිසරයක් නිර්මාණය කිරීමට කටයුතු කරන බව ඒ මහතා වැඩිදුරටත් පවසයි.", "URL": "https://sinhala.adaderana.lk/news.php?nid=59511", "Category": null, "Parent URL": null}