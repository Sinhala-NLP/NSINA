{"Source": "Adaderana", "Timestamp": "May 29, 2013 09:15 am", "Headline": "කෞතුකාගාරයේ තරප්පු පෙළ කඩාවැටී තුවාල ලැබූ සිසුන් තාමත් අමාරුවේ", "News Content": "කොළඹ ජාතික කෞතුකාගාරයේ තරප්පු පෙළක් කඩාවැටීමෙන් තුවාල ලැබූ වැලිමඩ අඹගස්දෝව ශ්‍රී සුමනජෝති මහ විද්‍යාලයේ ගුරුවරියක සහ ශිෂ්‍ය ශිෂ්‍යාවන් පිරිසක් මේ වන විටත් අසරණව සිටිති. එම විද්‍යාලයේ විදුහල්පතිනි දයාවතී මැණිකේ මහත්මිය පවසන්නේ තුවාල ලැබූ ශිෂ්‍යයෙකු , ශිෂ්‍යාවන් තිදෙනෙකු සහ ගුරුවරියක තරප්පු පෙළක් කඩාවැටීමෙන් සිදුවූ තුවාල සඳහා මේ වන විටත් ප්‍රතිකාර ලබමින් පසුවන බවයි. මේ හේතුවෙන් එම දරුවන්ගේ අධ්‍යාපන කටයුතු වලට බාධා පැමිණ ඇති බව විදුහල්පතිනිය පවසයි. මෙම අනතුරෙන් තුවාල ලැබූ ශිෂ්‍යාවකගේ පියෙකු පවසන්නේ තම දියණිය පිළිබද කිසිදු බලධාරියෙකුගේ අවධානය යොමුව නොමැති බවයි. තමාට සිදුවූ අනතුරෙන් තම අධ්‍යාපන කටයුතු වලට බාධා පැමිණ ඇති අතර තම දෙමව්පියන්ද දැඩි දුෂ්කරතාවට පත්ව ඇති බව එම ශිෂ්‍යාව පවසයි. පසුගිය මාර්තු මස 28 වැනිදා කෞතුකාගාර තරප්පු පෙළ කඩාවැටීමෙන් තුවාල ලැබූ ශ්‍රී සුමනජෝති මහා විද්‍යාලයේ ගුරුවරියක වන ආර්.එම් මංගලිකා මහත්මිය පවසන්නේ තමාට සිදුවූ තුවාල හේතුවෙන් පාසලේ ඉගෙනුම ලබන ශිෂ්‍ය ශිෂ්‍යාවන් ද අසරණවී ඇති බවයි.", "URL": "https://sinhala.adaderana.lk/news.php?nid=34463", "Category": null, "Parent URL": null}