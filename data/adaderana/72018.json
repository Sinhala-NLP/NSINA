{"Source": "Adaderana", "Timestamp": "April 12, 2017 02:54 pm", "Headline": "පොලිස් වෙඩි පහරින් කාන්තාවක් හා පුද්ගලයෙක් තුවාල ලබයි", "News Content": "මහඔය, සමගිපුර ප්‍රදේශයේ ආරවුලක් විසඳීමට ගිය පොලිස් නිලධාරීන් පිරිසකට පහර දී රාජකාරී ගිනි අවියක් උදුරා ගැනීමට තැත් කිරීමේදී පොලිසිය සිදු කළ වෙඩි තැබීමකදී කාන්තාවක සහ තවත් අයෙකු තුවාල ලබා තිබේ. මහඔය, සමගිපුර ප්‍රදේශයේ පුද්ගලයෙක් ආරවුලක් මත රඳවා ගෙන සිටින බවට පොලිසියට ලද දුරතකන ඇමතුමක් අනුව මහඔය පොලිස් ස්ථානයේ නිලධාරීන් කණ්ඩායමක් එම ස්ථානයට ගොස් ඇති බව සඳහන් වෙයි. එහිදී කලහකාරී ලෙස හැසිරෙමින් සිටි පිරිසක් පොලිස් නිලධාරීන්ට පොලුවලින් පහර දී එක් නිලධාරියෙකුගේ ගිනි අවියක් උඳුරා ගැනීමට උත්සාහ කර තිබේ. එම අවස්ථාවේ පොලිසිය සිදුකළ වෙඩි තැබීමකින් ආරවුලට සම්බන්ධ බව කියන කාන්තාවක් සහ පුද්ගලයෙකු තුවාල ලබා ඇති අතර ඔවුන් ප්‍රතිකාර සඳහා මහියංගනය රෝහලට ඇතුලත් කර ඇති බව පොලිසිය පැවසුවේ ය. මෙම සිද්ධියෙන් මහඔය පොලිස් ස්ථානයේ නිලධාරීන් 5 දෙනෙකුද තුවාල ලබා මහඔය රෝහලේ ප්‍රතිකාර ලබන බව සඳහන් වෙයි. සිද්ධිය සම්බන්ධයෙන් මේ වන විට සැකකරුවන් දෙදෙනෙකු අත්අඩංගුවට ගෙන ඇති අතර අම්පාර ජ්‍යෙෂ්ඨ පොලිස් අධීකාරීවරයාගේ අධීක්ෂණය යටතේ විශේෂ පොලිස් කණ්ඩායමක් යොදවා වැඩිදුර විමර්ශන සිදු කරනු ලබයි.", "URL": "https://sinhala.adaderana.lk/news.php?nid=72018", "Category": null, "Parent URL": null}