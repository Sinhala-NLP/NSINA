{"Source": "Adaderana", "Timestamp": "February 27, 2018 12:40 pm", "Headline": "  මහින්දානන්දගේ නඩු විභාගය කල් යයි ", "News Content": "ශ්‍රී ලංකා නිදහස් පක්ෂය යටතේ ක්‍රියාත්මක වන ශ්‍රී ලංකා නිදහස් කම්කරු කොංග්‍රසය නැමැති වෘත්තීය සමිතියේ රුපියල් ලක්ෂ 39 ක මුදලක් සාවද්‍ය ලෙස පරිහරණය කළ බවට චෝදනා එල්ල වී ඇති පාර්ලිමේන්තු මන්ත්‍රී මහින්දානන්ද අළුත්ගමගේ මහතාට එරෙහිව ගොනු කර ඇති නඩුවක් විභාග කිරීම කල් දැමීමට කොළඹ මහාධිකරණය නියම කර තිබේ. නීතිපතිවරයා විසින් ගොනු කර ඇති මෙම නඩුව මාර්තු මස 06 වනදා දක්වා කල් දැමීමට කොළඹ මහාධිකරණය නියම කර ඇත. මේ අතර සිල් රෙදි නඩුව සම්බන්ධයෙන් වසර 03 ක සිර දඩුවම් නියම වී සිටින හිටපු ජනාධිපති ලේකම් ලලිත් වීරතුංග මහතා තමන්ට විදේශගත වීමට අවසර දෙන ලෙස ඉල්ලා සිදුකළ ඉල්ලීම පිළිබඳව සිය ස්ථාවරය පැහැදිලි කරන ලෙස අභියාචනාධිකරණය නීතිපතිවරයාට දැනුම් දී තිබේ.", "URL": "https://sinhala.adaderana.lk/news.php?nid=84914", "Category": null, "Parent URL": null}