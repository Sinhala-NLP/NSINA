{"Source": "Adaderana", "Timestamp": "June 28, 2012 04:10 pm", "Headline": "යුද්ධය නිමා කළානම් තවත් යුද කඳවුරු ඉදිකරන්නේ ඇයි?", "News Content": "දකුණේ බෞද්ධ වෙහෙර විහාරස්ථානවල යටිතල පහසුකම් සංවර්ධනය කිරීමට කිසිදු උනන්දුවක් නොදක්වන ආණ්ඩුව ලහි ලහියේ උතුරේ වෙහෙර විහාර ඉදිකරමින් සිටින බව ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා පවසයි. ඒ සම්බන්ධයෙන් තමාගේ විරෝධයක් නැතත් මේ තරම් හදිසියක් දැක්වීම හාස්‍යජනක බව හෙතෙම සඳහන් කරයි. යුද්ධය නිමාකොට සිවිල් පරිපාලනයක් ඇති කරන බවට පුන පුනා කියා සිටියද තවමත් ඒ සඳහා ආණ්ඩුවේ සූදානමක් නැති බව හෙතෙම කියා සිටියේ අද(28) කොළඹ පැවති මාධ්‍ය හමුවකට එක්වෙමිනි. යුද්ධය නිමාකොට සාමය ස්ථාපිත කළ බව කියන ආණ්ඩුව තවදුරටත් උතුරේ යුද කඳවුරු ඉදිකරමින් සිටින්නේ මන්දැයි ගනේෂන් මහතා එහිදී ප්‍රශ්න කළේය. ජාතික ප්‍රශ්නයට විසඳුම් සෙවීම සඳහා\"ජාතික න්‍යාය පත්‍රයක්\" අවශ්‍යයව ඇති බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25391", "Category": null, "Parent URL": null}