{"Source": "Adaderana", "Timestamp": "March 20, 2011 09:04 am", "Headline": "කච්චතිවු ශාන්ත අන්තෝනි දේවස්ථානයේ වාර්ෂික මංගල්‍යය අදයි", "News Content": "යාපනය, කච්චතිවු ඓතිහාසික ශාන්ත අන්තෝනි දේවස්ථානයේ වාර්ෂික මංගල්‍යය අද(20) පැවැත්වෙයි. මෙම මංගල්‍යයෙහි සියලු සංවිධාන කටයුතු නාවික හමුදාව විසින් සිදුකරයි. මෙම මංගල්‍යය අද උදෑසන පැවැත්වෙන අතර ඒ සඳහා ශ්‍රී ලාංකික බැතිමතුන් 10, 000 ක් පමණත්, ඉන්දියානු බැතිමතුන් 3000 ක් පමණත් සහභාගි වනු ඇති බව අපේක්ෂා කරන බව දේවස්ථාන මංගල්‍යය පිළිබඳ විස්තර කළ නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේය. මෙම බැතිමතුන් සඳහා අවශ්‍ය තාවකාලික නවාතැන්, පානීය ජලය, සනීපාරක්ෂක සේවා, වෛද්‍ය පහසුකම් සහ විදුලි බලය සැපයීම, තාවකාලික මාර්ග ඉදිකිරීම, යාත්‍රා නවතා තැබීමට අවශ්‍ය තාවකාලික ජැටි ඉදිකිරීම ඇතුළු පහසුකම් නාවික හමුදාව විසින් මේ වනවිට සූදානම් කර ඇති බව වර්ණකුලසූරිය මහතා කියා සිටියේය. එමෙන්ම උත්සව කාලය තුළ විශේෂ ජීවිතාරක්ෂක කණ්ඩායම් ද මෙම ප්‍රදේශයට අනුයුක්ත කර තිබෙන බව මාධ්‍ය ප්‍රකාශකවරයා පෙන්වා දුන්නේය. ඊට අමතරව මහා මංගල්‍යය සඳහා සහභාගි වන සියලුම බැතිමතුන් සඳහා උදෑසන ආහාරය ශ්‍රී ලංකා නාවික හමුදාව මගින් සූදානම් කර තිබෙන බව ඔහු ප්‍රකාශ කළේය.", "URL": "https://sinhala.adaderana.lk/news.php?nid=14953", "Category": null, "Parent URL": null}