{"Source": "Adaderana", "Timestamp": "June 7, 2010 08:27 am", "Headline": "ජනපති හෙට ඉන්දියාවට යයි", "News Content": "ජනාධිපති මහින්ද රාජපක්ෂ මහතා තෙදින නිල සංචාරයක් සඳහා හෙට ඉන්දියාව බලා පිටත්ව යාමට නියමිතය. යුද ජයග්‍රහණයෙන් පසු ජනාධිපතිවරයා ඉන්දියාවේ සංචාරය කරන පළමු අවස්ථාව මෙය වේ. මෙම සංචාරයේදී ජනාධිපති මහින්ද රාජපක්ෂ මහතා ඉන්දීය අග්‍රාමාත්‍ය ආචාර්ය මන්මෝහන් සිං, එරට‍ කොංග්‍රස් පක්ෂ නායිකා සෝනියා ගාන්ධි ඇතුළු ඉන්දීය රජයේ ඉහළ පෙලේ නායකයන් රැසක් හමුවීමට නියමිතය. එහිදි ආරක්ෂාව ඇතුළු කරුණු කිහිපයක් සම්බන්ධයෙන් දෙරට අතර ගිවිසුම් කිහිපයකට අත්සන් තැබීමට ද නියමිත බව වාර්තා වේ. ශ්‍රි ලංකාව සහ ඉන්දියාව අතර අත්සන් තැබීමට යෝජිත\"සීපා\" ගිවිසුම සම්බන්ධයෙන් ද මෙම සංචාරයේදී විශේෂ අවධානය යොමු වනු ඇත. ඊට අමතරව උතුරු නැගෙනහිර ජනතාව යළි ගොඩනැගීමේ ක්‍රියාවලිය සහ ඔවුන්ගේ ගැටලු වලට ස්ථීර විසඳුම් ඉදිරිපත් කිරීම සඳහා වු යෝජනා පිළිබඳව ද සාකච්ඡා කරනු ඇති බව වාර්තා වේ.", "URL": "https://sinhala.adaderana.lk/news.php?nid=8852", "Category": null, "Parent URL": null}