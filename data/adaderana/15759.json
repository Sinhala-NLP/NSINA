{"Source": "Adaderana", "Timestamp": "April 28, 2011 01:42 pm", "Headline": "කම්කරු දිනයේදී දරුස්මාන් වාර්තාවට එරෙහිව එක්විය යුතුයි", "News Content": "ලෝක කම්කරු දිනය‍ යෙදෙන මැයි මස පළමුවැනිදා මෙරට කම්කරු ජනතාව එක්විය යුත්තේ දරුස්මාන් වාර්තාවට විරෝධය පළකිරීම සඳහා බව ශ්‍රී ලංකා නිදහස් පක්ෂයේ මහලේකම් අමාත්‍ය මෛත්‍රීපාල සිරිසේන මහතා පවසයි. වැඩකරන ජනතාව සිය අයිතිවාසිකම් වෙනුවෙන් හඩ නගන මෙම දිනය රටේ ‍ස්වෛරීභාවය උදෙසා එල්ල වී තිබෙන තර්ජනය වෙනුවෙන් යොදාගත යුතු බව අමාත්‍යවරයා සඳහන් කරයි. මියගිය ත්‍රස්තවාදීන්ගේ සෙවණැලි මුහුදින් එතෙර සිට වෙනත් අන්තර්ජාතික බලවේග ලෙස ක්‍රියාත්මකවීම ආරම්භ වී ඇති බව ඒ සම්බන්ධයෙන් වැඩිදුරටත් අදහස් දැක්වූ අමාත්‍යවරයා කියා සිටියේය. ජනතාවක් ලෙස පැමිණි සියලු බලවේග පරාජයට පත්කළාක් මෙන් අනාගතයේදී පැමිණෙන ඕනෑම බලවේගයක් පරාජය කිරීම පිළිබඳ හඬ ජනතාව තුළින් ඇතිකිරීම සඳහා කම්කරු දිනය‍ සුදුසු දිනයක් බව ඔහු පෙන්වාදුන්නේය.", "URL": "https://sinhala.adaderana.lk/news.php?nid=15759", "Category": null, "Parent URL": null}