{"Source": "Adaderana", "Timestamp": "September 21, 2012 05:12 pm", "Headline": "සෑම ආගමකටම ගරු කිරීම බුද්ධ දේශනයයි", "News Content": "සෑම ආගමකටම ගරු කිරීමට බුදුන් වහන්සේ කළ ඉගැන්වීම වර්තමානයට අතිශයින් අදාළ බව ජනාධිපති මහින්ද රාජපක්ෂ මහතා පවසයි. ගෞතම බුදුරජාණන් වහන්සේගේ ධර්මයෙහි ගැබ් වු ඉවසීම හා අවබෝධය අනුගමනය කරමින් අශෝක අධිරාජ්‍යයා ද සෙසු ආගම්වලට ගරු කළ බව ඔහු පෙන්වාදෙයි. ජන සමාජයට විශාල හානී සිදුකරමින් වෙනත් ආගම්වලට එරෙහිව ප්‍රචණ්ඩ හා විනාශකාරී ක්‍රියාවල ඛේදජනක ප්‍රතිඵල හමුවේ එකී ඉවසීම හා යථාවබෝධයේ පණිවිඩය වර්තමානයට ද අදාළ වන බව එතුමා සඳහන් කළේය. ජනාධිපති මහින්ද රාජපක්ෂ මහතා මේ බව කියා සිටියේ ඉන්දියාවේ සාංචි බෞද්ධ හා භාරතීය අධ්‍යයන විශ්ව විද්‍යාලයට මුල්ගල තැබීමේ අවස්ථාවට සහභාගී වෙමිනි. ශ්‍රී ලාංකිකයින් ඉන්දියාව සහ එහි ජනතාව සෑම විටම මිතුරන් ලෙස සැලකූ බවත් ඉදිරියේදී ද එය එලෙසින්ම පවත්වාගෙන යා යුතු බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=27627", "Category": null, "Parent URL": null}