{"Source": "Adaderana", "Timestamp": "September 26, 2014 11:31 am", "Headline": "බණ්ඩාරනායක  ගුණ සැමරේ", "News Content": "දිවංගත අග්‍රාමාත්‍ය එස්.ඩබ්ලිව්.ආර්.ඩී. බණ්ඩාරනායක මහතාගේ 55 වන ගුණ සැමරුම අදට (26) යෙදී තිබේ. ඒ නිමිත්තෙන් අද පෙරවරුවේ හොරගොල්ල බණ්ඩාරනායක සමාධිය අසළ දී ගුණානුස්මරණ උත්සවයක් සංවිධානය කර තිබුණි. එම අවස්ථාවට හිටපු ජනාධිපති චන්ද්‍රිකා බණ්ඩාරනායක කුමාරතුංග මහත්මිය ඇතුළු පවුලේ සමාජිකයින් මෙන්ම අග්‍රාමාත්‍ය දී.මු. ජයරත්න මහතා ඇතුළු පිරිසක් ද සහභාගි වී තිබේ. 1959 වසරේ සැප්තැම්බර් 26 වන දා බණ්ඩාරනායක මහතා වෙඩි ප්‍රහාරයකින් ඝාතනයට ලක්වුණි. 1926 වසරේ දී කොළඹ මහනගර සභාවේ මන්ත්‍රීවරයෙකු ලෙස තේරී පත්වු එස්.ඩබ්ලිව්.ආර්.ඩී. බණ්ඩාරනායක මහතා පක්ෂ සහ සංවිධාන රැසක කටයුතු කර ඇති අතර 1951 දී එක්සත් ජාතික පක්ෂයෙන් ඉවත්ව ශ්‍රී ලංකා නිදහස් පක්ෂය පිහිටුවීමට පුරෝගාමිව කටයුතු කළේය. 1956 වසරේ දී පංච මහා බලවේගයන් ඒකරාශි කරගනිමින් ශ්‍රී ලංකා නිදහස් පක්ෂය බලයට පත් කිරීමට සමත්වු බණ්ඩාරනායක මහතා අග්‍රාමාත්‍ය ධූරයට පත්විය. 1959 වසරේ සැප්තැම්බර් 26 වන දා බණ්ඩාරනායක මහතා වෙඩි ප්‍රහාරයකින් ඝාතනයට ලක්වුණි. මෙරට දේශපාලන ඉතිහාසයේ නොමැකෙන සලකුණක් තැබු එස්.ඩබ්ලිව්.ආර්.ඩී. බණ්ඩාරනායක මහතා ඝාතනයට ලක්වන විට 60 වන වියේ පසුවිය.", "URL": "https://sinhala.adaderana.lk/news.php?nid=46343", "Category": null, "Parent URL": null}