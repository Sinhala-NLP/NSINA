{"Source": "Adaderana", "Timestamp": "September 6, 2015 09:57 pm", "Headline": "රාජිත නැගෙනහිර ටිමෝරයට යයි", "News Content": "ලෝක සෞඛ්‍ය සංවිධානයේ අග්නිදිග ආසියානු කලාපීය සෞඛ්‍ය සමුළුවට සහභාගී වීම සඳහා සෞඛ්‍ය පෝෂණ හා දේශීය වෛද්‍ය අමාත්‍ය රාජිත සේනාරත්න මහතා නැගෙනහිර ටිමෝරය බලා පිටත්ව ගොස් තිබේ. නැගෙනහිර ටිමෝරයේ දිලී නගරයේ දී හෙටින් ආරම්භ වන සමුළුව ලබන 11 වන දින දක්වා පැවැත්වීමට නියමිතය. ඒ සඳහා රටවල් 11ක සෞඛ්‍ය අමාත්‍යවරුන් සහභාගී වන අතර කලාපීය සෞඛ්‍ය ප්‍රමුඛතා මෙම සමුළුවේ දී ප්‍රධාන වශයෙන් සාකච්ඡාවට ගැනෙන බව සඳහන්ය. සෞඛ්‍ය සමුළුවේ දී රාජිත සේනාරත්න අමාත්‍යවරයා විසින් විශේෂ දේශනයක් ද පැවැත්වීමට නියමිත බව සෞඛ්‍ය අමාත්‍යාංශය සඳහන් කළේය. මීළඟ අග්නිදිග ආසියානු කලාපීය සෞඛ්‍ය සමුළුව ශ්‍රී ලංකාවේ දී පැවැත්වීමට නියමිතය.", "URL": "https://sinhala.adaderana.lk/news.php?nid=53698", "Category": null, "Parent URL": null}