{"Source": "Adaderana", "Timestamp": "December 19, 2010 10:42 am", "Headline": "ශ්‍රී පාදයට බැතිමතුන් කැන්දන පෙරහැර ඇරඹෙයි", "News Content": "මෙවර ශ්‍රී පාද වන්දනා සමය අරඹමින් පැල්මඩුල්ල , ගල්පොත්තාවල රජ මහා විහාරස්ථානයේ සිට සධාතුක කරඬුව , දේවාභරණ සහ සමන් දේව ප්‍රතිමාව ඇතුළු පූජා භාණ්ඩ සහිත පෙරහැර අද ‍උදෑසන 5.30ට ගමන් ආරම්භ කර තිබේ. අවාර සමයේ පූජා භාණ්ඩ තැන්පත් කර තිබූ ගල්පොත්තාවල රජ මහා විහාරස්ථානයේ සර්ව රාත්‍රික පරිත්‍රාණ ධර්ම දේශනා ඇතුළු ආගමික වතාවත් රැසක් සිදු කිරීමෙන් අනතුරුව අද උදෑසන පෙරහැර ගමන් ආරම්භ කර ඇති බව සඳහන් වේ. මෙම අවස්ථාවට දස දහස් සංඛ්‍යාත බැතිමතුන් පිරිසක් සහභාගී වී සිටි බව අද දෙරණ වාර්තාකරු සඳහන් කරයි. පෙරහැර රත්නපුර මහ සමන් දේවාලය , කුරුවිට , අවිස්සාවේල්ල , තල්දූව , කරවනැල්ල , යටියන්තොට , ගිනිගත්හේන , හැටන් ඔස්සේ අද රාත්‍රියේ නල්ලතන්නිය වෙත ළඟා වීමට නියමිතව තිබේ. එතැන් සිට උඩමළුව දක්වා දේවාභරණ වැඩම කිරීම පා ගමනින් සිදු වන අතර හෙට උඳුවප් පොහෝ දින උඩ මළුවේ පවත්වනු ලබන බුද්ධ පූජාව ඇතුළු සාම්ප්‍රදායික ආගමික වතාවත් වලින් අනතුරුව මෙවර ශ්‍රී පාද වන්දනා සමය ආරම්භ වේ.", "URL": "https://sinhala.adaderana.lk/news.php?nid=12957", "Category": null, "Parent URL": null}