{"Source": "Adaderana", "Timestamp": "April 10, 2016 06:54 pm", "Headline": "ජූනි මාසයේදී අලුත් ආර්ථික සංවර්ධන වැඩසටහනක්", "News Content": "ලබන ජූනි මාසයේදී නව ආර්ථික සංවර්ධන වැඩසටහනක් හඳුන්වා දෙන බව අග්‍රාමාත්‍ය රනිල් වික්‍රමසිංහ මහතා පවසයි.අග්‍රාමාත්‍යවරයා පෙන්වාදෙන්නේ ජනාධිපති මෛත්‍රීපාල සිරිසේන මහතා ජපානයේ පැවැත්වෙන G 07 සමුළුවට සහභාගී වී දිවයිනට පැමිණීමෙන් අනතුරුව අදාළ සංවර්ධන වැඩසටහන හඳුන්වාදෙන බවයි.සිය චීන සංචාරය පිළිබඳව අද පෙරවරුවේ මාධ්‍ය හමුවක් පවත්වමින් අග්‍රාමාත්‍ය රනිල් වික්‍රමසිංහ මහතා මෙම අදහස් පළ කළේය. තමන්ට පළිගැනීමේ අවශ්‍යතාවක් නොමැති බවත්,මිනිසුන් පසුපස දිවීමට අවශ්‍යතාවක් නොමැති බවත්,එහෙත් එකමුතුභාවය ආරක්ෂා කර ගැනීමට සත්‍යය කුමක්දැයි සෙවිය යුතුව ඇති බව වික්‍රමසිංහ මහතා සඳහන් කළේය.මේ අවුරුද්ද අවසාන වන්නට මත්තෙන් ඉන්දියාව සමග ආර්ථික ගිවිසුමක්,චීනය හා සිංගප්පූරුව සමග නිදහස් වෙළඳගිවිසුම්,ජපානය සමග ආර්ථික එකඟතා‍වක් හා යුරෝපා සංගමය සමග ජී.එස්.පී ප්ලස් ලබාගැනීම සඳහා වැඩපිළිවෙළක් ක්‍රියාවට නංවන බවද ඔහු පෙන්වා දුන්නේය.මේ හේතුවෙන් මුළුමනින්ම මිලියන 3000 ට වඩා වැඩි වටිනාකමකින් යුතු වෙළඳපළක් ලැබෙන බව අග්‍රාමාත්‍යවරයා අවධාරණය කළේය.මේවන විට ශ්‍රී ලංකාව ලබාගෙන ඇති ණය ගෙවන්නට ගියහොත් පරම්පරා ගණනාවක් ගෙවීමට සිදුවන බැවින් එකී ණය බර අඩුකරලීම සඳහා චීනය සමග යම් සාකච්ඡාවක් ආරම්භ කර ඇති බවද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=59070", "Category": null, "Parent URL": null}