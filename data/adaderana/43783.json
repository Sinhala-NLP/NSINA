{"Source": "Adaderana", "Timestamp": "June 6, 2014 02:49 pm", "Headline": "විමල්ට එරෙහි යෝජනාවට බොහෝ දෙනෙක් විරුද්ධ වුණා - කඩුවෙල නි.නගරාධිපති", "News Content": "ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා කඩුවෙල සම්බන්ධීකරණ කමිටුවේ සභාපති ධූරයෙන් ඉවත් කිරීම සඳහා ගෙන එන ලද යෝජනාවට දැඩි විරෝධයක් එල්ල වූ බවත් එම යෝජනාව ඒකමතිකව සම්මත වූ බවට ගෙන යන ප්‍රචාරය අසත්‍යයක් බවත් කඩුවෙල නියෝජ්‍ය නගරාධිපති බුද්ධික ජයවිලාල් මහතා කියයි. මාධ්‍ය නිවේදනයක් නිකුත් කරමින් හෙතෙම මේ බව පෙන්වාදෙයි. එකී නිවේදනය වැඩිදුරටත් පහත පරිදිය. කඩුවෙල සම්බන්ධීකරණ කමිටුවේ සභාපති ධූරයෙන් ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා ඉවත් කිරීම සඳහා ගෙන එන ලද යෝජනාවට දැඩි විරෝධයක් එල්ල වූ බවත් එම යෝජනාව ඒකමතිකවසම්මත වූ බවට ගෙන යන ප්‍රචාරය අසත්‍යයක් බවත් ප්‍රකාශ කරමි. මෙම යෝජනාව සභාවට ඉදිරිපත් කරන ලද අවස්ථාවේදී මා ඇතුළු එක්සත් ජාතික පක්ෂයේ මන්ත්‍රීවරුන් 6 දෙනා දැඩි ලෙස එයට විරෝධය පළකරමින් සභාවෙන් පිටත්ව ගිය අතර ඡන්දය විමසන අවස්ථාවේදී එක්සත් ජනතා නිදහස් සන්ධානය නියෝජනය කරන නාගරික මන්ත්‍රීවරුන් 6 දෙනෙකු ද පැමිණ සිටියේ නැත. ඔවුන් 6 දෙනා ද මා සමඟ ප්‍රකාශ කළේ විමල් වීරවංශ අමාත්‍යවරයා සම්බන්ධයෙන්ඉදිරිපත් කර ඇති යෝජනාවට තමන් ද දැඩි ලෙස විරෝධය පළකරන බවයි. කඩුවෙල සම්බන්ධීකරණ කමිටුවේ සභාපතිවරයා ලෙස විමල් වීරවංශ අමාත්‍යවරයා ජනතාව වෙනුවෙන් සුවිශේෂී වැඩකොටසක් සිදුකරනඅතර එය කඩුවෙල පොදු මහජනතාව ඉතා හොඳින් දනිති. එදා සිටම එම සංවර්ධන කටයුතුවලට එරෙහිවන පිරිසක් විසින් ගෙන එන ලද මෙම යෝජනාවට කඩුවෙල ජනතාවද තම විරෝධය දැඩි ලෙස ප්‍රකාශ කරති. එම නිසා මෙම යෝජනාව ඒකමතිකව සම්මත වූ බවට ගෙන යන ප්‍රචාරය අසත්‍ය වන අතර එය සම්මත කරගෙන ඇත්තේ කඩුවෙල නගරාධිපතිවරයාගේ ගෝල බාලයින් පිරිසකගේ සහයෝගයෙනි.එවැනි යෝජනාවක් ඒකමතිකව සම්මත වූ බව හැඳින්වීම අසාධාරණය. මෙම යෝජනාවට මේ වන විටත් නාගරික මන්ත්‍රීවරුන්ගේ හා ජනතාවගේ දැඩි විරෝධයක් එල්ල වෙමින් පවතින බව ඉතා වගකීමෙන් ප්‍රකාශ කරමි. බුද්ධික ජයවිලාල්, නියෝජ්‍ය නගාරධිපති, කඩුවෙල මහ නගර සභාව.", "URL": "https://sinhala.adaderana.lk/news.php?nid=43783", "Category": null, "Parent URL": null}