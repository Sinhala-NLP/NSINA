{"Source": "Adaderana", "Timestamp": "January 4, 2019 02:40 pm", "Headline": "රාජ්‍ය ඖෂධ නීතිගත සංස්ථාවේ නව සභාපතිවරයා වැඩ අරඹයි", "News Content": "රාජ්‍ය ඖෂධ නීතිගත සංස්ථාවේ නව සභාපති ධූරයට පත් වූ ආචාර්ය එච්.එම්.එම් රූමි මහතා රාජකාරී කටයුතු ආරම්භ කිරීම අද (04) පෙරවරුවේ රාජ්‍ය ඖෂධ සංස්ථා ප්‍රධාන කාර්යාලයේ දී සිදු කෙරිනි. සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා ද මෙම අවස්ථාවට එක් වූයේය. එම සංස්ථාවේ නව විධායක අධ්‍යක්ෂ වෛද්‍ය විල්ප්‍රට් කුමාරසිරි මහතා ද රාජකාරී කටයුතු ආරම්භ කිරීම ද මෙහිදී සිදු විය. සර්ව ආගමික වතාවත් වලින් පසු නව සභාපතිවරයා රාජකාරී ආරම්භ කළ අතර, එම අවස්ථාවට එක්වෙමින් සේවකයින් අමතමින් සෞඛ්‍ය අමාත්‍යවරයා අදහස් දැක්වීය. දින 53 ක දේශපාලන අර්බුදය හේතුවෙන් සෞඛ්‍ය සේවාවට දැඩි අලාභයක් සිදුව තිබෙන බවත් එය යළි ගොඩනැංවීමට අවශ්‍ය පියවර ගනිමින් තිබෙන බවත් සෞඛ්‍ය අමාත්‍යවරයා පැවසීය. රාජ්‍ය ඖෂධ නීතිගත සංස්ථාව ඖෂධවල මිල පාලනය කිරීමට සෘජුව දායකත්වය දක්වන බවත් මහාචාර්ය සේනක බිබිලේ මහතාගේ සංකල්පයක් මත බිහි කළ රාජ්‍යය ඖෂධ නීතිගත සංස්ථාව එදා සිට අද දක්වා ජනතාවට සේවය කර තිබෙන බවත් ඔහු පැවසීය. මෙම සංස්ථාව බාර ගන්නා විට රුපියල් මිලියන 400 ක් වූ ලාභය අද වන විට එය මිලියන 1982 දක්වා වැඩි කර තිබෙන බවත් එහි ප්‍රතිලාභ සේවකයින් අතර බෙදාදීමට තමන් පියවර ගත් බවත් අමාත්‍යවරයා පැවසීය. නව සභාපතිවරයා සහ කළමණාකාර අධ්‍යක්ෂවරයාගේ පාලන කාලය තුල දී ආදායම තවත් වැඩි කිරීම ඔවුන්ගේ ඉළක්කයක් වන බවත් නව සභාපතිවරයා තමාගේ දේශපාලන ගමනේ දී මෙන්ම දුකේ දී සහ සැපේ දී එකට සිටි බවත් ඔහුට මෙම තනතුර ලබාදීමට බෙහෙවින්ම බලපෑවේ රාජ්‍ය ඖෂධ නීතිගත සංස්ථාවේ වෘත්තීය සමිති නායකයින් කළ ඉල්ලීමක් බවත් පැවසීය. නව සභාපතිවරයාට බලතල ලබාදෙන ලෙස වෘත්තීය සමිති නායකයින් තමන් සමඟ කළ සාකච්ඡාවක දී ප්‍රකාශ කළ බවත් ඒ අනුව කළමණාකාර අධ්‍යක්ෂ ධූරයේ සිටි රූම් මහතා සභාපතිධූරයට තමන් පත් කළ බවත් පැවසීය. මේ වන විට අත්‍යවශ්‍යම ඖෂධ වර්ග 73 ක මිල පාලනය කර තිබෙන බවත් එම සංඛ්‍යාව 100 දක්වා වැඩි කිරීම තම අරමුණ වන බවත් පැවසීය. අසරණ රෝගීන්ට රෝගී සත්කාරක සේවා සදහා අවශ්‍ය ඖෂධ ලබාගැනීමේ අරමුණින් තව තවත් මිල පාලනය කරන බවත් සෞඛ්‍ය සේවාව ව්‍යාපාරයක් නොව සේවාවක් වන බවත් සෞඛ්‍ය අමාත්‍යවරයා පැවසීය. මෙම අවස්ථාවට සංස්ථාවේ සාමාන්‍යාධිකාරී දිනූෂ දසනායක, සෞඛ්‍ය අමාත්‍යංශයේ නිලධාරීන්, වෛද්‍යවරුන් ඇතුලු සංස්ථා සේවකයින් එක්ව සිටියහ.", "URL": "https://sinhala.adaderana.lk/news.php?nid=101796", "Category": null, "Parent URL": null}