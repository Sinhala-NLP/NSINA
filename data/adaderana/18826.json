{"Source": "Adaderana", "Timestamp": "September 19, 2011 01:15 pm", "Headline": "රජයෙන් වෙන්කොට කොළඹ ‍පාලනය කරන්න බෑ", "News Content": "හදිසි නිතිය ඉවත් කළ තත්ත්වයක් තුළ ඉදිරි පළාත් පාලන මැතිවරණයේ ප්‍රචාරක කටයුතු හා ක්‍රියා මාර්ග සියලුම පක්ෂවලට නිදහසේ පවත්වාගෙන යාමට හැකි වී ඇති බව එක්සත් ජනතා නිදහස් සන්ධානයේ මහ ලේකම්,ඛනිජ තෙල් කර්මාන්ත අමාත්‍ය සුසිල් ප්‍රේම්ජයන්ත් මහතා පවසයි. හදිසි නිතිය ඉවත් කළ පසු පවත්වන පළමු මැතිවරණය මෙය බැවින් එය වැදගත්කමක් උසුලන බව හෙතෙම කියා සිටියේ අද කොළඹ පැවති මාධ්‍ය හමුවකට එක්වෙමිනි. පසුගිය සිකුරාදා දිනය වන විට මැතිවරණ ප්‍රචණ්ඩ ක්‍රියා පිළිබඳ සුළු පැමිණිලි 33 ක් ලැබී තිබුණත් කිසිදු බරපතල ප්‍රචණ්ඩ ක්‍රියාවක් මේවනතුරුත් වාර්තා වී නොමැති බව අමාත්‍යවරයා අවධාරණය කළේය. කොළඹ මහ නගර සභාව පිළිබඳ සියලුදෙනා උනන්දු වෙමින් සිටින බවත්,එය රටේ අග නගරය බැවින් රජයෙන් වෙන් කොට පවත්වාගෙන යන්නට වෙනත් කිසිදු දේශපාලන පක්ෂයකට හැකියාවක් නොමැති බවත් අමාත්‍යවරයා පෙන්වාදුන්නේය. විපක්ෂයට දේශපාලන සටන් පාඨයක් හෝ සොයාගත නොහැකි තරමට අසරණ වී ඇති බැවින් රජයට මැතිවරණ ප්‍රචාරණ ව්‍යාපාරය තුළ හේතු දක්වන්නට හෝ අවස්ථාවක් උදාවී නොමැති බව ප්‍රේම්ජයන්ත් මහතා සඳහන් කළේය. විපක්ෂයට ‍සටන් පාඨ නොමැතිවන තැනට ආණ්ඩුව මේවන විට කටයුතු කර ඇති බවත්,කොළඹ මහ නගර සභාව ජයග්‍රහණය කිරීමෙන් පසු කොළඹ වෙනසක් ඇති කරන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18826", "Category": null, "Parent URL": null}