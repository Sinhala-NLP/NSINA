{"Source": "Adaderana", "Timestamp": "February 27, 2014 09:23 pm", "Headline": "නි.ඇමති ලේකම්ගේ මරණය වස නිසා නෙවෙයි - මත්පැන් නිසයි", "News Content": "මිය ගොස් ඇති නියෝජ්‍ය ඇමති සම්බන්ධීකරණ ලේකම්වරයාගේ මරණයට හේතුව මත්පැන් පිට උගුරේ ගොස් පෙනහැල්ලට ඇතුළු වීම නිසා හුස්ම ගැනීමට අපහසුවීම බව අනාවරණය වී ඇතැයි හලාවත නාගරික හදිසි මරණ පරීක්ෂක ඩී.සිරිකුමාර විජේතුංග මහතා තීරණය කර තිබේ. මිය ගොස් ඇත්තේ ආණමඩුව -සේරුකැලේ පදිංචිව සිටි ගාමිණී රණසිංහ (52) නම්වූ තිදරු පියෙකි. මිය යන විට ඔහු පොල් සංවර්ධන සහ ජනතා වතු සංවර්ධන නියෝජ්‍ය ඇමති වික්ටර් ඇන්ටනි බියන්විල මහතාගේ සම්බන්ධීකරණ ලේකම් වරයා ලෙස කටයුතු කරමින් සිටියේය. ඉකුත් 26 වැනිදා රාත්‍රීයේ තම නිවසේදී හිටපු සම්බන්ධීකරණ ලේකම්වරයා වස පානය කර ඇති බව සදහන් කරමින් එම අයගේ ඥාතීන් විසින් ඔහුව හලාවත මහා රෝහලට ඇතුළත් කර ඇත. ප්‍රතිකාර ලබමින් සිටින අතර තුර ඔහු අද (27 ) දහවල් මිය ගොස් තිබේ. මිය ගොස් ඇති අයගේ මරණය සම්බන්ධයෙන් වූ හදිසි මරණ පරීක්ෂණය අද සවස හලාවත මහා රෝහලේදී පවත්වන ලදී. හලාවත මහා රෝහලේ සහකාර අධිකරණ වෛද්‍ය නිලධාරී එම්.එම්.අසීස් මහතා විසින් පශ්චාත් මරණ පරීක්ෂණය පවත්වා තිබේ. එහිදී අනාවරණය වී ඇත්තේ මිය යාමට පෙර මෙම අය අධික රුධිර පීඩනය සහ දිය වැඩියාව සඳහා ලබා දෙන ඖෂධ අධි මාත්‍රාවක් ලබා ගෙන ඇත බවයි. එමෙන්ම ඔහු මත්පැන් පානය කර ඇති බවත්, පානය කර ඇති මත්පැන් පිට උතුරේ ගොස් පෙනහැල්ලට එකතුවී ඇති බවත් පශ්චාත් මරණ පරීක්ෂණයේදී අනාවරණය වී ඇත. මෙහිදී මිය ගොස් ඇති අයගේ පවුලේ කීප දෙනෙකුම හදිසි මරණ පරීක්ෂකවරයා ඉදිරියේ සාක්ෂි ලබා දී ඇත. ඉදිරිපත්වී ඇති සාක්ෂි සහ වෛද්‍ය වාර්තාව අනුව මත්පැන් පිට උගුරේ ගොස් පෙනහැල්ලට එකතු වීම හේතුවෙන් හුස්ම ගැනීමට ඇතිවූ අසහසුතාවයක් නිසා මෙම මරණය සිදුවී ඇති බවට හදිසි මරණ පරීක්ෂකවරයා තීරණය කර තිබේ.", "URL": "https://sinhala.adaderana.lk/news.php?nid=41423", "Category": null, "Parent URL": null}