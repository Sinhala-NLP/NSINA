{"Source": "Adaderana", "Timestamp": "July 18, 2017 12:11 pm", "Headline": " ඡන්ද නාම ලේඛන සංශෝධනයේ ප්‍රදර්ශන කටයුතු අගෝස්තුවේදී", "News Content": "මෙවර ඡන්ද නාම ලේඛන සංශෝධනයේ මූලික ප්‍රදර්ශන කටයුතු අගෝස්තු මස 10 වනදා ආරම්භ කෙරෙන බව මැතිවරණ කොමිසම පවසයි.එය සැප්තැම්බර් මස 06 දා දක්වා ප්‍රදර්ශනය කෙරෙන බව එම කොමිසම සඳහන් කළේය.මෙවර ඡන්ද නාම ලේඛන සංශෝධනයේ බී.සී ආකෘති පත්‍ර එකතු කිරීමේ කටයුතු මේ වන විට සිදු කෙරෙයි.ඉන් අනතුරුව සංශෝධිත නාම ලේඛනය මහජන ප්‍රදර්ශනය සඳහා ඉදිරිපත් කිරීමට නියමිත අතර එය අගෝස්තු මස 24 වන දින සිට සැප්තැම්බර් 06 වන දින දක්වා ප්‍රදර්ශනය කරනු ඇත. මෙම නාම ලේඛනය මැතිවරණ කාර්යාලවල, ප්‍රාදේශීය ලේකම් කාර්යාලවල, ප්‍රාදේශීය සභාවල හා ග්‍රාම නිලධාරී කාර්යාලවල ප්‍රදර්ශනය කිරීමට නියමිත බව මැතිවරණ කොමිසම සඳහන් කළේය. මෙම සංශෝධත නාම ලේඛනය සඳහා විරෝධතා ඇත්නම් ලිඛිතව ඉදිරිපත් කළ යුතු අතර ඉන් අනතුරුව 2017 ඡන්ද නාම ලේඛය සඳහා මැතිවරණ කොමිසමේ සභාපතිවරයා විසින් අත්සන් තැබීමට නියමිතය.", "URL": "https://sinhala.adaderana.lk/news.php?nid=75375", "Category": null, "Parent URL": null}