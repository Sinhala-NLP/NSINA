{"Source": "Adaderana", "Timestamp": "February 15, 2019 03:30 pm", "Headline": "මිහින්තලේ චෛත්‍යයක් මතට නැඟ ඡායාරූප ගත් තරුණයින් රිමාන්ඩ්", "News Content": "මිහින්තලේ පුදබිමේ පිහිටි චෛත්‍යයක් මතට නැඟ එම චෛත්‍යයට අගෞවරවයක් වන අයුරින් ඡායාරූප ලබා ගෙන එම ජායා රූප අන්තර් ජාලයට මුදා හැරීමේ චෝදනාවක් සම්බනධයෙන් අත්අඩංගුවට ගෙන අධිකරණය හමුවට ඉදිරිපත් කල සැකකරුවන් දෙදෙනා 21 වන දා තෙක් රක්ෂිත බන්ධනාගාර ගත කර තිබේ. අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු ජනක ප්‍රසන්න සමරසිංහ මහතා අද (15) මෙම නියෝගය ලබා දී ඇත. මෙම සිද්ධිය සම්බන්ධයෙන් තවදුරටත් විමර්ශන මෙහෙයවා එම විමර්ශනවල ප්‍රගතිය දැක්වෙන වාර්තාවක් අධිකරණයට හමුවට ඉදිරිපත් කරන ලෙසට ද මිහින්තලේ පොලීසියේ ස්ථානාධිපති පොලිස් පරීක්ෂක ජයන්ත ගුනතිලක මහතාට නියෝග කර තිබේ. එමෙන්ම ප්‍රධාන මහේස්ත්‍රාත්වරයා විසින් සැකකරුවන් නැඟ ජායා රූප ලබා ගෙන ඇති චෛත්‍ය පිහිටි භූමිය සම්බන්ධයෙන් පුරා විද්‍යා වාර්තාවක් ලබන 21 දා අධිකරණයට ඉදිරිපත් කරන ලෙසට අනුරාධපුර සහකාර පුරා විද්‍යා කොමසාරිස්වරයාට නියෝග කර ඇත. මෙසේ බන්ධනාගාර ගත කලේ මූතූර් පදිංචි 18 හැවිරිදි සහ 20 හැවිරිදි තරුණයින් දෙදෙනෙකි. මොවුන් නිට්ටඹුව තිහාරිය ප්‍රදේශයේ පෞද්ගලික පාසලක ඉගෙනුම ලබන සිසුන් වෙති. පසුගිය 14 දා මිහින්තෙල් පුද බිමේ පිහිටි පරිවාර චෛත්‍යයක් මතට නැඟ ඡායාරූප ලබා ගනිමින් සිටිය දී මෙම සැකකරුවන් දෙදෙනා අත්අඩංගුවට ගෙන පසුව මිහින්තලේ පොලීසියට බාර දෙනු ලැබූවේ මිහින්තලේ පුරාවිද්‍යා දෙපාර්තමේන්තු කාර්යාලයේ නිලධාරීන් කණ්ඩායමක් විසිනි. අනුරාධපුර කොට්ඨාශ බාර පොලිස් අධිකාරි තිලිණ හේවා පතිරණ සහ අනුරාධපුර කොට්ඨාශ බාර පොලිස් අධිකාරි චූලනී වීරරත්න යන මහත්වරුන් උපදෙස් මත මිහින්තලේ පොලිසියේ ස්ථානාධිපති පොලිස් පරීක්ෂක ජයන්ත ගුණතිලක මහතාගේ මෙහෙයවීම මත මේ පිළිබඳව වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=104395", "Category": null, "Parent URL": null}