{"Source": "Adaderana", "Timestamp": "October 13, 2013 04:12 pm", "Headline": "ඇමතිටයි සභාපතිටයි එරෙහිව උසාවි යනවා", "News Content": "පෞද්ගලික බස් කර්මාන්තය විනාශ කළ විෂයභාර ඇමතිටත් ජාතික ගමනා ගමන කොමිසමේ සභාපතිටත් එරෙහිව නඩු දමන බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා පවසයි. පෞද්ගලික බස් කර්මාන්තය පාලනය කිරීමට නිවැරදි වැඩපිළිවෙළක් නොමැති බවත් අඩුම තරමින් කාලසටහන් ක්‍රමයවත් නිවැරදිව ක්‍රියාත්මක නොවන බව ඔහු කියයි. නොවැම්බර් මස පළමු වැනිදා සිට ලබාදීමට යෝජිත සියයට 7ක බස් ගාස්තුව පිළිගන්නා නමුත් සියයට 12ක ගාස්තු වැඩිවීමක් සිදුවිය යුතු බව හෙතෙම පෙන්වාදෙයි. කෙසේ වුවද අදාළ ගාස්තු වැඩි කිරීම සිදුකළ නිර්ණායක ගැන පැහැදීමක් නැතැයිද ඔහු පවසයි. ඉකුත් ජූලි මාසයේ සිට බස් ගාස්තු සංශෝධනයක් සිදුවිය යුතුව තිබූ බවත් එසේ නොවීම නිසා දිනකට රුපියල් මිලියන 25ක පාඩුවක් සිදුව ඇති බවත් හෙතෙම කියයි. මේ නිසා මේවන විට රුපියල් මිලියන 3000ක පාඩුවක් සිදුව ඇතැයි පැවසූ ගැමුණු විජේරත්න මහතා බස් හිමියන් මේ නිසා දැඩි අසීරුතාවකට පත්ව සිටින බවද සඳහන් කරයි. කොළඹදී අද පස්වරුවේ පැවැති මාධ්‍ය හමුවකදී ඔහු මේ බව පැවසීය.", "URL": "https://sinhala.adaderana.lk/news.php?nid=38117", "Category": null, "Parent URL": null}