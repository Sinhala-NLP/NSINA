{"Source": "Adaderana", "Timestamp": "August 26, 2019 11:57 am", "Headline": "ජනාධිපති ආවොත් එතුමාට හොඳයි-නැත්නම් තියෙන සාක්ෂිවලට වාර්තාව ලියනවා", "News Content": "පාස්කු ඉරිදා ත්‍රස්ත ප්‍රහාරයෙන් පසුව තවමත් රට තුළ සම්පුර්ණයෙන් ත්‍රස්තවාදය මර්දනයකර නොමැති බව පාර්ලිමේන්තු මන්ත්‍රී ෆිල්ඩ් මාෂල් සරත් ෆොන්සේකා මහතා පවසයි. කිරිබත්ගොඩ ප්‍රදේශයේ පැවති වැඩ සටහනකින් අනතුරුව මාධ්‍ය වෙත අදහස් දක්වමින් ඒ මහතා මේබව සඳහන් කළේය. මෙහිදී මාධ්‍යවේදීන් විසින් මන්ත්‍රීවරයාගෙන් ප්‍රශ්න කීපයක් අසා සිටියේය. ප්‍රශ්නය -01 සජිත් මහත්මයාට සහය පළ කරන ඇමතිවරුන්ට දැන් විනය පරීක්ෂණයක් ගෙනල්ලා තියෙනවා? සජිත් ප්‍රේමදාස මහතා පක්ෂය විසින් අනුමත කරන ලද න්‍යාය පත්‍රයක් සමඟ ගමනක් නොයන බවත් පැවසු මන්ත්‍රීවරයා, සහය කුමක් සඳහා පළ කරන්නේද යන්න තේරුම් ගැනීම අසීරු බවද පැවසීය. පක්ෂයේ නායකයා, පක්ෂයේ විනය ගැන හෙළා දකිමින් කටයුතු කරන්නේ නම් තරාතිරම නොබලා එක හා සමානව සියලු දෙනාට නීතිය හා විනය ක්‍රියාත්මක විය යුතු බවද මන්ත්‍රීවරයා මෙහිදී කියා සිටියේය. සමහර පිරිස් මේ මොහොතේ දි සජිත් ප්‍රේමදාස මහතා සමඟ කැරැල්ලේ සිටින බවත් පැවසු සරත් ෆොන්සේකා මහතා, ඉල්ලා අස්වෙන එක සුදුසු බවත් තමාගේ මතය වන්නේ එවැනි අය පක්ෂයෙන්ම ඉවත් යුතු බව ද පැවසීය. ප්‍රශ්නය -02 හදිසි නීතිය ඉවත් කිරීම හේතුවෙන් ඉදිරියේදි රටේ ආරක්ෂාවට ප්‍රශ්නයක් වෙයිද? නිසි ආරක්ෂාවක් පවතින්නේ නම් හදිසි නීතියක් අවශ්‍ය නොවන බවත් පැවසු මන්ත්‍රීවරයා, මේ මොහොත වන විටත් ත්‍රස්තවාදය සම්පූර්ණයෙන් මැඩ පවත්වා ඇතැයි විශ්වාස නොකරන බවද කියා සිටියේය. එය ගැටළුවක් බවත්, හදිසි නීතිය ක්‍රියාත්මක නොකරන රටක ජනතාවට නිදහස තහවුරු වන බවත් පැවසු මන්ත්‍රීවරයා, පසුගිය සතියේ ද දෙදෙනෙක් අත්අඩංගුවට ගත් බවත් එයින් තමා කියපු දේ සත්‍ය බව තහවුරු වන බවත් ත්‍රස්තවාදීන් තවමත් ගැවසෙන බවත් පැවසීය. ප්‍රශ්නය -03 ඉදිරියේදි මොනවගේ ක්‍රියාමාර්ගයක්ද දැන් මේ සිද්ධිය සම්බන්ධයෙන් ගන්න බලාපොරොත්තු වෙන්නේ? නිසැකයෙන්ම ත්‍රස්තවාදී ක්‍රියාවලට පුහුණුව ලැබු විශාල පිරිසක් එළියේ සිටින බවත් පැවසු මන්ත්‍රීවරයා, උපාය මාර්ගික ක්‍රමයක් තුළින් සාදාකාලික ආරක්ෂාව පවතින ක්‍රමවේදයක් සැකසිය යුතු බවත් කියා සිටියේය. ප්‍රශ්නය -04 මේ වෙද්දි අදාළ අංශ නිසි උපාය මාර්ග සොයාගෙන තිබෙනවාද? එවැන්නක් සිදුවු බවට හෝ ක්‍රියාත්මක වන බවක් තමාට පෙනී යන් නැති බවද සරත් ෆොන්සේකා මහතා මෙම ප්‍රශ්නයට පිළිතුරු දෙමින් සඳහන් කළේය. ප්‍රශ්නය -05 ඔබතුමාලගේ අර ප්‍රශ්නකිරිම් මොකද වෙලා තියෙන්නේ තව කොච්චර කාලයක් කරන් යන්න වෙයිද? ජනාධිපතිවරයාගෙන් ප්‍රශ්න කිරීම්වලින් පසුව ප්‍රශ්න කිරීම් අවසන් බවත් ඉන් පසුව වාර්තාව සැකසිය යුතු බවත් පැවසීය. ප්‍රශ්නය -06 ජනාධිපතිතුමාගේ පැමිණීම පමණයි අවශ්‍ය වෙලා තියෙන්නේ? ජනාධිපතිවරයා සාක්ෂි ලබා දෙන්නේ නම් එය එතුමාට හොඳ බවත් එසේ නොමැති නම් කමිටුව විසින් වාර්තාව සකස් කරන බවත් වැඩිදුරටත් අදහස් දක්වමින් සරත් ෆොන්සේකා මහතා කියා සිටියේය.", "URL": "https://sinhala.adaderana.lk/news.php?nid=117504", "Category": null, "Parent URL": null}