{"Source": "Adaderana", "Timestamp": "September 29, 2011 09:22 am", "Headline": "ගොල්ෆ් ක්‍රීඩා පිටියකට හල්දුම්මුල්ලේ අක්කර 600 ක් ලබාදීලා ", "News Content": "බදුල්ල දිස්ත්‍රික්කයේ හල්දුම්මුල්ල ප්‍රදේශයේ අක්කර 600 ක භූමි ප්‍රමාණයක් ගොල්ෆ් ක්‍රීඩා පිටියක් ඉදිකිරීම සඳහා රජය විසින් පෞද්ගලික ආයතනයකට ලබා දී ඇති බවට පරිසරවේදීන් චෝදනා කරයි. මෙමගින් එම ප්‍රදේශයේ ජෛව විවිධත්වයට බරපතල ගැටලුවක් එල්ල වන බව සොබාදහම් අධ්‍යයන ජාතික මධ්‍යස්ථානයේ සම්බන්ධීකාරක පරිසරවේදී රවීන්ද්‍ර කාරියවසම් මහතා ප්‍රකාශ කළේය. මෙම ප්‍රදේශයේ වටිනා ශාක රැසක් මෙන්ම එම ප්‍රදේශයට පමණක් ආවේනික ශාක විශේෂ ද දැකගත හැකි බව කාරියවසම් මහතා පෙන්වාදුන්නේය. මෙම ප්‍රදේශයට සිදුකිරීමට යන විනාශය නවතා ගොවි ජනතාවගේ ජීවත්වීමේ අයිතිය තහවුරු කරන ලෙස පරිසරවේදී රවීන්ද්‍ර කාරියවසම් මහතා ඉල්ලා සිටියි. එමෙන්ම මෙම ප්‍රදේශය දහයියාගල සහ උඩවළ‍වේ යා කරන අලිමංකඩ ලෙස හඳුන්වා දිය හැකි බවත්, ප්‍රදේශය තුළ මේ නිසා විශාල වශයෙන් අලි ගැවසෙන බවත් ඔහු කියා සිටියේය. අදාළ ප්‍රදේ‍ශයේ ගොල්ෆ් ක්‍රීඩා පිටියක් ඉදිකිරීම සඳහා අවසර ඉල්ලා ඇතත් මේ වන තෙක් ඒ සඳහා කිසිදු අවසරයක් මධ්‍යම පරිසර අධිකාරියෙන් ලබා දී නොමැති බව පරිසරවේදීන් නඟන මෙම චෝදනා සම්බන්ධයෙන් අද දෙරණ මධ්‍යම පරිසර අධිකාරි‍යේ සභාපති චරිත හේරත් මහතාගෙන් කළ විමසීමකදී ඒ මහතා සඳහන් කළේය. ඕනෑම ව්‍යාපෘතියක් මධ්‍යම පරිසර අධිකාරිය වෙත ඉදිරිපත් වුවහොත් එම ව්‍යාපෘතිය සඳහා පරිසර බලපෑම ඇගයීමකට ලක්කිරීමෙන් අනතුරුව අනුමැතිය ලබාදෙන බව ද ඔහු ප්‍රකාශ කළේය. මේ වනවිට අදාළ පාර්ශවය වෙත ප්‍රශ්නාවලියක් ඉදිරිපත් කර ඇති බවත්, ඒ සඳහා පිළිතුරු ලෙස පරිසර ඇගයීම් වාර්තාව ඉදිරිපත කරන ලෙස දැනුම් දී ඇති බව චරිත හේරත් මහතා කියා සිටියේය. එම වාර්තාව නිරීක්ෂණය කිරීමෙන් අනතුරුව විද්වත් මණ්ඩලයකට යොමුකර ඉන් අනතුරුව පරිසර අනුමැතිය ලබාදීම පිළිබඳව තීරණය කරන බව හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=19029", "Category": null, "Parent URL": null}