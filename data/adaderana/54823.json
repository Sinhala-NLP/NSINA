{"Source": "Adaderana", "Timestamp": "November 2, 2015 01:12 pm", "Headline": "ජනතාවට බරක් නැති රැඩිකල් අයවැයක් ගේනවා", "News Content": "රැඩිකල් අයවැයක් ඉදිරියේදී ඉදිරිපත් කිරීමට බලාපොරොත්තු වන බවත්, ඒ සඳහා සියලු කටයුතු සූදානම් බවත් මුදල් අමාත්‍ය රවී කරුණානායක මහතා පවසයි.ජනතාවට බරක් නොවන ලෙස නිර්මාණශීලිව එය සැලසුම් කර ඇති බව අමාත්‍යවරයා කියා සිටියේ අද (02) කොළඹ, කිංග්ස්බරි හෝටලයේ පැවති දේශීය ආදායම් දෙපාර්තමේන්තුවේ 15 වන වාර්ෂික මහ සමුළුවට එක්වෙමිනි.2015 වසරේ දේශීය ආදායම් දෙපාර්තමේන්තුවට ලබාදී තිබුණේ බිලියන 516ක ඉලක්කයක් බවත්, එයට තවත් 88 ක් එකතු කර බිලියන 602 ක ඉලක්කයක් ලබාදී ඇති බවත් මුදල් අමාත්‍යවරයා සඳහන් කළේය.රේගු දෙපාර්තමේන්තුවට අමතරව රටට ඉහළම ආදායමක් ලබාදෙන්නේ දේශීය ආදායම් දෙපාර්තමේන්තුව බවත්, මානුෂිකභාවයෙන් යුතුව එය නවීකරණය කළ යුතුව ඇති බවත් හෙතෙම පෙන්වා දුන්නේය.ඉදිරි අයවැය සාර්ථක කර ගැනීමට 80% ක පමණ දායකත්වයක් ලබාදිය හැක්කේ මෙම දෙපාර්තමේන්තුවට බැවින් ඉහළ පෙළ සල්ලිකාරයින්ගෙන් බදු මුදල් එකතු කරගෙන එම කටයුත්ත සාර්ථක කර ගැනීමට උරදිය යුතු බව අමාත්‍යවරයා අවධාරණය කළේය.ඉහළපෙළ සල්ලිකාරයින් බොහොමයක් බදු නොගෙවා හැංගී සිටින බවත්, ඒ පිළිබඳ අවධානය යොමුවිය යුතු බවත් ඔහු සඳහන් කළේය.", "URL": "https://sinhala.adaderana.lk/news.php?nid=54823", "Category": null, "Parent URL": null}