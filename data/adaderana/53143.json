{"Source": "Adaderana", "Timestamp": "August 9, 2015 03:28 pm", "Headline": "සන්ධානයට සුදුසුම ලකුණ කලගෙඩියයි!", "News Content": "බීමට ජලය ඉල්ලා නිරායුධව මහ මඟට පිවිසි රතුපස්වල ජනතාවට වෙඩි තබා මරා දැමීමට නියෝග කළ අය, කරන ප්‍රකාශ බලය ලබා ගැනීමට ඇති අසීමාන්තික තණ්හාව නිසා සිදුකරන මහා බොරුවක් මිස, වෙනකක් නොවන බව නිවාස හා සමෘද්ධි අමාත්‍ය සජිත් ප්‍රේමදාස මහතා පවසයි.ජල සම්පත විකිණීමට යන බව කියමින් සන්ධානය මේදිනවල බොරුවක් සමාජගත කිරීමට උත්සාහ කරන්නේ යැයි ඒ මහතා නිවේදනයක් නිකුත් කරමින් පෙන්වාදෙයි.එම නිවේදනය වැඩිදුරටත් පහත පරිදිය. නිවාස හා සමෘද්ධි අමාත්‍ය සජිත් ප්‍රේමදාස මහතා නිකුත් කළ නිවේදනය එළඹෙන මහා මැතිවරණයේ දී අත්වන නියත පරාජය හමුවේ මනස විකල්ව එක්සත් ජනතා නිදහස් සන්ධානය ක්‍රියා කිරීමට පටන් ගෙන තිබේ. ඔවුන් කැඳවන ප්‍රවෘත්ති සාකච්ඡාවල දී එය මැනවින් ප්‍රදර්ශණය වේ. අද සන්ධාන ප්‍රවෘත්ති සාකච්ඡාවල දී ගරුතර මහ සංඝරත්නයට මිනීමරන්නට වස බෝතල් රැගෙනවිත් පූජා කිරීමට සැරසේ. නවතම දැක්ම වන්නේ කලගෙඩි සෙල්ලමයි. රටේ ජල මුලාශ්‍ර, ජල සම්පත විකිණීමට යන බව කියමින් ප්‍රවෘත්ති සාකච්ඡාවලට හිස් කලගෙඩි ගෙනවිත් පෙන්වනුයේ එක්සත් ජනතා නිදහස් සන්ධානයේ, වර්තමාන ස්වරූපය මිස අන් කිසිවක් නොවේ. අද එක්සත් ජනතා නිදහස් සන්ධානය අදහස්වලින්, වැඩපිළිවෙළ තුළින් හිස්වූ කලයක් බඳුයි. තමාට සුදුසුම ලකුණ ප්‍රදර්ශනය කිරීම නම් අගය කළ යුත්තකි.මේ රටේ ජල සම්පත විකිණීමට හෝ කුරුණෑගල දිස්ත්‍රික් අපේක්‍ෂක මහින්ද රාජපක්‍ෂ කියන ආකාරයට ඇළ - දොළ, වැසි ජලයට බඳු පැනවීමට කිසිදු කැබිනට් පත්‍රිකාවක් ඉදිරිපත් කර නැති බව වගකීමෙන් ප්‍රකාශ කරමි. බීමට ජලය ඉල්ලා නිරායුධව මහ මඟට පිවිසි රතුපස්වල ජනතාවට වෙඩි තබා මරා දැමීමට නියෝග කළ අය, කරනු ලබන මෙම ප්‍රකාශ බලය ලබා ගැනීමට ඇති අසීමාන්තික තණ්හාව නිසා ප්‍රකාශ කරන මහා බොරුවක් මිස වෙනකක් නොවේ.රටේ ජල සම්පත විකිණීම ගැන බොරු කියන මහින්ද රාජපක්‍ෂ, මෙරට ජල සම්පත දූෂණයේ ප්‍රධාන වග උත්තරකරුවා වේ. බාල පොහොර බෙදා දෙමින් රටේ ජල සම්පත දූෂණය කළ ඔහු, ලක්‍ෂ සංඛ්‍යාත ජනතාවක් වකුගඩු රෝගින් බවට පත්කළ වග අමතක කොට තිබේ. මුළු රටේම වකුගඩු රෝගීන්ට ඔහු සපයා දුන්නේ රුධිර පෙරණ කාන්දු යන්ත්‍ර 260කි. මාස 60න් අලූත් රටක් ගොඩ නගන්නට එක්සත් ජාතික පක්‍ෂය ඉදිරිපත් කර ඇති වැඩපිළිවෙළට විකල්ප ප්‍රතිපත්තියක් නොමැති තැන, අද ඔවුනට ඉතිරිව ඇත්තේ, බොරුවෙන් ජනතාව මුළා කිරීමට උත්සාහ දැරීම පමණි. එම කාලයේ දී ගොබෙල්ස් පරදවා එක්සත් ජනතා නිදහස් සන්ධානයේ මාධ්‍ය ප්‍රකාශකයින් පෙරට විත් තිබේ. එය චේතිය රජුත් අභිබවා යාමකි.බලය සඳහා ඕනෑම බොරුවක්, පාවාදීමක් සිදු කිරීමට තමා පසුබට නොවන බව, හම්බන්තොට ජනතාව අතහැර කුරුණෑගලට පැන යාමෙන්ම මහින්ද රාජපක්‍ෂ මහතා ඔප්පු කර තිබේ. රාජපක්‍ෂ පාලන යුග යනු දුන් ප්‍රතිඥා ඝාතනය කළ, බොරුව සමාජගත කරමින් ජනතාව නොමඟ යවා බලය ලබාගත් යුග බව ඉතාමත් පැහැදිලිය. ජනවාරි 08 වෙනිදා ජනතාව පලවා හැරියේ එම බොරුකාර, රැවටිලිකාර දේශපාලනයයි. යළිත් කලගෙඩි සෙල්ලම්වලින් එය ස්ථාපිත කිරීමට රාජපක්‍ෂවරුන්ට නොහැකි බව අවධාරණය කරමි. 2015 අගෝස්තු 09", "URL": "https://sinhala.adaderana.lk/news.php?nid=53143", "Category": null, "Parent URL": null}