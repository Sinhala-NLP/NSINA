{"Source": "Adaderana", "Timestamp": "April 27, 2015 11:30 am", "Headline": "19 සම්මත වෙන්න ඕනෑ - වෙස්සන්තරලා ලේසියෙන් බිහිවෙන්නේ නෑ", "News Content": "බොහෝ ජනාධිපතිවරුන් තමන්ගේ ගොඩවැඩිකර ගැනීමට මිසක් තමන්ගේ බලතල අඩුකර ගැනීමට ක්‍රියා නොකළ බව විපක්ෂ නායක නිමල් සිරිපාල ද සිල්වා මහතා පවසයි.ශ්‍රී ලංකා දේශපාලනයේ නොමැකෙන සටහනක් තබමින් මෛත්‍රීපාල සිරිසේන මහතා වෙස්සන්තර කෙනෙකුව කටයුතු කිරීම මහත් පිංකමක් බවත්,එවැනි වෙස්සන්තර රජවරුන් ලේසි පහසුවෙන් බිහිනොවන බවත් විපක්ෂ නායකවරයා කියා සිටියේ අද(27) පාර්ලිමේන්තුවේදී 19වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් අදහස් දක්වමිනි.ජනාධිපතිවරයාට යම් බලතලයක් ‍හෝ මින් ඉදිරියට හිමිවන්නේ ශ්‍රේෂ්ඨාධිකරණයේ තීන්දුව නිසා බවත්, එය හෝ මෛත්‍රීපාල සිරිසේන මහතා බලහත්කාරයෙන් තබාගැනීමට උත්සාහ කළ යමක් නොවන බවත් ඔහු පෙන්වාදුන්නේය.ශ්‍රී ලංකා නිදහස් පක්ෂය 19 වන ආණ්ඩුක්‍රම ව්‍යවස්ථා සංශෝධනයට එකඟ වන බවත්,එය සම්මත කර ගැනීම අත්‍යවශ්‍ය බවත් පෙන්වාදුන් සිරිපාල ද සිල්වා මහතා එසේ වුවද ඒ සඳහා නියමිත ක්‍රියා පටිපාටිය අනුගමනය කළ යුතු බව අවධාරණය කළේය.ව්‍යවස්ථා සංශෝධනය හඳුන්වා දුන් මොහොත් පටන් වගකිව යුතු විපක්ෂයක් ලෙස යම් යම් කරුණු සම්බන්ධයෙන් විවේචනාත්මක ප්‍රවේශයක් අනුගමනය කරනු ලැබුවේ ඊට මුළුමනින්ම සතුරුවීමේ අදහසින් නොව එය වඩාත් නිවරදි හා සාධනීය දිශානතියකට යොමුකර ගැනීමේ අරමුණෙන් බවද ඔහු පෙන්වා දුන්නේය.එසේ වුවද තවදුරටත් ව්‍යවස්ථා සංශෝධනයට අදාළව යම් යම් කරුණු එකතු කිරීමට හා සංශෝධනය විය යුතු තැන් කිහිපයක් පිළිබඳ අවධානය යොමුකරන බවත්,අද පස්වරුවේ ජනාධිපති,අගමැති,අධිකරණ ඇමති ආදීන් හමුවන විශේෂ හමුවේදී එම ගැටළු නිරාකරණය කරගත හැකි යයි තමන් අපේක්ෂා කරන බවත් ඔහු සඳහන් කළේය.", "URL": "https://sinhala.adaderana.lk/news.php?nid=50925", "Category": null, "Parent URL": null}