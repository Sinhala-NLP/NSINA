{"Source": "Adaderana", "Timestamp": "August 22, 2018 05:57 pm", "Headline": "මහින්ද නැවත බලයට පත්වීම උතුරේ ජනතාවගේ පැතුමයි", "News Content": "හිටපු ජනාධිපති මහින්ද රාජපක්ෂ මහතා නැවත බලයට පත්වන තුරු උතුරේ ජනතාව බලා සිටින බව දෙමළ ජාතික සන්ධානයේ හිටපු පාර්ලිමේන්තු මන්ත්‍රී සදාසිවම් කරුණාරත්නම් මහතා පවසයි. අනුරාධපුරයේ පැවැති මාධ්‍ය හමුවකට එක්වෙමින් මන්ත්‍රිවරයා මේ බව සදහන් කළේය. එහිදී අදහස් දැක්වු දෙමළ ජාතික සන්ධානයේ හිටපු පාර්ලිමේන්තු මන්ත්‍රී සදාසිවම් කරුණාරත්නම් මහතා මෙසේ පැවසීය. \"මහින්දගේ කාලයේ එල්.ටී.ටී.යේ හිටපු 14,000 ක් නිදහස් කළා. දැන් ඉන්නේ ඉතා කුඩා පිරිසක්. වර්තමාන ආණ්ඩුව ඔවුන් නිදහස් නොකිරිම ගැන දෙමළ වැසියන් සිත් වේදනාවෙන් ඉන්නේ. මහින්ද රාජපක්ෂ ජනාධිපතිවෙලා ඉන්න කාලයේ උතුරේ හොඳට සංවර්ධනය කෙරුණා. නමුත් මේ රජය එහෙම සංවර්ධනයක් කළේ නැහැ. ඒක මේ ජනතාවට තේරුම් ගිහින්. අද දෙමළ ජනතාව මහින්ද බලයට පත්විම ගැන කැමැත්තෙන් ඉන්නේ. ඒකට සුදුසු කාලය දැන්. \" එසේම ශ්‍රී ලංකා පොදු ජන පෙරමුණේ අරුන් තම්බි මුත්තු මහතා මෙසේ සඳහන් කළේය. \"සම්බන්ධන් මහතාගේ නායකත්වයෙන් යුතු විපක්ෂයක් අපට තිබෙනවා. ඔහු තමයි එකම විපක්ෂ නායකයා රජය ගෙනා අයවැය තුනකට සහය ලබාදුන්.ඔබ දෙමළ ජාතික සන්ධානයේ නායකයා නොවෙයි. අපිට තිබෙන ප්‍රශ්නය තමයි මේ රජය ජනතාවට වගකියන රජයක් ලෙස පවත්වාගෙන යාම. ඔබ දෙමළ ජාතික සන්ධානයේ නායකයා විතරක් නෙවෙයි, ඔබ විපක්ෂයේ නායකයා. ඔබ මෙය දිගටම සිදුකරගෙන ගියහොත් ඔබට ජාතියෙන් සමාවක් නැති වෙයි.\"", "URL": "https://sinhala.adaderana.lk/news.php?nid=94856", "Category": null, "Parent URL": null}