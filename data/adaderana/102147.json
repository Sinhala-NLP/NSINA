{"Source": "Adaderana", "Timestamp": "January 10, 2019 07:07 pm", "Headline": "මහනුවර ගින්නට හසු වු දරුපවුල රෝහලෙන් පිටව යයි", "News Content": "මහනුවර ගොඩනැගිල්ලක් ගිනිගත් සිද්ධියේදී අවස්ථානෝචිතව ක්‍රියාකර තම දරුවන් සහ බිරිඳව බේරාගත් පියා අද සිය දරුපවුලද සමඟින් රෝහලෙන් පිටව ගියේය. සිද්ධිය වූ අවස්ථාවේ තමා ක්‍රියාත්මක වූ ආකාරය පිළිබඳව එහිදී ඔහු අද දෙරණට සිය අත්දැකීම් හෙළිකළේය. මහනුවර යටිනුවර වීදීයේ වෙළෙඳ සංකීර්ණයක පසුගිය අඟහරුවාදා හදිසියේ හටගත් ගින්නකින් අනතුරුව පියෙකු සිය දරුවන්ගේ සහ බිරිඳගේ ජීවිත බේරාගැනීමේ අරමුණින් ඔවුන්ව මහල් පහක ගොඩනැගිල්ලකින් පහළට විසිකරන දර්ශන පෙළ , එය නැරඹුවන්ගේ සිත් කම්පනයට ලක්කළේය. කෙසේවෙතත් සිදුවීමෙන් දිවි ගලවා ගත් රාමනාදන් රාමරාජ් ඇතුළු පවුලේ සාමාජිකයින් ප්‍රතිකාර සඳහා මහනුවර ශික්ෂණ රෝහලට ඇතුලත් කෙරුණි. රෝහලේ සිට රාමනාදන් රාමරාජ් තමන් මුහුණදුන් අනපේක්ෂිත බිහිසුණු අත්දැකීම අද දෙරණට පැහැදිළි කලේය. ප්‍රතිකාර වලින් අනතුරුව ඊයේ පස්වරුවේ රෝහලෙන් පිටව යාමට රාමරාජ්ගේ පවුලට වෛද්‍යවරුන්ගෙන් අවසර ලැබුණත් ඔවුන්ට රෝහලෙන් පිටව යාමට නොහැකි වූයේ ඔවුන් පදිංචිව සිටි නිවස ගිනිබත් වීමෙන් අනතුරුව නවාතැන් ගැනීමට හිසට සෙවණක් නොමැති වීම හේතුවෙනි. ‍කෙසේවෙතත් පදිංචියට නවාතැනක් සොයාගන්නා තෙක් රෝහලේ රැඳී සිටින ලෙස ඔවුන්ට පැවසීමට තරම් මහනුවර ශික්ෂණ රෝහලේ බලධාරීන් කරුණාවන්ත වී තිබුණි. එවැනි පසුබිමක රාමරාජ්ගේ පවුල මුහුණපා සිටින අසරණ තත්වය සැලවීමෙන් අනතුරුව මහනුවර ශ්‍රී වෛශාඛ්‍යධාන සංග්‍රහ සමිතියේ සාමාජිකයින් ඔවුන්ට තාවකාලිකව පදිංචි වීම සඳහා සිය සමිති ගොඩනැගිල්ලේ කාමරයක් ලබාදීමට ඉදිරිපත් වන්නේ රාමරාජ් ඇතුළු පවුලට අස්වැසිල්ලක් සපයමිනි. ඒ අනුව අද දහවල් රාමරාජ් සිය දරුවන් සහ බිරිඳ සමඟ රෝහලෙන් පිටව ගියේය. රෝහලෙන් පිටව යාමෙන් පසු රාමරාජ් පළමුවෙන්ම පැමිණෙන්නේ තමන් කලක් තිස්සේ පදිංචි වී සිටි ගින්නෙන් මුළුමනින්ම විනාශ වූ නිවස වෙතයි. අනතුරුව ඔහු සිය දරු තිදෙනා සහ බිරිඳ සමඟ මහනුවර ශ්‍රී වෛශාඛ්‍යධාන සංග්‍රහ සමිතියේ සාමාජිකයින් විසින් ඔවුන්ට ලබාදුන් තාවකාලික නවාතැන වෙත පැමිණියේය.", "URL": "https://sinhala.adaderana.lk/news.php?nid=102147", "Category": null, "Parent URL": null}