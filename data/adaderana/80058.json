{"Source": "Adaderana", "Timestamp": "November 17, 2017 04:47 pm", "Headline": "ඩයිනමයිට් දාලා මරපු මාළු කිලෝ 167 ක් පෑලියගොඩ මාළු කඩේදී අල්ලයි", "News Content": "ඩයිනමයිට් යොදා මරණ ලද කිලෝග්‍රෑම් 167 ක මත්ස්‍යයින් තොගයක් පෑලියගොඩ මධ්‍යම මත්ස්‍ය වෙළෙඳපොළේ අලෙවි කරමින් තිබියදී සොයාගෙන තිබේ. ධීවර හා ජලජ සම්පත් සංවර්ධන අමාත්‍යංශයේ විශේෂ වැටලීම් ඒකකයේ නිලධාරීන් පිරිසක් විසින් මෙම වැටලීම සිදුකළ බව එම අමාත්‍යංශය සඳහන් කළේය. ධීවර අමාත්‍යංශය මඟින් තහනම් ආපන්න භාවිතය මඟින් මසුන් ඇල්ලීම වැලැක්වීම සඳහා අවශ්‍ය නීති ප්‍රතිපාදන මේ වන විට ක්‍රියාත්මක කර තිබේ. විශේෂයෙන්ම ඩයිනමයිට් වැනි පුපුරණ ද්‍රව්‍ය යොදා මරණ ලද මසුන් කිසිසේත් මිනිස් පරිභෝජනය නුසුදුසු බව එම අමාත්‍යංශය සදහන් කළේය. තහනම් ක්‍රම මඟින් මරණ ලද මත්ස්‍යයින් පෑලියගොඩ මත්ස්‍ය වෙළෙඳපොල සංකීර්ණයට හා වෙනත් ස්ථානවලට සපයන්නන් පිලිබඳ සොයා බලන ලෙස විෂයභාර අමාත්‍ය මහින්ද අමරවීර මහතා නිලධාරීන්ට උපදෙස් ලබා දී තිබේ.", "URL": "https://sinhala.adaderana.lk/news.php?nid=80058", "Category": null, "Parent URL": null}