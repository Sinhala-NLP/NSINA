{"Source": "Adaderana", "Timestamp": "September 26, 2013 03:15 pm", "Headline": "ලංකා ගුරු සංගමයේ ජාතික සම්මේලනය ති‍්‍රකුණාමලයේදී", "News Content": "ලංකා ගුරු සංගමයේ 56 වෙනි ජාතික සම්මේලනය 2013 සැප්තැම්බර් 27 දින පෙ.ව. 10 සිට ති‍්‍රකුණාමලය ශී‍්‍ර මාදුමෛඅම්බාල් මහා විදුහල් ශාලාවේදී පැවැත්වේ. 56 වසරක දිගු ඉතිහාසයක් ඇති ලංකා ගුරු සංගමය මේ වන විට අධ්‍යාපන ක්ෂේත‍්‍රයේ උද්ගතව ඇති දැවැන්ත අර්බුදකාරීත්වය සමනය කළ යුතු බවට හඬ නඟන බව සඳහන් වේ. වැඩිදුරටත් සඳහන් වන්නේ ලංකා ගුරු සංගමය උතුරු නැගෙනහිර ඇතුළු මෙරට සමස්ත සිසු දරුවන්ගේ නිදහස් අධ්‍යාපන අයිතිය වෙනුවෙන් පෙනී සිටිමින් අරගල කරන, එමෙන්ම ගුරු-විදුහල්පතිවරුන්ගේ වෘත්තීය අයිතිවාසිකම් වෙනුවෙන් පෙනී සිටින ගුරු හා විදුහල්පති වෘත්තීය සමිතියක් වන බවයි. මෙම 56 වෙනි ජාතික සම්මේලනයේදී ලංකා ගුරු සංගමය අධ්‍යාපන ක්ෂේත‍්‍රයටත්, ගුරු-විදුහල්පතිවරුන්ගේ ගැටළු විසදා ගැනීමටත්, පාසල් සිසුන්ගේ අධ්‍යාපන අයිතිය රැකදීමටත් අදාළ යෝජනා හා ඉල්ලීම් ගණනාවක් සම්මත කර ගැනීමට නියමිතය බවද කියා සිටී. එමෙන්ම විශ්වවිද්‍යාල ආචාර්යවරු අරගලයක් ඔස්සේ සමාජ ගත කළ රටේ සමස්ත අධ්‍යාපනය වෙනුවෙන් දළ දේශීය නිෂ්පාදිතයෙන් 6% ක් වෙන් කළ යුතුය යන ඉල්ලීම් ද, ගුරු-විදුහල්පතිවරුන්ගේ වැටුප් විෂමතා ඉවත් කරගැනීම හා උතුරු නැගෙනහිර දරුවන්ගේ නිදහස් අධ්‍යාපන අයිතිය සුරැකීම ආදී ඉල්ලීම් ද මීට ඇතුලත් වන බව සඳහන් ය. ලංකා ගුරු සංගමය ඉදිරි වසරේදී මෙම ඉල්ලීම සහ යෝජනා සමඟ අධ්‍යාපන හා ක්ෂේත‍්‍රයේ යහපැවැත්ම වෙනුවෙනුත්, රටේ යහපාලනය හා ප‍්‍රජාතන්ත‍්‍රවාදය ස්ථාපිත කිරීම වෙනුවෙනුත් වූ අරගලය පෙරට ගෙන යන බව හෙතෙම ප්‍රකාශ කර ඇත.", "URL": "https://sinhala.adaderana.lk/news.php?nid=37715", "Category": null, "Parent URL": null}