{"Source": "Adaderana", "Timestamp": "May 18, 2013 03:28 pm", "Headline": "දුරකථනයෙන් ධීවරයින්ට නිදහස ඉල්ලයි", "News Content": "ශ්‍රී ලංකාව භාරයේ පසුවන ඉන්දීය ධීවරයින් 25 දෙනා නිදහස් කරන ලෙස ඉන්දීය විදේශ කටයුතු අමාත්‍ය සල්මන් කුර්ෂිඩ් මහතා ඉල්ලීමක් කර තිබේ. මේ පිලිබදව ඉතා ඉක්මනින් සලකා බලා කටයුතු කරන ලෙස ඉන්දීය විදේශ අමත්‍යවරයා මෙරට විදේශ අමාත්‍ය මහාචාර්ය ජී.එල් පීරිස් මහතා වෙත දැනුම් දී ඇත. ශ්‍රී ලංකා බලධාරීන් භාරයේ පසුවන ඉන්දීය ධීවරයින් අතර පසුගිය නොවැම්බර් මාසයේ සිට අත්අඩංගුවේ පසුවන ධීවරයින් 05 දෙනෙකු ද සිටින බව සල්මන් කුර්ෂිඩ් මහතා පවසා තිබේ. ඉන්දීය විදේශ අමාත්‍යවරයා මෙරට විදේශ අමාත්‍ය මහාචාර්ය ජී.එල් පීරිස් මහතා සමග පැවති දුරකථන සාකච්ජාවක දී මෙම ඉල්ලීම සිදුකර ඇති බව සඳහන්ය. මෙහිදී අදහස් දක්වා ඇති මහාචාර්ය ජී.එල් පීරිස් මහතා පවසා ඇත්තේ පෝක් සමුද්‍ර සන්ධිය ආශ්‍රිතව පවතින ධීවර ගැටලුව සම්බන්ධයෙන් සාකච්ජා කිරීම සඳහා දෙරටේ ධීවර සම්මේලන අතර හමුවක් පැවැත්විය යුතු බවයි. මෙයට බාධාවක් වී ඇත්තේ තමිල්නාඩුවේ ශ්‍රී ලංකා විරෝධී ප්‍රතිපත්තිය බව ද මහාචාර්ය ජී.එල් පීරිස් මහතා පවසා ඇත.", "URL": "https://sinhala.adaderana.lk/news.php?nid=34193", "Category": null, "Parent URL": null}