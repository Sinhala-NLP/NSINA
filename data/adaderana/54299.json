{"Source": "Adaderana", "Timestamp": "October 7, 2015 01:31 pm", "Headline": "පහේ කඩඉම උඩින්ම ‍ගොඩගිය කෑගල්ලේ දෙන්නාට දෙලක්ෂයක්", "News Content": "මෙවර ශිෂ්‍යත්ව විභාගයෙන් දිවයිනේ ප්‍රථම ස්ථානය හිමිකරගත් සබරගමුව පළාතේ සිසුවාට සහ සිසුවියට මූල්‍ය පරිත්‍යාගයක් සිදුකිරීමට පළාත් ප්‍රධාන අමාත්‍ය මහීපාල හේරත් මහතා තීරණය කර තිබේ. ඔවුන්ට රුපියල් ලක්ෂය බැගින් මූල්‍ය පරිත්‍යාගයක් ලබාදෙන බව රත්නපුර පළාත් සභා සංකීර්ණයේ පැවති මාධ්‍ය හමුවට එක්වෙමින් ප්‍රධාන අමාත්‍යවරයා සඳහන් කළේය.මෙවර ශිෂ්‍යත්ව විභාගයෙන් ලකුණු 196 බැගින් ලබාගනිමින් සිසු සිසුවියන් තිදෙනෙකු දිවයිනේ ප්‍රථම ස්ථානයට පත්වූ අතර ඉන් දෙදෙනෙකු කෑගල්ල දිස්ත්‍රික්කයෙන් වාර්තා වුණි.ඒ කෑගල්ල මාකූර කණිෂ්ට විද්‍යාලයේ කවිෂ්ක වනිගසේකර සිසුවා සහ මාවනැල්ල උස්සාපිටිය ශ්‍රී සුමංගල කණිෂ්ට විද්‍යාලයේ මෙලනි විජේසිංහ සිසුවිය යි. ඔවුන් දෙදෙනාගේ ඉදිරි අධ්‍යාපන කටයුතු සාර්ථකව සිදුකරගෙන යාම සඳහා උනන්දු කිරීමේ අරමුණින් මෙම මූල්‍ය පරිත්‍යාගය සිදුකරන බව පළාත් ප්‍රධාන අමාත්‍ය මහීපාල හේරත් මහතා පැවසුවේය.", "URL": "https://sinhala.adaderana.lk/news.php?nid=54299", "Category": null, "Parent URL": null}