{"Source": "Adaderana", "Timestamp": "February 22, 2018 07:16 pm", "Headline": "නාමල්ගේ විදෙස් ගමන් තහනම තාවකාලිකව ඉවත් කරයි ", "News Content": "පාර්ලිමේන්තු මන්ත්‍රී නාමල් රාජපක්ෂ මහතාට පනවා තිබූ විදෙස් ගමන් තහනම අප්‍රේල් 26 වනදා දක්වා තාවකාලිකව ඉවත් කිරීමට කොළඹ මහේස්ත්‍රාත් අධිකරණය නියම කර තිබේ. පාර්ලිමේන්තු මන්ත්‍රීවරයෙකු ලෙස කටයුතු කරමින් නීති විරෝධී ලෙස උපයාගත් රුපියල් මිලියන 15ක මුදලක් සමාගමක ආයෝජනය කිරීම මගින් මුදල් විශුද්ධීකරණය වැලැක්වීමේ පනත යටතේ වරදක් සිදුකර ඇති බවට නාමල් රාජපක්ෂ මහතාට එරෙහිව චෝදනා එල්ල වී තිබේ. නේපාලයේ සහ රුසියාවේ සංචාරය සඳහා අවසර ලබාදෙන ලෙස නාමල් රාජපක්ෂ මහතා වෙනුවෙන් පෙනී සිටි නීතීඥවරුන් කළ ඉල්ලීමට අධිකරණයේ අවසරය හිමිවූ බව අද දෙරණ අධිකරණ වාර්තාකරු පැවසීය.", "URL": "https://sinhala.adaderana.lk/news.php?nid=84701", "Category": null, "Parent URL": null}