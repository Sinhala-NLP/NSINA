{"Source": "Adaderana", "Timestamp": "August 10, 2015 03:33 pm", "Headline": "ඩිලාන්ගේ  ප්‍රහසනය දකින විට සිහිවෙන්නේ හිස වැල්ලේ සඟවාගත් පැස්බරෙක්", "News Content": "2014දී ඉතාලියෙන් ශ්‍රී ලංකාවට ලැබුණු රැකියා කෝටාවට හිමි වීසා 600න් 500ක් ඩිලාන් පෙරේරා විෂයභාර ඇමතිවරයාව සිටියදී එක් වීසාවක් රුපියල් ලක්ෂ 15 බැගින් විකුණා ඇතැයි දැනගන්නට ඇති බව බස්නාහිර පළාත් සභාවේ විපක්ෂයේ ප්‍රධාන සංවිධායක හර්ෂණ රාජකරුණා මහතා පවසයි.මාධ්‍ය නිවේදනයක් නිකුත් කරමින් ඔහු සඳහන් කරන්නේ ඉතිරි වීසා 100ද ඩිලාන් පෙරේරා මහතා විසින් හිතවත් පිරිසකට ලබාදී ඇති බවයි.ඒ මහතා විසින් නිකුත් කළ එකී නිවේදනය වැඩිදුරටත් පහත පරිදිය.බස්නාහිර පළාත් සභාවේ විපක්ෂයේ ප්‍රධාන සංවිධායක සහ ගම්පහ දිස්ත්‍රික් එක්සත් ජාතික පක්‍ෂ අපේක්‍ෂක හර්ෂණ රාජකරුණා මහතා නිකුත් කළ නිවේදනය.රටට හිමි වූ ඉතාලි රැකියා කෝටාව තුළින් සිදු කළ අත යට ගනුදෙනු පිළිබඳව ඩිලාන් පෙරේරා වහාම රටට හෙළිකළ යුතුය. රටේ තරුණ පරපුරේ සිහින බොඳ කරමින් ඩිලාන් පෙරේරා සිදුකර ඇති රැකියා හොරකම අතිවිශාල වූවකි. 1977 බලයට පත් එක්සත් ජාතික පක්‍ෂ රජය විදෙස් රැකියා ප්‍රවර්ධනය සහ රටට විදෙස් රැකියා ලබා ගැනීම සඳහා ස්ථාපිත කළ විදේශ සේවා නියුක්ති කාර්යාංශය තුළින් දහස් සංඛ්‍යාත තරුණ පිරිසකට විදෙස් රැකියා හිමිකර ගැනීමේ අවස්ථාව හිමි විය. එසේ ලැබුණ රැකියා සඳහා තරුණ කොටස් හි විශාල ඉල්ලූමක් තිබෙන්නේ ඉතාලිය, මැලේසියාව, දකුණු කොරියාව, සිංගප්පූරුව වැනි රටවල රැකියා සඳහා ය.ඩිලාන් පෙරේරා කුරුණෑගල දිස්ත්‍රික් අපේක්‍ෂක මහින්ද රාජපක්‍ෂගේ විදෙස් රැකියා ප්‍රවර්ධන අමාත්‍යවරයා ලෙස කටයුතු කළ කාලයේ දී මෙලෙස ලැබුණු ඉතාලි රැකියා කෝටාවෙන් අතිසූක්‍ෂම ලෙස මුදල් සම්භාරයක් අයථා ලෙස උපයා ගෙන ඇත. 2014 වසරේ ඉතාලියෙන් ශ්‍රී ලංකාවට හිමි වුණ රැකියා කෝටාවට හිමි වීසා ප්‍රමාණය 600 කි. එයින් ශ්‍රී ලංකාවේ තරුණ තරුණියන්ට හිමි වූ වීසා ප්‍රමාණය 100 කි. ඉතිරි 500 ඔහු විසින් ඉතාලියේ වීසා නොමැතිව සිටින ශ්‍රී ලාංකික තරුණ තරුණියන්ට විකුණා දමා ඇත. එක් වීසාවක් විකුණා ඇත්තේ රුපියල් ලක්ෂ 15 කට බව ද දැනගන්නට ඇත. ශ්‍රී ලංකාවට ලබා දුන් වීසා 100 ලබා දී ඇත්තේ ද තමන්ට හිතවත් පිරිසකට ය. එයින් ද බහුතරයක් ලබා දී ඇත්තේ ද එවකට අමාත්‍යවරුන් පවා පාලනය කළ තාරුණ්‍යයට හෙටක් වැඩසටහනට නායකත්වය දුන් තරුණ මන්ත්‍රීවරයෙකුගේ නාම ලේඛනයකට ය.මෙම දූෂණ ගනුදෙනුවේ බරපතළම සිදුවීම වන්නේ රැකියා සඳහා තරුණ තරුණියන් යොමු කරලීමේ නීත්‍යානුකූල වගකීම පැවරෙන විදේශ සේවා නියුක්ති කාර්යාංශයෙන් එම කාර්යාවලිය මුදවා ගනිමින් ඩිලාන් පෙරේරා ඍජුවම තම අමාත්‍යාංශය හරහා එය සිදු කිරීම ය. රැකියා අයදුම්පත් කැඳවා විනිවිද භාවයකින් සිදුකළ යුතු ක්‍රියාවලිය ඍජුවම අමාත්‍යාංශය යටතට පවරා ගනු ලැබූයේ මෙම මහා රැකියා මංකොල්ලය සිදු කිරීමට ය. එය ශ්‍රී ලංකාවට හිමි විය යුතු ව තිබූ විදෙස් මහා ධන උල්පතක් තම විදෙස් ගිණුම්වලට දමා ගැනීමේ නිර්ලැජ්ජිත එමෙන්ම නීතියට පටහැනි ක්‍රියාවක් බව අවධාරණය කරමු. මෙම මුදල් තැන්පත් කළ විදෙස් බැංකු ගිණුම් හිමියන් කවුරුන්දැයි ඩිලාන් වහාම රටට හෙළි කළ යුතු ය. මෙම විදෙස් රැකියා මංකොල්ලයේ අවාසනාවන්ත ප්‍රතිඵලය වූයේ ලංකාවට ලබා දී තිබූ ඉතාලි රැකියා කෝටාව ඉතාලි බලධාරීන් විසින් අත්හිටුවීම ය. එය එසේ වූයේ ඇයි දැයි ඩිලාන් පෙරේරා මීළඟ ප්‍රවෘත්ති සාකච්ඡාවේ දී රටට පැහැදිලි කළ යුතුව ඇත. එයට පෙර අවශ්‍ය නම් වස කුප්පියක් ළඟ තබා ගත්තාට කම් නැත.පසුගියදා විදේශ සේවා නියුක්ති කාර්යාංශයේ වත්මන් සභාපති ඇතුළු නිලධාරීන් පිරිසක් ඉතාලියට ගොස් මේ පිළිබඳව කළ සාකච්ඡාවේ ප්‍රතිඵලයක් වශයෙන් ඒ වන විට රටට අහිමි වූ රැකියා 600 සංඛ්‍යාව 300 දක්වා අඩුකොට ලබා දීමට එරට බලධාරීන් එකඟ වී ඇත. එම අඩු සංඛ්‍යාව හෝ මේ රටේ තරුණ පරපුර වෙනුවෙන් යහපාලන රජය ලබා ගත් ජයග්‍රහණයකි. ගෙවී ගිය කාල සීමාව තුළ රටේ ප්‍රතිරූපය ජාත්‍යන්තර වශයෙන් කෙලසා දමමින්, රටේ අහිංසක තරුණ තරුණියන්ට හිමි වූ රැකියා අවස්ථාවලින් ද තම සාක්කුව පුරවා ගත් මෙම හොර නඩය මීළඟ මැතිවරණයේ දී සම්පූර්ණයෙන්ම පරාජය කිරීම අපගේ වගකීම වේ.ඩිලාන් පෙරේරා සන්ධාන ප්‍රවෘත්ති සාකච්ඡාවලට වස කුප්පි, හිස් කලගෙඩි ගෙනවිත් කරනු ලබන ප්‍රහසනය දකින විට අපට සිහිපත් වන්නේ හිස වැල්ලේ සඟවාගත් පැස්බරකු පමණි.2015 අගෝස්තු 10", "URL": "https://sinhala.adaderana.lk/news.php?nid=53156", "Category": null, "Parent URL": null}