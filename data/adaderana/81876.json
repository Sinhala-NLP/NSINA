{"Source": "Adaderana", "Timestamp": "December 21, 2017 08:22 am", "Headline": "හෙද පීඨය සඳහා ජනපති මුල්ගල තබයි ", "News Content": "කොළඹ විශ්ව විද්‍යාලයට අනුබද්ධ හෙද පීඨය සඳහා මුල් ගල් තැබීම ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවත්වා තිබේ. ශ්‍රී ජයවර්ධනපුර හෙද විදුහල් පරිශ්‍රයේ ඉදි කෙරෙන නව හෙද පීඨයේ ඉදිකිරීම් ආරම්භ කිරීමට අදාළ සමරු ඵලකය නිරාවරණය කිරීමද මෙහිදී ජනාධිපතිවරයා විසින් සිදුකරනු ලැබීය. රජයේ ප්‍රතිපාදන මත ඉදි කෙරෙනෙ මෙම හෙද පීඨය සඳහා වැය කෙරෙන මුළු මුදල රුපියල් බිලියන 14.5 කි. මහල් 17කින් සමන්විත හෙද පීඨය තුළ එකවර හෙද හෙදියන් 2000ක් පමණ පුහුණු කිරීමට හැකියාව පවතින බව ජනාධිපති මාධ්‍ය අංශය සඳහන් කළේය. එම හෙද හෙදියන් සඳහා නේවාසිකාරගාර ඉදිකරනු ලබන්නේ නැගෙනහිර මූලික රෝහල් භූමියේ වන අතර එය ක්‍රීඩා පහසුකම් , පිහිනුම් තටාක, කායවර්ධන මධ්‍ය ස්ථාන ඇතුළු සියළු පහසුකම් වලින් සමන්විත වේ. දේශීය වශයෙන් හෙදකම පිළිබඳව පිළිගත් උපාධිදාරීන් බඳවාගැනීම, හෙද සේවාවේ විදේශ රැකියා සඳහා පුහුණුව හා දැනුම ලබාදීම, හෙද සේවා විශේෂඥතා දැනුම වර්ධනය කිරීම මෙම හෙද පීඨය ඉදි කිරීමේ අරමුණ වී තිබේ.", "URL": "https://sinhala.adaderana.lk/news.php?nid=81876", "Category": null, "Parent URL": null}