{"Source": "Adaderana", "Timestamp": "July 11, 2011 02:34 pm", "Headline": "ශ්‍රී ලාංකික සරණාගතයින් පිළිගන්නේ නෑ-නවසීලන්තය කියයි", "News Content": "නවසීලන්තය බලා යමින් සිටි ශ්‍රී ලාංකික සරණාගතයින් 85 දෙනෙකු පමණ රැගත් නෞකාව මුදාහැරීම ඉන්දුනීසියානු බලධාරීන් විසින් ප්‍රතික්ෂේප කර ඇතැයි විදෙස් මාධ්‍ය උපුටා දක්වයි. ඉන්දුනීසියානු බින්ටන් දූපතේ තන්යුන්ග් පිනෑන්ග් නගරාශ්‍රිත මුහුදු සීමාවේ පසුගිය සෙනසුරාදා මෙම නෞකාව නැංගුරම් ලා තිබේ. රොයිටර් පුවත් සේවයේ ඡායාරූප ශිල්පියෙකු වූ යූලි සෙපේරි මෙම නෞකාවේ සරණාගතයින් හමුවූ පසු තමන්ට අවශ්‍යව ඇත්තේ නවසීලන්තය බව පවසා ඇතැයි රොයිටර් පුවත් සේවය උපුටා දක්වයි. මෙම සරණාගතයින් නෞකාව අතහරින්නට සූදානම් නැති බවත්,එක්සත් ජාතීන්ගේ මැදිහත්වීමකින් හෝ තමන්ට නවසීලන්තයට ළඟාවිමට හැකියාවක් ඇත්දැයි විමසා සිටින බවත් යූලි සෙපේරි කියා සිටියි. \"අපි නවසීලන්තයට යනවා..කරුණාකර අපට උදව් කරන්න\"මෙම සරණාගතයින් හඬමින් පවසා සිටිය බව යූලි සෙපේරි සඳහන් කර තිබේ. මලයාසියාවේ වසර දෙකක් තිස්සේ ජීවත්වෙන මෙම නෞකාවේ සිටි තවත් සරණාගතයෙකු පවසා ඇත්තේ ශ්‍රී ලංකාවේ සිය පවුල ඝාතනය කරනු ලැබ ඇති බවයි. මෙහිදී නෞකාවෙන් පිටතට පැමිණීමට වඩා නෞකාව තුළම මියයාම වඩා හොඳ බව හෙතෙම පවසා ඇතැයි රොයිටර් සඳහන් කරයි. තමන් මෙම නෞකාව පිළිබඳ සවිඥානක බව නවසීලන්ත විදේශ කටයුතු අමාත්‍යංශය විසින් ප්‍රකාශ කර ඇතත් ඊට වැඩි යමක් ප්‍රකාශයට පත්කර නැතැයි සඳහන් වේ. එසේ වුවද ශ්‍රී ලාංකික සරණා‍ගතයින් 85 දෙනාගේ ක්‍රියා මාර්ගය අනුමත නොකරන බවත්,ඔවුන් පිළිගැනීමට තම රට සූදානම් නැති බවත් නවසීලන්ත අග්‍රාමාත්‍ය ජෝන් කී මහතා පවසා ඇතැයි නවසීලන්ත මාධ්‍ය උපුටා දක්වයි.", "URL": "https://sinhala.adaderana.lk/news.php?nid=17336", "Category": null, "Parent URL": null}