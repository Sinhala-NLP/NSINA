{"Source": "Adaderana", "Timestamp": "March 1, 2016 05:12 pm", "Headline": "ආර්ථික සභාවක් ඇති කළ යුතුයි", "News Content": "ශ්‍රි ලංකා ආර්ථිකයේ වර්තමාන තත්ත්වය අනුව වාර්ෂික අපනයනය හා ආනයනය අතර ඩොලර් මිලියන 6ක පරතරයක් ඇතිවී ඇති බව පිවිතුරු හෙළ උරුමයේ නායක උදය ගම්මන්පිල මහතා පවසයි.ශ්‍රි ලංකාව ණය ගෙවීමට ඩොලර් බිලියන 6ක් අවශ්‍ය බවත්, වාර්ෂිකව මෙම ගෙවීම් සිදු කරනු ලැබුවේ චීනය මඟින් ලැබුණු ඝෘජු මෙන්ම වක්‍ර වාර්ෂික ආයෝජන මඟින් බවත් ඒ මහතා පෙන්වා දී තිබේ.චීනයේ සහය ඇතිව රටේ ආර්ථිකය ඉදිරියට රැගෙන යාමේදී, වර්තමාන ආණ්ඩුව විසින් ඉන්දියාවේ පොරොන්දුවලට රැවටී චීනයේ ආයොජනයක් වූ පෝර්ට්සිටි ව්‍යාපෘතිය අතර මඟ නවතා දැමීමට කටයුතු කර ඇති බව පෙන්වා දී ඇත.මෙම පෝර්ට්සිටි ව්‍යාපෘතිය අතර මඟ නවතා දැමීම චීන රජය අපහසුතාවයකට පත් කරන්නක් බවත්, ලොව බලවත් රටවල් චීනය සමඟ නිරන්තර සහයෝගයෙන් කටයුතු කරන බවත් පෙන්වා දී තිබේ.විවිධ රට වල විදේශීය නායකයින් මෙරටට පැමිණියද, මැති ඇමතිවරුන් විදේශීය සංචාරවලට ගියද ඒ කිසිදු අවස්ථාවකින් සැළකිය යුතු ආයොජනයක් රටට හිමි නොවූ බවත්, චීන රජය උදව් නොකළහොත් දැවැන්ත ආර්ථික කඩා වැටීමකට ශ්‍රී ලංකාව පත් වන බවද ඒ මහතා පෙන්වා දී ඇත.මෙලෙස දිනෙන් දින රටේ ආර්ථිකය අවපාතයකට ලක්වීම යහපාලනය වන බව ඒ මහතා පෙන්වා දී තිබේ.2004 වර්ෂයේ එක්සත් ජාතික පක්ෂ ආණ්ඩුව පෙරළීමෙන් පසුව ශ්‍රී ලංකාව 104% දක්වා තිබු ණය මුදල පසු ගිය ආණ්ඩුව විසින් 74% දක්වා පහත දැමූ බවත්, අද වන විට ඉතිහාසයේ නොවූවිරූ අයුරින් ආර්ථිකය කඩා වැටී ඇති බව ඔහු පෙන්වා දෙයි.මේ නිසාවෙන් පක්ෂ පාට භේදයකින් තොරව ආර්ථික විශේෂඥයින්ගෙන් යුතු ආර්ථික සභාවක් ඇති කළ යුතු බව ඒ මහතා පවසයි.", "URL": "https://sinhala.adaderana.lk/news.php?nid=57777", "Category": null, "Parent URL": null}