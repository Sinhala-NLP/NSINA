{"Source": "Adaderana", "Timestamp": "June 20, 2017 06:51 pm", "Headline": "GMOAවෙන් ඩෙංගු මර්දනයට විද්‍යාත්මක යෝජනාවක්", "News Content": "ඉදිරි සතියක කාලය තුළ ඩෙංගු මර්දනය සඳහා විද්‍යාත්මක පදනමකින් යුත් යෝජනා මාලාවක් ජනාධිපතිවරයා වෙත භාරදීමට තීරණය කළ බව රජයේ වෛද්‍ය නිලධාරීන්ගේ සංගමය පවසයි. අද(20) දින පැවති ඩෙංගු ක්‍රියාකාරී කමිටු රැස්වූ අවස්ථාවේදී එම තීරණයට එළඹුණු බව එම සංගමය සඳහන් කළේය. එමෙන්ම ඩෙංගු රෝගය වසංගත තත්ත්වයක් බවට පත්ව ඇති දිස්ත්‍රික්ක සඳහා දිස්ත්‍රික් සම්බන්ධීකාරකවරුන් පත් කිරීමටද ඒ හරහා බිම් මට්ටමින් අදාළ කටයුතු නිසි පරිදි සිදුවන්නේද යන්න පිළිබඳව පසු විපරම් කිරීමටද එහිදී තීරණය කර තිබේ. මහජනතාව සඳහා අවශ්‍ය තොරතුරු ලබා දීම වෙනුවෙන් දුරකතන අංකයක් විවෘත කිරීමටද තීරණය කළ අතර ඒ පිළිබඳ වැඩිදුර තොරතුරු ඉදිරියේදී දැනුම් දෙන බව රජයේ වෛද්‍ය නිලධාරීන්ගේ සංගමය සඳහන් කළේය.", "URL": "https://sinhala.adaderana.lk/news.php?nid=74399", "Category": null, "Parent URL": null}