{"Source": "Adaderana", "Timestamp": "August 10, 2019 11:11 am", "Headline": "ජීවිත 70 000ක් අහිමි කළ නාගසාකි සංහාරයට වසර 74යි", "News Content": "ජපානයේ නාගසාකි නගරය වෙත න්‍යෂ්ටික බෝම්බ ‍හෙලීමේ 74වැනි සංවත්සරය ඊයේ (09) දිනට යෙදී තිබුණි. උත්සවය පැවැත්වුණේ ජපාන අගමැතිවරයාගේ ප්‍රධානත්වයෙනි. පුද්ගලයින් 70 000කට ආසන්න පිරිසකට මරණය කැඳවූ නාගසාකි න්‍යෂ්ටික බෝම්බ ප්‍රහාරය එල්ල වී වසර 74ක් සනිටුහන් වී ඇත. ඒ වෙනුවෙන් නාගසාකි සාම ස්මාරකය සමීපයේ පැවැති අනුස්මරණ උත්සවයක් සදහා සිය ගණනක් වූ පිරිසක් එක්ව සිටියේය. උත්සවය ජපාන අගමැති ෂින්සෝ අබේගේ සහභාගීත්වයෙන් පැවැති අතර එහිදී ඔහු පැවසුවේ න්‍යෂ්ටික අවි සදාකාලිකව තුරන්කිරීම සදහා කැපවී කටයුතු කරන බවයි. න්‍යෂ්ටික අවි තහනම් කිරීමේ ගිවිසුමකට එළඹීම සදහා ජපානය කැපවිය යුතු බව මේ අතරතුර සිය මතය ප්‍රකාශ කළ නාගසාකි නගරාධිපති තමිනිසා ටාවූ ද සඳහන් කළේය. එමඟින් ආධ්‍යාත්මික සාමයක් පවත්වාගැනීමට හැකි බව ඔහු ගේ මතයයි. රාත්තල් 10 000ක් බරින් යුත් ප්ලූටෝනියම් බෝම්බයක් ජපානයේ නාගසාකි නගරය වෙත හෙලීමට අමෙරිකාව කටයුතු කළේ 1945 වසරේ අගෝස්තු මස 09 වැනිදායි. ඒ හිරෝෂිමා න්‍යෂ්ටික බෝම්බ හෙළීමෙන් තෙදිනකින් අනතුරුවයි. එය පොළොවේ සිට මීටර් 500ක් ගුවනේදී පුපුරා ගිය අතර ඉන් එක් ක්ෂණයකින් පුද්ගලයින් 27 000ක් මිය ගියේය. වසර අවසානය වන විට එය 70 000 ක් ලෙස ඉහළ ගිය අතර මෙය සැලකෙන්නේ මානව ඉතිහාසයේ සිදුවූ දැවැන්තම මානව සංහාරවලින් එකක් ලෙසයි. ඉන් අනතුරුව ජපානය අවි අත්හැර කොන්දේසි විරහිතව තමන් යටත් වන බව ප්‍රකාශ කළේ දෙවැනි ලෝක සංග්‍රාමයේ සිය භුමිකාව අවසන් කරමින්.", "URL": "https://sinhala.adaderana.lk/news.php?nid=116216", "Category": null, "Parent URL": null}