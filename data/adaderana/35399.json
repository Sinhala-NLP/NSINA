{"Source": "Adaderana", "Timestamp": "July 1, 2013 03:10 pm", "Headline": "එල්.ටී.ටී.ඊ. තහනම නිවැරදියි", "News Content": "එල්.ටි.ටි.ඊ. සංවිධානයට ඉන්දියාව තුළ පනවා ඇති තහනම නිවැරදි බවට මදුරාසි මහාධිකරණය අද (01) තීන්දු කර තිබේ. එම සංවිධානය 1991 වසරේදී මුල් වරට ඉන්දියාව තුළ තහනම් සංවිධානයක් ලෙස ප්‍රකාශයට පත් කෙරිණ. එතැන් සිට වසර දෙකකට වරක් එම තහනම ගැන සලකා බැලෙයි. 2010 වසරේදී එකී තහනම දීර්ඝ කිරීමෙන් පසු එම වසර අගදී අදාළ තහනම නීති විරෝධී බව පවසමින් ඉන්දීය එම්.ඩී.එම්.කේ. පක්ෂයේ මහලේකම් වයිකෝ විසින් නඩුවක් පවරා තිබුණි. එහි තීන්දුව ලබාදීම වසරක පමණ කාලයක් තිස්සේ ප්‍රමාද වෙමින් පැවැතිණ. ඒ අනුව එකී නඩුව අද ඉන්දීය මහාධිකරණය හමුවේදී සලකා බැලූ අවස්ථාවේදී එල්.ටී.ටී.ඊ. සංවිධානය තහනම් කිරීම නිවැරදි බව තහවුරු කර ඇත. එල්.ටී.ටී.ඊ. සංවිධානය 2014 වසර තෙක් ඉන්දියාව තුළ තහනම් සංවිධානයක් ලෙස ඉන්දීය මධ්‍යම රජය ප්‍රකාශයට පත් කර තිබේ.", "URL": "https://sinhala.adaderana.lk/news.php?nid=35399", "Category": null, "Parent URL": null}