{"Source": "Adaderana", "Timestamp": "May 25, 2018 09:25 am", "Headline": "LTTE සංවිධානය වළ දැමූ රත්‍රං හොයපු පුද්ගලයින් 5 ක් අත්අඩංගුවට", "News Content": "ස්කෑනර් යන්ත්‍රයක් යොදා ගනිමින් වව්නියාව, පම්පමඩුව ප්‍රදේශයේ එල්. ටී. ටී.ඊ සංවිධානය යුද සමයේ වළ දමා තිබෙන රත්‍රං සෙවීම සිදුකළ මුස්ලම් ජාතිකයින් පස් දෙනෙකු අත්අඩංගුවට ගෙන ඇති බව වව්නියාව පූවරසන්කුලම පොලිසිය පවසයි. පොලීසිය පැවසූවේ පොලිස් විශේෂ කාර්ය බළකායට ලද තොරතුරක් මත සිදුකළ වැටලීමකදී සැකකරුවන් ස්කෑනර් යන්ත්‍රයක් යොදා ගනිමින් පම්පමඩුව ප්‍රදේශයේ පැරණ එල්. ටී. ටී.ඊ කඳවුරක් පැවති ස්ථානයක් නිරීක්ෂණය කරමින් සිට ඇති බවයි. සැකකරුවන්ගෙන් සිදුකළ ප්‍රශ්න කිරීම්වලදී අනාවරණය වී ඇත්තේ සැකකරුවන් එල්. ටී. ටී.ඊ සංවිධානය යුද්ධයෙන් අවසන් සමයේ එල්. ටී. ටී.ඊ කඳවුරු ආසන්නයේ රත්රන් වළ දමා ඇති බවට ලද තොරතුරක් මත අදාළ ස්ථානය නිරීක්ෂණය කිරීම සිදුකළ බවයි. සැකකරුවන් සතුව තිබු පොළව තුළ වළදමා තිබෙන රත්‍රං ඇතුළු ලෝහ සෙවීමට භාවිතා කරන ස්කෑනර් යන්ත්‍රයක් අත්අඩංගුවට ගෙන ඇති බවද පොලිසිය පැවසීය. පොලීසිය පැවසූවේ වව්නියාව,මැදවච්චිය, වත්තල,පුත්තලම ප්‍රදේ‍ශයේ පදිංචි වයස අවුරුදු 30 ත් 40 ත් අතර පුද්ගලයින් පස් දෙනෙකු එලෙස අත්අඩංගුවට ගෙන ඇති බවයි. සැකකරුවන් අද(25) වව්නියාව මහේස්ත්‍රාත් අධිකරණයට ඉදිරිපත් කිරීමට නියමිතය. සිද්ධිය සම්බන්ධයෙන් පූවරසන්කුලම පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=89790", "Category": null, "Parent URL": null}