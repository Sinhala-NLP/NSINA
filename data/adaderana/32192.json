{"Source": "Adaderana", "Timestamp": "March 7, 2013 02:03 pm", "Headline": "චාවේස්ගේ අභාවය ගැන ජනපතිගේ ශෝකය", "News Content": "වෙනිසියුලානු ජනාධිපති හියුගෝ චාවේස් මහතාගේ අභාවය පිළිබඳ ජනාධිපති මහින්ද රාජපක්ෂ මහතා ශෝකය පළ කරයි. වෙනිසියුලානු රජයේ වැඩබලන ජනාධිපති නිකොලස් මදුරෝ මහතා වෙත ජනාධිපතිවරයා විසින් හියුගෝ චාවේස් මහතාගේ අභාවය පිළිබඳ ශෝකය පළ කර ඇති බව ජනාධිපති මාධ්‍ය අංශය සඳහන් කළේය. සැබෑ දේශප්‍රේමී නායකයෙකු වූ හියුගෝ චාවේස් මහතා රටේ සුබසිද්ධියට සහ සංවර්ධනයට ඇපකැප වී ක්‍රියාකළ ප්‍රගතිශීලි මතධාරියෙකු බව ජනාධිපතිවරයා සිය ශෝක පණිවිඩයේ සඳහන් කර තිබේ. හියුගෝ චාවේස් මහතා ශ්‍රී ලංකාවේ මිත්‍රයෙකු මෙන්ම දෙරට අතර මිත්‍රත්වය සහ සබඳතා ශක්තිමත් කිරීමට විශේෂ උනන්දුවක් දැක්වූ නායකයෙකු බව ජනාධිපතිවරයා සඳහන් කර ඇත. වෙනිසියුලානු ජනාධිපතිවරයාගේ අභාවය පිළිබඳ මුළු රටම ශෝක වන අවස්ථාවේ තමා ඇතුළු සමස්ථ ශ්‍රී ලාංකික ජනතාව ද ඔහුගේ අභාවය පිළිබඳ ශෝකය පළ කරන බව ජනාධිපතිවරයා යොමු කළ ශෝක පණිවිඩයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=32192", "Category": null, "Parent URL": null}