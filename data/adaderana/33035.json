{"Source": "Adaderana", "Timestamp": "April 5, 2013 04:24 pm", "Headline": "\"සෙවන ජන සෙවන\" ජනපති අතට", "News Content": "නිවාස නොමැති ජනතාවට නිවාස ලබාදීමේ, ජනසෙවණ නිවාස වැඩසටහන ශක්තිමත් කිරීමේ අරමුණින් හඳුන්වාදුන් \"සෙවන ජන සෙවන\" මුල් ලොතරැයිය ජනාධිපති මහින්ද රාජපක්ෂ මහතා වෙත පිරිනමා තිබේ. ඉදිකිරීම් ඉංජිනේරු සේවා නිවාස හා පොදුපහසුකම් අමාත්‍ය විමල් වීරවංශ මහතා විසින් අරලියගහ මන්දිරයේ දී ලොතරැයිය ජනාධිපතිවරයා වෙත පිරිනැමු බව ජනාධිපති මාධ්‍ය අංශය සඳහන් කළේය. නිවසක් ඉදිකර ගැනීමට හැකියාවක් නොමැති පවුල් සඳහා ආධාර සැපයීමට මෙම ලොතරැයිය අලෙවි කිරීමෙන් ලැබෙන ආදායම යෙදවීමට අපේක්ෂිතය. ඉදිකිරීම් ඉංජිනේරු සේවා නිවාස හා පොදු පහසුකම් අමාත්‍යාංශය හා ජාතික ලොතරැයි මණ්ඩලය එක්ව හඳුන්වාදුන් නව ලොතරැයිය එළඹෙන අට වැනිදා වෙළෙඳපලට නිකුත් කිරීමට නියමිත බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=33035", "Category": null, "Parent URL": null}