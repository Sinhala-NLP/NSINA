{"Source": "Adaderana", "Timestamp": "July 21, 2013 05:06 pm", "Headline": "හරවා යැවූ ඩීසල් ගැන යළි සලකා බලනවා", "News Content": "ඩුබායිහි සිට මෙරටට ආනයනය කර යළි හරවා යැවූ ඩීසල් තොගය සම්බන්ධයෙන් නැවත සලකා බැලීමට ලංකා ඛනිජ තෙල් නීතිගත සංස්ථාව තීරණය කර තිබේ. අදාළ ඩීසල් තොගයේ ප්‍රමිතිය සම්බන්ධයෙන් ගැටලුවක් නොමැති බවට එම ඩීසල් තොගය අයත් සමාගම දැනුම් දී ඇති බව ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපා මහතා සඳහන් කළේය. පසුගිය ජූනි මස 22 වැනි දින මෙරටට ආනයනය කළ මෙට්‍රික්ටොන් 40,000 දහසක ඩීසල් තොගයක් ප්‍රමිතියෙන් තොර බවට සිදුකළ පරීක්ෂණවලින් අනාවරණය විය. ඒ අනුව අදාළ ඩීසල් තොගය මෙරටට එවූ ඩුබායි හි ඉනොක් නැමැති සමාගම වෙත යළි යැවීමට රජය පියවර ගත්තේය. කෙසේ වෙතත් අදාළ සමාගම පසුව සිදුකළ පරීක්ෂණවලින් තහවුරුවී ඇත්තේ එම ඩීසල්වල ප්‍රමිතිය පිළිබඳ කිසිදු ගැටලුවක් නොමැති බවයි. ඒ අනුව ඉනොක් සමාගම විසින් ඒ පිළිබඳව පසුගිය සතියේ ලංකා ඛනිජ තෙල් නීතිගත සංස්ථාව වෙත ලිඛිතව දැනුම් දී ඇත. මේ සම්බන්ධයෙන් අද දෙරණ ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපා මහතාගෙන් විමසීමක් කළේය. එහිදී ඔහු පැවසුවේ අදාළ ඩීසල් තොගය සම්බන්ධයෙන් ඉනොක් සමාගම ලබා දී ඇති නිර්දේශ පිළිබඳව කරුණු අධ්‍යයනය කිරීමට ලංකා ඛනිජ තෙල් නීතිගත සංස්ථාවේ අධ්‍යක්ෂක මණ්ඩලයට උපදෙස් ලබා දී ඇති බවයි. අධ්‍යක්ෂ මණ්ඩලය විසින් ඒ පිළිබඳ ඉදිරි දිනකදී අවසන් තීරණයක් ගනු ඇති බව අනුර ප්‍රියදර්ශන යාපා අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=35981", "Category": null, "Parent URL": null}