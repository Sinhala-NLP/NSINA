{"Source": "Adaderana", "Timestamp": "September 15, 2013 12:57 pm", "Headline": "ආරක්ෂක අංශයේ ඇතැමුන් සන්ධානයට උදවු කරනවා - මැතිවරණ නිරීක්ෂකයින්", "News Content": "ආරක්ෂක අංශයේ ඇතැම් නිලධාරීන් සිවිල් ඇඳුමින් සැරසී මැතිවරණ කටයුතු වලදී සන්ධානය වෙනුවෙන් තම සහය ලබා දෙන බව වාර්තා වී ඇති බව මානව හිමිකම් පිළිබඳ විද්වත් සංසඳයේ මැතිවරණ නිරීක්ෂණ ජාලය පවසයි. පසුගිය මැතිවරණයට සාපේක්ෂව මෙවර මැතිවරණයේදී රාජ්‍ය බලය හා රාජ්‍ය දේපළ වැඩි වශයෙන් භාවිතා වන බව එහි ප්‍රධාන ලේකම් අනුර කරුණාතිලක මහතා අද(15) පැවති මාධ්‍ය හමුවේදී මේ බව සඳහන් කළේය. මැතිවරණය සඳහා දේශපාඥයින්ගේ ඥාතීන් ඉදිරිපත් වීම හා මෙහි සම්බන්ධයක් ඇති බව හෙතෙම පැවසීය. ආර්ථික සංවර්ධන අමාත්‍යාංශය, ක්‍රීඩා අමාත්‍යාංශය, නිවාස හා ඉදිකිරීම් අමාත්‍යාංශය, අග්‍රාමාත්‍ය කාර්යාලය හා තවත් අමාත්‍යාංශ කිහිපයක් මෙලෙස වැඩි වශයෙන් රාජ්‍ය දේපළ භාවිතා කළ අමාත්‍යාංශ හා රාජ්‍ය ආයතන යටතට වැටෙන බව ඒ මහතා ප්‍රකාශ කළේය. සමෘද්ධි අධිකාරීයේ අධ්‍යක්ෂ ජනරාල් හා උතුරු පළාත් ආණ්ඩුකාර යන අය මැතිවරණයේදී රජය වෙනුවෙන් ජනතා සහය ඉල්ලා ඇති බව වාර්තා වී ඇති බව ද ඔහු කියා සිටියේය. සන්ධානය විසින් සිදු කර ඇති ප්‍රචණ්ඩ ක්‍රියා ප්‍රමාණය 40% බව කරුණාතිලක මහතා පැවසීය. නමුත් පසුගිය කාලයට සාපේක්ෂව මැතිවරණ ප්‍රචණ්ඩ ක්‍රියා සහ නීති විරෝධී මැතිවරණ ප්‍රචාර ක්‍රියා අඩු බව හෙතෙම පැවසීය. මැතිවරණ දිනයේදී කිසිම බලපෑමකට යටත් නොවී තම ඡන්දය භාවිතා කරන ලෙස තමා ජනතාවගෙන් ඉල්ලා සිටින අතර, දේශපාලකයින්ගෙන් ඉල්ලා සිටින්නේ සාමකාමීව ක්‍රියා කරන ලෙස යැයි ද කරුණාතිලක මහතා ප්‍රකාශ කළේය. එම මාධ්‍ය හමුවට සහභාගී වෙමින් අදහස් දැක්වූ මානව හිමිකම් පිළිබඳ විද්වත් සංසඳයේ මැතිවරණ නිරීක්ෂණ ජාලයේ ප්‍රධාන විධායක උපාලි පන්නිල මහතා ප්‍රකාශ කළේ උතුරේ ඡන්දයක් පැවැත්වීම සුබදායක දෙයක් වන නමුත් එම ජනතාවට ක්‍රියාකාරීව ඡන්දයට සහභාගී වීමට ඇති හැකියාව අඩු බවය. ටීඑන්ඒ හා සන්ධාන අපේක්ෂකයින් සෙසු පක්ෂ සඳහා කයිට්ස් දූපතෙහි මැතිවරණ ප්‍රචාරක කටයුතු කිරීමට අවස්ථාව ලබා නොදෙන බවද හෙතෙම පැවසීය. තව දුරටත් එම මහතා ප්‍රකාශ කර සිටියේ මැතිවරණ නිරීක්ෂණයට විදෙස් පුද්ගලයන් සහභාගී කර ගැනීම ‍සුදුසු නමුත් සැබෑ තත්ත්වය වාර්තා වීම සැක සහිත බවයි.", "URL": "https://sinhala.adaderana.lk/news.php?nid=37419", "Category": null, "Parent URL": null}