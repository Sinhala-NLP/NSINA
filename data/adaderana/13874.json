{"Source": "Adaderana", "Timestamp": "January 31, 2011 10:06 am", "Headline": "මනාප අංක නිකුත් කිරීම හෙටින් ඇරඹෙයි", "News Content": "පළාත් පාලන මැතිවරණයට අදාළ නාමයෝජනා ඉදිරිපත් කළ පිළිගත් දේශපාලන පක්ෂ සහ ‍ස්වාධීන කණ්ඩායම්වල අපේක්ෂකයන්ට අදාළ මනාප අංක නිකුත් කිරීම හෙටින්(01) ආරම්භ කරන බව මැතිවරණ මහලේකම් කාර්යාලය පවසයි. දිස්ත්‍රික් මැතිවරණ කාර්යාල වලින් අදාළ නාමයෝජනා මේ වන විට කොළඹ මැතිවරණ මහලේකම් කාර්යාලය වෙත ලැබී ඇති බව වාර්තා වේ. මැතිවරණ කොමසාරිස් දයානන්ද දිශානායක මහතා විසින් එම නාමයෝජනා නීරීක්ෂණය කොට නිවැරදි බවට තහවුරු කළ යුතු වේ. දේශපාලන පක්ෂවල සහ ස්වාධීන කණ්ඩායම්වල අපේක්ෂකයින්ගේ නම් සිංහල අකාරාදි පිළිවෙලට සකස් කර මනාප අංක තීරණය කිරීමට නියමිතය. අදාළ මනාප අංක දිස්ත්‍රික් තේරීම් භාර නිලධාරීවරුන්ගෙන් සහ සහකාර මැතිවරණ කොමසාරිස්වරු‍න් මගින් ලබාගත හැකි බව මැතිවරණ මහලේකම් කාර්යාලය සඳහන් කරනු ලැබීය. මේ අතර තැපැල් ඡන්ද ඉල්ලුම් කිරීමේ කාලය අදින් අවසන් වේ. මෙවර මැතිවරණයට අදාළ තැපැල් ඡන්ද අයඳුම් කිරීමේ දී පැවති අඩු උනන්දුව හේතුවෙන් අවස්ථා දෙකකදී ඒ සඳහා ලබාදී තිබු කාලය දීර්ඝ කෙරුණි. කෙසේ වුව ද මේ වන විට තැපැල් ඡන්ද අදුම්පත් දෙලක්ෂ පනස් දහසකට ආසන්න ප්‍රමාණයක් ලැබී ඇති බව දිස්ත්‍රික් මැතිවරණ කාර්යාල සඳහන් කරනු ලැබීය වැඩිම තැපැල් ඡන්ද අයදුම්පත් ප්‍රමාණයක් කුරුණෑගල දිස්ත්‍රික්කයෙන් ලැබී ඇති අතර එම ප්‍රමාණය හතළිස් තුන්දහසක් පමණ වේ. අනුරාධපුර දිස්ත්‍රික්කයෙන් තැපැල් ඡන්ද අයඳුම්පත් හතළිස් දහසක්, කෑගල්ල දිස්ත්‍රික්කයෙන් දහ අට දහසක් සහ කළුතර දිස්ත්‍රික්කයෙන් දහසය දහසක් වශයෙන් අයදුම්පත් ලැබී ඇති බව වාර්තා වේ.", "URL": "https://sinhala.adaderana.lk/news.php?nid=13874", "Category": null, "Parent URL": null}