{"Source": "Adaderana", "Timestamp": "April 3, 2011 09:00 pm", "Headline": "ක්‍රිකට් පෙන්වා පොකැට්ටුවට විදීම හෙළාදකිනවා", "News Content": "ජනතාවට ක්‍රිකට් පෙන්වා ආණ්ඩුව විසින් බඩුමිල ඉහළදැමීම සම්බන්ධයෙන් සිය බලවත් විරෝධය ප්‍රකාශ කරන බව ජනතා විමුක්ති පෙරමුණ පවසයි. ජ.වි.පෙ දේශපාලන මණ්ඩලය විසින් නිකුත් කළ නිවේදනයක මේ බව සඳහන් වේ. එකී සම්පූර්ණ නිවේදනය පහත පරිදිය. ආණ්ඩුව නැවත වාරයක් ලිත්‍රෝ හා ලාෆ් ගෑස් මිල රුපියල් 238කින් ඉහළ නංවා තිබේ. එමෙන්ම ඞීසල් හා පෙට‍්‍රල් මිලද ඉහළ නංවා ඇත. ඉන්ධන මිල ඉහළ යාම නිසා ජනතාවට දැරීමට සිදු වන්නේ එම මිල ඉහළ යාමේ බර පමණක් නොවේ. ඊට සමගාමීව ප‍්‍රවාහන ගාස්තුද ඇතුළුව, භාණ්ඩ හා සේවාවන් රැසක මිල ඉහළ යන අතර එහි බරද දැරීමට බොහෝ ප‍්‍රශ්නවලින් පීඩාවට පත්ව සිටින ජනතාවට සිදුවනු ඇත. පළාත් පාලන මැතිවරණය නිමාවට පත් වන තුරු ඉන්ධන මිල ඉහළ නොදමා, ජනතාවට බොරු කළ ආණ්ඩුව මෙම මිල ඉහළ දැමීම සිදු කළේ ලෝක කුසලාන අවසන් මහා ක‍්‍රිකට් තරගය පැවැත්වෙන දිනයේදීය. එනම්, පොදුවේ ජනතාවගේ අවධානය ක‍්‍රිකට් තරගය දෙසට යොමුවී තිබියදීය. ආණ්ඩුව ජනතාවට ඉතා අහිතකර තීන්දු තීරණ ගනිමින් සිටින අතර ඒවා ජනතා අවධානයෙන් ඈත් කර තැබීමටද උපක‍්‍රමශීලී හා රැවටිලිකාරී ලෙස කටයුතු කරමින් සිටී. පසුගියදා, ඉතා අහිතකර මුදල් පනත් ගණනාවක් පාර්ලිමේන්තුවේ සම්මත කර ගත් දිනයේදී ජනාධිපතිවරයා ඇමතිවරුන්ගේ හොර ඇල්ලීමට යැයි කියමින් තනිවම වාහනයකින් පැමිණ කළ රඟපෑම එහි එක් අවස්ථාවක් පමණි. භාණ්ඩ මිල ඉහළ දැමීමට පෙර ඒ පිළිබඳව කලින් ප‍්‍රසිද්ධ කිරීමේ සම්ප‍්‍රදායක් මීට පෙර පැවතිණි. එහෙත් වත්මන් ආණ්ඩුව එම සම්ප‍්‍රදාය මුළුමනින්ම උල්ලංඝණය කර ඇතිවා පමණක් නොව, මිල ඉහළ දැමීම් පිළිබඳව කිසිදු ආකාරයකින් ජනතාව දැනුවත් කරන්නේ නැත. මේ නිසා භාණ්ඩ මිලදී ගැනීමට වෙළඳපොළට යන ජනතාවට දැඩි දුෂ්කරතාවන්ට මුහුණ දීමට සිදුව තිබේ. එමෙන්ම, මෙම මිල ඉහළ දැමීම සිදු කර තිබෙන්නේ සිංහල-දෙමළ අලූත් අවුරුදු උත්සවයට දින කිහිපයක් තිබියදීය. ශ‍්‍රී ලාංකේය දේශයේ ඉතාමත්ම වැදගත් සංස්කෘතික මංගල්‍යයක් සැමරීමට සූදානම් වන ජනතාවට ඒ සඳහා සහන සැලසිය යුතු මොහොතක මේ ආකාරයට තව තවත් පීඩාවට පත් කිරීම හෙළා දැකිය යුත්තකි. මෙම මිල වැඩි කිරීම් පිටුපස ඇත්තේ ජනතාව පීඩාවට පත් කොට වැඩි වැඩියෙන් බදු හා කොමිස් කඩා ගැනීමේ උත්සාහයක් බව පැහැදිලිය. සිංහල-දෙමළ අලූත් අවුරුදු උත්සවය සැමරීම සඳහා ගෑස්, ඉන්ධන හා අනෙකුත් සියලූ අත්‍යවශ්‍ය භාණ්ඩවල මිල අඩු කර ජනතාවට සහන සැලසීම ආණ්ඩුවේ අත්හල නොහැකි වගකීමක් බව අපි අවධාරණය කරමු. එමෙන්ම, ජනතා අවධානය වෙනතකට යොමු වන අවස්ථා හා සංදර්ශනවලට මුවා වී ජනතාව පීඩාවට පත් කරන පිළිකුල් සහගත උපක‍්‍රමය හෙළා දකිමු. මේ මගින් යළි යළිත් තහවුරු වන්නේ ආණ්ඩුවේ රැවටීමේ දේශපාලනය නිමා කළ යුතු බවය.වත්මන් ආණ්ඩුවට මෙන්ම මෙම සමාජ ආර්ථික ක‍්‍රමයට තවදුරටත් ජනතාවට සහන සැලසිය නොහැකි, ජනතාවගේ ප‍්‍රශ්නවලට උත්තර දිය නොහැකි බව ජනතාව තේරුම් ගත යුතු යැයි අපි විශ්වාස කරමු. එබැවින්, වත්මන් ආණ්ඩුවට මෙන්ම මෙම දුෂ්ට ආර්ථික ක‍්‍රමයට එරෙහිව පෙළ ගැසෙන්නැයි අපි සියලූ දෙනාගෙන්ම ඉල්ලා සිටිමු.", "URL": "https://sinhala.adaderana.lk/news.php?nid=15251", "Category": null, "Parent URL": null}