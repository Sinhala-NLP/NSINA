{"Source": "Adaderana", "Timestamp": "March 13, 2014 01:00 pm", "Headline": "මෙදාපාර ජයග්‍රහණය ලෙහෙසි නෑ කියා දැනී ආණ්ඩුව මැතිවරණ නීති කඩනවා", "News Content": "ආණ්ඩුව පළාත් සභා මැතිවරණය ජය ගැනීම සඳහා සියලු සදාචාරයන්, නීති රීති පැත්තක දමා රාජ්‍ය බලය අයථා ලෙස යොදාගන්නා බවට ජවිපෙ චෝදනා කරයි. මැතිවරණ නීති උල්ලංඝණය කිරීම සම්බන්ධයෙන් ජවිපෙ ප‍්‍රධාන ලේකම් ටිල්වින් සිල්වා, බස්නාහිර පළාත් කණ්ඩායම් නායක කේ.ඩී‍ ලාල් කාන්ත කොළඹ දිස්ති‍්‍රක් අපේක්‍ෂක ලක්‍ෂ්මන් නිපුනආරච්චි යන අය මැතිවරණ කොමසාරිස් මහින්ද දේශප්‍රිය මහතා හමුවී අද (13) පෙරවරුවේ සාකච්ඡාවක් පවත්වන ලදී. එම සාකච්ඡාවෙන් පසු මාධ්‍යවෙත අදහස් දැක්වූ ජවිපෙ ප්‍රධාන ලේකම් ටිල්වින් සිල්වා මහතා‍ මෙසේ පැවසීය. මැතිවරණ නීති ආණ්ඩුව පැත්තෙන් බරපතළ ලෙස උල්ලංඝණය කරමින් පවතිනවා. ඒ සම්බන්ධයෙන් තමයි අද අපි මැතිවරණ කොමසාරිස්තුමා සමඟ සාකච්ඡා කළේ. විශේෂ කාරණයක් තියෙනවා. හෙට සිට තංගල්ලෙන් පටන් අරගෙන මැතිවරණ දිස්ති‍්‍රක්ක හය ආවරණය වන විදියට දින 10ක් පුරා පෙළපාලියක් හා පෙත්සම් අත්සන් කිරීමේ වැඩපිළිවෙළක් ආණ්ඩුව පැත්තෙන් සංවිධානය කරල තිබෙනවා. වෙන දිස්ති‍්‍රක්කවල නැතිව ඡන්ද දිස්ති‍්‍රක්කවලම යොදාගත්ත දැවැන්ත මැතිවරණ නීති උල්ලංඝණය කිරීමක් තියෙනවා. පෙළපාලි යන්න බැහැ මැතිවරණයට අයථා ලෙස බලපාන කටයුතු කරන්න බැහැ. ඒ සම්බන්ධයෙන් තමයි අපි අද මැතිවරණ කොමසාරිස්තුමා සමඟ මූලික වශයෙන් සාකච්ඡා කළේ. මැතිවරණ කොමසාරිස්තුමා එකඟ වුණා මෙය නීති විරෝධී කටයුත්තක් ඒ නිසා මේක නතර කරනවා කියලා. මීට අමතරව නීති විරෝධීව මැතිවරණ කාර්යාල දැමීම, කටවුට් දැමීම පිළිබඳවද කරුණු ඉදිරිපත් කළා. මැතිවරණ කොමසාරිස්තුමා එකඟ වුණා මේවා ඉවත් කරන්න. මේ මොහොතෙත් යම් යම් පුද්ගලයින්ට කතා කළා. ඒ ඒ ප‍්‍රදේශවල කටයුතු කරන මැතිවරණ නිලධාරීන්ටත් කතා කරල දැනුම්දීමක් කළා. නමුත් දිගටම සමහර තැන්වල මේව තියෙනවා. මීට කලින් ඉදිරිපත් කරපු සමහර දේවල් තවම තියෙනවා. අපි ඒ සම්බන්ධයෙනුත් පැමිණිලි කළා. අපි බලාපොරොත්තු වෙනවා මැතිවරණ කොමසාරිස්තුමාගේ පැත්තෙන් යම් හෝ මැදිහත්වීමක් සිදුවෙයි කියලා. ජ.වි.පෙ. ප‍්‍රධාන ලේකම් ටිල්වින් සිල්වා මහතා දැක්වූ අදහස්. විශේෂයෙන් අද අපිට ඕන වුණේ මැතිවරණයේ අවසාන දවස් වන විට ආණ්ඩුව පැත්තෙන් මැතිවරණ නීතිය උල්ලංඝණය කිරීම බරපතළ මට්ටමින් ඉහළ ගිහින් තියෙනවා. ආණ්ඩුව විවිධ උපක‍්‍රම පාවිච්චි කරමින් මැතිවරණ නීතියේ කණෙන් රිංගීමේ උත්සාහයකුත් තියෙනවා. අපි දකින කාරණය තමයි ආණ්ඩුව බරපතළ විශ්වාසභංගයකට පත්වෙලා තියෙන්නේ. ආණ්ඩුව බොහොම පහසුවෙන් ලෙහෙසියෙන් පටන් ගත්තට මේ මැතිවරණ ව්‍යාපාරය මැතිවරණ ව්‍යාපාරයේ මගට යනකොට දැනිලා තියෙනවා ඒ අයගේ තත්ත්වය එතරම් හොඳ නැහැ ජයග‍්‍රහණය ඒ තරම් ලෙහෙසි නැහැ කියලා. ඒ නිසා අවසාන තුරුම්පුව හැටියට සාමාන්‍යයෙන් සියලූ සදාචාරයන් නීති රීති පැත්තක දාලා ආණ්ඩුව තමන්ගේ උපරිම බලය පාවිච්චි කරලා රාජ්‍ය බලය පාවිච්චි කරලා මැතිවරණ නීති සම්පූර්ණයෙන් කඩලා ඡන්දේ දිනන මට්ටමකට පත්වෙලා තියෙනවා. ඒකෙන් පේන දේ තමයි ආණ්ඩුව දුර්වල තැනක ඉන්නේ ආණ්ඩුවට ජනතාවගේ සහයෝගය නැතිවෙලා තියෙනවා. සහයෝගය නැති නිසා තමයි නීති විරෝධී වැඩ කරන්න සිදුවෙලා තියෙන්නේ. අපි ජනතාවට කියන්නේ පළාත් සභාව වගේ මේ වගේ සරල මැතිවරයකදීත් මේතරම් මට්ටමින් ඇමතිවරු බැහැලා, ජනාධිපතිතුමා, ආරක්‍ෂක ලේකම්ලා බැහැලා මැතිවරණ නීතිය උල්ලංඝණය කරනවා නම් නීතිය රකින්න ඉන්න පාලනයේ ඉහළම උදවිය නීති කැඩීමේ පෙරමුණට අරන් කටයුතු කරනවා නම් එවැනි රටක ජනතාවට ජීවත් වෙන්න අමාරුයි. මේ තත්ත්වය පරාජයට පත්කළ යුතුයි. මේ ආණ්ඩුව තමන් සතුව තිබෙන බලය පාවිච්චි කරමින් නම් ඡන්ද කරන්නේ ඒ බලහත්කාරය වෙනස් කරන්න ඕන. ඒ බලහත්කාරය අඩු කරන්න ඕන. ආණ්ඩුවේ බලය අඩු කරන්න ඕන. මැතිවරණ නීතියවත් නොසලකන මේ ආණ්ඩුවේ බලය අඩුකිරීම ජනතාව කටයුතු කළ යුතුයි කියල අපි විශ්වාස කරනවා. මාධ්‍යවේදියෙකු නැගූ ප‍්‍රශ්නයකට පිළිතුරු... ආණ්ඩුවේ මැතිවරණ ව්‍යාපාරය මොකක්ද? ආණ්ඩුව රැස්වීම් තියන්නේ නැහැ. ජනතාව හම්බවෙන්න යන්නේ නැහැ. ආණ්ඩුව ජයග‍්‍රාහීව මැතිවරණ නීති කඩමින් නම් යනවා. රට පුරාම නීති විරෝධී කාර්යාල පිරිලා. විශේෂයෙන්ම ඇමතිවරුන්ගේ දරුවො ඡන්දේ ඉල්ලන තැන්වල, මතුගම ගත්තොත් ඇමතිවරයෙක්ගේ පුතෙක් ඡන්දේ ඉල්ලනවා මතුගම මැතිවරණ නීතියක් ඇත්තේම නැහැ. ඒ නිසා ආණ්ඩුව ජයග‍්‍රාහී ලෙස මැතිවරණ නීතිය කඩමින් යන එක නම් අපිට කියන්න පුළුවන්. මොකද ඒක පටන් ගත්තේ ආරක්‍ෂක ලේකම්වරයා. ඊට පස්සේ ජනාධිපතිවරයාත් ඒකට යම් දායකත්වයක් දැක්වුවා. බැසිල් රාජපක්‍ෂ මහත්තයා මේ මැතිවරණ දිස්ති‍්‍රක්කවල 2014 සංවර්ධන යෝජනා ගැන දැනුවත් කරන්න කියලා රැස්වීම් මාලාවක් පැවැත්වුවා රජයේ නිලධාරීන්ට. ඒ සම්බන්ධයෙනුත් අපි මැතිවරණ කොමසාරිස්වරයාට ලිව්වා. දැන් මේ හැම දෙනාම මැතිවරණ නීති කඩනවා. බඩු බෙදමින් යනවා, අල්ලස් දෙමින් යනවා ඒ ඇරෙන්න ජනතාව අතර නම් ජයග‍්‍රාහී ගමනක් පේන්න නැහැ. නීති කඩන්නේ ඒ ගොල්ලන්ගේ අපේක්‍ෂා භංගත්වය.", "URL": "https://sinhala.adaderana.lk/news.php?nid=41768", "Category": null, "Parent URL": null}