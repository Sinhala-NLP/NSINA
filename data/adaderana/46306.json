{"Source": "Adaderana", "Timestamp": "September 25, 2014 08:30 am", "Headline": "මානව හිමිකම් දණ්ඩෙන් රටවල් පාලනය කරන්න හොඳ නෑ", "News Content": "මානව හිමිකම් යොදාගනිමින් රටවල් පාලනය කිරීමට ක්‍රියා නොකළ යුතු බව ජනාධිපති මහින්ද රාජපක්ෂ මහතා පවසයි. ජනාධිපතිවරයා පෙන්වා දෙන්නේ මානව හිමිකම් යනු සියලුදෙනාට පොදු කරුණක් බවයි. 69 වැනි එක්සත් ජාතීන්ගේ මහාමණ්ඩල සමුළුව ශ්‍රී ලංකා වේලාවෙන් අද අළුයම 3.30ට පමණ අමතමින් ජනාධිපති මහින්ද රාජපක්ෂ මහතා මේ අදහස් පළ කළේය. එහිදී තවදුරටත් අදහස් දැක්වු ජනාධිපතිවරයා පැවසුවේ ඇතැම් රටවල පවතින තත්ත්වයන් පිළිබඳ අවධානය යොමු නොකරමින් මානව හිමිකම් චෝදනා එල්ල කිරිම කනගාටුවට කරුණක් බවයි. සෘජුව හෝ වක‍්‍රව ත‍්‍රස්තවාදයට සහාය ලබා නොදෙන ලෙස ද එහිදී ජනාධිපතිවරයා ජාත්‍යන්තර ප්‍රජාවගෙන් ඉල්ලා සිටියේය. ත‍්‍රස්තවාදය නිසා ලොවපුරා වැසියන් විශාල පිරිසක් පීඩාවිඳින බවත්, තිස් වසරක් පුරා ශ‍්‍රී ලංකාවේ පැවති ත‍්‍රස්තවාදය පරාජය කිරීමට තම රජය මහත් පරිශ‍්‍රමයක් දැරූ බවත්, හෙතෙම එහිදී පෙන්වාදුන්නේය. ත‍්‍රස්තවාදය නිම කිරීමෙන් පසු රට යළි ගොඩනැගීමේ සංවර්ධන කි‍්‍රයාදාමය මේ වන විට සිදුකෙරෙන බව පැවසූ ජනාධිපතිවරයා අධිවේගී මාර්ග, ජල ප‍්‍රවාහන පද්ධති, විදුලි බලාගාර, ගුවන් තොටුපොළ සහ අනෙකුත් සංවර්ධන ව්‍යාපෘතීන් නිසා ද ශ්‍රී ලංකාව ශක්තිමත් වෙමින් පවතින බව කියා සිටියේය. මේ නිසා යුධමය වාතාවරණයෙන් පසු ශ්‍රී ලංකාව සීඝ්‍ර සංවර්ධනයක් මේවන විට අත්කර ගෙන ඇති බවද සඳහන් කළ ජනාධිපතිවරයා ප්‍රතිසංවිධාන කටයුතු වල සාර්ථකත්වයක් ලබාගෙන ඇතැයි පැවසූවේය.", "URL": "https://sinhala.adaderana.lk/news.php?nid=46306", "Category": null, "Parent URL": null}