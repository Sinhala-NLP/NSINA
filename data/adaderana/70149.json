{"Source": "Adaderana", "Timestamp": "February 26, 2017 05:41 pm", "Headline": " පස් කන්දට යටවී සිටි අවසන් පුද්ගලයාත් මුදා ගැනේ ", "News Content": "මොරගහකන්ද - කළුගඟ ව්‍යාපෘති වැඩබිමේ කඩා වැටුණු පස්කන්දට යටවු පුද්ගලයා බේරාගෙන තිබේ. යුද හමුදා භට පිරිස්වල සහය ඇතිව එම පුද්ගලයා බේරාගත් බව පොලීසිය සඳහන් කළේය.අද පෙරවරුවේ මාතලේ කළුගල් සහිත පස් කන්දක් කඩා වැටීමෙන් වැඩබිමේ සේවයේ නියුතුව සිටි ස්කැවේටර් යන්ත්‍ර ක්‍රියාකරුවෙකු, බැකෝ යන්ත්‍ර ක්‍රියාකරුවෙකු සහ සහයෙකයෙකු ඊට යටවී තිබුණි. ඉන් දෙදෙනෙකු බේරාගැණුනු අතර රෝහල් ගත කිරීමේ දී ස්කැවේටර් යන්ත්‍ර ක්‍රියාකරු මියගියේය.බැකෝ යන්ත්‍ර ක්‍රියාකරු පස් කන්දට යටවී සිටි අතර ඔහු බේරාගැනීම සදහා යුද හමුදා මූලස්ථානයේ කමාන්ඩෝ භට කණ්ඩායම් කිහිපයක් ද ගුවන් මගින් එම ස්ථානයට යැවූ බව යුද හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න මහතා සඳහන් කළේය. ඒ අනුව පැය අටක පමණ මෙහෙයුමකින් පසු අද පස්වරුවේ සිරවී සිටි එම පුද්ගලයා බේරාගැනීමට සමත්ව තිබේ. අනතුරුව ඔහු ප්‍රතිකාර සඳහා මාතලේ රෝහලට ඇතුළත් කළ බව පොලීසිය සඳහන් කළේය.", "URL": "https://sinhala.adaderana.lk/news.php?nid=70149", "Category": null, "Parent URL": null}