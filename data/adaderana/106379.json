{"Source": "Adaderana", "Timestamp": "March 19, 2019 07:30 pm", "Headline": "අල්ලන හැටි කියන රංගේ", "News Content": "හිටපු මහබැංකු අධිපති අර්ජුන් මහේන්ද්‍රන් අත්අඩංගුවට නොගැනිම සම්බන්ධයෙන් පොලිස්පති පූජිත් ජයසුන්දර මහතාගෙන් කරුණු විමසිය යුතු බව එක්සත් ජාතික පක්ෂ පාර්ලිමේන්තු මන්ත්‍රි පාලිත රංගේබණ්ඩාර මහතා පවසයි. මේ සම්බන්ධයෙන් ජනපතිගෙන් ඇසිය යුතු බවත්, ආරක්ෂක අමාත්‍යාංශය ඇත්තේ එතුමා යටතේ බව ද මන්ත්‍රීවරයා මෙහිදී කියා සිටියේය. අද(19) පැවති මාධ්‍ය හමුවකදී මන්ත්‍රිවරයා වැඩිදුරටත් කියා සිටියේ තමා දේශපාලන පලිගැනිම්වලට ලක්ව ඇති බවයි. මේ අතර, මහබැංකු අධිපතිවරයාව අගමැතිවරයා හෝ ජනාධිපතිවරයා විසින් පත් නොකළ බව ද රංගේබණ්ඩාර මහතා කියා සිටියේය. තාමත් තමා දේශපාලන පළිගැනීම්වලට ලක්වෙන බව ද කියා සිටි මන්ත්‍රීවරයා, පසුගිය දෙසැම්බර් මාසයේ සිට නැවත මෙම ආණ්ඩුව පත්ව මාස තුනක කාලයක් ගත වී ඇතත්, තමාට ඇමතිධූරයක් ලබා දීමට කටයුතු නොකරන බව ද පැවසීය. එවැනි තත්ත්වයක් නිසැකයෙන්ම දේශපාලනික පළිගැනීමක් බව ද පැවසු මන්ත්‍රීවරයා, සරත් ෆොන්සේකාට හා තමාට මෙම අසාධාරණය සිදුව ඇති බව ද පැවසීය. තමාට නීතිය සාමය පිළිබඳ අමාත්‍යධූරය මාස 2කට බාර දෙන්නේ නම්, උදයංග වීරතුංග හා අර්ජන් මහේන්ද්‍රන්ව සම්බන්ධයෙන් ඇති ප්‍රශ්නය විසඳා දෙන බව ද මන්ත්‍රීවරයා මෙහිදී කියා සිටියේය.", "URL": "https://sinhala.adaderana.lk/news.php?nid=106379", "Category": null, "Parent URL": null}