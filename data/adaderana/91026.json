{"Source": "Adaderana", "Timestamp": "June 17, 2018 09:14 pm", "Headline": "ඥානසාර හිමිගේ අවනඩුව මහ නාහිමිවරුන්ට", "News Content": "පුජ්‍ය ගලගොඩඅත්තේ ඥානසාර හිමිට සිරදඞුවම් ලබාදීමේ සිද්ධිය සම්බන්ධයෙන් මහනාහිමිවරුන් සමඟ සාකච්ඡා කර ජනාධිපතිවරයා සහ අගමැතිවරයා දැනුවත් කිරීමට බලාපොරොත්තු වන බව අස්ගිරි පාර්ශවයේ මහලේඛකාධිකාරී පුජ්‍ය මැදගම ධම්මානන්ද හිමි පවසයි. උන්වහන්සේ පෙන්වා දෙන්නේ මෙරට පවතින නීති රීති සංශෝධනය විය යුතු කාලය එළඹ ඇති බවයි. පුජ්‍ය ගලගොඩඅත්තේ ඥානසාර හිමිට සිරදඞුවම් ලබාදීම සම්බන්ධයෙන් බොදුබල සේනා සංවිධානය ඇතුළු සංවිධාන කිහිපයක් අද(17) පෙරවරුවේ මල්වතු සහ අස්ගිරි පාර්ශව දැනුවත් කරනු ලැබීය. එහිදි අස්ගිරි පාර්ශවයේ මහලේඛකාධිකාරී පුජ්‍ය මැදගම ධම්මානන්ද හිමි අදහස් පළ කරමින් මේ බව පැවසීය. පුජ්‍ය ගලගොඩඅත්තේ ඥානසාර හිමිට සිරදඞුවම් ලබාදීමට විරෝධය පල කරමින් හෙට(18) දිනයේ කොළඹ දී සත්‍යග්‍රහයක නිරත වීමට තීරණය කර ඇති බව බොදුබල සේනා සංවිධානයේ ජාතික සංවිධායක පුජ්‍ය විතාරන්දෙණියේ නන්ද හිමි සඳහන් කළේය. මේ අතර පුජ්‍ය ගලගොඩඅත්තේ ඥානසාර හිමිට ජනපති සමාවක් ලබාදෙන ලෙසට තමා යළිත් වරක් ඉල්ලීමක් සිදුකරන බව නාරාහේන්පිට අභයාරාම විහාරාධිපති පුජ්‍ය මුරුත්තෙට්ටුවේ ආනන්ද හිමි සඳහන් කළේය. කෙසේවෙතත් බන්ධනාගාර ද දෙපාර්තමේන්තුවේ මාධ්‍ය ප්‍රකාශක බන්ධනාගාර කොමසාරිස් තුෂාර උපුල්දෙණිය මහතා සඳහන් කළේ පවතින නීතියට අනුව ගලගොඩඅත්තේ ඥානසාර හිමි බන්ධනාගාර ගත කර සිටින බවයි.", "URL": "https://sinhala.adaderana.lk/news.php?nid=91026", "Category": null, "Parent URL": null}