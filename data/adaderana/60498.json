{"Source": "Adaderana", "Timestamp": "May 26, 2016 10:10 am", "Headline": "බිරියගේ මරණයට සැමියා වස‍ර 15ක් හිරේ", "News Content": "සාවද්‍ය මනුෂ්‍ය ඝාතනයකට වරදකරු වූ පුද්ගලයෙකුට මාතර මහාධිකරණය වසර 15ක බරපතළ වැඩ සහිත සිරදඬුවමක් නියම කර තිබේ.2008 වසරේ නොවැම්බර් මස 13 වන දින සිදුවූ ඝාතනයකට අදාළව කනංකේ ප්‍රදේශයේ පදිංචි 60 හැවිරිදි පුද්ගලයෙකුට මෙම දඬුවම නියම වී ඇත.අධික ලෙස බීමත්ව පැමිණ තම බිරිඳ සමඟ ආරවුලක් ඇතිකරගෙන මුගුරකින් පහරදී ඇය ඝාතනය කිරීම පිළිබඳ විත්තිකරුට එරෙහිව මාතර මහාධිකරණය හමුවේ අධි චෝදනා ගොනු කර තිබූ බව සඳහන්ය.ඒ අනුව මිනීමැරුමක් නොවන සාවද්‍ය මනුෂ්‍ය ඝාතනයක් සිදුකිරීම සම්බන්ධයෙන් විත්තිකරුට වරදකරු බව ප්‍රකාශ කළ මහාධිකරණ විනිසුරු දමිත් තොටවත්ත මහතා ඔහුට වසර 15ක බරපතළ වැඩ සහිත සිරදඬුවමක් සහ රුපියල් 10,000ක දඩයක් නියම කර තිබේ.", "URL": "https://sinhala.adaderana.lk/news.php?nid=60498", "Category": null, "Parent URL": null}