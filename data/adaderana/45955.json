{"Source": "Adaderana", "Timestamp": "September 10, 2014 08:02 am", "Headline": "ගොඩනැගිලි ද්‍රව්‍ය වලට නව රෙගුලාසි", "News Content": "ගොඩනැගිලි කර්මාන්තය සඳහා යොදාගන්නා භාණ්ඩ කිහිපයක තොරතුරු සළකුණු කිරීම අනිවාර්යය කර තිබේ. විශේෂ ගැසට් පත්‍රයක් මගින් ගොඩනැගිලි කර්මාන්තය සඳහා යොදාගන්නා තීන්ත, වාර්නිෂ්, ද්‍රාවක බෝතල් ආදියෙහි නිෂ්පාදිත දිනය ඛාණ්ඩ අංකය, භාවිතයට සුදුසු අවසන් දිනය, පරිමාව, උපරිම සිල්ලර මිල ආදී තොරතුරු අදාළ භාණ්ඩයේ පැහැදිළිව සටහන් කළ යුතු බවට අදාළ ගැසට් නිවේදනය මගින් නියෝග කොට ඇති බව සඳහන් වෙයි. ගොඩනැගිලි කර්මාන්තය සඳහා යොදාගන්නා සියළුම තීන්ත නිෂ්පාදකයින් සහ වෙළඳුන් විසින් ඇසුරුම් හෝ බහාලුමේ අඩංගු තීන්ත වල අඩංගු සම්පුර්ණ ඊයම් ප්‍රමාණය පැහැදිලිව මුද්‍රණය කළ යුතු බවට ද අදාළ ගැසට් නිවේදනයේ සඳහන් වෙයි. සමුපකාර සහ අභ්‍යන්තර වෙළඳ අමාත්‍යංශය පවසන්නේ මෙම විදිවිධාන කඩකරන නිෂ්පාදකයින්, ආනයනකරුවන්, බෙදාහරිනන් සහ අලෙවිකරුවන්ට එරෙහිව නීතිය උපරිමයෙන් ක්‍රියාත්මක කරන බවයි.", "URL": "https://sinhala.adaderana.lk/news.php?nid=45955", "Category": null, "Parent URL": null}