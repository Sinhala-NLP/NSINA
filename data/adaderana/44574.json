{"Source": "Adaderana", "Timestamp": "July 10, 2014 02:32 pm", "Headline": "රජරට සරසවි සිසුන්ගේ අට්ටාලයට ගිනි තබලා", "News Content": "රජරට විශ්ව විද්‍යාලයේ සිසුන් පිරිසක් සත්‍යග්‍රහයක නිරත වූ අට්ටාලයකට කිසියම් පිරිසක් විසින් ගිනි තබා තිබේ. රජරට විශ්ව විද්‍යාලයීය පරිශ්‍රය ඉදිරිපිට ප්‍රධාන මාර්ගය අසළ ඉදිකර තිබු අට්ටාලයකට අද (10) අළුයම මෙලෙස ගිනි තබා ඇති බව වාර්තා වේ. යතුරුපැදි වලින් පැමිණි නාදුනන පුද්ගලයින් දෙදෙනෙකු විසින් පෙට්‍රල් දමා එම අට්ටාලයට ගිනි තබා පළාගොස් ඇති බව රජරට විශ්ව විද්‍යාලයීය මහා ශිෂ්‍ය සංගමය පවසයි. කෙසේ වෙතත් ගින්නෙන් අට්ටාලයේ සිටි සිසුන්ට තුවාල සිදුව නැත. මීට පෙර අවස්ථා දෙකකදී ද එම අට්ටාලයට යතුරුපැදි වලින් පැමිණි නාදුනන පුද්ගලයින් විසින් ගිනි තැබු බව රජරට විශ්ව විද්‍යාලයීය මහා ශිෂ්‍ය සංගමය සඳහන් කරයි. මේ සම්බන්ධයෙන් මිහින්තලේ පොලිසිය වෙත පැමිණිලි කළ ද මෙතෙක් විධිමත් පරික්ෂණයක් සිදු නොවු බව ඔවුන් පෙන්වාදෙයි. රජරට විශ්ව විද්‍යාල පාලනාධිකාරිය විසින් සිසුන් 28 දෙනෙකුට පනවා ඇති පංති තහනම ඉවත් කරන ලෙස බල කරමින් ආරම්භ කර ඇති මෙම අඛණ්ඩ සත්‍යග්‍රහයට අදට දින 213කි.", "URL": "https://sinhala.adaderana.lk/news.php?nid=44574", "Category": null, "Parent URL": null}