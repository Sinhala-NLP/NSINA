{"Source": "Adaderana", "Timestamp": "January 3, 2017 01:43 pm", "Headline": "  සී.ඩී.තැටි නඩුවට විරෝධතා ගොණු කිරීම 24දා ", "News Content": "මහජන පීඩාවන් ඇති වන ආකාරයට ශබ්ද විකාශන යන්ත්‍ර යොදා සී.ඩී.තැටි ප්‍රචාරය කරන බවට උඩුවේ ධම්මාලෝක හිමිට එරෙහිව ගොනුකළ නඩුව අද(03) කැඳවා තිබේ. අද දෙරණ අධිකරණ වාර්තාකරු සඳහන් කළේ නඩුවට අදාළව පූජ්‍ය උඩුවේ ධම්මාලෝක හිමි අද දිනයේ අධිකරණය හමුවේ පෙනී සිටි බවයි.එහිදී නඩුවට අදාළ මූලික නෛතික විරෝධතා ජනවාරි මස 24 වැනිදා ගොණු කිරීමට කොළඹ අතිරේක මහේස්ත්‍රාත් දුලානි අමරසිංහ මහත්මිය නියෝග කර ඇති බව සඳහන්ය.පොල්හේන්ගොඩ ඇලන්මැතිනියාරාම විහාරස්ථානය අවට පදිංචි හිටපු අමාත්‍ය මිලින්ද මොරගොඩ මහතා ඇතුළු නව දෙනෙකු විසින් අදාළ පැමිණිල්ල අධිකරණය හමුවේ ගොනුකර තිබුණි.අදාළ පැමිණිල්ල පසුගිය දෙසැම්බර් මස 06 වැනිදා විභාගයට ගත් අතර එහිදී මහජන පීඩාවක් සිදුනොවන ආකාරයෙන් එම සී.ඩී. තැටි ප්‍රචාරය කරන ලෙස අධිකරණය පුජ්‍ය උඩුවේ ධම්මාලෝක හිමියන්ට කොන්දේසී සහිත නියෝගයක් පනවනු ලැබීය.", "URL": "https://sinhala.adaderana.lk/news.php?nid=67662", "Category": null, "Parent URL": null}