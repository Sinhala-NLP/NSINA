{"Source": "Adaderana", "Timestamp": "January 14, 2017 10:13 am", "Headline": "ත්‍රිරෝද රථ නීතිය ක්‍රියාත්මකවීම සැක සහිතයි", "News Content": "2017 ජනවාරි 09 වන දින අංක 2001/02 යටතේ ප්‍රවාහන හා සිවිල් ගුවන්සේවා අමාත්‍යවරයා විසින් නිකුත් කරන ලද අති විශේෂ ගැසට්පත්‍රයේ පළ කරන ලද 2017 අංක 01 දරණ මෝටර් වාහන (මෝටර් ට්‍රයිසිකල්) නියෝග ක්‍රියාත්මක කරන දිනයක් සඳහන්කර නොමැති බව පාරිභෝගික අයිතීන් සුරැකීමේ ජාතික ව්‍යාපාරය පවසයි. සාමාන්‍යයෙන් ගැසට්පත්‍රයේ ක්‍රියාත්මකවන දිනයක් සඳහන් කරනු නමුත් මෙම ගැසට්පත්‍රයේ එසේ ක්‍රියාත්මකවන දිනයක් සඳහන් කර නොමැති බව එම ව්‍යාපාරය නිවේදනයක් නිකුත් කරමින් සඳහන් කර තිබේ. එම නිසා අදාළ නීති ක්‍රියාත්මකවීම සැකසහිත බව ඔවුන් අදාළ නිවේදනයේ සඳහන් කර ඇත. මේවන විට ටැක්සි මීටර් විශාල ප්‍රමාණයක් දිනපතා අලෙවි වන අතර එම මීටර් මගින් මඟීන්ට රිසිට්පතක් නිකුත් කළ නොහැකි බව ඔවුන් පවසයි. නව නීතියට අනුව මඟීන්ට ගමනාන්තයේදී රිසිට්පතක් නිකුත් කිරීම අනිවාර්ය කර තිබුණද ත්‍රිරෝද රථහිමියන් මිලදී ගනු ලබන ටැක්සි මිටර් වලින් ඵලක් නොමැති බව අදාළ නිවේදනයේ වැඩිදුරටත් සඳහන් කර ඇත. ඒ හේතුවෙන් 2017 අංක 01 දරන මෝටර්වාහන (මෝටර් ට්‍රයිසිකල්) නියෝග ක්‍රියාත්මක වන දිනය හැකි ඉක්මනින් සඳහන් කර දැනට අලෙවි කරනු ලබන රිසිට්පතක් නිකුත් කළ නොහැකි ටැක්සි මිටර් අලෙවිය නවතා දැමීමට කටයුතු කරන ලෙස රජයෙන් ඉල්ලා සිටින බව එම නිවේදන මඟීන් සඳහන් කර ඇත.", "URL": "https://sinhala.adaderana.lk/news.php?nid=68108", "Category": null, "Parent URL": null}