{"Source": "Adaderana", "Timestamp": "January 22, 2014 02:29 pm", "Headline": "වැඩි ඡන්ද 38 න් විජේදාසගේ පනත පාර්ලිමේන්තුවට එපා කරයි", "News Content": "එ.ජා.ප පාර්ලිමේන්තු මන්ත්‍රී විජේදාස රාජපක්ෂ මහතා විසින් පාර්ලිමේන්තුවට ඉදිරිපත් කිරීමට යෝජිත පනත් කෙටුම්පතක් වැඩි ඡන්ද 38 න් ප්‍රතික්ෂේප වී තිබේ. අද (22) පාර්ලිමේන්තු සැසියේදී විජේදාස මන්ත්‍රීවරයා විසින් පුද්ගලික පනත් කෙටුම්පතක් ලෙස එය පාර්ලිමේන්තුවට ඉදිරිපත් කිරීම සඳහා අවසර ඉල්ලා සිටි බව අද දෙරණ වාර්තාකරු පවසයි. උපරිමාධිකරණ විනිසුරුවරුන් ධූරයෙන් ඉවත් කිරීම සඳහා සාධාරණ,ස්වාධීන, අපක්ෂපාතී නඩු විභාගයක් පැවැත්වීම වෙනුවෙන් විමර්ශන කටයුතු සඳහා ක්‍රියා පටිපාටියක් හඳුන්වාදීම සහ ඊට අනුශංගික කරුණු ඇතුළත්ව මෙම පනත් කෙටුම්පත ඉදිරිපත් කිරීමට අපෙක්ෂා කර තිබේ. කෙසේ වෙතත් මෙම අවස්ථාවේදි එය පාර්ලිමේන්තුවට ඉදිරිපත් කිරීමට අවස්ථාව සලසා දිය යුතුද නැද්ද යන වග ඡන්ද විමසීමකින් තහවුරු කරගත යුතු බවට ආණ්ඩු පක්ෂයෙන් යෝජනාවූ බැවින් එවැනි ඡන්දයක් ක්‍රියාත්මක කිරීමට නි.කථානායකවරයා තීරණය කරන ලදී. ඒ අනුව පැවති ඡන්දයෙන් මන්ත්‍රීවරයාගේ පනත් කෙටුම්පත පාර්ලිමේන්තුවට ඉදිරිපත් කළ යුතු බවට අදාළ යෝජනාවට පක්ෂව ඡන්ද 34 ක්ද, විරුද්ධව ඡන්ද 72 ක්ද ලැබීමෙන් වැඩි ඡන්ද 38න් පනත් කෙටුම්පත ප්‍රතික්ෂේප වී තිබේ.", "URL": "https://sinhala.adaderana.lk/news.php?nid=40560", "Category": null, "Parent URL": null}