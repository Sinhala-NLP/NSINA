{"Source": "Adaderana", "Timestamp": "November 1, 2017 08:54 am", "Headline": "අර්තාපල් ගොවීන්ට සහනාධාරයක්", "News Content": "අවාරයේ අර්තාපල් වගා කරනු ලබන ගොවීන්ට බීජ අර්තාපල් සඳහා සියයට 50 ක සහනාධාරයක් ලබාදීමට කටයුතු කරන ලෙස ජනාධිපති මෛත්‍රීපාල සිරිසේන මහතා අදාළ අංශ වෙත උපදෙස් ලබා දී ඇත. මෙරට අර්තාපල් වගා කරන කාලය තුළදී පිටරටින් අර්තාපල් ආනයනය කිරිම සීමා කළ යුතු බව ජනාධිපතිවරයා පෙන්වා දෙයි. ඒ සඳහා කෘෂිකර්ම අමාත්‍යංශය සහ වෙළඳ අමාත්‍යංශය එක්ව සාකච්ඡා කර විශේෂ වැඩ පිළිවෙලක් සකස් කරන ලෙස ද ජනාධිපතිවරයා උපදෙස් ලබාදුන් බව ජනාධිපති මාධ්‍ය අංශය සඳහන් කළේය. පසුගියදා ආරම්භ කළ ජාතික ආහාර නිෂ්පාදන වැඩසටහනේ ප්‍රගති සමාලෝචනය කිරිම, ඉදිරි ප්‍රතිපත්ති තීරණය කිරිම සහ ක්‍රියාමාර්ග සැලසුම් කිරිම පිළිබඳ ජනාධිපති කාර්යාලයේ පැවැති සාකච්ඡාවකට එක්වෙමින් ජනාධිපති මෛත්‍රීපාල සිරිසේන මහතා මේ බව ප්‍රකාශ කර තිබේ. පසුගිය වසර එක හමාරක කාලය තුළ පැවති නියඟයෙන් පීඩාවට පත් ගොවීන් වෙත බීජ වී ලබාදීම සඳහා ඉදිරියේදී විශේෂ වැඩපිළිවෙලක් ක්‍රියාත්මක කිරිමට බලාපොරොත්තු වන බව වැඩිදුරටත් අදහස් දැක්වූ ජනාධිපතිවරයා ප්‍රකාශ කර ඇත.", "URL": "https://sinhala.adaderana.lk/news.php?nid=79379", "Category": null, "Parent URL": null}