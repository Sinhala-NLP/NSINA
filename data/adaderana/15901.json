{"Source": "Adaderana", "Timestamp": "May 5, 2011 11:00 am", "Headline": "නීති කඩමින් බලධාරීන් සිසුන්ගෙන් මුදල් එකතු කරනවා  ", "News Content": "උසස් පෙළ පංති සඳහා සිසුන් ඇතුළත් කිරීමේ දී පවතින නීති රීති උල්ලංඝණය කරමින් ඇතැම් පාසල් බලධාරීන් සිසුන්ගෙන් මුදල් එකතු කරමින් සිටින බව ලංකා ගුරු සංගමය පවසයි. සාමාන්‍ය පෙළ ප්‍රතිඵල අනුව පාසල්වලට ළමුන් ඇතුළත් කිරීමේදී පහසුකම් හා සේවා ගාස්තු හා පාසල් සංවර්ධන සමිති සාමාජික ගාස්තු හැර කිසිදු මුදලක් අය කළ නොහැකි බව එම සංගමයේ ප්‍රධාන ලේකම් ජෝශප් ස්ටාලින් මහතා ප්‍රකාශ කළේය. ඒ බව 2008 - 17 චක්‍රලේඛයේ සඳහන්ව ඇති බව හෙතෙම පෙන්වා දෙයි. මෙම චක්‍රලේඛය උල්ලංඝණය කරමින් ඇතැම් පාසල් බලධාරීන් සිදුකරන මුදල් අය කිරීම් පිළිබඳව අධ්‍යාපන අමාත්‍යාංශය ද නිහඩ පිළිවෙතක් අනුගමනය කරන බව ඔහු අවධාරණය කළේය.", "URL": "https://sinhala.adaderana.lk/news.php?nid=15901", "Category": null, "Parent URL": null}