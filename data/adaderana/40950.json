{"Source": "Adaderana", "Timestamp": "February 7, 2014 10:06 pm", "Headline": "හන්තානේ ගින්න තාමත්", "News Content": "මහනුවර, හන්තාන කන්දේ හටගත් ගින්න තවමත් පැතිරෙමින් ඇති බව අප වාර්තාකරු පවසයි. දින 3ක පමණ සිට මෙම ගින්න හන්තාන කන්දේ එක ප‍්‍රදේශයක සිට කදුමුදුනතෙක් පැතිරෙමින් පැවතුන බව ප්‍රදේශවාසීන් පැවසුවේ යැයි හෙතෙම කියයි. අද මෙම ගින්න වඩාත් වැඩි වේගයකින් කන්ද මුදුනේ ඇති රුපවාහිනි හා වෙනත් සන්නිවේදන කුළුණු ඇති ප‍්‍රදේශයට ගමන් කරනු දක්නට ලැබුණු බව අප වාර්තාකරු පවසයි. මෙම සන්නිවේදන කුළුණුවල රාජකාරි කරන පිරිස් විසින් මහනුවර ආපදා කළමනාකරන මධ්‍යස්ථානයට හා නාගරික ගිනි නිවීම් ඒකකයට කරන ලද දැනුම් දීම මත අද දහවල් නාගරික ගිනි නිවීම් ඒකකයේ පිරිස් මහනුවර පොලිසියේ හදිසි ඇමතුම් අංශයේ නිලධාරීන් හා එක්ව මෙම ගින්න මැඩ පැවත්වීමට උත්සාහ කළත් බැවුම් සහිත ප‍්‍රදේශයක ගින්න පැවතීම නිසා එම ස්ථානයට ළඟාවීමට නොහැකි වීමෙන් ගින්න මැඩපැවැත්වීමට නොහැකි වී තිබේ. මේ පිළිබඳව ආපදා කළමනාකරන මධ්‍යස්ථානයේ සහකාර අධ්‍යක්ෂ (මාධ්‍ය)සරත් ලාල් කුමාර මහතාගෙන් විමසා සිටිමේදී ඔහු ප‍්‍රකාශ කළේ ඊයේ සිට මෙම ගින්න පවතින බවට තමන්ට ද තොරතුරු ලැබුණු බවත් එම අවස්ථාවේදීම ගින්න මැඩ පැවත්වීමට කටයුතු යෙදු බවත් අද වනවිට මෙම ගින්න තවමත් පවතින නිසාත් මෙම ගින්න පැතිර ඇත්තේ බැවුම් සහිත ප‍්‍රදේශයක බැවින් ගිනි නිවන භටයන්ට එම ස්ථානවලට ළඟාවීමේ ඇති අපහසුතාවය නිසා ගුවන් හමුදාවේ හෙලිකොප්ටර් යොදා ගැනීමට ඉල්ලා සිටි බවත් දිවයිනේ තවත් ස්ථාන රැසකම මෙවැනි ගිනි ගැනීම් ඇති නිසා මෙන්ම රාත‍්‍රී කාලයේදී හෙලිකොප්ටර් යෙදවීමට නොහැකි බැවින් හෙට උදෑසනම මෙම ගිනි නිවීමට හෙලිකොප්ටර් මගින් කටයුතු කරන බවත්ය.", "URL": "https://sinhala.adaderana.lk/news.php?nid=40950", "Category": null, "Parent URL": null}