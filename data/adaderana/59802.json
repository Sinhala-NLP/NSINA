{"Source": "Adaderana", "Timestamp": "May 4, 2016 03:18 pm", "Headline": "පාලිතට - ප්‍රසන්නට උපරිම විනය ක්‍රියාමාර්ග!", "News Content": "පාර්ලිමේන්තු සභා ගර්භයේ ඇති වූ උණුසුම් තත්ත්වය ගුටි බැට හුවමාරුවක් දක්වා වර්ධනය වීමට තුඩුදුන් පාලිත තෙවරප්පෙරුම සහ ප්‍රසන්න රණවීර මන්ත්‍රීන්ට උපරිම විනය ක්‍රියාමාර්ග ගත යුතු බව කථානායකවරයා වෙත අවධාරණය කර තිබේ.පාර්ලිමේන්තුවේ ඊයේ ඇති වූ සිද්ධිය ගැන නි‍යෝජ්‍ය කථානායකවරයා හා නියෝජ්‍ය කාරක සභා සභාපතිවරයා විසින් සැකසූ වාර්තාවේ නි‍ර්දේශ වල මේ බව දැක්වෙයි.ඒ අනූව එම දෙදෙනා පිළිබඳව තීන්දුවක් පාර්ලිමේන්තුව රැස්වන ප්‍රථම අවස්ථාවේදීම, ගත යුතු බව එමගින් නිර්දේශ කර ඇත.තවද දිනේෂ් ගුණවර්ධන, බන්ධුල ගුණවර්ධන හා පියල් නිශාන්ත යන මන්ත්‍රීවරුන් මූලාසනයට අවනත නොවී අශෝභන අන්දමින් මූලාසනයට දෝෂාරෝපණය කිරීම ද අනුචිත ක්‍රියාවක් බව එම වාර්තාවේ දැක්වෙයි.මෙම වාර්තාව සැකසීමට පදනම් වූයේ හිටපු ජනාධිපතිවරයාගේ ආරක්ෂාව සම්බන්ධයෙන් ෆීල්ඩ් මාෂල් සරත් ෆොන්සේකා මහතා විසින් ඊයේ පාර්ලිමේන්තුවේ ප්‍රකාශයක් කරන අතරතුර ඇති වූ උණුසුම්කාරී තත්ත්වයත් සමග ආණ්ඩු පක්ෂයේ හා විපක්ෂයේ මන්ත්‍රීන් පිරිසක් අතර හටගත් ගැටුමයි.ඒ අනූව සැකසූ අදාළ වාර්තාවේ නිර්දේශ 6ක් ඉදිරිපත් කර ඇති අතර නිරීක්ෂණ 4කට අනුව අදාළ නිර්දේශ ඉදිරිපත් කර තිබේ.එම නිර්දේශ හා නිරීක්ෂණවලට අනූව ගැටලුකාරී අවස්ථාකදී තම ආසනයේම, සිටම එය සාකච්ඡා කර විසඳාගත යුතු අතර කවර අවස්ථාවකවත් පාර්ලිමේන්තුවේ ගෞරවයට හානි වන පරිදි ක්‍රියා නොකළ යුතු බව එහි සඳහන් බව පැවසේ.තවද මෙවැනි සිද්ධීන් නිසා සභාවේ කටයුතු නැරඹීමට පැමිණ සිටින මහජනතාව සහ පාසල් ළමුන් ද අපහසුතාවට පත්වීම කනගාටුදායක තත්ත්වයක් බව එහි සඳහන් කර ඇත.ඒ අනූව සභාවේ කටයුතුවලට බාධා කරමින් සභාගැබ මැදට පැමිණි දෙපාර්ශවයේම මන්ත්‍රීන්ට තරයේ අවවාද කිරීමට ද එමගින් නිර්දේශ කර ඇතැයි කියැවේ.මීට අමතරව පක්ෂවල සහ ස්වාධීන කණ්ඩායම් නියෝජනය කරනු ලබන මන්ත්‍රීවරුන්ගේ හැසිරීම සම්බන්ධ වගකීම අදාළ පක්ෂ හා ස්වාධීන කණ්ඩායම් විසින්ද, එම පක්ෂ හා ස්වාධීන කණ්ඩායම්වල නායකයින් විසින්ද, භාරගත යුතු බව එමගින් අවධාරණය කර ඇතැයි ද වාර්තා වේ.තවද එහි වැඩිදුරටත් දක්වා ඇත්තේ මූලාසනයට අගෞරව වන ලෙස දෝෂාරෝපණය කළ මන්ත්‍රීවරුන්ට එරෙහිව දැඩි විනය ක්‍රියාමාර්ග ගත යුතු බවකි.", "URL": "https://sinhala.adaderana.lk/news.php?nid=59802", "Category": null, "Parent URL": null}