{"Source": "Adaderana", "Timestamp": "January 4, 2016 01:21 pm", "Headline": "අලුත් පක්ෂයක් පිහිටුවීම ගැන කතා කරලා නෑ", "News Content": "නව ව්‍යවස්ථා සංශෝධනයක් ගැන කතා කරමින් ආණ්ඩුව සැබෑ ප්‍රශ්න යටගහන්න කටයුතු කරන බවට ප්‍රජාතන්ත්‍රවාදී වාමාංශික පෙරමුණේ නායක පාර්ලිමේන්තු මන්ත්‍රී වාසුදේව නානායක්කාර මහතා චෝදනා කරයි.වාමාංශික පක්ෂ අද (04) කොළඹදී පැවැත්වූ මාධ්‍ය හමුවකදී හෙතෙම කියා සිටියේ වත්මන් රජය ගමන් කරන්නේ කුමන ආර්ථික මාවතේදැයි ප්‍රශ්නයක් ඇති බවයි.මාර්තු මාසය වන විට ජීවන වියදම වැඩිවිය හැකි බවද, වෘත්තීය සමිති ක්‍රියාකාරිත්වය ද තවදුරටත් වැඩි විය හැකි බව ද ඒ මහතා පෙන්වාදුන්නේය.තේ, රබර්, වී ගොවීන්ගේ ආර්ථිකයට දැඩි බලපෑම් එල්ල වී ඇති බව පෙන්වාදුන් මන්ත්‍රීවරයා එම ජනකොටස්වල සහභාගිත්වයෙන් ජාතික මහ සමුළුවක් පැවැත්වීමේ අවශ්‍යතාවයද අවධාරණය කළේය.අලුත් දේශපාලන පක්ෂයක් පිහිටුවීම ගැන ඒකාබද්ධ විපක්ෂයේ නියෝජිතයන් අතර සාකච්ඡාවක් කර නැතැයිද ඒ මහතා මාධ්‍යවේදියෙකුගේ ප්‍රශ්නයකට පිළිතුරු වශයෙන් කියා සිටියේය.", "URL": "https://sinhala.adaderana.lk/news.php?nid=56134", "Category": null, "Parent URL": null}