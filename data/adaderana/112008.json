{"Source": "Adaderana", "Timestamp": "June 15, 2019 09:17 am", "Headline": "ග්‍රෙන්ෆෙල් ගොඩනැගිල්ල හරිත පැහැ ගැන්වෙයි", "News Content": "ලන්ඩන්හි ග්‍රෙන්ෆෙල් ගොඩනැගිල්ල කොළ පැහැ ආලෝක රටාවලින් අලංකාර කර තිබුණි. ඒ මහා ග්‍රෙන්ෆෙල් ගින්නෙන් මියගිය පුද්ගලයින් 72දෙනා සිහිපත් කිරීම වෙනුවෙනි. බ්‍රිතාන්‍යයේ ග්‍රෙන්ෆෙල් ගොඩනැගිල්ල ගිනිගෙන විනාශවී යාමේ දෙවැනි සංවත්සරය පසුගියදාට යෙදී තිබුණි. එම ගොඩනැගිල්ල කොළ පැහැ ආලෝකයෙන් වර්ණවත් කිරීමට බලධාරීන් කටයුතු කළේ එය සංකේතවත් කරමිනි. ග්‍රෙන්ෆෙල් සංහාරයෙන් මියගිය පුද්ගලයින් 72දෙදෙනා සිහිපත් කරමින් ග්‍රෙන්ෆෙල් වෙනුවෙන් කොළ අදිමු යනුවෙන් සංකල්පයක් හඳුන්වාදුන් අතර ගොඩනැගිල්ල කොළ පැහැයෙන් සරසා ඇත්තේ ඒ අනුවයි. විවිධ ජනවර්ග නියෝජනය කළ අඩු ආදායම්ලාභී පවුල්වල සාමාජිකයන්ගේ නිවාස සංකීර්ණයක් වූ ග්‍රෙන්ෆෙල් ගොඩනැගිල්ල ගින්නකින් විනාශ වූයේ 2017 වසරේ ජූනි මස 14වැනිදායි. දෙවැනි ලෝක යුද්ධයෙන් අනතුරුව බ්‍රිතාන්‍යෙය් සිදුවූ දරුණුතම ගිනි අනතුර වන මෙම ව්‍යසනයෙන් ජාතීන් 19කට අයත් පිරිස් මියගියේය. ලන්ඩනය වැනි ධනකුවේරයන් බහුල නගරයක දිළිඳු ජනතාව වෙනුවෙන් ක්‍රියාත්මක සමාජ සුබසාධන වැඩපිළිවෙලවල පවතින දුර්වලතා පිළිබඳ සමාජ කතිකාවතක්ද ඇතිවුණේ අනතුරත් සමඟයි. ගින්නට නිසි හේතු සහ වගකිවයුත්තන් සොයා විමර්ශන මේවනවිටත් ක්‍රියාත්මක අතර පරීක්ෂණ අවසානයේදී වරදකරුවන්ට එරෙහිව අපරාධ චෝදනා ගොනු කිරීමට නියමිතව පවතින බව විදෙස් වාර්තා පවසයි.", "URL": "https://sinhala.adaderana.lk/news.php?nid=112008", "Category": null, "Parent URL": null}