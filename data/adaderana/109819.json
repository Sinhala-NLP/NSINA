{"Source": "Adaderana", "Timestamp": "May 12, 2019 08:21 pm", "Headline": "තවත් එක් ලෝක මව්වරුන්ගේ දිනයක්", "News Content": "ලෝක මව්වරුන්ගේ දිනය යෙදුණු අද (12) දිනයේ දඹුල්ල වැඩිහිටි නිවාස බොහෝ මවුවරුන් තම දරුවන් පැමිණෙතැයි මග බලා සිටියද වෙනත් දරුවන් පිරිසක් පැමිණ එම මව්වරුන් නහවා පිරිසිදු කිරීම සිදු කරන අයුරු දැක ගැන්නට හැකි විය. ත්‍රිකුණාමලය ප්‍රදේශයේ කාන්තා සංවිධානයක පිරිසක් තම දුවා දරුවන් සමඟ පැමිණ වැඩිහිටි නිවාසයේ කාත් කවුරුත් නොමැතිව තම දරුවන් ගැව සිහින දකින මව්වරුන් තුරුළු කරගෙන නහවමින් ඔවුන්ව පිරිසිදු කරන ආකාරය දක්නට ලැබුණි. දඹුල්ල වැඩිහිටි නිවාසයේ පාලිකාව මෙම මව්වරුන් ඉතා පිරිසිදුව තබා ගෙන එම අයගේ අවශ්‍යතා සියල්ල සපුරමින් සිටින බවත් තමන්ගේ දරුවන් නො පැමිණීම එතරම් කණගාටුවක් නොවන බව එහි සිටි බොහෝ මවුවරුන් කියන්නට වූවාය. එහෙත් තම දරුවන්ට කිසිදු දොසක් නගන්නට එකම අම්මා කෙනෙක් හෝ ඉදිරිපත් නොවීම විශේෂත්වයකි. ඔවුන් පවසන්නේ ලෝක මවුවරුන්ගේ දිනයේ දී තම දරුවන් බලන්නට එන බව විශ්වාසය පවතින බවය. එහෙත් වසර ගණනාවක් තිස්සේ මහලු මඩමට ගෙනවිත් දැමූ තම අම්මාවරුන් එහි කාලය ගත කරමින් සිටියද දරුවෝ පැමිණ නැත. මෙතරම් දියුණු සමාජයක අම්මාවරුන් වෙනුවෙන් දින මාස සති වෙන් කිරීමට නොහැකි වුවද මෙවැනි දිනක හෝ පැමිණ තම අම්මව සනසා සතුටු කොට යෑමට හැකි නම් එය ඔවුන්ට කරන සුවිශාල වූ පුණ්‍ය කර්මයක්.", "URL": "https://sinhala.adaderana.lk/news.php?nid=109819", "Category": null, "Parent URL": null}