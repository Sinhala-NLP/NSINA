{"Source": "Adaderana", "Timestamp": "September 30, 2010 03:40 pm", "Headline": "ඇමතිගේ මාළු කන්ටේනර් 2න් සංස්ථාව නොසන්සුන් ", "News Content": "ධීවර සංස්ථාවේ සභාපති, උප සභාපති හා විධායක අධ්‍යක්ෂවරයා කාමරයට සිර කොට තබා ගනිමින් එම සංස්ථාවේ සේවක පිරිස උද්ඝෝෂණයක නිරතව සිටියි. පසුගියදා ධීවර සංස්ථා භාරයට ගත් පිටරටින් ගෙන්වන ලද මසුන් අඩංගු කන්ටේනර් 02 ක් බෙදාහැරීමට යාමේදී ඇතිවූ සිද්ධියක් මෙම උද්ඝෝෂණයට හේතු වූ බව ධීවර සංස්ථා නිදහස් සේවක සංගමයේ ලේකම් ආර්. බී ගමගේ මහත්මිය පවසයි. ධීවර හා ජලජ සම්පත් අමාත්‍ය රාජිත සේනාරත්න මහතා විසින් දේශීය ධීවරයා ආරක්ෂා කිරීමේ අරමුණින් 2 පිටරටින් මසුන් ගෙන්වීම නැවැත්වීමට ගත් ප්‍රතිපත්තිමය තීරණයක් මෙම කන්ටේනර් 02 සංස්ථාව භාරයට ගෙන ඇති බවද ඇය සඳහන් කළාය. මෙම කන්ටේනර් 02 රඳවා තබා ඇත්තේ ධීවර සංස්ථා පරිශ්‍රයේය. නමුත් එම මාළු ගබඩා කර තබා ගැනීම සඳහා සංස්ථාවේ ශිතාගාරවල ඉඩ පහසුකම් ප්‍රමාණවත් නොවීම නිසා අද(30) මෙම මාළු තොගය ධීවර සංස්ථාව හරහා අලෙවි කිරීම සඳහා බෙදාහැරීමට තීරණය කර තිබේ. එසේ එම මාළු තොගය බෙදාහැරීමට යාමේදී රජයේ ප්‍රබල අමාත්‍යවරයෙකු එම ස්ථානයට පැමිණ එම මාළු තොගය තමා බාරයට ගැනීමට නියෝග කර ඇති බවට ප්‍රකාශ කළ බවද ගමගේ මහත්මිය ප්‍රකාශ කළාය. නමුත් ඒ සඳහා ධීවර සංස්ථාවේ සේවක පිරිස විරෝධය පළකර ඇත. පසුව එම අමාත්‍යවරයා සමග පැමිණි පිරිස හා සේවක පිරිස අතර ගැටුමක් ඇතිවිය හැකි යැයි සිතූ සංස්ථා කළමණාකාරිත්වය මාළු තොගය එම පිරිසට ලබාදීමට තීරණය කර ඇත. කළමණාකාරිත්වයේ මෙම තීරණයට විරෝධය පාමින් සේවකයින් එක්ව සංස්ථා සභාපති, උප සභාපති හා විධායක අධ්‍යක්ෂවරයා සිර අඩස්සියේ තබාගනිමින් මෙසේ උද්ඝෝෂණයක් ආරම්භ කළ බව නිදහස් සේවක සංගමේ ලේකම්වරිය ප්‍රකාශ කළාය. එසේ සිර කර තබා සිටින නිලධාරීන් ඔවුන්ගේ ජංගම දුරකථන හරහා සම්බන්ධ කරගැනීමට අද දෙරණ උත්සාහ දැරුවද ඔවුන් සිර කොට තබා ඇති බැවින් ඔවුන් සම්බන්ධ කර ගැනීමට අපහසු බව එම දුරකථනයට පිළිතුරු දුන් පුද්ගලයෙකු සඳහන් කළේය.", "URL": "https://sinhala.adaderana.lk/news.php?nid=11201", "Category": null, "Parent URL": null}