{"Source": "Adaderana", "Timestamp": "March 1, 2012 08:00 am", "Headline": "සැලකිය යුතු විරෝධයක් මෙතෙක් නෑ", "News Content": "එක්සත් ජාතීන්ගේ සංවිධානයේ මානව හිමිකම් කවුන්සිල සැසිවාරයේ දී ශ්‍රී ලංකාව සම්බන්ධයෙන් මෙතෙක් සැලකිය යුතු විරෝධතාවක් එල්ල වී නොමැති බව වාර්තා වේ. එම සැසිය අද සිව්වැනි දිනටත් පැවැත්වෙන අතර ඊයේ වන විට රටවල් කිහිපයක් ශ්‍රී ලංකාවේ තත්ත්වය පිළිබඳ යහපත් ප්‍රතිචාර දක්වා තිබුණි. රුසියානු නියෝජ්‍ය විදේශ අමාත්‍ය ජෙනඩි ගැටිලෝව් මහතා සැසිය අමතමින් ප්‍රකාශ කර සිටියේ එක්සත් ජාතීන්ගේ මානව හිමිකම් කවුන්සිලය පටු දේශපාලන අරමුණු සඳහා භාවිත නොකළ යුතු බවයි. දකුණු අප්‍රිකානු නියෝජිතයා පවසා සිටියේ ශ්‍රී ලංකාව උගත් පාඩම් හා ප්‍රතිසන්ධාන කොමිසමේ නිර්දේශ ක්‍රියාවට නංවනු ඇතැයි තමන් විශ්වාස කරන බවයි. යුරෝපා සංගමය වෙනුවෙන් සැසිවාරය ඇමතූ ඩෙන්මාර්ක් විදේශ අමාත්‍ය එස්.විලි මහතා ශ්‍රී ලංකාවට එරෙහිව මත පළකරන්නන් අතර විය. අන්තර්ජාලය හරහා අදහස් දැක්වීමට ඇති නිදහස පිළිබඳ ඊයේ පස්වරුවේ ජිනීවාහිදී විශේෂ සැසිවාරයක් පැවැත්විණි. එහිදි චීන නියෝජිතයා කියා සිටියේ ඇතැම් රටවල් අන්තර්ජාලය ඔස්සේ ජාත්‍යන්තර ප්‍රජාව වෙත අසත්‍යය තොරතුරු ප්‍රචාරය කරමින් සිටින බවයි. ඔහු ශ්‍රී ලංකාව ඇතුළු රටවල් කිහිපයක් වෙනුවෙන් පක්ෂව අදහස් පළ කළේය. මේ අතර ජිනීවා මානව හිමිකම් සමුළුවේ දී ශ්‍රී ලංකාව සම්බන්ධයෙන් ඡන්ද විමසීමක් සිදුවුවහොත් ඉන්දියාවේ සහය ලබානොදිය යුතු බවට ඉන්දීය ඩි.එම්.කේ.පක්ෂ නායක කරුණානිධි පවසයි. ඔහු පෙන්වා දෙන්නේ ඉන්දියාවේ සහය ශ්‍රී ලංකාවට ලැබෙනු ඇති බවට මහින්ද සමරසිංහ අමාත්‍යවරයා ප්‍රකාශයක් සිදුකර ඇති බවයි. කෙසේවුව ද මානව හිමිකම් සැසිවාරයේ දී ඉන්දියාව සිය ස්ථාවරය පැහැදිලි කර නොමැති අතර කිසිසේත් ශ්‍රී ලංකාවට සහය නොදැක්විය යුතු බවට ඉන්දීය එම්.ඩි.එම්.කේ පක්ෂයේ නායක වයිකෝ ද ඉන්දීය අග්‍රාමාත්‍ය මන්මෝහන් සිං මහතා වෙත ලිපියක් යොමුකරමින් කියා තිබේ. ---------------------------------------", "URL": "https://sinhala.adaderana.lk/news.php?nid=22492", "Category": null, "Parent URL": null}