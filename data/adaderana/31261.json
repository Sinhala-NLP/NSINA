{"Source": "Adaderana", "Timestamp": "February 1, 2013 01:54 pm", "Headline": "අරලගංවිලෙන් හමුවූ උල්කාපාතවල ජීවී පැවැත්මක් ඇති බවට සාධක ", "News Content": "පොළොන්නරුව, අරලගංවිල ප්‍රදේශයෙන් හමුවු උල්කාපාත කැබලිවල ජීවයක පැවැත්ම තහවුරු කිරීමට නිශ්චිත සාධක පවතින බව බකිංහැම් විශ්ව විද්‍යාලයේ තාරකා විද්‍යා අංශ ප්‍රධානී මහාචාර්යය චන්ද්‍රා වික්‍රමසිංහ මහතා පවසයි. ලෝකයේ මේ දක්වා පිටසක්වල ජීවින් පිළිබඳ වැදගත්ම සොයා ගැනීම මෙය බව මහාචාර්යවරයා සඳහන් කළේය. පොළොන්නරුව, අරලගංවිල ප්‍රදේශයට කඩාවැටුණු උල්කාපාත කැබලි පිළිබඳ පර්යේෂණ පැවැත්වීම සඳහා නාසා ආයතනයේ හිටපු අධ්‍යක්ෂවරයෙකු වන මහාචාර්යය රිචඩ් බී.හුවා මහතා ඇතුළු විද්‍යාඥයින් කණ්ඩායමක් සමග මහාචාර්ය චන්ද්‍රා වික්‍රමසිංහ මහතා පසුගියදා එම ප්‍රදේශයේ සංචාරයක නිරත විණි. කෙසේ වෙතත් එම ප්‍රදේශයෙන් හමුවු උල්කාපාත කැබලි සම්බන්ධයෙන් තවදුරටත් පරීක්ෂණ සිදුකරන බව චන්ද්‍රා වික්‍රමසිංහ මහතා සඳහන් කළේය. මේ අතර අදාළ විද්‍යාඥයින් කණ්ඩායම සීගිරිය ප්‍රදේශයේ ද සංචාරයක නිරත වී තිබේ. සීගිරියේ ඉදිකිරීම් සහ ඊජිප්තුවේ පිරමීඩ අතර සබඳතාවක් පවතින බව එහිදී සිදුකළ මූලික පරීක්ෂණවලින් අනාවරණය වු බව මහාචාර්ය චන්ද්‍රා වික්‍රමසිංහ මහතා සඳහන් කළේය.", "URL": "https://sinhala.adaderana.lk/news.php?nid=31261", "Category": null, "Parent URL": null}