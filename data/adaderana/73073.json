{"Source": "Adaderana", "Timestamp": "May 11, 2017 10:26 pm", "Headline": "   මෝඩි වෙනුවෙන් ජනපතිගෙන් විශේෂ රාත්‍රී භෝජන සංග්‍රහයක්", "News Content": "ඉන්දීය අග්‍රමාත්‍ය නරේන්ද්‍ර මෝඩි මහතා ජනාධිපති මෛත්‍රීපාල සිරිසේන මහතා හමුවී තිබේ.අද(11) රාත්‍රියේ ජනාධිපති මන්දිරයේදී මෙම හමුව සිදු වූ බව ජනාධිපති මාධ්‍ය අංශය සඳහන් කළේය.අද පස්වරුවේ දිවයිනට පැමිණි ඉන්දීය අග්‍රමාත්‍යවරයා අග්‍රමාත්‍ය රනිල් වික්‍රමසිංහ මහතා විසින් ඉතා උණුසුම් ලෙස පිළිගනු ලැබීය.අනතුරුව ඉන්දීය අග්‍රමාත්‍යවරයා කොළඹ ගංගාරාම විහාරස්ථානය වෙත ගොස් ගංගාරාම වෙසක් කලාපය විවෘත කිරීම සිදු කළේය.ගංගාරාම වෙසක් කලාපය විවෘත කිරීමෙන් අනතුරුව ජනාධිපති මන්දිරය වෙත පැමිණි ඉන්දීය අග්‍රමාත්‍යවරයාව ජනාධිපති මෛත්‍රීපාල සිරිසේන මහතා විසින් ඉතා උණුසුම් ලෙස පිළිගෙන තිබේ.ඉන්දීය අග්‍රමාත්‍ය නරේන්ද්‍ර මෝඩි මහතා වෙනුවෙන් ජනාධිපතිවරයා විසින් විශේෂ රාත්‍රී භෝජන සංග්‍රහයක් ද සූදානම් කර තිබුණි.මෙම සංචාරය අතරතුරදී ඉන්දීය අගමැති මෝඩි සහ ජනාධිපති මෛත්‍රීපාල සිරිසේන මහතා අතර ද්වීපාර්ශවික වශයෙන් දෙරටේ සබදතා ශක්තිමක් කර ගැනීම අපේක්ෂාව බවද සඳහන්ය.එමෙන්ම ඉන්දියාව හා ශ්‍රී ලංකාව අතර පවතින සාම්ප්‍රදායික සම්බන්ධතාවයන් තවදුරටත් ශක්තිමත් වනු ඇති බවත්, ඒ සඳහා මෙම සංචාරය පිටුවහලක් වූ බවත් මොඩි මහතා ප්‍රකාශ කර තිබේ.ජනාධිපතිවරයා හමුවූ අවස්ථාවේදී ඉන්දීය අගමාත්‍යවරයා කියා සිටියේ “ මෙම හමුවීමට ගැන ගොඩක් සතුටුයි. ශ්‍රී ලංකාව හා ඉන්දියාව අතර පැවති සාම්ප්‍රදායික සම්බන්ධය තව දුරටත් ශක්තිමත් කරගැනීමට ලැබීම සතුටක්“ යනුවෙනි.එමෙන්ම ශ්‍රී ලංකාවේ සංචාරයක් සඳහා මීට පෙර පැමිණීමට තමා ආසාවෙන් සිටි බවත් විවිධ හේතූන් මත එය මඟහැරී ගිය බවත් ඔහු සඳහන් කර තිබේ.මෙම අවස්ථාවට අග්‍රමාත්‍ය රනිල් වික්‍රමසිංහ, කථානායක කරූ ජයසූරිය, විපක්ෂ නායක ආර්. සම්බන්ධන්, උතුරු පළාත් ප්‍රධාන අමාත්‍ය සී.වී විග්නේෂ්වරන්, විදේශ කටයුතු අමාත්‍ය මංගල සමරවීර ඇතුළු මැති ඇමතිවරුන් පිරිසක් එක්ව සිටි බව ජනාධිපති මාධ්‍ය අංශය සඳහන් කළේය.රාත්‍රී භෝජන සංග්‍රහයෙන් අනතුරුව ඉන්දීය අග්‍රමාත්‍යවරයා හිටපු ජනාධිපති මහින්ද රාජපක්ෂ මහතා ද හමුවී තිබේ.මහින්ද රාජපක්ෂ මහතාගේ ඉල්ලීමකට අනුව එම හමුව සිදු වූ බව ශ්‍රී ලංකාවේ ඉන්දීය මහ කොමසාරිස් තරින්ජිත් සිං මහතා සඳහන් කළේය.රාත්‍රියේ කොළඹදී පැවැති මාධ්‍ය හමුවකට එක්වෙමින් ඉන්දීය මහ කොමසාරිස්වරයා මේ බව අනාවරණය කළේය.ඉන්දීය විදේශ අමාත්‍යංශයේ ප්‍රකාශක ගෝපාල් භාග්ලේගේ ප්‍රධානත්වයෙන් පැවැති එම මාධ්‍ය හමුවේදී හිටපු ජනාධිපතිවරයා අතර පැවැති සාකච්ඡා වූ කරුණු පිළිබදව මාධ්‍යවේදීන් විමසීමක් කර තිබේ.ඊට පිළිතුරු ලබා දෙමින් ඉන්දීය මහ කොමසාරිස්වරයා සඳහන් කළේ ඉතා සුහද සාකච්ඡාවක් පැවැති බවයි.පසුගිය වසරවල සහ වර්තමානයේත් ඉන්දියාව ශ්‍රී ලංකාවට ලබාදෙමින් තිබෙන සහයෝගය පිළිබඳව සතුටු වන බව හිටපු ජනාධිපතිවරයා එහිදී සඳහන් කළ බව ඉන්දීය මහ කොමසාරිස්වරයා ප්‍රකාශ කර සිටියේය.එම සාකච්ඡාව සඳහා හිටපු ආරක්ෂක ලේකම් ගෝඨාභය රාජපක්ෂ මහතා ද සහභාගී වී සිට ඇති බව වාර්තා වෙයි.මේ අතර දිවයිනට පැමිණි ඉන්දීය අග්‍රමාත්‍යවරයා හෙට(12) පෙරවරුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ පැවැත්වෙන ජාත්‍යන්තර වෙසක් උත්සවයේ ප්‍රධාන ආරාධිත අමුත්තා වශයෙන් සහභාගීවීමට නියමිතය.අනතුරුව ඉන්දීය අග්‍රමාත්‍ය නරේන්ද්‍ර මෝඩ් මහතා නෝර්වුඩ් ප්‍රදේශයේ සංචාරයක නිරතවීමට සැලසුම් කර තිබේ.දික්ඹය රෝහලේ ඉදිකෙරුණු නව ගොඩනැගිලි සංකීර්ණය විවෘත කිරීම ද ඉන්දීය අග්‍රමාත්‍යවරයා විසින් සිදු කිරීමට නියමිතය.ඉන්දීය අග්‍රමාත්‍යවරයෙකු වතුකරයේ සංචාරයකට එක්වන ප්‍රථම අවස්ථාව මෙය ලෙස සැලකෙයි.එහිදී නරේන්ද්‍ර මෝඩි මහතා වතුකරයේ දෙමළ ජනතාව සහභාගී වන මහජන රැස්වීමක් ඇමතීමට ද නියමිතව තිබේ.වතුකරයේ සංචාරයෙන් පසු මහනුවරට පැමිණෙන ඉන්දීය අග්‍රමාත්‍යවරයා දළදා සමිදුන් වැදපුදාගෙන ආශිර්වාද ලබා ගැනීමට නියමිතය.නරේන්ද්‍ර මෝඩි මහතා මල්වතු අස්ගිරි මහ නාහිමිවරුන් බැහැදැකීමට ද සැලසුම් කර තිබේමහනුවර සංචාරයෙන් අනතුරුව ඔහු හෙට පස්වරුවේ දිවයිනෙන් පිටත්ව යාමට නියමිතය.", "URL": "https://sinhala.adaderana.lk/news.php?nid=73073", "Category": null, "Parent URL": null}