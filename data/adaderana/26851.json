{"Source": "Adaderana", "Timestamp": "August 24, 2012 10:46 am", "Headline": "කොරියානු සිහිනයේ ප්‍රවේශපත් අවසන් අදියරට පැමිණෙයි", "News Content": "කොරියානු භාෂා ප්‍රවීණතා විභාගය සඳහා පුද්ගලයින් තිස් දහසක් පමණ මේ වන විට ප්‍රවේශ පත්‍ර ලබාගෙන ඇති බව විදේශ සේවා නියුක්ති කාර්යාංශය පවසයි. පසුගිය 20 වැනිදා දිවයින පුරා මධ්‍යස්ථාන 30 ක දී අදාළ ප්‍රවේශ පත්‍ර නිකුත් කිරීම ආරම්භ කෙරිණි. ඒ අනුව කොළඹ මධ්‍යස්ථාන 6 ක දී ‍සහ සෙසු මධ්‍යස්ථාන 24 ක දී මෙම ප්‍රවේශ පත්‍ර නිකුත් කිරීම සිදුවෙයි. කොළඹ මධ්‍යස්ථානවල හැර අනෙක් මධ්‍යස්ථානවල ප්‍රවේශපත්‍ර නිකුත් කිරීම අද (24) දිනයෙන් අවසන් වන බව විදේශ සේවා නියුක්ති කාර්යාංශයේ සාමාන්‍යාධිකාරී හරිස්චන්ද්‍ර බටුගොඩ මහතා සඳහන් කළේය. අද පස්වරු 4.30 දක්වා එම මධ්‍යස්ථානවලින් කොරියානු භාෂා ප්‍රවීණතා විභාගයේ ප්‍රවේශපත්‍ර ලබාගැනීම සිදුකළ හැකි අතර කොළඹ මධ්‍යස්ථානවලින් ප්‍රවේශපත්‍ර නිකුත් කිරීම හෙට දිනයේ දීත් සිදුකෙරෙනු ඇති. ඒ අනුව මෙවර ප්‍රවේශපත්‍ර 50,000 ක් පමණ නිකුත් කිරීමට බලාපොරොත්තු වන බව විදේශ සේවා නියුක්ති කාර්යාංශය සඳහන් කරයි. කොරියානු භාෂා ප්‍රවීණතා විභාගය ඔක්තෝබර් මස 13 සහ 14 යන දෙදින කොළඹ දී පැවැත්වීමට නියමිතය.", "URL": "https://sinhala.adaderana.lk/news.php?nid=26851", "Category": null, "Parent URL": null}