{"Source": "Adaderana", "Timestamp": "November 16, 2010 01:40 pm", "Headline": "ඉන්දියාවේ මහල් ගොඩනැගිල්ලක් කඩාවැටී 60ක් මරුට ", "News Content": "ඉන්දියාවේ දිල්ලි නගරය ආසන්නයේ පිහිටි මහල් ගොඩනැගිල්ලක් කඩාවැටීමෙන් පුද්ගලයින් 60 දෙනෙකු මියගොස් තිබේ. තවත් 80 දෙනෙකු පමණ තුවාල ලබා ඇති බව වාර්තා වේ. කඩා වැටුණු ‍ගොඩනැගිල්ල තුළ තවදුරටත් පුද්ගලයින් සිරවී සිටින බවට දිල්ලි බලධාරීන් සැක පළ කරයි. පුද්ගලයින් 30 දෙනෙකු පමණ ගොඩනැගිල්ලේ සිරවී සිටින බවට සැක කළ හැකි බව දිල්ලි ප්‍රධාන අමාත්‍ය ෂීලා ඩික්ෂිත් පවසයි. ගොඩනැගිල්ල හදිසියේ කඩා වැටීමට හේතුව මෙතෙක් අනාවරණය වී නොමැති අතර මෑත ඉතිහාසයේ දිල්ලි නුවරින් වාර්තා වූ ඛේදජනකම අනතුර මෙය ලෙස දිල්ලි බලධාරීන් හඳුන්වයි. කුඩා ව්‍යාපාරික ස්ථාන මෙන්ම නිවාස ලෙස පවත්වාගෙන ගිය ස්ථාන රැසක් එම ගොඩනැගිල්ලේ තිබූ බව බලධාරීන් පෙන්වා දෙයි. සහන‍සේවා කටයුතු තවදුරටත් සිදුකරන බව එම බලධාරීන් වැඩිදුරටත් පවසයි.", "URL": "https://sinhala.adaderana.lk/news.php?nid=12194", "Category": null, "Parent URL": null}