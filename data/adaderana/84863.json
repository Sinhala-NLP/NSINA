{"Source": "Adaderana", "Timestamp": "February 26, 2018 04:10 pm", "Headline": "  කට්ටකඩුවේ පවුල් 175 ක් උග්‍ර ජල ගැටළුවක", "News Content": "රජය විසින් ගම්වාසීන් වෙනුවෙන් ඉදිකර ඇති පොදු ළිඳක් එක් පුද්ගලයෙකු තනිව පරිහරණය කරන බවත්,මෙම තත්ත්වය නිසා පවුල් 175 කට වැඩි ප්‍රමාණයක් උග්‍ර ජල ගැටළුවකට මුහුණ දී ඇති බවත් පවසමින් ආණමඩුව - කට්ටකඩුව ගම්වාසීන් 26 වැනිදා විරෝධතා ව්‍යාපාරයක නිරත විය. ආඩිගම - කීරියන්කල්ලිය ප්‍රධාන මාර්ගය අවහිර කරමින් පැවති මෙම විරෝධතාවය හේතුවෙන් එම මාර්ගයේ ගමනා ගමන කටයුතු පැය 03 කට ආසන්න කාලයක් ඇණ හිටින ලදී. කට්ටකඩුව බුද්ධි ප්‍රජා මූල සංවිධානයට අයත් ජල ටැංකියට ජලය ලබා ගැනීම සඳහා ඉදි කර ඇති ළිද නියගය හේතුවෙන් සිදී ගොස් ඇති බවත්අ, එම තත්ත්වය නිසා ප්‍රදේශයේ ජනතාව උග්‍ර ජල ගැටළුකට මේ වන විට මුහුණ දී ඇති බවද විරෝධතාවයට එක්ව සිටි පිරිස් කියා සිටියේය. මෙම තත්ත්වයට ඇති එකම විසඳුම රජය විසින් ඉදි කර ඇති දැනට එක් පුද්ගලයෙකු තනි අයිතිවාසියම් කියන පොදු ළිද භාවිතා කිරීම පමණක් බවද ඔවුන් කියා සිටී. මේ සම්බන්ධයෙන් මහකුඹුක්කඩවල ප්‍රාදේශීය ලේකම්වරයාව අවස්ථා කීපයකදී දැණුවත් කිරීමේ ප්‍රතිඵලයක් ලෙස ළිද රජයට අත් පත් කර ගැනීම සඳහා රුපියල් 1,15,000 ක මුදලක් ගෙවිය යුතු බව දන්වන ලද බවත්, එම මුදල මේ වන විට ප්‍රජා මූල සංවිධානය විසින් ප්‍රාදේශීය ලේකම් කාර්යාලය වෙත ලබා දී ඇති බවද විරෝධතාවයට එක්ව සිටි පිරිස් කියා සිටියේය. දැනට ළිඳ අත් පත් කර ගෙන සිටින අය මෙම ළිදෙන් ලබා ගන්නා ජලය අලවි කිරීමක් සහ වෙනත් කටයුතු සඳහා යොදා ගන්නා බවත්,ගමක් පානීය ජල හිඟයෙන් පෙළෙන විට එක් පුද්ගලයෙකු පමණක් පොදු ළිදක් භාවිතා කිරීම අසාධාරණ බවද විරෝධතාකරුවන් කියා සිටියේය. විරෝධතාකරුවන් වෙත පැමිණි ආණමඩුව පොලීසියේ නිලධාරියෙකු සහ ගම්වාසීන් අතර වරින් වර උණුසුම් වචන හුවමාරුවක්ද සිදු විය. පසුව එම ස්ථානයට පැමිණි ආණමඩුව පොලීසියේ වැඩ බලන ස්ථානාධිපතිවරයා විරෝධතාකරුවන්ට කරුණු දක්වා මාර්ගයේ අවහිරතාවය අවසන් කරන ලදී. පසුව මහකුඹුක්කඩවල සහකාර ප්‍රාදේශීය ලේකම්වරයාව සහ සැළසුම් අධ්‍යක්ෂකවරයාව එම ස්ථානයට කැඳවා විරෝධතාකරුවන් අතර සාකච්ඡාවක් සඳහාද අවස්ථාව ලබා දීමට වැඩ බලන පොලිස් ස්ථානාධිපතිවරයා කටයුතු කරන ලදී. කඩිනමින් මෙම ගැටළුවට විසඳුමක් ලබා දෙන බවත්, එතෙක් තනිව ළිඳ පරිහරණය කිරීම තහනම් කිරීමට කටයුතු කරන බවත් ප්‍රාදේශීය ලේකම්වරිය විරෝධතාකරුවන් හමුවේ ප්‍රකාශ කරන ලදී.", "URL": "https://sinhala.adaderana.lk/news.php?nid=84863", "Category": null, "Parent URL": null}