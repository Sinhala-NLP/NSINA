{"Source": "Adaderana", "Timestamp": "July 16, 2018 07:19 pm", "Headline": "අලුතින් වැඩ පටන් ගන්න දුෂණ විරෝධි මහාධිකරණය", "News Content": "මහා පරිමාණ මූල්‍ය වංචා සහ දුෂණ සිද්ධි සම්බන්ධයෙන් වන නඩු විභාග කිරීම සඳහා ස්ථාපිත කෙරුණු විශේෂ මහාධිකරණ පරිශ්‍රය සකස් කිරීමේ කටයුතු මේ වන විට අවසන් කර තිබේ. නව මහාධිකරණයේ කටයුතු මෙම සතිය තුළ ආරම්භ කිරීමට නියමිත බව නියෝජ්‍ය අමාත්‍ය අජිත්.පී.පෙරේරා මහතා සඳහන් කළේය. මහා පරිමාණ මූල්‍ය වංචා සහ දුෂණ සිද්ධි සම්බන්ධයෙන් වන නඩු විභාග කිරීම සඳහා වූ අධිකරණ සංවිධාන සංශෝධන පනත් කෙටුම්පත පසුගිය මැයි නව වැනිදා පාර්ලිමේන්තුවේදි වැඩි ඡන්ද 67 කින් සම්මත වුණි. ඒ අනුව විශේෂ මහාධිකරණ තුනක් පිහිටුවීමට තීරණය කෙරුණු අතර එහි ප්‍රථම මහාධිකරණය ස්ථාපිත කර ඇත්තේ අලුත්කඩේ පිහිටි නීති විද්‍යාලය ඉදිරිපිට මෙම ස්ථානයේය. එහි නවීකරණ කටයුතු ශ්‍රි ලංකා නාවික හමුදාවේ ශ්‍රම දායකත්වයෙන් සිදුකෙරුණු අතර එම කටයුතු මේ වනවිට අවසන් වී ඇති බව වාර්තා වෙයි. ශ්‍රි ලංකා නිතිඥ සංගමයේ සභාපති, ජනාධිපති නීතිඥ යූ.ආර්.ද. සිල්වා මහතා අද(16) එම මහාධිකරණ පරිශ්‍රය නිරික්ෂණය කළේය. නව මහාධිකරණයේ නඩු කටයුතු විභාග කිරීම සඳහා විනිසුරුවරුන් තිදෙනෙකු අගවිනිසුරු ප්‍රියසාද් ඩෙප් මහතා විසින් පත් කර තිබේ. ඒ අනුව මහාධිකරණ විනිසුරුවරුන් වන සම්පත් අබේකෝන්, සම්පත් විජේරත්න සහ චම්පා ජානකී රාජපක්ෂ යන මහත්ම මහත්මීන් එම මහාධිකරණයේ විනිසුරු මඩුල්ල ලෙස කටයුතු කරණු ඇත.", "URL": "https://sinhala.adaderana.lk/news.php?nid=92667", "Category": null, "Parent URL": null}