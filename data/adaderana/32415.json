{"Source": "Adaderana", "Timestamp": "March 14, 2013 05:22 pm", "Headline": " තිලංගට එරෙහි විරෝධතා පරීක්ෂක වාර්තාව ඇමතිට", "News Content": "ශ්‍රී ලංකා ක්‍රිකට් ආයතනයේ නිලවරණයට ඉදිරිපත් වී සිටින තිලංග සුමතිපාල මහතාගේ නාම යෝජනාව අභියෝගයට ලක් කරමින් ඉදිරිපත් වූ විරෝධතා පරීක්ෂා කිරීමට පත් කළ කමිටුවේ වාර්තාව ක්‍රීඩා අමාත්‍යවරයා වෙත භාරදී තිබේ. ත්‍රිපුද්ගල කමිටු වාර්තාව අද (14)පස්වරුවේ අමාත්‍යංශ ලේකම් අනුර ජයවික්‍රම මහතා විසින් ක්‍රීඩා අමාත්‍ය මහින්දානන්ද අලුත්ගමගේ මහතා වෙත භාරදී ඇති බව සදහන්ය. ඒ අනුව අදාළ කමිටුව මගින් පෙන්වා දී ඇති නීතිමය කරුණු පිළිබඳ උපදෙස් ලබා ගැනීම සඳහා කම්ටු වාර්තාව ඇමතිවරයා විසින් නීතිපතිවරයා වෙත යොමු කර ඇති බව ක්‍රීඩා අමාත්‍යංශය පවසයි. නීති පති උපදෙස් ලබා ගැනීමෙන් අනතුරුව තිලංග සුමතිපාල මහතාගේ නාම යෝජනා පිළිබඳ තීන්දුව ප්‍රකාශයට පත් කීරීමට නියමිත බව අමාත්‍යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=32415", "Category": null, "Parent URL": null}