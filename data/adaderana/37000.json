{"Source": "Adaderana", "Timestamp": "August 30, 2013 07:04 am", "Headline": "පිල්ලේ අද ජනපති හා රනිල් හමුවෙයි", "News Content": "එක්සත් ජාතීන්ගේ සංවිධානයේ මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය සහ ජනාධිපති මහින්ද රාජපක්ෂ මහතා අතර විශේෂ සාකච්ඡාවක් අද පැවැත්වීමට නියමිතව තිබේ. අද දිනයේ නවනීදන් පිල්ලෙයි මහත්මිය ආරක්ෂක හා නාගරික සංවර්ධන අමාත්‍යංශයේ ලේකම් ගෝඨාභය රාජපක්ෂ, ආර්ථික සංවර්ධන අමාත්‍ය බැසිල් රාජපක්ෂ යන මහත්වරුන් සමඟද සාකච්ඡා කිරීමට නියමිතය. විපක්ෂ නායක රනිල් වික්‍රමසිංහ මහතා ඇතුළු විපක්ෂයේ නියෝජිතයින් පිරිසක් සහ මානව හිමිකම් පිළිබඳ මහකොමසාරිස්වරිය අතර සාකච්ඡාවක් ද අද පැවැත්වෙයි. මීට අමතරව නවනීදන් පිල්ලෙයි මහත්මිය අද කොළඹදී දෙමළ ජාතික සන්ධානය සමඟ ද සාකච්ඡාවක් කැඳවා ඇත. එම පක්ෂයේ පාර්ලිමේන්තු මන්ත්‍රී එම්.ඒ සුමන්තිරන් මහතා කියා සිටියේ ආර්. සම්බන්ධන්, මාවෙයි සේනාධිරාජා, සුරේෂ් ප්‍රේමචන්ද්‍රන් සහ සී.වී.විග්නේෂ්වරන් යන මහත්වරුන් ඇතුළු පිරිසක් සාකච්ඡාවට සහභාගී වන බවයි. අතුරුදන් වූවන්ගේ නියෝජිතයන් සමඟ ද නවනීදන් පිල්ලෙයි මහත්මිය විශේෂ සාකච්ඡාවකට එක්වීමට නියමිතය. පසුගිය ඉරිදා දිවයිනට පැමිණි එක්සත් ජාතීන්ගේ සංවිධානයේ මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මියගේ මෙරට සිදුකරන සතියක සංචාරය හෙටින් අවසන් වේ. ඇය මේ වන විට මහචාර්ය ජී.එල්.පීරිස්, මහින්ද සමරසිංහ, රවුෆ් හකීම්, වාසුදේව නානායක්කාර යන අමාත්‍යවරුන්, අගවිනිසුරු මොහාන් පීරීස්, නීතිපති පාලිත ප්‍රනාන්දු, ජනාධිපති ලේකම් ලලිත් වීරතුංග, නැගෙනහිර ආණ්ඩුකාර රියර් අද්මිරාල් මොහාන් විජේවික්‍රම සහ උතුරු පළාත් ආණ්ඩුකාර මේජර් ජෙනරාල් ජී.ඒ චන්ද්‍රසිරි යන මහත්වරුන් සමඟ සාකච්ඡා කර තිබේ. එමෙන්ම උතුරු සහ නැගෙනහිර සියලු දිස්ත්‍රික් ලේකම්වරුන්, අතුරුදන් වූ පවුල්වල සාමාජිකයින් සහ ස්වෙච්ඡා සංවිධාන නියෝජිතයින් රැසක් සමඟ ද පිල්ලෙයි මහත්මිය සාකච්ඡා පැවැත්වීය. යාපනය, මුලිතිව්, කිලිනොච්චිය, වව්නියාව, මන්නාරම, ත්‍රිකුණාමලය, මඩකළපුව සහ අම්පාර යන ප්‍රදේශවල ඇය සංචාරයේ නිරත විය.", "URL": "https://sinhala.adaderana.lk/news.php?nid=37000", "Category": null, "Parent URL": null}