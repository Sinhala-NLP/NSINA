{"Source": "Adaderana", "Timestamp": "April 27, 2018 04:42 pm", "Headline": "පොදුරද මඩුළු ක්‍රීඩා උළෙලේ පදක්කම් දිනූ ක්‍රීඩක ක්‍රීඩිකාවන් අගයයි", "News Content": "ආරක්ෂක රාජ්‍ය අමාත්‍ය රුවන් විජයවර්ධන මහතාගේ ප්‍රධානත්වයෙන් ත්‍රිවිද හමුදාව නියෝජනය කරමින් පොදු රාජ්‍ය මණ්ඩලීය ක්‍රීඩා උළෙලේ දී පදක්කම් ලැබූ ක්‍රීඩක ක්‍රීඩිකාවන් ආරක්ෂක අමත්‍යංශයේදී අද (27) විශේෂ ඇගයීමකට ලක්කෙරිණි. මෙහිදී අදහස් දැක්වූ ආරක්ෂක රාජ්‍ය අමාත්‍ය රුවන් විජයවර්ධන මහතා සඳහන් කලේ රට ත්‍රස්තවාදීන්ගෙන් නිදහස් කරගත් ත්‍රිවිධ හමුදාව,ක්‍රීඩා අංශයේ දියුණුවටද සුවිශේෂ අනුග්‍රහයක් ලබාදෙන බවයි. මෙවර පොදු රාජ්‍ය මණ්ඩලීය ක්‍රීඩා උළෙලේදී පදක්කම් දිනූ බහුතරයක් දෙනා යුද, නාවික, ගුවන් හමුදා නියෝජනය කරන ක්‍රීක ක්‍රීඩිකාවන් වීම සුවිශේෂ කරුණක් බව සඳහන් කල අමාත්‍යවරයා ක්‍රීඩා අංශයේ දියුණුවට ත්‍රිවිද හමුදාපතිවරු ඇතුළු ක්‍රීඩා අංශභාර නිලධාරීන් සහ පුහුණුකරුවන් ලබාදෙන විශිෂ්ඨ සහයෝගය අගය කළේය. මෙවර පොදු රජ්‍ය මණ්ඩලීය ක්‍රීඩා උළෙලේදී ශ්‍රී ලංකා නාවික හමුදාව නියෝජනය කරමින් බර ඉසිලීමෙන් රිදී පදක්කම දිනූ ඉන්දික දිසානායක, ශ්‍රී ලංකා ගුවන් හමුදාව නියෝජනය කරමින් බර ඉසිලීමේ කාන්තා තරඟයෙන් ලෝකඩ පදක්කම දිනූ හංසනී ගෝමස්, යුද හමුදාව නියෝජනය කරමින් බර ඉසිලීමේ තරඟයෙන් ලෝකඩ පදක්කම දිනූ චතුරංග ලක්මාල් සහ බොක්සින් ක්‍රීඩාවෙන් ලෝකඩ පදක්කම දිනූ ශ්‍රී ලංකා යුද හමුදාවේ ඉෂාන් බණ්ඩාර යන ක්‍රීඩක ක්‍රීඩිකාවන්ට සමරු තිළිණ සහ මුදල් ත්‍යාග අමාත්‍යවරයා අතින් ප්‍රදානය කෙරිණ. මෙම අවස්ථාව සඳහා ආරක්ෂක ලේකම් ජනාධිපති නීතීඥ කපිල වෛද්‍යරත්න, ආරක්ෂක රාජ්‍ය අමත්‍යංශයේ ලේකම් සුනිල් සමරවීර, ආරක්ෂක මාණ්ඩලික ප්‍රදානී අද්මිරාල් රවීන්ද්‍ර විජයගුණරත්න, නාවික හමුදාපති වයිස් අද්මිරාල් සිරිමෙවන් රණසිංහ, යුද හමුදා මාණ්ඩලික ප්‍රධානී දම්පත් ප්‍රනාන්දු යන මහත්වරු ඇතුළු නිලධාරීන් රැසක් සහභාගි වූහ.", "URL": "https://sinhala.adaderana.lk/news.php?nid=88157", "Category": null, "Parent URL": null}