{"Source": "Adaderana", "Timestamp": "March 12, 2014 08:14 am", "Headline": "මුස්ලිම් ජනතාවට ‍සිදුවෙන හිරිහැර ගැන නවිපිල්ලේව දැනුවත් කළා", "News Content": "මෙරට මුස්ලිම් ජනතාවට සිදුවන හිරිහැර සම්බන්ධයෙන් එක්සත් ජාතීන්ගේ සංවිධානයේ මානව හිමිකම් කාර්යාලයට දැනුම් දුන් බව ශ්‍රී ලංකා මුස්ලිම් කොංග්‍රසය පවසයි. මෙරට මුස්ලිම් ජනතාව මෙන්ම මුස්ලිම් සිද්ධස්ථාන වලට එල්ලවන බලපෑම් පිළිබඳව එම කාර්යාලයට දැනුම් දුන් බව එම පක්ෂයේ ප්‍රකාශකයෙකු පැවසුවේය. මුස්ලිම් ජනතාව ඉලක්ක කර ගනිමින් එල්ල වන පහරදීම් සම්බන්ධයෙන් ජගත් මානව හිමිකම් කොමසාරිස් නවනීදන් පිල්ලෙයි මහත්මිය දැනුවත් කිරීමට පියවර ගත් බව ද එම කොංග්‍රසය සඳහන් කළේය. රටේ ඇතැම් අන්තවාදී කණ්ඩායම් විසින් මෙම පහරදිම් සිදුකර ඇති බව ශ්‍රී ලංකා මුස්ලිම් කොංග්‍රසය ජගත් මානව හිමිකම් කොමසාරිස්වරියට ප්‍රකාශ කර ඇත. අදාළ පහරදීම් සම්බන්ධයෙන් ආණ්ඩුව යහපත් පරීක්ෂණයක් සිදුකර නොමැති බව ද එහිදී ප්‍රකාශ කර ඇති බව සඳහන් වෙයි. කෙසේ වෙතත් තම පක්ෂය ආණ්ඩුවෙන් ඉවත්වීමට තීරණයක් ගෙන නොමැති බව අද දෙරණ කළ විමසීමක දී එහි ප්‍රකාශකයෙකු පැවසුවේය.", "URL": "https://sinhala.adaderana.lk/news.php?nid=41723", "Category": null, "Parent URL": null}