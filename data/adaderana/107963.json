{"Source": "Adaderana", "Timestamp": "April 14, 2019 05:15 pm", "Headline": "අලුත් අවුරුද්දට අමෙරිකාවත් සුබපතයි", "News Content": "ශ්‍රී ලංකාව සමග ශක්තිමත් සබදතාවක් ගොඩනගා ගනිමින් ඉදිරියට කටයුතු කිරීමට බලාපොරොත්තු වන බව අමෙරිකා එක්සත් ජනපදය පවසයි. අමෙරිකානු රාජ්‍ය දෙපාර්තමේන්තු ප්‍රකාශිකා මෝර්ගන් ඔටගස් මහත්මිය නිවේදනයක් නිකුත් කරමින් පෙන්වා දෙන්නේ අමෙරිකාව හා ශ්‍රී ලංකාව අතර පුළුල් සබදතා මත ශක්තිමත්ව ඉදිරියට යාමට කටයුතු කරන බවයි. සිංහල හා දෙමළ අලුත් අවුරුද්ද නිමිත්තෙන් සුබපැතුම් පණිවිඩයක් නිකුත් කරමින් ඇය මේ බව ප්‍රකාශ කර තිබේ. ප්‍රජාතන්ත්‍රවාදී මූලධර්ම ආරක්ෂා කරගනිමින් ඉදිරි වසර තුළ දකුණු ආසියානු කලාපීය අභියෝග ජයගැනීම සදහා සහයෝගයෙන් කටයුතු කිරීමට බලාපොරොත්තු වන බව ද අමෙරිකාව පවසයි. අලුත් අවුරුද්දට අමෙරිකානු රජයේ සහ අමෙරිකානු ජනතාවගේ සුබාසිංශන ශ්‍රී ලාංකික ජනතාවට පිරිනමන බවයි අදාළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=107963", "Category": null, "Parent URL": null}