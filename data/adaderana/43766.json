{"Source": "Adaderana", "Timestamp": "June 5, 2014 06:03 pm", "Headline": " නුවරඑළියේ අනංගයා රිමාන්ඩ්", "News Content": "හැටන් ප‍්‍රදේශයේ කාන්තාවක් විවාහ කරගන්නා බවට පොරොන්දු වී ඉකුත් 31 වෙනිදා ඇය නොර්වුඩ් ප‍්‍රදේශයේ කැලෑබද ප‍්‍රදේශයකට රැගෙන ගොස් දූෂණය කර ඇයගේ රන් ආභරණ කොල්ල කා අතපය ගැටගසා දමාගිය සැකකරුවෙක් නොර්වුඩ් පොලීසිය මගින් අත්අඩංගුවට ගෙන තිබේ. සැකකරු ඊයේ පස්වරුවේ අත්අඩංගුවට ගෙන ඇත. මෙම සැකකරු නුවරඑළියේ පදිංචිකරුවෙකු බවත්, ඔහු පුවත්පත් මංගල යෝජනා පළකර එයට ප‍්‍රතිචාර දක්වන කාන්තාවන් සමඟ දුරකථනයෙන් සම්බන්ධකම් පවත්වා පසුව මුණගැසී මෙවැනි ස්තී‍්‍ර දුෂණ සිදුකරන බව දැනට පොලිසිය විසින් කරන ලද මුලික පරීක්‍ෂණවලින් අනාවරණය වී තිබේ. මෙම සැකකරුට මෙවැනි සිද්ධීන් සම්බන්ධයෙන් නුවරඑළිය අධිකරණයේ නඩු ගණනාවක් විභාග වෙමින් පවතින බවත්, දෙදරු පියෙක් වෙන මෙම සැකකරු ද්‍රවිඩ ජාතිකයෙකු බවත්, ඔහුට අවුරුදු 31 ක් බවත් නොර්වුඩ් පොලිසිය පවසයි. මෙවැනි ස්ති‍්‍ර දූෂණ හා මංකොල්ලකෑම් සිදුකිරීමට මෙම සැකකරුට උදව් කිරීමට තවත් කීපදෙනෙක් සිටින බවත් ඔවුන්ද අත්අඩංගුවට ගැනීමට මෙහෙයුම් මේ වන විටත් අරම්භ කර ඇති බවත් නොර්වුඩ් පොලිසිය කියයි. අත්අඩංගුවට ගත් සැකකරු හැටන් මහේස්ත‍්‍රාත් අමිල ආරියසේන මහතා වෙත ඉදිරිපත් කිරීමෙන් අනතුරුව මේ මස 16 වන දින දක්වා රක්‍ෂිත බන්ධනාගාර ගත කිරීමට නියෝග කළ අතර, 16 වන දින හඳුනාගැනීමේ පෙරට්ටුවකටද ඉදිරිපත් කිරීමට නියමිතය. අදාළ සැකකරු ඉහත ඡායා රූපයේ වේ (ඡායා රූ - රංජිත් රාජපක්ෂ)", "URL": "https://sinhala.adaderana.lk/news.php?nid=43766", "Category": null, "Parent URL": null}