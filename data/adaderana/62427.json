{"Source": "Adaderana", "Timestamp": "July 25, 2016 04:17 pm", "Headline": "මාධ්‍යවේදිනී මෙල් ගුණසේකර ඝාතනයේ සාක්ෂි මෙහෙයවීම ඇරඹෙයි", "News Content": "මාධ්‍යවේදිනී මෙල් ගුණසේකර මහත්මිය ඝාතනය කිරීමේ සිද්ධියට අදාළ නඩුවේ පොලිස් සාක්ෂි මෙහෙයවීම අද ආරම්භ කර තිබේ.කොළඹ මහාධිකරණයේ අංක 07 උසාවියේදී අදාළ නඩුව අද(25) විභාගයට ගත් බව වාර්තා වෙයි.විත්තිකරු අත්අඩංගුවට ගැනීම සහ ඩී.එන්. ඒ සාක්ෂිවලට අදාළ නඩු භාණ්ඩ සොයා ගැනීම පිළිබඳ අද දිනයේ පොලිස් සාක්ෂි මෙහෙයවනු ලැබීය.සාක්ෂි මෙහෙයවීමේදී හරස් ප්‍රශ්න ඇසීම සඳහා විත්තිකාර පාර්ශවය වෙනුවෙන් පෙනී සිටි නීතිඥවරයා විසින් අධිකරණයෙන් දිනයක් ඉල්ලා තිබේ.ඒ අනුව හරස් ප්‍රශ්න ඇසීම සඳහා නඩුව වැඩිදුර විභාගය සැප්තැම්බර් මස 14 වනදා දක්වා කල්දැමීමට කොළඹ මහාධිකරණය නියම කළ බව වාර්තා වෙයි.ප්‍රංශ පුවත් සේවයේ මෙරට මාධ්‍යවේදිනියක ලෙස කටයුතු කළ මෙල් ගුණසේකර මහත්මිය 2014 වසරේ පෙබරවාරි මස 02 වනදා සිය නිවසේදී ඝාතනයට ලක්ව තිබුණි.සී.සී.ටී.වී කැමරා දර්ශන උපයෝගි කර ගනිමින් ඝාතනය සිදු කළ සැකකරු හඳුනා ගැනීමෙන් අනතුරුව අත්අඩංගුවට ගනු ලැබීය.", "URL": "https://sinhala.adaderana.lk/news.php?nid=62427", "Category": null, "Parent URL": null}