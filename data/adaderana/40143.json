{"Source": "Adaderana", "Timestamp": "January 6, 2014 05:31 pm", "Headline": "ලයන් එයාර් ප්‍රහාරයේ ප්‍රධාන සැකකරු අත්අඩංගුවේ!", "News Content": "1998 සැප්තැම්බර් 29 වැනිදා ලයන් එයාර් ගුවන් යානයට ප්‍රහාරයක් එල්ල කිරීමේ සිද්ධියට සම්බන්ධ ප්‍රධාන සැකකරු මේවන විට අත්අඩංගුවේ පසුවන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. මේවන විට 36 හැවිරිදි වියේ පසුවන එම සැකකරු අවුරුදු 22 දී පමණ මෙම ප්‍රහාරයට සම්බන්ධව ඇති බවත් හෙතෙම ආර්.පී.ජී. ගිනි අවි සම්බන්ධයෙන් විශේෂ පුහුණුවක් ලැබූ අයෙකු ලෙස තහවුරු වී ඇති බවත් ඔහු කියයි. විදේශගතව සිට 2012 වසරේදී මෙරටට පැමිණි පසු සැකකරු අත්අඩංගුවට‍ ගෙන ඇති බවත් මේවන විට අත්අඩංගුවේ පසුවන ඔහු පිළිබඳව කිලිනොච්චි මහේස්ත්‍රාත්වරයා යටතේ පරීක්ෂණ සිදුකෙරෙන බවත් අජිත් රෝහණ මහතා පවසයි. කොළඹදී අද (06) පස්වරුවේ පැවැති මාධ්‍ය හමුවකදී ඔහු මේ බව සඳහන් කළේය. පලාලි ගුවන් තොටුපළේ සිට රත්මලාන දක්වා පැමිණීමට ගුවන් ගත වූ ලයන් එයාර් යානය ගුවන් ගතවී විනාඩි 20ක් තුළ එල්.ටී.ටී.ඊ. ප්‍රහාරයකින් විනාශ වූ බවත් එම යානයේ සිටි මගීන් 56 දෙනාගෙන් 55 දෙනෙකුම ද්‍රවිඩ ජාතිකයින් බවත් අජිත් රෝහණ මහතා පැවසුවේය. කුඩා ළමුන් 8 දෙනෙකු ද ඒ අතර වන බව පැවසු අජිත් රෝහණ මහතා එක් සිංහල ජාතිකයෙකු පමණක් සිටි එම යානයේ බහුතර ද්‍රවිඩ වැසියන් පිරිසක් සිටියදී එල්.ටී.ටී.ඊ. සංවිධානය තමන්ගේ වැසියන්ට සිදුකළේ මෙවැනි විපතක් බව පෙන්වාදුන්නේය. කෙසේ හෝ මෙම සිද්ධියෙන් මිය ගිය පුද්ගලයින් සතුව තිබූ ඇඳුම් පැළඳුම් හා වෙනත් උපකරණ ලබන 11 හා 12 දිනවලදී යාපනය නගර සභා ක්‍රීඩාංගණයේදී ප්‍රදර්ශනය කරන බවත් එදිනට පැමිණ ඒවා හඳුනාගන්නා ලෙසට මෙම සිද්ධියෙන් විපතට පත් වූ අයගේ ඥාතීන්ගෙන් ඉල්ලා සිටින බවත් අජිත් රෝහණ මහතා කියා සිටියේය. එය ඩී.එන්.ඒ. පරීක්ෂණ පැවැත්වීම සඳහා උපකාරයක් වන බවද හෙතෙම පැවසුවේය. මේ අතර වාහනවල ඉදිරිපස වීදුරුවේ VIP, VVIP ලෙස සඳහන් කර ඇති පුවරු වහාම ඉවත් කරන ලෙස ද ‍පොලීසිය රියදුරන්ට දන්වා සිටියි. මේ පිළිබඳව පොලිස් රථවාහන අංශය විසින් දිවයිනේ සෙසු පොලිස් ස්ථාන වෙත දැනුම්දීමක් කර ඇති බවද පොලිස් මාධ්‍ය ප්‍රකාශක කාර්යාලය කියයි.", "URL": "https://sinhala.adaderana.lk/news.php?nid=40143", "Category": null, "Parent URL": null}