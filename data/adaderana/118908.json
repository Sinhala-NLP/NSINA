{"Source": "Adaderana", "Timestamp": "September 12, 2019 08:56 am", "Headline": "එංගලන්ත-ඔස්ට්‍රේලියා අවසන් ටෙස්ට් තරගය අද", "News Content": "ඔස්ට්‍රේලියාව සහ එංගලන්තය අතර පැවැත්වෙන අළුබඳුන ටෙස්ට් ක්‍රිකට් තරගාවලියේ පස්වන සහ අවසන් තරගය අද(12) ලන්ඩන් නුවර ඕවල් ක්‍රීඩාංගණයේදී පැවැත්වීමට නියමිතයි. තරගය ශ්‍රී ලංකා වේලාවෙන් පස්වරු 3යි 30ට ආරම්භ වෙයි. එංගලන්තය සහ ඔස්ට්‍රේලියාව අතර පැවැත්වෙන තරග 5කින් සමන්විත ටෙස්ට් තරගාවලිය 2ට 1ක් ලෙස ඕස්ට්‍රේලියාව මේ වන විටත් පෙරමුණ ගෙන සිටින අතර අළුබඳුන ශූරතාව තවදුරටත් තමන් සතු කර ගැනීමට ඕස්ට්‍රේලියාව සමත්ව තිබේ. එංගලන්තය 2001 වසරේ සිට තම මව් බිමේ පැවති අළුබදුන ටෙස්ට් තරගාවලියක් පරාජය වී නොමැති අතර පරාජයට පත්වු පළමු අවස්ථාව මෙය වීම විශේෂත්වයක්ය. ඒ අනුව අවසන් ටෙස්ට් තරගය වෙනුවෙන්ද, සිව්වන ටෙස්ට් තරගාවලියට ක්‍රීඩා කළ කණ්ඩායමම ක්‍රීඩා කිරීමට එංගලන්ත ක්‍රිකට් ආයතනය තීරණය කර ඇති බව සඳහන්ය. මේ අතර එංගලන්ත තුන්ඉරියව් ක්‍රීඩක බෙන් ස්ටෝක්ස් උරහිසේ ආබාධයක් නිසා අවසන් ටෙස්ට් තරගයේදී පන්දු යැවීමේ නිරත නොවන බව වාර්තා වෙයි.", "URL": "https://sinhala.adaderana.lk/news.php?nid=118908", "Category": null, "Parent URL": null}