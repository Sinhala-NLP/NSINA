{"Source": "Adaderana", "Timestamp": "February 13, 2011 07:34 am", "Headline": "ඉන්දු -පකිස්ථාන කතානායිකාවන් ජනපති හමුවෙයි", "News Content": "පොදු රාජ්‍ය මණ්ඩල පාර්ලි‍මේන්තු සංසදයේ ආසියානු කලාපීය සැසිවාරය සඳහා සහභාගී වීමට දිවයිනට පැමිණි ඉන්දියානු සහ පකිස්ථාන කතානායිකාවන් දෙදෙනා ජනාධිපති මහින්ද රාජපක්ෂ මහතා හමුවී තිබේ. ඊයේ(12) පස්වරුවේ දී අරලියගහ මන්දිරයේ දී ඉන්දීය ලොග් සභාවේ කතානායිකා මීරා කුමාර් මහත්මිය සහ පාකිස්ථාන කතානායිකා ආචාර්ය ෆෙමිඩා මිර්සා මහත්මිය ජනාධිපතිවරයා හමු වූ බව ජනාධිපති මාධ්‍ය අංශය පවසයි. පොදු රාජ්‍ය මණ්ඩලයීය පාර්ලිමේන්තු සංසදයේ තෙවන ආසියානු කලාපීය සැසිවාරය ඊයේ උදෑසන ශ්‍රී ලංකාවේ දී අග්‍රාමාත්‍ය දී.මු ජයරත්න මහතාගේ ප්‍රධානත්වයෙන් ආරම්භ විය. මෙවර සැසිවාර‍යේ දී දෙදින ව්‍යාපාරික සැසියක් ද පැවැත්වීමට නියමිත අතර දේශගුණික විපර්යාස , ස්වාභාවික ආපදා , දුගී බව දුරලීම , මාතෘ හා ළමා අයිතිවාසිකම් ආදිය සම්බන්ධයෙන් කලාපීය වශයෙන් ක්‍රියා කළ යුතු ආකාරය පිළිබඳව වැඩි අවධානයක් යොමු වනු ඇත. මෙම කරුණු සම්බන්ධයෙන් ඉන්දීයානු , පාකිස්ථාන කතානායිකවරියන් දීර්ඝ වශයෙන් ජනාධිපති මහින්ද රාජපක්ෂ මහතා සමඟ අදහස් හුවමාරු කර ගෙන තිබේ.", "URL": "https://sinhala.adaderana.lk/news.php?nid=14174", "Category": null, "Parent URL": null}