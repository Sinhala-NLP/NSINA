{"Source": "Adaderana", "Timestamp": "September 29, 2012 02:24 pm", "Headline": "මුහුදින් ගිය තවත් 28ක් ගුවනින් එති", "News Content": "නීති විරෝධි අයුරින් ඔස්ට්‍රේලියාවට පලාගිය තවත් ශ්‍රී ලාංකිකයින් 28 දෙනෙකු නැවත මවුබිම බලා පිටත්කර හැරීමට එරට රජය පියවර ගෙන ඇත. ඒ අනුව අද (29) විශේෂ ගුවන් යානයකින් ඔවුන් ශ්‍රී ලංකාවට පිටත්කර හැරීමට පියවර ගත් බව ඔස්ටේ‍්‍රලියානු ආගමන හා පුරවැසිභාවය පිළිබඳ අමාත්‍ය ක‍්‍රිස් බෝවෙන් මහතා පැවසුවේය. නාවුරු දූපතේ සරණාගතභාවය ප්‍රතික්ෂේප කිරීම නිසා ඔවුන් ශ්‍රී ලංකාවට යාමට කැමැත්ත පළ කර ඇතැයි ක‍්‍රිස් බෝවෙන් අමාත්‍යවරයා සඳහන් කරයි. ඔහු විසින් මේ සම්බන්ධයෙන් මාධ්‍ය නිවේදනයක් ද නිකුත් කර ඇති අතර එය පහත පරිදිය. රැකවරණ පැතීම සඳහා වූ ස්වකීය ඉල්ලීම් අතහැර දමා තවත් ශ‍්‍රී ලාංකිකයන් කණ්ඩායමක් ස්වේච්ඡාවෙන්ම ආපසු සිය රට බලා පිටත්ව ගිය බව ඔස්ටේ‍්‍රලියානු ආගමන හා පුරවැසිභාවය පිළිබඳ අමාත්‍ය ක‍්‍රිස් බෝවෙන් මහතා අද (29) නිවේදනය කළේය. අගෝස්තු 13 වැනි දින සිට ප‍්‍රකාශයට පත් කළ රැකවරණ පැතීමට අදාළ ඉල්ලීම් සලකා බැලීමේ නව වැඩපිළිවෙල ඇරඹීමට පෙර සහ පසු ඔස්ටේ‍්‍රලියාව බලා බෝට්ටු මඟින් පැමිණි ශ‍්‍රී ලාංකිකයන් 28 දෙනෙකු මේ අනුව නාවුරු, ක‍්‍රිස්මස් දූපත් සහ ඔස්ටේ‍්‍රලියානු ප‍්‍රධාන භූමියෙහි පිහිටි මධ්‍යස්ථානවලින් පිටත්ව කොළඹ බලා ආපසු පැමිණියහ. ශ‍්‍රී ලාංකිකයන් කණ්ඩායම ක‍්‍රිස්මස් දූපත් හි සිට කොළඹ බලා විශේෂිත ගුවන්යානයක් මගින් දේශීය වේලාවෙන් පෙරවරු 8.15ට (ඔස්ටේ‍්‍රලියානු නැගෙනහිර සම්මත වේලාවෙන් (AEST) පෙරවරු 11.15ට පමණ පිටත් කර එවනු ලැබූ බව බෝවෙන් මහතා කියා සිටී. ඔස්ටේ‍්‍රලියාවේ රැකවරණ පැතීම මෙම පිරිස විසින් අත්හැර දැමීමට තීරණය කර ඇති බැවින් තවදුරටත් ඔවුන් ඔස්ටේ‍්‍රලියානු රැකවරණ හිමිකම් පිළිබඳ අවශ්‍යතාවන් සැපිරීම අවශ්‍ය නොවේ යැයි බෝවෙන් මහතා කියා සිටියේය. මෙම කණ්ඩායමෙන් බහුතරයක් අගෝස්තු 13 වැනි දිනෙන් පසුව රැකවරණ පතා ඔස්ටේ‍්‍රලියාව බලා පැමිණි පිරිස් වන අතර සරණාගත තත්ත්වය පිළිබඳ සලකා බැලීම සඳහා නාවුරු හෝ පැපුවා නිව්ගිනි හි පිහිටුවනු ලැබූ කලාපීය මධ්‍යස්ථානයට ඔවුන් මාරු කර යැවීමට නියමිතව තිබුණු නමුත්, ඔවුන් ඒ වෙනුවට ආපසු සිය රට බලා පැමිණීමට ස්වේච්ඡාවෙන් තීරණය කර තිබෙනවා. බෝට්ටු මගින් ඔස්ටේ‍්‍රලියාව බලා පැමිණි අයගෙන් තවත් කණ්ඩායම් දෙකක් මේ සතියේ දී නාවුරු බලා පිටත් කර හැරුණු අතර ඉදිරි දින සහ සතිවල තවත් එවැනි පිරිස් මාරු කර යැවෙනු ඇතැයි ද බෝවෙන් මහතා පැවසීය. “සිය ජීවිත පරදුවට තබමින් අවදානම් මුහුදු ගමන් මගින් ඔස්ටේ‍්‍රලියාව බලා පැමිණීම සඳහා ජාවාරම්කරුවන් වෙත මුදල් ගෙවන පුද්ගලයන්ට මේ අනුව සිදු වන්නේ තමන්ගේ මුදල් විනාශ කර ගැනීම පමණි. ඔවුන් වෙනුවෙන් වෙන් වූ වීසා නැත. ඉක්මන් තීරණ නැත. එසේම විශේෂිත සැලකිලි ද නැත.” ඔහු කියා සිටියේය. “නිරන්තරයෙන් නාවුරු වෙතට මාරුකර යැවීම සහ ශ‍්‍රී ලාංකිකයන් වැඩි වශයෙන් ආපසු සිය රට බලා පැමිණීමෙන් වැඩිදුරටත් ඔප්පු වන්නේ පුද්ගල ජාවාරම්කරුවන් ඔස්ටේ‍්‍රලියාවේ පවතින තත්ත්වයන් පිළිබඳ ව්‍යාජ තොරතුරු පතුරවමින් බොරුව අලෙවි කරන බවයි.” මිනිස් ජාවරම් කර්මාන්තය බිඳ දැමීමට මෙන්ම ජීවිත අවදානමේ හෙළන බෝට්ටු ගමන්වලට ජනතාව යොමුවීම වැළැක්වීමට ද වත්මන් රජය අරමුණු කර ගෙන තිබෙනවා. ආපසු පැමිණි ශ‍්‍රී ලාංකිකයන් පිරිස අතර නාවුරු හි සිටි දෙදෙනෙකු, ක‍්‍රිස්මස් දූපත්හි 20 දෙනෙකු සහ ඔස්ටේ‍්‍රලියානු භූමියට අයත් ප‍්‍රදේශයේ පිහිටුවා ඇති විලාවුඞ් සහ යොන්ගාහිල් හි පිහිටි මධ්‍යස්ථානවල 6 දෙනෙකු ද වූහ. ආගමන රැඳවුම් මධ්‍යස්ථානවල සිටින පුද්ගලයන්ට ඔස්ටේ‍්‍රලියාවෙන් ඉවත්ව යෑම සඳහා ඕනෑම අවස්ථාවක දී ඉල්ලීමක් කළ හැකිය. ස්වේච්ඡාවෙන් ඉවත් වී යෑම සඳහා ඉදිරිපත් වන පුද්ගලයන්ට සිය මව්බිමට ආපසු පැමිණ පවුල් සමඟ එක්වීම සඳහා අන්තර් ජාතික සංක‍්‍රමණික සංවිධානය මගින් ආරක්ෂිත ලෙස පැමිණීමේ පහසුකම් සැපයීමට හැකිය. යළි සිය රට කරා යැවීමේ දී ලබාදෙන පහසුකම් සහිත පැකේජ තීරණය කෙරෙන්නේ එක් එක් පුද්ගලයාගේ අවශ්‍යතා සහ සුදුසුකම් අනුව ය.", "URL": "https://sinhala.adaderana.lk/news.php?nid=27854", "Category": null, "Parent URL": null}