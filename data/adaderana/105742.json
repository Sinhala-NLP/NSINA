{"Source": "Adaderana", "Timestamp": "March 9, 2019 07:16 am", "Headline": "එළගිතෙල් කියලා සත්ව තෙල් විකුණුවාට දඩ", "News Content": "සත්ව තෙල් භාවිතයෙන් එළගිතෙල් නිෂ්පාදන කළ පුද්ගලයෙකු වත්තල ප්‍රදේශයේදී අත්අඩංගුවට ගෙන ඇත. පාරිභෝගික අධිකාරියට ලද තොරතුරක් මත සිදු කළ වැටලීමකදී අදාල අත්අඩංගුවට ගැනිම සිදු කළ බව එම අධිකාරිය සඳහන් කළේය. එහිදී එම ස්ථානයේ තිබී බෝවයින් සත්ව මේදය අඩංගු භාජන, ෆාම් ඔයිල් අඩංගු භාජන සහ එළිගිතෙල් අසුරන ලද භාජන 115ක් සොයාගෙන තිබේ. ෆාම් ඔයිල් සහ සත්ව තෙල් මිශ්‍ර කරමින් එළගිතෙල් නිෂ්පාදනය කර ඇති බවට එහිදි කරුණු අනාවරණය වූ බව පාරිභෝගික කටයුතු පිළිබඳ අධිකාරිය සඳහන් කළේය. අත්තඅඩංගුවට ගත් සැකකරු ඊයේ (08) වත්තල මහේස්ත්‍රාත් අධිකරණයට ඉදිරිපත් කිරිමෙන් පසු අදාල පුද්ගලයා විසින් වරද පිළිගැනිම හේතුවෙන් රුපියල් 10,000ක දඩ මුදලක් නියම කර ඇති බව සදහන්. අදාල ව්‍යාජ එළිගිතෙල් තොඟය විනාශ කරන ලෙස එහිදී මහේස්ත්‍රාත්වරයා පාරිභෝගික කටයුතු පිළිබඳ අධිකාරියට දැනුම්දී තිබේ. එමෙන්ම මේ වන විට මෙවැනි ආකාරයේ ව්‍යාජ එළගිතෙල් නිෂ්පාදන කොළඹ හා ඒ අවට පිහිටි තොඟ සහ සිල්ලර වෙළසැල්වල තිබෙන බවට කරුණු අනාවරණය වී ඇති බව පාරිභෝගික කටයුතු පිළිබඳ අධිකාරිය සදහන් කළේය.", "URL": "https://sinhala.adaderana.lk/news.php?nid=105742", "Category": null, "Parent URL": null}