{"Source": "Adaderana", "Timestamp": "August 7, 2017 09:01 pm", "Headline": "ඒකාබද්ධයේ ඇතැමුන්ට චෝදනා තොග තියෙනවා ", "News Content": "රවී කරුණානායක අමාත්‍යවරයාට චෝදනා එල්ල කරන එකාබද්ධ විපක්ෂයේ නායකයින් ද හොරුන් වන බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. මන්නාරම සිලාවතුර ප්‍රදේශීය රෝහලේ නව ගොඩනැගිල්ල විවෘත කිරීමේ අවස්ථාවට අද (07) එක්වීමෙන් අනතුරුව මාධ්‍යවේදීන් සිදුකළ විමසීමකට පිළිතුරු ලබාදෙමින් සේනාරත්න මහතා මෙම අදහස් පළ කළේය. වැඩිදුරටත් අදහස් දැක්වූ සෞඛ්‍ය අමාත්‍යවරයා කියා සිටියේ, රවී කරුණානායක අමාත්‍යවරයාට චෝදනා එල්ල කරන ඒකාබද්ධ විපක්ෂයේ නායකයින්ට මුල්‍ය අපරාධ, දුෂණ, වංචා, මනුෂ්‍ය ඝාතන චෝදනා පවතින අතර අදාළ පිරිසට ‍තොග වශයෙන් චෝදනා පවතින බවයි. කෙසේ වෙතත් රවී කරුණානායක අමාත්‍යවරයාගේ සිද්ධි ළුණු බිකක් වැනි ඉතා සුළු සිදුවීමක් බවත් ඒකාබද්ධ විපක්ෂයේ නායකයින්ගේ ඩුබායි බැංකු ගිණුම්වල තිබෙන මුදල් ප්‍රමාණ ගැනත් ජනතාව දැනගත යුතු බව ද අමාත්‍යවරයා මෙහිදී සඳහන් කළේය. රවී කරුණානායක අමාත්‍ය වරයාගේ සිද්ධිය ගැන කථා කරන පුද්ගලයින් නිසැකයෙන්ම හොරුන් වන අතර‍ හොරුන් විසින්ම මේ පිළිබඳ කථා කිරීම ලැජ්ජාවට කරුණක් වන බව ද අමාත්‍යවරයා සඳහන් කළේය. දයාසිරි ජයසේකර අමාත්‍යවරයා වැලිකන්ද ප්‍රදේශයේ දී ශ්‍රී ලංකා නිදහස් පක්ෂ මන්ත්‍රීවරු 11ක් එක්සත් ජාතික පක්ෂය සමඟ සාකච්ඡා පවත්වන බවට සිදුකළ ප්‍රකාශය සම්බන්ධයෙන් විමසීමේදී සේනාරත්න මහතා කියා සිටියේ, එලෙස සාකච්ඡා පවත්වනවා නම් එය හොඳයි තත්ත්වයක් බවයි. පක්ෂ දෙකම එකම ආණ්ඩුවක සිටීම එසේ සිදු වීමට හේතුවක් වන බවත් අමාත්‍යවරයා පැවසීය.", "URL": "https://sinhala.adaderana.lk/news.php?nid=76061", "Category": null, "Parent URL": null}