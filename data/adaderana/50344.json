{"Source": "Adaderana", "Timestamp": "March 31, 2015 02:10 pm", "Headline": "මහින්දට එරෙහි දුමින්දගේ පෙත්සම විසිවෙයි", "News Content": "හිටපු ජනාධිපති මහින්ද රාජපක්ෂ මහතාට එරෙහි පෙත්සමක් ශ්‍රේෂ්ඨාධිකරණය විසින් අද ප්‍රතික්ෂේප කර තිබේ.පසුගිය ජනාධිපතිවරණය පැවැති කාලයේදී රටේ විවිධ ප්‍රදේශවල යුද හමුදාව යෙදවීම නිසා සිවිල් වැසියන්ගේ මූලික අයිතිවාසිකම් උල්ලංඝණය වී ඇති බව පවසමින් පෙරටුගාමී සාමජවාදී පක්ෂයේ දේශපාලන බලමණ්ඩල සභික දුමින්ද නාගමුව විසින් එම පෙත්සම ඉදිරිපත් කර තිබිණ.එහි වගඋත්තරකරුවන් ලෙස මහින්ද රාජපක්ෂ මහතා, ත්‍රිවිධ හමුදාපතිවරු, මැතිවරණ කොමසාරිස්, පොලිස්පති සහ නීතිපති යන අය නම් කර තිබුණි.ඒ අනුව හිටපු ජනාධිපතිවරයා ඇතුළු හත්දෙනකුට අද (31) උසාවියට පැමිණෙන ලෙස දන්වා නොතීසි නිකුත් කෙරිණ.පෙත්සම ඉදිරිපත් කරමින් පෙත්සම්කරු සඳහන් කර ඇත්තේ පසුගිය ජනාධිපතිවරණ සමයේ දිවයිනේ දිස්ත්‍රික්ක 25ක ත්‍රිවිධ හමුදාව සක්‍රීය සේවය සඳහා කැඳවීම තුළින් හිටපු ජනාධිපතිවරයා නිදහස් හා සාධාරණ මැතිවරණයකට බලපෑම් එල්ල කර ඇති බවයි.මේ තුළින් තමන්ගේ පමණක් නොව සමස්ත රටවැසියාගේ මූලික අයිතිවාසිකම් කඩ වී ඇති බව ද පෙත්සම්කරු පෙන්වා දී ඇත.කෙසේ වෙතත් ඊට විරෝධය පළ කළ මහින්ද රාජපක්ෂ මහතා වෙනුවෙන් පෙනී සිටි නීතීඥවරු සඳහන් කළේ විධායක ජනාධිපතිවරයෙකුට ඕනෑම අවස්ථාවක ත්‍රිවිධ හමුදාව කැඳවීමට බලතල පවතින බවයි.ත්‍රිවිධ හමුදා සක්‍රීය සේවය සඳහා කැඳවීමේ ගැසට් පත්‍රය පසුගිය ජනාධිපතිවරණය ඉලක්ක කරගනිමින් ඉදිරිපත් කළ එකක් නොවන බව සඳහන් කළ නීතිවේදීන් එය සෑම මසකම නිකුත් කරන බව ද පෙන්වාදෙන ලදී.එම ගැසට් නිවේදනයම පසුගිය පෙබරවාරි මාසයේ දී වත්මන් ජනාධිපතිවරයා විසින් ද නිකුත් කර ඇති බව විත්තිකාර පාර්ශවය වෙනුවෙන් පෙනී සිටි නීතීඥවරුන් සඳහන් කර ඇත.නීතිපතිවරයා වෙනුවෙන් පෙනී සිටි සොලිසිටර් ජනරාල් සුහදගම්ලත් මහතා ද සඳහන් කළේ ජනාධිපතිවරයෙකුට ඕනෑම අවස්ථාවක හමුදාව කැඳවීමේ බලතල පවතින බවයි.මැතිවරණයක් හේතුවෙන් එම බලතල කප්පාදු නොවන බව ද සොලිසිටර් ජනරාල්වරයා එහිදී සඳහන් කර ඇත.ඉදිරිපත් වු කරුණු සලකා බැලූ අගවිනිසුරු කේ.ශී පවන් මහතා අධිකරණය හමුවේ පවසා සිටියේ පෙත්සමේ සඳහන් කරන හමුදාව කැඳවීමේ ක්‍රියාදාමය නිසා නිදහස් හා සාධාරණ මැතිවරණයකට බාධා සිදුවන බවට තහවුරු කෙරෙන සාක්ෂි කිසිවක් පෙත්සම්කරුවන් අධිකරණය හමුවට ඉදිරිපත් කර නොමැති බවයි.ඒ අනුව අදාළ පෙත්සම තවදුරටත් විභාග කිරීමේ පදනමක් නොමැති බව සඳහන් කළ අගවිනිසුරුවරයා ඇතුළු ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල පෙත්සම ප්‍රතික්ෂේප කර තිබේ.පසුගිය ජනාධිපතිවරණය පැවැත්වූ කාලසීමාවේදී හමුදා සෙබළුන් සේවයේ යොදා තිබූ බවත්, එම දිනවල මහජන ආරක්ෂාවට තර්ජනයක් නොතිබූ බවද, පොලිසියට මහජන ආරක්ෂාව සඳහා කටයුතු කිරීමේ හැකියාව තිබියදී මැතිවරණ කොමසාරිස්වරයා සන්නද්ධ හමුදා යෙදීම අවශ්‍ය යැයි නිර්දේශ නොකළ බවද පෙත්සම්කරු සිය පෙත්සමෙන් පෙන්වාදී තිබිණ.", "URL": "https://sinhala.adaderana.lk/news.php?nid=50344", "Category": null, "Parent URL": null}