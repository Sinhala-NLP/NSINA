{"Source": "Adaderana", "Timestamp": "August 26, 2013 04:52 pm", "Headline": "කොටගලදී ගැටුණු 5ට ඇප!", "News Content": "කම්කරු ජාතික සංගමයේ නායක පාර්ලිමේන්තු මන්ත්‍රී පලනි දිගම්බරම්, එම පක්ෂයේ පාර්ලිමේන්තු මන්ත්‍රී එස්.රාජදොරෙයි යන මහත්වරුන්ට සහ ලංකා කම්කරු කොංග්‍රසයේ අපේක්ෂකයින් තිදෙනෙකුට දැඩි ඇප කොන්දේසී යටතේ ඇප ලබාදී තිබේ. පසුගිය 19 වැනිදා හැටන් - කොටගල මාර්ගයේ කොමර්ෂල් ප්‍රදේශයේ දී කම්කරු ජාතික පෙරමුණේ පිරිසක් සමඟ ගැටුමක් ඇති කර ගැනීම හේතුවෙන් ඔවුන් රක්ෂිත බන්ධනාගාර ගත කර තිබුණි. සිද්ධියට සම්බන්ධ ලංකා කම්කරු කොංග්‍රසයේ නුවරඑළිය ප්‍රාදේශීය සභා මන්ත්‍රීවරයෙකු ලබන 02 වන දින දක්වා තවදුරටත් රක්ෂිත බන්ධනාගාරයේ තැබීමට අද හැටන් මහේස්ත්‍රාත් අමිල ආරියසිංහ මහතා නියෝග කළේය. ඒ පිළිබඳ නඩුව අද කැඳවු අවස්ථාවේ දී දිඹුල පොලීසිය විසින් කම්කරු ජාතික පෙරමුණේ පාර්ලිමේන්තු මන්ත්‍රීවරුන් දෙදෙනෙකු, ප්‍රභූ ආරක්ෂකයින් හය දෙනෙකු, පොලිස් කොස්තාපල්වරුන් පස් දෙනෙකු සහ සිවිල් පුද්ගලයින් සිව්දෙනෙකු අධිකරණය වෙත ඉදිරිපත් කර තිබුණි.", "URL": "https://sinhala.adaderana.lk/news.php?nid=36916", "Category": null, "Parent URL": null}