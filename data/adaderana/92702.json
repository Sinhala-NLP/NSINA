{"Source": "Adaderana", "Timestamp": "July 17, 2018 01:01 pm", "Headline": "බැසිල්ට රට යන්න තවත් නඩු දෙකකින් අවසර හිමිවෙයි", "News Content": "ඉකුත් ජනාධිපතිවරණය සමයේ දිවිනැගුම අරමුදල් සාවද්‍ය ආකාරයට පරිහරණය කළේ යැයි චෝදනා කරමින් හිටපු ඇමති බැසිල් රාජපක්ෂ මහතාට එරෙහිව නීතිපතිවරයා විසින් ගොනු කර ඇති නඩු දෙකකට අදාළව ඒ මහතාට විදේශගතවීම සඳහා අද(17) කොළඹ මහාධිකරණය අවසර ලබා දුන්නේය. එම නඩු දෙක පිළිවෙළින් කොළඹ මහාධිකරණ විනිසුරු ගිහාන් කුලතුංග සහ කොළඹ වාණිජ මහාධිකරණ විනිසුරු ආර් ගුරුසිංහ යන විනිසුරුවරු හමුවේ කැඳවනු ලැබීය. එහිදී බැසිල් රාජපක්ෂ මහතා වෙනුවෙන් පෙනී සිටි නීතිඥවරු සඳහන් කර සිටියේ අගෝස්තු මස 10 වන දා සිට ඔක්තෝබර් මස 31 වනදා දක්වා කාලසීමාව තුළ වෛද්‍ය ප්‍රතිකාර ලබාගැනීම සඳහා තම සේවාදායකයාට ඇමරිකා එක්සත් ජනපදයේ සංචාරය කිරීමට අවශ්‍ය ඇති බවයි. ඒ සඳහා දැනට පනවා තිබෙන විදෙස් ගමන් තහනම ලිහිල් කරන මෙන්ද එම නීතිඥවරයා අධිකරණයෙන් ඉල්ලා සිටියේය. ඒ අනුව අදාළ කාලසීමාව සඳහා විදේශගත වීමට විත්තිකාර බැසිල් රාජපක්ෂ හිටපු ඇමතිවරයාට ගිහාන් කුලතුංග සහ ආර්.ගුරුසිංහ යන විනිසුරුවරුන් අවසර ලබා දුන්නේය. ඉකුත් ජනාධිපතිවරණය සමයේ දිවිනැගුම සංවර්ධන අරමුදලට අයත් රුපියල් දෙකෝටි අණු හතර ලක්ෂයක මුදලක් වැය කර හිටපු ජනාධිපති මහින්ද රාජපක්ෂ මහතාගේ රුව සහිත ලිත් ලක්ෂ පනහක් මුද්‍රණය කර බෙදා හැරීම සම්බන්ධයෙන් බැසිල් රාජපක්ෂ හිටපු ඇමතිවරයාට එරෙහිව නීතිපතිවරයා විසින් මහතා ඉදිරියේ නඩුවක් පවරා තිබේ. අනෙක් නඩුව පවරා තිබෙන්නේ ඉකුත් ජනාධිපතිවරණය සමයේ දිවි නැගම අරමුදලට අයත් රුපියල් මිලියන 2992 දෙකක මුදලක් වැය කර අඩු ආදායම්ලාභීන්ට නිවාස ලබාදීම තුළින් රජයේ අරමුදල් සාවද්‍ය ලෙස පරිහරණය කළේ යයි චෝදනා කරමිනි.", "URL": "https://sinhala.adaderana.lk/news.php?nid=92702", "Category": null, "Parent URL": null}