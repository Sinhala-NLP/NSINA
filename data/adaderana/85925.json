{"Source": "Adaderana", "Timestamp": "March 19, 2018 10:32 am", "Headline": "වෛද්‍යවරයාට බැනපු  හිටපු ප්‍රදේශීය සභා මන්ත්‍රී පොලීසිට බාර වෙයි", "News Content": "කොටගල ප‍්‍රාදේශීය රෝහලේ වෛද්‍යවරයෙකුට හා කාර්ය මණ්ඩලයට බැන වැද රාජ්‍ය දේපල වලට අලාභ හානි කළේ යැයි කියන සිද්ධියක් සම්බන්ධයෙන් චෝදනා ලැබ සිටින ලංකා කම්කරු කොංග‍්‍රසයේ නුවරඑළිය ප‍්‍රාදේශීය සභාවේ හිටපු ප‍්‍රාදේශීය සභා මන්ති‍්‍ර ආර්. මලර්වාසගම් මහතා අද (19) උදෑසන දිඹුලපතන පොලීසිය වෙත පැමිණ බාර වී තිබේ. ඉකුත් (16) දා රාත්‍රියේ කොටගල ප‍්‍රදේශයේ සිදුවු රිය අනතුරකින් තුවාල ලැබු වතුකම්කරුවෙකුට කොටගල රෝහලේ වෛද්‍යවරුන් ප‍්‍රතිකාර ලබා දිම ප‍්‍රමාද කළේ යැයි හා එම රෝගියාව රෝහලේ ගිලන් රථයකින් දික්ඔය මුලික රෝහල වෙත මාරුකර යැවිමට කටයුතු නොකළ බවට ආර්.මලර්වාසගම් මහතා ඇතුළු විශාල පිරිසක් එදිනම රාත්‍රී රෝහල වෙත පැමිණ රාජකාරියේ නියුතුව සිටියි වෛද්‍යවරයාට හා කාර්ය මණ්ඩලයට බැන වැද රාජ්‍ය දේපලවලට අලාභ හානි කළ බව පවසමින් එම රෝහලේ දිස්ති‍්‍රක් වෛද්‍ය නිලධාරිනි එස්. සාවිස්ති‍්‍රමහත්මිය විසින් දිඹුල පොලිසියට පැමිණිල්ලක් කර 17 සහ 18 යන දෙදින තුල සැකකරු අත්අඩංගුවට ගන්නා ලෙස බලකරමින් වැඩ වර්ජනයක් සිදුකරනු ලැබීය. එම සැකකරු අත්අඩංගුවට නොගහොත් නුවරඑළිය දිස්ති‍්‍රක්කය පුරා සියළුම රෝහල්වල වෛද්‍යවරුන් අද (19) දින වැඩ වර්ජනයක් කරා යොමු කිරිමට රජයේ වෛද්‍ය නිලධාරින්ගේ සංගමයේ මධ්‍යම පළාත් ශාඛාව පියවර ගෙන තිබුණි. සැකකරු පොලිසියට භාර විමත් සමගම කොටගල රෝහලේ වෛද්‍යවරුන් හා කාර්ය මණ්ඩලයට ආරම්භ කර තිබු වැඩ වර්ජනය අවසන් කළ අතර පොලිසියට භාර වු සැකකරු අද (19) හැටන් මහේස්ත‍්‍රාත් අධිකරණය වෙත ඉදිරිපත් කරන බව දිඹුලපතන පොලිසිය පවසයි. සැකකරු පොලීසියට භාරවිමට ප‍්‍රථම මාධ්‍යට අදහස් දක්වමින් කියා සිටියේ රිය අනතුරකින් තුවාල ලබා රෝහල් ගත කර සිටි තුවාලකරුවෙකු බැලිමට තමන් රෝහල වෙත ගිය බවත් එහිදි තමන් කිසිවෙකුටත් බැන තර්ජනය කිරිමක් සිදුකළ නොකර බවයි. තමන්ට එරෙහිව දිඹුල පොලිසියේ තිබෙන පැමිණීල්ල පිළිබදව විමසිමට තමන් පොලීසිය වෙත පැමිණි බවද ආර්. මලර්වාසගම් මහතා කියා සිටියේය.", "URL": "https://sinhala.adaderana.lk/news.php?nid=85925", "Category": null, "Parent URL": null}