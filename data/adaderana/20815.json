{"Source": "Adaderana", "Timestamp": "December 20, 2011 10:00 am", "Headline": "උගත් පාඩම් සම්පූර්ණ නෑ -අමෙරිකාව කියයි  ", "News Content": "මානව හිමිකම් උල්ලංඝණය කිරීමේ චෝදනා සම්බන්ධව ශ්‍රී ලංකා රජය පූර්ණ වශයෙන් විමසා බැලීමක් කළ යුතු බව උගත් පාඩම් හා ප්‍රතිසන්ධානය පිළිබඳ ජනාධිපති විමර්ශන කොමිසමේ වාර්තාව පිළිබඳව අවධානය යොමුකරමින් අමෙරිකා එක්සත් ජනපදය සඳහන් කර තිබේ. රජය විසින් පසුගිය සතියේ දී ප්‍රකාශයට පත්කරන ලද අදාළ කොමිසමේ වාර්තාව මගින් ශ්‍රී ලංකා රජයේ හමුදා වෙත එල්ල වූ චෝදනාවලින් ඔවුන් නිදහස් කර ඇති බව ද එක්සත් ජනපදය සඳහන් කර ඇති බව විදෙස් මාධ්‍ය වාර්තා කරයි. මාධ්‍ය නිදහස හා මානව හිමිකම් උල්ලංඝණය වැනි ඇතැම් අංශ සම්බන්ධව කොමිසමේ වාර්තාව මගින් යම් ස්ථාවර නි‍ර්දේශයන් ඉදිරිපත් කර ඇති බව අමෙරිකානු රාජ්‍ය දෙපාර්තමේන්තුවේ මාධ්‍ය ප්‍රකාශිකා වික්ටෝරියා නුලන්ඩ් ප්‍රකාශ කර ඇත. උගත් පාඩම් හා ප්‍රතිසන්ධානය පිළිබඳ ජනාධිපති විමර්ශන කොමිසමේ සම්පූර්ණ වාර්තාව තවදුරටත් අධ්‍යයනය කරමින් පවතින බව මාධ්‍ය ප්‍රකාශකවරිය සඳහන් කරයි. එමෙන්ම එම වාර්තාව මගින් අවසන් යුද ගැටුම් පැවති කාල සීමාව තුළ සිදුවූ බවට එල්ල වූ බරපතල මානව හිමිකම් උල්ලංඝණ චෝදනා සම්බන්ධව පූර්ණ වශයෙන් කරුණු දක්වා නොමැති බව ද ඇය පෙන්වාදෙයි. ශ්‍රී ලංකාව විසින් පවතින ගැටලු සම්බන්ධව ඔවුන් විසින්ම අවශ්‍ය පියවර ගැනීමත්, පූර්ණ වශයෙන් කරුණු දැක්වීමත් සිදුකිරීම වඩාත් උචිත බව ද වික්ටෝරියා නූලන්ඩ් මහත්මිය පවසා ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=20815", "Category": null, "Parent URL": null}