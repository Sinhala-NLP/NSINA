{"Source": "Adaderana", "Timestamp": "September 26, 2010 04:01 pm", "Headline": "නිවැරදි තොරතුරකට මිලියන 2 .5ක තෑග්ගක්", "News Content": "පසුගිය 24 වනදා සිදුවූ රුපියල් මිලියන 70 ක මුදල් මංකොල්ලය පිළිබඳව නිවැරදි තොරතුරක් ලබාදෙන පුද්ගලයෙකු වෙත රුපියල් මිලියන 2 .5 ක මුදල් ත්‍යාගයක් ලබාදෙන බව පොලිස් මාධ්‍ය ප්‍රකාශක ප්‍රිශාන්ත ජයකොඩි මහතා පවසයි. පසුගිය(24) වනදා අලුයම පෑලියගොඩදී කිසියම් අවිගත් පිරිසක් විසින් පෞද්ගලික බැංකුවක රුපියල් මිලියන 70 ක මුදලක් ප්‍රවාහනය කරමින් තිබූ වෑන් රථයක් කොල්ල කනු ලැබීය. පෞද්ගලික බැංකුවක ටෙලර් යන්ත්‍ර සඳහා භාවිත කිරීමට ප්‍රවාහනය කරමින් තිබූ මුදල් මෙසේ පැහැර ගැනීමට ලක්විය. කොල්ල කෑම සඳහා යතුරු පැදි දෙකකින් කොල්ලකරුවන් පස්දෙනෙකු පමණ පැමිණ ඇති බව පොලිස් පරීක්ෂණවලදී අනාවරණය විය. වෑන් රථයේ ආරක්ෂක නිලධාරීන් සතුව තිබූ ගිනි අවි දෙකක් ද ඔවුන් පැහැරගෙන ගොස් ඇති බව පොලිසිය සඳහන් කරනු ලැබීය.", "URL": "https://sinhala.adaderana.lk/news.php?nid=11108", "Category": null, "Parent URL": null}