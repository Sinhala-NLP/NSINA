{"Source": "Adaderana", "Timestamp": "May 13, 2016 03:24 pm", "Headline": " කුරුණෑගල රණවිරු සැමරුමක් කරනවා - හුළඟටත් වැට් ගහනවා", "News Content": "රණවිරුවන් සැමරීම සඳහා හිටපු ජනපති මහින්ද රාජපක්ෂ මහතාගේ ප්‍රධානත්වයෙන් කුරුණෑගලදී මෙවර විශේෂ උත්සවයක් සංවිධාන කරන බව පා.ම බන්දුල ගුණවර්ධන මහතා පවසයි.ඒකාබද්ධ විපක්ෂය විසින් අද පැවැත් වූ මාධ්‍ය හමුවකට එක්වෙමින් ඔහු කියා සිටියේ කුරුණෑගල බෞද්ධ මහ පිරිවෙණේදී එය පවත්වන බවයි.රට වෙනුවෙන් දිවි පිදු රණවිරුවන් වෙනුවෙන් සෑමවිටම පෙනී සිටින බවද මන්ත‍්‍රීවරයා මාධ්‍ය හමුවේදී ප‍්‍රකාශ කළේය.මේ අතර වැට් බදු වැඩිවීම ගැන ද ඒ මහතා අදහස් දැක්වූ අතර යූඑන්පියේ සඳළු තලේ සිටින නායකයින්ට මෙම බදු වැඩිවීම දැනෙන්නේ නැති බවය.මේවන විට ලංකාවේ හුළඟටත් වැට් අය කරන බවත්, වාහනයට හුළං ගැසීමට ගිය අවස්ථාවකදී ලබාදුන් බිල්පතේ හුළඟටත් වැට් අය කර ඇති බව සඳහන් කර ඇතැයිද හෙතෙම කීවේය.එම මාධ්‍ය හමුව ඇමතු පා.ම දිනේෂ් ගුණවර්ධන මහතා පැවසුවේ අතුරු අය වැයක් ඉදිරිපත් කරන බවට අගමැතිවරයා මීට පෙර ප්‍රකාශ කර තිබුණත් මේ දක්වා එවැන්නක් සිදුව නැති බවයි.රුපියල් මිලියන 55ක පරිපූරක ඇස්තමේන්තුවක් සම්මත කර ගැනීමේ මුවාවෙන් රුපියල් කෝටි 2500ක වැය ශීර්ෂයක් ආණ්ඩුව සම්මත කර ගැනීමට ගිය බවත්, ඒකාබද්ධ විපක්ෂය නිසා එය වැළකී ගිය බවත්, හෙතෙම පෙන්වාදුන්නේය.මාධ්‍ය හමුවට එක්වූ පා.ම. වාසුදේව නානායක්කාර මහතා පැවසුවේ ආණ්ඩුවේ සිටින ශ්‍රී ලංකා නිදහස් පාක්ෂිකයන් සහ ආණ්ඩුවට විරුද්ධ එක්සත් ජාතික පාක්ෂිකයන් ඉවතට ඇද ගැනීම ඒකාබද්ධ විපක්ෂයේ අරමුණ බවයි.ඒකාබද්ධ විපක්ෂයෙන් ආණ්ඩු පක්ෂයට සම්බන්ධ වීමට උත්සාහ දරන්නන් ජනතාව විසින් ප්‍රතික්ෂේප කරනු ඇති බවද හෙතෙම කීවේය.පැනමා පත්‍රිකා ගැන දැන්ම සෙවීමට බැරි කතාවක් ආණ්ඩුව කියා ඇති බවත්, එසේ නම් ඒවා ගැන සොයන්නේ මැරුණාට පසුවදැයි ඔහු ප්‍රශ්න කළේය.ඇමති චම්පික රණවකගේ උපදේශකවරයෙකුගේ නමක්ද පැනමා පත්‍රිකාවල ඇති බැවින් ඔහු ඒවා වැසීමට ක්‍රියාකරන්නේදැයි විමසා සිටියේය.සිවාජිලිංගම් උතුරේ ත්‍රස්තවාදී නායකයින් සිහිකරන විට ඊට එරෙහිව ක්‍රියාමාර්ගයක් ගත හැකි කොන්ද පණ ඇති නායකයෙකු නැතිවීම ගැන කනගාටුවන බවද මාධ්‍ය හමුවට එක්වූ පා.ම. ප්‍රසන්න රණතුංග මහතා පැවසීය.", "URL": "https://sinhala.adaderana.lk/news.php?nid=60117", "Category": null, "Parent URL": null}