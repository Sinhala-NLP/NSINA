{"Source": "Adaderana", "Timestamp": "August 7, 2019 03:11 pm", "Headline": "ජගත් පුෂ්පකුමාර පාර්ලිමේන්තුවට?", "News Content": "කුරුණෑගල දිස්ත්‍රික් එක්සත් ජනතා නිදහස් සන්ධාන පාර්ලිමේන්තු මන්ත්‍රී සාලින්ද දිසානායක මහතාගේ අභාවය සමඟ කුරුණෑගල දිස්ත්‍රික් එක්සත් ජනතා නිදහස් සන්ධාන පාර්ලිමේන්තු මන්ත්‍රීධූරය මේ වන විට පුරප්පාඩු වී තිබේ. කුරුණෑගල දිස්ත්‍රික්කය සඳහා තේරී පත්වු සාලින්ද දිසානායක මහතාගෙන් පසුව පිළිවෙලින් ශාන්ත බණ්ඩාර මහතා හා ඩී.බී.හේරත් මහතා සුදුසුකම් ලබා සිටියි. ඒ අනුව සාලින්ද දිසානායක මහතාගේ වියෝවයෙන් පසුව ශාන්ත බණ්ඩාර මහතාට කුරුණෑගල දිස්ත්‍රික් පාර්ලිමේන්තු මන්ත්‍රීධූරය ලැබිය යුතු වුවත් ඔහු ඒ වන විටත් ජාතික ලැයිස්තු මන්ත්‍රීධූරයක් ලබා පාර්ලිමේන්තුවට පත්ව සිටි බැවින් එය ඩී.බී.හේරත් මහතාට ලැබිය යුතුව තිබුණි. කෙසේ වෙතත් අද(07) දිනයේ දී පාර්ලිමේන්තු මන්ත්‍රී ශාන්ත බණ්ඩාර මහතා එක්සත් ජනතා නිදහස් සන්ධාන ජාතික ලැයිස්තු මන්ත්‍රී ධුරයෙන් ඉල්ලා අස්වීමට තීරණය කල බව පවසා සිටියේය. ජනතා ඡන්දයෙන් පාර්ලිමේන්තුවට තේරී පත්වු මන්ත්‍රීවරයෙක් ලෙස පාර්ලිමේන්තුව නියෝජනය කිරීම සඳහා මෙම තීරණය ගත් බව අද දෙරණ කළ විමසීමකදී ඔහු පැවසුවේය. එක්සත් ජනතා නිදහස් සන්ධානයේ යෝජනාව පරිදි මෙම තීරණය ගත් බවද ඒ මහතා වැඩිදුරටත් කියා සිටියේය. ඒ අනුව, පුරප්පාඩු වු එක්සත් ජනතා නිදහස් සන්ධාන ජාතික ලැයිස්තු මන්ත්‍රීධූරයට මේ වන විට පාර්ශව රැසකින් ඉල්ලුම් කර ඇති බව වාර්තා වෙයි. ඒ අතර, ජගත් පුෂ්පකුමාර, ප්‍රසන්න සෝලංආරච්චි, ආරුමුගම් තොණ්ඩමන් මහතාගේ පක්ෂය හා පසුගිය දා නැගෙනහිර ආණ්ඩුකාරධූරයෙන් ඉවත් වු එම්.එල්.ඒ.එම්.හිස්බුල්ලා මහතා ද වෙන බව එක්සත් ජනතා නිදහස් සන්ධාන ආරංචි මාර්ග සඳහන් කරයි. කෙසේ වෙතත් පසුගිය මහ මැතිවරණයෙන් වැඩිම ඡන්ද ප්‍රමාණයක් ලබා ගත් ජගත් පුෂ්පකුමාර මහතාට මෙම එක්සත් ජනතා නිදහස් සන්ධාන ජාතික ලැයිස්තු ධූරය හිමිවීමට වැඩි ඉඩකඩක් ඇති බව එක්සත් ජනතා නිදහස් සන්ධාන ආරංචි මාර්ග පවසයි.", "URL": "https://sinhala.adaderana.lk/news.php?nid=115983", "Category": null, "Parent URL": null}