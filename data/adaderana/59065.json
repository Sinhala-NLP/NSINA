{"Source": "Adaderana", "Timestamp": "April 10, 2016 04:32 pm", "Headline": "අලුත් සහල් මංගල්‍යය ජනපති ප්‍රධානත්වයෙන්", "News Content": "අලුත් සහල් මංගල්‍යය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අනුරාධපුර ඓතිහාසික ජයශ්‍රී මහා බෝ සමිඳුන් අභියසදී අද(10) පැවැත්වුණි.සාම්ප්‍රදායිකව හා වාර්ෂිකව පවත්වනු ලබන මෙම අලුත් සහල් මංගල්‍යය අටමස්ථානාධිපති පූජ්‍ය පල්ලේගම සිරිනිවාස නාහිමිගේ අනුශාසනා පරිදි සිදුව ඇති බව සඳහන්ය.එහිදී අදහස් දක්වමින් ජනාධිපති මෛත්‍රීපාල සිරිසේන මහතා සඳහන් කළේ මුළු මහත් ජනතාවම නිරෝගී ජනතාවක් ලෙස ගොඩනැගීමට වස විසෙන් තොර ආහාර නිෂ්පාදනය කිරීම සඳහා උතුම් ජය ශ්‍රී මහා බෝසමිඳුන් අභියසදී සියළු ගොවි ජනතාව අධිෂ්ඨාන කරගත යුතු බවයි.ජනතාවට වස විසෙන් තොර ආහාර ලබාදීමට රජය ක්‍රීයාත්මක කළ වැඩපිළිවෙළ ඉදිරියේදී ගමින් ගම ව්‍යාප්ත කරමින් ශක්තිමත්ව ක්‍රියාත්මක කරන බව ජනාධිපතිවරයා කියා සිටියේය.කුමන අන්දමින් චෝදනා පැවතියද රටට ජනතාවට අවශ්‍ය දේ ඉටු කිරීමට රජය කැපවී සිටින බව ජනාධිපති මෛත්‍රීපාල සිරිසේන මහතා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=59065", "Category": null, "Parent URL": null}