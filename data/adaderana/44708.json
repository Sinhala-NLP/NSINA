{"Source": "Adaderana", "Timestamp": "July 16, 2014 03:22 pm", "Headline": "යුක්‍රේන ජාතික යුවළකට කොළඹ මහාධිකරණයෙන් මරණ දඬුවම්", "News Content": "යුක්‍රේන ජාතික පිරිමි දරුවෙකු සහ සිංහල ජාතික කාන්තාවක ඝාතනයකර තවත් යුක්‍රේන ජාතික කාන්තාවකට බරපතළ තුවාල සිදුකිරීම සම්බන්ධයෙන් වරදකරුවන් වු යුක්‍රේන ජාතික යුවළකට මරණ දඬුවම නියම කර තිබේ. කොළඹ මහාධිකරණ විනිසුරු දේවිකා තෙන්නකෝන් මහත්මිය ප්‍රමුඛ ත්‍රිපුද්ගල විනිසුරු මඩුල්ලක් විසින් මෙම නියෝගය නිකුත් කර ඇති බව අද දෙරණ අධිකරණ වාර්තාකරු සඳහන් කරයි. 2010 වසරේ පෙබරවාරී මස 23 වන දින රාජගිරිය ප්‍රදේශයේ දී මෙම ඝාතන සිදුව තිබුණි. විත්තිකාර යුක්‍රේන ජාතික යුවළගේ නිවසේ මෙහෙකාර සේවයේ නිරතව සිටි සිංහල ජාතික කාන්තාවක සහ එම නිවසේ රැඳී සිටි 06 හැවිරිදි පිරිමි දරුවෙකු එහිදී ඝාතනයට ලක්ව තිබු අතර එම දරුවාගේ මව එහිදී බරපතළතුවාල ලබා තිබුණි. මේ සම්බන්ධයෙන් චෝදනා 07ක් යටතේ විත්තිකාර යුක්‍රේන ජාතික යුවළට එරෙහිව මහාධිකරණය හමුවේ නඩු පවරා තිබු බව සඳහන්ය. ඊට අදාළ නඩුව අද විභාගයට ගත් අවස්ථාවේ යුක්‍රේන ජාතික යුවළට පුද්ගල ඝාතන 02 සම්බන්ධයෙන් මරණ දඬුවම් නියම කළ විනිසුරු මඩුල්ල තුවාල සිදුකිරීමේ චෝදනාව සම්බන්ධයෙන් වසර 15 ක සිර දඬුවම් සහ රුපියල් 25,000 ක දඩ මුදලක් නියම කර තිබේ. මිට අමරතව තුවාල ලැබු කාන්තාවට රුපියල් ලක්ෂ 05 බැගින් වන්දි මුදල් 02 ක් ගෙවන ලෙසට ද විත්තිකරුවන්ට නියෝග කර ඇති බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=44708", "Category": null, "Parent URL": null}