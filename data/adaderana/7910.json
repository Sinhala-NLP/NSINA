{"Source": "Adaderana", "Timestamp": "April 20, 2010 05:06 pm", "Headline": "සාලිය දිසානායක ආරක්ෂාව මැද සභා සැසිවාරයට ", "News Content": "රක්ෂිත බන්ධනාගාර ගතව සිටින මධ්‍යම පළාත් සභාවේ සභාපති සාලිය දිසානායක මහතා අද විශේෂ ආරක්ෂාවක් මධ්‍යයේ පළාත් සභා සැසිවාරයට සහභාගි විය. මධ්‍යම පළාත් සභා සැසිවාරයට සාලිය දිසානායක මහතා පැමිණියේ බන්ධනාගාර බස් රථයකින් බව අද දෙරණ වාර්තාකරු සදහන් කළේය. පසුගිය මහ මැතිවරණ කාලය තුළ හිටපු අමාත්‍ය සී.බී.රත්නායක මහතාගේ අධාරකරුවන් සමග ඇතිවු ගැටුමක් හේතුවෙන් සාලිය දිසානායක මහතා රක්ෂිත බන්ධනාගාර ගත කිරීමට නුවරඑළිය මහේස්ත්‍රාත් අධිකරණය නියෝග කළේය. කෙසේ වෙතත් බන්ධනාගාර දෙපාර්තමේන්තුවේ විශේෂ අවසරයක් මත අද පැවති පළාත් සභා සැසි වාරයට සහභාගි වීමට සාලිය දිසානායක මහතාට හැකිවිය. පළාත් සභා සැසිවාරයට සහභාගි වීමෙන් අනතුරුව සාලිය දිසානායක මහතා යළිත් වරක් බන්ධනාගරය වෙත රැගෙන යාමට බන්ධනාගර නිලධාරීන් පියවරගෙන තිබේ.", "URL": "https://sinhala.adaderana.lk/news.php?nid=7910", "Category": null, "Parent URL": null}