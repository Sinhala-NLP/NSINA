{"Source": "Adaderana", "Timestamp": "November 13, 2010 04:40 pm", "Headline": "රජය ග්‍රාම චාරිකාව කඩාකප්පල් කිරීමට උත්සාහ කරනවා", "News Content": "ග්‍රාම චාරිකා වැඩපිළිවෙළ කඩාකප්පල් කිරීම සඳහා රජය විවිධ උත්සාහයන් ගනිමින් සිටින බවට එක්සත් ජාතික පක්ෂය චෝදනා කරයි. මෙම වැඩසටහන විශාල ජනතා සහයෝගයකින් ක්‍රියාත්මක වීම මීට හේතුව බව එම පක්ෂයේ මහලේකම් තිස්ස අත්තනායක මහතා සඳහන් කළේය. එක්සත් ජාතික පක්ෂය ආරම්භ කළ මෙම ග්‍රාම චාරිකා වැඩපිළිවෙළ තුළින් පක්ෂය ජයග්‍රාහී මාවතක් දක්වා ගමන් කරමින් සිටින බවත් ඉන් රජයේ ජනප්‍රියතාව ක්‍රමයෙන් අඩුවෙමින් පවතින බවත් මහලේකම්වරයා පෙන්වා‍ දුන්නේය. ග්‍රාම චාරිකා වැඩපිළිවෙළ සඳහා මාතර ප්‍රදේශයේ ප්‍රදර්ශනය කර තිබූ සැරසිලි කිසියම් පාර්ශවයක් විසින් කඩා දැමීමේ සිද්ධීන් පසුගියදා වාර්තා වූ බව පෙන්වා දෙන තිස්ස අත්තනායක මහතා, මෙවැනි ක්‍රියා මගින් ග්‍රාමචාරිකා වැඩපිළිවෙළ කඩාකප්පල් කළ නොහැකි බව පැවසුවේය.", "URL": "https://sinhala.adaderana.lk/news.php?nid=12128", "Category": null, "Parent URL": null}