{"Source": "Adaderana", "Timestamp": "September 3, 2019 06:36 am", "Headline": "කුණු අරන් ගිය ටිපර් රථවලට අද පාන්දරම විරෝධයක්-කැරලි මර්දනය සීරුවෙන්", "News Content": "කොළඹ සිට අරුවක්කාලු කසල අංගනයට කසල ප්‍රවාහන කිරීමට විරෝධය පල කරමින් අද (03) අලුයම පුත්තලම නගරයේදී ඒ සඳහා දැඩි විරෝධයක් එල්ල වී තිබුණි. මෙම විරෝධතාවය සඳහා පිරිසිදු පුත්තලමක් සඳහා වු සංවිධානය විසින් සුදානම් කර තිබු අතර ඒ සඳහා 500 කට ආසන්න පිරිසක් අලුයම පුත්තලම කලපු තිරයේ රැඳී සිටිමින් අරුවක්කාලුවට කසල රැගෙන යන ටිපර් රථවලට හු හඬ තබමින් විරෝධය පළ කළේය. විරෝධතාවය හේතුවෙන් පුත්තලම කලපු තිරයට පොලිස්ථාන කිපයක නිලධාරින් කැඳවා තිබු අතර ඒ සමඟම කැරලි මර්දන පොලිස් කණ්ඩායම් පවා සිරුවෙන් තබා තිබේන ආකාරය දැක ගත හැකි විය. ඒ සමඟම කොළඹ සිට අරුවක්කාලු කසල අංගනයට කසල රැගෙන යමින් තිබු ටිපර් රථ සඳහා මුන්දලමේ සිට විශේෂ ආරක්ෂාවක් යොදවා තිබු අතර එය අරුවක්කාලු කසල අංගනය දක්වා ලබා දිමට කටයුතු කර තිබු බව පුත්තලම මුලස්ථාන පොලීසිය පවසයි. එම ආරක්ෂාව සඳහා යුද හමුදා යතුරු පැදියක් සමඟ පොලිස් රථ වාහන යතුරු පැදි හා පොලිස් ජීප් රථ යොදා ගෙන ඇති ආකාරය ද දක්නට ලැබිණි.", "URL": "https://sinhala.adaderana.lk/news.php?nid=118120", "Category": null, "Parent URL": null}