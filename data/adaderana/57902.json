{"Source": "Adaderana", "Timestamp": "March 5, 2016 01:43 pm", "Headline": "ලංකාවෙන් ආරක්ෂක භටයින් ගන්න මලයාසියාව තීරණය කරයි", "News Content": "මෙරටින් ආරක්ෂක අංශ සාමාජිකයින් ලබා ගැනීමට මලයාසියාව තීරණය කර තිබේ.මලයාසියාවේ ආරක්ෂක කටයුතු සඳහා වර්තමානයේ නේපාලයෙන් පමණක් ආරක්ෂක භටයින් ලබා ගන්නා බව වාර්තා වෙයි.කෙසේ වෙතත් ඉදිරියේදී ශ්‍රී ලංකාවෙන් ද ආරක්ෂක භටයින් ලබා ගැනීමට සිදුවනු ඇති බව මලයාසියානු නියෝජ්‍ය ස්වදේශ කටයුතු අමාත්‍ය ඩටුක් නූර් ජස්ලාන් මොහොමඩ් මහතා පවසා ඇත.නේපාලය විසින් ලබා දෙන ආරක්ෂක භටයින්ගේ ප්‍රමාණය ඉතා අවම මට්ටමක පැවතීම හේතුවෙන් මෙලෙස වෙනත් රටවලින් ආරක්ෂක භටයින් ලබා ගැනීමට මලයාසියාව තීරණය කර තිබේ.විශේෂයෙන්ම ශ්‍රී ලංකාව වැනි හමුදා පසුබිමක් සහිත රටකින් ආරක්ෂක භටයින් ලබා ගැනීම ඉතා හොඳ තත්ත්වයක් බව ජස්ලාන් මොහොමඩ් මහතා සඳහන් කර ඇත.මේ වන විටත් වෙනත් රටවලින් ආරක්ෂක භටයින් කුලීපදනම මත ලබා ගන්නා අතර එය තම රටේ ප්‍රතිපත්තිවලට නොගැළපෙන බව ද ඔහු ප්‍රකාශ කර තිබේ.එම නිසා ස්ථීර වශයෙන් හමුදා භටයින් ලබා ගැනිම සඳහා ශ්‍රී ලංකාව වැනි රටක් කෙරෙහි අවධානය යොමු කළ යුතු බව නියෝජ්‍ය අමාත්‍යවරයා පවසා ඇත.මේ අතර ස්වදේශ කටයුතු නියෝජ්‍ය අමාත්‍ය ඩටුක් නූර් ජස්ලාන් මොහොමඩ් මහතා එරට ආයතනවලට දැනුම්දී ඇත්තේ පුහුණුව ලද ආරක්ෂක භටයින් පමණක් ආරක්ෂක කටයුතු සඳහා බඳවා ගන්නා ලෙසයි.", "URL": "https://sinhala.adaderana.lk/news.php?nid=57902", "Category": null, "Parent URL": null}