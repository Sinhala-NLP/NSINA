{"Source": "Adaderana", "Timestamp": "August 13, 2012 09:40 pm", "Headline": "උසස්පෙළ සංශෝධන රාජකීයන්ට අකැපද?", "News Content": "උසස් පෙළ විභාගයේ අද (13) පැවැති භෞතික විද්‍යාව 2 වන ‍කොටස ප්‍රශ්න පත්‍ර‍යට එවා තිබු සංශෝධනය කොළඹ රාජකීය විද්‍යාලයේ විභාග අපේක්ෂකයින් හට නොලැබී ඇතැයි වාර්තා වේ. එම සං‍ශෝධනය පිළිබද පසුගිය සෙනසුරාදා දින රාජකීය විදුහලේ සම්බන්ධීකරණ මධ්‍යස්ථානයේ සම්බන්ධීකරණ නිලධාරීවරයා දැනුවත් කළ බව විභාග කොමසාරිස්වරයා පැවසීය. කෙසේ වෙතත් අදාළ නිලධාරියාගේ අතපසුවීමක් නිසාවෙන් එම සංශෝධනය පිළිබද සිසුන් දැනුවත් කර නොමැති බව හෙතෙම පවසා සිටියේය. ඒ අනුව අදාළ නිලධාරියාගේ සේවය අත්හිටුවා විභාග මධ්‍යස්ථානයෙන් ද ඉවත් කර ඇතැයි සදහන්ය. එම නිලධාරියා සම්බන්ධයෙන් විශේෂ පරීක්ෂණයක් පවත්වන බවත් සිසුන්ට කිසිදු අන්දමේ අසාධාරණයක් සිදුනොවීමට වග බලාගන්නා බවත් විභාග කොමසාරිස්වරයා වැඩිදුරටත් පැවසීය.", "URL": "https://sinhala.adaderana.lk/news.php?nid=26563", "Category": null, "Parent URL": null}