{"Source": "Adaderana", "Timestamp": "May 2, 2014 01:18 pm", "Headline": "පොතුහැර දුම්රිය අනතුරින් තුවාල ලැබූවෙකුට 25,000ක්", "News Content": "කුරුණෑගල, පොතුහැර දුම්රිය ස්ථානයේ දී පසුගිය දා සිදුවු දුම්රිය අනතුරෙන් තුවාල ලැබු පුද්ගලයෙකු වෙනුවෙන් රුපියල් 25,000 ක් බැගින් වන්දි මුදල් පිරිනමන බව දුම්රිය දෙපාර්තමේන්තුව පවසයි. අදාළ අනතුරෙන් තුවාල ලැබුවන් සඳහා වන්දි මුදල් පිරිනමන බව ප්‍රවාහන අමාත්‍ය කුමාර වෙල්ගම මහතා පසුගිය දා ප්‍රකාශ කළේය. ඒ අනුව දුම්රිය දෙපාර්තමේන්තුව මගින් අදාළ වන්දි මුදල් පිරිනමන බව දුම්රිය වාණිජ අධිකාරී පී.ඩබ්ලිව් .එස්. සිසිර කුමාර මහතා ප්‍රකාශ කළේය. පොතුහැර දුම්රිය ස්ථානයේදී පසුගිය 29 වැනිදා දුම්රිය දෙකක් මුහුණට මුහුණ ගැටීමෙන් සිදුවූ අනතුරින් පුද්ගලයින් හැත්තෑවකට අධික සංඛ්‍යාවක් තුවාල ලබා කුරුණෑගල රෝහලට ඇතුළත් කරන ලදී. මෙම අනතුර සම්බන්ධයෙන් සොයා බැලීමට විශේෂ කමිටුවක් ද පත්කර ඇත‍.", "URL": "https://sinhala.adaderana.lk/news.php?nid=42932", "Category": null, "Parent URL": null}