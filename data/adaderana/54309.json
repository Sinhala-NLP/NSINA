{"Source": "Adaderana", "Timestamp": "October 7, 2015 08:09 pm", "Headline": "පිළිගන්නේ පක්ෂ 6යි - මැතිසබේ උණුසුම්", "News Content": "පාර්ලිමේන්තුව තුළ තවදුරටත් පිළිගනු ලබන්නේ දේශපාලන පක්ෂ 6ක් පමණක් බව සභානායක අමාත්‍ය ලක්ෂ්මන් කිරිඇල්ල මහතා අද පාර්ලිමේන්තුවේ දී ප්‍රකාශ කළේය.පක්ෂ නායක රැස්වීම් සඳහා එක්සත් ජනතා නිදහස් සන්ධානය නියෝජනය කරන විපක්ෂයේ මන්ත්‍රී කණ්ඩායමට කැඳවීමක් සිදුනොකරන බවට පාර්ලිමේන්තු මන්ත්‍රී විමල් වීරවංශ මහතා සිදුකළ ප්‍රකාශයකට පිළිතුරු දෙමින් සභානායකවරයා මේ බව පැවසීය.විමල් වීරවංශ මහතා කියා සිටියේ පසුගිය පාර්ලිමේන්තුවේදී විපක්ෂයේ එක් එක් දේශපාලන පක්ෂවලට පාර්ලිමේන්තුව තුළ කටයුතු කිරීමේදී අඩු සැලකිල්ලක් නොදැක්වූ බවයි.එහෙත් මෙවර එවැනි තත්ත්වයක් නොමැතිවීම ගැන මන්ත්‍රීවරයා අප්‍රසාදය පළ කළ අතර එහිදී සභානායක ලක්ෂ්මන් කිරිඇල්ල මහතා මෙන්ම අමාත්‍ය රවුෆ් හකීම්, මන්ත්‍රී නලීන් බණ්ඩාර, මන්ත්‍රී දිනේෂ් ගුණවර්ධන, නියෝජ්‍ය අමාත්‍ය සුජීව සේනසිංහ හා මන්ත්‍රී වාසුදේව නානායක්කාර යන අය අතර මේ ගැන උණුසුම් වචන හුවමාරුවක් සිදුවිය.", "URL": "https://sinhala.adaderana.lk/news.php?nid=54309", "Category": null, "Parent URL": null}