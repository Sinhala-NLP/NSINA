{"Source": "Adaderana", "Timestamp": "December 26, 2012 03:27 pm", "Headline": "තිස්ස සඳක් වගේනේ", "News Content": "තිස්ස කරලියද්ද අමාත්‍යවරයා ළමා සංවර්ධන හා කාන්තා කටයුතු අමාත්‍යවරයා ලෙස පත්කර ඇත්තේ ඔහු සඳක් මෙන් අහිංසක නිසා යැයි සමාජ සේවා අමාත්‍ය ෆීලික්ස් පෙ‍රේරා මහතා පවසයි. කාන්තාවන් සඳහා ක්‍රියාත්මක කරන සමාජ සංවර්ධන ඩිප්ලෝමා පාඨමාලාවේ දෙවන අදියර සම්බන්ධයෙන් දැනුවත් කිරීම සඳහා කොළඹදී අද (26) පෙරවරුවේ පැවැති උත්සවයක් අමතමින් අමාත්‍යවරයා මේ බව පැවසීය. මේවන විට පිරිමින්ගේ ආයුෂ අවුරුදු 73ක් බවත් කාන්තාවන්ගේ ආයුෂ අවුරුදු 76ක් බවත් ඒ අනුව කාන්තාවන්ගේ ජීවිත අපෙක්ෂාව වැඩිවී ඇතැයි ද ඔහු එහිදී පෙන්වාදුන්නේය. මේ අතර වයස අවුරුදු 70ට වැඩි පුද්ගලයින් සඳහා රුපියල් 1000 මාසික දීමනාවක් ලබාදීමේ කටයුතු ආරම්භ කරන බවද අමාත්‍යවරයා කියා සිටියේය. පාර්ලිමේන්තුවේ පවා කාන්තා නියෝජනය මද බවත් එහි කාන්තා නියෝජනය වැඩි කළ යුතු බවත් මෙම අවස්ථාවට එක්වු තිස්ස කරලියද්ද අමාත්‍යවරයා පැවසුවේය. තමන් කාන්තාවන් සම්බන්ධයෙන් වැඩි වශයෙන් කතා කරන බැවින් චෝදනාවක් එල්ල වී ඇතැයි ද කාන්තා අණපනත් සැකසිය යුත්තේ මෙරට සංස්කෘතියට ගැලපෙන ආකාරයට මිස බටහිර සංස්කෘතියට ගැලපෙන අයුරින් නොවන බවද ඔහු පෙන්වාදුන්නේය.", "URL": "https://sinhala.adaderana.lk/news.php?nid=30266", "Category": null, "Parent URL": null}