{"Source": "Adaderana", "Timestamp": "March 9, 2013 09:39 pm", "Headline": "නොච්චියාගම මරංචි වෙළඳාම අසාර්ථක වෙයි", "News Content": "රුපියල් ලක්ෂ 05ට අලෙවි කිරීමට සුදානම් වු ව්‍යාජ මරංචි තොගයක් සමග පුද්ගලයින් දෙදෙනෙකු නොච්චියාගම නගරයේදී අද (09)අත්අඩංගුවට ගෙන තිබේ. පුත්තලම විශේෂ කාර්ය බලකායේ නිලධාරීන් විසින් සැකකරුවන් දෙදෙනා අත්අඩංගුවට ගෙන ඇතැයි අප වාර්තාකරු පවසයි. ඔවුන් දෙදෙනා නොච්චියාගම ප්‍රදේශයේ පදිංචිකරුවන් වේ. නිධානයකින් ලබා ගත් මරංචි කිලෝ ග්‍රෑම් 01 ක ප්‍රමාණයක් අලෙවි කිරීමට ඇති බවට වු තොරතුරක් පුත්තලම විශේෂ කාර්ය බලකායේ නිලධාරීන්ට ලැබී ඇත. ඒ අනුව ව්‍යාජ ගැණුම්කරුවෙකු යොදවා අදාළ වැටලීම සිදු කර තිබේ. එසේ අලෙවි කිරීමට සුදානම් වු විට අත්අඩංගුවට ගන්නා ලද්දේ ඊයම්වලින් සකස් කර රන් ආලේපිත ගුලි බව වැටලීම කළ නිලධාරීන් කියයි. සැකකරුවන් දෙදෙනා සහ ව්‍යාජ මරංචි තොගය අධිකරණයට ඉදිරිපත් කිරීම සදහා නොච්චියාගම පොලීසියට බාරදී ඇත.", "URL": "https://sinhala.adaderana.lk/news.php?nid=32265", "Category": null, "Parent URL": null}