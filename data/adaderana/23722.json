{"Source": "Adaderana", "Timestamp": "April 22, 2012 04:30 pm", "Headline": "විල්පත්තු ගිහින් එද්දී යතුරුපැදිකරුවකු හප්පලා-ක්‍රිකට් ක්‍රීඩකයා අත්අඩංගුවේ", "News Content": "හලාවත-කොළඹ මාර්ගයේ මයික්කුලම ප්‍රදේශයේ සිදුවූ රිය අනතුරකට සැක පිට ශ්‍රී ලංකා ක්‍රිකට් කණ්ඩායමේ සාමාජිකයකු වන ජෙහාන් මුබාරක් මහතා අත්අඩංගුවට ගෙන ඇති බව පොලීසිය පවසයි. ඩිෆෙන්ඩර් රථයක් හා යතුරුපැදියක් මුහුණට මුහුණ ගැටීමෙන් අද දහවල් 2.00 ට පමණ මයික්කුලම ප්‍රදේශයේ දී මෙම රිය අනතුර සිදුව ඇති බව අද දෙරණ වාර්තාකරු පවසයි. සිද්ධියෙන් යතුරුපැදියේ ගමන් කළ එක් පුද්ගලයෙකු මිය ගොස් තවත් අයෙකු බරපතළ තුවාල ලබා හලාවත මහ රෝහලට ඇතුළත් කිරීමෙන් අනතුරුව කොළඹ ජාතික රෝහලට මාරු කර යවා තිබේ. අනතුරෙන් මිය ගොස් ඇත්තේ දුම්මලසූරිය-වතුවත්ත පදිංචි කරුවකු බව කියන ප්‍රදීප් කුමාර නමැති අයෙකු වන අතර තුවාල ලැබූ පසු පැදිකරු වන්නේ වතුවත්ත පදිංචි එම්.පී මාකස් උදයකුමාර නමැති අයෙකි. අනතුරට සම්බන්ධ ඩිෆෙන්ඩර් රථය පදවා ඇත්තේ ක්‍රිකට් ක්‍රීඩක ජෙහාන් මුබාරක් මහතා විසින් බවත්,ඔහු විදේශිකයන් සමග විල්පත්තු වනෝද්‍යානය නැරඹීම සඳහා ගොස් ආපසු එමින් සිටියදී මෙම අනතුර සිදුව ඇති බවත් හලාවත පොලීසිය කියා සිටියි. මිය ගොස් හා තුවාල ලබා ඇති යතුරුපැදියේ ගමන්ගත් දෙදෙනා හලාවත ප්‍රදේශයේ පැවැත්වෙන අලුත් අවුරුදු උත්සවයක් නැරඹීම සඳහා යමින් සිට ඇති බව දැනට කරන ලද මූලික විමර්ශන වලදී අනාවරණය වී ඇතැයි පොලීසිය පවසන බව අප වාර්තාකරු සඳහන් කරයි. හලාවත පොලීසියේ රථ වාහන අංශයේ ස්ථානාධිපති උ.පො.ප ඊ.එම් ඒකනායක මහතා ඇතුළු නිළධාරීහු වැඩිදුර පරීක්ෂණ මෙහෙයවති.", "URL": "https://sinhala.adaderana.lk/news.php?nid=23722", "Category": null, "Parent URL": null}