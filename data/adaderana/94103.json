{"Source": "Adaderana", "Timestamp": "August 9, 2018 11:23 am", "Headline": "ශ්‍රීලනිප මධ්‍යම කාරක සභාවට 16න් 4ක් ඇවිත්", "News Content": "ශ්‍රි ලංකා නිදහස් පක්ෂයේ මධ්‍යම කාරක සභා රැස්වීම සඳහා පසුගියදා ආණඩුවෙන් ඉවත් වූ මන්ත්‍රිවරුන් සිව් දෙනෙකු සහභාගී වී සිටි බව දකුණු පළාත් ප්‍රධාන අමාත්‍ය ශාන් විජේලාල් ද සිල්වා මහතා පවසයි. එම රැස්වීමෙන් අනතුරුව මාධ්‍ය වෙත අදහස් පල කරමින් ඔහු මේ බව ප්‍රකාශ කළේය. ඊයේ දිනයේ දී 16 කණ්ඩායම නියෝජනය කරන පාර්ලිමේන්තු මන්ත්‍රීවරුන් වන එස්.බී.දිසානායක, ඩිලාන් පෙරේරා, දයාසිරි ජයසේකර හා තිලංග සුමතිපාල යන මහත්වරුන් සහභාගී වු බව ඔහු වැඩිදුරටත් කියා සිටියේය. මධ්‍යම කාරක සභාව තුළ ඉතා සක්‍රීය ලෙස එම මන්ත්‍රීවරුන් දායකත්වය දැක්වූ බවත් ඉදිරියේ දී 16 කණ්ඩායම නියෝජනය කරන තවත් මන්ත්‍රීවරුන් ශ්‍රී ලංකා නිදහස් පක්ෂය සමඟ එක් වෙන බවත් ප්‍රධාන අමාත්‍යවරයා මෙහිදී වැඩිදුරටත් පැවසීය. ශ්‍රි ලංකා නිදහස් පක්ෂයේ මධ්‍යම කාරක සභා රැස්වීමක් ඊයේ(08) රාත්‍රියේදි ජනාධිපති නිල නිවසේදි පැවැත් විය‍. ඒ ශ්‍රි ලංකා නිදහස් පක්ෂයේ සභාපති , ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් මෙය පවත්වා තිබේ. එහිදී පක්ෂයේ ප්‍රතිසන්ධාන ක්‍රියාවලිය සම්බන්ධයෙන් දීර්ඝ ලෙස සාකච්ඡා වී තිබේ.", "URL": "https://sinhala.adaderana.lk/news.php?nid=94103", "Category": null, "Parent URL": null}