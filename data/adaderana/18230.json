{"Source": "Adaderana", "Timestamp": "August 22, 2011 11:27 am", "Headline": "ගඩාෆි අත්අඩංගුවට ගැනීමට මෙහෙයුම් ක්‍රියාත්මකයි", "News Content": "ලිබියානු නායක කර්නල් මුවමර් ගඩාෆි අත්අඩංගුවට ගැනීම සඳහා මේ වන විට මෙහෙයුම් ක්‍රියාත්මක වෙමින් තිබේ. මුවමර් ගඩාෆි මෙන්ම ඔහුගේ පුත්‍රයෙකු හා එරට බුද්ධි අංශ නායකයා අත්අඩංගුවට ගැනීම සඳහා මෙම මෙහෙයුම් ආරම්භ කර ඇති බව විදෙස් වාර්තා සඳහන් කළේය. දරුණු ගැටුම්වලින් අනතුරුව ට්‍රිපෝලි අගනුවර කැරලිකරුවන්ගේ ග්‍රහණයට ලක්ව ඇත. කෙසේවෙතත් තමන් කිසි විටෙක ට්‍රිපෝලි අගනුවර හැරදා නොයන බව මුවමර් ගඩාෆි එරට රූපවාහිනි නාලිකාවක් ඔස්සේ ප්‍රකාශ කර ඇත. කැරලිකරුවන්ට හා විදේශීය හමුදාවන්ට එරෙහිව තවදුරටත් සටන් කරන බව ඔහු අවධාරණය කර සිටියි. මුවමර් ගඩාෆි ඔහුගේ පුත්‍රයා සහ එරට බුද්ධි අංශ නායකයා අත්අඩංගුවට ගැනීම සඳහා මීට මාස කිහිපයකට ඉහතදී ජාත්‍යන්තර අපරාධ අධිකරණය විසින් වරෙන්තු නිකුත් කරනු ලැබීය.", "URL": "https://sinhala.adaderana.lk/news.php?nid=18230", "Category": null, "Parent URL": null}