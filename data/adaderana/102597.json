{"Source": "Adaderana", "Timestamp": "January 18, 2019 01:16 pm", "Headline": "ඡන්දය වර්ජනය කල ගමක්-මුල්ගල් විතරක් පොරොන්දුවක් වුණ තැනක්", "News Content": "ඉදිරි මැතිවරණ සියල්ලේදී ඡන්දය පාවිච්චි කිරීම වර්ජනය කිරීමට තීරණය කර ඇති ජන පිරිසක් පිළිබඳව බිංගිරිය මැතිවරණ බල ප්‍රදේශයයේ කඩිගමුව ග්‍රාමයෙන් අද දෙරණට වාර්තා විය. බිංගිරිය කඩිගමුව ගම්වාසින් මේ තීරණයට එළඹ ඇත්තේ වසර ගණනාවක සිට දේශපාලකයන් ඡන්දය ගැනීමට පෙර ලබා දුන් පොරොන්දු කිසිවක් මේ දක්වා ඉටු නොකල බව පවසමිනි. බිංගිරියේ මෙන්ම කුරුණෑගල දිස්ත්‍රික්කයේ හා ජාතික මට්ටමේ දේශපාලකයන් ගණනාවක් මැතිවරණ 25 කට ආසන්න ගණනකදී මේ ජනතාවට වූ ප්‍රධාන පොරොන්දුව වන්නේ බෝවත්ත කුලියාපිටිය ප්‍රධාන මාර්ගය කාපට් අතුරා නවීකරණය කිරීමයි. මේ වන විට මේ ප්‍රදේශයේ නිවාස ඉදිරිපිට ඡන්ද වර්ජනය කරන බව සඳහන් පෝස්ටර් ප්‍රදර්ශනය කිරීමක්ද දක්නට ලැබේ. මිට අමතරව ඊයේ (17) පස්වරුවේ ප්‍රදේශවාසින් බෝවත්ත කුලියාපිටිය ප්‍රධාන මාර්ගය අවහිර කරමින් විරෝධතාවයකද නිරත වී තිබේ. මේ හේතුවෙන් පැයකට ආසන්න කාලයක් මේ මාර්ගයේ ගමනාගමන කටයුතුවලටද බාධා එල්ල වී ඇත. මෙම මාර්ගය නවීකරණය කිරීම සඳහා අවස්ථා විස්සකට ආසන්න ප්‍රමාණයකදී මුල්ගල් හා සිහිවටන ඵලක තබා ඇති බව මේ ප්‍රදේශයේ ජිවත් වන කලාකරුවෙකු හා බිංගිරිය ප්‍රාදේශීය සභාවේ සභිකයෙකු වන රිචඩ් අබේවර්ධන මහතා අප වෙත කියා සිටියේය. ප්‍රදේශවාසින් ප්‍රකාශ කලේ තම ගමට ඡන්ද පෙට්ටියක් හෝ ගෙන ඒමට ඉඩ නොදෙන බවයි.", "URL": "https://sinhala.adaderana.lk/news.php?nid=102597", "Category": null, "Parent URL": null}