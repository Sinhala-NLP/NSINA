{"Source": "Adaderana", "Timestamp": "February 7, 2011 06:10 pm", "Headline": "ගංවතුරින් විනාශ වූ ප්‍රදේශ නැඟිටුවන්නට ජනපති කාර්ය සාධක බලකායක්", "News Content": "ගංවතුරින් විනාශයට පත් වූ ප්‍රදේශ යළි නඟා සිටුවීම සඳහා ජනාධිපති කාර්යය සාධක බලකායක් පිහිටුවීමට රජය තීරණය කර තිබේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් අද(07) රැස් වූ ශ්‍රී ලංකා නිදහස් පක්ෂයේ මධ්‍යම කාරක සභාව විසින් මෙම තීරණයට එළඹුණි. පසුගිය දින වල ඇද හැළුණු ධාරානිපාත වර්ෂාව හේතුවෙන් ඇති වූ ගංවතුර හා වෙනත් ආපදාවන්ට ලක් වූ ප්‍රදේශ‍ යළි යථා තත්ත්වයට පත් කිරීම මෙහි අරමුණ වේ. ආපදාවන්ට ලක් වූ ජනතාවගේ ජන ජීවිතය නංවා ලීමට අදාළ සියලුම අමාත්‍යාංශ වලින් මෙම ජනාධිපති කාර්යය සාධක බලකාය සමන්විත වන බව පැවසෙයි. එම බලකාය ඉදිරි දින කිහිපය තුළ පිහිටුවීමට අවශ්‍ය කටයුතු යොදා ඇති බව ශ්‍රී ලංකා නිදහස් පක්ෂයේ මහලේකම් ම්‍රෛතීපාල සිරිසේන මහතා පවසයි.", "URL": "https://sinhala.adaderana.lk/news.php?nid=14063", "Category": null, "Parent URL": null}