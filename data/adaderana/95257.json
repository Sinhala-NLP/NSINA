{"Source": "Adaderana", "Timestamp": "August 30, 2018 05:42 pm", "Headline": "අනුරාධපුරයේ සිඳී ගිය ජීවිත", "News Content": "පවතින වියළි කාළගුණයත් සමඟ අනුරාධපුරයේ ප්‍රදේශ රැසක ජනතාවට උග්‍ර ජල හිඟයකට මුහුණ දීමට සිදුවී තිබේ. මෙම තත්ත්වය හේතුවෙන් අනුරාධපුර නගරයේ පානීය ජල අවශ්‍යතාව අඛණ්ඩව සපුරාලීමද ගැටළුවක් වී ඇත. මාස කිහිපයක් පුරා සැලකිය යුතු වර්ෂාපතනයක් නොලැබී යාමෙන් අනුරාධපුර දිස්ත්‍රික්කයේ සියලු ජලාශවල ජල මට්ටම් සීඝ්‍රයෙන් පහල ගොස් තිබේ. ජල සම්පාදන මණ්ඩලය හරහා ජලය බෙදාහැරීම සිදු කරන ප්‍රධාන මූලාශයන් වන තුරුවිල වැව, තිසා වැව සහ නුවර වැව මේ වන විට අවම ජල මට්ටමක් දක්වා පහත බැස ඇති බව ජාතික ජල සම්පාදන මණ්ඩලය සඳහන් කරයි. මෙම තත්ත්වය යටතේ රජයේ බවුසර් මඟින් ජල හිඟය පවතින ප්‍රදේශයන්ට ජලය සැපයීම ආරම්භ කර ඇති නමුත් පානීය ජලය සැපයීමේ අර්බුධය මේ වන විටත් මතුව තිබේ. පවතින තත්ත්වය සොයා බැලීම සඳහා වාරිමාර්ග ජල සම්පත් හා ආපදා කළමනාකරණ අමාත්‍ය දුමින්ද දිසානායක මහතා ඊයේ(29) නුවර වැවෙහි නිරික්ෂණ චාරිකාවකට ද එක් විය. මෙහිදී අදහස් දක්වමින් අමාත්‍යවරයා කියා සිටියේ, කඩිනමින් ජලය ලබා දීමට කටයුතු කරන බවයි. මේ අතර, වසර 3ක සිට ප්‍රදේශයට බලපා ඇති වියළි කාළගුණික තත්වය හේතුවෙන් අනුරාධපුර මහවිලච්චිය ප්‍රදේශයේ ජනතාවද ගොවිතැන් කටයුතු සිදු කරගත නොහැකිව දැඩි අසීරුතාවයට පත් වී තිබේ.", "URL": "https://sinhala.adaderana.lk/news.php?nid=95257", "Category": null, "Parent URL": null}