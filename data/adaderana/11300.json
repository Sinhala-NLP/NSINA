{"Source": "Adaderana", "Timestamp": "October 5, 2010 02:24 pm", "Headline": "අභියාචනා වැඩක් නෑ-ජනපති සමාවම ලැබිය යුතුයි", "News Content": "සරත් ෆොන්සේකා මහතාට නිදහස් විය යුතුනම් යුද අධිකරණයට අභියාචනා කිරීමෙන් පළක් නොවන බවත්,කළ යුත්තේ ජනාධිපතිවරයාගෙන් සමාවක් ලබා ගැනීම බවත් රාජ්‍ය පරිපාලන හා ස්වදේශ කටයුතු නියෝජ්‍ය අමාත්‍ය ඩිලාන් පෙරේරා මහතා පවසයි. සිවිල් අභියාචනාධිකරණයේ මන්ත්‍රීධූරය පිළිබඳ ගැටලුව නිරාකරණය කරගත හැකිවෙනු ඇති වුවත්,යුද අධිකරණ තීන්දුවෙන් ලැබූ සිරදඬුවම අභියෝගයට ලක් කළ නොහැකි බවද ඔහු පෙන්වා දුන්නේය. යුද අධිකරණය මගින් තීන්දුවක් දුන් පසු එය අත්සන් කිරීම සේනාධිනායක ලෙස ජනාධිපතිවරයාගේ වගකීමක් බවත්,4000-5000 ක් තරම් යුද අධිකරණ තීන්දුවලට ජනාධිපතිවරයා අත්සන් තබා ඇති බවත්,එක් තීන්දුවකට පමණක් අත්සන් නොකර සිටීමට ජනාධිපතිවරයාට හැකියාවක් නැති බවත් හෙතෙම සඳහන් කළේය. අභියාචනය කිරීම සහ සමාව ඉල්ලීම යනු එකක් නොව දෙකක් බවත්,සිවිල් අධිකරණයක තීන්දුවක් ක්‍රියාත්මක කරන්නට ජනාධිපතිවරයාගේ අත්සනක් අවශ්‍ය නොවන බවත්,එසේ වුවද එකී වැරදිකරුවෙකුට සමාව ඉල්ලුවහොත් සමාව දෙන්නේද නොදෙන්නේද යන්න පිළිබඳ ජනාධිපතිවරයා සලකා බලනු ඇති බවත් නියෝජ්‍ය අමාත්‍යවරයා කියා සිටියේ අද කොළඹ පැවති මාධ්‍ය හමුවකට එක්වෙමිනි. එක්සත් ජනතා නිදහස් සන්ධානයේ මෙම මාධ්‍ය හමුවට අමාත්‍ය සුසිල් ප්‍රේම්ජයන්ත් ,අමාත්‍ය ඩලස් අලහප්පෙරුම,නියෝජ්‍ය අමාත්‍ය ඩිලාන් පෙරේරා යන මහත්වරු සහභාගී වූහ. නිදසුනක් ලෙස මහාධිකරණයෙන් තීන්දුවක් ලබා දි වැරදිකරුවකු කරන ලද තැනැත්තෙකුට අභියාචනාධිකරණයෙන් ද එකී තීන්දුවම අනුමත කරනු ලැබුවහොත් වෙනත් ගත යුතු ක්‍රියා මාර්ගයක් නැතැයි අමාත්‍ය සුසිල් ප්‍රේම්ජයන්ත් මහතා ද පෙන්වා දුන්නේය. සමාව නොඉල්ලා පුවත්පත් සාකච්චා පැවත්විම හෝ විරෝධතා පැවැත්විම මගින් සහනයක් නොලැබෙනු ඇති බවත් ප්‍රේම්ජයන්ත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11300", "Category": null, "Parent URL": null}