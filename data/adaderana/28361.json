{"Source": "Adaderana", "Timestamp": "October 17, 2012 01:13 pm", "Headline": "මාර්ග අංක 138 හෙට වැඩ නෑ", "News Content": "මාර්ග අංක 138 පෞද්ගලික බස්රථ සේවකයින් හෙට දිනයේ සිට වැඩවර්ජනයක් ආරම්භ කිරීමට තීරණය කර තිබේ. ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා කියා සිටියේ නීති විරෝධී ලෙස මාර්ග බලපත‍්‍රයක් ලබා දීමට විරෝධය පළ කරමින් මෙම වර්ජනය ක‍්‍රියාත්මක කරන බවයි. මේ අතර ත‍්‍රිකුණාමලයේ සිට ගමන් ආරම්භ කරන සියලුම පෞද්ගලික බස් සේවකයින් මේවනවිට වැඩ වර්ජනයක් ආරම්භ කර තිබේ. පොලිස් නිලධාරීන් පිරිසක් විසින් බස් රථ සේවකයින් දෙදෙනෙකුට පහර දීමේ සිද්ධියක් මෙම වර්ජනයට හේතු වී ඇති බව වාර්තා විය. අදාළ සිදුවීම සම්බන්ධයෙන් නීතිය ක‍්‍රියාත්මක කරන ලෙස බල කරමින් බස් සේවකයින් මෙම වර්ජනය ආරම්භ කර තිබේ. වැඩ වර්ජනය හේතුවෙන් මගීන් දැඩි දුෂ්කරතාවයකට මුහුණ දී සිටින බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=28361", "Category": null, "Parent URL": null}