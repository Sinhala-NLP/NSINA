{"Source": "Adaderana", "Timestamp": "September 27, 2012 01:27 pm", "Headline": "රිය අනතුරු 3 න් 3 ක් මරුට 12 ට තුවාලයි", "News Content": "දිවයිනේ ප්‍රදේශ තුනක දී සිදුවූ රිය අනතුරුවලින් පුද්ගලයින් තිදෙනෙකු මියගොස් තවත් 12 දෙනෙකු තුවාල ලබා තිබේ. ගම්පහ, වනාතවිල්ලුව සහ පදියපැලැල්ල යන ප්‍රදේශවල දී මෙම රිය අනතුරු සිදුව ඇති බව සඳහන්ය. ගම්පහ, ඉඹුල්ගොඩ ප්‍රදේශයේ දී තරුණයන් දෙදෙනෙකු ගමන්ගත් යතුරුපැදියක් පාරෙන් ඉවතට පැන ගසක ගැටීමෙන් අනතුරක් සිදුවිණි. එහිදී බරපතල තුවාල ලැබූ තරුණයන් දෙදෙනා ප්‍රතිකාර සඳහා රෝහලට රැගෙන යන අතරතුර ජීවිතක්ෂයට පත්ව තිබේ. මෙලෙස මියගොස් ඇත්තේ විශ්ව විද්‍යාල සිසුන් දෙදෙනෙකු බව සඳහන්ය. මේ අතර පුත්තලම, වනාතවිල්ලුව රෝහල ඉදිරිපිට දී සිදුවූ රිය අනතුරකින් පාපැදිකරුවෙකු ජීවිතක්ෂයට පත්ව තවත් දෙදෙනෙකු තුවාල ලබා ඇත. මෙම අනතුර සිදුවූ අවස්ථාවේ දී එම ස්ථා‍නයේ කිසියම් නොසන්සුන්කාරී තත්ත්වයක් ඇතිවී ඇති අතර පොලීසිය මැදිහත් වී තත්ත්වය පාලනය කිරීමට පියවර ගත් බව අද දෙරණ වාර්තාකාරු සඳහන් කළේය. මේ අතර කන්දෙකුඹුර - පදියපැලැල්ල මාර්ගයේ ලියන්ගල ප්‍රදේශයේ දී බස් රථයක් පෙරළීමෙන් සිදුවූ අනතුරකින් පුද්ගලයින් දස දෙනෙක් තුවාල ලබා තිබේ. තුවාලකරුවන් ප්‍රතිකාර සඳහා වලපනේ රෝහලට ඇතුළත් කර ඇති බව සඳහන්ය. තුවාලකරුවන්ගේ තත්ත්වය එතරම් බරපතල නොවන බව රෝහල් ආරංචි මාර්ග සඳහන් කළේය. මෙම අනතුරු සම්බන්ධයෙන් අදාළ පොලිස් ස්ථාන වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=27791", "Category": null, "Parent URL": null}