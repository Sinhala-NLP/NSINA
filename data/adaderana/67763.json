{"Source": "Adaderana", "Timestamp": "January 5, 2017 06:09 pm", "Headline": " මේ ආණ්ඩුව ජාත්‍යන්තරයත් රැවැට්ටුවා ", "News Content": "වත්මන් ආණ්ඩුව විසින් ‍රටේ ජනතාව මෙන්ම චීන රජයද රවටා ඇති බවත්, එසේම ජාත්‍යන්තරයද රවටා ඇති බව පාර්ලිමේන්තු මන්ත්‍රී නාමල් රාජපක්ෂ මහතා පවසයි. මෙරටේ ජනතාවට බොරු කියූ ආකාරයට ඔවුන් ලො‍්කයටම බොරු කියා ඇති බවත් ඒ මහතා ප්‍රකාශ කර තිබේ.ඔහු මේ බව පැවසුවේ නව ව්‍යවස්ථාවට එරෙහිව හා හම්බන්තොට වරාය ඇතුළු ඉඩම් අක්කර 15000ක් විකිණීමට එරෙහිව හම්බන්තොට දිස්ත්‍රික්කයේ මහජන පෙත්සම සඳහා අත්සන් ලබාගැනීම අවස්ථාවට එක්වෙමිනි.එහිදී වැඩිදුරටත් අදහස් දැක්වූ ඒ මහතා,“මාධ්‍ය හමුවක් තියලත් කියනවා ඉඩම් ගන්නෙ නෑ කියලා. අනිත් පැත්තෙන් මේ දිස්ත්‍රික්කයේ ඉන්න පාර්ලිමේන්තු මන්ත්‍රීවරුත් කියනවා ඉඩම් ගන්නෙ නැහැයි කියලා. හැබැයි අපේ මන්ත්‍රීවරුන්ට ආරාධනා පත්‍ර එවනවා කර්මාන්ත පුරයක් හදන්න හම්බන්තොට උත්සවයක් තියෙනවා ගිවිසුම් අත්සන් කරන්න කියලා . එතකොට මොකටද ආරාධනා පත්‍ර එවන්නෙ. මේ ආණ්ඩුව උගුරට හොරා බෙහෙත් බොන්න හදන්නෙ. රාජිත සේනාරත්න කැබිනට් ප්‍රකාශකතුමා ඊයෙ කියනවා මොන ප්‍රශ්නෙ ආවත් වරායෙ ගිවිසුම අත්සන් කරනවයි කියලා. හැබැයි අද (05) උදේ කියනවා වරාය ගිවිසුම අත්සන් කරන එක මාසෙකින් කල් ගිහිල්ලයි කියලා.මේ එක ගිවිසුමක්වත් නීත්‍යානුකූල නෑ. මේ අය මේ ‍රටේ ජනතාව රවට්ටනවා වගේම චීන රජයත් රවට්ටලා තියෙන්නෙ. ජාත්‍යන්තරයත් රවට්ටලා තියෙන්නෙ. මේ රටේ ජනතාවට බොරු කිවුවා වගේම බොරු කියනවා වගේම ලො‍්කෙටම අද බොරු කියලා තියෙන්නෙ. වරාය ගිවිසුම නීත්‍යානුකූලව සම්මත නොවෙච්ච, පනතක් නොවෙච්ච කෙටුම්පතක් නොවෙච්ච දෙයක් සම්බන්ධ කරගෙන තමයි වරාය විකුණන්න හදන්නෙ. මේකෙ කිසිම නීත්‍යානුකූලභාවයක් නෑ. මේ ඔක්කොම සම්පූර්ණයෙන්ම බොරු.තාවකාලිකව මේ ආණ්ඩුවෙ නොහැකියාව වහගන්න රාජ්‍ය සම්පත් පෞද්ගලීකරණය කරන්න හදන්නෙ. හම්බන්තොට දිස්ත්‍රික්කයේ කැබිනට් ඇමතිවරයා තර්ජනය කරනවා, ආවොත් හමුදාව දාලා වෙඩි තියනවා, ආවොත් නාවික හමුදාව දාලා ගහනවා කියලා. යහපාලනේ ප්‍රතිපත්තිය ජනතාවගේ හඬ මර්දනය කරන එක නම් අපිට අහන්න තියෙන්නෙ ඕකද යහ පාලනය කියලා. ලොතරැයිය රුපියල් 30ක් කෙරුවා. ලොතරැයි අලෙවි නියෝජිතයන්ගෙ දීමනාව වැඩි කරලා නෑ. කාටද මේ සල්ලි යන්නෙ. මුදල් අමාත්‍යාංශය කරන්නෙ රුපියල් 10ක් වැඩිකරලා වැඩි කරපු 10 යෙනුත් බදු ගහලා ආණ්ඩුවට මහන්සියෙන් ටිකට් එක විකුණන අලෙවි නියෝජිතයාග් ආදායමට ගහන එක. ඒ ප්‍රශ්නෙට විසඳුමක් ඉල්ලුවාම ඒ ජනතාවට දෙන විසඳුම තමයි ඉන්න අය අස්කරලා අලුතින් පත් කරන එක. මේකද යහපාලනය.ගම්වල මිනිස්සු එලවලා දාලා කර්මාන්ත ගේන්න හදනවා. මේ කරන්නෙ තනිකරම ජනතාවට බදු බර වැඩි කරලා ජනතාව පීඩාවට පත්කරන එක. මහ බැංකු බැඳුම්කරය නිසා රටට වෙච්ච පාඩුවට ජනතාවට බදු ගහන්න එපා. මහ බැංකු බැඳුම්කරය නිසා රටට වෙච්ච පාඩුව වහගන්න රාජ්‍ය ආයතන විකුණන්න එපා. වැරදි විදේශ ප්‍රතිපත්තියක් අනුගමනය කරලා චීනෙ වගේ දැවැන්ත රටවල් තරහ කරගෙන ඒ රටවල් ආයෙ යාලු කරගන්න ගම්වල ජනතාව එලවලා දාලා අක්කර 15000ක් ඉඩම් දෙන්න එපා කියලා අපි ඉල්ලා සිටිනවා.“මේ අතර ඊයේ (04) අම්බලන්තොට ප්‍රදේශයේ පැවති ජනහමුවකට එක්වෙමින් පාර්ලිමේන්තු මන්ත්‍රී නාමල් රාජපක්ෂ මහතා මෙසේ පවසා සිටියේය.' වෙනදා අපි කථාකරන්නෙ රටේ සංවර්ධනය ගැන. නමුත් අද අපිට කථාකරන්න වෙලා තියෙන්නෙ එදා මහින්ද රාජපක්ෂ ජනාධිපතිතුමා හදපු ජාතික සම්පත් අද කුණුකොල්ලයට පිටරට සමාගම්වලට විකිණීම ගැන දැනුවත් කරන්න. මේ ආණ්ඩුව බලයට ආපු දවසෙ ඉඳන් මහින්ද රාජපක්ෂ හිටපු ජනාධිපතිතුමාගෙනුත් ආණ්ඩුවෙනුත් රටේ ජනතාවගෙනුත් පලිගත්ත එක තමයි කෙරුවෙ. නඩු දාන්න පුළුවන් තැන නඩු දැම්මා. චෝදනා හදලා හිරගෙවල්වල දාලා වැහුවා. හාමුදුරුවරු 44 නමක් මේ ආණ්ඩුව රිමාන්ඩ් බන්ධනාගරයට දැම්මා. හිටපු මැතිඇමතිවරු අද වෙනකොටත් ඉන්නවා රිමාන්ඩ් එකේ. දකුණෙ ඔබ මහින්ද රාජපක්ෂ හිටපු ජනාධිපතිතුමාට තමා ඡන්දෙ දුන්නෙ. ඊට පස්සෙ මේ අය ගැහුවා වැට් බද්ද, කැපුවා පොහොර සහනාධාරය. බදු පිට බදු ගැහුවා.ඒ විතරක් නෙවෙයි හම්බන්තොට දිස්ත්‍රික්කෙ ජනතාවගෙන් පලිගන්න පටන්ගත්තා. පලිගන්නෙ පවුල් දොළොස්දාහකට වැඩි ප්‍රමාණයක් භූමියෙන් අයින් කරලා. අධිවේගී මාර්ගයට යන ගෙවල්වල වන්දි මේ වෙනකොට ගෙවලා නෑ. වන්දි පරක්කු කරලා. වරාය විකුණනවා. ගුවන් තොටුපොළ විකුණනවා. එතකොට අපිට මොකද්ද හිතෙන්නෙ. අපිට හිතෙනවා මේ දිස්ත්‍රික්කෙ ජනතාව මහින්ද රාජපක්ෂ මැතිතුමත් එක්ක කෙළින් හිටගත්තු නිසාද මේ පලිගන්නෙ කියලා. හැබැයි ඒ පලිගැනීම ඔබට පමණක් නෙවෙයි මුළුමහත් රටටම ජාතියටම බලපානවා.වරාය කුණුකොල්ලෙට විකුණුවට පස්සෙ, ජාත්‍යන්තර සමාගම්වලට අපේ රටේ ජාතික සම්පත් විකුණලා දැම්මට පස්සෙ, දැන් අපිට විස්තර ලැබිලා තියෙනවා රාජ්‍ය ආයතන 34ක් පෞද්ගලීකරණය කිරීමට මේ ආණ්ඩුව අතගහලා තියෙනවා කියලා. පටන්ගැනීම හම්බන්තොට වරායෙන්, මත්තල ගුවන් තොටුපොළෙන්. වතු සමාගම්, වතු සංස්ථා, වතු අධිකාරී ආදී ආණ්ඩුවට අයිති සියළුම වතු ටික විකුණන්න අවශ්‍ය පිඹුරුපත් මේ වෙනකොට හදලා. ව්‍යාපාරිකයොත් එක්ක ආණ්ඩුව කථාකරනවා මේ ටික විකුණලා දාන්න.මහින්ද රාජපක්ෂ ආණ්ඩුව කාලෙ එක් අවුරුද්දක හම්බන්තොට වරායෙ ආදායම මිලියන 585යි. එහෙම තිබුණ වරායෙ ආදායම වට්ටලා, පාඩුයි කියලා, ණය ගෙවන්න ඕනෙයි කියලා අද විකුණනවා. එහෙම විකුණන කොට සෙවකයොන්ට මොකද වෙන්නෙ, සේවකයො දිහා බලන්නෙවත් නෑ. ගමේ දරුවො වැඩ කරන්නෙ. ඒ අයගෙ රක්ෂාවේ සුරක්ෂිතභාවය ගැන කථාකරන්නෙ වත් නෑ. අගමැතිතුමා කියනවා මේ වරාය විකුණන සල්ලිවලින් මම ණය ගෙවනවලු. මුදල් ඇමතිතුමා කියනවා අඩු පොළියට ගත්තු ණය ගෙවලා වැඩක් නෑ කියලා. ඒ හින්ද මේවා අපි ආයෝජනය කරනවා කියලා. මහ බැංකු අධිපතිවරයා කියනවා මේ විකුණන සල්ලි ටිකෙන් ණය ගෙවන්නවත් ආයෝජනය කරන්නවත් බෑ මට ඕන මේවා මහ බැංකුවට, නැත්නම් රුපියල පාලනය කරගන්න බැහැයි කියලා‍. මේ ගොල්ලො එක එක කථා කියනවා. කවුද මේ ආණ්ඩුවෙ ඇත්ත කියන්නෙ. සජිත් ප්‍රේමදාස මන්ත්‍රීතුමා කියනවා එක බිම් අඟලක් දෙන්නෙ නැහැයි කියලා. කියලා කට ගන්න වෙන්නෙ නෑ මලිත් සමරවික්‍රම මහත්තයා කියනවා අක්කර 15000ක් දෙනවා 5000 ගානෙ කෑලි තුනකට. එහෙම දෙන්නෙ හම්බන්තොට ජනතාව එක සැරේ 5000ක් දෙනවට විරුද්ධ නිසාලු. හැබැයි කෑලි 03කට දෙනවලු. ඒක තමා මලික් සමරවික්‍රම මහත්තයා මාධ්‍ය සාකච්ඡාවෙ කියපු කථාව. මරික්කාර් පාර්ලිමේනතු මන්ත්‍රී සහෝදරයා කියනවා නාමල් දන්නෙ නෑ අපි හම්බන්තොටින් 5000යි මොණරාගලින් 5000යි මාතරිනුත් 5000ක් දෙනවා කියලා. කවුද මේ ආණ්ඩුවෙ වෙන දේවල් දන්නෙ. කිසිකෙනෙක් දන්නෙ නෑ. ආප්ප කාලා ගියා වගේම තමයි. යනකන් දන්නෙ නෑ වගේ විකුණනකන් දන්නේ නෑ.වරායෙ ඇමතිවරයා දන්නෙ නෑ තමන්ගෙ වරාය විකුණලා කියලා. මේ ආණ්ඩුව පිහිටෙව්වෙත් ආප්ප න්‍යායෙන්. රාජ්‍ය දේපළ විකුණන්නෙත් ආප්ප න්‍යායෙන්. ඇමතිවරයා දන්නෙ නෑ. ඒක නිසා මේ අම්මලා තාත්තලා දැනගන්න ඕන අක්කර 15000ක් මේ දිස්ත්‍රික්කෙන් දෙන්න සූදානම් වෙනවා. මම දැක්කා පත්තරේ තියනවා අක්කර 15000ක් දෙන එක අපි තාවකාලිකව නවත්තලා තියෙන්නෙ කියලා. එතකොට 07 වෙනිදා මොකද්ද අත්සන් කරන්නෙ. එක පැත්තකින් නිවේදනයක් දෙනවා 15000ක් දෙන එක තාවකාලිකව නවත්තලා කියලා. අනිත් පැත්තෙන් අපිට ආරාධනා කරනවා 15000 කර්මාන්ත පුරය අරඹන්න ගිවිසුම් අත්සන් කරන්න ඔබගේ සහභාගිත්වය දෙන්න කියලා. මම කිව්වා මම ගමේ අයත් එක්ක එනවා තනියම එන්නෙ නැහැයි කියලා. එකපැත්තකින් අත්සන් කරනවා. අනිත් පැත්තෙන් කියනවා අපි නැති හින්ද ඉඩම් ගන්නෙ නැහැයි කියලා. එතකොට මේ කාවද රවට්ටන්නෙ. හම්බන්තොට ජනතාවද චීන රජයද. මේවට ආණ්ඩුවෙන් උත්තර දෙන්නෙ කවුද. බිම් අඟලක් දෙන්නෙ නැහැයි කියලා සජිත් ප්‍රේමදාස මන්ත්‍රීතුමා යනවා 15000 කර්මාන්ත පුරය හදන්න පිරිත් කියන්න හාමුදුරුවරුන්ට ආරාධනා කරන්න. මේ තනිකර ආප්ප න්‍යායම තමයි යන්නෙ. ඒ නිසා අපි මේ රටේ සියළුම ජනතාවට ආරාධනා කරනවා 07 වෙනිදා උදේ 7.00 වෙනකොට මිරිජ්ජවිල හන්දියට එන්න. අපි මේ රටේ ජාතික සම්පත් විකිණීමට විරුද්ධව අපේ විරෝධය ප්‍රකාශ කරන්න එන්න කියලා මම ආරාධනා කරනවා.“", "URL": "https://sinhala.adaderana.lk/news.php?nid=67763", "Category": null, "Parent URL": null}