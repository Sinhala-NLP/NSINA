{"Source": "Adaderana", "Timestamp": "March 6, 2012 08:07 am", "Headline": "පොලිසිය දැක පලා ගිය අයෙක් දියේ ගිලී මියයයි", "News Content": "ජා ඇල විලේගොඩ ප්‍රදේශයේ පුද්ගලයෙකු දියේ ගිලී මියගොස් තිබේ. අදාළ පුද්ගලයා කළුඇළට පැනීමෙන් අනතුරුව ජිවිතක්ෂයට පත්ව ඇති බව කිරිබත්ගොඩ පොලිසියේ ස්ථානාධිපතිවරයා පැවසුවේය. සොරකම් සහ මත්ද්‍රව්‍ය ඇතුළු අපරාධ ගණනාවක් සම්බන්ධයෙන් අදාළ සැකකරු පොලිසියට අවශ්‍යව සිටි අයෙකු බව පොලිස් ස්ථානාධිපතිවරයා කියා සිටියේය. එම ප්‍රදේශයේ වෙනත් රාජකාරියකට යමින් සිටි පොලිස් නිලධාරීන් පිරිසක් දුටු මොහු පලා ගොස් ඇති අතර පසුව කළුඇළට පැන ඇති බව ස්ථානාධිපතිවරයා ප්‍රකාශ කළේය. දියේ ගිලී මියගිය අදාළ පුද්ගලයාගේ මළ සිරුර නාවික හමුදා නිලධාරීන්ගේ සහය ඇතිව ඊයේ(05) පස්වරුවේ ගොඩගත් බව සඳහන්ය.", "URL": "https://sinhala.adaderana.lk/news.php?nid=22607", "Category": null, "Parent URL": null}