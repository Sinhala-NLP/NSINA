{"Source": "Adaderana", "Timestamp": "November 3, 2013 08:33 am", "Headline": "ශ්‍රී ලංකාවේ යුද අපරාධ හා මනුෂ්‍ය  ඝාතන ගැන පරීක්ෂණයක් කළ යුතු බව මිලිබෑන්ඩ් කියයි", "News Content": "මෙරට යුද ගැටුම් පැවති අවසන් කාලයේ සිදුවු බව කියන යුද අපරාධ සහ මනුෂ්‍ය ඝාතනවලට එරෙහි අපරාධ සම්බන්ධයෙන් ස්වාධීන ජාත්‍යන්තර පරීක්ෂණයක් පැවැත්විය යුතු බව බ්‍රිතාන්‍ය කම්කරු පක්ෂ නායක එඩ් මිලිබෑන්ඩ් පවසයි. ශ්‍රී ලංකාවේ පැවැත්වීමට නියමිත පොදුරාජ්‍ය මණ්ඩලයීය රාජ්‍ය නායක සමුළුවට බ්‍රිතාන්‍යයේ සහභාගීත්වය පිළිබඳ බ්‍රිතාන්‍ය දෙමළ සන්සදය සමඟ පැවති හමුවකදී මිලිබෑන්ඩ් මේ පිළිබඳ අවධාරණය කර ඇත. සමුළුව සඳහා බ්‍රිතාන්‍යය සහභාගී නොවිය යුතු බවට කම්කරු පක්ෂය දක්වන ස්ථාවරයේ තවදුරටත් රැඳී සිටිය යුතු බව බ්‍රිතාන්‍ය දෙමළ සන්සදය මෙහිදී ඉල්ලීමක් කර තිබේ. ශ්‍රී ලංකාව පිළිබඳ සකස් කළ වාර්තාවක් ද අදාළ සංවිධානය විසින් මිලිබෑන්ට භාරදී ඇති බව විදෙස් වාර්තා සඳහන් කළේය. මානව හිමිකම් උල්ලංඝණය කිරීම්, ඉඩම් පැහැර ගැනීම් ඇතුළු කරුණු කිහිපයක් එහි අන්තර්ගත වන බව වාර්තා වේ. මේ අතර ශ්‍රී ලංකාවට එරෙහිව බ්‍රිතාන්‍යයේ “චැනල් - ෆෝ“ නාලිකාව තවත් වීඩියෝ පටයක් ප්‍රසිද්ධ කර තිබේ. එමඟින් දැක්වෙන්නේ දෙමළ තරුණියක රජයේ හමුදා විසින් ඝාතනය කළ බවයි. ඉන්දීය මුදල් අමාත්‍ය පී.චිදම්බරම් මහතා මේ සම්බන්ධයෙන් අදහස් දක්වමින් ප්‍රකාශ කර ඇත්තේ චැනල් ෆෝ නාලිකාවේ ප්‍රදර්ශනය කළ ආකාරයට රූපවාහිනි නිවේදිකා, ෂෝභා හෙවත් ඉසයිප්‍රියා මරා දමා ඇත්නම් ඒ පිළිබඳ ශ්‍රී ලංකා රජය සොයා බැලිය යුතු බවය. කෙසේ වෙතත් එම වීඩියෝ පටයෙන් පෙන්වන ආකාරයෙන් යටත් වු කිසිදු එල්.ටී.ටී.ඊ. සාමාජිකයෙකුට හමුදාව හිංසාකාරී ලෙස කටයුතු කර නොමැති බව යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා කීවේය. චැනල් ෆෝ නාලිකාවේ මෙම ක්‍රියාව පොදුරාජ්‍ය මණ්ඩලයීය සමුළුවේ දී ශ්‍රී ලංකාව අපහසුතාවට පත්කිරීම සඳහා ගන්නා උත්සාහයක් බව විදේශ කටයුතු අමාත්‍යාංශය ද සඳහන් කළේය. අමාත්‍යාංශ ලේකම් කරුණාතිලක අමුණුගම මහතා පැවසුවේ චැනල් ෆෝ නාලිකාව විසින් ක්‍රියාත්මක කරන අසත්‍ය ප්‍රචාරක වැඩසටහන සම්බන්ධයෙන් පොදුරාජ්‍ය මණ්ඩලයීය රාජ්‍ය නායකයින් දැනුවත් කිරීමට පියවර ගන්නා බවය.", "URL": "https://sinhala.adaderana.lk/news.php?nid=38567", "Category": null, "Parent URL": null}