{"Source": "Adaderana", "Timestamp": "January 13, 2015 02:18 pm", "Headline": "හරීන්ට ඌවේ මහ පුටු‍ව දෙන්න සන්ධාන මන්ත්‍රීන් පෙරමුණේ - තිස්සකුට්ටිගෙන් යළිත් පිනුමක්", "News Content": "ඌවේ විපක්ෂනායක හරීන් ප්‍රනාන්දු මහතාට මහඇමතිකම ඉල්ලා අණ්ඩුකාරවරයාට දිවුරුම් ප්‍රකාශ දුන් සන්ධාන මන්ත්‍රීන් සිව්දෙනා අතර එම පළාත් සභාවේ කෘෂිකර්ම හා සංචාරක ඇමති අනුර විදානගමගේ මහතා ද වන බව වාර්තා වේ. එසේම පසුගියදා මහින්ද රාජපක්ෂ හිටපු ජනපතිට සහය පළකරමින් එජාපයෙන් ඉවත් වූ තිස්සකුට්ටිආරච්චි ද හරීන් මහඇමති කිරීමට අදාළ දිවුම්රුම් ප්‍රකාශ දුන් අය අතර වන බව අප වාර්තාකරු පැවසීය. තිස්සකුට්ටිආරච්චි පවසා ඇත්තේ තමන් හිටපු ජනපතිට සහය පළකිරීමට ගියත් එජාපයෙන් ඉවත් නොවූ බවකි. ඒ අනූව ඌව පළාත් සභාවට මැතිවරණයෙන් තේරීපත් වූ එක්සත් ජාතික පක්ෂ මන්ත්‍රීවරුන් 13ක්, පසුගියදා එම පක්ෂයට එක්වු වඩිවෙල් සුරේෂ් මන්ත්‍රීවරයා සහ ශ්‍රී ලංකා නිදහස් පක්ෂයේ සිට එක්සත් ජාතික පක්ෂයට එක්වීමට නියමිත මන්ත්‍රීවරුන් සිව්දෙනෙකු ඇතුළුව 17 දෙනෙකුගේ දිවුරුම් ප්‍රකාශ මෙලෙස ඉදිරිපත් කර ඇත. ඔවුන් හරීන් ප්‍රනාන්දු මහතා පළාත් ප්‍රධාන අමාත්‍ය ධුරයට පත් කරන ලෙසට ආණ්ඩුකාරවරයාගෙන් ඉල්ලීමක් කර තිබේ. ඌව පළාත් සභාවේ සංයුතිය ඉකුත් පළාත් සභා මැතිවරණ ප්‍රතිඵළයේදී දැක්වුණේ සන්ධානයට 19ක්, එජාපයට 13ක් හා ජවිපෙට 2ක් වශයෙනි.", "URL": "https://sinhala.adaderana.lk/news.php?nid=48650", "Category": null, "Parent URL": null}