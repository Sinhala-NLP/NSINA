{"Source": "Adaderana", "Timestamp": "December 13, 2011 01:00 pm", "Headline": "ග්‍රේරු අධ්‍යාපනයේ අධීක්ෂණය අරඹයි", "News Content": "අධ්‍යාපන ක්ෂේත්‍රය නඟා සිටුවීම සඳහා පක්ෂ,පාට බේද පසෙකලා අත්වැල් බැඳගන්නා ලෙස අධ්‍යාපන අමාත්‍ය බන්දුල ගුණවර්ධන මහතා ඉල්ලීමක් කරයි. එසේ නොමැතිව අධ්‍යාපන ක්ෂේත්‍රය නඟා සිටුවිය නොහැකි බව හෙතෙම කියා සිටියේ එක්සත් ජාතික පක්ෂයෙන් රජයට එක් වූ මොහාන් ලාල් ග්‍රේරු මහතා අධ්‍යාපන අමාත්‍යාංශයේ අධීක්ෂණ මන්ත්‍රීවරයා වශයෙන් අද අධ්‍යාපන අමාත්‍යාංශයේ දී වැඩ භාර ගත් අවස්ථාවට එක්වෙමිනි. ග්‍රේරු මහතා හොඳ අධ්‍යාපනඥයකු නිසා ඔහුගේ සේවය ඉතා වැදගත් බවද අමාත්‍යවරයා එහිදී අවධාරණය කළේය. එම අවස්ථාවට එක් වෙමින් අදහස් දැක් වූ මොහාන් ලාල් ග්‍රේරු මහතා කියා සිටියේ ජාතික අධ්‍යාපන ප්‍රතිපත්තියක් තුළින් මෙරට අධ්‍යාපන ක්ෂේත්‍රය නඟා සිටුවීමට අවශ්‍ය පියවර ගන්නා බවයි. තමාට එම හැකියාව පවතින බවත්,එබැවින් නිසි පියවර ගන්නා බවත් ඔහු සඳහන් කළේය.", "URL": "https://sinhala.adaderana.lk/news.php?nid=20653", "Category": null, "Parent URL": null}