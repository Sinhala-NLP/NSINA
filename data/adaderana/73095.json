{"Source": "Adaderana", "Timestamp": "May 12, 2017 02:31 pm", "Headline": "1990 නොමිලේ ගිලන් රථ සේවය රටටම දෙන්න සූදානම්", "News Content": "බස්නාහිර හා දකුණු පළාත්වල පමණක් ක්‍රියාත්මක වන 1990 ගිලන් රථ සේවාව අනෙකුත් පළාත් සභාවන් සඳහාද ලබාදීමට තීරණය කළ බව ඉන්දීය අග්‍රාමාත්‍ය නරේන්ද්‍ර මෝඩි පවසයි.ඉන්දීය රජයේ අනුග්‍රාහකත්වය යටතේ දැනට පළාත් දෙකක පමණක් ක්‍රියාත්මක වන මෙම ගිලන් රථ සේවාව ශ්‍රී ලාංකික ජනයාට නොමිලේ ලබාදී ඇති වරප්‍රසාදයකි.ඩොලර් මිලියන 7.6ක ඉන්දීය ආධාර ඇතිව ක්‍රියාත්මක වන මෙම ගිලන් රථ සේවය ගාලු මුවදොර පිටියේදී අග්‍රාමාත්‍ය රනිල් වික්‍රමසිංහ මහතා විසින් නිල වශයෙන් ආරම්භ කරනු ලැබුවේ ඉකුත් වසරේ ජූලි 28 දාය.කෙසේ වෙතත් දිවයිනට පැමිණ සිටින ඉන්දීය අග්‍රාමාත්‍යවරයා අද (12) දික්ඔය, නෝවුඩ් ප්‍රදේශයේ මහජන හමුවකට එක්වෙමින් කියා සිටියේ සෙසු පළාත්වලටද මෙම ගිලන් රථ සේවය ක්‍රියාත්මක කිරීමට කටයුතු කරන බවයි.ලෝකයේ තේ අපනයනය කරන ඉහළම අපනයනය කරුවන්ගෙන් තෙවන ස්ථානයේ ශ්‍රී ලංකාව පසුවන බවත්, එලෙස ප්‍රමුඛයෙකු ලෙස පවතින්නට හැකියාව ඇත්තේ කඳුකරයේ ජනයාගේ මහන්සිවී වැඩකිරීම නිසා බවත් ඔහු පෙන්වා දුන්නේය.ඉන්දීය රජයත්, ඉන්දීය ජනතාවත් වතුකරයේ ජනතාව සමග සිටින බවත්, ඔවුන්ගේ සාමය හා යහපැවැත්ම වෙනුවෙන් කටයුතු කරන බවත් ඉන්දීය අග්‍රාමාත්‍යවරයා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=73095", "Category": null, "Parent URL": null}