{"Source": "Adaderana", "Timestamp": "January 4, 2014 09:00 am", "Headline": "අගරු චෙක් දී මුදල් වංචා කිරීමේ සිද්ධියක් ගැන පුළුල් පරීක්ෂණ", "News Content": "වසා දමා ඇති ගිණුම් වලට අයත් චෙක්පත් ලබා දී කාන්තාවකගෙන් රුපියල් ලක්ෂ 23 ක මුදලක් වංචා කිරීමේ සිද්ධීන් දෙකක් සම්බන්ධයෙන් පරීක්ෂණ ආරම්භ කර ඇති බව හලාවත කොට්ඨාස වංචා විමර්ශන අංශය පවසයි. හලාවත දැදුරුඔය පදිංචි කාන්තාවක් ඉකුත් වසරේ මැයි මාසයේ 27 වැනි දින චෙක්පතක් දී තමන්ගෙන් රුපියල් ලක්ෂ 13 ක මුදලක් ඉල්ලා ගත් බව, ඒ ආකාරයෙන්ම කන්ජික්කුලියේ පදිංචි අයෙකුද පසුගිය ජුනි මස 12 වැනි දින චෙක්පතක් දී රුපියල් ලක්ෂ 10 ක මුදලක් ඉල්ලා ගත් නමුත් එම මුදල් ආපසු නොලැබුණු බව හලාවත, මුගුණුවටවන - වටවන පදිංචි සම්පත් විදානලාගේ රසිකා හේමමාලි (26) යන අය විසින් කර ඇති පැමිණිල්ලේ සඳහන් බව අප වාර්තාකරු කියයි. මුදල් ලබා ගත් අයවළුන් විසින් නියමිත පරිදි ආපසු මුදල නොදීම නිසා ඔවුන් විසින් ලබා දී තිබු චෙක් පත් බැංකුගත කර සොයා බැලීමේදී තමන්ට ලබා දී ඇත්තේ වසා දමා ඇති ගිණුම් දෙකක චෙක්පත් බව අනාවරණය වූයේ යැයිද පැමිණිලිකාරිය තම පැමිණිල්ලේ වැඩිදුරටත් සඳහන් කර ඇත. අගරු චෙක්පත් ලබා දී විශ්වාසය කඩ කිරීමේ චෝදනාව යටතේ සිද්ධියට සම්බන්ධ අයවළුන් සම්බන්ධයෙන් පරීක්ෂණ සිදු කරන බව හලාවත කොට්ඨාසයේ වංචා විමර්ශන අංශය කියයි. කිසිවෙකුත් අත්අඩංගුවට ගෙන නැති අතර වැඩිදුර පරීක්ෂණ පැවැත්වේ.", "URL": "https://sinhala.adaderana.lk/news.php?nid=40076", "Category": null, "Parent URL": null}