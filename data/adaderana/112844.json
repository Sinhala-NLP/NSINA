{"Source": "Adaderana", "Timestamp": "June 27, 2019 06:44 am", "Headline": "මැතිවරණය ඉලක්ක කරගෙන ඇතැම් දේශපාලනඥයින් වෛරී ප්‍රකාශ සිදු කරනවා", "News Content": "මැතිවරණය ඉලක්ක කර ගනිමින් රටේ ජන කොටස් අතර නොසන්සුන්තාවයක් ඇති වන වෛරී ප්‍රකාශයන් ඇතැම් දේශපාලනඥයින් විසින් සිදු කරන බව ජනාධිපති මෛත්‍රිපාල සිරිසේන මහතා පවසයි. ජනාධිපතිවරයා පෙන්වා දෙන්නේ රටේ සෑම පුරවැසියෙකුගේම ගෞරුත්වය, ආරක්ෂාව තහවුරු කෙරෙන වැඩපිළවෙල රාජ්‍ය නායකයා ලෙස තමා ක්‍රියාත්මක කර තිබෙනව බවයි. මුස්ලිම් රටවල් එකමුතුවේ සාමාජිකත්වය ලබා සිටින මුස්ලිම් රටවල තානාපතිවරුන් සහ කොමසාරිස්වරුවන් සමග පැවැති සාකච්ඡාවකදී ජනාධිපති මෛත්‍රිපාල සිරිසේන මහතා මෙම අදහස් පල කර තිබේ. පාස්කු ඉරුදින ප්‍රහාරයෙන් පසුව ශ්‍රී ලංකාවට මෙම රටවල් ලබාදුන් සහයෝගය සහ දායකත්වය පිළිබඳව ස්තූතිය පුද කළ ජනාධිපතිවරයා ඉදිරියටත් රටට ආර්ථික ආධාර අඛණ්ඩව ලබා දෙන ලෙසත් ශ්‍රී ලංකාවට පැමිණිමේදී සංචාරකයින්ට පනවා තිබෙන බාධා ඉවත් කිරිමට කටයුතු කරන ලෙසත් ඉල්ලීමක් කරනු ලැබුවේය. ත්‍රස්තවාදී කටයුතු හමුවේ ආරක්ෂක අංශ සහ බුද්ධි අංශ විසින් සිදු කළ සාර්ථක මෙහෙයුම් පිළිබඳව ද මෙහිදී කරුණු පැහැදිලි කළ ජනාධිපති මෛත්‍රිපාල සිරිසේන මහතා එම කටයුතු සදහා සියලු දෙනා දැක්වු සහය පිළිබඳව ස්තූතිය පුද කළ බව ජනාධිපති මාධ්‍ය අංශය සදහන් කළේය. මෙහිදී අදහස් දැක්වූ තානාපතිවරු සහ මහකොමසාරිස්වරු කියා සිටියේ කුමන තැනක වුවද ත්‍රස්තවාදය දැඩි ලෙස හෙලා දකින බවයි. කුර්කිය, මැලේසියාව, පාකිස්ථානය, එක්සත් අරාබි රාජ්‍යය, ඇෆ්ගනිස්ථානය ඉන්දුනීසියාව, සෞදි අරාබිය, පලස්තීනය, බංග්ලාදේශය, කුවේට්, කටාර්, මාලදිවයින, ඉරානය, ඉරාකය, ලිබියාව සහ ඕමානය යන රටවල් නියෝජනය කරමින් තානාපතිවරු සහ කොමසාරිස්වරු මෙම සාකච්ඡාවට එක්ව සිටි බව ජනාධිපති මාධ්‍ය අංශය සදහන් කළේය.", "URL": "https://sinhala.adaderana.lk/news.php?nid=112844", "Category": null, "Parent URL": null}