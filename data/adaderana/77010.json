{"Source": "Adaderana", "Timestamp": "September 2, 2017 11:47 am", "Headline": " හඡ් උත්සවයට ජනපති-අගමැතිගෙන් සුබ පැතුම්!", "News Content": "බෙදීම් පමණක් දිස්වන ලොවක අන්‍යෝන්‍ය බැදීම මෙන්ම නායකත්වයට අවනතවීමේ ශීක්ෂණය සමාජගත කිරීම හඡ් උත්සවය මඟින් සිදු කරන බව ජනාධිපති මෛත්‍රීපාල සිරිසේන මහතා පවසයි. ඔහු පෙන්වා දෙන්නේ එමඟින් සමානාත්මතාවය තුළ ගොඩනැගෙන උත්කෘෂ්ඨ සමාජ සාධාරණත්වය ද එම උත්සවය මඟින් පිළිඹිබු කෙරෙන බවයි. අදට යෙදී ඇති ඉස්ලාම් බැතුමතුන් විසින් උත්සවශ්‍රීයෙන් සමරණ හඡ් උත්සවය වෙනුවෙන් පණිවුඩයක් නිකුත් කරමින් ජනාධිපති මෛත්‍රීපාල සිරිසේන මහතා මේ බව ප්‍රකාශ කර තිබේ. මානව ඉතිහාසයේ ඈත යුගවල මිනිසා සාමූහිකව රැස් වූයේ ආගමික වතාවත් උදෙසා වන අතර වර්තමානයේ ද හඡ් උත්සවය වැනි ආගමික උත්සව මඟින් එය පිළිඹිබු වන බව ඔහු පවසයි. මේ අතර ආත්මාර්ථකාමීත්වයෙන් හා ලෝභයෙන් බිදී සහජීවනයෙන් දිවි ගෙවීම හඡ් උත්සවයේ ප්‍රමුඛාර්ථයක් බව අග්‍රමාත්‍ය රනිල් වික්‍රමසිංහ මහතා සිය හඡ් දින සුභාශීංසන පණිවුඩයෙන් පවසයි. ලොව පුරා විසිරි සිටින ඉස්ලාම් බැතිමතුන් උගත් නූගත්, ඇති නැති භේදයෙන් තොරව මක්කම පූජා නගරයට එකරාශී වී හඡ් උත්සවය හරසරින් සමරණ බවයි අග්රාූමාත්යරවරයා පෙන්වා දෙන්නේ. ලොව පුරා විසිරී සිටින ඉස්ලාම් බැතිමතුන් එක් වී ලෝක සාමය වෙනුවෙන් සිදු කරන මෙම ආගමික මෙහෙය ජාත්‍යන්තර සමුළුවක් ලෙස ද සැලකිය හැකි බව රනිල් වික්‍රමසිංහ මහතා සිය හඡ් දින පණිවුඩයෙන් පෙන්වා දෙයි.", "URL": "https://sinhala.adaderana.lk/news.php?nid=77010", "Category": null, "Parent URL": null}