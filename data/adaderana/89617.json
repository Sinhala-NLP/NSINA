{"Source": "Adaderana", "Timestamp": "May 22, 2018 03:56 pm", "Headline": " දකුණේ වෛරස් රෝගී තත්ත්වය පාලනය වෙලා", "News Content": "දකුණු පළාත් ප්‍රදේශ කිහිපයක පැතිර යන ඉන්ෆ්ලුවෙන්සා වෛරස් රෝගී තත්ත්වය පාලනය කිරීම සඳහා අවශ්‍ය උපරිම ක්‍රියාමාර්ග මේ වන විට ගෙන ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා පවසයි. එමෙන්ම මේ වන විට එම තත්ත්වය පාලනය වී ඇති බවද ඒ මහතා කියා සිටියේය. ඔහු පෙන්වා දෙන්නේ සෞඛ්‍ය කණ්ඩායම්, ඖෂධ සහ උපකරණ ප්‍රමාණවත් පරිදි දකුණු පළාතේ රෝහල් සඳහා ලබා දී ඇති බවයි. හඳුනානොගත් රෝගී තත්ත්වයකින් ගාල්ල කරාපිටිය රෝහලේ ළමුන් කිහිපදෙනෙකු මිය යාම පිළිබඳව ඇතැම් මාධ්‍යන් විවිධ කරුණු වාර්තා කරන බවයි. මේ වන විට එය ඉන්ෆ්ලුවෙන්සා වෛරස් රෝගී තත්ත්වය බව හඳුනාගෙන ඇති බවත් කියා සිටි ඒ මහතා පවසා සිටියේ මේ වන විට මිය ගිය සංඛාව 7ක් බවයි. දෙඅත් සබන් යොදා පිරිසිදුව තබා ගන්නා ලෙසත්, ජනාකීර්ණ ප්‍රදේශවල ගැවසීම අවම කරන ලෙසත් සෞඛ්‍ය සේවා අධ්‍යක්ෂ ජනරාල්වරයා ජනතාවට දැනුම් දෙයි. අවධානම් සහිත ලක්ෂණ පෙන්නුම් කරන්නේනම් වහාම වෛද්‍ය ප්‍රතිකාර ලබාගත යුතුය. රෝගී ලක්ෂණ පෙන්නුම් කරන දරුවෙකුපෙරපාසල්, පාසල් සහ උපකාරක පංති වලට සහභාගි කරවීමෙන් වැළැකෙන ලෙස සෞඛ්‍ය සේවා අධ්‍යක්ෂජනරාල්වරයා දෙමාපියන්ගෙන් ඉල්ලා සිටියි. වයස අවුරුදු 02 අඩු දරුවන්, ගර්භනී මාතාවන්, කිරිදෙන මව්වරුන්, ස්වසනාබාධ සහිත පුද්ගලයින්,වැඩිහිටියන් ඉහළ අවධානම් සහිත කොට්ඨාසය ලෙස හඳුනාගෙන ඇත.", "URL": "https://sinhala.adaderana.lk/news.php?nid=89617", "Category": null, "Parent URL": null}