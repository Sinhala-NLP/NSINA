{"Source": "Adaderana", "Timestamp": "August 30, 2018 10:17 am", "Headline": "කොන්දොස්තරවරුන් දෙදෙනෙක් හලාවතදී ගැටෙයි", "News Content": "කොළඹ සිට මන්නාර දක්වා ගමන් කරමින් තිබූ පුද්ගලික බස් රථයක කොන්දොස්තරවරයෙකුට හලාවත නගරයේදී පහර දුන් බව කියන තවත් පුද්ගලික බස් රථයක රියදුරෙකු සහ කොන්දොස්තරවරයෙකුව කල්පිටිය පොලීසිය විසින් අත්අඩංගුවට ගෙන තිබේ. පසුගිය 29 වැනිදා රාත්‍රී 8.00 ට පමණ හලාවත නගරයේ නගර සභාව ඉදිරිපිට පිහිටි බස් නැවතුම් පලේදී මෙම පහර දීම සිදු කර ඇත. පහර කෑමට ලක්ව ඇත්තේ සිලාවතුර පාර - මුරුන්කන් පදිංචිකරුවෙකු වන ජබරුල්ලා ඛාන් ෆයිසාල් නම් අයෙකි. ඔහු කොළඹ සිට මන්නාරම දක්වා ගමන් කරමින් තිබූ බස් රථයේ කොන්දොස්තරවරයාය.පහර දීමෙන් පසුව කල්පිටිය දක්වා ගමන් කරමින් තිබූ බස් රථය පිටත්ව ගොස් ඇත. පහර කෑමට ලක්වූ කොන්දොස්තරවරයා මේ සම්බන්ධයෙන් හලාවත පොලීසියට පැමිණිළි කර ඇති අතර හලාවත පොලීසිය විසින් කරන ලද දැණුම් දීමක් අනුව කල්පිටිය පොලීසියේ නිලධාරීන් විසින් බස් රථය තම බාරයට ගෙන එහි සේවය කරන රියදුරු සහ කොන්දොස්තරවරයාව අත්අඩංගුවට ගෙන ඇත. සැකකරුවන් හලාවත පොලීසියට බාර දීමට කටයුතු කරන බව කල්පිටිය පොලීසිය පවසන අතර හලාවත පොලීසිය වැඩිදුර විමර්ශණ කටයුතු කරයි.", "URL": "https://sinhala.adaderana.lk/news.php?nid=95228", "Category": null, "Parent URL": null}