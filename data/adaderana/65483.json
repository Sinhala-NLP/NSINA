{"Source": "Adaderana", "Timestamp": "October 28, 2016 04:07 pm", "Headline": "දැවැන්ත වාරි ව්‍යාපෘති ආරම්භ කරනවා", "News Content": "දැවැන්ත වාරි ව්‍යාපෘති රැසක කටයුතු ඉදිරි මාස කිහිපය තුළ ආරම්භ කරන බව ජනාධිපති මෛත්‍රිපාල සිරිසේන මහතා පවසයි.ශ්‍රී ලංකාව සැමදා ජයග්‍රහණ ලැබුවේ කෘෂි කාර්මික පදනමින් කරනු ලැබූ කාර්යන් තුළින් බව ජනාධිපතිවරයා පෙන්වාදෙයි.හෙක්ටර් කොබ්බෑකඩුව ගොවි උපදේශක ශ්‍රවණාගාරයේ අද පැවැති මහවැලි ඉංජිනේරු සංගමයේ 30 වන වාර්ෂික සම්මේලනයට එක්වෙමින් ජනාධිපති මෛත්‍රිපාල සිරිසේන මහතා මෙම අදහස් ප‍ළ කළේය.මෙරට කෘෂි කර්මාන්තය ශක්තිමත් කිරීම සඳහා දෙස් විදෙස් මූල්‍ය ප්‍රතිපාදන යටතේ රජය මේවන විට නව වාරි ව්‍යාපෘති රැසක් ක්‍රියාත්මක කර ඇති අතර පසුබෑමට ලක්ව තිබූ ව්‍යාපෘති රැසක කටයුතු ආරම්භ කිරීමට පියවර ගෙන ඇති බව ජනාධිපතිවරයා එහිදී පැවසුවේය.මෙම කටයුතු සාර්ථක කර ගැනීම සඳහා මහවැලි ඉංජිනේරු සංගමයේ දායකත්වය ද අපේක්ෂා කරන බව පැවසූ ජනාධිපති මෛත්‍රිපාල සිරිසේන මහතා ඔවුන්ගේ දිර්ඝ කාලීන ගැටළුවක් වූ වැටුප් ගැටළුව නිරාකරණය කිරීමට කටයුතු කරන බව කියා සිටියේය.", "URL": "https://sinhala.adaderana.lk/news.php?nid=65483", "Category": null, "Parent URL": null}