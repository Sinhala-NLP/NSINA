{"Source": "Adaderana", "Timestamp": "July 24, 2013 12:22 pm", "Headline": "හමුදාව ආණ්ඩුවේ අපේක්ෂකයින්ගේ පෝස්ටර් අලවනවා ", "News Content": "ශ්‍රී ලංකා යුධ හමුදාව ඉදිරි පළාත් සභා මැතිවරණය සඳහා තරඟවදින අපේක්ෂකයින්ගේ පෝස්ටර් අලවමින් සිටින බව එ.ජා.ප පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. මෙම ක්‍රියාව විශේෂයෙන් මධ්‍යම පළාත තුළ සිදුවන බවත්, මෙවැනි සිදුවීම් හේතුවෙන් උතුරු පළාත් සභා ඡන්දය සම්බන්ධයෙන් තමාට සිතාගත හැකි බවත් අද(24) කොළඹ පැවති මාධ්‍ය හමුවකදී ඒ මහතා සඳහන් කළේය. එ.ජා.ප. නායක රනිල් වික්‍රමසිංහ මහතා යාපනයේ සංචාරය කළ අවස්ථාවේදී අවිගත් කණ්ඩායමක් විසින් නායකතුමාට හිරිහැර කළ බවත්, එවැනිම සිද්ධියක් ද්‍රවිඩ එක්සත් පෙරමුණේ සාමාජිකයන්ටද මුහුණපෑමට සිදු වූ බව හෙතෙම පැවසීය. මෙ සිද්ධිය සම්බන්ධයෙන් 17 වන ව්‍යවස්ථා සංශෝධනය තිබූ දිනයන්හී පොලීසියට පැමිණිලි කළ හැකි වූ නමුත් දැනට පවතින විධායක බලය යටතේ එවැනි පැමිණිල්ලක් කිරීමෙන් කිසිඳු පළක් නොමැති බව එම අවස්ථාවේදී ඔහු සඳහන් කළේය. 17 වන ව්‍යවස්ථාව ක්‍රියාත්මක කිරීමට එක්සත් ජාතික පක්ෂය බල කරන්නේ මෙවැනි සිද්ධීන් හේතුවෙන් බවද කිරිඇල්ල මහතා එම අවස්ථාවේදී පැහැදිලි කර දුන්නේය. කෙසේ වෙතත් 17 වන ව්‍යවස්ථාව සංශෝධනය ක්‍රියාත්මක කරනවා වෙනුවට එක් මාසයක් තුළ 18 වන ව්‍යවස්ථාව ස්ථාපිත කර රාජ්‍ය ආයතන විධායකය යටතට ගත් බව වැඩිදුරටත් පැවසීය. එම මාධ්‍ය හමුව ඇමතූ ඌව පළාත් සභා මන්ත්‍රී කේ. වෙලායූධන් මහතා පැවසූවේ 13 වන ව්‍යවස්ථා සංශෝධනය එලෙසම ක්‍රියාත්මක කරවන ලෙස කෑ ගැසූ ආණ්ඩුවේම මන්ත්‍රීවරුන් මේවන විට කිසිඳු ප්‍රකාශයක් නොකරන බවයි. තවද තමන්ට කොටි ත්‍රස්තවාදීන් යැයි ආණ්ඩුවෙන් මඩ ප්‍රහාර එල්ල කරන නමුත් කොටි ත්‍රස්තවාදීන් ලෙස එල්.ටී.ටී.ඊ සංවිධානයේ සිටි පුද්ගලයින් මේවන විට ආණ්ඩු පක්ෂයෙන් මැතිවරණයට සුදානම් වන බවත්, ඒ සම්බන්ධයෙන් ආණ්ඩුව කිසිවක් නොකියන බවත් වේලායූධන් මහතා වැඩිදුරටත් සඳහන් කළේය‍.", "URL": "https://sinhala.adaderana.lk/news.php?nid=36060", "Category": null, "Parent URL": null}