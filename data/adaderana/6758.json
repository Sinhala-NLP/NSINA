{"Source": "Adaderana", "Timestamp": "February 17, 2010 04:14 pm", "Headline": "කොම්පියුටර් ජිල්මාට්  හොයාගන්න අමාරුයි", "News Content": "ජනාධිපතිවරණයේ ප්‍රතිඵල දූෂිත බවට ශ්‍රේෂ්ඨාධිකරණයට ගොනු කළ පෙත්සමට කොම්පියුටර් ජිල්මාට් ඇතුළත් නොකළේ ඒ පිළිබඳ කරුණු සොයා ගැනීමට අපහසු වූ නිසා බව ජ.වි.පෙ ප්‍රධාන ලේකම් ටිල්වින් සිල්වා මහතා පවසයි. අද පැවති මාධ්‍ය හමුවකට සහභාගී වෙමින් කළ කරුණු දැක්වීමේදී ශ්‍රේෂ්ඨාධිකරණය වෙත ගොනු කළ පෙත්සමට ‍පරිගණක අක්‍රමිකතා සිදු වූ බව ට නඟන චෝදනාවට අදාලව සාක්ෂි ගොනු කරනු ලැබුවේදැයි මාධ්‍යවේදියෙකු නැඟූ ප්‍රශ්නයකට පිළිතුරු දෙමින් හෙතෙම මේ බව කියා සිටියේය. එහෙත් ජනාධිපතිවරණයට අදාලව වෙනත් අක්‍රමිකතා සිදුවූ බවට ප්‍රමාණවත් සාක්ෂි පෙත්සමට ගොනු කර ඇතැයිද ඔහු පැවසීය. පසුගිය ජනාධිපතිවරණයේ ප්‍රතිඵලය දූෂිත බව සඳහන් කරමින් එකී ප්‍රතිඵලය අභියෝගයට ලක් කරමින් ඊයේ (16) ශ්‍රේෂ්ඨාධිකරණයට පෙත්සමක් ඉදිරිපත් කෙරුණි. පසුගිය ජනවාරි මස 26 වන දින පැවැත්වුණු ජනාධිපතිවරණයෙන් අති විශිෂ්ට ජයග්‍රහණයක් ජනාධිපති මහින්ද රාජපක්ෂ මහතා ජයග්‍රහණය කරනු ලැබූවද පොදු විපක්ෂයේ නියෝජිතයින් මෙම ප්‍රතිඵලය දූෂිත බව සඳහන් කරමින් දිගින් දිගටම චෝදනා කරනු ලැබිණි.", "URL": "https://sinhala.adaderana.lk/news.php?nid=6758", "Category": null, "Parent URL": null}