{"Source": "Adaderana", "Timestamp": "March 31, 2010 11:13 am", "Headline": "එල්.ටී.ටී.ඊයට උදව් කළත් අධිකරණයෙන් නිදහස්", "News Content": "එල්.ටී.ටී.ඊ සංවිධානයට උපකාර කළ බව පිළිගත් තිදෙනෙකු ඕස්ටේලියානු අධිකරණයක් මගින් අද නිදහස් කර යවා ඇතැයි විදෙස් මාධ්‍ය අනාවරණය කරයි. 2002-2005 අතර කාලයේ එල්.ටී.ටී.ඊ සංවිධානයට මුදලින් ඇමරිකානු ඩොලර් මිලියන 1 ක මුදලක් ලබාදුන් බවට අරුණන් විනයාගමූර්ති,ශිවරාජ් යථවන්,අරුමුගන් රජීවන් යන තිදෙනාට මෙසේ චෝදනා එල්ල වී තිබුණි. මෙම චෝදනා වලට වැරදිකරුවන් ලෙස පිළිගත්තත් ඔවුන් නිදහස් කර යැවීමට විනිසුරු හෝල් කොග්ලන් තීන්දු කර තිබේ. එල්ල වූ චෝදනා වලට වැරදිකරු ලෙස පිළිගත් එක් සැකකරුවකු වූ විනයාගමූර්ති කියා ඇත්තේ තමන් මෙම මුදල් වලට අමතරව ශ්‍රීලංකාවේ බෝම්බ පිපිරවීම සඳහා වෙනත් ඉලෙක්ට්‍රොනික් උපකරණ රැසක් ද ලබාදීමට කටයුතු කළ බවයි. එක්සත් ජාතීන්ගේ ප්‍රඥප්තියට අනුව පිළිගත් ත්‍රස්තවාදී සංවිධානයකට මුදල් ආධාර ලබාදීම,සහයෝගය දැක්වීම බරපතල වරදක් වුවත් ඕස්ට්‍රේලියාවේ එල්.ටී.ටී.ඊය තහනම් කර නැත. මෙම තිදෙනා නිදහස් කරමින් විනිසුරුවරයා පවසා ඇත්තේ එල්.ටී.ටී.ඊයට සහය දුන් බවට මොවුන් චෝදනා පිළිගනු ලැබූවද මොවුන් එල්.ටී.ටී.ඊයට සහය දක්වා ඇත්තේ ත්‍රස්තවාදයට උඩගෙඩි දීමට නොව දෙමළ ජනයාට උදව් කිරීමේ අපේක්ෂාවෙන් බවයි.", "URL": "https://sinhala.adaderana.lk/news.php?nid=7590", "Category": null, "Parent URL": null}