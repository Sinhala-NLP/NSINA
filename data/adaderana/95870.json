{"Source": "Adaderana", "Timestamp": "September 10, 2018 04:16 pm", "Headline": "අකිලගෙන් ඉල්ලීමක්", "News Content": "රටේ ජනතාවගෙන් ලබාගන්නා බදු මුදල්වලින් විශාල ප්‍රමාණයක් පාසල් දරුවන් වෙනුවෙන් රජය වියදම් කරන බැවින් ඒ ගැන සිතා තම අධ්‍යාපන කටයුතු සාර්ථකව සිදු කරන ලෙස අධ්‍යාපන අමාත්‍ය අකිල විරාජ් කාරියවසම් මහතා පාසල් දරුවන්ගෙන් ඉල්ලා සිටියි. වැඩිදුරටත් අමාත්‍යවරයා පෙන්වා දුන්නේ, පාසල් දරුවන් වෙනුවෙන් ලබාදෙන පෙළ පොත්, නිල ඇඳුම්, සුරක්ෂා රක්ෂණාවරණය ඇතුළු සියලු දේ නොමිලේ ලබාදෙන්නේ ජනතාවගෙන් මෙලෙස බදු වශයෙන් අය කරගන්නා මුදල් බවයි. බදු අය නොකර සහනාධාර ලබාදෙමින් ආර්ථිකය පවත්වාගෙන යාම අපහසු බව පෙන්වා දුන් අමාත්‍යවරයා භාණ්ඩ හා සේවාවල මිල සම්බන්ධව සැලකිලිමත් වෙමින් සෘජු බදු හා වක්‍ර බදු අතර තුලනයක් පවත්වාගෙන යාම අවශ්‍ය බව ද පැවසීය. අධ්‍යාපන අමාත්‍ය අකිල විරාජ් කාරියවසම් මහතා මේ අදහස් පළ කළේ බදු ගෙවීමේ වටිනාකම පිළිබඳව පාසල් දරුවන් දැනුවත් කිරීම පිණිස දේශීය ආදායම් කොමසාරිස්වරියක ලෙස කටයතු කරන නදී දිසානායක මහත්මිය විසින් රචනා කරන ලද\"ලස්සන හෙට දවසක්\" ග්‍රන්ථයේ \"Alagiyadoor nalayathinam\" නම් දෙමළ පරිවර්තනය එළි දැක්වීමේ උත්සවයේ ප්‍රධාන ආරාධිතයා ලෙස එක්වෙමින්. අද (10) බම්බලපිටිය හින්දු විද්‍යාලයේ පැවති මෙම උත්සවය සඳහා දේශිය ආදායම් කොමසාරිස් ජනරාල් අයිවන් දිසානායක මහතා ඇතුළු පිරිසක් එක් වී සිටියේය.", "URL": "https://sinhala.adaderana.lk/news.php?nid=95870", "Category": null, "Parent URL": null}