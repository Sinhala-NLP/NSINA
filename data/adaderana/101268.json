{"Source": "Adaderana", "Timestamp": "December 25, 2018 01:17 pm", "Headline": "ගංවතුරෙන්   වැඩිම බලපෑම කිලිනොච්චියට-39,932කුට පීඩා", "News Content": "පවතින ආපදා තත්ත්වය හේතුවෙන් මේ වනවිට උතුරු පළාතේ පවුල් 23,054 කට අයත් පුද්ගලයින් 73,851 දෙනෙකු පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. මේ අතර ගංවතුර උවදුරින් අවතැන් වූ කිලිනොච්චිය සහ මුලතිව් ප්‍රදේශවල ජනතාව වෙනුවෙන් මනුසත් දෙරණ ආරම්භ කළ සහන ක්‍රියාන්විතයට අද (25)උදෑසන සිටම බොහෝදෙනෙකු සිය පරිත්‍යාග ලබා දීමට ඉදිරිපත් විය. උතුරු පළාතේ යාපනය,කිලිනොච්චිය,මුලතිව්,මන්නාරම සහ වවුනියාව යන දිස්ත්‍රික්ක 5ටම බලපෑ අධික වැසි තත්වය හේතුවෙන් වැඩිම බලපෑම එල්ල වී ඇත්තේ කිලිනොච්චිය දිස්ත්‍රික්කයටයි. ජලගැලීමට හසුව වගා ඉඩමක අතරමංව සිටි ගොවීන් පිරිසක් කිලිනොච්චිය ආරක්ෂක සේනා මූලස්ථානයේ 572වන සේනාංකයේ නිලධාරීන් හමුදා නිලධාරීන් විසින් බේරාගත් අයුරුයි ද දක්නට ලැබිනි. කිලිනොච්චි දිස්ත්‍රික්කයේ පමණක් පවුල් 12,118 කට අයත් පුද්ගලයින් 39,932 දෙනෙකු පීඩාවට පත්ව සිටින අතර ඉන් පුද්ගලයින් 7850 දෙනෙකු අවතැන් කඳවුරු 24 ක රැඳී සිටියි. මුලතිව් දිස්ත්‍රික්කයට ද දැඩි බලපෑමක් ආපදා තත්ත්වය හේතුවෙන් සිදුව ඇති අතර පවුල් 6520 කට අයත් පුද්ගලයින් 20,737 දෙනෙකු පීඩාවට පත්ව සිටින බව ආපදා කළමනාකරණ මධ්‍යස්ථානය සඳහන් කළේය. ඉන් පුද්ගලයින් 3365 දෙනෙකු අවතැන් කඳවුරු 13 ක රඳවා ඇත. අවතැන් වූ කඳවුරුවල සිටින ජනතාව වෙනුවෙන් ද කිලිනොච්චිය හා මුලතිව් ප්‍රදේශවල යුධ හමුදා නිලධාරීන් සහන සැලසීමට කටයුතු කරමින් සිටියි. මේ අතර ගංවතුර උවදුරින් අවතැන් වූ කිලිනොච්චිය සහ මුලතිව් ප්‍රදේශවල ජනතාව වෙනුවෙන් මනුසත් දෙරණ ආරම්භ කළ සහන ක්‍රියාන්විතයට අද උදෑසන සිටම බොහෝදෙනෙකු සිය පරිත්‍යාග ලබා දීමට ඉදිරිපත් විය. ගංවතුර උවදුරින් අවතැන් වූ කිලිනොච්චි හා මුලතිව් ප්‍රදේශවල අපේම සහෝදර ජනතාව වෙත අත්‍යවශ්‍ය වියළි ආහාර ද්‍රව්‍ය සහ වෛද්‍ය පහසුකම් සපයා දීමේ මනුසත් දෙරණ සහන ක්‍රියාන්විතය මේ වනවිට ආරම්භ වී ඇත. ඒ අනුව ඔබේ පරිත්‍යාග කොළඹ 10, ටී.බී.ජයා මාවතේ දෙරණ ප්‍රධාන කාර්යාලයට ගෙනැවිත් භාර දීමට හැකි අතර එසේ නැතිනම් ඊට දායක විය හැකි ආකාරය 078 38 38 383 යන අංකය ඔස්සේ මනුසත් දෙරණට දැන්විය හැකියි.", "URL": "https://sinhala.adaderana.lk/news.php?nid=101268", "Category": null, "Parent URL": null}