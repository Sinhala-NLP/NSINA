{"Source": "Adaderana", "Timestamp": "September 7, 2016 03:57 pm", "Headline": "   වර්ජනය නතර කරන්නැයි ජෝන්ගෙන් ඉල්ලීමක්", "News Content": "රාජ්‍ය සේවා කම්කරු නිලධාරීන්ගේ සංගමය ආරම්භ කර ඇති වැඩ වර්ජනය නතර කරන ලෙස කම්කරු හා වෘත්තීය සමිති සබඳතා අමාත්‍ය ඩබ්ලිව්.ඩි.ජේ.සෙනෙවිරත්න මහතා ඉල්ලීමක් කරයි. ඕනෑම අවස්ථාවක ඔවුන් සමග සාකච්ඡා කිරීමට තමා සූදානම් බව අමාත්‍යවරයා පවසයි. රාජ්‍ය සේවා කම්කරු නිලධාරීන්ගේ සංගමය අද(07) සිට ආරම්භ කර ඇති දීපව්‍යාප්ත අඛණ්ඩ වැඩවර්ජනය පිළිබඳ අදහස් දක්වමින් ඩබ්ලිව්.ඩි.ජේ.සෙනෙවිරත්න අමාත්‍යවරයා මේ බව ප්‍රකාශ කර තිබේ.මෙම වැඩවර්ජනය කිසියම් කඩාකප්පල්කාරී ක්‍රියාවක් බවට තමා සැකකරන බව අමාත්‍යවරයා පෙන්වා දෙයි.කම්කරු නිලධාරීන් සඳහා සේවා ව්‍යවස්ථාවක් සකස් කිරීම යන රාජ්‍ය සේවා කම්කරු නිලධාරීන්ගේ සංගමයේ ප්‍රධාන ඉල්ලීම මාස තුනක් ඇතුළත කඩිනමින් සිදුකරන බව පවසන අමාත්‍යවරයා මේ හේතුවෙන් වැඩ වර්ජනය නතර කරන ලෙස එම සංගමයට දැනුම් දී තිබියදීත් මෙවැනි වැඩ වර්ජනයක් ක්‍රියාත්මක කරන්නේ කුමන අරමුණකින් ද යන්න ගැටළුවක් බව ඩබ්ලිව්.ඩි.ජේ.සෙනෙවිරත්න අමාත්‍යවරයා පවසයි. ලංකාවේ පැරණිතම රාජ්‍ය ආයතනයක් වන කම්කරු දෙපාර්තමේන්තුව වැනි ආයතනයක් විධිමත් කිරීම එක්දිනකින් සිදුකළ නොහැකි නමුත් ඒ සඳහා හැකි උපරිම පියවර මේ වන විටත් ගෙන ඇති බව අමාත්‍යවරයා වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=63906", "Category": null, "Parent URL": null}