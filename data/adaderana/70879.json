{"Source": "Adaderana", "Timestamp": "March 14, 2017 04:11 pm", "Headline": "සයිටම් රජයේ විශ්වවිද්‍යාලයකට අන්තර්ග්‍රහණය කළ යුතුයි", "News Content": "සයිටම් වෛද්‍ය විද්‍යාලය රජයේ විශ්වවිද්‍යාලයකට අන්තර්ග්‍රහණය කළ හැකිද යන්න සොයා බලා එය මොරටුව වැනි විශ්වවිද්‍යාලයක වෛද්‍ය පීඨයක් ලෙස සංවර්ධනය කිරීම සඳහා කල් නොයවා රජය කටයුතු කළ යුතු බව ජාතික හෙළ උරුමයේ නියෝජ්‍ය ලේකම් අනුරුද්ධ ප්‍රදීප් මහතා පවසයි. සයිටම් සම්බන්ධයෙන් ජාතික හෙළ උරුමයේ ස්ථාවරය පැහැදිලි කිරීම සම්බන්ධයෙන් අද (14) පැවති මාධ්‍ය හමුවකට එක් වෙමින් නියෝජ්‍ය ලේකම්වරයා මේ බව කියා සිටියේ ය. රජයේ වෛද්‍ය පීඨයක් බවට පත් කරන්නේනම්, එහිදී එයද අනෙක් වෛද්‍ය පීඨ ලෙසටම එකී පොදු ජාතික ක්‍රමවේදයට අනුකූලවම ශිෂ්‍ය ප්‍රවේශය පවත්වාගෙන යා යුතු බව ද මෙහිදී ජාතික හෙළ උරුමය සඳහන් කරයි. එම නිසා මෙලෙස අර්බුදයට ලක්ව ඇති සයිටම් ආයතනය වහා අහෝසි කළ යුතු යැයි ද මොවුන් පවසා සිටියේ ය. කෙසේ වෙතත් ජාතික හෙළ උරුමයේ යෝජනා වශයෙන් සයිටම් වෛද්‍ය විද්‍යාලය වහාම අහෝසි කිරීම, දැනට බඳවාගෙන ඇති ශිෂ්‍යයන්ගෙන් හැකි උපරිම පිරිසකට වෛද්‍යවරුන් වීම සඳහා අවස්ථාව සකසා දීමට සුදුසු වැඩපිළිවෙලක් සැකසීම සඳහා විශේෂඥ මණ්ඩලයක් පත් කිරීම හා එසේ ඔවුන්ට වෛද්‍යවරයෙකු වීම සඳහා අවශ්‍ය සුදුසුකම් තිබේද යන්න පරීක්ෂා කිරීමේ නිර්ණායක සලකා බැලිම සුදුසු යැයි ද ඉදිරිපත් කර තිබේ. මේ අතර පූජ්‍ය හැඩිගල්ලේ විමලසාර හිමියන් අදහස් දක්වමින් කියා සිටියේ රටේ නීතිය දැන් වල් වැදී ඇති බවත් ඒ සදහා කදිම උදාහරණය වශයෙන් සයිටම් ආයතනයේ ප්‍රධාන කළමණාකරු වශයෙන් පෙනී සිටි සමීර සේනානායක විසින් සිදු කරන ලද රංගනය පෙන්වා දිය හැකි බවත් ය.", "URL": "https://sinhala.adaderana.lk/news.php?nid=70879", "Category": null, "Parent URL": null}