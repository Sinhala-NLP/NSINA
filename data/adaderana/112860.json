{"Source": "Adaderana", "Timestamp": "June 27, 2019 11:03 am", "Headline": "රිය අනතුරක් සම්බන්ධයෙන් පොලිස් නිලධාරින් දෙදෙනෙකු අත්අඩංගුවට", "News Content": "වත්තල ප්‍රදේශයේ සිදුවූ රිය අනතුරක් සම්බන්ධයෙන් පොලිස් නිලධාරින් දෙදෙනෙකු අත්අඩංගුවට ගෙන තිබේ. ඊයේ (26) දහවල් මීගමුව කොළඹ මාර්ගයේ ඔලියමුල්ල ප්‍රදේශයේ දී සිදුවු රිය අනතුරකින් 58 හැවිරිදි පුද්ගලයෙකු මියයාමේ සිද්ධියට අදාළව පොලිස් සැරයන්වරයෙකු සහ පොලිස් කොස්තාපල්වරයෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පැවසුවේය. මාර්ගයේ නතර කර තිබු පොලිස් ජීප් රථයක දොර විවෘත කිරීමේ දී පිටුපසින් පැමිණි පාපැදියක් ජීප් රථ දොරේ ගැටීමෙන් පාපැදිකරු මාර්ගයට ඇද වැටී ඇති අතර මාර්ගයේ ධාවනය වූ කැබ් රථයකට යටවීමෙන් ඔහු මියගොස් ඇති බව පොලීසිය සදහන් කළේය. අනතුර සම්බන්ධයෙන් අදාළ පොලිස් ජීප් රථයේ රියදුරු ලෙස කටයුතු කළ පොලිස් සැරයන්වරයා සහ පිටුපස අසුනේ සිට දොර විවෘත කළ පොලිස් කොස්තාපල්වරයා මෙන්ම කැබ් රථ රියදුරු වත්තල පොලීසිය විසින් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=112860", "Category": null, "Parent URL": null}