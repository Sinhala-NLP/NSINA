{"Source": "Adaderana", "Timestamp": "June 30, 2019 07:48 am", "Headline": "විවේක ගන්න දකුණු අප්‍රිකානු ජනාධිපති නැවතත් දිවයිනට", "News Content": "දකුණු අප්‍රිකානු ජනාධිපති සිරිල් රැම්පෝසා මහතා, ජපානයේ ,ඔසාකා නුවර පැවති ජී.- 20 සමුළුවට සහභාගීවීමෙන් පසු , යළි සියරට බලා යන අතරතුර , මද විවේකයක් ලබා ගැනීම සදහා කටුනායක ගුවන් තොටුපළ වෙත පැමිණ ඇත. ඒ මහතා දකුණු අප්‍රිකානු ගුවන් හමුදාවට අයත් විශේෂ ගුවන් යානයකින් ගමන් ගනිමින් සිටි අතර , ඔහු සමග දූත පිරිස 20 දෙනෙකු ද පැමිණ සිටියහ. මෙම පිරිස ඊයේ (29) රාත්‍රී 10.50 ට කටුනායක ගුවන් තොටුපළ අති විශේෂ අමුත්තන් සදහා වූ මැදිරිය වෙත පැමිණි අතර , ඔවුන් පිළිගැනීම සදහා පරිවාර අමාත්‍ය අර්ජුන රණතුංග මහතා ගුවන් තොටුපළ වෙත පැමිණ සිටියේය . මෙම පිරිස රාත්‍රී ආහාර මෙන්ම , ගුවන් යානයට අවශ්‍ය ඉන්ධන ද ලබා ගැනීමෙන් අනතුරුව , යළිත් අද(30) අලුයම 1.00 ට පමණ දකුණු අප්‍රිකාවේ ප්‍රිටෝරියා බලා පිටත්ව ගියහ. මේ අකාරයටම දකුණු අප්‍රිකානු ජනාධිපතිවරයා ඇතුළු දූත පිරිස , ජපානයේ පැවති ජී. - 20 සමුළුවට සහභාගී වීම සදහා යන අතරතුර ද කෙටි විවේකයක් සදහා පසුගිය 27 දින උදෑසන ද කටුනායක ගුවන් තොටුපළ වෙත පැමිණ තිබුණි .", "URL": "https://sinhala.adaderana.lk/news.php?nid=113035", "Category": null, "Parent URL": null}