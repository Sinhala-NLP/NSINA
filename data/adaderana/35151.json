{"Source": "Adaderana", "Timestamp": "June 22, 2013 03:37 pm", "Headline": "වෙලාවට ඖෂධත් නෑ - බාල ඖෂධත් දෙනවා ", "News Content": "මෙරටට අවශ්‍ය ඖෂධ ලබා ගැනීම සඳහා තායිලන්තය සහ බංග්ලාදේශ රාජ්‍යයන් සමඟ මේ වන විටත් සාකච්ජා ආරම්භ කර ඇති බව සෞඛ්‍ය අමාත්‍යංශය පවසයි. මෙලෙස රජයකින් රජයකට ඖෂධ ලබා ගැනීමට සිදුවූයේ බොහෝ ඖෂධ සැපයුම්කරුවන්ගේ දුර්වලකම් හේතුවෙන් බව සෞඛ්‍ය අමාත්‍ය මෛත්‍රීපාල සිරිසේන මහතා කියයි. රාජ්‍ය ඖෂධ සංස්ථාවේ ඖෂධ සැපයුම්කරුවන්ගේ 16 වන සම්මේලනයට අද (22) එක්වෙමින් අමාත්‍ය මෛත්‍රීපාල සිරිසේන මහතා ‍ෙම් බව පැවසීය. එහිදී වැඩිදුරටත් අදහස් දැක්වූ අමාත්‍යවරයා කියා සිටියේ ඇතැම් ඖෂධ සැපයුම්කරුවන් ඖෂධ ලබාදීම සඳහා ටෙන්ඩර් ලබාගත්ත ද විධිමත් පරිදි අවශ්‍ය වේලාවට ඖෂධ ලබා නොදෙන බවයි. එමෙන්ම ලබාදෙන ඇතැම් ඖෂධ තත්ත්වයෙන් බාල බව අමාත්‍යවරයා කියා සිටියේය. මේ හේතුවෙන් රට තුළ ඇතැම් ඖෂධ වල හිඟයක් ඇති වන අතර අහිංසක රෝගී ජනතාව ගැන සිතා නිසි වේලාවට ඖෂධ ලබාදීමට කටයුතු කරන ලෙස මෛත්‍රීපාල සිරිසේන අමාත්‍යවරයා සැපයුම්කරුවන්ගෙන් එහිදී ඉල්ලා සිටියේය.", "URL": "https://sinhala.adaderana.lk/news.php?nid=35151", "Category": null, "Parent URL": null}