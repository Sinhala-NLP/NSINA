{"Source": "Adaderana", "Timestamp": "October 25, 2018 04:09 pm", "Headline": "උඩුවේ හිමිට එරෙහි නඩුවේ විත්තියේ දේශන අරඹයි", "News Content": "බලපත්‍ර නොමැතිව අලි පැටවකු සන්තකයේ තබා ගත්තේ ඇයි චෝදනා එල්ල වී සිටින පූජ්‍ය උඩුවේ ධම්මාලෝක හිමියන්ට එරෙහිව නිතිපතිවරයා ගොනුකර ඇති නඩුවේ විත්තියේ දේශන ඉදිරිපත් කිරීම අද(25) කොළඹ මහාධිකරණය හමුවේ ආරම්භ වුණි. මෙම නඩුව කොළඹ මහාධිකරණ විනිසුරු සම්පත් විජයරත්න මහතා ඉදිරියේ කැඳවූ අවස්ථාවේදී විත්තිකාර ධම්මාලෝක හිමියන් වෙනුවෙන් පෙනී සිටින ජනාධිපති නීතිඥ ප්‍රසන්ත ලාල් ද අල්විස් මහතා විසින් දේශන ඉදිරිපත් කළේය. විත්තියේ දේශණය ඉදිරිපත් කරමින් ජනාධිපති නීතිඥවරයා සඳහන් කර සිටියේ උඩුවේ ධම්මාලෝක හිමියන්ට එරෙහිව නීතිපතිවරයා චෝදනා පත්‍රය ඉදිරිපත් කර ඇති ආකාරය මුළුමනින්ම නීතියට පටහැනි බව කියාසිටියේය. ඇලන් මැතිනියාරාම විහාරස්ථානයේ තිබී අත්අඩංගුවට ගත්තේ අලිපැටවකු බව පැමිණිල්ල සිය සාක්ෂිවලින් අධිකරණය හමුවේ සඳහන් කර තිබුනද නීතිපතිවරයා විසින් ඉදිරිපත් කළ චෝදනා පත්‍රයෙහි සඳහන් වන්නේ උඩුවේ ධම්මාලෝක හිමියන් විසින් නීති විරෝධී ලෙස ඇතෙකු සන්තකයේ තබාගෙන සිටි බවයි. ඇතා සහ අලි පැටවා යනු දෙදෙනෙකු බව සඳහන් කළ විත්තියේ නීතිඥවරයා ඒ අනුව චෝදනා පරස්පර තත්ත්වයක පවතින බවත් එම නිසාම චෝදනා පත්‍රය මුළුමනින්ම නීතියට පටහැනි බවත් පෙන්වා දුන්නේය. ඒ අනුව චෝදනා පත්‍රය සඳහන් චෝදනාව නිසියාකාරව ඔප්පු කිරීමට පැමිණිල්ල අසමත් වී ඇති නිසා මෙම නඩුව පවත්වාගෙන යාමට හැකියාවක් නොමැති බවයි ජනාධිපති නීතිඥ අල්විස් මහතා අධිකරණය හමුවේ ප්‍රකාශ කර සිටියේය. 2014 වසරේ සිට ශ්‍රී ලංකාවේ කිසිදු අලියෙකුට බලපත්‍ර නිකුත් කිරීමක් වනජීවි දෙපාර්තමේන්තුව විසින් සිදුකර නොමැති බව පෙන්වා දුන් විත්තියේ නීතිඥවරයා ධම්මාලෝක හිමියන් සන්තකයේ සිටි බව කියන ඇත්පැටවා අත්අඩංගුවට ගන්නා අවස්ථාවේ ලංකාවේ කිසිදු ගෘහස්ථ අලියකුට බලපත්‍ර නොතිබූ බවයි පෙන්වා දුන්නේය. බලපත්‍ර නිකුත් නොකිරීම තුළින් වනජීවී දෙපාර්තමේන්තුව අපරාධ නීතිය යටතේ වරදක් සිදුකර ඇතැයි සඳහන් කළ විත්තියේ නීතිඥවරයා එසේ බලපත්‍ර නිකුත් නොකරන ලෙස රහස් පොලිසිය සහ නීතිපතිවරයා වනජීවී නිලධාරීන්ට උපදෙස් ලබා දී තිබුණේ නම් ඔවුන් ද එම වරද සිදු කර ඇති බවයි වැඩිදුරටත් පෙන්වා දුන්නේය. දේශනය ඉදිරිපත් කරමින් විත්තියේ නීතිඥවරයා වැඩිදුරටත් සඳහන් කර සිටියේ ධම්මාලෝක හිමියන් ව මෙම නඩුවට පැටළවීම සඳහා නියෝජ්‍ය අමාත්‍ය වසන්ත සේනානායක මෙන්ම රහස් පොලිසියද ඉතා කුමන්ත්‍රණකාරී ආකාරයෙන් කටයුතු කර ඇති බවයි. අනතුරුව වැඩිදුර දේශන ඉදිරිපත් කිරීම ලබන මස 19 වනදා තෙක් කල් තැබුණි. 2015 වසරේ ජනවාරි මස 28 වනදා කිරුලපන ඇලන් මැතිනියාරාම විහාරස්ථානයේ බලපත්‍ර නොමැතිව අලි පැටවකු සන්තකයේ තබාගෙන සිටීම තුළින් වනජීවී හා වෘක්ෂලතා ආඥා පනත මෙන්ම පොදු දේපල පනත යටතේ ද වරදක් සිදුකර ඇතැයි චෝදනා කරමින් නීතිපතිවරයා මෙම නඩුව උඩුවේ ධම්මාලෝක හිමියන්ට එරෙහිව ගොනුකර තිබේ.", "URL": "https://sinhala.adaderana.lk/news.php?nid=98215", "Category": null, "Parent URL": null}