{"Source": "Adaderana", "Timestamp": "September 19, 2019 10:42 am", "Headline": "මාඳුරුඔයේ නිදන් හැරූ 15ක් පූජා භාණ්ඩ සමඟ අත්අඩංගුවට", "News Content": "මාඳුරුඔය ජාතික වනෝද්‍යානයේ නීති විරෝධීව ඇතුළු වී පුරා වස්තු වනසා නිදන් හාරමින් සිටි පුද්ගලයින් 15 ක් සමඟ වාහන 4ක් අත්අඩංගුවට ගෙන තිබේ. අද (19) අළුයම අරලගංවිල විශේෂ කාර්ය බලකාය විසින් සියඹලාපිටිය දෑකැතිතුඩාව යන ස්ථානයේ දී අත්අඩංගුවට ගැනීම සිදු කර තිබේ. විශේෂ කාර්ය බලකා නිලධාරීන් විසින් දින 2ක් පුරා සිදු කල මෙහෙයුමකින් අනතුරුව මෙම වැටලීම සිදු කර ඇත. බැකෝ යන්ත්‍රයක්, සෆාරි ජිප් රථයක්, නවීන පන්නයේ මෝටර් රථයක්, කුඩා ලොරි රථයක්, විදුලි ජනක යන්ත්‍රයක් මෙහිදී විශේෂ කාර්ය බලකා නිලධාරීන් විසින් අත්අඩංගුවට ගෙන තිබේ. එමෙන්ම පුරා භාණ්ඩ, වෙඩි බෙහෙත්, වතුර මෝටරයක් ද සැකකරුවන් සන්තකයේ තිබී ඇත. අත්අඩංගුවට ගත් සැකකරුවන් කොළඹ, කඩවත, තංගල්ල, සූරියවැව, තිස්සමහාරාම, දඹාන හා නේනානිගල යන ප්‍රදේශවල පදිංචිකරුවන් වෙයි. මොවුන් වයස අවුරුදු 25-50 ත් අතර පුද්ගලයින් බව පොලීසිය පවසයි. සැකකරුවන් අද(19) මහියංගනය මහේස්ත්‍රාත් අධිකරණයට ඉදිරිපත් කිරීමට නියමිතයි. විශේෂ කාර්ය බලකා නිලධාරීන් විසින් මෙම සැකකරුවන් මාඳුරුඔය උද්‍යාන බාර වනජීවි කාර්යාලයට බාර දී තිබේ.", "URL": "https://sinhala.adaderana.lk/news.php?nid=119464", "Category": null, "Parent URL": null}