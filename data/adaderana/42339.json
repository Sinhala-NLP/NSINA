{"Source": "Adaderana", "Timestamp": "April 6, 2014 08:02 am", "Headline": "20/20 ලෝක කුසලානයට ශ්‍රී ලංකා කණ්ඩායම සුදානම් ", "News Content": "පන්දුවාර 20-20 ලෝක කුසලාන අවසන් මහා තරඟය අද(06) බංග්ලාදේශයේ මීර්පුර්හිදී පැවැත්වීමට නියමිතව තිබේ. ශ්‍රි ලංකා වේලාවෙන් අද පස්වරු 6.30ට තරඟය ආරම්භ වීමට නියමිතය. 1996 වසරේ ලෝක එක්දින ශූරතාව දිනාගැනීමෙන් වසර 18කට පසු යළිත් ලෝක ශූරතාවක් දිනාගැනීමේ අරමුණින් ශ්‍රී ලංකා කණ්ඩායම අද(06) ඉන්දියාව සමඟ තරග වදියි. 2009, 2011 ,2012 යන වර්ෂවලදී සහ මේ වර්ෂයේ දී ශ්‍රී ලංකා කණ්ඩායම ලෝක ශූරතා අවසන් මහ තරඟ සඳහා සුදුසුකම් ලැබුව ද එම තරගාවලින් ජය ගැනීමට සමත් වුයේ නැත. මීට පෙර අවස්ථා දෙකකදී අනු ශූරයින් වී ඇති ශ්‍රී ලංකා කණ්ඩායම මෙවර ශූරතාව දිනාගනු ඇති බව විචාරකයින් පවසයි. අද තරගය සඳහා ශ්‍රී ලංකා කණ්ඩායමේ නායකත්වය ලසිත් මාලිංගට හිමිවනු ඇති අතර කොදෙව් කණ්ඩායම සමඟ පැවති තරගයට ක්‍රීඩා කළ කණ්ඩායම බොහෝ දුරට මෙම තරඟයට ද සහභාගී වීමට නියමිතය. සීක්කුගේ ප්‍රසන්න වෙනුවට අජන්ත මෙන්ඩිස් කැඳවීමේ ඉඩ ප්‍රස්ථා පවතින බව ද වාර්තා වෙයි. කෙසේ වෙතත් ඉන්දීය කණ්ඩායමේ වෙනසක් සිදුනොවුනු ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=42339", "Category": null, "Parent URL": null}