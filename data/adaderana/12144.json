{"Source": "Adaderana", "Timestamp": "November 14, 2010 02:19 pm", "Headline": "සුකී ගේ නිදහස ලංකාවේ පාලකයන්ටත් පාඩමක්", "News Content": "නිවාස අඩස්සියේ රඳවා සිටි නොබෙල් සාම ත්‍යාග ලාභී අවුන්සාන් සුකී මහත්මිය නිදහස් කිරීම ප්‍රජාතන්ත්‍රවාදය අගයන ලෝක ජනතාවගේ ජයග්‍රහණයක් බව විපක්ෂ නායක රනිල් වික්‍රමසිංහ මහතා පවසයි. වසර 15 ක් පුරා ඇයගේ නිදහස අහිමි කරමින් හමුදා පාලනය ගෙන ගිය ප්‍රජාතන්ත්‍ර විරෝධී ගමන අවසන් කරමින් ප්‍රජාතන්ත්‍රවාදය යළි ජයගැනීමක් ලෙස මෙය සැලකිය හැකි බවයි ඔහු පෙන්වාදෙයි. ලෝ‍කයේ නොයෙක් පාලකයින් විවිධ අවස්ථාවලදී ප්‍රජාතන්ත්‍රවාදය අහෝසි කරමින් කටයුතු කළ ද එම උත්සාහයන් සදාකාලික නොවන බව අවුන්සාන් සුකී මහත්මියගේ නිදහස් වීම තුළින් පැහැදිලි වන බව ද විපක්ෂ නායකවරයා පවසයි. මියන්මාරයට වඩා ප්‍රජාතන්ත්‍රවාදී ගුණාංගයන් ශ්‍රී ලංකාව තුළ ආරක්ෂා වී ඇත් ද යන්න පරීක්ෂා කිරීමට කදිම අවස්ථාවක් උදාවී ඇති බව ද ඔහු සඳහන් කළේ ය. අත්අඩංගුවේ පසුවන සරත් ෆොන්සේකා මහතා සම්බන්ධයෙන් යම් තීරණයක් ගැනිමට මෙරට පාලකයින්‍ට මගපෙන්වීමක් වශයෙන් ද අවුන්සාන් සුකී මහත්මියගේ නිදහස් වීම වැදගත් බව රනිල් වික්‍රමසිංහ මහතා වැඩිදුරටත් පෙන්වා‍දෙයි.", "URL": "https://sinhala.adaderana.lk/news.php?nid=12144", "Category": null, "Parent URL": null}