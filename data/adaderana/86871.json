{"Source": "Adaderana", "Timestamp": "April 4, 2018 09:55 am", "Headline": "මඟ වැරදුන අධ්‍යාපන අමාත්‍යංශයේ කැබ් රථය", "News Content": "හලාවත - කොළඹ මාර්ගයේ පම්බලදී කැබ් රථයක් මාර්ගයෙන් ඉවතට පැන බෝක්කුවකින් පහලට පෙරළීම නිසා අනතුරක් සිදුවී ඇත. 04 වැනිදා අළුයම 5.20 ට පමණ මෙම අනතුර සිදු වී ඇති බව මාදම්පේ පොලීසිය කියයි. අනතුරට පත්ව ඇත්තේ අධ්‍යාපන අමාත්යාංශයට අයත් කැබ් රථයක් වන අතර අනතුර සිදුවන විට එහි ගමන් කරමින් සිට ඇත්තේ රියදුරු පමණකි. මාර්ගයෙන් ඉවතට පැන ඇති කැබ් රථය මාර ගසක ගැටී එයද ගලවා ගෙන ගොස් බෝක්කුවෙන් පහලට පෙරළී ඇත. රියදුරුට නින්ද යාම අනතුරට හේතුව වන්නට ඇති බවට විශ්වාස කරන බව පොලීසිය පවසයි. අනතුරින් රියදුරුට හානියක් වී නොමැති නමුත් කැබ් රථයට හානි සිදුවී ඇත. පෙරළී ගොස් තිබූ කැබ් රථය ගොඩට ගැනීමට මහත් වෙහෙසක් දැරීමට පොලීසියට සහ ප්‍රදේශවාසීන්ට සිදුවී තිබේ. මාදම්පේ පොලීසිය වැඩිදුර විමර්ශණ කටයුතු කරයි.", "URL": "https://sinhala.adaderana.lk/news.php?nid=86871", "Category": null, "Parent URL": null}