{"Source": "Adaderana", "Timestamp": "November 7, 2017 09:16 am", "Headline": "  හොර සල්ලි අච්චුගහපු යාපනයේ අඹු-සැමි යුවළගේ හොර ජාවාරමට වැඩ වැරදුනේ මෙහෙමයි", "News Content": "යාපනය - අරියාලෙයි ප‍්‍රදේශයේ කුලී නිවසක අඹු සැමි යුවළක් විසින් කලක් සිට පවත්වාගෙන ගිය ව්‍යාජ මුදල් නෝට්ටු මුද්‍රණය කිරීමේ ජාවාරමක් වැටලීමට යාපනය කොට්ඨාස දූෂණ මර්දන ඒකකයේ නිලධාරීන් සමත්වූ බව යාපනය පොලීසිය පවසයි. යාපනය පොලීසිය ලද තොරතුරක් මත සිදුකළ වැටලීමකදී ඔවුන් අත්අඩංගුවට ගෙන ඇති බව සඳහන්ය. වයස අවුරුදු 22 ක කාන්තාවක හා වයස අවුරුදු 26 ක පිරිමි පුද්ගලයෙකු ව්‍යාජ මුදල් තොගයක් සමඟ එහිදී අත්අඩංගුවට ගෙන ඇති බව යාපනය පොලීසිය පැවසීය. එහිදී සැකකරුවන් සතුව තිබී ව්‍යාජ රුපියල් පන්දහසේ මුදල් නෝට්ටු 400ක් සහ ව්‍යාජ රුපියල් දහසේ නෝට්ටු 168ක් පොලීසිය බාරයට ගෙන තිබේ. එමෙන්ම අදාළ මුදල් නෝට්ටු මුද්‍රණය කිරීම සඳහා යොදාගත් මුද්‍රණ යන්ත්‍ර දෙකක්, ස්කැනර් යන්ත්‍රයක්, ලැප්ටොප් පරිගණකයක් සහ ජංගම දුරකථන දෙකක් සොයාගත් බව පොලීසිය පැවසුවේය. සැකකරුවන් අද යාපනය මහේස්ත්‍රාත් අධිකරණය වෙත ඉදිරිපත් කිරීමට නියමිත අතර යාපනය පොලීසිය සිද්ධිය සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=79591", "Category": null, "Parent URL": null}