{"Source": "Adaderana", "Timestamp": "July 19, 2017 03:46 pm", "Headline": "ශ්‍රීල.නි.ප. සංවත්සරයට එක්වන්න ඒකාබද්ධයට ඇරයුම් ", "News Content": "ශ්‍රී ලංකා නිදහස් පක්ෂයේ 66 වන සංවත්සරය එළඹෙන සැප්තැම්බර් මස 2 වන දා ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවැත්වෙන බවත්, ඒ සඳහා ඒකාබද්ධ විපක්ෂයේ සියලු දෙනාට ආරාධනා කරන බවත් ශ්‍රී ලංකා නිදහස් තරුණ පෙරමුණේ සභාපති ශාන්ත බණ්ඩාර මහතා පවසයි. අද(19) පැවති ශ්‍රී ලංකා නිදහස් තරුණ පෙරමුණේ මාධ්‍ය හමුවට එක් වෙමින් ඔහු මෙම අදහස් පළ කළේය. යහපාලන ආණ්ඩුව සමඟ යම් ගැටළුවක් තිබේ නම් ඒ පිළිබඳ නොසිතා ශ්‍රී ලංකා නිදහස් පක්ෂය ගොඩනැඟීමට එක්වන ලෙස ශාන්ත බණ්ඩාර මහතා මෙහිදි කියා සිටියේය. අතීතයේ සිරිමාවෝ බණ්ඩාරනායක මහත්මියගේ පාලන කාලයේ මන්ත්‍රීවරු 6 දෙනෙකු සමඟ තනිවු විටත් අභියෝග මධ්‍යයේ ඉතාමත් ශක්තිමත් ලෙස ඇය පක්ෂය ආරක්ෂා කළ බවත් පැවසු ශාන්ත බණ්ඩාර මහතා වැඩි දුරටත් පැවසා සිටියේ, කුමක් සිදු වුවත් පක්ෂය විනාශය වීමට ඉඩ නොදෙන බවයි. මේ අතර මාධ්‍ය හමුවට එක් වු ශ්‍රී ලංකා නිදහස් තරුණ පෙරමුණේ විධායක කාරක සභික නියෝජ්‍ය අමාත්‍ය මනූෂ නානායක්කාර මහතා කියා සිටියේ ජාතික ආණ්ඩුවක් සඳහා ප්‍රධාන පක්ෂ දෙකේ එක් වීමේ තීරණය පක්ෂය විසින් ගනු ලැබූ බවයි. 2015 ජනාධිපතිවරණයේ දී තනිව ආණ්ඩුවක් පිහිට වීමට ප්‍රධාන පක්ෂ දෙකටම ජනවරමක් හිමි නොවු බවත් එහිදී එක්සත් ජාතික පක්ෂය සමඟ එක්වීමට අකමැති වු අයට පක්ෂයෙන් ඉවත්ව විපක්ෂයේ සිටීමට ජනාධිපතිවරයා නිදහස ලබා දුන් බව ද නියෝජ්‍ය අමාත්‍යවරයා පැවසීය. කෙසේ වෙතත් අද වන විට ඒ ලබා දුන් නිදහස නිසා ඇතැම් අය පක්ෂය විනාශ කරමින් නව පක්ෂ පිහිටුවා ගැනීම දක්වා ගොස් ඇති බවත් ඒ තුළින් නිදහස වෙනතකට ගොස් ඇති බව ද නානායක්කාර මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=75422", "Category": null, "Parent URL": null}