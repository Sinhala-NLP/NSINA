{"Source": "Adaderana", "Timestamp": "June 19, 2019 12:02 pm", "Headline": "අද රෑ සිට දුම්රිය නවතියි", "News Content": "ප්‍රවාහන අමාත්‍යවරයා සමඟ පැවති සාකච්ඡාව අසාර්ථක වීම හේතුවෙන් සැලසුම් කළ පරිදි අද (19) මධ්‍යම රාත්‍රියේ සිට දෙදින සංඛේත වැඩවර්ජනය ක්‍රියාත්මක කරන බව දුම්රිය වෘත්තිය සමිති පවසයි. දුම්රිය වෘත්තිය සමිති නියෝජිතයින් සහ ප්‍රවාහන අමාත්‍ය අර්ජුණ රණතුංග මහතා අතර සාකච්ඡාවක් ප්‍රවාහන අමාත්‍යාංශයේදී අද උදෑසන පවත්වා ඇත. ප්‍රවාහන රාජ්‍ය අමාත්‍ය අශෝක් අබේසිංහ මහතා සඳහන් කළේ උදෑසන 10.00 ට මෙම සාකච්ඡාව පැවති බවයි. සාකච්ඡාවේදී දුම්රිය වෘත්තිය සමිති නියෝජිතයින්ට හෙට පස්වරු 02.00ට මුදල් අමාත්‍යවරයා සමඟ සාකච්ඡාවක් ලබා දීමට ප්‍රවාහන අමාත්‍යවරයා එකඟතාව පල කල බව අශෝක් අබේසිංහ රාජ්‍ය අමාත්‍යවරයා සඳහන් කළේය. කෙසේවෙතත් මෙම එකඟතාව නොසලකා හරිමින් දුම්රිය වැඩවර්ජනයක නිරත වුවහොත් එම සාකච්ඡාව අවලංගු කිරීමට පියවර ගන්නා බව ඔහු සඳහන් කළේය.", "URL": "https://sinhala.adaderana.lk/news.php?nid=112315", "Category": null, "Parent URL": null}