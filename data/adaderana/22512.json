{"Source": "Adaderana", "Timestamp": "March 1, 2012 05:28 pm", "Headline": "අනාගත මස්සිනා සමග ගජමුතු වෙළඳාමේ ගිය බන්ධනාගාර නියාමකට වැඩවරදියි", "News Content": "වටිනා ගජමුතු 8 ක් රුපියල් ලක්ෂ 8 ක මුදලකට විකිණීමට සූදානම් වූ බන්ධනාගාර නියාමකවරයකු සහ තවත් අයෙකු මිහින්තලේ පොලීසිය විසින් අද අත්අඩංගුවට ගෙන තිබේ. ඔවුන් දෙදෙනා අත තිබූ ගජමුතු 8 ද පොලිස් භාරයට ගත් බව සඳහන්ය. සැකකාර බන්ධනාගාර නියාමකවරයා මිහින්තලේ- බෝගහයාය ප්‍රදේශයේ පදිංචිකරුවෙකි. ත්‍රීකුණාමලය බන්ධනාගාරයේ සේවය කරන මොහු ළඟ ගජ මුතු 8 ක් පවත්නා බවත්,එම ගජමුතු අලෙවි කිරීමට ඔහු උත්සාහ දරන බවටත් මිහින්තලේ පොලීසියට ලැබුණු තොරතුරක් මත පරීක්ෂණ පවත්වා මෙම දෙදෙනා අත්අඩංගුවට ගත් බව පොලීසිය පවසයි. ඒ අනුව මිහින්තලේ පොලිස් ස්ථානාධිපති පොලිස් පරීක්ෂක සුජීව සිරිවර්ධන මහතා විසින් වෙස් වළාගත් පොලිස් නිලධාරියකු යොදවා බන්ධනාගාර නියාමකවරයා හමුවී ලක්ෂ 8 ට ගනුදෙනුව සිදුකර ගැනීමට කතිකා කොට පසුව මහකනදරාව යුද හමුදා කඳවුරු අසළදී අත්අඩංගුවට ගෙන තිබේ. අත්අඩංගුවට ගනුලැබූ බන්ධනාගාර නියාමකවරයා පොලීසිය විසින් කරනු ලැබූ මූලික ප්‍රශ්න කිරීම්වලදී පවසා ඇත්තේ තමාට මෙම ගජමුතු ත්‍රීකුණාමලය බන්ධනාගාරයේ රැඳවියකුගෙන් ලැබුණු බවයි. මෙම සැකකාර බන්ධනාගාර නියාමකවරයා 22 වන වියේ පසුවන තරුණයකු බවත්,ඔහු සමග අත්අඩංගුවට ගනු ලැබූ අනෙක් සැකකරු 23 හැවිරිදි හොරොව්පතාන,මොරකෑව ප්‍රදේශයේ පදිංචිකරුවකු බවත් පොලීසිය පවසයි. සැකකාර බන්ධනාගාර නියාමකවරයා අනෙක් සැකකරුගේ නැඟණිය හා විවාහය ගිවිසගෙන සිටින බවත් මූලික පොලිස් පරීක්ෂණවලදී අනාවරණය වී තිබේ. සැකකරුවන් දෙදෙනා අද අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=22512", "Category": null, "Parent URL": null}