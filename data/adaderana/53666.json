{"Source": "Adaderana", "Timestamp": "September 5, 2015 09:27 am", "Headline": "රුපියලේ අගය නිදහසේ තීරණය වීමට ඉඩ හැරීම ගැන රවී කතා කරයි", "News Content": "රුපියලේ අගය නිදහසේ තීරණය වීමට ඉඩ හැරීම සීමා රහිත පියවරක් නොවන බව මුදල් අමාත්‍ය රවී කරුණානායක මහතා පවසයි.ඔහු පෙන්වා දෙන්නේ එම තීරණය සම්බන්ධයෙන් මනා අවධානයෙන් කටයුතු කරන බවයි.ශ්‍රී ලංකා මහ බැංකුව විසින් ඇමරිකානු ඩොලරයට සාපේක්ෂව රුපියලේ අගය නිදහසේ තීරණය වීමට ඊයේ සිට ඉඩ සලසා තිබුණි.මේ හේතුවෙන් ඩොලරයට සාපේක්ෂව රුපියලේ අගය පහළ ගොස් ඇති අතර ඊයේ දිනය නිමා වන විට ඇමරිකානු ඩොලරයක මිල රුපියල් 134.75 ක් බවට වාර්තා වුණි.පසුගිය අගොස්තු මාසයේදී චීනයේ යුවාන් මුදල් ඒකකය අව ප්‍රමාණය වීම හේතුවෙන් ඉන්දියාව ඇතුළු ආසියානු රටවල් රැසක මුදල් අගය අව ප්‍රමාණ වී ඇති බව වාර්තා වේ.නව අමාත්‍යධූරයේ වැඩ භාරගැනීම වෙනුවෙන් ඊයේ පස්වරුවේ මුදල් අමාත්‍යංශයේ පැවති මාධ්‍ය හමුවකදී මුදල් අමාත්‍ය රවී කරුණානායක මහතා මේ අදහස් පළ කළේය.", "URL": "https://sinhala.adaderana.lk/news.php?nid=53666", "Category": null, "Parent URL": null}