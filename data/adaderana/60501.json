{"Source": "Adaderana", "Timestamp": "May 26, 2016 12:26 pm", "Headline": "අනුර සේනානායක යළි රිමාන්ඩ්-අසතුටුනම් ඉහළ අධිකරණයකට යන්නැයි විනිසුරු කියයි", "News Content": "බස්නාහිර පළාත් හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක,නාරාහේන්පිට පොලීසියේ හිටපු අපරාධ විමර්ශන අංශයේ ස්ථානාධිපති පොලිස් පරීක්ෂක සුමිත් පෙරේරා යන මහත්වරුන් ජූනි 09 වන දින දක්වා යළි රක්ෂිත බන්ධනාගාර ගත කර තිබේ.ආන්දෝලනයට තුඩු දුන් රගර් ක්‍රීඩක වසීම් තාජුඩීන්ගේ මරණය සම්බන්ධයෙන් සාක්ෂි වසන් කළ බවට එල්ලවන චෝදනාවන්ට අදාළව සැක පිට මොවුන් දෙදෙනා අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන රැඳවුම් නියෝග මත රඳවා ඇත.කෙසේ වෙතත් සැකකාර පොලිස් නිලධාරීන් දෙදෙනා අද(26)අධිකරණයට ඉදිරිපත් කළ අවස්ථාවේදී විත්තිකරුවන් වෙනුවෙන් පෙනී සිටින ජනාධිපති නීතිඥවරයා අධිකරණයට කරුණු ඉදිරිපත් කරමින් තම සේවාදායකයින්ට ඇප ලබාදෙන ලෙස ඉල්ලීම් කළ බව අද දෙරණ වාර්තාකරු පවසයි.තාජුඩීන්ගේ ඝාතනයට විවිධ පුද්ගලයින් සම්බන්ධ යයි නම් ප්‍රකාශ කරන ලෙස අපරාධ පරීක්ෂණ දෙපාර්තමේන්තුවේ නිලධාරීන් තම සේවාදායකයින්ට බලපෑම් කරන බවත්,එසේම ඔහුට මිනී මැරුම් චෝදනා එල්ල කිරීමට නීතිමය පදනමක් නොමැති නිසා ඇප ලබාදීමට ක්‍රියා කරන මෙන්ද විත්තියේ නීතිඥවරයා අධිකරණයෙන් ඉල්ලා තිබේ.එම අවස්ථාවේදී එකී ඉල්ලීමට විරෝධය පෑ රජයේ නීතිඥවරයා සඳහන් කර ඇත්තේ මේ මොහොතේ මෙම සිද්ධියට අදාළව මහජන කැළඹීමක් පවත්නා හෙයින් ඇප ලබාදීම නොකළ යුතු බවයි.එසේම මොවුන්ට ඇප ලබාදුනහොත් පරීක්ෂණවලට බාධා සිදුවිය හැකි බැවින් ඇප ලබාදීමට තමන් විරුද්ධ බව රජයේ නීතිඥවරයා අධිකරණයට පෙන්වා දී තිබේ.ඉදිරිපත් වූ කරුණු සලකා බැලූ කොළඹ අතිරේක මහේස්ත්‍රාත් නිශාන්ත පීරිස් මහතා චූදිතයින්ට ඇපලබාදීම ප්‍රතික්ෂේප කරමින් තමාට කිසිවෙකු හෝ සතුටු කිරීමට තීන්දු තීරණ ලබාදිය නොහැකි බවත්,තම තීන්දු තීරණ කෙරෙහි සතුටු නොමැතිනම් ඉහළ අධිකරණයකින් සහන ලබාගත හැකි බවත් දන්වා ඇත.", "URL": "https://sinhala.adaderana.lk/news.php?nid=60501", "Category": null, "Parent URL": null}