{"Source": "Adaderana", "Timestamp": "February 23, 2016 05:34 pm", "Headline": "කුමාර්ගේ වීසා දිගු නොකළේ දේශපාලන හේතු නිසාලු!", "News Content": "පෙරටුගාමී සමාජවාදී පක්ෂයේ දේශපාලන මණ්ඩල සභික කුමාර් ගුණරත්නම් මහතා සම්බන්ධයෙන් පොලීසිය අධිකරණයට දුන් සාක්ෂි හා බී.වාර්තාව පරස්පර විරෝධී බව අද(23)අධිකරණයේදී තහවුරු වී තිබේ.ගුණරත්නම් මහතා අත්අඩංගුවට ගැනීම සම්බන්ධයෙන් බී.වාර්තාවේ දැක්වෙන තොරතුරු හා කෑගල්ල පොලීසියේ මූලස්ථාන පොලිස් පරීක්ෂකවරයා විසින් ලබාදුන් සාක්ෂි මෙලෙස පරස්පර බව අධිකරණය හමුවේ පොලීසිය විසින් පිළිගත් බව අදදෙරණ වාර්තාකරු පවසයි.මේ පිළිබඳ අද දෙරණ කළ විමසීමකට ප්‍රතිචාර දක්වමින් පෙරටුගාමී සමාජවාදී පක්ෂයේ ප්‍රචාරක ලේකම් පුබුදු ජයගොඩ මහතා කියා සිටියේ ආගමන විගමන දෙපාර්තමේන්තු නිලධාරියා අද දිනයේ අධිකරණයේ සාක්ෂි දෙමින් ගුණරත්නම් මහතාගේ වීසා කාලය දිගු නොකළේ ඔත්තු සේවා මගින් කරනු ලැබූ දැනුම්දීමකට අනුව බව කියා සිටි බවයි.2015 ජනවාරි මස 31 වන දින කුමාර් ගුණරත්නම් මහතා ස්වකීය වීසා දීර්ඝ කරන ලෙස ඉල්ලා ඇති බව පිළිගත් ආගමන විගමන නිලධාරියාගෙන් එය දීර්ඝ නොකිරීමට හේතු මොනවාදැයි මහේස්ත්‍රාත්වරයා කළ විමසීමකදී මේ බව කියා සිටි බව ජයගොඩ මහතා සඳහන් කළේය.ඔත්තු සේවා මගින් කළ දැනුම්දීම අධිකරණය ඉදිරියේ තහවුරු කරන්නේ කෙසේදැයි කළ විමසීමකදී ආගමන විගමන නිලධාරියා විසින් නීතිය හා සාමය පිළිබඳ අමාත්‍යංශ ලේකම්වරයාගේ අත්සනින් යුතුව නිකුත් කරනු ලැබූ ලිපියක් අධිකරණයට ඉදිරිපත් කළ බවත්,කුමාර් ගුණරත්නම් මහතා මෙරට දේශපාලන කටයුතුවල නිරතවන බැවින් ඔහුගේ වීසා දීර්ඝ නොකරන ලෙස ඔත්තු සේවා මගින් තහවුරු කර ඇති බව අමාත්‍යංශ ලේකම්වරයා එම ලිපියෙන් දැනුම්දී ඇති බව අධිකරණය හමුවේ තහවුරු වූ බව හෙ‍තෙම අවධාරණය කළේය.", "URL": "https://sinhala.adaderana.lk/news.php?nid=57526", "Category": null, "Parent URL": null}