{"Source": "Adaderana", "Timestamp": "June 19, 2018 12:06 pm", "Headline": "ස්ත්‍රී දුෂණයකට වරදකරුවෙකු වු අයෙක් සැඟව සිටිය දී හසුවුණ හැටි", "News Content": "ස්ත්‍රී දූෂණයකට හා මුදල් අනර්ථයක් සම්බන්ධයෙන් අධිකරණයෙන් වරදකරු වී වසර 04 ට බරපතළ වැඩ සහිතව සිරදඬුවම් නියමවී අධිකරණයෙන් සහ පොලිසියෙන් වසර 15 කට අධික කාලයක් වසන්වී සිටි පුද්ගලයෙකු අත්අඩංගුවට ගැනීමට හුංගම පොලීසිය සමත්වී තිබේ. මෙසේ අත්අඩංගුවට පත්ව ඇත්තේ පානමුල්ල ආරච්චිලාගේ තිලකරත්න නැමති වයස අවුරුදු 55 ක පමණ අයෙකි. අදාළ පුද්ගලයා විසින් 1990 වසරේදී හුංගම පොලිස් වසමේ රන්න, කට්ටකඩුව ප්‍රදේශයේදී ස්ත්‍රී දූෂණයක් සිදුකිරීම හා රුපියල් 13650ක මුදල් අනර්ථයක් සිදුකිරීම සම්බන්ධයෙන් හම්බන්තොට මහා අධිකරණයේ නඩු විභාග වීමෙන් පසු 1999 වර්ෂයේදී බරපතළ වැඩ සහිත සිරදඬුවම් ලක්වී සිටියදී අදාළ සැකකරු විසින් තංගල්ල මහ අධිකරණය තුළ අභියාචනාවක් ගොනු කර පසුව එය විභාග වනතෙක් නිදහස් වී ඇත. කෙසේනමුත් 2003 වර්ෂයේදී පමණ තංගල්ල මහාධිකරණය මඟින්ද එම අභියාචනය විභාග කිරීමෙන් අනතුරුව හම්බන්තොට මහ අධිකරණයෙන් ලබා දුන් දඬුවම එලෙසම ක්‍රියාත්මක කරන ලෙස නියෝග කර තිබේ. එතැන් පටන් වරදකරුවූ අදාළ පුද්ගලයා විවිධ ප්‍රදේශ තුළ සැගව සිට පසුව මහනුවර ප්‍රදේශයේ විවාහක කාන්තාවක් සමඟ විවාහ වී වව්නියාව බෝගස්වැව ප්‍රද්ශයේ පදිංචිව සිට ඇති බව වාර්තා වෙයි. ඒ අතර තුර මහනුවර ප්‍රදේශයට පැමිණෙමින් සිටි අදාළ පුද්ගලයා සම්බන්ධයෙන් හුංගම පොලීසිය මඟින් කරගෙන පරීක්ෂණ අනුව තොරතුරු හෙළිවී ඇති අතර ඒ අනුව ඊයේ (18) වනදා මහනුවර මහරෝහලට සායනික ප්‍රතිකාර ලබා ගැනීමට පැමිණෙමින් සිටියදී හුංගම පොලීසියේ නිලධාරීන් කණ්ඩායමක් විසින් අත්අඩංගුවට ගෙන තිබේ. අදාළ පුද්ගලයා තංගල්ල මහ අධිකරණයට ඉදිරිපත් කිරීමට නියමිත අතර හුංගම පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=91114", "Category": null, "Parent URL": null}