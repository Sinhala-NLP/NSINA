{"Source": "Adaderana", "Timestamp": "July 31, 2019 11:51 am", "Headline": "පළාත් සභා ඡන්දය ඉල්ලා සත්‍ය ගවේශකයෝ ගොනුකළ පෙත්සම විභාගය ඉක්මන්වෙයි", "News Content": "කල් දමා තිබෙන පළාත් සභා ඡන්ද විමසීම වහා පවත්වන ලෙස මැතිවරණ කොමිසමට නියෝගයක් නිකුත් කරන මෙන් ඉල්ලා ගොනු කර ඇති පෙත්සමක් අගෝස්තු මස 27 වනදා විභාගය සඳහා කැඳවන ලෙස ශ්‍රේෂ්ඨාධිකරණය නියම කළේය. \"සත්‍යය ගවේෂකයෝ\" සංවිධානය විසින් ඉදිරිපත් කර තිබෙන මෙම පෙත්සම සැප්තැම්බර් මස 09 වන දා විභාගයට ගැනීම සඳහා කලින් ශ්‍රේෂ්ඨාධිකරණය දින නියම කර තිබුණි. එහෙත් එම සංවිධානයේ නීතිඥවරු මෝසමක් ඉදිරිපත් කරමින් මෙම නඩුව හදිසි කටයුත්තක් සේ සලකා කලින් දිනයක විභාගයට ගන්නා ලෙස ඉල්ලීමක් කළේය. ඒ අනුව පෙත්සම අගෝස්තු මස 27 වන දා විභාගයට ගන්නා ලෙස එල්.ටී.බී. දෙහිදෙණිය සහ එස්. තුරේයිරාජා යන මහත්වරුන්ගෙන් සමන්විත විනිසුරු මඩුල්ල නියම කළේය. පෙත්සම්කාර සත්‍ය ගවේෂකයෝ සංවිධානය කියා සිටින්නේ දිවයිනේ පළාත් සභා බොහෝමයක මැතිවරණය පැවැත්වීම රජය විසින් හිතාමතාම කල් දැමීම හේතුවෙන් ජනතාවගේ සර්වජන ඡන්ද අයිතිය උල්ලංඝනය වී ඇති බවයි. එම නිසා අදාළ මැතිවරණය කඩිනමින් පවත්වන ලෙස මැතිවරණ කොමිසමට නියෝගයක් නිකුත් කරන ලෙස පෙත්සම්කාර සංවිධානය ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=115413", "Category": null, "Parent URL": null}