{"Source": "Adaderana", "Timestamp": "December 14, 2018 08:51 pm", "Headline": "අර්බුදයට කඩිනම් විසඳුමක් දෙන්න", "News Content": "උද්ගතවී ඇති ගැටලුවට ජනාධිපති මෛත්‍රීපාල සිරිසේන මහතා අද(14) දිනය තුළ නිවැරදි විසඳුමක් ලබා නොදුනහොත් ලබන 17 වැනිදා ජන අරගලයක් ආරම්භ කරන බව එක්සත් ජාතික පක්ෂය පවසයි. අද පෙරවරුවේ අරලියගහ මන්දිරයේ පැවති මාධ්‍ය හමුවක දී එම පක්ෂයේ මන්ත්‍රීවරුන් මේ බව ප්‍රකාශ කළේය. මේ අතර ශ්‍රේෂ්ඨාධිකරණ තීන්දුවට ගරු කරමින් ආණ්ඩුවෙන් ඉවත්වන ලෙස එක්සත් ජාතික පක්ෂය, එක්සත් ජනතා නිදහස් සන්ධානයෙන් ඉල්ලීමක් කළේය. මෙහිදී වැඩිදුරටත් අදහස් දැක්වු පාර්ලිමේන්තු මන්ත්‍රී නලීන් බණ්ඩාර මහතා කියා සිටියේ, රටේ උත්තරීතර ලියවිල්ල ලෙස ගරු කරනු ලබන, ව්‍යවස්ථාවට ඒ ‍උත්තරීත්වය නැවත වතාවක් හිමි වු බවක්. එහිදී වැඩිදුරටත් අදහස් දැක්වූ මන්ත්‍රි මුජිබර් රහුමාන් මහතා මේ බව පැවසීය “ගම්මන්පිලලා වැනි දේශපාලන ජෝකර්ලාගේ ප්‍රකාශයන් ඔබ වැනි මාධ්‍යවේදීන් රූපවාහිණි නාලිකාවල දානවා, පත්තරවල දානවා. මෙවැනි අයගේ ප්‍රකාශ ප්‍රචාරය කොට ජනතාවගේ බුද්ධියට නිඟා නොකරන ලෙස මා ඉල්ලා සිටිනවා. ජනපති පත්කළේ එස්.බීලා, ඩිලාන්ලා, වීරවංශලා නොවෙයි. අපියි. අපි පත්කළ ජනාධිපති පිස්සු වැඩ කරන කොට අපිටත් දුකයි. රටේ ඉහලම පදවිය වන ජනාධිපති තනතුරේ ගරුත්වය ආරක්ෂා කරන මෙන් මා එතුමාගෙන් ඉල්ලා සිටිනවා. 2006 දී අපේ කොළඹමහ නගර සභා ලැයිස්තුව ප්‍රතික්ෂේප වුණා. ඒ ලැයිස්තුවේ මමත් සිටියා. අපි එදා ස්වාධීන කණ්ඩායමකට සහාය ලබාදී ඉම්තියාස් නම් ත්‍රිරෝද රථ රියදුරු මහතෙක් නගරාධිපති කළා. එතුමා වෘත්තියෙන් ත්‍රිරෝද රථ රියදුරෙක් වුනත් නගරාධිපති අසුනේ ගරුත්වය කෙලෙසුවේ නැහැ. අවුරුදු දෙකක් නම්බුකාර විදිහට රාජකාරි කළා. නමුත් අද සිරිසේන මහතා ජනාධිපති පුටුවේ ගෞරවය රකිනවාද ? ව්‍යවස්ථා විරෝධි, නීති විරෝධි ක්‍රියා සිදුකිරිමෙන් අනාගතයේ ජනාධිපතිටත් උසාවි ගානේ යන්නට සිදුවෙනවා. එදාට ඔය උපදේශකයින් කවුරුත් තනියට එන්නේ නැහැ. එදාට එන්නේ චතුරිකායි, දහම් සිරිසේනයි විතරයි. මේ ටික මතක තියාගෙන කටයුතු කරන මෙන් මා, අපි පත්කළ ජනාධිපතිවරයාගෙන් ඉල්ලා සිටිනවා.“", "URL": "https://sinhala.adaderana.lk/news.php?nid=100769", "Category": null, "Parent URL": null}