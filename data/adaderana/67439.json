{"Source": "Adaderana", "Timestamp": "December 28, 2016 12:50 pm", "Headline": "ඉන්දු - ලංකා ධීවර ගැටළු ගැන නිලධාරීන්ගේ සාකච්ඡාවක් හෙට", "News Content": "ඉන්දු - ශ්‍රී ලංකා දෙවන වටයේ ධීවර සාකච්ඡාවලට අදාළ නිලධාරී මට්ටමේ සාකච්ඡාවක් හෙට ආරම්භ වීමට නියමිතව තිබේ.අදාළ සාකච්ඡා ඉන්දියාවේදී පැවැත්වෙන බව ධීවර අමාත්‍යාංශය සඳහන් කළේය.ඒ අනුව මෙම සාකච්ඡාව සඳහා සහභාගී වීමට ධීවර අමාත්‍යාංශ ලේකම් මංගලිකා අධිකාරි මහත්මියගේ ප්‍රධානත්වයෙන් යුත් කණ්ඩායමක් ඉන්දියාව බලා පිටත්ව යාමට නියමිතය.ඉන්දු - ශ්‍රී ලංකා ධීවර ගැටලුවට ස්ථිර විසඳුම් සෙවීමේ අරමුණින් පැවැත්වෙන රාජ්‍ය තාන්ත්‍රික මට්ටමේ සාකච්ඡාවල දෙවන වටයේ සාකච්ඡා එළඹෙන 02 වැනිදා මෙරට දී පැවැත්වෙයි.එම සාකච්ඡා සඳහා ඉන්දීය විදේශ ඇමතිනි සුෂ්මා ස්වරාජ් මහත්මිය සහ ඉන්දීය ධීවර හා කෘෂිකර්ම අමාත්‍යවරයා ඇතුළු පිරිසක් එක්වීමට නියමිතය. මේ අතර මෙරට අත්අඩංගුවේ පසුවන ඉන්දීය ධීවරයින් විසි දෙනෙකු කඩිනමින් නිදහස් කිරීමට කටයුතු කරන බව ධීවර අමාත්‍ය මහින්ද අමරවීර මහතා පවසයි.අදාළ ධීවරයින් නිදහස් කරන ලෙස ඉන්දීය රජය විසින් ඉල්ලීම් සිදුකර ඇති අතර නීතිපතිවරයාගේ නිර්දේශ මත ඔවුන් නිදහස් කිරීමට පියවර ගන්නා බව මහින්ද අමරවීර අමාත්‍යවරයා ප්‍රකාශ කරයි.දෙරට අතර සුහදත්වය වර්ධනය කරගැනීමේ අරමුණින් මෙම පියවර ගන්නා බව ද අමාත්‍යවරයා සඳහන් කරයි.", "URL": "https://sinhala.adaderana.lk/news.php?nid=67439", "Category": null, "Parent URL": null}