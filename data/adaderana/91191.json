{"Source": "Adaderana", "Timestamp": "June 20, 2018 01:20 pm", "Headline": "ගල් අඟුරු අළුවලින් ටයිල් හදන කර්මාන්ත ශාලාවකට ප්‍රදේශවාසීන්ගේ විරෝධය", "News Content": "නොරොච්චෝලේ තාප විදුලි බලාගාරයෙන් ඉවත දමන ගල් අගුරු අළු බාවිතා කරමින් මුන්දලම නගරයට ආසන්නයෙන් ඉදිකිරීමට යෝජිත ටයිල් නිෂ්පාදන ආයතනයකට එරෙහිව අද (20) දින ප්‍රදේශවාසීන් විරෝධතා ව්‍යාපාරයක නිරත විය. යෝජිත ටයිල් කර්මාන්ත ශාලාව ඉදිරිපිටට එකතුවූ මහා සංඝරත්න ඇතුළු ආගමික නායකයින් එම ස්ථානයේදී ආගමික වතාවත් වල නිරත වී අනතුරුව පා ගමනින් මුන්දලම නගරයට පැමිණ විරෝධතාවයේ නිරත විය. මුන්දලම නගරයේ පිහිටි අයියනායක දේවාලය අසලදී පිරිස පොල් ගසා යේජිත කර්මාන්ත ශාලාවට විරෝධය පළ කර සිටියේය. මෙම කර්මාන්ත ශාලාව ඉදිකිරීමෙන් ප්‍රදේශයේ පරිසර විනාශ වන බවත්,ජන ජීවිතයට හානි සිදු විය හැකි බවත් විරෝධතාවයට එක්ව සිටි ආගමික නායකයින් සහ ගම්වාසීන් කියා සිටියේය. එම ස්ථානයට පැමිණි මුන්දලම ප්‍රදේශීය ලේකම් ශානක ප්‍රේමසූරිය මහතා කියා සිටියේ මෙම කර්මාන්ත ශාලාව ඉදිකිරීම සඳහා තමන්ගෙන් කිසිදු අවසරයක් ලබා ගෙන නොමැති බවය. පුත්තලම ප්‍රාදේශීය සභාවේ සභාපති අංජන සදරුවන් මහතා විරෝධතාවය අවසන් වීමෙන් පසුව එම ස්ථානයට පැමිණියේය. ඔහු කියා සිටියේ වර්ග අඩි 4000 කට වඩා ඉදිකිරීමක් කරන්නේ නම් අවසරය ලබා ගත යුත්තේ නාගරික සංවර්ධන අධිකාරියෙන් බවත්,එම අවසරය ලබා ගෙන නොමැති නිසා අදාළ කර්මන්ත ශාලාවේ ඉදිකිරීම් තාවකාලිකව අත්හිටුවීමට තමන් පියවර ගෙන ඇති බවත්ය. මුන්දලම නගරයේ කඩ සාප්පු වඩා කළු කොඩි ඔසවා තිබූ අතර,නගරයේ ආරක්ෂාවද තර කර තිබුණි.", "URL": "https://sinhala.adaderana.lk/news.php?nid=91191", "Category": null, "Parent URL": null}