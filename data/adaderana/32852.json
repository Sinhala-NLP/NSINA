{"Source": "Adaderana", "Timestamp": "March 30, 2013 12:44 pm", "Headline": "හැම වරදම බොදුබල සේනාවට බැර කිරීම විලාසිතාවක් වෙලා", "News Content": "හැම දෙයක්ම බොදුබල සේනාවට බැර කිරීම විලාසිතාවක් වෙලා පැපිලියාන ප්‍රදේශයේ රෙදිපිළි අලෙවිසැලකට සිදුකළ බව කියන පහරදීමට තම සංවිධානයේ කිසිදු සම්බන්ධයක් නැති බව බොදුබල සේනා සංවිධානය අවධාරණය කරයි. ඉතා අමිහිරි එසේම නොවිය යුතු සිද්ධියක් පැපිලියාන ප්‍රදේශයේ සිදුව ඇති බවත් එය සම්පූර්ණයෙන් හෙළාදකින බවත් එම සංවිධානයේ මහලේකම් ගලබොඩඅත්තේ ඥානසාර හිමියෝ පවසති. රට තුළත්, ජාත්‍යන්තරයෙත් නොමනා ආකාරයෙන් මෙවැනි ක්‍රියා සිදුවන බවත් එම සියලු ක්‍රියාවන් බොදුබල සේනාවට බැර කිරීමේ විලාසිතාවක් දක්නට ඇති බවත් උන්වහන්සේ පෙන්වාදෙයි. කෙසේ වුවද හලාල් සහතිකය මුල්කර ගනිමින් පසුගිය කාලයේදී බොදුබල සේනා සංවිධානය විවිධ වැඩසටහන් පවත්වන ලදී. අනතුරුව එම සහතිකය නිකුත් කිරීම අත්හිටුවීමත් සමග දිවයිනේ ප්‍රදේශ කිහිපයකින් ආගමික ගැටුම් ඇති වන ආකාරයේ සිද්ධීන් වාර්තා වූ අතර එම සිද්ධීන්වලට බොදුබල සේනා සංවිධානයේ සම්බන්ධයක් ඇතැයි යනුවෙන් සමාජය තුළ රාවයක් මතු විය. ඒ අනුව පැපිලියාන ප්‍රදේශයේ රෙදිපිළි අලෙවිසැලකට පෙරේදා එල්ල වූ බව කියන ප්‍රහාරයට ද බොදුබල සංවිධානයේ සම්බන්ධයක් ඇති බව යළිත් කතා බහට ලක්වූ අතර මාධ්‍ය හමුවක් පවත්වා අදාළ චෝදනාව සම්පූර්ණයෙන් ප්‍රතික්ෂේප කරන බව එම සංවිධානයේ මහලේකම් ගලබොඩඅත්තේ ඥාණසාර හිමියන් ඊයේ පවසන ලදී. මේ අතර පැපිලියාන ප්‍රදේශයේ ඇති වු කලහකාරී සිද්ධියට හේතුව තරුණයෙකු සහ බාලවයස්කාර දැරියක අතර ආදර සබඳතාවක් බව පොලිස් මාධ්‍ය ප්‍රකාශක පොලිස් අධිකාරි බුද්ධික සිරිවර්ධන මහතා ද පවසා තිබේ. පැපිලියාන ප්‍රදේශයේ රෙදිපිළි අලෙවිසැලකට පෙරේදා (28) රාත්‍රී කිසියම් පිරිසක් විසින් ගල්මුල් ප්‍රහාරයක් එල්ල කර තිබිණි. ඒ හේතුවෙන් අදාළ වෙළෙඳසැලට හානි සිදුවී ඇති අතර එක් අයෙකුට තුවාල සිදුවිය. පොලීසියේ මැදිහත් වීමෙන් ගැටුම්කාරී තත්ත්වය පාලනය කළ අතර සිද්ධියට සම්බන්ධ සියලුම පුද්ගලයින් නීතියේ රැහැනට හසුකරගන්නා බව බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති අනුර සේනානායක මහතා පැවසීය.", "URL": "https://sinhala.adaderana.lk/news.php?nid=32852", "Category": null, "Parent URL": null}