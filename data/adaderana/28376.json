{"Source": "Adaderana", "Timestamp": "October 18, 2012 07:26 am", "Headline": "පළවූ වාර්තාවල කිසිදු සත්‍යතාවයක් නැහැ", "News Content": "ඉන්දීය සංචාරයෙන් අනතුරුව රජය සමඟ යළි සාකච්ඡා ආරම්භ කරන බවට පළවූ වාර්තාවල කිසිදු සත්‍යතාවයක් නොමැති බව දෙමළ ජාතික සන්ධානය පවසයි. තම පක්ෂය විසින් රජයට යෝජනා කිහිපයක් ඉදිරිපත් කර ඇති බව එම සන්ධානයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍ර මහතා සඳහන් කළේය. එම යෝජනා සඳහා රජය මේ වන තෙක් කිසිදු ප්‍රතිචාරයක් දක්වා නොමැති බව ද ඒ මහතා පැවසීය. මේ නිසා අදාළ යෝජනා ක්‍රියාත්මක කරන තුරු දෙමළ ජාතික සන්ධානය රජය සමඟ සාකච්ඡා නොකරන බව සුරේෂ් ප්‍රේමචන්ද්‍ර මහතා කියා සිටියි. ඉන්දීය සංචාරයේ දී ශ්‍රී ලංකාවේ දැනට පවතින ගැටලු සම්බන්ධ‍යෙන් ඉන්දීය රජය දැනුවත් කළ බව ද ඒ මහතා සඳහන් කළේය. එම ගැටලු සම්බන්ධයෙන් ඉන්දීය රජයේ ප්‍රතිචාරය දෙස තම සන්ධානය බලා සිටින බව සුරේෂ් ප්‍රේමචන්ද්‍ර මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=28376", "Category": null, "Parent URL": null}