{"Source": "Adaderana", "Timestamp": "March 1, 2019 11:41 am", "Headline": "දකුණු අප්‍රිකාවේදී  ශ්‍රී ලංකාවට තවත් ජයක්", "News Content": "සංචාරක ශ්‍රී ලංකා කණ්ඩායම සහ දකුණු අප්‍රිකා ආරාධිත කණ්ඩායම අතර පැවති පුහුණු තරගයෙන් කඩුළු 6ක ජයක් හිමිකර ගැනීමට ශ්‍රී ලංකා කණ්ඩායම වුණි. ඒ ඊයේ (28) පැවති තරගයෙනි. තරගයේ කාසියේ වාසිය දිනූ දකුණු අප්‍රිකා ආරාධිත කණ්ඩායම ප්‍රථමයෙන් පන්දුවට පහරදීමට තීරණය කළේය. ඒ අනුව පිටියට පිවිසි ඔවුන් නියමිත පන්දුවාර 48කදී සියළු දෙනා දැවී රැස් කරගත් ලකුණු සංඛ්‍යාව 304කි. දකුණු අප්‍රිකා ආරාධිත කණ්ඩායම වෙනුවෙන් රෙනාඩ් වෑන් ටොන්ඩර් ලකුණු 164ක් රැස් කරගත්තේය. පන්දු යැවීමේදී ලසිත් මාලිංග ලකුණු 35කට කඩුළු 5ක් දවා ගැනීමට සමත් වුණි. ලකුණු 305ක ජයග්‍රාහි ඉලක්කයක් හඹා ගිය ශ්‍රී ලංකා කණ්ඩායම පන්දුවාර 40කදී කඩුළු 3ක් පමණක් දැවී පහසුවෙන් එම ඉලක්කය පසුකර ගියේය. ශ්‍රී ලංකාව වෙනුවෙන් අවිශ්ක ප්‍රනාන්දු පන්දු 46කදී හයේ පහර 3ක් සහ හතරේ පහර 9ක් සමඟින් රැස් කරගත් ලකුණු සංඛ්‍යාව 72කි. ඕෂධ ප්‍රනාන්දු පන්දු 48කදී රැස් කළ ලකුණු සංඛ්‍යාව 63කි. ඊට අමතරව කුසල් මෙන්ඩිස් ලකුණු 47ක් සහ උපුල් තරංග ලකුණු 45ක් රැස් කළේය.", "URL": "https://sinhala.adaderana.lk/news.php?nid=105267", "Category": null, "Parent URL": null}