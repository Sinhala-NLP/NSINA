{"Source": "Adaderana", "Timestamp": "February 17, 2012 05:01 pm", "Headline": "හෙරොයින් ජාවාරමකට අත්අඩංගුවට ගත් සැකකරු රීමාන්ඩ්", "News Content": "හෙරොයින් ජාවාරමක් සම්බන්ධව අත්අඩංගුවට ගෙන සිටි සැකකරුවෙකු මේ මස 28 වන දින දක්වා රක්ෂිත බන්ධනාගාරගත කරන ලෙස මාලිගාකන්ද මහේස්ත්‍රාත් අධිකරණය නියෝග කර තිබේ. ඛෙත්තාරාම පාරේ, ඛෙත්තාරාම විහාරය ඉදිරිපිට දි ඊයේ (16) රාත්‍රියේ අත්අඩංගුවට ගත් මෙම පුද්ගලයා 21 හැවිරිදි වියෙහි පසුවන්නෙකි. ත්‍රිරෝද රථයකින් පැමිණි මෙම පුද්ගලයා හෙරොයින් ජාවාරමක් සිදුකිරිමට සුදානම් වන මොහොතේ දි ඔහු සතුව තිබු හෙරොයින් ග්‍රෑම් 100 ප්‍රමාණයක් සමඟ සුරාබඳු මත්ද්‍රව්‍ය කාර්යාංශය මඟින් අත්අඩංගුවට ගෙන තිබේ. අත්අඩංගුවට ගත් සැකකරු හෙරොයින් තොගය සමඟ අද(17) පෙරවරුවේ මාලිගාකන්ද මහේස්ත්‍රාත් අධිකරණය වෙත ඉදිරිපත් කළ බව සුරාබඳු මත්ද්‍රව්‍ය කාර්යාංශය පවසයි. මෙසේ අත්අඩංගුවට ගත් සැකකරුගේ පියා ප්‍රබල මත්ද්‍රව්‍ය ජාවාරම්කරුවෙක් බවට සැලකෙන අතර මේ වන විට බන්ධනාගාරගතව සිටින එම පුද්ගලයා විසින් මෙම ජාවාරම මෙහෙයවන්නට ඇතැයි සැක කරන බව ද එම කාර්යාංශය සඳහන් කරයි.", "URL": "https://sinhala.adaderana.lk/news.php?nid=22196", "Category": null, "Parent URL": null}