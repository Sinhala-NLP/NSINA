{"Source": "Adaderana", "Timestamp": "January 25, 2012 12:21 pm", "Headline": "විකල්ප නෑ-එක්සත් ජාතික පක්ෂය පමණයි", "News Content": "තමන් තවදුරටත් එක්සත් ජාතික පාක්ෂිකයන් ලෙස මිස විකල්ප කණ්ඩායමක් නොවන බව පාර්ලිමේන්තු මන්ත්‍රීවරුන් වන එ.ජා.ප නියෝජ්‍ය නායක සජිත් ප්‍රේමදාස සහ හිටපු නියෝජ්‍ය නායක කරූ ජයසූරිය යන මහත්වරු පවසති. අද පැවති මාධ්‍ය හමුවකට එක්වෙමින් දෙදෙනා කියා සිටියේ එක්සත් ජාතික පක්ෂයේ විකල්ප කණ්ඩායමක් ගොඩනැඟීමට හෝ වෙනත් පක්ෂයක් ගොඩනැඟීමට කිසි සේත්ම අපේක්ෂා නොකරන බවයි. තමන් නායකත්වයට තරග කරනු ලැබුවේ ඒ මොහොතේ ජනමතය කෙරෙහි අවධානය යොමුකරමින් පක්ෂය රැකගැනීමට බව හිටපු නියෝජ්‍ය නායක කරූ ජයසූරිය මහතා එහිදී පෙන්වා දුන්නේය. එහෙත් නායකත්වය සම්බන්ධයෙන් පැවති තරගයෙන් පසුව මේවන විට තමන්ට එරෙහිව දිගින් දිගටම පළිගැනීම් සිදුවන බවත්,ඒ පිළිබඳ තමන් කනගාටුවට පත්වන බවත් ජයසූරිය මහතා සඳහන් කළේය. එක්සත් ජාතික පක්ෂය තුළ ශක්තිමත් හා හොඳ කණ්ඩායම් සිටින බවත්,රට වැටී ඇති අගාධයෙන් ගොඩගත හැක්කේ එක්සත් ජාතික පක්ෂයට පමණක් බවත් ඔහු අවධාරණය කළේය. එක්සත් ජාතික පක්ෂයේ සිරිකොත පක්ෂ මූලස්ථානයට එල්ල කළ ප්‍රහාරය තමන් හෙළාදකින බවත්,ඊට වගකිවයුත්තන්ට නිසි දඬුවම් හිමිවිය යුතු බවත් ජයසූරිය මහතා වැඩිදුරටත් කියා සිටියේය. මෙම මාධ්‍ය හමුවට එක්වූ සජිත් ප්‍රේමදාස මන්ත්‍රීවරයා කියා සිටියේ පක්ෂය තුළ කණ්ඩායම් සෑදීමට අපේක්ෂා නොකරන බවයි. රජය විසින් බොරුව වපුරමින් ගෙන යන වැඩපිළවෙලට එරෙහිව ජන බලය ගොඩනැඟීමට කටයුතු කරන බව ප්‍රේමදාස මහතා සඳහන් කළේය. විශ්ව විද්‍යාල පද්ධතිය මුළුමනින්ම කඩා වැටී තිබුණද රජය අවධානය යොමුකොට ඇත්තේ ඒවා නඟාසිටුවීමට නොව පුද්ගලීකරණයට බව මන්ත්‍රීවරයා සිහිපත් කළේය. ජීවන වියදම කොපමණ ඉහළ ගියත් සිසුන්ගේ ශිෂ්‍යාධාර මුදල් වැඩිකිරීමට කටයුතු නොකළ ආණ්ඩුව පුද්ගලික අධ්‍යාපන ආයතනවලට දෙන සහනාධාර වැඩිකර ඇති බව ඔහු පෙන්වා දුන්නේය. අධ්‍යාපන ක්ෂේත්‍රයට නන් අයුරින් දායකවන මැති ඇමතිවරුන් 13 දෙනකු සිටියද උසස් පෙළ ප්‍රතිඵල අර්බුදයේදී එහි වගකීම ගන්නට කිසිවෙකු හෝ නොවන බව ප්‍රේමදාස මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21629", "Category": null, "Parent URL": null}