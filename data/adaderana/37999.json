{"Source": "Adaderana", "Timestamp": "October 8, 2013 02:59 pm", "Headline": "දැන් අපි ඉන්නේ විපක්ෂයේ - ආණ්ඩුවේ ඉඳගෙන ධර්ම දේශනාවකටවත් යන්න බෑ", "News Content": "ජාතික හෙළ උරුමය විපක්ෂයට යෑමට අවශ්‍ය නොමැති බවත්, මේ වන විටත් තම පක්ෂය සිටින්නේ විපක්ෂයේ බවත් ජාතික හෙළ උරුමයේ සභාපති පූජ්‍ය අතුරලියේ රතන හිමි පවසයි. ආණ්ඩුවේ සිට විපක්ෂව කටයුතු කිරීම තුළින් ආණ්ඩුවේ වැඩකටයුතු සම්බන්ධයෙන් විමසිලිමත් විය හැකි බවද අද(08) කොළඹ පැවති මාධ්‍ය හමුවකදී උන්වහන්සේ පෙන්වා දෙන ලදී. කසිප්පු ව්‍යාපාරය නීත්‍යාණුකූල කර එමගින් ආදායමක් උපයාගත හැකි බව නියෝජ්‍ය මුදල් අමාත්‍ය සරත් අමුණුගම මහතා පසුගිය දිනක ප්‍රකාශ කර ඇති බවත්, ආණ්ඩුවේ භාණ්ඩාගාරය සඳහා මුදල් නොමැති වීම හේතුවෙන් කසිප්පු ව්‍යාපාරය නීත්‍යාණුකූල කිරීමට සූදානමින් සිටින බවත් රතන හිමියන් එම අවස්ථාවේදී සඳහන් කර සිටියේය. ගමටත් කසිප්පු බලපත්‍රයක් යන සංකල්පය මේ වන විට සමාජයට පැමිණ ඇති බවත්, මෙරටේ අවම වශයෙන් නීති විරෝධි ලෙස පවත්වාගෙන යන කසිප්පු පොළවල් 14.000 ක් ඇති බවත්, මේ සියල්ල ලියාපදිංචි කිරීම සඳහා සරත් අමුණුගම මහතා සුදානම් වන බවද එහිදී රතන හිමි කීවේය. තවද සරත් අමුණුගම මහතාගේ අමාත්‍යධූරය කාඩ්බෝඩ් ධූරයක් බවත්, නියම මුදල් ඇමතිවරයා වන්නේ පී.බී. ජයසුන්දර මහතා බවත් එහිදී උන්වහන්සේ කියා සිටියේය. තවද මෙරට සමාජය අන්ධ ගොලු බීරි සාමාජයක් බවට පත් වී ඇති බවද උන්වහන්සේ කීවේය. පසුගිය ජනාධිපතිවරණයේදී මතට තිත නමින් ජනාධිපති මහින්ද රජපක්ෂ මහතා ජනතාවගෙන් ඡන්දය ලබා ගත් බවත්, නමුත් හිරු දුටු කදෝපැණි මායාවක් මෙන් එය පත්වී ඇති බවත් පූජ්‍ය අතුරලියේ රතන හිමි සඳහන් කර සිටියේය. එසේම සමාජයේ බලවේග වලට වඩා ආණ්ඩුවේ ඇති බහුජාතික සමාගම් වල මුදල් බලවත් වී ඇති බවත්, මෙය පරාජය කිරීම සඳහා විශාල ජනතා අත්වැළක් අවශ්‍ය බවත් උන්වහන්සේ එම අවස්ථාවේදී සඳහන් කළේය. ජනාධිපති මහින්ද රජපක්ෂ මහතා මතට තිත සම්බන්ධයෙන් කතා කළද එවාටත් විරුද්ධව කසිප්පු ලියා පදිංචි කිරීමට සුදානමින් සිටින බවද රතන හිමියන් කියා සිටියේය. තවද තමන්ට මිට පසු අාණ්ඩුවේ සිටිමින් ධර්ම දේශනාවක් සඳහාවත් යාමට නොහැකි වෙයි බවද උන්වහන්සේ වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=37999", "Category": null, "Parent URL": null}