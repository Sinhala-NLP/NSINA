{"Source": "Adaderana", "Timestamp": "April 11, 2019 10:45 am", "Headline": "කැමරාවේ සනිටුහන් වුණ කළු කුහරය", "News Content": "අභ්‍යවකාශ ගවේෂණය සම්බන්ධයෙන් මානවයාට ඇත්තේ කිසිදා නොසන්සි‍දෙන ආශාවක්. එහි තවත් පියවරක් සනිටුහන් කරමින් අභ්‍යවකාශයේ කළු කුහරයක ඡායාරූපයක් කැමරාවට හසුකරගැනීමට විද්‍යාඥයන් පිරිසක් ඊයේ(10) සමත් විය. මානව ඉතිහාසයේ සුවිශේෂී සංධිස්ථානයක් සනිටුහන් කරමින් කළු කුහරයක් ඡායාරෑප ගත කිරීමට බටහිර විද්‍ය්ඥයන් පිරිසක් සමත්විය. මෙම දුර්ලභ ඡායාරූපය සටහන්ව තිබුණේ අමෙරිකාවේ ඇරිසෝනා, හවායි, මෙක්සිකෝ, චිලී, ස්පාඤ්ඤය සහ ඇන්ටාක්ටිකා යන කලාපවල පිහිටුවා ඇති ප්‍රබල ඉවෙන්ට් හොරයිසන් නම් දුරේක්ෂ පද්ධතියේයි. අදාළ සොයාගැනීම සම්බන්ධයෙන් පළමුවරට අනාවරණය කෙරුණේ අමෙරිකාවේ වොෂින්ටන්, බෙල්ජියමේ බ්‍රසල්ස්, චිලී හි සැන්තියාගෝ, චීනයේ ෂැන්හයි, තායිවානයේ තායිපේ සහ ජපානයේ තෝකියෝ යන නගරවලදී පැවැති සමගාමී මාධ්‍ය හමු අතරතුරයි. ක්ෂීරපථයට සමීප කන්‍යා මන්දාකිණි පද්ධතියට අයත් මෙසියර් 87 නම් දැවැන්ත කළු කුහරයක් මෙසේ ඡායාරූපගත වී තිබුණි. කළු පැහැ මධ්‍යයක් සහිතව රතු, කහ සහ සුදු පැහැයෙන් යුතු වළල්ලක් ලෙසින් එම කළු කුහරය දිස්විය. 2017 වසරේ අප්‍රේල් මාසයේදී රේඩියෝ දුරේක්ෂ 8ක් යොදාගනිමින් ස්ථාන හයකදී ලබාගත් දත්ත උපයෝගී කරගෙන මෙම සේයාරුව ලබාගත් බව සඳහන්. කළු කුහර යනු ප්‍රබල ගුරුත්වාකර්ෂණයක් සහිත අවකාශයක්. එහි ගුරුත්වාකර්ෂණය මගහැරීමට ආලෝකයට හෝ කිසිදු වස්තුවකට හැකියාවක් පවතින්නේ නැහැ. මෙසියර් 87 නම් කළු කුහරය පෘථිවියේ සිට ආලෝක වර්ෂ මිලියන 54ක් දුරින් පිහිටා ඇති අතර එය සූර්යා මෙන් බිලියන 6.5 ගුණයක විශාලත්වයෙන් යුතුයි.", "URL": "https://sinhala.adaderana.lk/news.php?nid=107811", "Category": null, "Parent URL": null}