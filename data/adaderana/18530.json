{"Source": "Adaderana", "Timestamp": "September 5, 2011 03:03 pm", "Headline": "හම්බන්තොට රෝහලේ ශල්‍යාගාරය අවදානම්", "News Content": "හම්බන්තොට රෝහලේ ශල්‍යාගාරයේ තත්ත්වය දැඩි අවදානමකට ලක්ව ඇතැයි රජයේ වෛද්‍ය නිලධාරීන්ගේ සංගමය පවසයි. මේ වන විට වායු පෙරණයක් සහිත තාක්ෂණික මෙවලම් එම ශල්‍යාගාරයේ භාවිතා නොකෙරෙන බව එම සංගමයේ සහකාර උප ලේකම් වෛද්‍ය සංකල්ප මාරසිංහ මහතා සඳහන් කළේය. රෝගීන් නිර්වින්දනය කිරීම සඳහා භාජනය කෙරෙන වායුන් ශල්‍යාගාරයේ පරිසරය තුළ මිශ්‍රවීම හේතුවෙන් එය වෛද්‍යවරුන්ට අහිතකර ප්‍රතිඵල ගෙන දෙන්නක් බව ඔහු පෙන්වා දෙයි. අදාළ ශල්‍යාගාරයේ සේව‍ය කරන වෛද්‍යවරුන්ගෙන් බොහෝ දෙනෙකුගේ අක්මාව සම්බන්ධ එන්සයිම ක්‍රියාකාරීත්වය අනතුරුදායක ලෙස ඉහළ ගොස් ඇති බව වෛද්‍ය සංකල්ප මාරසිංහ මහතා සඳහන් කළේය. මේ හේතුවෙන් වහාම වායු පෙරණයක් සහිත තාක්ෂණික මෙවලම් හම්බන්තොට රෝහලේ ශල්‍යාගාරයට ලබා දිය යුතු බව ඔහු වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=18530", "Category": null, "Parent URL": null}