{"Source": "Adaderana", "Timestamp": "September 16, 2017 09:02 pm", "Headline": "විදුලිය දෙන්න  ත්‍රිවිධ හමුදාව සූදානම්", "News Content": "විදුලි සැපයුම අඛණ්ඩව පවත්වාගෙන යාම සඳහා සහයවීමට ත්‍රිවිධ හමුදා සාමාජිකයින් 153 දෙනෙකු සූදානම් කර පවතින බව යුද හමුදා මාධ්‍ය ප්‍රකාශක මේජර් ජෙනරාල් රොෂාන් සෙනෙවිරත්න මහතා පවසයි. ඔහු පවසන්නේ ඉල්ලීමක් ඉදිරිපත් වූවහොත් ඕනෑම අවස්ථාවක මෙම ත්‍රිවිධ හමුදා සාමාජිකයින්ගේ සහයෝගය විදුලි බල මණ්ඩලයට ලබා දෙන බවයි. ආරක්ෂක කටයුතු සඳහා හෝ විදුලි සම්ප්‍රේෂණ කටයුතු සඳහා මෙම සාමාජිකයින්ගේ සහයෝගය ලබා දෙන බව යුද හමුදා මාධ්‍ය ප්‍රකාශකවරයා සඳහන් කළේය. මේ අතර විදුලි සේවකයින් ආරම්භ කර ඇති වර්ජනය මේ වන විටත් ක්‍රියාත්මක වේ. අද(16) පස්වරුවේ මාධ්‍ය හමුවේ අදහස් දක්වමින් විදුලි සේවකයින් සඳහන් කළේ කිසිඳු ආකාරයකින් මෙම වර්ජනය මර්දනය කිරිමට කටයුතු නොකරන ලෙසයි.", "URL": "https://sinhala.adaderana.lk/news.php?nid=77624", "Category": null, "Parent URL": null}