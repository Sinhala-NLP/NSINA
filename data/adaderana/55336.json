{"Source": "Adaderana", "Timestamp": "November 26, 2015 02:56 pm", "Headline": "කුමාර් වෙනුවෙන් සත්‍යග්‍රහයක්", "News Content": "පෙරටුගාමී සමාජවාදී පක්ෂයේ දේශපාලන මණ්ඩල සභික කුමාර් ගුණරත්නම් මහතා නිදහස් කරන ලෙස ඉල්ලා එම පක්ෂයේ ක්‍රීයාකාරීන් පිරිසක් සත්‍යග්‍රහයක් ආරම්භ කර තිබේ.කුමාර් ගුණරත්නම් මහතාගේ සහෝදරිය ඇතුළු පිරිසක් කෑගල්ල නගරයේදී අද පෙරවරුවේ මෙම සත්‍යග්‍රහය ආරම්භ කර ඇත. කුමාර් ගුණරත්නම් මහතා රටින් පිටුවහල් නොකරන ලෙසත් ඔහුට මෙරට ජීවත් වීමට ඇති අයිතිය සහ දේශපාලනය කිරීමට ඇති අයිතිය තහවුරු කරන ලෙසත් ඉල්ලමින් මොවුන් මෙම සත්‍යග්‍රහයේ නිරත වන බව සඳහන්ය.මේ අතර කුමාර් ගුණරත්නම් මහතා නිදහස් කරන ලෙස ඉල්ලමින් බදුල්ල බස් නැවතුම්පල ඉදිරියේද පෙරටුගාමී සමාජවාදී පක්ෂයේ ක්‍රියාකාරීන් පිරිසක් අද දහවල් සත්‍යග්‍රහයක නිරත වු බව අද දෙරණ වාර්තාකරු පැවසුවේය.ආගමන - විගමන නීති උල්ලංඝණය කිරීමේ චෝදනාව මත කුමාර් ගුණරත්නම් මහතා පසුගියදා අත්අඩංගුවට ගැනුණු අතර අධිකරණයට ඉදිරිපත් කළ ඔහු හෙට දිනය දක්වා රක්ෂිත බන්ධානාගාර ගත කර ඇත.", "URL": "https://sinhala.adaderana.lk/news.php?nid=55336", "Category": null, "Parent URL": null}