{"Source": "Adaderana", "Timestamp": "July 30, 2013 07:40 am", "Headline": " පුංචි ආණ්ඩු පාලකයින්ගේ අපරාධ වෙනුවෙන් නීතිඥ සංගමය පෙනී සිටියි", "News Content": "ප්‍රාදේශීය දේශපාලනඥයින් විසින් සිදුකරන අපරාධ සම්බන්ධයෙන් අගතියට පත් වන පාර්ශවයන් වෙනුවෙන් පෙනී සිටීමට ශ්‍රී ලංකා නීතීඥ සංගමය තීරණය කර තිබේ. ශ්‍රී ලංකා නීතීඥ සංගමයේ විධායක සභාවේ දී මේ පිළිබඳ අවසන් එකඟතාවයකට පැමිණ ඇති බව සඳහන්ය. පසුගිය දිනවල දිවයිනේ බොහෝ ප්‍රදේශවලින් ප්‍රාදේශීය දේශපාලනඥයන් විසින් සිදුකරන අපරාධ පිළිබඳ තොරතුරු මාධ්‍යය විසින්ද වාර්තා කර තිබුණි. විශේෂයෙන්ම සාමාන්‍ය ජනතාව ප්‍රාදේශීය දේශපාලනඥයන්ගේ ගොදුරක් බවට පත් වන අවස්ථා මෙහිදි දැකගැනීමට හැකිවිය. ප්‍රාදේශීය දේශපාලනඥයින්ට පවතින බිය නිසාත්, නීතීය පිළිබඳ වැඩි වැටහීමක් නොමැතිකම හේතුවෙනුත් සාමාන්‍ය ජනතාව ඇතැම් අවස්ථා වලදී මේ සම්බන්ධයෙන් පොලිසිය හෝ අංශ වලට දැනුවත් කිරීමට මැලිකමක් දක්වන අවස්ථා ද පවතියි. මෙම තත්ත්වය පිළිබඳව අවධානය යොමුකළ නීතීඥ සංගමය ඕනෑම දේශපාලන පක්ෂයක ප්‍රාදේශිය දේශපාලනඥයින්ගෙන් සාමාන්‍ය ජනතාවට සිදුවන හිරිහැර සහ කරදරවලට එරෙහිව ඔවුන්ට නීතීමය ආධාර සැපයීමට තීරණය කර තිබේ. කොළඹින් පිට පළාත් සඳහා ශ්‍රී ලංකා නීතීඥ සංගමයේ ශාඛා සංවිධාන වලින් එක් නීතීඥයෙකු හෝ දෙදෙනෙකු අදාළ කටයුතු සඳහා පත් කිරීමට ද නීතීඥ සංගමය තීරණය කර ඇති බව එම සංගමයේ විධායක සාමාජිකයෙක් අද දෙරණ සමඟ සඳහන් කළේය. මේ අතර දැරණියගල, නූරි වතුයායේ දැනට පවතින තත්ත්වය පිළිබඳව ජනතාව දැනුවත් කිරීමට ශ්‍රී ලංකා නීතීඥ සංගමය තීරණය කර තිබේ. විශේෂයෙන්ම දැරණියගල ප්‍රාදේශීය සභාවේ හිටපු සභාපති අනිල් චම්පික විජේසිංහ මහතා හෙවත් අතකොටාගේ බියවැද්දීම් වලට ලක් වු පුද්ගලයින් සභාපතිවරයාට බියෙන් ඔහුට විරුද්ධව නීතිමය ක්‍රියාමාර්ග නොගන්නා බවට ද වාර්තා වී ඇති බව එම සංගමය පවසයි. මේ නිසා එම ප්‍රදේශයේ ජනතාවට නීතිමය ආධාර ලබාදීම සඳහා කණ්ඩායමක් එම ප්‍රදේශයට පිටත් කර හැරීමට තීරණය කළ බව ද ශ්‍රී ලංකා නීතීඥ සංගමය කියා සිටියි.", "URL": "https://sinhala.adaderana.lk/news.php?nid=36208", "Category": null, "Parent URL": null}