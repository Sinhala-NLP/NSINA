{"Source": "Adaderana", "Timestamp": "February 25, 2015 04:36 pm", "Headline": "උමා ඔය ව්‍යාපෘතියට මොකද වෙන්නේ? සමන්ත ජනපතිගෙන් අහයි ", "News Content": "ජනතාවගෙන් එල්ල වූ දැඩි විරෝධය හමුවේ ‍ඌව පළාත් සභාවේදී සම්මත කර ගත් යෝජනාවට අනූව මේවන විට අතරමඟ නතර කර තිබෙන උමාඔය බහුකාර්ය ව්‍යාපෘතියේ ඉදිරි කටයුතු ගැන දැනුවත් කරන්නැයි ඉල්ලා ජනාධිපති මෛත්‍රිපාල සිරිසේන මහතා වෙත ලිපියක් යවා තිබේ.ඌව පළාත් සභාවේ ජවිපෙ මන්ත්‍රී සමන්ත විද්‍යාරත්න විසින් ජනාධිපතිවරයා වෙත යවන ලද එම ලිපිය මගින් ඔහු ඉල්ලා සිටි‍න්නේ මහවැලි නියෝජ්‍ය අමාත්‍ය වසන්ත අළුවිහාරේ මැතිතුමාගේ මුලිකත්වයෙන් පැවති විශේෂ සාකච්ඡාවකදී ද පෙරකී යෝජනාව සම්මත වූ බැවින් එහි වත්මන් ප්‍රගතිය ගැන දැනුවත් කරන ලෙසයි.පළාත් සභා මන්ත්‍රීවරයා ජනාධිපතිවරයා වෙත යැවූ ලිපිය වැඩිදුරටත් පහත පරිදිය. ගරු ජනාධිපති, මෛත්‍රීපාල සිරිසේන මැතිතුමා, ජනාධිපති කාර්යාලය, කොළඹ 01.ගරු ජනාධිපති තුමනි,ඌමාඔය බහුකාර්ය ව්‍යාපෘතියේ කටයුතු සම්බන්ධව උමාඔය බහුකාර්ය ව්‍යාපෘතිය නිසි අධ්‍යයනයකින් තොරව, නීති විරෝධීව ආරම්භ කළ ව්‍යාපෘතියකි. එමගින් අපේක්ෂිත අරමුණු ඉටු නොවන බවටත්, ව්‍යාපෘතිය කළහොත් බරපතළ පාරිසරික හා ආර්ථික, සමාජීය හානි රටට සිදුවන බවටත් අප ඇතුළු විද්වතුන් මත පළ කර තිබේ. 2015.02.05 වන දින ඌව පළාත් සභාවේදි මෙම ව්‍යාපෘතිය තාවකාලිකව අත්හිටුවා එහි පුළුල් විද්‍යානුකූල පරික්ෂණයක් කළ යුතු බවට ගෙන ආ යෝජනාව ඒකමතිකව සම්මතවිය. 2015.02.06 වන දින බදුල්ල දිස්තික් ලේකම් කාර්යාලයේදී දේශපාලන නායකත්වය, අදාළ නිලධාරින්, ව්‍යාපෘතියෙන් අවතැන්ව හා අලාභහානි වලට මුහුණදුන් ජනතාව සම්බන්ධ වූ විශේෂ රැස්විමේදී ද පෙර යෝජනාවම සම්මත විය.2015.02.12 වන දින මහවැලි අධිකාරියේදි මහවැලි නියෝජ්‍ය අමාත්‍ය වසන්ත අළුවිහාරේ මැතිතුමාගේ මුලිකත්වයෙන් පැවති විශේෂ සාකච්ඡාවේදි ද පෙරකී යෝජනාව සම්මතවිය.ඒ අනුව එම යෝජනාවේ වත්මන් ප්‍රගතිය අප වෙත දන්වන ලෙස කාරුණිකව ඉල්ලා සිටිමි. එහි,පත්කළ විද්වත් කමිටුව කවුරුන්ද යන්නත්, ඔවුන්ගේ සුදුසුකම් කවරේද යන්නත්,පරීක්ෂණ පවත්වන කාලසීමාවන් කවරේද යන්නත්,පරීක්ෂණය පවත්වද්දී අප පෙරකි යෝජනා සම්මත කළ ස්ථානවලදී ඉල්ලීම් කළ පරිදි පරීක්ෂණ පැවැත්වීමට ප්‍රථම පරීක්ෂණයට භාජනය කෙරෙන විෂයපථය, සිමාවන් පිළිබඳව අප සමඟ සාකච්ඡා කරන්නේ කවදාද යන්නත්,මෙම පරීක්ෂණයෙන් අනතුරුව එම වාර්තාව ප්‍රසිද්ධ කොට ඊට ජනතා අදහස් යෝජනා ද රැගෙන ඒ පිළිබඳ එම ජනතාව සමඟ සාකච්ඡා මණ්ඩපයක් පැවැත්වීමට පෙර එකඟවූ පරිදි කටයුතු කිරීමට සුදානම්ද යන්නත්, යෝජනාව අත්හිටුවා ඇති කාලවකවානුවේ අනාතවු හා හානි වලට මුහුණදුන්, අසරණවූ ජනකොටස් වලට සහන සැලසීමට සකස්කර ඇති වැඩපිළිවෙළ කවරේද යන්නත්,ව්‍යාපෘතියේ සේවය කළ කම්කරුවන් ඇතුළු සේවකයන්ට ඉදිරි මාස කීපයේ සලසා ඇති සහන කවරේද? යන්නත්,විස්තරාත්මකව ලබාදීමට කාරුණික වන ලෙස ඉල්ලමි. මෙහිදි ඔබතුමා සහය ලබාදෙන්නේ නම් එය ඉතා අගය කොට සලකමි.", "URL": "https://sinhala.adaderana.lk/news.php?nid=49584", "Category": null, "Parent URL": null}