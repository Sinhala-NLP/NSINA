{"Source": "Adaderana", "Timestamp": "January 10, 2014 02:30 pm", "Headline": "ජනාධිපති විමර්ශන ඒකකයේ නමත් විකුණන් කාලා", "News Content": "ජනාධිපති විමර්ශන ඒකකයේ නිලධාරියෙකු බව පවසමින් මුදල් වංචා කිරීමේ සිද්ධියක් සම්බන්ධයෙන් කාන්තාවක සහ තවත් පුද්ගලයෙකු කොළඹ අපරාධ කොට්ඨාසය මගින් අත්අඩංගුවට ගෙන තිබේ. හලාවත ප්‍රදේශයේ පදිංචිකරුවෙකුගෙන් රුපියල් ලක්ෂ 5ක මුදලක් සැකකරුවන් විසින් වංචා කර ඇති බව පොලීසිය පවසයි. රජයේ ඉඩමක් අයථා ගනුදෙනුවකින් ලබාගෙන ඇති බවට චෝදනා කර ඇති අතර ඒ සම්බන්ධයෙන් විමර්ශන නොකර සිටීමට අවශ්‍ය නම් රුපියල් ලක්ෂ පහක මුදලක් ගිණුමක තැන්පත් කරන ලෙස පැමිණිලිකරුට දුරකථනය ඔස්සේ දැනුම් දී ඇති බව සඳහන් වෙයි. ඒ අනුව අදාළ පුද්ගලයා රුපියල් ලක්ෂ 5ක මුදලක් තැන්පත් කර තිබේ. කෙසේ වෙතත් තමා වංචාවකට හසුවී ඇති බව වටහාගත් පැමිණිලිකරු මේ සම්බන්ධයෙන් පොලීසියට පැමිණිලි කර තිබේ. ඒ අනුව කොළඹ අපරාධ කොට්ඨාසය විසින් විමර්ශන ආරම්භ කර ඇති අතර ජනාධිපති විමර්ශන ඒකකයේ බව පවසමින් දුරකථන ඇමතුම් ලබාදුන් පුද්ගලයා රක්ෂිත බන්ධනාගාර ගතව සිටින දංකොටුව ප්‍රදේශයේ පදිංචිකරුවෙකු බවට අනාවරණය කරගෙන ඇති බව සඳහන් වෙයි. කෙසේ වෙතත් පැමිණිලිකරු විසින් තැන්පත් කරන ලද රුපියල් ලක්ෂ පහක මුදල ලබාගෙන ඇත්තේ බන්ධනාගාර ගතව සිටින පුද්ගලයාගේ බිරිඳ සහ තවත් පුද්ගලයෙකු විසින් බව පොලීසිය සඳහන් කරයි ඒ අනුව ඔවුන් දෙදෙනා අත්අඩංගුවට ගෙන ඇති අතර අද(10) මාරවිල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=40244", "Category": null, "Parent URL": null}