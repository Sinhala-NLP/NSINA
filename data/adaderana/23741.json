{"Source": "Adaderana", "Timestamp": "April 23, 2012 12:57 pm", "Headline": " රිසානා නෆීක් වෙනුවෙන් ලියවිලි හැදූ විත්තිකරුට අදත් ඇප නෑ", "News Content": "සෞදි අරාබියේ දී මරණ දණ්ඩනයට ලක්ව සිටින රිසානා නෆීක් නැමැත්තිය විදේශ ගත කිරීමට ආධාර අනුබල දීම සිදු කළ බව කියන විත්තිකරු අද කොළඹ මහාධිකරණය වෙත ඉදිරිපත් කෙරුණි. එහි දී විත්තිකරු වෙනුවෙන් සිදු කළ ඇප ඉල්ලීම ප්‍රතික්ෂේප කළ මහාධිකරණ විනිසුරු සුනිල් රාජපක්ෂ මහතා, විත්තිකරු ජුනි මස 16 වැනි දින දක්වා තවදුරටත් රක්ෂිත බන්ධනාගාර ගත කිරීමට නියෝග කළේය. රිසානා නෆීක් නැමැත්තිය විදේශ ගත කිරීම සඳහා කූට ලේඛන සකස් කිරීම ඇතුළු චෝදනා කිහිපයක් සම්බන්ධයෙන් නීතීපතිවරයා වි‍සින් අදාළ විත්තිකරුට එරෙහිව නඩු පවරා තිබුණි. එම සිද්ධියට අදාළ සැකකරුවන් දෙදෙනෙකු මීට පෙර වරද පිළිගත් අතර ඔවුන්ට මහාධිකරණය විසින් දඬුවම් නියම කරන ලදී.", "URL": "https://sinhala.adaderana.lk/news.php?nid=23741", "Category": null, "Parent URL": null}