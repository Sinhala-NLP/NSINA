{"Source": "Adaderana", "Timestamp": "August 29, 2019 03:19 pm", "Headline": "අල්ලස් චෝදනා ලැබූ රාජ්‍ය නිලධාරීන් 2ක් ඇප මත මුදාහරී", "News Content": "අල්ලස් පනත යටතේ චෝදනා ලබා සිටින හිටපු දුම්රිය සාමාන්‍යධිකාරිවරයකු වන පී.පී විජේසේකර සහ හිටපු දුම්රිය වාණිජ අධිකාරිවරයකු වූ විජය සමරසිංහ යන මහත්වරුන්ට අධි චෝදනා පත්‍ර භාරදීමෙන් පසුව ඔවුන් ඇප මත මුදාහැරීමට කොළඹ මහාධිකරණය අද(29) නියෝග කළේය. අල්ලස් කොමිසම විසින් ගොනුකර තිබූ මෙම අධිචෝදනා පත්‍ර කොළඹ මහාධිකරණ විනිසුරු ගිහාන් කුලතුංග මහතා ඉදිරියේ විත්තිකරුවන්ට භාරදීම සිදු කෙරුණි. අනතුරුව එක් එක් විත්තිකරු රුපියල් 50,000 ක මුදල් ඇප සහ රුපියල් ලක්ෂ 5 ක් බැගින් වූ ශරීර ඇප දෙකක් මත මුදා හැරීමට මහාධිකරණ විනිසුරුවරයා නියම කළේය. අනතුරුව නඩු විභාගය නොවැම්බර් මස 8 වනදා සිදුකිරීමට විනිසුරුවරයා නියම කළේය. දුම්රිය දෙපාර්තමේන්තුවේ ස්ථාවර හා ජංගම භෝජනාගාර පවත්වාගෙන යාමේ ටෙන්ඩරය ලබා ගෙන සිටි ජිලාන් ද සිල්වා නැමැති පුද්ගලයාට 2011 වසරේ පෙබරවාරි මස පළමු වනදා සිට වසරක කාලයක් නීතියට පටහැනි ආකාරයෙන් එම භෝජනාගාර කටයුතු පවත්වාගෙන යාම සඳහා අවශ්‍ය නිර්දේශය නීති විරෝධී ලෙස ලබාදීම තුළින් අල්ලස් පනත යටතේ වරදක් සිදුකර ඇතැයි චෝදනා කොට අල්ලස් කොමිසම විසින් විත්තිකරුවන් දෙදෙනාට එරෙහිව මෙම නඩුව ගොනුකර තිබුණි.", "URL": "https://sinhala.adaderana.lk/news.php?nid=117780", "Category": null, "Parent URL": null}