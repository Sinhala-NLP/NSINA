{"Source": "Adaderana", "Timestamp": "June 27, 2019 08:41 pm", "Headline": "නිධන් හැරූ කතක් ඇතුළු පුද්ගලයින් 14ක් අත්අඩංගුවට", "News Content": "මුලතිව්, පුදුකුඩිඉරිප්පු, ශිවනගර් ප්‍රදේශයේ නිධන් හැරීම සිදුකළ කාන්තාවක් ඇතුළු පුද්ගලයින් 14 දෙනෙකු අද(27) උදැසන අත්අඩංගුවට ගත් බව පුදුකුඩිඉරිප්පු පොලිසිය පවසයි. පොලිසිය පැවසූවේ ලද තොරතුරක් මත අදාළ ප්‍රදේ‍ශයේ නිධන් හැරීම සිදුකළ පුද්ගලයින් 14 දෙනෙකු නිධන් සෙවීමට යොදාගන්නා ස්කෑනර් යන්ත්‍රයක්, ඇතුළු උපකරණ රැසක් සමඟ එලෙස අත්අඩංගුවට ගත් බවයි. සැකකරුවන් සතුව තිබි මෝටර් රථ තුනක්ද අත්අඩංගුවට ගෙන ඇති බවද පොලිසිය සදහන් කළේය. අත්අඩංගුවට ගත් සැකකරුවන් දඹුල්ල, ගලේවෙල, මාතර, මඩකලපුව, මුලතිව් හා යාපනය ප්‍රදේශ‍යේ පදිංචිකරුවන් පිරිසක් වන බවද පොලිසිය පැවසීය. පොලිසිය පැවසූවේ අත්අඩංගුවට ගත් පිරිස මුලතිව් මහේස්ත්‍රාත් අධිකරණයට ඉදිරිපත් කිරීමට නියමිත බවයි. සිද්ධිය සම්බන්ධයෙන් පුදුකුඩිඉරිප්පු පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=112898", "Category": null, "Parent URL": null}