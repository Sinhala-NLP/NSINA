{"Source": "Adaderana", "Timestamp": "January 21, 2016 02:50 pm", "Headline": "ඇඹිලිපිටියේ වාර්තාව ගැන මාධ්‍ය ප්‍රකාශක නිහඩ ඇයි?", "News Content": "ඇඹිලිපිටිය සිද්ධිය සම්බන්ධ‍යෙන් නියෝජ්‍ය පොලිස්පතිවරයෙකු වාර්ථාවක් ඉදිරිපත් කර තිබුණද මේ වන තෙක් පොලිස් මාධ්‍ය ප්‍රකාශකවරයා ඒ පිළිබද කිසිදු ප්‍රකාශයක් කර නොමැති බව නිදහස් මවිබිමේ නීතීඥයන්ගේ සංගමයේ ලේකම් සාගර කාරියවසම් මහතා පවසයි.නීතීඥ සංවිධාන එකමුතුව විසින් සංවිධානය කරන ලද පොලිස් බලය යොදා ගෙන කරනු ලබන ජනතා මර්දනය පිළිබද අදහස් ඉදිරිපත් කිරීමේ මාධ්‍ය සාකච්ඡාවට එක් වෙමින් ඒ මහතා මේ බව ප්‍රකාශකර තිබේ.මේ සිද්ධිය සම්බන්ධයෙන් තවමත් කිසිදු ආකාරයක නීතිමය පියවරක් ගෙන නොමැති බවත්, වැරදිකරුවන් තවමත් නිදැල්ලේ බවත්, මෙය පොලිස් රාජ්‍යයකට පරිවර්තනය වීමේ මූලික පියවරක් බවත් ඒ මහතා පවසයි.මෙය පොලීසිය විසින් ජනතාව මර්ධනය කිරීමේ හෝ යටපත් කිරීමේ ක්‍රියාවලියක් බවත්, පොලිස් මාධ්‍ය ප්‍රකාශකවරයා කලු කබායක් ඇඳ නීති වැඩ කිරීමට යන බවද ඒ මහතා වැඩි දුරටත් ප්‍රකාශකර තිබේ.මෙහිදී අදහස් දක්වන ප්‍රගතිශීලී ජාතික එකමුතුවේ අනුරුද්ධ පොල්ගම්පල මහතා පෙන්වා දෙන්නේ රාජිත සේනාරත්න සහ සජිත් ප්‍රේමදාස යන අමාත්‍යවරුන් විසින් සිදු කළ වංචාවන් සම්බන්ධයෙන් එෆ්.සී.අයි.ඩී. යට පැමිණිලි ඉදිරිපත් කළද ඒවා ප්‍රතික්ෂේප කළ බවයි.නමුත් පැවති රජයේ නියෝජිතයන්ට එකී තත්ත්වයන් නිසි ආකාරව සිදු වන බවත් පවතින රජයේ නියෝජිතයන්ට එය එසේ නොවන බවත් ඒ මහතා වැඩිදුරටත් ප්‍රකාශකර තිබේ.මේ අතර පොලීසිය විසින් අත්තනෝමතිකව ක්‍රියාකරමින් සිටින බවත්,පොලිස් කොමිසමක් පත් කරමින් රජය විසින් ප්‍රකාශකර සිටියේ පොලීසියට බලපෑම් නොකරමින් නිදහස් පොලිස් සේවයක් පවත්වාගෙන යාමට ඉඩ කඩ ලබා දෙන බවක් යයි මෙම මාධ්‍ය හමුවට එක් වූ නිදහස් මවිබිමේ නීතීඥයන්ගේ සංගමයේ විධායක සභික මේජර් අජිත් ප්‍රසන්න මහතා ප්‍රකාශකර සිටියේය.නමුත් පොලීසිය විසින් අමු අමුවේ නීතිය උල්ලංඝණය කරන විට රජය නිහඩ ප්‍රතිපත්තියක් ගෙන යාමෙන් පැහැදිලි වන්නේ නිදහස් පොලිස් සේවයක් පවත්වාගෙන යාමට ඉඩ කඩ ලබා දී ඇති බවක් ද යන්න සැක සහිත බව ඒ මහතා පෙන්වා දෙයි.", "URL": "https://sinhala.adaderana.lk/news.php?nid=56528", "Category": null, "Parent URL": null}