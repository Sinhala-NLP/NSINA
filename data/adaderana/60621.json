{"Source": "Adaderana", "Timestamp": "May 30, 2016 03:38 pm", "Headline": "  රාජ්‍ය නිලධාරීන්ට එරෙහිව දැඩි පියවර", "News Content": "යම් ප්‍රදේශයක ඇළ රක්ෂිත සහ ගංඟා රක්ෂිතයන්ට හානි වන අයුරින් අනවසර ඉදිකිරීම් හෝ පරිසර හානි සිදු වුවහොත් එම ප්‍රදේශවල සිටින වගකිව යුතු රාජ්‍ය නිලධාරීන්ට එරෙහිව දැඩි පියවර ගන්නා බව ජනාධිපති මෛත්‍රිපාල සිරිසේන මහතා පවසයි.ජනාධිපතිවරයා අවධාරණය කළේ තම වගකීම නිසි ලෙස ඉටු කරන රාජ්‍ය නිලධාරීන් ආරක්ෂා කිරීමට රජය කැපවී සිටිනවා සේම රාජකාරිය නිසි ලෙස ඉටුනොකරන නිලධාරීන්ට එරෙහිව පියවර ගැනීමට රජය පසුබට නොවන බවයි.ලෝක පරිසර දිනයට සමගාමීව ක්‍රියාත්මක කරන ජාතික පරිසර සතිය ප්‍රකාශයට පත් කිරීමේ උත්සවයට එක්වෙමින් ජනාධිපති මෛත්‍රිපාල සිරිසේන මහතා මේ බව ප්‍රකාශ කර තිබේ.ශ්‍රී ලංකාව ස්වභාවික සම්පත් ආරක්ෂා කිරීම සහ ජෛව විවිධත්වයේ ගුණාත්මක භාවය පිළිබඳ කීර්තිමත් ඉතිහාසයක් ඇති රටක් වුවත් පසුගිය දශක කිහිපය තුළ දේශපාලඥයින්ගේ අත්තනෝමතික ක්‍රියාකාරකම් හේතුවෙන් සිදු වූ පරිසර විනාශය අතිමහත් බව ජනාධිපතිවරයා ප්‍රකාශ කර ඇත.ජාතික පරිසර සතියේ ක්‍රියාකාරකම්වලට දායකවීම පරිසර අමාත්‍යාංශයට පමණක් සීමා වු වගකීමක් නොවන අතර රාජ්‍ය, පෞද්ගලික, පාසල් දරුවන් සහ පොදු ජනතාව ද ඊට සක්‍රීය දායකවිය යුතු බව ජනාධිපතිවරයා අවධාරණය කළේය.අද(30) සිට ජුනි මස 05 වනදා දක්වා වූ සතිය ජාතික පරිසර සතිය ලෙස ප්‍රකාශයට පත් කර ඇති අතර ඒ හා සමගාමීව ද්වීපව්‍යාප්තව පරිසර වැඩසටහන් රැසක් ද සංවිධානය කර තිබේ.", "URL": "https://sinhala.adaderana.lk/news.php?nid=60621", "Category": null, "Parent URL": null}