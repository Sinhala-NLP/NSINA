{"Source": "Adaderana", "Timestamp": "February 28, 2012 10:30 am", "Headline": "සන්නිවේදන දීමනාව ගෙවීම නිලධාරීන් හිතාමතා අතපසු කරනවා", "News Content": "වෛද්‍යවරුන්ගේ සන්නිවේදන දීමනාව ගෙවීම ඇතැම් සෞඛ්‍ය ආයතනවල සිටින නිලධාරීන් විසින් හිතාමතා අතපසු කරන බව රජයේ වෛද්‍ය නිලධාරීන්ගේ සංගමය පවසයි. රජය අපහසුතාවයට පත්කිරීමේ අරමුණින් මෙවැනි කටයුතු සිදුකරන බවට අනාවරණය වී ඇති බව රජයේ වෛද්‍ය නිලධාරීන්ගේ සංගමය නිවේදනයක් නිකුත් කරමින් සඳහන් කරයි. මෙම තත්ත්වය පිළිබඳව රජයේ වෛද්‍ය නිලධාරීන්ගේ සංගමයේ මධ්‍යම කාරක සභා රැස්වීමේ දී දීර්ඝ වශයෙන් අවධානය යොමු වී තිබේ. ඒ අනුව ලබන මාර්තු 03 වන දින වන විට අනුමැතිය ලබාදී නොමැති එහෙත් ඒ සඳහා හිමිකම් සහිත සියලු අයදුම්පත් සඳහා නියමිත අනුමැතිය ලබාදිය යුතු බවටත් මේ වන විට අනුමැතිය ලබාදී ඇති එහෙත් ගෙවීම් ආරම්භ කර නොමැති සියලු වෛද්‍යවරුන් සඳහා වහාම ගෙවීම් කළ යුතු බවටත් තීරණය කොට ඇති බව රජයේ වෛද්‍ය නිලධාරීන්ගේ සංගමය ප්‍රකාශ කරයි. අදාළ තීරණ ක්‍රියාත්මක කිරීමට සෞඛ්‍ය ආයතනවල නිලධාරීන් පමා කරන්නේ නම් වෘත්තීය සමිති ක්‍රියාමාර්ගවලට අවතීර්ණ වීමට සිදුවන බව රජයේ වෛද්‍ය නිලධාරීන්ගේ සංගමය පෙන්වා දෙයි.", "URL": "https://sinhala.adaderana.lk/news.php?nid=22451", "Category": null, "Parent URL": null}