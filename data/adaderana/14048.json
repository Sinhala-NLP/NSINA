{"Source": "Adaderana", "Timestamp": "February 7, 2011 10:39 am", "Headline": "පෝස්ටර් ඇලවූවන් පොලිස් අත්අඩංගුවේ", "News Content": "ලබන 10 වැනිදා කොළඹ, සුගතදාස ගෘහස්ථ ක‍්‍රීඩාංගණයේ පැවැත්වීමට නියමිත ජනතා විමුක්ති පෙරමුණේ 06 වැනි ජාතික මහ සමුළුවට අදාළ පෝස්ටර් අලවමින් සිටි පිරිසක් අද(07) අලූයම 2.00ට පමණ මොරටුව පොලිසියේ නිලධාරීන් පිරිසක් විසින් අත්අඩංගුවට ගනු ලැබ තිබේ. කිසිදු හේතු දැක්වීමක් නොකර අත්අඩංගුවට ගත් එම පිරිස කටඋත්තර ලබා ගැනීමකින් පවා තොරව පොලිසියේ රඳවාගෙන සිටින බව ජනතා විමුක්ති පෙරමුණ නිකුක් කළ නිවේදනයක සඳහන් වේ. මේ අතර කිරුළපන ප‍්‍රදේශයේ, පෝස්ටර් ඇලවීම සඳහාම ඉදි කර ඇති දැන්වීම් පුවරුවල අලවන ලද පෝස්ටර් ආණ්ඩුවේ මැර පිරිසක් විසින් ඉරා දමනු ලැබ තිබේ. ජනතා විමුක්ති පෙරමුණේ, කොළඹ මහ නගර සභාවේ හිටපු නාගරික මන්ත‍්‍රී හේමන්ත වීරකෝන් මහතා විසින් මේ පිළිබඳව විමසා ඇති බවත්, එහිදී ඉහළින් ආ නියෝග මත පෝස්ටර් ඉරා දමන බව මැරයින් පවසා ඇති බවත් ජ.වි.පෙ චෝදනා කරයි. මේ සම්බන්ධයෙන් සී අයි බී 246/77 අංකය යටතේ කිරුළපන පොලිසියට පැමිණිලි කර ඇති බවද ජනතා විමුක්ති පෙරමුණේ මාධ්‍ය ඒකකය නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=14048", "Category": null, "Parent URL": null}