{"Source": "Adaderana", "Timestamp": "July 10, 2019 04:55 pm", "Headline": "මත්ද්‍රව්‍යවලට අබ්බැහි වූ බාල වයස්කරුවන් පුනරුත්ථාපනයට වැඩසටහනක්", "News Content": "විෂ මත්ද්‍රව්‍යවලට අබ්බැහි වී සිටින බාල වයස්කරුවන් පුනරුත්ථාපනය සඳහා විශේෂ වැඩසටහනක් ක්‍රියාවට නංවන ලෙස ජනාධිපති මෛත්‍රීපාල සිරිසේන මහතා උපදෙස් ලබා දී තිබේ. වයස අවුරුදු 18 ට අඩු විෂ මත්ද්‍රව්‍යවලට අබ්බැහි වූ දරුවන් එක් ලක්ෂ 15,000ක් පමණ සිටින බවට මේ වන විට තොරතුරු අනාවරණය කරගෙන ඇති බව ජනාධිපති මාධ්‍ය අංශය සඳහන් කළේය. ඒ අනුව පළාත් මට්ටමින් මෙම විශේෂ වැඩසටහන ක්‍රියාවට නංවන ලෙස ජනාධිපතිවරයා මත්ද්‍රව්‍යවලට අබ්බැහිවූවන් පුනරුත්ථාපනය කිරීමේ ජාතික අධිකාරිය වෙත උපදෙස් ලබා දී තිබේ. මත්ද්‍රව්‍ය පිළිබඳ ජනාධිපති කාර්ය සාධක බලකාය, අන්තරායකර ඖෂධ පාලක ජාතික මණ්ඩලය සහ පොලිසිය ඒකාබද්ධව සිදුකළ සමීක්ෂණයකදී වයස අවුරුදු 18 ට අඩු දරුවන් 6100 ක් හෙරොයින් විෂ මත්ද්‍රව්‍ය භාවිතය සදහා අබ්බැහි වී ඇති බවට තොරතුරු අනාවරණය වී ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=113835", "Category": null, "Parent URL": null}