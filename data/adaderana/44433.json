{"Source": "Adaderana", "Timestamp": "July 4, 2014 05:40 pm", "Headline": "වරප්‍රකාශ් සිසු ඝාතනය - වරදකරුට දඬුවම මරණයයි", "News Content": "පේරාදෙණිය විශ්ව විද්‍යාලයේ ඉංජිනේරු පීඨයේ පළමු වසරේ ශිෂ්‍යයෙකුව සිටි සෙල්ව විනයාගර් ප‍්‍රගාස වරප‍්‍රකාශ් නමැති සිසුවා පැහැරගෙන ගොස් බරපතළ තුවාල සිදුකළ(පසුව ජීවිතක්ෂයට පත්විය)සිද්ධියේ විත්තිකරුට මරණීය දණ්ඩනය නියම වී තිබේ. 1997 ඔක්තෝම්බර් මස පේරාදෙණිය විශ්ව විද්‍යාලයේ ඉංජිනේරු පීඨයේ පළමු වසරේ ශිෂ්‍යයෙකුව සිටි සෙල්ව විනයාගර් ප‍්‍රගාස වරප‍්‍රකාශ් නමැති සිසුවා පැහැරගෙන ගොස් බරපතළ තුවාල සිදුකිරීම පිළිබඳව (පසුව මොහු ප්‍රතිකාර ලබමින් සිටියදි මියයන ලදී) අපරාධ නඩු විධිවිධාන සංග‍්‍රහය මත මහනුවර මහාධිකරණයේ අංක 167:2004 යටතේ මෙම නඩුව විභාගවිය. කෙසේ වෙතත් අදාළ නඩුවේ තීන්දුව අද දින (04) ප‍්‍රකාශයට පත්කරමින් මහනුවර මහාධිකරණ විනිසුරු මනිලාල් වෛද්‍යතිලක මහතා විසින් මෙම නඩුවේ පළමු විත්තිකරු වු බාලන්ද‍්‍රන් ප‍්‍රසාද් සදිස්කරන් නමැති විත්තිකරුට මරණීය දණ්ඩනය නියම කරන ලදී. මෙම නඩුව ආරමිභ වු අවස්ථාවේ සිටම විත්තිකරු නඩුවට පෙනි නොසිටි අතර අදාළ නඩු විභාගය විත්තිකරු නොමැතිව විභාගවිය. අද දින පිටු 45කින් යුතු නඩු තීන්දුවක් ප‍්‍රකාශ කරමින් මහාධිකරණ විනිසුරුතුමන් පොලීසියට කියා සිටියේ අදාළ විත්තිකරු දැනට විදේශගතව සිටින බවට තොරතුරු වාර්තා වන නිසා විත්තිකරු ශි‍්‍ර ලංකාවේ අධිකරණයකට ඉදිරිපත් කිරීම සඳහා ජාත්‍යන්තර පොලිසියේ සහය ලබාගන්නා ලෙසයි. මෙම නඩුව සඳහා විත්තිකරුවන් දෙදෙනෙකු සිටි අතර මිට ප‍්‍රථම දෙවෙනි විත්තිකරු විසින් එවකට සිටි මහාධිකරණ විනිසුරුතුමන් ඉදිරියේ වරද භාරගැනීම නිසා ඔහුට දඩමුදල් හා මියගිය අයගේ පවුලේ අයට වන්දි මුදල් ගෙවන ලෙසට දඬුවමි කර තිබුණි. ඒ අනුව දෙවෙනි විත්තිකරු විසින් එම දඬුවමි විඳ තිබුණු බව අධිකරණය හමුවේ පිළිගෙන ඇත. මෙම නඩුව සඳහා රජයේ නිතිඥ චාරක ධර්මසිරි මහතා නඩුව මෙහෙයවන ලද අතර විත්තිකරු නොමැති නිසා ඔහු නොමැතිව නඩුව විසඳීම සිදුවිය.", "URL": "https://sinhala.adaderana.lk/news.php?nid=44433", "Category": null, "Parent URL": null}