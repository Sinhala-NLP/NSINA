{"Source": "Adaderana", "Timestamp": "July 15, 2012 04:01 pm", "Headline": "හසන් අලී මුස්ලිම් කොංග්‍රසය හැර යන්නේ නෑ", "News Content": "ශ්‍රී ලංකා මුස්ලිම් කොංග්‍රසයේ මහ ලේකම් හසන් අලී මහතා පක්ෂයෙන් ඉවත්වීමට තීරණය කර ඇති බවට වන ආරංචි මාර්ග සම්පූර්ණයෙන්ම අසත්‍ය බව එම පක්ෂ‍යේ තරුණ කොංග්‍රසයේ ජාතික සංවිධායක ඒ. එම්. ජමීල් මහතා පවසයි. මුස්ලිම් කොංග්‍රසය එළඹෙන පළාත් සභා මැතිවරණයේ දී රජය සමග එක්ව තරගකිරීමට තීරණය කිරීම නිසා හසන් අලී මහතා පක්ෂයෙන් ඉවත්වීමට තීරණය කර ඇති බවට අදාළ ආරංචි මාර්ග පළවූ බව ඒ මහතා පෙන්වාදෙයි. මෙවැනි අසත්‍ය ප්‍රචාර එළඹෙන මැතිවරණය තුළ ශ්‍රී ලංකා නිදහස් පක්ෂය බිඳවැට්ටවීමට විපක්ෂය විසින් ගෙනයන කුමන්ත්‍රණයක් බවට නිවේදනයක් නිකුත් කරමින් ඒ. එම්. ජමීල් මහතා චෝදනා කරයි. පක්ෂ නායක රවුෆ් හකීම් මහතා ජනාධිපතිවරයා සමග සාකච්ඡා කිරීමෙන් අනතුරුව එළඹි එකඟතාවයන් මත රජය සමග එක්ව තරගකිරීමට තීරණය කර ඇති බව ඒ මහතා සිය නිවේදනයෙන් සඳහන් කරයි. අදාළ තීරණයට පක්ෂයේ සුළු පිරිසකගේ එකඟත්වය පළනොවූව ද එයින් ඉහළ බලපෑමක් එල්ල නොවන බව ද ඔහු පෙන්වාදෙයි. පසුගිය 13 වන දින පැවති මුස්ලිම් කොංග්‍රසයේ උත්තරීතර මණ්ඩල රැස්වීමට හසන් අලි මහතා සහභාගි නොවූයේ අසනීප තත්ත්වයක් නිසා බව ද ජමීල් මහතා පවසයි. ආසන වෙන්කිරීමේ දී මුස්ලිම් කොංග්‍රස් නායක රවුෆ් හකීම් මහතා විසින් ගත් බුද්ධිමත් තීරණය ජාතික කොංග්‍රසයට හා සමස්ත ලංකා ජනතා කොංග්‍රසයට දරාගත නොහැකි බැවින් ඔවුන් ශ්‍රී ලංකා මුස්ලිම් කොංග්‍රසය බිඳවැට්ටවීමට උත්සාහ දරන බව ද ජාතික සංවිධායකවරයා සිය නිවේදනයෙන් වැඩිදුරටත් අවධාරණය කරයි. එළඹෙන පළාත් සභා මැතිවරණයේදී ශ්‍රී ලංකා මුස්ලිම්‍ කොංග්‍රසය ආණ්ඩුව සමග සහයෝගයෙන් එක්සත් ජනතා නිදහස් සන්ධානය යටතේ තරගවැදීමට තීරණය කර තිබේ. පසුගිය 13 වන රැස්වුණු මුස්ලිම් කොංග්‍රසයේ උත්තරීතර මණ්ඩලය විසින් මෙම තීරණයට එළඹ ඇති බව ද වාර්තා විය.", "URL": "https://sinhala.adaderana.lk/news.php?nid=25800", "Category": null, "Parent URL": null}