{"Source": "Adaderana", "Timestamp": "September 26, 2017 04:26 pm", "Headline": "ගලේවෙල රිය අනතුරක්-1 මරුට-11කට තුවාල", "News Content": "ගලේවෙල, කනාඩන ප්‍රදේශයේදී සිදු වූ රිය අනතුරකින් පුද්ගලයෙකු මියගොස් තවත් පුද්ගලයින් 11 දෙනෙකු තුවාල ලබා තිබේ. කුරුණෑගල දෙසට ගමන් ගත් කැබ් රථයක පිටුපස වෑන් රථයක් ගැටීමෙන් එම අනතුර සිදුව ඇති බව පොලීසිය පවසයි. අනතුරින් වෑන් රථයේ රියදුරු මියගොස් ඇති අතර කාන්තාවන් 06 දෙනෙකු ඇතුළු 11 දෙනෙකු තුවාල ලබා රෝහල් ගත කර තිබේ. මියගොස් ඇත්තේ මාතලේ පල්ලෙපොල ප්‍රදේශයේ පදිංචිව සිටි 36 හැවිරිදි අයෙක් බව සඳහන් වෙයි. අනතුර සම්බන්ධයෙන් ගලේවෙල පොලීසිය වැඩිදුර විමර්ශන සිදු කරනු ලබයි.", "URL": "https://sinhala.adaderana.lk/news.php?nid=78038", "Category": null, "Parent URL": null}