{"Source": "Adaderana", "Timestamp": "May 8, 2016 12:03 pm", "Headline": " පන්ති යන්න ගෙදරින් ඇවිත් කඳු නගිද්දී මාට්ටු", "News Content": "උපකාරක පන්තියකට යන බව පවසා විනෝද ගමනක ගිය ළමුන් දෙදෙනෙකු රාවණා ඇල්ල කන්ද නගිමින් සිටියදී පොලීසිය භාරයට ගෙන තිබේ. මොණරාගල, පින්නගොල්ල ප්‍රදේශයේ පදිංචි 11 හැවිරිදි ළමුන් දෙදෙනෙකු මෙලෙස පොලිස් භාරයට ගෙන ඇති බව සඳහන්ය.මව්පිය රැකවරණය අහිමිව මිත්තනිය භාරයේ සිටින ළමුන් දෙදෙනා උපකාරක පන්තියකට යන බවට මිත්තනියට පවසා ඇල්ල, රාවණා ඇල්ල කන්ද ප්‍රදේශයට පැමිණ ඇති බව වාර්තා වෙයි.අනාරක්ෂිත ලෙස කඳු මුදුනට නගිමින් සිටි ළමුන් දෙදෙනා පිළිබඳ සැක මතුවීම හේතුවෙන් පොලිස් නිලධාරීන් විසින් ඔවුන් සිය භාරයට ගෙන ප්‍රශ්න කර ති‍බේ.එහිදී ඔවුන් පොලීසියට ප්‍රකාශ කර ඇත්තේ උපකාරක පන්තියට යාම සඳහා බස් රථයක පැමිණෙන විට නින්දයාම හේතුවෙන් ඇල්ල ප්‍රදේශයට පැමිණ ඇති බවයි.එම ළමුන් දෙදෙනා සතුව තිබී රුපියල් 1200ක මුදලක් ද සොයාගෙන තිබේ.පසුව ඔවුන්ගේ මිත්තනිය ඇල්ල පොලීසියට කැඳවා ළමුන් දෙදෙනා භාරදීමට පොලීසිය පියවර ගෙන ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=59926", "Category": null, "Parent URL": null}