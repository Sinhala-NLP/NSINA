{"Source": "Adaderana", "Timestamp": "August 15, 2019 04:11 pm", "Headline": "යහපත් අනාගතයක් සඳහා සියලු දෙනා එක්විය යුතුයි-ජනපති", "News Content": "රටේ පවතින නිදහස සහ ප්‍රජාතන්ත්‍රවාදය තහවුරු කරන අතරම රටේ ගැටලූ සහ ප්‍රශ්න හඳුනා ගනිමින් හොඳ රටක් සහ යහපත් අනාගත පරපුරක් ගොඩනැගීමට සියලූදෙනා එක්විය යුතු බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා මේ බව ප්‍රකාශ කළේ අද (15) පෙරවරුවේ මහනුවර දිස්ත්‍රික් ,ස්මාර්ට් ශ්‍රී ලංකා, වෘත්තීය මාර්ගෝපදේශන මධ්‍යස්ථානය විවෘත කිරීමෙන් අනතුරුව කටුගස්තොට රාහුල විද්‍යාලයීය ක්‍රිඩාංගණයේ පැවති ,ස්මාර්ට් ශ්‍රී ලංකා, තරුණ ජන හමුව අමතමිනි. නිපුණතා පිරි තාරුණ්‍යය සවිබල ගන්වමින් ස්ථාපිත කෙරුණු මහනුවර දිස්ත්‍රික් ,ස්මාර්ට් ශ්‍රී ලංකා, වෘත්තීය මාර්ගෝපදේශන මධ්‍යස්ථානය අද පෙරවරුවේ පළමුව ජනාධිපතිවරයා අතින් විවෘත කෙරිණි. කටුගස්තොට ප්‍රාදේශීය ලේකම් කාර්යාලය සතු ගොඩනැ`ගිල්ලක සියලූ පහසුකම් සහිතව මෙම නව මධ්‍යස්ථානය ස්ථාපිත කර තිබේ. සමරු ඵලකය නිරාවරණය කර වෘත්තීය මාර්ගෝපදේශන මධ්‍යස්ථානය විවෘත කළ ජනාධිපතිවරයා එහි නිරික්ෂණ චාරිකාවක ද නිරත වෙමින් තරුණ තරුණියන් සමඟ සුහද කථා බහක නිරත විය. දිස්ත්‍රික්කයේ තරුණ තරුණියන් විශාල පිරිසකගේ සහභාගිත්වයෙන් අනතුරුව තරුණ ජන හමුව පැවැත්විණි. මෙහිදී අදහස් දැක්වූ ජනාධිපතිවරයා වැඩිදුරටත් කියා සිටියේ දැයේ සියලූ දරුවන් සහ තරුණ තරුණියන් වෙනුවෙන් සාධාරණ සමාජයක් ගොඩනගාදීමට ඉකුත් සිව් වසර තුළ වගකීම් රැසක් ඉටු කළ බවයි. කුමන ආගමකට සහ කුමන ජාතියකට අයත් වුව ද දැයේ සියලූ දරුවන් තමන්ට තම දරුවන් බව ප්‍රකාශ කළ ජනාධිපතිවරයා ඔවුන් සියලූදෙනා වෙනුවෙන් වගකීම් ඉටුකරන බව ද කියා සිටියේය. මේ දිනවල නිරන්තරයෙන් අසන්නට ලැබෙන අමානුෂික නවක වදය පිළිබඳව ද අදහස් දැක්වූ ජනාධිපතිවරයා කියා සිටියේ මෙසේ පීඩනයට ලක්වන්නේ තම සහෝදර සහෝදරියන් බව ඔවුන් අමතක නොකළ යුතු බවයි. දේශපාලන වැඩපිළිවෙළක් නොවු හුදෙක් තාරුණ්‍යයේ අනාගතය වෙනුවෙන් ම නිර්මාණය කරන ලද ස්මාර්ට් ශ්‍රී ලංකා වැඩසටහන හරහා මෙරට තරුණ තරුණියන්ගේ අනාගතය වෙනුවෙන් පුළුල් වැඩකොටසක් ඉටු වෙමින් පවතින බව ද ජනාධිපතිතුමා කියා සිටියේය. මහනුවර දිස්ත්‍රික් ස්මාර්ට් ශ්‍රී ලංකා ව්‍යාපෘතියට අදාළ වගකීම් පැවරීමේ ලිපි ප්‍රදානය කිරීම ද මෙහිදී ජනාධිපතිවරයා අතින් සිදු කෙරිණි. මේ අතර පල්ලේකැලේ පළාත් ආයුර්වේද රෝහලේ ඇදන් 100කින් යුත් නව වාට්ටු සංකීර්ණය අද ජනතා අයිතියට පැවරුණේ ද ජනාධිපතිවරයා අතිනි. රෝහලට දීර්ඝ කාලයක් පුරා පැවති අඩුපාඩුවක් සපුරාලමින් සහ සේවා ලබාගැනීමට පැමිණෙන ජනතාවගේ පහසුකම් පුළුල් කරමින් මධ්‍යම පළාත් ආයුර්වේද දෙපාර්තමේන්තුවේ මෙහෙයවීමෙන් මෙම නව වාට්ටු සංකීර්ණය ඉදිකර තිබේ. වාට්ටු සංකිර්ණ විවෘත කළ ජනාධිපතිවරයා එහි නිරික්ෂණ චාරිකාව ද නිරත විය. නව වාට්ටු සංකීර්ණය සඳහා ඇතුළත් කෙරුණු පළමු රෝගියා ලියාපදිංචි කිරීම සිදු කෙරුණේ ද ජනාධිපතිවරයා අතිනි. ප්‍රජා සත්කාරක සේවාවන් වෙනුවෙන් රෝහල වෙත රුපියල් මිලියන 17ක වටිනාකමකින් යුත් ලොරි රථ දෙකක් ප්‍රදානය කිරීම ද ජනාධිපතිවරයා අතින් සිදු විය.", "URL": "https://sinhala.adaderana.lk/news.php?nid=116628", "Category": null, "Parent URL": null}