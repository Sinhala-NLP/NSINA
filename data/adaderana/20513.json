{"Source": "Adaderana", "Timestamp": "December 7, 2011 09:13 am", "Headline": "සංචාරක වීසාවෙන් ඇවිත් වෙළඳාම් කරලා", "News Content": "සංචාරක වීසා මත මෙරටට පැමිණ අනවසරයෙන් වෙළඳා‍මේ යෙදී සිටි ඉන්දීය ජාතිකයින් තිදෙනෙකු අත්අඩංගුවට ගෙන තිබේ. කල්මුණ නගරයේ පදිකවේදිකාවේ අනවසරයෙන් වෙළඳාම් කරමින් සිටි මෙම සැකකරුවන් දෙදෙනා අත්අඩංගුවට ගත් බව පොලිසිය සඳහන් කරයි. ඔවුන් කල්මුණ මහේස්‍ත්‍රාත් අධිකරණයට ඉදිරිපත් කිරීමෙන් පසු රුපියල් දෙදහසක දඩ නියම කර ඇති අතර කල්මුණ මහේස්ත්‍රාත් බල ප්‍රදේශයෙන් පිටව යන ලෙසට නියෝග කර තිබේ. කලවංචිකුඩි , මානෙල් මාවතේ රෙදි වෙළඳාමේ නිරතව සිටි අනෙක් ඉන්දීය ජාතිකයා අත්අඩංගුවට ගෙන ඇත්තේ පොලිස් විශේෂ කාර්යය බලකායේ නිලධාරීන් කණ්ඩායමක් විසිනි. සැකකරු කලවංචිකුඩි පොලිසියට භාර දී ඇති අතර ඔහු අද මඩකළපු මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=20513", "Category": null, "Parent URL": null}