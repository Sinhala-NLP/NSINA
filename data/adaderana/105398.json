{"Source": "Adaderana", "Timestamp": "March 3, 2019 01:48 pm", "Headline": "ඇමති මැදිහත්වීමෙන් නැවතුණු ලංගම හිටපු සභාපතිගේ රක්ෂණ ගණුදෙනුව", "News Content": "ශ්‍රී ලංකා ගමනාගමන මණ්ඩලයේ හිටපු සභාපති රමල් සිරිවර්ධන මහතාගේ මැදිහත්වීමෙන් සිදු කිරීමට ගිය සැකසහිත අයථා රක්ෂණ ගණුදෙනුවක් නිවැරදි කිරීමට ප්‍රවාහන සහ සිවිල් ගුවන්සේවා අමාත්‍යාංශය පියවර ගෙන ඇත. ඒ ප්‍රවාහන සහ සිවිල් ගුවන් සේවා අමාත්‍ය අර්ජුන රණතුංග මහතාගේ උපදෙස් මතය. එම ගණුදෙනුව නිවැරදි කිරීමෙන් ශ්‍රී ලංකා ගමනාගමන මණ්ඩලයට ඉතිරි වූ මුදල පමණක් රුපියල් මිලියන 2ක් බව ප්‍රවාහන සහ සිවිල් ගුවන්සේවා අමාත්‍යාංශය අවධාරණය කර ඇත. ශ්‍රී ලංකා ගමනාගමන මණ්ඩලයේ බස්රථ ඇණිය, රියදුරන්, කොන්දස්තරවරුන් සහ තුන්වැනි පාර්ශ්වය රක්ෂණය කිරීමට සඳහා සුදුසු රක්ෂණ සමාගම්වලින් මිල ගණන් කැඳවූයේ හිටපු සභාපතිවරයාගේ සමයේදීය. ඊට ප්‍රතිචාර දක්වමින් රක්ෂණ සමාගම් තුනක් විසින් ස්වකීය මිල ගණන් ඉදිරිපත් කෙරුණි. එම මිල ගණන් විමසා බැලූ තාක්ෂණික කමිටුව රක්ෂණය පිරිනැමීම සඳහා නිර්දේශ කර තිබුණේ අඩුම ලංසුව ඉදිරිපත් කළ රක්ෂණ භාරකාර අරමුදලය. එම ආයතනය ඉදිරිපත් කළ ලංසුවේ වටිනාකම රුපියල් මිලියන 20ක් විය. කෙසේනමුත් ශ්‍රී ලංකා ගමනාගමන මණ්ඩලයේ හිටපු සභාපති රමල් සිරිවර්ධන මහතා සභාපතිත්වය දැරූ ප්‍රසම්පාදන කමිටුව එකී තාක්ෂණික කමිටුවේ නිර්දේශය තිබියදීත් රක්ෂණ භාරකාර අරමුදල වඩා වැඩි ලංසුවක් ඉදිරිපත් කළ වෙනත් රක්ෂණ සමාගමකට එකී රක්ෂණය ලබා දීමට කටයුතු කරමින් සිට තිබේ. ඒ පිළිබඳ ලැබුණු පැමිණිල්ලක් මත ප්‍රවාහන සහ සිවිල් ගුවන්සේවා අමාත්‍ය අර්ජුන රණතුංග මහතා අමාත්‍යාංශ ලේකම් එල්.පී. ජයම්පති මහතාට උපදෙස් දී ඇත්තේ එම සැකසහිත අයථා ගණුදෙනුව පිළිබඳව කඩිනම් පරීක්ෂණයක් පවත්වන ලෙසටය. ඒ අනුව සියලු පාර්ශව ගෙන්වා කළ සාකච්ඡාවල ප්‍රතිඵලයක් ලෙසට එම රක්ෂණය නැවතවරක් රක්ෂණ භාරකාර අරමුදලටම ලබා දීමට තීරණය කර ඇත. එම රක්ෂණය පිරිනැමීම සඳහා ශ්‍රී ලංකා ගමනාගමන මණ්ඩලයේ හිටපු සභාපති රමල් සිරිවර්ධන මහතා සභාපති ධුරය දැරූ ප්‍රසම්පාදන කමිටුව කටයුතු කිරීම පිළිබඳව මේ වන විට ප්‍රවාහන හා සිවිල් ගුවන්සේවා අමාත්‍යාංශයේ ලේකම් එල්. පී. ජයම්පති මහතා විසින් විශේෂ පරීක්ෂණයක්ද ආරම්භ කර තිබේ.", "URL": "https://sinhala.adaderana.lk/news.php?nid=105398", "Category": null, "Parent URL": null}