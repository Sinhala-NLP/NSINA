{"Source": "Adaderana", "Timestamp": "February 5, 2011 03:56 pm", "Headline": "යාල නව පිවිසුම් දොරටුව ජනපති අතින් විවෘත වෙයි", "News Content": "යාල ජාතික වනෝද්‍යානයේ නව පිවිසුම් දොරටුව ජනාධිපති මහින්ද රාජපක්ෂ මහතා විසින් අද(05) පෙරවරුවේ විවෘත කරනු ලැබීය. වනෝද්‍යානයෙහි තුන්වැනි කොටසට පිවිසීම සඳහා ඉදිකරන ලද ගල් දොරටුව මෙලෙස විවෘත කරනු ලැබීය. යාල ජාතික ‍වනෝද්‍යානය නැරඹීම සඳහා පසුගිය වසර තුළ දෙස් විදෙස් සංචාරකයින් දෙලක්ෂ පනස් දහසකට වැඩි පිරිසක් පැමිණ තිබේ. මෙයින් රජයට කෝටි 19ක ආදායමක් ලබා ගැනීමට ද හැකි වී ඇති බව වනෝද්‍යාන නිලධාරීන් පවසයි. මේ අතරින් විදේශ සංචාරකයින් හැත්තෑපන් දහසක් පැමිණ ඇති අතර එය ඉදිරි වසර තුළ දී ලක්ෂය දක්වා වැඩි කර ගැනීම අපේක්ෂාව බව වනෝද්‍යාන නිලධාරීන් සඳහන් කර සිටියි.", "URL": "https://sinhala.adaderana.lk/news.php?nid=14003", "Category": null, "Parent URL": null}