{"Source": "Adaderana", "Timestamp": "August 25, 2016 06:56 am", "Headline": "කෝටිපති ව්‍යාපාරිකයාගේ මළ සිරුර මාවනැල්ලෙන් හමුවෙයි", "News Content": "මාවනැල්ල පොලිස් බලප්‍රදේශයට අයත් රුකුලගම ප‍්‍රදේශයේ මාවනැල්ල -හෙම්මාතගම ප‍්‍රධාන මාර්ගයට ආසන්න ස්ථානයක තිබී හමුවු නාදුනන මළ සිරුර අතුරුදහන්වූ කෝටිපති ව්‍යාපාරිකයාගේ බව පරික්ෂණ වලින් හදුනා ගත් බව පොලිසිය කියයි. දින කිහිපයකට පෙර මිය ගිය බවට සැකකරන මෙම පිරිමි මළ සිරුර දුගඳ හමන තත්වයක තිබුණු අතර එය ඊයේ (24)සවස හමුවන විටත් බෙහෙවින් නරක් වී තිබුණු බව මාවනැල්ල පොලිසිය පවසයි.මුලින් අභිරහස් ලෙස මිය ගිය පුද්ගලයෙකුගේ බවට සැකකරන ලද මෙම පිරිමි මළ සිරුර මීට දින කිහිපයකට පෙර කොළඹ,බම්බලපිටිය ප‍්‍රදේශයෙන් අතුරුදහන් වු කෝටිපති ව්‍යපාරිකයාගේ මළ සිරුරද යන්න පිළිබදව සැකයක් පහළ වී තිබුණත් එය නිශ්චිත ලෙස හදුනාගෙන නොතිබිණි. පසුව මේ වන සම්බන්ධයෙන් මාවනැල්ල පොලිසියේ නිලධාරින් පිරිසක් එහි පැමිණ පරීක්‍ෂණ කටයුතු ආරම්භ කළ අතර මෙ සම්බන්ධයෙන් ඉහළ පෙළේ පොලිස් නිලධාරින් දැනුවත් කිරිමෙන් පසුව කොළඹ සිට පොලිස් කණ්ඩායමක් සහ කෝටි පති ව්‍යාපාරිකයාගේ පියා ඥාතින්ද පැමිණියහ.මිය ගිය පුද්ගලයා පරීක්ෂා කිරීමෙන් අනතුරුව ඇඳ සිටි වස්ත‍්‍ර වලින් සහ ශරිරයේ පැළඳ සිටි ආභරණ මගින්ද,මුහුණ සහ කොණ්ඩය ඔස්සේ මෙ පුද්ගලයා හදුනා ගත් අතර පසුගිය දා අතුරු දහන් වු තම පුතණුවන් බවට පියා විසින් කරුණු අනාවරණය කර තිබේ.එම ස්ථානයේ දී ඔහු ඝාතනය කළාද? නැතිනම් වෙනත් ස්ථානයක සිට ඝාතනය කිරිමෙන් පසුව එම ස්ථානයට ගෙනවිත් දැම්මාද ? යන්න තවමත් තහවුරු වී නොමැති අතර වැඩිදුර විමර්ශන ආරම්භ කර ඇති බව පොලීසිය පවසයි.මේ අතර එම මළ සිරුර සම්බන්ධයෙන් ඩී.එන්.ඒ පරීක්ෂණයක් සිදුකරන බව ද කොළඹ අපරාධ කොට්ඨාසය පැවසීය.", "URL": "https://sinhala.adaderana.lk/news.php?nid=63422", "Category": null, "Parent URL": null}