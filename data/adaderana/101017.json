{"Source": "Adaderana", "Timestamp": "December 19, 2018 08:19 pm", "Headline": "අමාත්‍ය මණ්ඩලය හෙට දිවුරුම් දෙයි", "News Content": "නව අමාත්‍ය මණ්ඩලය හෙට(20) දිනයේදී දිවුරුම්දීමට නියමිතව තිබේ. නව අමාත්‍ය මණ්ඩලය හෙට උදෑසන දිවුරුම් දීමට නියමිත බව ජනාධිපතිවරයා විසින් සඳහන් කළ බව පාර්ලිමේන්තු මන්ත්‍රී ගාමිණි ලොකුගේ මහතා පැවසීය. අද(19) සවස පැවති එක්සත් ජනතා නිදහස් සන්ධානයේ මන්ත්‍රී කණ්ඩායම් රැස්වීමෙන් අනතුරුව පාර්ලිමේන්තු මන්ත්‍රී ගාමිණි ලොකුගේ මහතා මේ බව සඳහන් කළේය. මේ අතර නව කැබිනට් මණ්ඩලය සඳහා මන්ත්‍රීවරුන් 35 දෙනෙකුගේ නම් ඇතුළත් ලයිස්තුවක් එක්සත් ජාතික පෙරමුණ විසින් ජනාධිපති මෛත්‍රීපාල සිරිසේන මහතා වෙත ඉදිරිපත් කර ඇති බව වාර්තා වෙයි. කෙසේ වෙතත් දේශපාලන ආරංචි මාර්ග පැවසුවේ මේ සඳහා ජනාධිපතිවරයාගේ අනුමැති මෙතෙක් ලැබි නොමැති බවයි. එමෙන්ම ජනාධිපතිවරයාගේ විෂයන් යටතට ශ්‍රී ලංකා පොලීසිය, ශ්‍රී ලංකා රුපවාහිණී සංස්ථාවත් , ලෙක් හවුස් ආයතනයත් පවරා ගන්නා බවද වාර්තා වේ. තවද ශ්‍රී ලංකා නිදහස් පක්ෂයෙන් ආණ්ඩුවට එක්වු මන්ත්‍රීවරුන්ටද අමාත්‍යධුර නොදෙනු ඇති බවද දේශපාලන ආරංචි මාර්ග වැඩි දුරටත් සඳහන් කරයි. මේ අතර ඝාතන කුමන්ත්‍රණයක් සම්බන්ධයෙන් චෝදනා එල්ල වී සිටින එක්සත් ජාතික පක්ෂ පාර්ලිමේන්තු මන්ත්‍රී ෆීල්ඩ් මාර්ෂල් සරත් ෆොන්සේකා මහතාටද ඇමති ධුරයක් ලාබාදීමට ගැටළුකාරී තත්ත්වයක් මේ වන විට හට ගෙන ඇති බව වාර්තා වෙයි. එමෙන්ම පාර්ලිමේන්තු මන්ත්‍රී අර්ජුන රනතුංග මහතාට වාරය හා සිවිල් ගුවන්සේවා අමාත්‍යංශය යෝජනා වී තිබුණද ජනාධිපතිවරයාගේ පාර්ශවයේ මේ පිළිබඳ කිසිඳු අවසන් තීරණයකට එළඹ නොමැති වීම හේතුවෙන් පාර්ලිමේන්තු මන්ත්‍රී අර්ජුන රනතුංග මහතාගේ අමාත්‍ය ධූරයද සැක සහිත බව දේශපාලන ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=101017", "Category": null, "Parent URL": null}