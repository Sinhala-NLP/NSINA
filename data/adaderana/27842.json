{"Source": "Adaderana", "Timestamp": "September 29, 2012 08:58 am", "Headline": "ත්‍රස්තයින් පැරදු ලංකාව ලෝකයට ආදර්ශයක්", "News Content": "ත‍්‍රස්තවාදයෙන් පීඩාවිඳි ජාතියකගේ නැගීසිටීම පිළිබඳව ශ‍්‍රී ලංකාව නව ආදර්ශයක් ලොව හමුවේ ප‍්‍රදර්ශනය කර ඇති බව විදේශ කටයුතු අමාත්‍ය මහාචාර්ය ජී.එල්.පීරිස් මහතා පවසයි. අමරිකාවේ නිව්යෝර්ක් හිදී පැවැත්වෙන එක්සත් ජාතීන්ගේ මහ මණ්ඩල සමුළුවට සහභාගි වීම සඳහා එහි ගොස් සිටින අමාත්‍යවරයා එක්සත් ජනපද විදේශ ප‍්‍රතිපත්ති සංගමය විසින් සංවිධානය කළ ලෝක නායකත්ව සමුළුව අමතමින් මේ බව පවසා තිබේ. ජගත් දේශපාලන ප‍්‍රවණතා හා දේශපාලන නායකතත්ව පිළිබඳ විමර්ශනය සඳහා පිහිටුවා ගන්නා ලද මෙම සංගමයට ලෝකයේ විවිධ ක්ෂේත‍්‍රයන් හි බුද්ධිමතුන්, වෘත්තිකයින්, ප‍්‍රතිපත්ති සම්පාදකයින් සහ දේශපාලන විචාරකයින් ඇතුළත්ය. ශ‍්‍රී ලංකාවේ වත්මන් ආර්ථික, දේශපාලන හා සමාජීය ප‍්‍රවණතා පිළිබඳව ජී.එල්. පීරිස් අමාත්‍යවරයා සමුළුවේදී කරුණු පැහැදිළි කර තිබේ. අභියෝගාත්මක ගෝලීය ආර්ථිකය තුළ ශ‍්‍රී ලංකාව සියයට 8 ක ආර්ථික වර්ධනයක් අත්කර ගෙන ඇති බව පෙන්වා දුන් අමාත්‍යවරයා යටිතල පහසුකම් සංවර්ධනය සඳහා රජය වැඩි අවධානයක් යොමුකර ඇති බවද පවසා ඇත. කිසිදු ජාතියකට හුදකලාව කටයුතු කිරීමට නොහැකි බවත් රටක සුභ සිද්ධිය සඳහා ජාත්‍යන්තර ප‍්‍රජාව ඉටුකළ යුතු කාර්යභාරයක් පවත්නා බවත්, ඒ සඳහා ජාත්‍යන්තරයේ අවධානය යොමු විය යුතු බවත් ජී.එල්.පීරිස් අමාත්‍යවරයා මෙහිදී වැඩිදුරටත් පවසා තිබේ.", "URL": "https://sinhala.adaderana.lk/news.php?nid=27842", "Category": null, "Parent URL": null}