{"Source": "Adaderana", "Timestamp": "March 8, 2017 08:37 am", "Headline": "ද්වී පාර්ශ්වික සාකච්ඡා කිහිපයක්", "News Content": "ඉන්දී සාගර කලාපීය රාජ්‍ය නායක සමුළුව සඳහා ඉන්දුනීසියාවේ ජකර්තා නුවරට ගොස් සිටින ජනාධිපති මෛත්‍රීපාල සිරිසේන මහතා එම සමුළුව අතරවාරයේදී රජ්‍ය නායකයින් කිහිප දෙනෙකු සමඟ ද්වී පාර්ශ්වික සාකච්ඡා පවත්වා තිබේ.එම රටවල් සමඟ පවතින වෙළඳ සහ ආර්ථික සබඳතා සවිමත් කරගැනීම පිළිබඳව එහිදී ජනාධිපතිවරයා විශේෂ අවධානය යොමු කර ඇති බව ජනාධිපති මාධ්‍ය අංශය පැවසුවේය.එමෙන්ම නව සංවර්ධන සැලැස්මක් ඔස්සේ ඉදිරියට ගමන් කරන ශ්‍රී ලංකාව සමඟ අත්වැල් බැඳගැනීමට සූදානම් බවට එම රාජ්‍ය නායකයින් ජනාධිපතිවරයා හමුවේ සහතික වී ඇති බව සඳහන්වේ.ජනාධිපති මෛත්‍රීපාල සිරිසේන මහතා පළමුව ඉන්දීය උප ජනාධිපති මොහොමඩ් හමීඩ් මහතා හමුවී ඇති අතර ඔහු පවසා ඇත්තේ අසල්වැසි මිත්‍ර රටක් ලෙස ශ්‍රී ලංකාවේ සංවර්ධනයට ලබාදිය හැකි සෑම සහයක්ම ලබා දෙන බවය.ජනාධිපති මෛත්‍රීපාල සිරිසේන මහතා දකුණු අප්‍රිකානු ජනාධිපති ජාකොබ් සූමා මහතා සමඟ ද සාකච්ඡා පවත්වා තිබේ.ඔස්ට්‍රේලියානු අගමැති මැල්කම් ටර්න්බූල් මහතා හමුවූ අවස්ථාවේදී ශ්‍රී ලංකාවේ බලශක්ති ක්ෂේත්‍රයේ සංවර්ධන කටයුතු සඳහා අවශ්‍ය තාක්ෂණික සහය ලබාදීමට කටයුතු කරන බව ඔහු ජනාධිපති මෛත්‍රීපාල සිරිසේන මහතා වෙත ප්‍රකාශ කළ බව ජනාධිපති මාධ්‍ය අංශය පවසයි.", "URL": "https://sinhala.adaderana.lk/news.php?nid=70566", "Category": null, "Parent URL": null}