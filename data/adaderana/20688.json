{"Source": "Adaderana", "Timestamp": "December 14, 2011 09:42 pm", "Headline": " ප්ලාස්ටික් කූ‍ඩ නීතිය මසකට අත්හිටුවෙයි", "News Content": "එළවළු හා පලතුරු ප්‍රවාහනයට ප්ලාස්ටික් කූඩ භාවිතා කළ යුතු බවට පනවා ඇති නීතිය මසකට අත්හිටුවීමට ක්‍රියා කළ බව සමූපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා පවසයි. ගොවීන්,වෙළඳුන් හා අමාත්‍යංශ නිලධාරීන් එක්ව ජනාධිපතිවරයා සමග අද සවස කරන ලද සාකච්ඡාවකින් අනතුරුව ජනපතිගේ උපදෙස් පරිදි මෙම තීරණය ගත් බව අමාත්‍යවරයා අද දෙරණට කියා සිටියේය. ප්ලාස්ටික් කූඩ භාවිතයට එරෙහිව ඊයේ සහ අද දිනයේද කොළඹ කොටුව මැනිං වෙළඳපොළ වෙළෙඳුන්,දඹුල්ල හා බණ්ඩාරවෙල ආර්ථික මධ්‍යස්ථාන වෙළෙඳුන් මෙන්ම ගොවීන්ද එක්ව විරෝධතා ව්‍යාපාර සංවිධානය කර තිබුණු අතර විරෝධතාකරුවන් 83 දෙනකු පොලිස් අත්අඩංගුවට පත්ව තිබිණි. කෙසේ වෙතත් මේ පිළිබඳ වෙළඳ සංගම් නියෝජිතයින්,ගොවි සමිති නියෝජිතයින් අරලියගහ මන්දිරයේදී අද සවස ජනාධිපතිවරයා සමග පැවැත්වූ සාකච්ඡාවෙන් අනතුරුව මෙම ක්‍රියා මාර්ගය මසක කාලයකට අත්හිටුවා තිබේ.", "URL": "https://sinhala.adaderana.lk/news.php?nid=20688", "Category": null, "Parent URL": null}