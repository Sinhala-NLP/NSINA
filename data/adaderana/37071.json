{"Source": "Adaderana", "Timestamp": "September 1, 2013 02:45 pm", "Headline": "පුංචි 5ට මත ගැටුමක්", "News Content": "පහ ශ්‍රේණියේ ශිෂ්‍යත්ව විභාගයේ සියලු ප්‍රශ්න විෂය නිර්දේශයට අනුකූලව සකස් කර ඇති බව විභාග දෙපාර්තමේන්තුව පවසයි. විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා පවසන්නේ ඇතැම් ප්‍රශ්න විෂය නිර්දේශයට පටහැනිව සකස් කර ඇති බවට පළ වන වාර්තා අසත්‍යය බවය. පහ ශ්‍රේණියේ ශිෂ්‍යත්ව විභාගේ දෙවන ප්‍රශ්න පත්‍රයේ ප්‍රශ්න දෙකක් විෂය නිර්දේශයට පටහැනිව ඉදිරිපත් කර ඇති බවට මාධ්‍ය වාර්තා කර තිබුණි. අදාළ ප්‍රශ්න දෙක පහ ශ්‍රේණියේ පෙළ පොතෙහි ඇතුළත් ප්‍රශ්න බව විභාග කොමසාරිස්වරයා සඳහන් කළේය. කෙසේ වෙතත් කොළඹ අද පැවති මාධ්‍ය හමුවකදී අධ්‍යාපන වෘත්තිකයන්ගේ සංගමයේ ලේකම් වසන්ත ධර්මසිරි මහතා සඳහන් කළේ එම ප්‍රශ්න විෂය නිර්දේශයේ ඇතුළත් වුව ද ගුරු අත්පොතෙහි ඇතුළත් නොවන බවය. එම නිසා අදාළ අභ්‍යාස ගුරුවරුන් විසින් ළමුන්ට උගන්වා නොමැති බව ඔහු පෙන්වාදුන්නේය. නමුත් විභාග කොමසාරිස්වරයා පවසන්නේ පෙළ පොතේ අඩංගු සියලු විෂය කරුණු ඉගැන්වීම ගුරුවරයා සතු වගකීමක් බවය.", "URL": "https://sinhala.adaderana.lk/news.php?nid=37071", "Category": null, "Parent URL": null}