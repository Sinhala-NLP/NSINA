{"Source": "Adaderana", "Timestamp": "November 20, 2017 04:50 pm", "Headline": "අර්ජුන්ගේ හිතවත්කම ගැන කලින් කියලා කමිටුවෙන් ඉවත් වෙන්න තිබුණා-ගම්මන්පිල ", "News Content": "කෝප් කමිටුවේ විමර්ශනයක් පවතින විට එහි සාමාජිකයින් කෝප් කමිටුවේ සිටිමින් අර්ජුන් ඇලෝසියස් සමඟ ගනු දෙනු කිරීම එහි ගැටළුකාරීත්වයක් නිර්මාණය වීමට ඇති මුලිකම හේතුව බව ජාතික හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල මහතා පවසයි. අද(20) පැවති ඒකාබද්ධ විපක්ෂයේ මාධ්‍ය හමුවට එක්වෙමින් මන්ත්‍රීවරයා මෙම අදහස් පළ කළේය. අර්ජුන් ඇලෝසියස් මහතාව පෙර සිට දන්නා බව අගවා පරීක්ෂණ කටයුතුවලින් ඉවත් වීමට ඉඩ තිබු බවත්, එසේ නොකර දැන් ඔහු කුඩා කළ සිට මිතුරෙක් යන ආදී වශයෙන් නොයෙක් කරුණු ඉදිරිපත් කිරීම නිශ්ඵල ක්‍රියාවක් බව ද මන්ත්‍රීවරයා වැඩි දුරටත් පැවසීය. කෙසේ වෙතත් මේ වන විට රට තුළ ජනතාව හැසිරෙන ආකාරය අනුව, නීතිය පසඳලීමේ ක්‍රමවේදය පිළිබඳ කිසිදු පැහැදීමක් නොමැති බව ඇඟවෙන බව ද මන්ත්‍රීවරයා සඳහන් කළේය. නීතියට අනුව යුක්තිය ඉටු කිරීම පමණක් ප්‍රමාණවත් නොවන බවත් යුක්තිය ඉටු කළ බව ජනතාවට පෙනීමට අවශ්‍යයි යන සංකල්පයක් පවතින බවත්, එසේ සිදුවුවහොත් ජනතාවට අධිකරණය හා පොලීසියේ නියෝගය අනුව ක්‍රියාත්මක විය හැකි බවත් ගම්මන්පිල මහතා පැවසීය. කෙසේ වෙතත් බැඳුම්කර වංචාව සම්බන්ධයෙන් කෝප් කමිටු සමාජිකයින් 5 ක් සම්බන්ධ වීම හා ඔවුන් දුරකථන සංවාදයන් සිදු කර ඇති බව අනාවරණය වීම තුළින් කිසිවිටෙකත් මන්ත්‍රී වරප්‍රසාද උල්ලංඝනය වී නොමැති බවත් ගම්මන්පිල මහතා සඳහන් කළේය.", "URL": "https://sinhala.adaderana.lk/news.php?nid=80255", "Category": null, "Parent URL": null}