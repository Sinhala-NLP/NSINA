{"Source": "Adaderana", "Timestamp": "February 27, 2019 09:30 pm", "Headline": "ගංජා සමඟ නාගරික මන්ත්‍රීවරයෙක් අත්අඩංගුවට", "News Content": "ගංජා මිලිග්‍රෑම් 1730ක් ළඟ තබාගෙන සිටි හලාවත නගර සභාවේ එක්සත් ජාතික පක්ෂ නාගරික මන්ත්‍රීවරයෙකු හලාවත පොලීසිය විසින් අත්අඩංගුවට ගෙන ඇති බව අද දෙරණ වාර්තාකරු පවසයි. අද (27 ) පස්වරුවේ මෙලෙස පොලිස් අත්අඩංගුවට පත්ව ඇත්තේ හලාවත වැල්ල කොට්ධාශය නියෝජනය කරන නාගරික මන්ත්‍රීවරයෙක් බව වාර්තා වෙයි. අදාළ නාගරික මන්ත්‍රීවරයා යතුරු පැදියකින් ගමන් කරමින් සිටින අතරතුරදී මෙලෙස පොලිස් අත්අඩංගුවට ගෙන ඇති අතර අදාළ යතුරුපැදියද පොලිස් අත්අඩංගුවට ගෙන ඇති බව වාර්තා වෙයි. පසුගිය කාලයේ හලාවත වැල්ල ප්‍රදේශයේ ගංජා හා වෙනත් මත්ද්‍රව්‍ය බහුලව තිබෙන බවට ජනතාවගෙන් හලාවත පොලිසියට පැමිණිලි ලැබී තිබිණි. ඒ අනුව පසුගිය දින පුරා විශේෂ වැටලීම් කීපයක් සිදුකළ අතර එම වැටලීම්වලින්ද ගංජා සමඟ සැකකරුවන් දෙදෙනෙකු අත්අඩංගුවට ගැනීමට හලාවත පොලිසියට හැකිවිණි. අදාළ සැකකරු අධිකරණයට ඉදිරිපත් කිරීමට නියමිතව ඇති අතර හලාවත මුලස්ථාන පොලිසිය විසින් සිද්ධිය සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=105174", "Category": null, "Parent URL": null}