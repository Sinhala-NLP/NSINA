{"Source": "Adaderana", "Timestamp": "September 9, 2019 11:08 am", "Headline": "හඳුනා නොගත් රෝගයකින් මිය යන සුනඛයින්", "News Content": "හඳුනා නොගත් රෝගයකින් සුනඛයින් මිය යෑමේ පුවතක් නෝර්වේ රාජ්‍යයෙන් වාර්තා වෙයි. ඔස්ලෝ අගනුවර ඇතුළු නගර 13කින් මෙම තත්ත්වය වාර්තා වී ඇති බවයි එරට බලධාරීන් පවසන්නේ. සුනඛයින්ට අභිරහස් රෝගයක් වැලඳීමේ පළමු සිදුවීම වාර්තා වී තිබුණේ නෝර්වේ රාජ්‍යයේ ඔස්ලෝ අගනුවරින්. පසුව තවත් නගර රැසකින්ම මෙම රෝගය වැලඳුණු සුනඛයින් පිළිබඳව බලධාරීන් වෙත තොරතුරු වාර්තා වී ඇත. අදාළ රෝගයට ගොදුරු වූ සුනඛයින් වමනය සහ අතීසාරය වැනි රෝග ලක්ෂණ පෙන්නුම් කළ බවයි බලධාරීන් ප්‍රකාශ කළේ. රෝගයට ගොදුරු වූ සුනඛයින් 40කට වැඩි ප්‍රමාණයක්, නගර 13කදී හඳුනාගෙන තිබුණි. ඒ අතරින් සුනඛයන් කිහිපදෙනෙකු පසුව මියගොස් ඇති බව විදෙස් වාර්තාවල දැක්වෙයි. මේ අතර මියගිය සුනඛයින් කිහිපදෙනෙකු පරීක්ෂා කිරීමේදී සැකසහිත බැක්ටීරියා වර්ග හඳුනාගත් බව නෝර්වේ පශුවෛද්‍ය ආයතනය පවසයි. කෙසේ නමුත් අදාළ සුනඛයන් මිය යෑමට නිශ්චිත හේතුවක් තවමත් අනාවරණ කරගෙන නැත.", "URL": "https://sinhala.adaderana.lk/news.php?nid=118651", "Category": null, "Parent URL": null}