{"Source": "Adaderana", "Timestamp": "August 23, 2017 11:05 pm", "Headline": " හලාවත පොලීසියේ රථ වාහන අංශ ස්ථානාධිපතිගේ නිවස ගිනි ගනී", "News Content": "හලාවත මූලස්ථාන පොලීසියේ රථ වාහන අංශයේ ස්ථානාධිපතිවරයා තාවකාලිකව පදිංචිව සිටි නිවස හදිසියේ ඇතිවූ ගින්නකින් සම්පූර්ණයෙන්ම විනාශයට පත්ව තිබේ. අද(23) දහවල් මෙම ගින්න හට ගෙන ඇති බව අද දෙරණ වාර්තාකරු පවසයි. ගිනි ගෙන විනාශ වී ඇත්තේ හලාවත - පනන්කුඩාව වත්තේ පිහිටි නිවසකි. මෙම නිවස රථ වාහන අංශයේ ස්ථානාධිපතිවරයා මාසික කුලී පදනම මත ලබා ගෙන තිබී ඇත. ගින්න හට ගන්නා අවස්ථාවේදී රථ වාහන අංශයේ ස්ථානාධිපති උප පොලිස් පරීක්ෂක සමරවීර මහතා ඇතුළු පවුලේ අය මහනුවර බලා ගොස් සිට ඇති බව වාර්තා වෙයි. ගින්න දැක ඇති අසල්වාසීන් ඒ බව හලාවත පොලීසියට දැනුම් දීමට කටයුතු කර ඇත. පසුව හලාවත නගර සභාවේ ගිනි නිවන ඒකකයේද සහාය ඇතිව ප්‍රදේශවාසීන් සහ පොලීසිය එක්ව ගින්න නිවා දැමීමට කටයුතු කර තිබේ. ගින්න හට ගැනීමට හේතුව අනාවරණය වී නොමැති අතර,සිදුවී ඇති අලාභයද තක්සේරු කර නැත.", "URL": "https://sinhala.adaderana.lk/news.php?nid=76610", "Category": null, "Parent URL": null}