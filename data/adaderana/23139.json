{"Source": "Adaderana", "Timestamp": "March 29, 2012 08:31 am", "Headline": "හමා පළාතට නොකඩවා 17 වන දිනටත් ප්‍රහාර", "News Content": "සිරියාවේ හමා පළාතට නොකඩවා 17 වන දිනටත් සිරියානු හමුදා විසින් ප්‍රහාර එල්ල කර තිබේ. අරාබි ලීගය සාම වැඩපිළිවෙළ පිළිබඳ සාකච්ඡාවෙමින් පවතින අවස්ථාවේ දී පවා මෙම ප්‍රහාර එල්ල වන බව විදෙස් මාධ්‍ය වාර්තා කරයි. සිරියානු හමුදා විසින් කැරලිකරුවන්ගේ ආරක්ෂිත ස්ථානවලට දිගින් දිගටම ප්‍රහාර එල්ලකරමින් සිටින බව සිරියාවේ සිටින මානව හිමිකම් සංවිධාන පෙන්වාදෙයි. සිරියාවේ පවතින ගැටුම් පාලනය කිරීම සඳහා එක්සත් ‍ජාතීන්ගේ සංවිධානය සහ අරාබි ලිගය ඒකාබද්ධව විශේෂ වැඩපිළිවෙළක් මේ වන විටත් හඳුන්වා දී තිබේ. අදාළ වැඩපිළිවෙළ ක්‍රියාත්මක කිරීමට සිරියානු රජය එකඟතාව ද පළ කර ඇති බව එක්සත් ජාතීන්ගේ සංවිධානය පෙන්වාදෙයි. එහෙත් එම එකඟතාවලට අනුව සිරියානු රජය ක්‍රියා‍ නොකරන බව මානව හිමිකම් සංවිධාන පවසයි.", "URL": "https://sinhala.adaderana.lk/news.php?nid=23139", "Category": null, "Parent URL": null}