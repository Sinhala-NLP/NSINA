{"Source": "Adaderana", "Timestamp": "November 9, 2018 09:55 am", "Headline": "ජලයේ සැඟවුණ ජීවිත 6ක් ගුවන් මෙහෙයුමින් බේරෙයි", "News Content": "මුලතිව්, නිත්තකායිකුලම් වැව ආසන්නයේ ජලයට මැදිව සිටි පිරිසක් ගුවන් හමුදාවේ මෙහෙයුමකින් අද(09) උදෑසන බේරා ගැනීමට සමත්ව තිබේ. වැව් බැම්ම ඊයේ(08) දිනයේ දී හදිසියේ කැඩී යෑමෙන් ජලයට මැදි වී තිබේ. ඒ පිළිබඳව මුලතිව් දිස්ත්‍රික් ලේකම් කාර්යාලයේ ආපදා කලමණාකරණ ඒකකයේ සහකාර අධ්‍යක්ෂකවරයාගේ ඉල්ලීම මත ගුවන් හමුදාව මෙම මෙහෙයුම සිදු කර ඇත. ඒ පිළිබඳ වහාම ක්‍රියාත්මක වු ගුවන් හමුදා නිලධාරීන් ගුවන් හමුදාපතිගේ උපදෙස් මත ශ්‍රී ලංකා ගුවන් හමුදාවේ අනුරාධපුර කඳවුරේ එම්.එයි.17 වර්ගයේ ගුවන් යානයක් සහ ගුවන් භටයන් 6 දෙනෙකු විසින් ක්ෂණිකව මුදවා ගැනීමේ කණ්ඩායමක් අද උදෑසන මුලතිව් බලා පිටත්කර යවා තිබේ. ඔවුන් විසින් අයහපත් කාලගුණය මධ්‍යයේ අනතුරට පත් සිවිල් වැසියන් 6 දෙනෙකු සහ එම ස්ථානයේ සහන කටයුතු සඳහා යොදවා සිටි ශ්‍රී ලංකා යුද හමුදාවේ භට පිරිසක් ද ගුවන් මගින් මුදවා ගෙන ආරක්ෂිත ස්ථාන කරා යොමු කර ඇත. තව දුරටත් එම ප්‍රදේශයේ අනතුරට පත්වූවන් සොයා නිරීක්ෂණ කටයුතු සිදු කරයි.", "URL": "https://sinhala.adaderana.lk/news.php?nid=98938", "Category": null, "Parent URL": null}