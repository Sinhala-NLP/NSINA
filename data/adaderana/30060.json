{"Source": "Adaderana", "Timestamp": "December 18, 2012 12:44 pm", "Headline": "අයහපත් කාලගුණයෙන් 5000 ට වැඩි පිරිසක් පීඩාවට පත්වෙයි", "News Content": "පවතින අයහපත් කාලගුණික තත්ත්වයත් සමඟ දිස්ත්‍රික්ක කිහිපයක පුද්ගලයින් 5,000 ට වැඩි පිරිසක් මේ වන විට පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. මහනුවර, නුවරඑළිය, මාතලේ, බදුල්ල, පොළොන්නරුව, හම්බන්තොට, අම්පාර සහ මඩකළපුව යන දිස්ත්‍රික්කවල මෙම ආපදා තත්ත්වය බලපා ඇති බව එම මධ්‍යස්ථානය සඳහන් කළේය. ආපදා තත්ත්වය හේතුවෙන් පුද්ගල මරණ 9 ක් වාර්තා වී ඇති බව ආපදා කළමනාකරණ මධ්‍යස්ථානය සඳහන් කළේය. පවතින අධික වර්ෂාපතනයත් සමග මධ්‍යම කඳුකරයේ මාර්ගවල ගල් පෙරළීම් සහ ඉවුරු කඩාවැටීම් සිදුව ඇති බව ද එම මධ්‍යස්ථානය පැවසීය. මේ හේතුවෙන් බොහෝ මාර්ග අවහිර වී ඇති බව සඳහන්ය. මේ අතර අයහපත් කාලගුණික තත්ත්වය හේතුවෙන් දිස්ත්‍රික් පහක නායයෑමේ අවදානමක් මතුව ඇති බව ජාතික ගොඩනැගිලි හා පර්යේෂණ සංවිධානය පවසයි. මහනුවර, නුවරඑළිය, බදුල්ල, මාතලේ සහ කුරුණෑගල යන දිස්ත්‍රික්කවල ඉදිරි පැය 24ක කාලය තුළ නායයෑමේ අවදානම් තත්ත්වයක් ප්‍රකාශයට පත් කර ඇති බව නායයෑම් අංශ ප්‍රධානී ආර්.එම්.එස්.බණ්ඩාර මහතා සඳහන් කළේය. මහනුවර දිස්ත්‍රික්කයේ මැද දුම්බර, පාතහේවාහැට, ගඟවටකෝරළේ යන ප්‍රදේශවලත් නුවරඑළිය දිස්ත්‍රික්කයේ වලපනේ, හඟුරන්කෙත, කොත්මලේ සහ අඹගමුව‍ කෝරළේ යන ප්‍රදේශ නායයෑමේ අවදානම් සහිත ප්‍රදේශ ලෙස හඳුනාගෙන තිබේ. බදුල්ල දිස්ත්‍රික්කයේ මහියංගනය හැර සියලුම ප්‍රාදේශීය ලේකම් කොට්ඨාසත්, මාතලේ දිස්ත්‍රික්කයේ රත්තොට, උකුවෙල, යටවත්ත සහ ලග්ගල ප්‍රදේශත් කුරුණෑගල දිස්ත්‍රික්කයේ මල්ලවපිටිය, මාවතගම සහ රීදිගම යන ප්‍රදේශත් නායයෑමේ අවදානම් සහිත ප්‍රදේශ ලෙස හඳුනාගෙන ඇති බව ආර්.එම්.එස්.බණ්ඩාර මහතා සඳහන් කළේය.", "URL": "https://sinhala.adaderana.lk/news.php?nid=30060", "Category": null, "Parent URL": null}