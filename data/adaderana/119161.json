{"Source": "Adaderana", "Timestamp": "September 15, 2019 03:56 pm", "Headline": "රනූ මොන්ඩාල් ගීත එළිදැක්වීමකට එක්වෙයි", "News Content": "බොලිවුඩයේ නවතම ගීත කෝකිලාව රනූ මොන්ඩාල් ජනප්‍රිය ගායක හිමේෂ් රෙෂ්මියා සමඟ ගීතයක් එළිදැක්වීමේ අවස්ථාවකට සහභාගී වී ඇත. අවාසනාව පසුපස හඹා ආ වාසනාව හේතුවෙන් ඇය පිළිබඳව සමාජ ජාලවල නිතර අසන්නට ලැබුණි. ඉන්දියාවේ ජනප්‍රිය සංගීතඥයෙකු වන හිමේෂ් රෙෂ්මියා ගේ(Himesh Reshammiya) නවතම සිනමා නිෂ්පාදනය වන හැපි හාඩි ඇන්ඩ් හියර් ('Happy Hardy and Heer') නුදුරේදීම තිරගත වීමට නියමිතයි. එම සිනමා පටයේ ගීතයක් එළිදැක්වීමට පසුගියදා පියවර ගැනුණ අතර එහිදී හිමේෂ් රෙෂ්මියා වඩා මාධ්‍ය අවධානයක් දිනාගැනීමට මෑතකදී බොලිවුඩයේ ජනප්‍රියත්වයට පත් රනූ මොන්ඩාල් සමත් වුණි. මහමග දුක් ගැහැට වලින් පිරි ජීවිතයක් ගතකළ රනූ මොන්ඩාල් දුම්රිය වේදිකාවක සිට ඉතාමත් දක්ෂ ලෙස ගීත ගායනයේ යෙදෙන අයුරු වෙනත් පුද්ගලයෙකු විසින් පටිගත කර අන්තර්ජාලයට මුදා හැරීමෙන් පසුව ඇයගේ දෛවය සම්පූර්ණයෙන්ම වෙනස් වූ අතර ඒ ඔස්සේ ඇය හිමේෂ් රෙෂ්මියාගේ අවධානය දිනාගත්තේය. හිමේෂ් රෙෂ්මියා සහ රනූ මොන්ඩාල් එක්ව ගායනා කරන අපේ කතාව (our story) නම් අරුත් දෙන තේරී මේරි කහානි ('Teri Meri Kahaani') ගීතය එළිදැක්වීමට මෙහිදී කටයුතු කෙරුණි. රනූ මොන්ඩාල් තේරී මේරි කහානි ගීතය ගායනා කරන අයුරු දැක්වෙන කෙටි වීඩියෝවක් මීට පෙර අන්තර්ජාලය ඔස්සේ හුවමාරු අතර එයද අතිශය ජනප්‍රියත්වයක් අත්පත් කරගෙන ඇත. රනූ මොන්ඩාල් ගීත ගායනයෙන් දායක පළමු බොලිවුඩ් සිනමාපටය වන හැපි හාඩි ඇන්ඩ් හියර් දෙසැම්බර් 27 වැනිදා ඉන්දියාව පුරා තිරගත කිරීමට නියමිත බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=119161", "Category": null, "Parent URL": null}