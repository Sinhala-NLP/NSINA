{"Source": "Adaderana", "Timestamp": "November 17, 2018 06:45 am", "Headline": "අමාත්‍යංශ 30කට තවමත් STF ආරක්ෂා", "News Content": "රාජ්‍ය ආරක්ෂක අමාත්‍යංශය හැර අමාත්‍යංශ 30ක් සඳහා මේ වන විට යොදවා ඇති පොලිස් විශේෂ කාර්ය බලකා ආරක්ෂාව තවදුරටත් පවත්වාගෙන යන බව පොලිස් මූලස්ථානය පවසයි. පොලිස් විශේෂ කාර්ය බලකායේ අණ දෙන නිළධාරීන් , ජ්‍යෙෂ්ඨ නියෝජ්‍ය පොලිස්පති එම්.ආර් ලතීෆ් මහතා සඳහන් කළේ පොලිස්පතිවරයාගේ උපදෙස් මත සහ තම සෘජු අධීක්ෂණය යටතේ මෙම කටයුතු සිදුකරන බවයි. යොදවා ඇති එම විශේෂ කාර්ය බලකා ආරක්ෂාව ඉවත් කිරීම සම්බන්ධයෙන් මේ වන තෙක් කිසිදු තීරණයක් ගෙන නොමැති බව ද ඔහු සඳහන් කළේය. පවතින දේශපාලන වාතාවරණය මෙන්ම බුද්ධි අංශ මගින් අනාවරණය කරගත් තොරතුරු වාර්තා අනුව අමාත්‍යංශ සඳහා ආරක්ෂාව සැපයීම ප්‍රමුඛ කාර්යයක් ලෙස සැලකෙන බව සඳහන් වේ. පොලිස්පතිවරයාගේ උදෙස් මත පසුගියදා අමාත්‍යංශ 30ක් සඳහා පොලිස් විශේෂ කාර්ය බලකායේ ආරක්ෂාව යෙදවීමට කටයුතු කර තිබුණේය.", "URL": "https://sinhala.adaderana.lk/news.php?nid=99344", "Category": null, "Parent URL": null}