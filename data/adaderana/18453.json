{"Source": "Adaderana", "Timestamp": "September 1, 2011 01:44 pm", "Headline": "මෙරට පිරිසක් වෙබ් අඩවි රැසකට ඇතුළු වූ බව කියන වාර්තා බොරු", "News Content": "මෙරට කණ්ඩායමක් ලොව ප්‍රධාන පෙළේ වෙබ් අඩවි රැසකට අනවසරයෙන් ඇතුළු වී පරිගණක දත්ත සොරකම් කර ඇති බවට පළ වන වාර්තා අසත්‍ය බව ශ්‍රී ලංකා පරිගණක හදිසි ප්‍රතිචාර සංසදය පවසයි. ඇපල්, මයික්‍රොසොෆ්ට්, ෆේස්බුක් සහ ස්කයිප් යන ප්‍රධාන පෙළේ වෙබ් අඩවි රැසකට මෙරට කණ්ඩායමක් අනවසරයෙන් ඇතුළු වී එහි දත්ත සොරකම් කර ඇති බවට ජාත්‍යන්තර වෙබ් අඩවියක වාර්තාවක් පළ විය. ඒ සම්බන්ධයෙන් කිසිදු පැමිණිල්ලක් තම ආයතනයට මෙතෙක් ලැබී නොමැති බව ඒ සම්බන්ධයෙන් අද දෙරණ ශ්‍රී ලංකා පරිගණක හදිසි ප්‍රතිචාර සංසදයෙන් කළ විමසීමකදී එම සංසදයේ ජ්‍යෙෂ්ඨ තොරතුරු ආරක්ෂක ඉංජිනේරු රෝහණ පල්ලියගුරු මහතා ප්‍රකාශ කළේය. එමෙන්ම එවැනි සිදුවීමක් සිදුවූ බවට කිසිදු සාක්ෂියක් සොයාගැනීමට නොහැකි වී ඇති බවත්, එම ප්‍රකාශය සිදුකරන පුද්ගලයින් මෙවැනි ක්‍රියාවක් සිදුකළ බවට කිසිදු සාක්ෂියක් ඔවුන්ගේ වෙබ් අඩවි හරහා නිකුත් කර නොමැති බව ද ඒ මහතා සඳහන් ක‍ළේය.", "URL": "https://sinhala.adaderana.lk/news.php?nid=18453", "Category": null, "Parent URL": null}