{"Source": "Adaderana", "Timestamp": "November 13, 2013 04:43 pm", "Headline": " පාසල් දරුවන් ගැන දෙමාපියන් කල්පනාකාරී වන්න ", "News Content": "පාසල් දරුවන් ඉලක්ක කර ගනිමින් සිදු කෙරෙන මත්ද්‍රව්‍ය ජාවාරම සම්බන්ධයෙන් වඩාත් කල්පනාකාරී වන ලෙස සෞඛ්‍ය අමාත්‍යවරයා දෙමව්පියන්ගෙන් ඉල්ලීමක් කරයි. පාසල් ඉදිරිපිට ඇති ඇතැම් වෙළඳසැල්වල පාසල් දරුවන් ඉලක්ක කර ගනිමින් බාබුල්, බීඩා, පාන්පරා , සහ මාවා වැනි නම් වලින් හඳුන්වන පිළිකා කාරක පුවක් වර්ග අලෙවි කිරීමේ ජාවාරමක් ක්‍රියාත්මක වන බව සෞඛ්‍ය අමාත්‍යවරයා සඳහන් කරයි. මෙම පුවක් වර්ග සඳහා බොහෝ පාසල් සිසුන් ඇබ්බැහි වී ඇති අතර එය බරපතළ ගැටලුවක්ව පවතියි. මෙම හේතුවෙන් දෙමව්පියන් මේ පිළිබඳව සැළකිලිමත්වීම වඩා වැදගත් බව සෞඛ්‍ය අමාත්‍ය මෛත්‍රීපාල සිරිසේන මහතා සඳහන් කරයි. වරකාපොළ මුලික රෝහල සංවර්ධනය කිරීමේ කටයුතු ආරම්භ කිරීමේ උත්සව සභාව අමතමින් සෞඛ්‍ය අමාත්‍යවරයා මෙම අදහස් පළ කරන ලදී. මෙහිදී වැඩිදුරටත් අදහස් දැක්වු සෞඛ්‍ය අමාත්‍යවරයා සඳහන් කළේ පොලීසිය රාජ්‍ය නිලධාරීන් දේශපාලන නායකත්වය ඇතුළු සෑම අංශයක්ම ඒකාබද්ධව මත් ද්‍රව්‍ය වසංගතයට එරෙහිව රට පුරා පුළුල් ජාතික වැඩපිළිවෙළක් ක්‍රියාත්මක කළ යුතු බවයි. 2014 වර්ශය මතින් තොර සමාජයක් ගොඩනැගීමේ වර්ශය ලෙස නම් කර ඇති බව ද සෞඛ්‍ය අමාත්‍යවරයා එහිදි සඳහන් කරයි.", "URL": "https://sinhala.adaderana.lk/news.php?nid=38815", "Category": null, "Parent URL": null}