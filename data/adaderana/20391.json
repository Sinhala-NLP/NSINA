{"Source": "Adaderana", "Timestamp": "December 1, 2011 01:03 pm", "Headline": "විපක්ෂයේ මන්ත්‍රීවරුන්ට ඉල්ලුම වැඩියි", "News Content": "විපක්ෂයේ මන්ත්‍රීවරුන්ට හොඳ ඉල්ලුමක් පවතින බව එක්සත් ජාතික පක්ෂ පාර්ලිමේන්තු මන්ත්‍රී දයාසිරි ‍ජයසේකර මහතා පවසයි. ජනතාව වෙනුවෙන් කටයුතු කරන්නේ විපක්ෂයේ මන්ත්‍රීවරුන් පමණක් බව ද ඒ මහතා සඳහන් කරයි. එමෙන්ම මොහාන් ලාල් ග්‍රේරු මහතා ආණ්ඩුව සමග එක්වීම පක්ෂයට ගැටලුවක් නොවන බව ද ඔහු පෙන්වාදෙයි. ව්‍යාපාරිකයින් දේශපාලනයට පැමිණි විට මෙවැනි තත්ත්වයන් මතුවන බව අද(01) පෙරවරුවේ පැවති මාධ්‍ය හමුවක දී ජයසේකර මහතා සඳහන් කළේය. ජාතියේ දරුවන්ට අනාගතයක් නිර්මාණය කිරීම වෙනුවෙන් රජයට එක්වන බව ඒ මහතා ප්‍රකාශ කළ ද ජාතියේ දරුවන්ට අත්ව ඇති ඉරණම දකින්නේ නම් එවැනි තීරණයකට නොඑළඹෙන බව ද ඒ පිළිබඳ වැඩිදුරටත් පැහැදිලි කළ දයාසිරි ජයසේකර මහතා ප්‍රකාශ කළේය. මොහාන් ලාල් ග්‍රේරු මහතාගේ අධ්‍යාපන ආයතන ඌන උපයෝජන පනත යටතේ පවරාගැනීමේ උත්සාහයක් පැවතියේ දැයි නොදන්නා බවත්, දරුවන්ගේ අනාගතය කෙසේවුවද තමන්ගේ සහ තම දරුවන්ගේ අනාගතය වෙනුවෙන් ග්‍රේරු මහතා තීරණයක් ගෙන ඇති බව ද ජයසේකර මහතා පෙන්වාදුන්නේය. එය නින්දා සහගත සහ ලැජ්ජා සහගත ක්‍රියාවක් බව ද, එම ක්‍රියාව අනුමත නොකරන බව ද මන්ත්‍රීවරයා අවධාරණය කර සිටියේය. මත්තල ගුවන් තොටුපළ, හම්බන්තොට වරාය සහ හම්බන්තොට නගරයේ සිදුකළ මාර්ග සංවර්ධන කටයුතු මේ වනවිට පොදු රාජ්‍ය මණ්ඩලයීය ක්‍රීඩා උළෙලේ ස්මාරක පමණක් බවට පත්ව ඇති බවත් දයාසිරි ජයසේකර මහතා සඳහන් කළේය. රජය සංවර්ධන කටයුතු සිදුකරන්නේ කිසිදු සැලැස්මකින් තොරව බවත්, ඒ තුළින් රටට කිසිදු ප්‍රයෝජනයක් නොවන බවත් මාධ්‍ය හමුවේ දී වැඩිදුරටත් අදහස් දැක්වූ මන්ත්‍රීවරයා අවධාරණය කළේය.", "URL": "https://sinhala.adaderana.lk/news.php?nid=20391", "Category": null, "Parent URL": null}