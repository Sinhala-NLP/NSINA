{"Source": "Adaderana", "Timestamp": "May 21, 2011 06:58 pm", "Headline": "විජයග්‍රහණ දින පෙළපාලි පෙරහුරුවට පාර වැසෙයි", "News Content": "විජයග්‍රහණ දින පෙළපාලිය පෙරහුරුව වෙනුවෙන් ගාලු මුවදොර ආශ්‍රිත ප්‍රදේශයේ විශේෂ රථවාහන සැලැස්මක් ක්‍රියාත්මක වන බව පොලිසිය පවසයි. ‍ ඒ අනුව හෙට දිනයේ සිට ලබන 27 වැනිදා දක්වා පෙරවරු 6 සිට පස්වරු 1 දක්වා කාලය තුළ ගාලු මුවදොර හෝටලය වටරවුමේ සිට සෙරමික් වටරවුම දක්වා මාර්ගය රථවාහන ගමනාගමනය සඳහා තාවකාලිකව වසා තැබෙන බව පොලිසිය සඳහන් කරයි. ‍ අදාළ කාලය තුළ විකල්ප මාර්ග ලෙස ගාලු පාරේ සිට කොළඹට‍ පැමිණෙන බර වාහන කොල්ලුපිටිය මංසන්ධියෙන් දකුණට හැරී පිත්තල හන්දියෙන් කොළඹ දෙසටත්, ගාලු පාරේ කොළඹට පැමිණෙන සැහැල්ලු වාහන ගාලු මුවදොර වටරවුමෙන් දකුණට හැරී මාකන් මාකර් මාවත ඔස්සේ කොළඹ දෙසටත් ගමන් කළ හැකි බව පොලිසිය දැනුම් දෙයි.", "URL": "https://sinhala.adaderana.lk/news.php?nid=16239", "Category": null, "Parent URL": null}