{"Source": "Adaderana", "Timestamp": "September 4, 2018 06:53 pm", "Headline": "ජනබලය කොළඹට - කොල්ලුපිටිය පොලීසියේ ඉල්ලීමත් අධිකරණයෙන් ඉවතට", "News Content": "ඒකාබද්ධ විපක්ෂය විසින් හෙට(05) දිනයේ පැවැත්වීමට නියමිත විරෝධතාවයට අදාලව පොලිස් ස්ථාන 03 ක් මඟින් සිදුකල ඉල්ලීම් අධිකරණය ප්‍රතික්ෂේප කර තිබේ. කුරුඳුවත්ත, වැලිකඩ සහ කොල්ලුපිටිය යන පොලිස් ස්ථාන මඟින් මෙම විරෝධතාවයට අදාල වාරණ නියෝග ලබා ගැනීම සඳහා අදාල ඉල්ලීම් සිදුකර ඇති බව සඳහන් වෙයි. විරෝධතාකරුවන් කොල්ලුපිටිය පොලිස් බල ප්‍රදේශයට ඇතුළු වීම වලක්වාලමින් නියෝගයක් නිකුත් කරන ලෙස කොල්ලුපිටිය පොලිසිය සිදුකල ඉල්ලීම කොටුව මහේස්ත්‍රාත් අධිකරණය ප්‍රතික්ෂේප කර තිබේ. පොලීසිය අධිකරණයට කරුණු දක්වමින් සඳහන් කර ඇත්තේ විරෝධතාකරුවන් කොල්ලුපිටිය පොලිස් බල ප්‍රදේශයට ඇතුළු වුවහොත් සාමාන්‍ය ජනතාව සහ විරෝධතාකරුවන් අතර ගැටුමක් ඇති විය හැකි බවයි. යම්කිසි ආකාරයක ගැටුමක් ඇති වුවහොත් පොලීසියට පවතින බලතල අනුව ක්‍රියා කිරීමේ හැකියාවක් පවතින බව කොටුව මහේස්ත්‍රාත් ලංකා ජයරත්න මෙනවිය සඳහන් කර ඇති අතර ඒ අනුව පොලීසිය සිදුකල ඉල්ලීම මහේස්ත්‍රාත්වරිය ප්‍රතික්ෂේප කර තිබේ. මේ අතර අද පස්වරුවේ පැවති මාධ්‍ය හමුවකට එක්වෙමින් ආචාර්ය ප්‍රතිභා මහානාමහේවා මහතා අධිකරණ නියෝග ලබා ගැනීම සම්බන්ධයෙන් අදහස් පළ කරමින් කියා සිටියේ, තිබෙන නිදහස සීමා කිරීමට හේතුවක් නොමැති බවයි. කෙසේ වෙතත් පොලීසිය මැදිහත් වී අධිකරණ නියෝග ලබා ගැනීමට උත්සහ කිරීම තුළින් ආණ්ඩුක්‍රම ව්‍යවස්ථාන උල්ලංඝනය වීමට ඉඩ ඇති බව ද ඔහු වැඩිදුරටත් පැවසීය. එමෙන්ම ජනතාවට මුලික අයිතිවාසිකම් ඉටු කර ගැනීමට කාගෙන් හෝ උපදෙස් ලබා ගැනීමේ උවමනාවක් නොමැති බවත් ඔහු මෙහිදී කියා සිටියේය.", "URL": "https://sinhala.adaderana.lk/news.php?nid=95538", "Category": null, "Parent URL": null}