{"Source": "Adaderana", "Timestamp": "December 9, 2010 08:54 am", "Headline": "ඩග්ලස් තවදුරටත් නම් කරන ලද වරදකරුවෙක් නොවේ", "News Content": "ඉන්දියාවේදී සිදුවූ සිදුවූ ඝාතන සිද්ධියක් සම්බන්ධව අමාත්‍ය ඩග්ලස් දේවානන්දා මහතා තවදුරටත් නම් කරන ලද වරදකරුවෙකු නොවන බව මදුරාසි මහාධිකරණය නිවේදනය කර තිබේ. දේවානන්දා මහතා විසින් අදාළ සිදුවීම සම්බන්ධව ඉදිරිපත් කළ අභියාචනයක් සැලකිල්ලට ගනිමින් මහාධිකරණය මෙම නිවේදනය සිදුකර ඇති බව ඉන්දීය මාධ්‍ය වාර්තා කරයි. අදාළ සිද්ධිය සම්බන්ධව ඔහු අධිකරණය වෙත ඉදිරිපත් කළ යුතු පුද්ගලයෙකු බවට 1994 දී අධිකරණය විසින් නිවේදනය කර තිබිණි. 1986 නොවැම්බර් මස 01 වන දින තමිල්නාඩුවේ තිරුවල්ලුවපුරම් හි සිදුවූ වෙඩි තැබීමේ සිද්ධියකින් එක් පුද්ගලයෙකු මරණයට පත්වූ අතර අදාළ සිද්ධිය සම්බන්ධව ඩග්ලස් දේවානන්දා මහතා ඇතුළු පුද්ගලයින් 10 දෙනෙකු සැකකරුවන් ලෙස නම්කර තිබිණි. ඔහු තවදුරටත් නම්කරන ලද වරදකරුවෙකු නොවූව ද අදාළ ඝාතන සිද්ධියේ අධිකරණයට ඉදිරිපත් නොවූ සැකකරුවෙකු ලෙස සැලකෙයි. එමෙන්ම අදාළ සිද්ධිය සම්බන්ධව ඩග්ලස් දේවානන්දා මහතාට මහාධිකරණය වෙත අපේක්ෂිත ඇප අයදුම්පතක් ඉදිරිපත් කළ හැකි බව ද අධිකරණය නිවේදනය කර තිබේ.", "URL": "https://sinhala.adaderana.lk/news.php?nid=12715", "Category": null, "Parent URL": null}