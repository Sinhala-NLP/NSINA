{"Source": "Adaderana", "Timestamp": "October 22, 2013 04:32 pm", "Headline": "රෝයල් පාර්ක් ඝාතන නඩුව - ඇන්තනී ජයමහ යළි පෝරකයට", "News Content": "රාජගිරිය රෝයල් පාර්ක් ඝාතන සිද්ධිය සම්බන්ධයෙන් වරදකරු වු ජුඩ් ශාමාල් ඇන්තනී ජයමහට අභියාචනාධිකරණය නියම කළ මරණ දඬුවම ශ්‍රේෂ්ඨාධිකරණය අද (22) තහවුරු කර තිබේ. 2005 වසරේ ජුලි මස 01 වැනි දින ඉවෝන් ජොන්සන් නැමැති 19 හැවිරිදි තරුණිය ඝාතනය කිරීමේ සිද්ධියට වරදකරු වු ජුඩ් ශාමාල් ඇන්තනීට කොළඹ මහාධිකරණයෙන් වසර 12 ක සිර දඬුවමක් නියම කරන ලදී. ඊට එරෙහිව අභියාචනාධිකරණයට පෙත්සමක් ගොනුකළ වරදකරු අභියාචනයෙන් ඉල්ලා සිටියේ දඬුවම ලිහිල්කරන ලෙසය. මේ අතර නීතිපතිවරයා විසින් අභියාචනයක් ඉදිරිපත් කරමින් දක්වා තිබුණේ අදාළ වරදකරුට ලබාදුන් දඬුවම තවත් වැඩිකරන ලෙසයි. පසුව අදාළ අභියාචනා 2කම විභාගයට ගත් අභියාචනාධිකරණය වරදකරුගේ අභියාචනය ඉවත දමමින් මරණ දඬුවම නියම කරන ලදී. කෙසේ වෙතත් යළිත් වරක් විත්තිකරු ශ්‍රේෂ්ඨාධිකරණය හමුවේ අභියාචනයක් ඉදිරිපත් කළේය. ඒ අනූව එම අභියාචනය විභාගයට ගැනීම අද ශ්‍රේෂ්ඨාධිකරණයේදී සිදුවිය . ඒ ශ්‍රේෂ්ඨාධිකරණයේ ශලීම් මර්ෂුක්, කේ.ශ්‍රී. පවන් සහ සත්‍යා හෙට්ටිගේ යන විනිසුරුවරු මඩුල්ල හමුවේදීය. එහිදී විනිසුරුවරුන් එය විභාගයට ගැනීම ප්‍රතික්ෂේප කරමින් විත්තිකරුට එරෙහි මරණ දඬුවම යළි තහවුරු කරන ලදී. කොළඹ රාජගිරියේ රෝයල් පාක් සුපිරි නිවාස සංකිර්ණයේ 23 වන මහලේ පදිංචිව සිටි 19 හැවිරිදි ඉවෝන් ජොන්සන් නැමති ස්වීඩන් ජාතික තරුණිය මරා දමා තිබියදී ඇයගේ සිරුර එම නිවාස සංකිර්ණයේ 19 වන මහළේ තිබි සොයා ගැනිණ.", "URL": "https://sinhala.adaderana.lk/news.php?nid=38315", "Category": null, "Parent URL": null}