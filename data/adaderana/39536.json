{"Source": "Adaderana", "Timestamp": "December 12, 2013 03:24 pm", "Headline": "රුපියල් මිලියන 346 ක බදු ගෙවීමෙන් පසු කොමර්ෂල් ක්‍රෙඩිට් ලාභයක් වාර්තා කරයි", "News Content": "2013 සැප්තැම්බර් 30 න් අවසන් මාස 06 ක කාලය සඳහා රුපියල් මිලියන 345.9 ක බදු ගෙවීමෙන් පසු ලාභයක් වාර්තා කර ඇති බව කොමර්ෂල් ක්‍රෙඩිට් ඇන්ඞ් ෆිනෑන්ස් පී.එල්.සී නිවේදනය කර සිටී. පසුගිය මූල්‍ය වර්ෂයේ පළමු භාගයේ බදු ගෙවීමෙන් පසු ලාභ අගය වූ රුපියල් මිලියන 287.6 හා සැසඳීමේ දී මෙය 20.2% ක වර්ධනයකි. ගෙවී ගිය මාස 06 ක කාලය තුළ සමාගම විසින් වාර්තා කර ඇති ශුද්ධ පොළී ආදායම රුපියල් බිලියන 1.8 කි. එය පෙර වර්ෂයේ සමාලෝචිත කාලපරිච්ඡේදයේ අගය වූ රුපියල් බිලියන 1.2 හා සැසඳීමේ දී 51% ක ඉහළ යාමකි. සමාගමේ පොළී ආදායම පූර්ව මූල්‍ය වර්ෂයේ මුල් භාගය තුළ රුපියල් බිලියන 1.8 ක්වූ අතර එහි 72.6% ක වර්ධනයක් සනිටුහන් කරමින් 2013 සැප්තැම්බර් 30 න් අවසන් මාස 06 ක කාලපරිච්ඡේදය සඳහා රුපියල් බිලියන 3.1 ක පොළී ආදායමක් වාර්තා කිරීමට කොමර්ෂල් ක්‍රෙඩිට් ඇන්ඞ් ෆිනෑන්ස් පී.එල්.සී මෙවර සමත් වී තිබේ. අද වන විට සමාගමේ සමස්ත වත්කම් පදනම දළ වශයෙන් රුපියල් බිලියන 21.5 ක් පමණ වේ. එය 2013 මාර්තු 31 දිනෙන් අවසන් වූ මූල්‍ය වර්ෂය අවසානයේ දී පැවති වත්කම් පදනම හා සන්සන්දනයේ දී 17.7% ක වර්ධනයක් පෙන්නුම් කරන්නේ රුපියල් බිලියන 3.2 කින් ඉහළ යමිනි. එසේම පූර්ව මූල්‍ය වර්ෂය අවසානයේ දී පැවති කොටසක් සඳහා වන ශුද්ධ වත්කම් අගය රුපියල් 1.45 කින් ඉහළ යමින් 2013 සැප්තැම්බර් 30 දින අවසානයේ දී රුපියල් 7.55 ක් ලෙසින් වාර්තා වී තිබේ. තවද 2013 මාර්තු 31 දිනට වූ සමාගමේ තැන්පතු පදනම තවත් 21.4% කින් ඉහළ ගොස් රුපියල් බිලියන 16 ක් ලෙසින් වාර්තා වේ. එමෙන්ම සමාගමේ ණය දීම් 2013 සැප්තරම්බර් 30 න් අවසන් අර්ධ වාර්ෂිකය තුළ දී 13.7% කින් වර්ධනය වී තිබේ. එම අගය දැක්වෙන්නේ රුපියල් බිලියන 16.5 ක් වශයෙනි. මේ අතර 2013/14 මූල්‍ය වර්ෂය සඳහා ශත 50 ක අතුරු ලාභාංශයක් ගෙවීමට සමාගම පියවර ගනු ලැබීය. මෙහිදී සමාගම විසින් ගෙවනු ලැබූ මුළු ලාභාංශ වටිනාකම රුපියල් මිලියන 119 කි. කොමර්ෂල් ක්‍රෙඩිට් ඇන්ඞ් ෆිනෑන්ස් පී.එල්.සී විසින් මෙලෙස අතුරු ලාභාංශයක් ප‍්‍රකාශයට පත් කරන ලද්දේ, 2013 මාර්තු මාසයේ දී සමාගමේ සංචිත ප‍්‍රාග්ධනීකරණය කරමින් සෑම කොටස් 10.9 කට ම එක් කොටස බැගින් සිය කොටස් හිමියන් වෙත ලබා දී තිබූ පසුබිමක වීම විශේෂත්වයකි. වසර 30 කට අධික දිගු ඉතිහාසයකට හිමිකම් කියන කොමර්ෂල් ක්‍රෙඩිට් ඇන්ඞ් ෆිනෑන්ස් පී.එල්.සී, ශී‍්‍ර ලංකා මහබැංකුවේ මුදල් මණ්ඩලයේ ලියාපදිංචි මෙරට ප‍්‍රමුඛතම මූල්‍ය සේවා ආයතනයකි. අද වන විට එය සිය සේවාවන් දිවයින පුරාවටම ව්‍යාප්ත කර ඇත්තේ 64 කට අධික සේවා ජාලයකට හිමිකම් කියමිනි.", "URL": "https://sinhala.adaderana.lk/news.php?nid=39536", "Category": null, "Parent URL": null}