{"Source": "Adaderana", "Timestamp": "May 31, 2011 10:36 pm", "Headline": " ශ්‍රී ලංකාවට තවත් තොරතුරු තාක්‍ෂණ විශේෂඥයින් ඕනෑ", "News Content": "මේ වන විට ශ්‍රී ලංකාවේ තොරතුරු තාක්‍ෂණ විශේෂඥයින් හිඟයක් පවතින බව එක්සත් ජනතා නිදහස් සන්ධානයේ මහලේකම් හා ඛනිජ තෙල් කර්මාන්ත අමාත්‍ය සුසිල් පේ‍්‍රමජයන්ත මහතා පවසයි. වසරකට තොරතුරු තාක්‍ෂණ විශේෂඥයින් 4000 - 5000 පමණ සංඛ්‍යාවක් අවශ්‍ය වුව ද මෙරට විශ්ව විද්‍යාලවලින් තොරතුරු තාක්‍ෂණ උපාධිධාරීන් බිහිවන්නේ 2000 ක පමණ පිරිසක් යැයි ද අමාත්‍යවරයා කියා සිටියේය. ඇමෙරිකා එක්සත් ජනපදයේ වාණිජ බැංකුවල උකස් කටයුතු හා ණය ලබාදීමේ ක‍්‍රියාවලිය හා සම්බන්ධ වී අන්තර්ජාලය මගින් අතුරු සේවා සපයන දිවයිනේ ප‍්‍රමුඛ පෙළේ සමාගමක් වන වාකීස් පෞද්ගලික සමාගම විසින් කොහුවල කළුබෝවිල එස්.ඞී.ජයසිංහ මාවතේ නො.46/ඒ දරණ ස්ථානයේ නව කාර්යාලය විවෘත කරමින් පැවති උත්සවය අමතමින් සුසිල් පේ‍්‍රමජයන්ත මහතා මෙම අදහස් පළ කළේය. ණය ලබාදීමේ කටයුතු සම්බන්ධයෙන් අතුරු සේවා සපයමින් පැය 24 පුරාම ක‍්‍රියාත්මක වාකීස් පෞද්ගලික සමාගම වාර්ෂිකව රුපියල් බිලියන 8 ක ශුද්ධ ආදාමක් ශ්‍රි ලංකා ආර්ථිකයට එකතු කරන බවද හෙතෙම සඳහන් කළේය.. වසරකට ඩොලර් බිලියන 3 ක පමණ ගනුදෙනු සිදුකෙරෙන ඛනිජ තෙල් කර්මාන්තයේ කටයුතු ද පරිගණක තාක්‍ෂණය සමඟ තදින් සම්බන්ධ වී ඇති බවත් එම කර්මාන්තය තොරතුරු තාක්‍ෂණ ක‍්‍රියාවලිය සමඟ බද්ධ කිරීමේ කටයුතු මේ වන විට කෙරෙමින් බවතින බවත් ඔහු පෙන්වා දුන්නේය. තොරතුරු තාක්‍ෂණ ක්ෂේත්‍රය ශ‍්‍රී ලංකාව තුළ ශීඝ‍්‍රයෙන් ව්‍යාප්ත කිරීම සඳහා විශේෂයෙන් අධ්‍යාපන ක්ෂේත්‍රය මුල්කොට දැවැන්ත ක‍්‍රියාවලියක් පසුගිය වසර කිහිපය පුරා රජය විසින් දියත් කළ බව ද කී අමාත්‍යවරයා වසර 5 ට පෙර තොරතුරු තාක්‍ෂණ සාක්‍ෂරතා අනුපාතය 28% ක් ව තිබී මේ වන විට සියයට 50% දක්වා වර්ධනය වී ඇති බව ද සිහිපත් කළේය. ඉදිරි වසර කිහිපය තුළ දී තොරතුරු තාක්‍ෂණ සාක්‍ෂරතාව 75% ක් දක්වා වර්ධනය කිරීම රජයේ අරමුණ බව ද,තොරතුරු තාක්‍ෂණය විෂයක් ලෙස 2000 වසරේ දී සාමාන්‍ය පෙළ හා උසස්පෙළ සඳහා හදුන්වා දුන් බව ද කී අමාත්‍යවරයා ඉදිරියේ දී 6 ශ්‍රේණියේ සිට තොරතුරු තාක්‍ෂණය හදුන්වාදීමට පියවර ගන්නා බව අවධාරණය කළේය. තොරතුරු තාක්‍ෂණ විෂය සම්බන්ධව පුහුණු ගුරුවරු බිහිකිරීම සඳහා විද්‍යාපීඨ දෙකක් මීට වසර 2 කට පෙර ආරම්භ කළ බවත්, ඒ අනුව රුවන්පුර විද්‍යාපීඨයෙන් වාර්ෂිකව තොරතුරු තාක්‍ෂණ ගුරුවරුන් 300 ක් පිට වන බවත් සුසිල් පේ‍්‍රමජයන්ත මහතා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16452", "Category": null, "Parent URL": null}