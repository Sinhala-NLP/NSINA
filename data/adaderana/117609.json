{"Source": "Adaderana", "Timestamp": "August 27, 2019 03:30 pm", "Headline": "තෙරේසා මව්තුමියගේ 109 වැනි ජන්ම දිනය", "News Content": "තෙරේසා මව්තුමියගේ එකසිය නව වැනි ජන්ම දිනය ඊයේට යෙදී තිබුණි. ඒ වෙනුවෙන් කොල්කටාවේ පිහිටි ශාන්ත තෙරේසා පුණ්‍යායතනයේදී සැමරුම් උත්සවයක් පවත්වා තිබේ. තෙරේසා මව්තුමියගේ 109 වැනි ජන්ම දිනය සමරමින් පැවැත්වූ දේව මෙහෙයට කන්‍යා සොහොයුරියන් ඇතුළු බොහෝ පිරිසක් එක්ව සිටියේය. දේව මෙහෙය පැවැත්වුණේ බටහිර බෙංගාල ප්‍රාන්තයේ කොල්කටා නගරයේ පිහිටා ඇති ශාන්ත තෙරේසා පුණ්‍යායතනයේදීයි. අනතුරුව කන්‍යා සොහොයුරියන් තෙරේසා මව්තුමියගේ දේහය තැන්පත්කර ඇති සොහොන් ගැබට ගෞරව දක්වනු ලැබීය. තෙරේසා මව්තුමිය ලොවපුරා ප්‍රසිද්ධියට පත්ව සිටින්නේ දිළිඳු ජනතාව සහ ලාදුරු, ඒඩ්ස් වැනි රෝගීන් උදෙසා ඇය සිදු කරන ලද සුවිශේෂි මෙහෙවර හේතුවෙන්. ඇය කන්‍යා සොහොයුරින් හා එක්ව ලොව පුරා වෙසෙන දිළිඳු ජනතාව වෙනුවෙන් කරුණාවේ දූත මෙහෙවර යනුවෙන් සේවාවක්ද දියත් කළේය. තෙරේසා මව්තුමියගේ සේවාවන් අතරින් කොල්කටාවේ පැල්පත්වාසීන් උදෙසා සිදුකළ සේවය විශේෂ වෙයි. මේ හේතුවෙන් ලෝ වැසියන් ඇය හැඳින්වූයේ මුඩුක්කුවේ සාන්තුවරිය ලෙසයි. සිය සේවය වෙනුවෙන් තෙරේසා මව්තුමිය 1979 වර්ෂයේදී නොබෙල් සාම ත්‍යාගයෙන්ද පිදුම් ලැබීය. ඇය මෙලොවින් සමුගත්තේ 1997 වර්ෂයේදීයි. ඒ වන විට තෙරේසා මව්තුමිය 87වන වියේ පසුවිය. තෙරේසා මව්තුමිය කළ විශිෂ්ට සේවය හේතුවෙන් ශුද්ධෝත්තම ෆ්‍රැන්සිස් පාප්වහන්සේ විසින් 2016 වර්ෂයේදී ඇය සාන්තුවරයට ඔසවනු ලැබීය.", "URL": "https://sinhala.adaderana.lk/news.php?nid=117609", "Category": null, "Parent URL": null}