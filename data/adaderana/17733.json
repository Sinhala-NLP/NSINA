{"Source": "Adaderana", "Timestamp": "July 30, 2011 09:08 am", "Headline": "උදයන් කර්තෘට එල්ල වූ ප්‍රහාරය පිළි‍කුලෙන් හෙළා දකිනවා", "News Content": "උදයන් පුවත්පතේ කර්තෘ නාගසුන්දරම් කුගනාදන් මහතාට එල්ල කළ ප්‍රහාරය පිළි‍කුලෙන් යුතුව හෙළා දකින බව මානව හිමිකම් පිළිබඳ විද්වත් සංසදය පවසයි. මෙය නිදහස් මාධ්‍යයට එල්ල කළ ප්‍රහාරයක් සේ සලකන බව නිවේදනයක් නිකුත් කරමින් එම සංසදයේ ප්‍රධාන‍ ලේකම් ආචාර්ය ජයන්ත රාජරත්න මහතා සඳහන් කරයි. දැඩි ආරක්ෂක වැඩ පිළිවෙළක් සහිත උතුරු පළාතේ සිදුවන මෙවැනි ක්‍රියා කිසිසේත් අනුමත නොකරන බව ද ඔහු පෙන්වාදෙයි. මෙවැනි ක්‍රියාවලට සම්බන්ධ පුද්ගලයින් වහා අත්අඩංගුවට ගෙන නීතිය හමුවට පැමිණවිය යුතු බව මානව හිමිකම් පිළිබඳ විද්වත් සංසදය නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=17733", "Category": null, "Parent URL": null}