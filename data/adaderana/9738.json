{"Source": "Adaderana", "Timestamp": "July 20, 2010 03:43 pm", "Headline": "සරසවි ඇදුරන්ගේ සාක්කු පිරෙයි", "News Content": "විශ්ව විද්‍යාල ආචාර්යවරුන්ගේ වැටුප් රු.50,000 සිට ලක්ෂ 2 දක්වා වැඩි කරන බව උසස් අධ්‍යාපන අමාත්‍ය එස්.බී දිසානායක මහතා පවසයි. ඒ අනුව ආධුනික කථිකාචාර්යවරයෙකුගේ වැටුප් රු.27,750 සිට රු.75,000 දක්වාද ජ්‍යෙෂ්ඨ කථිකාචාර්යවරයෙකුගේ වැටුප් රු.50,000 සිට දෙලක්ෂය දක්වාද වැඩි කෙරෙනු ඇති බව හෙතෙම කියා සිටියේ අද පාර්ලිමේන්තුවේදී අනුර කුමාර දිසානායක මහතා නැඟූ ප්‍රශ්නයකට පිළිතුරු වශයෙනි. වැටුප් වැඩිකරන ලෙස ඉල්ලා විශ්ව විද්‍යාල ආචාර්යවරුන් වැඩ වර්ජනයට සැරසෙන බවත්,ඔවුන්ගේ ගැටලුව විසඳීම සඳහා මැදිහත් විය යුතු බවත් අනුර කුමාර මන්ත්‍රීවරයා අද පාර්ලිමේන්තුවේදී පෙන්වාදීමෙන් අනතුරුව එස්.බී දිසානායක මහතා මේ බව කියා සිටියේය. විශ්ව විද්‍යාලවල සේවය කරන ගුරු භවතුන්ගෙන් බොහොමයක් ජ.වි.පෙ හිතෛෂි බැවින් ඔවුන්ගේ සහය ද ‍ලබා දෙන ලෙස අමාත්‍යවරයා මෙහිදී මන්ත්‍රීවරයාගෙන් ඉල්ලා ඇත. මේ වන විට ලබා ගන්නා වැටුපට වඩා හත් අට ගුණයකින් වැඩි වැටුපක් ලබා ගැනීමට විදෙස්ගතවී රැකියා කිරීමට අවස්ථාව ඇතත් එසේ නොකොට අඩු වැටුපකට ශ්‍රී ලංකාවේ සේවය කරන ආචාර්යවරුන් පිළිබඳ තමන් සිය ප්‍රසාදය පළ කරන බවත් උසස් අධ්‍යාපන අමාත්‍යවරයා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=9738", "Category": null, "Parent URL": null}