{"Source": "Adaderana", "Timestamp": "March 14, 2013 06:18 am", "Headline": "නව පාප් වහන්සේ තේරී පත්වෙයි", "News Content": "76 හැවිරිදි ආර්ජන්ටිනා ජාතික කාදිනල් ජෝර්ජ් බර්ගොග්ලියෝ හිමිපාණන් මීළඟ පාප්වහන්සේ ලෙස තේරීපත්ව ඇති වග විදෙස් මාධ්‍ය උපුටා දක්වයි. අවුරුදු දහස් ගණනක කාලයකින් පසු අමෙරිකානු කලාපයෙන් මෙන්ම යුරෝපයෙන් පිටත රටකින් කාදිනල්වරයෙකු පාප් ධූරයට පත්වූ ප්‍රථම අවස්ථාව මෙයයි. මීළඟ පාප් වහන්සේ කවුරුන්ද යන තීරණය දැන ගනු වස් ශාන්ත පීටර්ස් බැසිලිකා චතුරස්‍රයේ ලක්ෂයක‍ට අධික පිරිසක් රැස්ව සිටි බව සඳහන්ය. 16 වන බෙනඩික්ට් පාප් වහන්සේගේ ඉල්ලා අස්වීමෙන් පසු පාප් ධූරය පුරප්පාඩු වූ අතර ලොව පුරා රටවල් ගණනාවක කාදිනල්වරුන් අතරින් රහස්‍ය ඡන්දයකින් පාප් වහන්සේ පත්කර ගැනීම සිදුකෙරිණි. මෙම අවස්ථාවට ශ්‍රී ලංකාව නියෝජනය කරමින් කාදිනල් මැල්කම් රංජිත් හිමිපාණන්ද සහභාගීවී සිටියේය.", "URL": "https://sinhala.adaderana.lk/news.php?nid=32395", "Category": null, "Parent URL": null}