{"Source": "Adaderana", "Timestamp": "October 27, 2012 08:37 pm", "Headline": "අගවිනිසුරුවරිය ඉවත් කිරීමට කුමන්ත්‍රණයක්", "News Content": "අගවිනිසුරුවරිය ධූරයෙන් පහකිරීම සඳහා ආණ්ඩුව විසින් කුමන්ත්‍රණයක් දියත් කර ඇති බව ජ.වි.පෙ දේශපාලන මණ්ඩල සභික,පාර්ලිමේන්තු මන්ත්‍රී අනුර කුමාර දිසානායක මහතා පවසයි. පසුගිය කාලයේ ශ්‍රේෂ්ඨාධිකරණය විසින් ලබාදුන්නු ඇතැම් තීන්දු ආණ්ඩුවට හිතකර නොවීම ඊට හේතුව බව හෙතෙම පෙන්වා දුන්නේය. තර්ජනය කිරීමෙන්,බලපෑම් කිරීමෙන් අගවිනිසුරුවරිය ආණ්ඩුවට දිනා ගැනීමට හෝ තර්ජනය හා බලපෑම තුළින් ඇයට ඉල්ලා අස්වන තැනට කටයුතු සිදුකිරීමට ආණ්ඩුව කටයුතු කරමින් සිටින බව දිසානායක මහතා සඳහන් කරයි. එයද අසාර්ථක වුවහොත් දෝෂාභියෝගයක් පාර්ලිමේන්තුවට ගෙනවිත් එය සම්මත කරගැනීම තුළින් අගවිනිසුරුවරිය ඉවත් කිරීමට ආණ්ඩුවේ සූදානමක් පවතින බව මන්ත්‍රීවරයා කියා සිටියේ අද(27) තඹුත්තේගම ගොවි සමිති රැස්වීමකට එක්වෙමිනි. නීතිය,යුක්තිය හො සාධාරණත්වය වෙනුවෙන් කටයුතු කරන කිසිදු සංවිධානයකට හෝ ආයතනයකට පවතින්නට වත්මන්හි ඉඩනොදෙන තත්ත්වයක් උදාවී ඇති බව මන්ත්‍රීවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=28671", "Category": null, "Parent URL": null}