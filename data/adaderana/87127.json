{"Source": "Adaderana", "Timestamp": "April 8, 2018 07:01 pm", "Headline": "හුළුගඟේ  ගිලී මියගිය පුද්ගලයින් 5 දෙනාගේ මෘත දේහ ඥාතීන්ට බාරදෙයි", "News Content": "මහනුවර, පන්විල හුළුගඟේ දිය නෑමට ගොස් දියේ ගිලී මියගිය පුද්ගලයින් 5 දෙනාගේ මෘත දේහ අද ඥාතීන් වෙත බාරදෙනු ලැබීය. ඒ අද පස්වරුවේ පශ්චාත් මරණ පරීක්ෂනය සිදුකිරිමෙන් අනතුරුවයි. මහනුවර පන්විල ප්‍රෙද්ශයේ හුළුගගේ දියනෑමට ඊයේ පස්වරුවේ පිරිසක් එහි ගොස් තිබූ අතර සවස 2 යි 45 ට පමණ ඉන් පිරිමි පුද්ගලයින් දෙදෙනෙකු හා කාන්තාවන් තිදෙනෙකු දළු ඔයේ සැඩ පහරට හසුවී ගසා ගෙන ගොස් තිබිණි. ඒ පන්විල හුළුගඟේ අතු ශාඛාවක් වන දළු ඔයේ කළු පාලම අසළ ප්‍රෙද්ශයේදීයි. වහාම ක්‍රියාත්මක වූ ප්‍රෙද්ශවාසීන් , පොලිසිය සමඟ එක්ව ඔවුන් බේරාගැනීම සඳහා මෙහෙයුමක් දියත් කළේය. මෙම මෙහෙයුමේ ප්‍රතිඵලයක් ලෙස, දියේ ගසාගෙන ගොස් තිබූ පස් දෙනාගේ මෘතදේහ ඊයේ (07) රාත්‍රියේදී සොයාගැනුණි. මෙලෙස හුළු ඔයේ ගිලී මිය ගොස් තිබුණේ හංවැල්ල ප්‍රෙද්ශයේ ඇඟළුම් කර්මාන්ත ශාලාවක සේවක සේවිකාවන් පස්දෙනෙකි. ඔවුන් මහනුවර විනෝද චාරිකාවකට ගොස් සිටින අතරතුරදී මේ ඉරණමට මුහුන පා තිබිණි. මෙම අනතුරින් මිය ගිය 26 හැවිරිදි ෂෙරිලින් ඇන්ඩ්‍රියා මහනුවර අම්පිටිය ප්‍රදේශයේ පදිංචි තරුණියකි. අදාළ ඇඟළුම් කර්මාන්ත ශාලාවේ විධායක නිලධාරීයකු වූ, අනතුරින් මිය ගිය ගනේමුල්ලේ පදිංචි සුසිල් මංජුල මිය යන විට 30 හැවිරිදි වියෙහි පසුවිය. ඔහු ලබන මාසයේදී යුගදිවියට එළැඹීමට නියමිතව සිටි අයෙකි. මේ අතර හුළු ඔයේ ගිලී මිය ගිය 26 හැවිරිදි ගජනා ශිවනාදන් කොළඹ වැල්ලවත්තේ පදිංචිකාරිණියක් වූ අතර 23 හැවිරිදි ෆාතිමා නුස්හා රාවතාවත්තේ පදිංචි අයෙකි. කිරිදිවැල පදිංචි 28 හැවිරිදි මධුෂාන් ප්‍රියංකර මෙම ඛේදවාචකයෙන් මිය ගිය අනෙක් තැනැත්තායි. මිය ගිය අයගේ මෘත දේහ පිළිබද පශ්චාත් මරණ පරීක්ෂණය මහනුවර ශික්ෂණ රෝහලේදී සිදුකිරීමෙන් අනතුරුව දේහයන් ඥාතීන් වෙත භාරදෙනු ලැබීය.", "URL": "https://sinhala.adaderana.lk/news.php?nid=87127", "Category": null, "Parent URL": null}