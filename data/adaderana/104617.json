{"Source": "Adaderana", "Timestamp": "February 19, 2019 03:44 pm", "Headline": "සීනිමෝදර සිදු වු රිය අනතුර‍ෙන් එකම පවුලේ මව සහ දියණිය අවසන් ගමන් යයි ", "News Content": "කොළඹ - වැල්ලවාය ප්‍රධාන මාර්ගයේ තංගල්ල, සීනිමෝදර ප්‍රදේශයේදී සිදු වූ රිය අනතුරකින් මවක් සහ කුඩා දරුවෙකු මියගොස් තිබේ. ත්‍රී රෝද රථයක් ලොරි රථයක ගැටීමෙන් අද (19) උදෑසන මෙම අනතුර සිදුව ඇති බව පොලිසිය පැවසුවේය. අනතුරින් බරපතල තුවාල ලැබූ ත්‍රී රෝද රථයේ රියදුරු, ඔහුගේ බිරිඳ සහ දියණිය තංගල්ල රෝහලට ඇතුලත් කර ඇති අතර එහිදී බිරිඳ සහ දියණිය මියගොස් තිබේ. මියගොස් ඇත්තේ ලුණුගම්වෙහෙර ප්‍රදේශයේ පදිංචිව සිටි 37 හැවිරිදි කාන්තාවක් සහ ඇයගේ වයස අවුරුදු 03 ක් වූ දියණිය යි. අනතුර සම්බන්ධයෙන් ලොරි රථ රියදුරු අත්අඩංගුවට ගෙන ඇති අතර තංගල්ල පොලිසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=104617", "Category": null, "Parent URL": null}