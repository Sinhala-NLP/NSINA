{"Source": "Adaderana", "Timestamp": "August 10, 2016 07:08 am", "Headline": "යාපනය සරසවියේ වැසුණු විද්‍යා පීඨය යළි ඇරෙයි", "News Content": "යාපනය විශ්වවිද්‍යාලයේ හටගත් සිසු ගැටුම හේතුවෙන් වසා දැමූ විද්‍යා පීඨයේ අධ්‍යයන කටයුතු අද සිට ආරම්භ වන බව විශ්වවිද්‍යාල පාලනාධිකාරිය පවසයි.කළමනාකරණ පීඨය ඇතුළු සෙසු පීඨ වල අධ්‍යයන කටයුතු මීට පෙර ආරම්භ කළද අනධ්‍යයන සේවකයන්ගේ වැඩවර්ජනය හේතුවෙන් එම පීඨ වල ද අධ්‍යයන කටයුතු අඩාලව පැවතුණි.කෙසේවෙතත් අනධ්‍යයන වර්ජනය පසුගියදා අවසන් කිරීමෙන් පසු විශ්වවිද්‍යාල වල අධ්‍යයන කටයුතු යළි ආරම්භ කර තිබේ.ඒ අනුව යාපනය විශ්වවිද්‍යාලයේ ද අධ්‍යයන කටයුතු නැවත ආරම්භ කිරීමට පියවර ගෙන ඇති බව සඳහන්ය.යාපනය විශ්වවිද්‍යාලයේ හටගත් ගැටුමෙන් අනතුරුව එම විශ්වවිද්‍යාලයේ සිංහල සිසුන්ගේ මව්පියන් මාධ්‍ය හමුවක් කැඳවා කියා සිටියේ තම දරුවන් නැවත යාපනය විශ්වවිද්‍යාලයට යැවීමට අකමැති බවයි.කෙසේවෙතත් ජනාධිපතිවරයා සමඟ පැවති සාකච්ඡාවක් අනුව සිසුන්ගේ ආරක්ෂාව සහතික කළ බැවින් සිසුන් විශ්වවිද්‍යාලය වෙත යාමට කැමැත්ත පළ කළ බව යාපනය විශ්වවිද්‍යාලයේ ගැටුමට මැදිවූ සිසුන් පිරිසකගේ දෙමාපිය සංසදය පවසයි.මේ අතර ගැටුමෙන් බරපතළ තුවාල ලබා කොළඹ ජාතික රෝහලට ඇතුළත් කළ සිසුවා මේ වන විට ප්‍රතිකාර ලබා රෝහලෙන් පිටව ගොස් තිබේ.රෝහල් ප්‍රකාශකයෙකු කියා සිටියේ එම සිසුවාගේ තත්ත්වය මේ වන විට සුව අතට හැරී ඇති බවයි.එමෙන්ම යාපනය පොලීසිය මගින් ද මෙම ගැටුම පිළිබදව තවත් විමර්ශනයක් ආරම්භ කළ අතර එම විමර්ශනය මේ වන විට අවසන් අදියරේ පවතින බව යාපනය බාර නියෝජ්‍ය පොලිස්පති සංජීව ධර්මරත්න මහතා පවසයි.මේ වන විට ගැටුමට සම්බන්ධ දෙපාර්ශවයේම සිසුන්ට නොතීසි නිකුත් කර ඇති බව ඔහු සඳහන් කළේය.", "URL": "https://sinhala.adaderana.lk/news.php?nid=62925", "Category": null, "Parent URL": null}