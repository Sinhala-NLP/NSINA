{"Source": "Adaderana", "Timestamp": "March 24, 2018 07:53 pm", "Headline": "ඇමතිවරුන්ගේ ප‍්‍රකාශ යථාර්ථයක් වීමට ප‍්‍රසම්පාදන කි‍්‍රයාවලිය වහා ආරම්භ කළ යුතුයි", "News Content": "පාසල් දරුවන්ට නැවත නිල ඇඳුම් රෙදි ලබාදීමේ ආණ්ඩුවේ ඇමතිවරුන්ගේ ප‍්‍රකාශ යථාර්ථයක් වීමට 2019 වසරට අදාළ ප‍්‍රසම්පාදන කි‍්‍රයාවලිය වහා ආරම්භ කළ යුතු බව ලංකා ගුරු සංගමය පවසයි. නිවේදනයක් නිකුත් කරමින් ඔවුන් මේ බව පෙන්වා තිබේ. එම නිවේදනය, 1993 වර්ෂයේ සිට පාසල් ළමුන්ට ලබා දුන් නිල ඇඳුම් රෙදි වෙනුවට වර්තමාන රජය 2016 වසරේ සිට නිල ඇඳුම් රෙදි ලබා ගැනීමට වවුචර් පතක් ලබාදෙන ලදී. එම වවුචර්පත් ලබාදීම සම්බන්ධයෙන් ගුරු වෘත්තීය සමිති, ගුරුවරු, සිසුන් හා දෙමාපියන් දැඩි විරෝධයක් දැක්වූවද අත්තනෝමතික ලෙස වවුචර්පත් ලබාදීම සිදු කරන ලදී. මේ වන විට රජයේ අමාත්‍යවරු ද වවුචර්පත් ලබාදීම වෙනුවට නිල ඇඳුම් රෙදි ලබාදිය යුතු බව ප‍්‍රකාශ කිරීම තුළ මේ සම්බන්ධයෙන් වූ විරෝධතාවය පිළිගැනීමට ලක් වී ඇත. ඇමතිවරුන්ගේ ප‍්‍රකාශයන්ට අමතරව 2016 වසර සඳහා විගණකාධිපතිවරයා අධ්‍යාපන අමාත්‍යාංශයට අදාළව නිකුත් කළ වාර්තාවේ වවුචර්පත් ලබාදීමේ ගැටලූසහගත තත්වය පැහැදිලිව දක්වා ඇත. විගණකාධිපති වාර්තාවට අනුව 2016 වසර සඳහා රු.2,616,569,960/- ක් වටිනා වවුචර්පත් මුද්‍රණය කර තිබුණද කලාප කාර්යාල හරහා පාසල් වෙත නිකුත් කළ ප‍්‍රමාණයේ වටිනාකම රු.2,414,076,750/- කි. ඒ අනුව රු.202,493,210/- ක වටිනාකමින් යුත් වවුචර්පත් අමාත්‍යාංශය තුළ ඉතිරිව තිබී ඇත. එසේම නිකුත් කළ වවුචර් සඳහා බැංකු මගින් ගෙවන ලද මුදල රු.2,267,609,204/- කි. නිකුත් කළ වවුචර්වලින් රු.146,467,546/- ක වටිනාකමින් යුත් වවුචර්පත් බැංකු වෙත යොමු නොවී ඇති බව පැහැදිලි වේ. විගණන වාර්තාවේ සඳහන් වන්නේ ඉහත වටිනාකමින් යුත් වවුචර් කලාප කාර්යාල, ගුරුවරු හෝ ශිෂ්‍යයින් අත රැඳී ඇති බවයි. විගණන වාර්තාවට අනුව 2016 වර්ෂය සඳහා මුද්‍රණය කළ සම්පූර්ණ වවුචර්පත්වලින් රු.348,960,756 ක් වටිනා වවුචර්පත් ඉතිරි වී ඇති බව පැහැදිලිය. ඉහත තත්වය තුළ පැහැදිලි වන්නේ නිළ ඇඳුම් රෙදි ලබාදීම වෙනුවට වවුචර් ලබාදීමෙන් ආණ්ඩුව නිළ ඇඳුම් වෙනුවෙන් වෙන් කළ මුදලින් කොටසක් කප්පාදු කර ඇති බවයි. වවුචර්පත් ලබාදී නිළ ඇඳුම් කප්පාදුවට රජය කටයුතු කරන බව ප‍්‍රකාශ කරමින් ගුරු සංගම් දැක්වූ විරෝධය තහවුරු වී ඇති බව මෙයින් පැහැදිලි වේ. ආණ්ඩුවේ ඇමතිවරු නැවත රෙදි ලබාදිය යුතු බව ප‍්‍රකාශ කළ ද, එය යථාර්ථයක් වන්නේ වහාම 2019 වසරට අදාළව නිල ඇඳුම් රෙදි ලබාදීම සඳහා ප‍්‍රසම්පාදන කි‍්‍රයාවලිය ආරම්භ කිරීමෙන් පමණි. එම නිසා 19 වෙනි ව්‍යවස්ථා සංශෝධනයට අනුව පිහිටුවා ඇති ජාතික ප‍්‍රසම්පාදන කොමිසම හරහා අවශ්‍ය මඟ පෙන්වීම් මත ශී‍්‍ර ලංකා ප‍්‍රමිති ආයතනය පාසල් නිළ ඇඳුම් සම්බන්ධයෙන් නිකුත් කර ඇති පිරිවිතර පදනම් කරගෙන නිල ඇඳුම් රෙදි ලබාදීමේ කි‍්‍රයාවලිය ආරම්භ කළ යුතු බව ප‍්‍රකාශ කර සිටිමු. මෙයට, ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=86272", "Category": null, "Parent URL": null}