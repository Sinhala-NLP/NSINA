{"Source": "Adaderana", "Timestamp": "April 27, 2013 08:32 am", "Headline": "“අපි වවමු රට නගමු” - ගොවීන් අනාථයි", "News Content": "වක්කඩෙන් වතුර බීලා නියරේ ඇවිදපු ජනාධිපතිවරයෙක් ඉන්න රට ආශ්චර්යය කරා යන විට කෘෂිකර්මාන්තය දියුණු‍ කිරීමට වැඩපිළිවෙළක් ඇතැයි ගොවියෝ සිතුවත් අද එය සම්පූර්ණයෙන් කඩා වැටී ඇති බව එජාප පාර්ලිමේන්තු මන්ත්‍රී පී. හැරිසන් මහතා පවසයි. ගොවියෝ මහ පොළොවත් සමග හැපී නිෂ්පාදනය කරන එළවළු අද තුට්ටු දෙකට විකිණීමට සිදුව ඇතැයි ඔහු පෙන්වාදෙයි. දඹුල්ල ආර්ථික මධ්‍යස්ථානයේ වෙළෙඳුන් වම්බටු කිලෝව රුපියල් 10.00 කියුවොත් ගොවියාට ඒ මිලට දෙනවා හැර කළ හැකි කිසිවක් නැති බව මන්ත්‍රීවරයා කියයි. අපි වවමු රට නගමු කීවාට ගොවියාට වැඩක් නැති බව ඔහු අවධාරණය කරයි. අද වන විට කම්කරු කුලිය රුපියල් 1000.00ක් පමණ වන බවත් කෘෂි රසායන බෝතලයක මිල රුපියල් 3000 සිට 16,000දක්වා අතර වන බවත් හෙතෙම පෙන්වාදෙයි. මෙවැනි වාතාවරණයක් යටතේ රජරට ගොවි ජනතාව අස්වනු විකුණාගත නොහැකිව පීඩාවට පත්ව සිටින බව මන්ත්‍රී පී.හැරිසන් මහතා සඳහන් කරයි. ගොවීන් සඳහා සහන වැඩපිළිවෙළක් ක්‍රියාත්මක කිරීමට රජය අපොහොසත් වී ඇති බව ඔහු වැඩිදුරටත් පෙන්වා‍දෙයි.", "URL": "https://sinhala.adaderana.lk/news.php?nid=33612", "Category": null, "Parent URL": null}