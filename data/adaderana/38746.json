{"Source": "Adaderana", "Timestamp": "November 11, 2013 07:10 am", "Headline": " වෙඩිවැදුණු බව කියන මන්ත්‍රී රෝහලේ - වෙඩි ප්‍රහාරයක්දැයි සැකයක්!", "News Content": "මාරවිල - හත්තිනිය ප්‍රදේශයේදී වෙඩි ප්‍රහාරයකට ලක්වු බව කියන වයඹ පළාත් සභාවේ එක්සත් ජාතික පක්ෂ මන්ත්‍රී ප්‍රියන්ත අශෝක මහතා ඊයේ (10) රාත්‍රීයේ මාරවිල මුලික රෝහලට ඇතුළත් කර තිබේ. රාත්‍රී 7.00 ට පමණ මාරවිල - හත්තිනිය වැව ආසන්නයේදී තමන්ට වෙඩි ප්‍රහාරයක් එල්ල වු බව පළාත් සභා මන්ත්‍රීවරයා පොලීසියට පවසා ඇත. හත්තිනිය වැව ආසන්නයේදී පැමිණි යතුරු පැදි දෙකක සිව් (04) දෙනෙකු සිටි බවත්,ඉන් එක් අයෙකු වෙඩි තැබීම සිදු කළ අතර එම ස්ථානයේ සිටි අයගෙන් දෙදෙනෙකු තමන් හඳුනා ගත් බවත් පළාත් සභා මන්ත්‍රීවරයා මාරවිල පොලීසියට පවසා ඇති බව අද දෙරණ වාර්තාකරු පවසයි. මෙම වෙඩි තැබීමෙන් පළාත් සභා මන්ත්‍රීවරයාගේ අතකට පමණක් සුළු තුවාලයක් සිදුවී ඇති නමුත් වෙනත් කිසිදු සලකුණක් නොමැති අද දෙරණ කරන ලද විමසුමකදී මාරවිල මුලස්ථාන පොලිස් පරීක්ෂකවරයා කියා සිටියේය. පළාත් සභා මන්ත්‍රී ප්‍රියන්ත අශෝක මහතා ගමන් කළ වාහනයට හෝ එම වාහනයේ රියදුරුටද වෙඩි ප්‍රහාරයෙන් කිසිදු තුවාලයක් සිදුවී නැති බවද පොලීසිය කියයි. සත්‍යය ලෙසම මෙය වෙඩි තැබීමක්ද,එසේත් නැත්නම් වෙනත් සිදුවීමක්ද යන්න සම්බන්ධයෙන් පුළුල් ලෙස පරීක්ෂණ සිදු කරමින් සිටින බව මාරවිල මුලස්ථාන පොලිස් පරීක්ෂක චන්දන හේරත් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=38746", "Category": null, "Parent URL": null}