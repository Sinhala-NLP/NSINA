{"Source": "Adaderana", "Timestamp": "January 21, 2018 12:47 pm", "Headline": "මහ ඇමති ගැන පරීක්ෂණයක් - ජනපති පොලිස්පතිට උපදෙස් දෙයි", "News Content": "ඌව පළාත් ප්‍රධාන අමාත්‍ය චාමර සම්පත් දසනායක මහතා විසින් විදුහල්පතිනයකට හිංසා කළ බව සඳහන් සිදුවීම පිළිබද කඩිනම් පරීක්ෂණයක් සිදුකරන ලෙස ජනාධිපති මෛත්‍රීපාල සිරිසේන මහතා පොලිස්පතිවරයාට උපදෙස් ලබා දී තිබේ. ඌව පළාත් ප්‍රධාන අමාත්‍යවරයා විසින් බදුල්ල දිස්ත්‍රික්කයේ පාසලක විදුහල්පතිනයකට හිංසා කළ බවට සඳහන් කෙරෙන තොරතුරු සහ පොලීසියට සිදුකර ඇති පැමිණිලි අනුව ඒ සම්බන්ධයෙන් අපක්ෂපාතී පුළුල් පරික්ෂණයක් වහාම සිදුකරන ලෙස ජනාධිපතිවරයා පොලිස්පති පුජිත් ජයසුන්දර මහතා වෙත උපදෙස් ලබා දී ඇත. එමෙන්ම එම පරීක්ෂණ අපක්ෂපාතීව සිදුකිරීම සඳහා පළාත් ප්‍රධාන අමාත්‍යවරයා යටතේ පැවති ඌව පළාත් අධ්‍යාපන අමාත්‍යංශයේ කටයුතු පළාත් ආණ්ඩුකාරවරයා යටතට පත් කරගන්නා ලෙස ජනාධිපති මෛත්‍රීපාල සිරිසේන මහතා ඌව පළාත් ආණ්ඩුකාරවරයා වෙත ද උපදෙස් ලබා දී තිබේ. සිද්ධිය සම්බන්ධයෙන් සිදුකෙරෙන අපක්ෂපාතී පරීක්ෂණ වාර්තාවේ සඳහන් කෙරෙන ඕනෑම නීතිමය ක්‍රියාමාර්ගයක් කඩිනමින් ගන්නා ලෙස ද ජනාධිපතිවරයා පොලිස්පතිවරයා වෙත වැඩිදුරටත් දැනුම් දි ඇති බවයි ජනාධිපති මාධ්‍ය අංශය සඳහන් කළේය. මේ අතර අදාළ සිද්ධියට සම්බන්ධ බදුල්ල දෙමළ බාලිකා විද්‍යාලයේ විදුහල්පතිනි භවානි රගුනාත් මහත්මියගෙන් අද බදුල්ල පොලීසිය ප්‍රකාශයක් සටහන් කරගෙන තිබේ.", "URL": "https://sinhala.adaderana.lk/news.php?nid=83303", "Category": null, "Parent URL": null}