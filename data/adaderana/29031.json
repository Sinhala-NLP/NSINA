{"Source": "Adaderana", "Timestamp": "November 8, 2012 11:20 pm", "Headline": " ගැටලු විසඳපු නැති නිසා නියෝජිත සමුළුවක්", "News Content": "ගුරු-විදුහල්පති ගැටලු විසඳීමට අධ්‍යාපන අමාත්‍යාංශය කිසිදු පියවරක් නොගැනීම තුළ අරගලය ඉදිරියට ගෙනයාමට නියෝජිත සමුළුවක් කැඳවීමට තීරණය කර ඇති බව ගුරු-විදුහල්පති සංගම් පවසයි. ගුරු-විදුහල්පති සංගම් විසින් නිකුත් කළ නිවේදනයක මේ බව දැක්වෙයි. එහි මෙසේද සඳහන්ය. 2012 ඔක්තෝම්බර් 24 දින ඉල්ලීම් 6 ක් මුල් කර ගනිමින් අධ්‍යාපන අමාත්‍යාංශය වෙත දැවැන්ත පා ගමනක් ගොස් ගුරු-විදුහල්පති සමිති විසින් සති දෙකක් ඇතුළත ගැටලු විසඳාගැනීම සඳහා සාකච්ඡාවක් ඉල්ලා සිටින ලදී. මේ වන තෙක් අදාළ සාකච්ඡාව ලබා නොදීමෙන් පෙනී යන්නේ අධ්‍යාපන අමාත්‍යාංශයට එම ඉල්ලීම නොසකා හැර ඇති බවයි. 2012.11.08 වන දින වන විට අදාළ සති දෙකක කාල සීමාව අවසන් වන අතර අධ්‍යාපන අමාත්‍යාංශය සිදුකර ඇත්තේ මුණ්ඩිගල කමිටු වාර්තාව සහ සංශෝධිත ගුරු සේවා ව්‍යවස්ථාවේ කෙටුම්පතක් 2012.10.31 දිනැතිව ගුරු සංගම්වලට ලබාදීම පමණි. අමාත්‍ය මණ්ඩල අනුමැතිය සහිත ගුරු - විදුහල්පති අතුරු වැටුප් යෝජනාව හිඟ වැටුප් සහිතව වහාම කි‍්‍රයාත්මක කිරීම, ගුරු - විදුහල්පති සේවාවන්වල උසස්වීම් වහාම කි‍්‍රයාවට නැගීම, හිඟ වැටුප්, ආපදා ණය, දේපළ ණය ඇතුළු ගුරුවරුන්ට හිමි සියලූ ගෙවීම්වලට ප‍්‍රතිපාදන වෙන් කිරීම, දළ දේශීය නිෂ්පාදිතයෙන් අධ්‍යාපනයට 6% ක් වෙන් කිරීම, අධ්‍යාපන ක්ෂේත‍්‍රය දේශපාලනීකරණය කිරීම නතර කර නිදහස් අධ්‍යාපනය සුරක්ෂිත කිරීම යන ඉල්ලීම් මුල් කර ගනිමින් ගුරු - විදුහල්පති සමිති සිය විරෝධතාවය පැවැත්වූ අතර මෙම කරුණු ඉටු කිරීම වෙනුවෙන් අධ්‍යාපන අමාත්‍යාංශය මේ දක්වා පියවර නොගැනීම තුළ ලංකාවේ කි‍්‍රයාත්මක සමස්ත පාසල් පද්ධතියම සම්බන්ධ කෙරෙන දැවැන්ත වෘත්තීය කි‍්‍රයාමාර්ගයක නිරතවීමට අද කොළඹ දී රැස්වූ ගුරු-විදුහල්පති වෘත්තීය සමිති නායකයින් තීරණය කරන ලදී. ගුරු-විදුහල්පති සමිතිවල රටපුරා සිටින නියෝජිතයින් කොළඹට කැඳවා ඉහත තීරණ කි‍්‍රයාත්මක කිරීම අනුමත කිරීම සඳහා 2012.11.13 වෙනි දින සමුළුවක් කැඳවීමට තීරණය කරන ලද අතර ඒ අනුව ගුරු-විදුහල්පති නියෝජිත සම්මේලනයක අනුමැතියෙන් යුතුව ඉදිරි වෘත්තීය කි‍්‍රයාමාර්ගය 2012.11.13 දින ප‍්‍රකාශයට පත් කරන බව දන්වා සිටිමු.", "URL": "https://sinhala.adaderana.lk/news.php?nid=29031", "Category": null, "Parent URL": null}