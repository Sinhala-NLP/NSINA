{"Source": "Adaderana", "Timestamp": "June 13, 2012 08:28 am", "Headline": "අද පස්වරුවේ ප්‍රදේශ කිහිපයක විශේෂ රථ වාහන සැලැස්මක්", "News Content": "අද(13) පස්වරුවේ කොළඹ,කොටුව,මෝදර, කොටහේන ආශ්‍රිත ප්‍රදේශයේ මාර්ගවල විශේෂ රථ වාහන සැලැස්මක් ක්‍රියාත්මක කරන බව පොලිසිය නිවේදනය කරයි. අද පස්වරු 2 සිට මෙම රථවාහන සැලැස්ම ක්‍රියාත්මක කෙරෙන බව පොලිසිය පවසයි. හෙට්ටියාවත්ත හන්දියේ සිට කොටුව දෙසට දිවෙන ශ්‍රී රාමනාදන් මාවත, විමලධර්ම ඔරලෝසු කණුව ප්‍රදේශයේ සිට දිවෙන රෙක්ලමේෂන් පාර අදාළ කාලය තුළ වසා තැබෙන බව පොලිසිය ප්‍රකාශ කරයි. කොළඹ කොච්චිකඩේ ශාන්ත අන්තෝනි දේවස්ථානයේ වාර්ෂික මහා මංගල්‍යය හේතුවෙන් මෙය ක්‍රියාත්මක වන බව සඳහන්ය. මෙම උත්සවය අද(13) මධ්‍යම රාත්‍රිය දක්වා පැවැත්වීමට නියමිත හෙයින් එම කාලය තුළ මෙම මාර්ග වසා තැබෙන බව පොලිසිය සදහන් කරයි. ඒ අනුව අදාළ මාර්ග වසා තැබෙන කාලය තුළ මෝදර දෙසින් කොටුව දෙසට ගමන් කරන වාහන හෙට්ටියාවත්ත හන්දියෙන් වමට හරහා ජෝර්ජ් ආර් ද සිල්වා මාවත, ආමර් බාබර් හන්දිය හරහා ගමන් කළ හැකිය. කොටුව දෙසින් මෝදර කොටහේන දෙසට ගමන් කරන වාහන විමලධර්ම ඔරලෝසු කණුව අසළින් කෙළින් වීදීය , ගැස් පහ වට රවුම ඔස්සේ ආමර් බාබර් හන්දිය හරහා ගමන් කළ හැකි බව පොලිසිය වැඩි දුරටත් සදහන් කරයි.", "URL": "https://sinhala.adaderana.lk/news.php?nid=24984", "Category": null, "Parent URL": null}