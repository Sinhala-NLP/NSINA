{"Source": "Adaderana", "Timestamp": "May 28, 2019 07:20 pm", "Headline": "ඉස්ලාම් අන්තවාදී සංවිධාන ගැන ඥානසාර හිමිගෙන් හෙළිදරව්වක්", "News Content": "බොදුබලසේනා සංවිධානයේ මහ ලේකම් පූජ්‍ය ගලගොඩ අත්තේ ඥානසාර හිමියන් බන්ධනාගාරයෙන් නිදහස් වීමෙන් අනතුරුව අද පලමු මාධ්‍ය හමුව පවත්වමින් පාස්කු ප්‍රහාරය සිදුකල ත්‍රස්තවාදීන්ට උදව් කල ඉස්ලාම් අන්තවාදී පිරිස් පිලිබඳ කරුණු රැසක් හෙලිදරව් කළේය. ඒ අනුව මෙරට පෞද්ගලික විශ්වවිද්‍යාලයක හිමිකරුවෙකු අන්තවාදී ඉගැන්වීම් වෙනුවෙන් ඍජුව මුදල් වියදම් කරමින් සහය ලබාදී ඇති බවට තොරතුරු අනාවරණය කළ ඥානසාර හිමියන් ඔහුව වහාම අත්අඩංගුවට ගන්නා ලෙස ආරක්ෂක අංශවලින් දැඩි ඉල්ලීමක් සිදුකළේය. බොදුබල සේනා සංවිධානය මාධ්‍ය හමුව පැවැත්වූ ස්ථානය පොලීසිය විසින් දැඩි පරික්ෂාවකට ලක්කිරීමෙන් අනතුරුව මාධ්‍ය හමුව ආරම්භ කෙරුණේය. මේ අතර පාස්කු ඉරුදින බෝම්බ ප්‍රහාරයෙන් තුවාල ලැබ නේවාසිකව ප්‍රතිකාර ලබන රෝගින්ගේ සුවදුක් විමසීම සඳහා පුජ්‍ය ගලගොඩඅත්තේ ඥානසාර හිමියන් අද කොළඹ ජාතික රෝහල වෙත වැඩම කළේය. සෞදි අරාබියානු බුද්ධි අංශ ප්‍රධානීන් ලංකාවේ වහබ් වාදය ඇති කිරීම ගැන වෙනමම වැඩපිළිවෙලක් දියත් කර ඇතැයි එහිදී ඥානසාර හිමියන් පැවසීය. එහිදී ඔවුන් එක් නායකයෙක් සාදන්නේ නැති බවත්, නායකයෝ ගොඩක් සාදන බවත් පැවසු උන්වහන්සේ වෛද්‍ය අබ්දුල් රහුමාන් නැමැත්තා ත්‍රස්ත ප්‍රහාරය සිදු කල සහරාන් සමඟ සමීප සම්බන්ධතා පවත්වා ඇති බව ද පැවසීය. මෙය සොයා බැලිය යුතු බවත් පැවසු ඥානසාර හිමියන් කටාර් රාජ්‍ය සමඟ මෙම පුද්ගලයාට ඇති සම්බන්ධකම් ගැන සොයා බැලිය යුතු බව ද ඥානසාර හිමියන් කියා සිටියේය. ඉතාම දියුණු රටවල පුහුණුවීම් සිදු කර ඇති බවත් පැවසු ඥානසාර හිමියන් 2014 දී තමා සහරාන් පිළිබඳ හෙළි කිරිමක් සිදු කරන අතර මේ නිසා ඔහු රටි න් පැන යෑමට උත්සහ ගන්නා බවත් කියා සිටියේය. රටින් පැන යන්න හදන වේලාවේ දී සිද්ධි ෆාරුක් නැමැත්තා හා අබ්දුල් රහුමාන් යන අය ඔහුට උදව් කළ බවත් පැවසු උන්වහන්සේ යහපාලනය සඳහා ජාතික පෙරමුණ නමින් මොවුන් විශ්වවිද්‍යාලයක හිමිකරුවෙක් මෙන් පෙනී සිටින බවත් සඳහන් කළේය. මද්‍රසා පාසල් නියාමනය ඔහුගේ අත්වලටම පසුගිය දා අගමැතිවරයා විසින් ලබා දී ඇති බවත් පැවසු ඥානසාර හිමියන් කිසිදු දේශපාලඥයෙකුට මහානායක හිමිවරුන් බැහැ දැකීමට ඉඩ නොදෙන ලෙසද ඉල්ලා සිටියේය. කුරුණෑගල වෛද්‍යවරයා එක් පුද්ගලයෙක් බවත් මහා වෘක්ෂයක අතු කපා හැර ඵලක් නොමැති බව ද පැවසු ඥානසාර හිමියන් මේ පිළිබඳ දේශපාලඥයින් කිසිදු පියවරක් නොගන්නේ මන්දැයි පවසා සිටියේය. ඊටත් වඩා රාජ්‍ය යන්ත්‍රණය තුළ ඉතා දරුණු පිරිසක් සිටින බවත් එය අනතුරක් බවත් ඥානසාර හිමියන් වැඩිදුරටත් පැවසීය.", "URL": "https://sinhala.adaderana.lk/news.php?nid=110864", "Category": null, "Parent URL": null}