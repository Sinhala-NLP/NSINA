{"Source": "Adaderana", "Timestamp": "October 20, 2016 05:25 pm", "Headline": "මන්ත්‍රීවරුන්ට බර කරත්තයකින් යන්නද කියන්නේ?", "News Content": "මන්ත්‍රී වාහන බලපත්‍ර විකිණීමට නොහැකි බව මුදල් අමාත්‍ය රවී කරුණානායක මහතා පවසයි.සිරිකොතදී අද පැවැති මාධ්‍ය හමුවකදී මාධ්‍යවේදීන් අමාත්‍යවරයාගෙන් මේ ගැන ප්‍රශ්න ක‍ළ අවස්ථාවේදී ඔහු මේ බව කියා සිටියේය.ඉකුත් දිනවල පළ වූ මාධ්‍ය වාර්තාවල මේබව සඳහන් යැයි මාධ්‍යවේදීන් පැවසූ විට අමාත්‍යවරයා කියා සිටියේ මන්ත්‍රී වාහන බලපත්‍ර ලබාදී ඇත්තේ ඔවුන්ගේ සේවා අවශ්‍යතා සඳහා බවයි.පුද්ගලයෙකුට ඔහු සතු වත්කමක් විකිණිය හැකි බවත්, එසේ වුවද මන්ත්‍රීවරුන් විසින් වාහන බලපත්‍ර විකුණා ඇතැයි කියන සිද්ධිය ගැන තමන්ට වාර්තා වී නැති බවත්, එවැනි පුවත් පළකළ මාධ්‍යයම වාහන බලපත්‍ර විකුණු මන්ත්‍රීවරුන්ගෙන් ඒ ගැන විමසිය යුතු බවත්, අමාත්‍යවරයා පැවසුවේය.එසේම මන්ත්‍රීවරුන්ට බර කරත්තයකින් යන්න කියන්නේදැයි පෙරළා විමසූ අමාත්‍යවරයා ඔය ගොල්ලෝ එකම බුරුසුවෙන් අපි පාට කරන්න උත්සාහ කරන බවටද චෝදනා ස්වරූපයෙන් කියා සිටියේය.", "URL": "https://sinhala.adaderana.lk/news.php?nid=65222", "Category": null, "Parent URL": null}