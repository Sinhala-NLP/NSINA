{"Source": "Adaderana", "Timestamp": "November 27, 2013 02:27 pm", "Headline": "ආණ්ඩුවෙන් පැකර්ට බදු සහන ජනතාවට බදු අසහන ", "News Content": "කැසිනෝ ව්‍යාපාරය කොළඹට පමණක් සීමා කරන බව ආණ්ඩුව විසින් ප්‍රකාශ කළද මේ වන විට කටාන ප්‍රදේශයේද කැසිනෝ ක්‍රීඩාව ඇති කිරීමට ආණ්ඩුව සුදානමින් සිටින බව එ.ජා.ප. පාර්ලිමේන්තු මන්ත්‍රී රවි කරුණානායක මහතා පවසයි. එසේම ලෝක ප්‍රසිද්ධ ජෙම්ස් පැකර් මහතාට මෙරටේදී බදු සහන ලබා දී ඇති බවත්, නමුත් මෙරටේ ජනතාවට කිසිදු සහනයක් ලබා දී නොමැති බවද අද(27) කොළඹ පැවති මාධ්‍ය හමුවකදී ඔහු සඳහන් කර සිටියේය. කැසිනෝ ව්‍යාපාරය සම්බන්ධයෙන් ආණ්ඩුව විසින් මෙරටේ සිටින ස්වාමීන් වහන්සේලා සඳහා එක දෙයක් පවසා අගරදගුරුතුමන්ලා සඳහා වෙනස් දෙයක් පවසමින් සිටින බවද ඒ මහතා එහිදී කීවේය. දැන්වත් රටේ අහිංසක ජනතාවගෙන් පික් පොකට් ගැහිල්ල නතර කරන ලෙස ආණ්ඩුවෙන් ඉල්ලා සිටින බවද හෙතෙම සඳහන් කළේය එසේම 2014 අය වැය මගින් පෞද්ගලික අංශයේ ජනතාව සඳහා කිසිදු සහනයක් ලබා දී නොමැති බවත්, මේ වන විට රට ණය ගුහාවකට ඇද දමමින් සිටින බවත් ඒ මහතා එහිදී පෙන්වා දුන්නේය. තවද ගෑස් මිල වැඩි කිරීම සඳහා එම සමාගම් විසින් මේ වන විටත් ඉල්ලීමක් කර ඇති බවත්, ඉදිරි දින කිහිපයේදී අනිවාර්යෙන් ගෑස් මිල වැඩි වෙනු ඇති බවත් හෙතෙම අවධාරණය කළේය. ලංකාවේ පාඩු ලබන ආයතන සඳහා මුදල් විශාල වශයෙන් වෙන් කරන බවත්, එසේ වියදම් කිරීම සුදුසු නොවන බවත් ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=39143", "Category": null, "Parent URL": null}