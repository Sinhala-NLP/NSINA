{"Source": "Adaderana", "Timestamp": "September 13, 2019 04:36 pm", "Headline": "මීගමුවේ වාහන මංකොල්ලය", "News Content": "රියදුරුට පහර දී මරණ තර්ජනය කර රුපියල් කෝටියකට ආසන්න කැබ් රථයක් පැහැරගෙන ගිය පුද්ගලයෙකු මීගමුව පොලිසිය විසින් අද(13) අත්අඩංගුවට ගෙන ඇත. ඊයේ(12) අළුයම 03 30 ට පමණ මීගමුව ගල්කන්ද ප්‍රදේශයේදී මේ වාහනය පැහැර ගෙන ගොස් ඇති අතර රියදුරුට පහර දී මරණ තර්ජනය කර තිබිණි. පසුව රියදුරු මීගමුව පොලීසියේ අපරාධ විමර්ශන අංශයට කරන ලද පැමිණිල්ලක් මත කරන ලද විමර්ශනවලදී මහනුවර පන්විල ප්‍රදේශයෙදී කැබ් රථය හා සැකකරු අත්අඩංගුවට ගැනීමට මීගමුව පොලීසියේ අපරාධ විමර්ශන අංශයේ ස්ථානාධිපති ජේ.එම්.එස්.ජයනාත් මහතා ඇතුළු කණ්ඩායමට හැකි වී ඇත. අත්අඩංගුවට ගත් සැකකරු මිට පෙර වාහන මංකොල්ල කෑම්වලට සම්බන්ධ වුවෙක්ද යන්න පිළිබඳව පොලීසිය විමර්ශන සිදු කරයි. කැබ් රථය පොලිස් අත්අඩංගුවට පත් වන අවස්ථාවේ අංක තහඩු ගලවා තිබී ඇති අතර වාහනයේ අලවා තිබු ස්ටිකර් ද ගලවා තිබී ඇත. මීගමුව මුලස්ථාන පොලිස් පරීක්ෂක ෆෙඩ්රික් උදය කුමාර මහතාගේ උපදෙස් පරිදි මේ පිළිබඳව වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=119030", "Category": null, "Parent URL": null}