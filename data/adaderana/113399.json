{"Source": "Adaderana", "Timestamp": "July 5, 2019 07:13 am", "Headline": "බෝපිටියේ ධම්මිස්සර නාහිමියන්ට සන්නස්පත්‍රය පිරිනැමීමේ උත්සවය ජනපති සහභාගිත්වයෙන්", "News Content": "ශ්‍යාමෝපාලි වංශික මහානිකායේ මල්වතු පාර්ශවයේ කළුතර මහා දිසාවේ ප්‍රධාන සංඝ නායක පදවියෙන් පිදුම් ලද පුජ්‍ය බෝපි‍ටියේ ධම්මිස්සර නායක ස්වාමින්ද්‍රයණන් වහන්සේ වෙත ශ්‍රි සන්නනස් පත්‍ර ප්‍රධානෝත්සවය ජනාධිපති මෛත්‍රීපාල සිරිසේන මහතාගේ ප්‍රදානත්වයෙන් පවත්වා තිබේ. ඊයේ(04) පස්වරවේ මහනුවර මල්වතු විහාරීය ශ්‍රි පුෂ්පාරාම මංගල උපෝසථාගාරයේදී මෙම උත්සවය පැවති බව ජනාධිපති මාධ්‍ය අංශය සඳහන් කළේය. 1961 වසරේ මතුගම දී පැවිදි දිවියට එළඹි පුජ්‍ය බෝපිටියේ ධම්මිස්සර ස්වාමීන්ද්‍රයන් වහන්සේ අඩසිය වසක් ඉක්මවා ගෙවු භික්ෂු දිවිය තුළ වාද්දුව ප්‍රදේශයට පමණක් නොව සමස්ත දේශයටත් විදෙස් ධර්ම දුත සේවයේ යෙදෙමින් ජාත්‍යන්තර බොදු සසුනටත් සුවිශේෂ මෙහෙවරක් ඉටු කර තිබේ. ඊයේ පස්වරුවේ මල්වතු මහා විහාරය වෙත ගිය ජනාධිපති මෛත්‍රිපාල සිරිසේන මහතා පළමුව මල්වතු මහනායක අති පුජ්‍ය තිබ්බොටුවාවේ ශ්‍රි සුමංගල මහා නායක ස්වාමින් වහන්සේ බැහැ දැක සුවදුක් විමසා සිටියේය. ඉන් අනතුරුව මහා නායක ස්වාමීන් වහන්සේ පෙරටු කර ගත් පෙරහැරෙන් මංගල උපෝසථාගාරය වෙත ගොස් අභිනව ප්‍රධාන සංඝ නායක පූජ්‍ය බෝපිටියේ ධම්මිස්සර නායක ස්වාමීන් වහන්සේ වෙත ශ්‍රි සන්නස් පත්‍ර පිළිගැනීමේ උත්සවයට ජනාධිපතිවරයා සහභාගිවී තිබේ. මල්වතු මහනායක අතිපූජ්‍ය තිබ්බොටුවාවේ ශ්‍රි සුමංගල මහානායක හිමිපාණන් විසින් අභිනව ප්‍රධාන සංඝ නායක හිමිපාණන් වහන්සේ වෙත සන්නස් පත්‍රය පිළිගැන්වීම සිදුකළ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=113399", "Category": null, "Parent URL": null}