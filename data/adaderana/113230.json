{"Source": "Adaderana", "Timestamp": "July 3, 2019 02:41 am", "Headline": "රඟපෑම් එපා-ඔප්පු කරන්න-බදියුදීන් රතන හිමිගෙන් ඉල්ලයි", "News Content": "තමාට විරුද්ධව චෝදනා ඇත්නම් මාධ්‍ය හමුවේ රඟපෑම් නොකොට ඒවා ඔප්පු කර පෙන්වන්නැයි හිටපු අමාත්‍ය රිෂාඩ් බදියුදීන් මහතා, පූජ්‍ය අතුරලියේ රතන හිමිගෙන් ඉල්ලීමක් කරයි. ඊයේ (02) පෙරවරුවේ සංවිධානාත්මක අපරාධ නිවාරණ කොට්ඨාසට පැමිණි අවස්ථාවේ ඔහු මාධ්‍යයට අදහස් දක්වමින් මේ බව සඳහන් කළේය. සතොස ආයතනය සම්බන්ධයෙන් තමාට එල්ල වූ චෝදනා අසත්‍ය බව පවසමින් හිටපු අමාත්‍ය රිෂාඩ් බදියුදීන් මහතා සංවිධානාත්මක අපරාධ නිවාරණ කොට්ඨාසයට පැමිණිල්ලක් කර තිබුණි. ඔහු ඊයේ එම කොට්ඨාසයට පැමිණියේ පැමිණිලිවලට අදාළ වැඩිදුර තොරතුරු ලබාදීම සඳහායි. එහිද මාධ්‍ය වේදීන් කළ ප්‍රශ්න කිරීම් හමුවේ පිලිතුරු දුන් හිටපු අමාත්‍යවරයා පැවසුවේ \"සත්‍යය ජය ගනී'' යනුවෙනි. තේරීම් කාරක සභාව එතුමාගෙන් ප්‍රශ්න කළ අකාරය සම්බන්ධයෙන් කළ වීමසීමකදි ඔහු පැවසුවේ ඕනෑම චෝදනාවක් එල්ල කරන්නට හැකි බවත් නමුත් තමන්ගෙන් කළ ප්‍රශ්න කිරීම් වලට නිවැරදිව පිලිතුරු ලබා දුන් බවයි. ඉඩම් හිමිකම් සම්බන්ධයෙන්ද තමන්ට එල්ල වී ඇති චෝදනා ප්‍රතික්ෂේප කරන බවත් තමන්ට හො තම පවුලේ කෙනෙකුට එවැනි හිමිකම් ඇති නම් එවා රජයට බාර ගන්නා බවට තමන් කොමිසම හමුවේ පැහැදිලිව ප්‍රකාශ කළ බවද හිටපු අමාත්‍ය රිෂාඩ් බදියුදීන් මහතා පැවසීය. මුස්ලිම් අමාත්‍යවරුන් අතහැර දැමු අමාත්‍යධූර නැවත බාර ගන්නා බවට අග්‍රාමාත්‍යවරයා මෙන්ම ජනාධිපතිවරයාද පැවසු බවත් නමුත් එලෙස ඇමතිකම් ලබා ගැනීමට කිසිදු හදිස්සීයක් නොමැති බවද හිටපු අමාත්‍යවරයා වැඩිදුරටත් මාධ්‍යවේදින් කළ ප්‍රශ්න කිරීම් හමුවේ පිලිතුරු ලබා දුන්නේය.", "URL": "https://sinhala.adaderana.lk/news.php?nid=113230", "Category": null, "Parent URL": null}