{"Source": "Adaderana", "Timestamp": "December 13, 2012 08:24 am", "Headline": "ලොරියකින් වැටී අයෙක් මරුට", "News Content": "කරත්තයක් සහ ගවයෙක් ප්‍රවාහනය කරමින් තිබූ ලොරියකින් බිමට වැටී පුද්ගලයෙකු මියයාමේ සිද්ධියක් සම්බන්ධයෙන් පරීක්ෂණ ආරම්භ කර ඇති බව වෙන්නප්පුව පොලීසිය පවසයි. ඊයේ (12) සවස වෙන්නප්පුව පොලිස් වසමේ දෙමටපිටිය - ලුණුවිල මාර්ගයේ උදාසිරිගම ප්‍රදේශයේදී මෙම අනතුර සිදුවී ඇත. අනතුරින් මිය ගොස් ඇත්තේ මංගලඑළිය දකුණු කච්චකඩුව පදිංචිව සිටි ජෝෂප් ඇන්ටන් කෘස් නැමැති 50 හැවිරිදි පුද්ගලයෙකි. කරත්තයක් සහ ගවයෙක් ලොරියකින් ප්‍රවාහනය කරමින් තිබී ඇත. මියගොස් ඇති අයද එම ලොරියේම පිටුපස ගමන් කරමින් සිට තිබේ. හදිසියේම ලොරියේ පිටුපස සිටි අය ලොරිය නවත්වන ලෙස පවසා ඇත. ඒ ශබ්දය ඇසී රියදුරු ලොරිය නැවැත්වීමට සුදානම් වන විට ලොරියේ පිටුපස සිටි අය ලොරිය නැවැත්වීමට පෙර ඉන් බිමට බැසීමට උත්සහ කළ විට ඔහුව ලොරියෙන් බිමට ඇද වැටී තිබේ. කඩිනමින් තුවාලකරු මාරවිල මූලිකරෝහලට ඇතුළත් කළත් ඔහු මිය ගොස් ඇත. අනතුරට සම්බන්ධ ලොරිය සහ එහි රියදුරුව පොලීසිය විසින් අත්අඩංගුවට ගෙන ඇති අතර වෙන්නප්පුව පොලීසියේ රථවාහන අංශය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=29914", "Category": null, "Parent URL": null}