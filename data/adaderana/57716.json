{"Source": "Adaderana", "Timestamp": "February 29, 2016 11:33 am", "Headline": "සිරියාවට එක්සත් ජාතින්ගේ සංවිධානය ආධාර සපයයි", "News Content": "සිරියාවේ සරණාගතයින්ට ආධාර සැපයීමේ වැඩපිළිවෙළ ඉදිරි දින පහ තුළ පුළුල් කරන බව එක්සත් ජාතින්ගේ සංවිධානය පවසයි.රට තුළ අර්ධ සටන් විරාමයක් ක්‍රියාත්මක වන අතරතුර එක්සත් ජාතින්ගේ සංවිධානය විපතට පත්ව සිටින ජනතාවට ආහාර ආධාර ලබාදීම පසුගිය සෙනසුරාදා සිට ආරම්භ කර තිබේ.පුද්ගලයින් එක්ලක්ෂ 50,000ක් පමණ ඉලක්ක කර ගනිමින් එම වැඩපිළිවෙල ක්‍රියාත්මක වන අතර පුද්ගලයින් මිලියන 1.7 පමණ පිරිසකට මාර්තු මාසය අවසන් වන විට සහන සැළසිය යුතු බවට එම සංවිධානය ඇස්තුමේන්තු ගත කර ඇති බව වාර්තා වෙයි.අර්ධ සටන් විරාමයක් පැවතිය ද ගැටුම්වලට දෙපාර්ශවයෙන්ම පැමිණිලි ලැබී ඇති බව විදෙස් වාර්තා පවසයි.මේ අතර එක්සත් ජාතින්ගේ සංවිධානයේ මානුෂීය කටයුතු පිළිබඳ සිරියානු නියෝජිතයා පවසන්නේ දැනට ක්‍රියාත්මක වන සටන් විරාමය කල්පවත්නා සාමයක් හා ස්ථාවරත්වයක් සඳහා සිරියානු ජනතාවට පසුගිය පස් වසර පුරා ලැබී ඇති හොඳම අවස්ථාව බවයි.", "URL": "https://sinhala.adaderana.lk/news.php?nid=57716", "Category": null, "Parent URL": null}