{"Source": "Adaderana", "Timestamp": "February 28, 2012 08:19 am", "Headline": "වායුගෝලය කැළඹෙයි - ප්‍රදේශ කිහිපයකට වැසි", "News Content": "වායුගෝලයේ පවතින කැළඹිලි ස්වභාවය හේතුවෙන් අද(28) දිනයේ දිවයිනේ ප්‍රදේශ කිහිපයකට වැසි ඇති විය හැකි බව කාලගුණ විද්‍යා දෙපාර්තමේන්තුව පවසයි. දිවයිනේ නැගෙනහිර ප්‍රදේශයේ තද වැසි ඇතිවිය හැකි බවත්, නැගෙනහිර සහ ඌව පළාත්වල සහ හම්බන්තොට දිස්ත්‍රික්කයේ විටින් විට වැසි තත්ත්වයක් අපේක්ෂා කළ හැකි බව ද එම දෙපාර්තමේන්තුවේ කාර්යයේ නියුතු කාලගුණ විද්‍යාඥ චමින්ද ද සිල්වා මහතා ප්‍රකාශ කළේය. උදේ කාලයේ දී දිවයිනේ අනෙකුත් ප්‍රදේශවලත් වැසි තත්ත්වයක් දැකගත හැකි බව අද දෙරණ කළ විමසීමක දී අදහසක් දක්වමින් ඒ මහතා සඳහන් කළේය. අපර භාගයේ දී හෝ සවස් කාලයේ දී බස්නාහිර, දකුණ, මධ්‍යම සහ සබරගමු පළාත්වල තැනින් තැන වැසි හෝ ගිගිරුම් සහිත වැසි ඇතිවන බව ඔහු පෙන්වාදුන්නේය.", "URL": "https://sinhala.adaderana.lk/news.php?nid=22444", "Category": null, "Parent URL": null}