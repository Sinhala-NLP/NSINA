{"Source": "Adaderana", "Timestamp": "November 28, 2010 09:27 am", "Headline": "රැකියා දෙන බව කියා සල්ලි ගැරූ අමාත්‍යංශ නිලධාරියෙක්", "News Content": "රැකියා ලබා දෙන බව පවසමින් මුදල් වංචා කළ නැවත පදිංචි කිරීමේ අමාත්‍යංශයේ දිස්ත්‍රීක් සම්බන්ධීකාරක නිලධාරීවර‍යෙකු සම්බන්ධයෙන් පොලිසිය විසින් පරීක්ෂණ ආරම්භ කර තිබේ. වව්නියාව ප්‍රදේශයේ නැවත පදිංචි කිරීමේ අමාත්‍යංශයේ දිස්ත්‍රීක් සම්බන්ධීකාරකවරයා වශයෙන් මෙම පුද්ගලයා කටයුතු කර ඇති බව වාර්තා වේ. විදුලි බල අමාත්‍යංශයේ රැකියා ලබා දෙන බව පවසමින් බැංකු ගිණුමක් හරහා වව්නියාව ප්‍රදේශයේ පුද්ගලයින්ගෙන් රුපියල් විසි පන්දහස බැගින් මොහු ලබා ගෙන ඇති බව සඳහන් වේ. වව්නියාව ප්‍රදේශයේ පුද්ගලයින් 15 දෙනෙකුගෙන් පමණ මෙලෙස මුදල් වංචා කර ඇති බව සඳහන් වේ. මේ සම්බන්ධයෙන් වව්නියාව පොලිසියට පැමිණිල්ලක් ලැබී ඇති අතර අදාළ පුද්ගලයා අත්අඩංගුවට ගැනීම සඳහා පරීක්ෂණ ආරම්භ කර ඇති බව වව්නියාව පොලිසිය පවසයි.", "URL": "https://sinhala.adaderana.lk/news.php?nid=12443", "Category": null, "Parent URL": null}