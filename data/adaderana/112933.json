{"Source": "Adaderana", "Timestamp": "June 28, 2019 12:41 pm", "Headline": "අර්ජුන මහේන්ද්‍රන් ඇතුළු 10කට එරෙහිව නීතිපතිගෙන් අධිචෝදනා", "News Content": "මහ බැංකු බැඳුම්කර සිද්ධිය සම්බන්ධයෙන් හිටපු මහ බැංකු අධිපති අර්ජුන මහේන්ද්‍රන් ඇතුළු විත්තිකරුවන් දස දෙනෙකුට එරෙහිව නීතිපතිවරයා විසින් කොළඹ ත්‍රිපුද්ගල විශේෂ මහාධිකරණය අංක 1 හමුවේ අධිචෝදනා ගොනු කර තිබේ. ඒ අනුව මෙම නඩුවේ විත්තිකරුවන්ට ජුලි මස 19 වනදා අධිකරණය හමුවේ පෙනී සිටින මෙන් දන්වා සම්පත් අබේකෝන්, සම්පත් විජයරත්න සහ චම්පා ජානකී රාජරත්න යන මහත්ම මහත්මීන්ගේන් සමන්විත ත්‍රිපුද්ගල විශේෂ මහාධිකරණ විනිසුරු මඩුල්ල විසින් සිතාසි ද නිකුත් කර තිබුණි. මෙම සිද්ධියේ විත්තිකරුවන් ලෙස හිටපු මහ බැංකු අධිපති අර්ජුන මහේන්ද්‍රන්, ශ්‍රී ලංකා මහ බැංකුවේ හිටපු නියෝජ්‍ය අධිපතිවරයෙකු වන පත්තිනිගේ සමරසිරි, පර්පචුවෙල් ට්‍රෙෂරීස් සමාගම, එම සමාගමේ හිමිකරුවන් වන ජෙෆ්රි ඇලෝසියස් සහ අර්ජුන ඇලෝසියස් ,එම සමාගමේ ප්‍රධාන විධායක කසුන් පලිසේන යන අය නම් කර තිබේ. ඊට අමතරව එම සමාගමේ අධ්‍යක්ෂවරුන් ලෙස කටයුතු කළ පුෂ්‍ය මිත්‍ර ගුණවර්ධන, චිත්ත රන්ජන් හුළුගල්ල, මුතුරාජා සුරේන්ද්‍රන් සහ අජහාන් ගාර්දිය පුංචිහේවා යන අයද විත්තිකරුවන් ලෙස නම් කර තිබේ. නීතිපතිවරයා විසින් ඉකුත්දා අග විනිසුරුවරයා වෙත යොමුකළ ලිඛිත ඉල්ලීමක් මගින් සඳහන් කර තිබුණේ මහ බැංකු බැඳුම්කර සිද්ධිය හරහා මෙරට ආර්ථිකයට විශාල බලපෑමක් එල්ල වී ඇති බවයි. ඒ තුළින් රුපියල් බිලියන 10058 ක භාණ්ඩාගාර බැඳුම්කර වංක සාවද්‍ය පරිහරණය කිරීමක් සිදුවී ඇතැයි පෙන්වා දෙන නීතිපතිවරයා ඒ හරහා රජයට රුපියල් මිලියන 688,762,100 ක පාඩුවක් සිදුවී ඇති බවද දැනුම් දී තිබුණි. එම කරුණ සළකා බැලූ අගවිනිසුරුවරයා විසින් මෙම නඩුව ත්‍රිපුද්ගල විශේෂ මහාධිකරණය හමුවේ විභාග කිරීම සඳහා ඉකුත්දා අගවිනිසුරුවරයා විසින් නීතිපතිවරයාට අවසන දී තිබුණි. ඒ අනුව මෙම නඩුවේ විත්තිකරුවන්ට එරෙහිව චෝදනා 23 ක් යටතේ නීතිපතිවරයා විසින් අධි චෝදනා පත්‍රයක් කොළඹ ත්‍රිපුද්ගල විශේෂ මහාධිකරණය හමුවේ තිබේ. 2015 වසරේ පෙබරවාරි මස 27 වනදා සිදුවූ බැඳුම්කර වෙන්දේසිය ට අදාළව පොදු දේපළ පනතේ 5(1) වගන්තිය යටතේ මෙම අධි චෝදනා පත්‍ර ගොනු කිරීමට නියමිත බවද නීතිපතිවරයා විසින් අග විනිසුරුවරයා වෙත යොමුකළ ඉල්ලීමේ සඳහන් වුණි.", "URL": "https://sinhala.adaderana.lk/news.php?nid=112933", "Category": null, "Parent URL": null}