{"Source": "Adaderana", "Timestamp": "September 6, 2012 09:18 am", "Headline": "නීති විරෝධී ආම්පන්න භාවිතය අඩුයි", "News Content": "නීති විරෝධී ආම්පන්න භාවිතා කරමින් ධීවර කටයුතුවල නිරතවීම මේ වන විට අඩුවී ඇති බව ධීවර හා ජලජ සම්පත් සංවර්ධන අමාත්‍යංශය පවසයි. නීතිය දැඩි ලෙස ක්‍රියාත්මක කිරී‍ම මීට හේතුව බව අමාත්‍යංශය පෙන්වාදෙයි. රට පුරා නීති විරෝධී ආම්පන්න භාවිතා කරමින් ධීවර කර්මාන්තයේ නිරත වන පුද්ගලයින් අත්අඩංගුවට ගැනීමේ කටයුතු අඛණ්ඩව සිදුකරන බව ධීවර හා ජලජ සම්පත් සංවර්ධන අමාත්‍යංශය සඳහන් කළේය. නීති විරෝධී ධීවර ආම්පන්න භාවිතා කළ සහ ධීවර යාත්‍රා ලියාපදිංචි නොකළ පුද්ගලයින් 596 දෙනෙකුට මේ වන විට නඩු පවරා ඇති බව අමාත්‍යංශය පැවසීය.", "URL": "https://sinhala.adaderana.lk/news.php?nid=27177", "Category": null, "Parent URL": null}