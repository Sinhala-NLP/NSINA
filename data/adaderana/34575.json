{"Source": "Adaderana", "Timestamp": "June 2, 2013 03:43 pm", "Headline": "පවිත්‍රාට ජාත්‍යන්තර මට්ටමේ තනතුරක්", "News Content": "රුසියාවේ පැවති 2013 ආසියා හා ශාන්තිකර බලශක්ති අමාත්‍ය සමුළුවේ උපසභාපති ධුරයට විදුලිබල හා බලශක්ති අමාත්‍ය පවිත්‍රා වන්නිආරච්චි මහත්මිය පත් කර තිබේ. රුසියානු සමූහාණ්ඩුවේ ව්ලැදිවොස්ටොක් නුවර දී පළමු වරට පසුගිය 27 වන දින සිට 30 වන දින දක්වා මෙම සමුළුව පැවැත්විණ. එහිදී ආසියා හා ශාන්තිකර කලාපයේ බලශක්ති සුරක්ෂිතතාවය ඉහළ නැංවීම සහ තිරසාර බලශක්ති භාවිතය පිළිබඳ සාකච්ඡාවට ලක්ව තිබේ. මෙම සමුළුවේ සභාපති ධුරයට රුසියානු සමූහාණ්ඩුවේ බලශක්ති අමාත්‍ය ඇලෙක්සැන්ඩර් නොවැක් මහතා පත්ව ඇති බව විදුලිබල හා බලශක්ති අමාත්‍යාංශය සඳහන් කළේය. සමුළුව අතරවාරයේ දී විදුලිබල හා බලශක්ති අමාත්‍ය පවිත්‍රා වන්නිආරච්චි මහත්මිය රුසියානු සමූහාණ්ඩුවේ බලශක්ති අමාත්‍යවරයා සහ ඉරානයේ බලශක්ති අමාත්‍යවරයා සමඟ ද්වීපාර්ශවික සාකච්ඡා ද පවත්වා තිබේ.", "URL": "https://sinhala.adaderana.lk/news.php?nid=34575", "Category": null, "Parent URL": null}