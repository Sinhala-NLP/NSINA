{"Source": "Adaderana", "Timestamp": "February 15, 2013 04:51 pm", "Headline": "ශ්‍රී ලංකාවට 5  හිමිවෙයි", "News Content": "දකුණු අප්‍රිකානු කාන්තා කණ්ඩායම ලකුණු 88කින් පරාජයට පත්කර ලෝක කුසලාන කාන්තා ක්‍රිකට් තරඟාවලියේ පස්වන ස්ථානය හිමිකර ගැනීමට ශ්‍රී ලංකා කාන්තා කණ්ඩායම සමත්ව තිබේ. දකුණු අප්‍රිකානු කණ්ඩායම සමග පැවැති එම තරගයේ කාසියේ වාසිය දිනා ගත් ශ්‍රී ලංකා කණ්ඩායම පන්දුවාර 50දී කඩුලු 7ක් දැවී ලකුණු 244ක් ලබාගත්තේය. ශ්‍රී ලංකා කණ්ඩායම වෙනුවෙන් චමරි අතපත්තු ලකුණු 52 ක්, සෂිකලා සිරිවර්ධන ලකුණු 44ක්, එෂානි කෞෂල්‍යා හා දීපිකා රසාංගිකා ලකුණු 43 බැගින් ලබාගත්හ. පිළිතුරු වශයෙන් දකුණු අප්‍රිකානු කාන්තා කණ්ඩායමට පන්දුවාර 40.1කදී සියලුදෙනා දැවී ලබාගත හැකි වුයේ ලකුණු 156ක් පමණි. සන්ද්‍රෙ ප්‍රිට්ස් ලකුණු 54ක් එම පිල වෙනුවෙන් ලබාගත් අතර පන්දු යැවීමේදී සෂිකලා සිරිවර්ධන කඩුලු 4ක් බිඳ දැමීමට සමත් විය. මේ අතර තරඟාවලියේ තෙවන ස්ථානය තේරීම සඳහා පැවැති තරගයෙන් නවසීලන්තය පරාජයට පත්කර එංගලන්තය එම ස්ථානය හිමිකර ගන්නා ලදී. එම තරගයේ දී නවසීලත්න කණ්ඩායම කඩුලු 8ට ලකුණු 220ක් ලබාගත් අතර එංගලන්ත කණ්ඩායම පන්දුවාර 47කදී ලකුණු 222ක් ලබා ජය ගැනීමට සමත් විය. ලෝක කුසලාන කාන්තා ක්‍රිකට් තරගාවලියේ අවසන් මහා තරගය ඔස්ට්‍රේලියාව හා බටහිර ඉන්දීය කොදෙව් කණ්ඩායම අතර ලබන 17 වැනිදා මුම්බායි හිදී පැවැත්වීමට නියමිතය.", "URL": "https://sinhala.adaderana.lk/news.php?nid=31664", "Category": null, "Parent URL": null}