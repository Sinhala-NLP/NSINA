{"Source": "Adaderana", "Timestamp": "November 29, 2016 08:39 am", "Headline": "  සමෘද්ධි නිලධාරීන්ගේ වර්ජනය අදයි!", "News Content": "ඉල්ලීම් කිහිපයක් මුල් කරගනිමින් සමෘද්ධි නිලධාරීන් අද(29) දිනයේ සංකේත වැඩවර්ජනයක නිරතවීමට තීරණය කර තිබේ.දිවිනැඟුම සංවර්ධන නිලධාරීන්ගේ අර්ථසාධක මුදල් ලබාගැනීම ඇතුළු ගැටළු කිහිපයක් මුල් කරගනිමින් මෙම වර්ජනය සිදුකිරීමට තීරණය කර ඇති බව වාර්තා වෙයි.වැඩ වර්ජනයට අමතරව අද දිනයේ පාර්ලිමේන්තු වටරවුම අසළදී විරෝධතා ව්‍යාපාරයක් පැවැත්වීමට ද නියමිත බව සමස්ත ලංකා සමෘද්ධි සංවර්ධන හා කෘෂිකර්ම පර්යේෂණ නිලධාරීන්ගේ සංගමයේ සභාපති කිත්සිරි ගමගේ මහතා සඳහන් ක‍ළේය.කෙසේවෙතත් මෙම විරෝධතා ව්‍යාපාරයට තම සංගමයේ කිසිඳු සහයෝගයක් ලබා නොදෙන බව දිවි නැඟුම ඒකාබද්ධ වෘත්තිකයින්ගේ සංගමය පවසයි.එහි සභාපති චමත් උදාරහේවා මහතා සඳහන් කළේ දිවිනැඟුම සංවර්ධන නිලධාරීන්ගේ ගැටළු සඳහා ක්‍රමාණුකූලව රජය විසඳුම් ලපාදෙමින් සිටින බවයි.", "URL": "https://sinhala.adaderana.lk/news.php?nid=66510", "Category": null, "Parent URL": null}