{"Source": "Adaderana", "Timestamp": "August 25, 2015 12:56 pm", "Headline": " සුසිල් ඉල්ලා අස්වෙයි!", "News Content": "එක්සත් ජනතා නිදහස් සන්ධානයේ මහලේකම් ධූරයෙන් ඉල්ලා අස්වෙමින් අදාළ ඉල්ලා අස්වීමේ ලිපිය ජනාධිපති මෛත්‍රීපාල සිරිසේන මහතා වෙත යොමුකළ බව පාර්ලිමේන්තු මන්ත්‍රී ඒ.ඩී සුසිල් ප්‍රේමජයන්ත මහතා පවසයි.ඊයේ දිනයේ (24) සිට බලපැවැත්වෙන පරිදි තමා ස්වකීය ධූරයෙන් ඉල්ලා අස්වූ බව සුසිල් ‍ප්‍රේමජයන්ත මහතාගේ අත්සනින් යුතුව ජනාධිපතිවරයාට යොමු කළ ලිපියේ දැක්වෙයි.එජනිසය පිහිටවූ 2004 පෙබරවාරි මස 11 වන දින සිට මේ දක්වා එම සන්ධානයේ මහලේකම් ලෙස ජනාධිපතිවරණ, මහමැතිවරණ,පළාත් සභා හා පළාත් පාලන ආයතන මැතිවරණවල සියල්ලෙහිම නාමයෝජනා පත්‍ර සකස්කිරීම, හා මැතිවරණවලට අදාළ සියලු කටයුතු තමා විසින් සන්ධානයේ සියලුම පක්ෂ සමග සුහදව ඉටු කළ බව හෙතෙම සිහිපත් කරයි.පසුගිය මහමැතිවරණයේදී සන්ධානගතවූ පක්ෂ සමග එක්ව 1978 න් පසුව සෑම මහමැතිවරණයකදීම විපක්ෂය විසින් ලබාගත් වැඩිම මන්ත්‍රීධූර සංඛ්‍යාව සන්ධානයට ලබාගැනීමට හැකිවීම මෙම පාර්ලිමේන්තුවේ බලතුලනය සඳහා වැදගත්වී යයි තමා සිතන බවද සුසිල් ප්‍රේමජයන්ත මහතා සඳහන් කරයි.එසේම ජනාධිපතිවරණයෙන් පසුව ජනාධිපති මෛත්‍රීපාල සිරිසේන මහතා ශ්‍රීලනිපයේ සභාපති ලෙස පත්වීමෙන් පසු එජනිස නායකත්වයට පත්කිරීමත්, එදා සිට අද දක්වාම සන්ධාන නායකත්වයේ දැනුවත්වීම මත සියලු තීරණ ගැනීම සඳහා අවශ්‍ය මාර්ගෝපදේශ සහ සහභාගිත්වය ලබාදුන් බවත් සඳහන් කරන බවද හෙතෙම කියා සිටියි.කෙසේවෙතත් පසුගිය දින කිහිපය තුළදී සන්ධාන ලේකම් ලෙස කටයුතු කිරීමේදී ඇතිවූ නෛතික සීමාවන් හේතුවෙන් ගනු ලැබූ සමහර තීරණ සඳහා තමාගේ ක්‍රියාකාරී දායකත්වය නොමැති බව ඔහු දන්වා සිටියි.එසේම එජනිසයේ සමහර හවුල්කාර දේශපාලන පක්ෂ නියෝජිතයින් විසින් කරුණු හරිහැටි වටහා නොගෙන ජනතාව නොමග යවන ස්වරූපයේ මාධ්‍ය ප්‍රකාශ හා මාධ්‍ය සාකච්ඡා පැවැත්වීම පිළිබඳව තමන් කනගාටුවන බවද සුසිල් ප්‍රේමජයන්ත මහතා ජනාධිපතිවරයාට පෙන්වාදෙයි.සන්ධාන මන්ත්‍රී ධූර 95 ක් ලබාගැනීමට හැකිවන ලෙස සන්ධාන පක්ෂ එක්ව තබාගැනීම ගැන වචනයක්වත් කතා නොකරන සමහර සන්ධාන හවුල්කරුවන්‍ ගේ හැසිරීම ගැන දැඩි කලකිරීමට පත්ව සිටින බවද ඔහු අවධාරණය කරයි.කෙසේවෙතත් රටේ ජනාධිපතිවරයා ලෙසත්, ශ්‍රීලනිපයේ සභාපති ලෙසත්, සන්ධානයේ නායකයා ලෙසත් , ජනාධිපතිවරයාට රට වෙනුවෙන් සහ ශ්‍රීලනිපය මෙන්ම සන්ධානය වෙනුවෙන් ඉටුකිරීමට පවත්නා සුවිශාල කාර්යභාර්ය වටහාගෙන ඇති බැවින් තමන් ඒ සඳහා ජනාධිපතිවරයාට ශක්තිය හා ධෛර්ය ලැබේවායි ප්‍රාර්ථනා කරන බවද සුසිල් ප්‍රේමජයන්ත මහතා වැඩිදුරටත් තම ලිපියෙන් කියා සිටියි.", "URL": "https://sinhala.adaderana.lk/news.php?nid=53448", "Category": null, "Parent URL": null}