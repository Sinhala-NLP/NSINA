{"Source": "Adaderana", "Timestamp": "September 3, 2012 09:22 pm", "Headline": "වේගය කැඳවයි අයෙකුට මරු", "News Content": "අම්බලන්ගොඩ, මීටියාගොඩ, කිරලගහවෙල හන්දියේ සිදුවූ රිය අනතුරකින් පුද්ගලයෙකු මිය ගොස් තවත් අයෙකු තුවාල ලබා තිබේ. අද (03) පස්වරු 4.00 ට පමණ යතුරු පැදියක පැමිණි පුද්ගලයින් දෙදෙනෙකු මෙලෙස අනතුරට ලක්ව ඇත්තේ වේගය පාලනය කර ගත නොහැකි වීමෙනි. කිරලගහවෙල හන්දියේ ඇති වංගුවේ දී අනතුරට ලක්වූ මොවුන් ඒ අසල ඇති බෝක්කුවක වැදී එහි සිරවී සිට ඇතැයි වාර්තා වේ. පසුව තුවාලකරුවන් බටපොළ රෝහලට ඇතුළත් කර ඇත. රෝහලට ඇතුළත් කිරීමේ දී එක් පුද්ගලයෙකු මිය ගොස් සිට ඇති අතර තුවාල ලැබූ අනෙක් පුද්ගලයා බලපිටිය මූලික රෝහලට මාරු කර තිබේ. මෙලෙස මියගොස් ඇත්තේ කිරලගහවෙල වෙදවත්ත ප්‍රදේශයේ පදිංචි ජේ.පී.නලින් තරංගසිරි කුමාර 32 හැවිරිදි දෙදරු පියෙකි. මීටියාගොඩ පොලීසිය සිද්ධිය සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=27106", "Category": null, "Parent URL": null}