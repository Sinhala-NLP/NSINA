{"Source": "Adaderana", "Timestamp": "October 26, 2010 01:33 pm", "Headline": "වරායට ඇතුළුවීම ගැන විරෝධතාවක් මතුවෙයි", "News Content": "අධි ආරක්ෂිත කලාපය තුළ පිහිටි වරායේ පිවිසුම් මාර්ගයෙන් ඇතැම් රේගු නිලධාරීන්ට ඇතුළුවීමට නාවික හමුදාව අවස්ථාව නොදීම සම්බන්ධයෙන් රේගු නිලධාරීන් විරෝධය පළ කරයි. යුද්ධය පැවති වකවානුව තුළ ක්‍රියාත්මක වු නීතිරීති ‍මේ වන විටත් ක්‍රියාත්මක වන්නේ මන්ද යන්න පිළිබඳ ගැටලුකාරී තත්ත්වයක් පවතින බව අතිරේක රේගු අධ්‍යක්ෂ පී ඒ ඩයස් මහතා සඳහන් කළේය. අධි ආරක්ෂිත කලාපය තුළ පිහිටි පිවිසුම් මාර්ගයෙන් ඇතුළු වීමට අවස්ථාව ලබාදෙන ලෙසට රේගු නිලධාරීන් සිදුකරන ඉල්ලීම සම්බන්ධයෙන් ආරක්ෂක අමාත්‍යාංශය දැනුවත් කිරීමට පියවර ගෙන ඇති බව පී ඒ ඩයස් මහතා පවසයි. එම පිවිසුම් මාර්ගයෙන් ඇතුළු වීමට අදාළව රේගු නිලධාරීන්ගේ නාමලේඛනයක් ආරක්ෂක අමාත්‍යාංශයට මේ වන විට යවා ඇති බව ඔහු සඳහන් කළේය. පවතින ගැටලුකාරී තත්ත්වය සම්බන්ධයෙන් ‍නාවික හමුදා මාධ්‍ය ප්‍රකාශක කපිතාන් අතුල සෙනරත් මහතාගෙන් අද දෙරණ විමසීමක් කරනු ලැබීය. නාවික හමුදාවට නිර්දේශ කර එවා ඇති රේගු නිලධාරීන්ට පමණක් අධි ආරක්ෂිත කලාපයේ පිහිටි වරාය පිවිසුම් මාර්ගයෙන් ඇතුළු වීමට අවස්ථාව ලබාදී ඇති බව එහිදි ඔහු සඳහන් කළේය. කෙසේ වෙතත් ආරක්ෂක අමාත්‍යාංශයෙන් අනුමත කරන නාමලේඛනය ‍ලැබෙන තෙක් සෙසු රේගු නිලධාරීන්ට ඇතුළු වීමට අවස්ථාව ලබාදීමට නොහැකි බව අතුල සෙනරත් මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11750", "Category": null, "Parent URL": null}