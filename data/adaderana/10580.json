{"Source": "Adaderana", "Timestamp": "September 2, 2010 08:31 am", "Headline": "ෆොන්සේකාගේ අසනීපය නිසා යුද අධිකරණය හෙට රැස්වේ", "News Content": "සරත් ෆොන්සේකා මහතාට එරෙහි චෝදනා විභාග කෙරෙන දෙවන යුද අධිකරණය හෙට යළි රැස්වීමට නියමිතව තිබේ. ඊයේ පස්වරුවේ දෙවන යුද අධිකරණය යළි රැස්වුව ද සරත් ෆොන්සේකා මහතා අසනීප තත්ත්වයෙන් පසුවීම හේතුවෙන් එය හෙට දිනය දක්වා කල් තැබුණු බව යුද හමුදා ප්‍රකාශක මේජර් ජෙනරාල් උභය මැදවල මහතා සඳහන් කළේය. දෙවන යුද අධිකරණයට අදාළව ඉදිරියේදී පුද්ගලයින් සිව් දෙනෙකුගෙන් විත්තියේ සාක්ෂි සටහන් කර ගැනීමට නියමිත බව ඔහු වැඩිදුරටත් සඳහන් කළේය. ඒ අනූව මහාධිකරණ රෙජිස්ටාර් එස්.එන්.දයාරත්න, නියෝජ්‍ය සාමාගම් රෙජිස්ටාර් තරංග පණ්ඩිත සුන්දර, විශ්‍රාමික මේජර් ජෙනරාල් යක්පිටියේ සුනිල් ද සිල්වා සහ විශ්‍රාමික මේජර් ජෙනරාල් ඒ.බී.තෝරදෙනිය යන අ‍යගෙන් ඉදිරියේදී විත්තියේ සාක්ෂි ලබා ගැනීමට නියමිතව තිබේ.", "URL": "https://sinhala.adaderana.lk/news.php?nid=10580", "Category": null, "Parent URL": null}