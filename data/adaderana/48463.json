{"Source": "Adaderana", "Timestamp": "January 5, 2015 08:33 am", "Headline": "මැ.කොගේ නියෝජිතයෙකුට ප්‍රහාරයක්", "News Content": "රාජකාරී කටයුත්තක් සඳහා ගිය මැතිවරණ කොමසාරිස්වරයාගේ නියෝජිතයෙකුට ත්‍රීකුණාමලය ප්‍රදේශයේ දී ප්‍රහාරයක් එල්ල වී තිබේ. ඊයේ (04) රාත්‍රී මෙම ප්‍රහාරය එල්ල වී ඇති බව වාර්තා වෙයි. නීති විරෝධී මැතිවරණ ප්‍රචාරක කටයුත්තක් සිදුවන බවට ලද පැමිණිල්ලකට අනුව ඒ පිළිබඳ විමර්ශනයට ගිය අවස්ථාවේ දී අදාළ ප්‍රහාරය එල්ල වී ඇති බව සඳහන්ය. සිද්ධියෙන් තුවාල ලැබු අදාළ නියෝජිතයා ප්‍රතිකාර සඳහා රෝහල් ගත කර ඇති බව වාර්තා වෙයි. සිද්ධිය පිළිබඳව ත්‍රීකුණාමලය පොලීසියේ පැමිණිල්ලක් ද සිදුකර තිබේ. මේ අතර අදාළ පහරදීම සිදුවන අවස්ථාවේ දී එම නිලධාරීවරයා සමඟ පොලිස් නිලධාරීන් ද සිටි බව වාර්තා වෙයි. සිද්ධිය සම්බන්ධයෙන් ත්‍රීකුණාමලය පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=48463", "Category": null, "Parent URL": null}