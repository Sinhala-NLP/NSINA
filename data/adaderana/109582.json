{"Source": "Adaderana", "Timestamp": "May 9, 2019 09:34 am", "Headline": "දිඹුලාගල ආරණ්‍ය සේනාසනයට ආපු සද්ධන්තයා ජීවිතයක් බිලි ගනී ", "News Content": "දිඹුලාගල ආරණ්‍ය සේනාසනයේ කැපකරුවෙකු ලෙස කටයුතු කළ අයෙකු අද(08) අළුයම 2.00 ට පමණ වන අලි ප්‍රහාරයකින් මියගොස් ඇති බව අරලගංවිල පොලීසිය පවසයි. මෙලෙස මියගොස් ඇත්තේ දිඹුලාගල මලියදේවපුර අංක 4/1 ලිපිනයේ පදිංචිව සිටි 75 වියැති සිව් දරු පියෙකු වූ බුලත්ගේ කරෝලිස් යන අය බව අනාවරණය වී තිබේ. දිඹුලාගල ආරණ්‍ය සේනාසන භූමියේ වෙළඳ සැලක නිදාගෙන සිටියදී අසලට පැමිණි වන අලියා ඔහු රැගෙන ගොස් පාගා මරණයට පත් කර ඇති බව පොලීසිය කියයි. අරලගංවිල පොලිස් ස්ථානාධිපති පොලිස් පරීක්ෂක කේ.පී. ඩබ්ලිව් ප්‍රේමලාල් මහතා ඇතුළු පොලිස් නිලධාරීන් කණ්ඩායමක් මේ පිළිබඳව වැඩිදුර පරීක්ෂණ සිදු කරයි.", "URL": "https://sinhala.adaderana.lk/news.php?nid=109582", "Category": null, "Parent URL": null}