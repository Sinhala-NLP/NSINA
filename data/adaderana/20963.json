{"Source": "Adaderana", "Timestamp": "December 27, 2011 08:14 am", "Headline": " සෞඛ්‍ය අමාත්‍යංශයෙන් කන හැටි උගන්වයි", "News Content": "නිවැරදි ආහාර රටා‍ අනුගමනය කිරීම පිළිබඳව ප්‍රජාව දැනුවත් කිරීමේ නව වැඩසටහන් රැසක් ක්‍රියාත්මක කිරීමට සෞඛ්‍ය අමාත්‍යාංශය පියවර ගෙන තිබේ. මෙරට දෛනිකව සිදුවන මරණ වලින් වැඩිම සංඛ්‍යාවක් බෝ නොවන රෝග නිසා සිදුවන අතර බෝ නොවන රෝග ඉහළ යාමට හේතුව නිවැරදි ආහාර රටා අනුගමනය නොකිරීම බව සෞඛ්‍ය අමාත්‍යාංශය පෙන්වා දෙයි. එම නිසා නිවැරදි ආහාර රටා අනුගමනය කිරීම තුළින් සෞඛ්‍ය තර්ජන අවම කරගැනීම සඳහා ප්‍රජාව දැනුවත් කිරීම ද සෞඛ්‍ය අමාත්‍යාංශය තීරණය කර තිබේ. දියවැඩියාව , අධික රුධිර පීඩනය , හෘදයාබාද , ආඝාතය , ශ්වසන රෝග සහ පිළිකා යන බෝ නොවන රෝග දෛනිකව සිදුවන මරණ වලට ප්‍රධාන හේතුවක් බව වාර්තා වේ. දිනකට මෙරට සිදුවන මරණ 950න් 350ක්ම මෙම බෝ නොවන රෝග හේතුවෙන් සිදුවන බව සෞඛ්‍ය අමාත්‍යාංශය පවසයි. එයින් 30% ක් හෘදයාබාද නිසා සිදුවන මරණ බව සඳහන්වේ. ආහාරයේ ලුණු අඩු කිරීමෙන් හෘදයාබාධ සහ අංශබාගය වැළඳීමේ හැකියාව 30%න් පමණ අඩුකළ හැකි බව සෞඛ්‍ය අමාත්‍යාංශය ප්‍රකාශ කරයි. නිවැරදි ආහාර රටා අනුගමනය නොකිරීමට අමතරව නිසි ලෙස ව්‍යායාම නොකිරීම , දුම්පානය , මත්පැන් පානය සහ දැඩි මානසික ආතතිය බෝ නොවන රෝග වැළඳීම සඳහා හේතු සාධක වේ.", "URL": "https://sinhala.adaderana.lk/news.php?nid=20963", "Category": null, "Parent URL": null}