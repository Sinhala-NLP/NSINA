{"Source": "Adaderana", "Timestamp": "February 8, 2011 12:00 pm", "Headline": "ද්‍රවිඩ සන්ධානයේ සිටි සිංහල මන්ත්‍රීගේ පුටුව රැකෙයි", "News Content": "ද්‍රවිඩ ජාතික සන්ධානයේ අම්පාර දිස්ත්‍රීක් පාර්ලිමේන්තු මන්ත්‍රී පී.පියසේන මහතාගේ මන්ත්‍රී ධූරය අහෝසි කිරීමට එම සන්ධානය විසින් ගනු ලැබූ තීරණය නීති විරෝධී බව අද ශ්‍රේෂ්ඨාධිකරණය විසින් නියෝග කරනු ලැබිණි. අනිල් මරුෂුක් මහතා ප්‍රමුඛ ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් විසින් ඒකමතිකව මෙම තීන්දුව ප්‍රකාශයට පත් කරන ලදී. ‍පෙත්සම්කාර පී.පියසේන මන්ත්‍රීවරයා සිය පෙත්සමෙන් අධිකරණයට කරුණු දක්වමින් 18 වන ආණ්ඩුක්‍රම ව්‍යවස්ථා සංශෝධනයට පක්ෂව ඡන්දය ප්‍රකාශ කිරීමෙන් පසු ද්‍රවිඩ ජාතික සන්ධානය විසින් සිය මන්ත්‍රී ධුරය අහෝසි කිරීමට තීරණය කළ බව පෙන්වා දී තිබිණි. එසේ වුවද සිය මන්ත්‍රීධූරය අහෝසි කිරිමට තීරණය කිරීමට ප්‍රථම ද්‍රවිඩ ජාතික සන්ධානය විසින් තමන්ට එරෙහිව කිසිදු විනය පරීක්ෂණයක් නොපැවැත්වූ බවද හෙතෙම සඳහන් කර තිබිණි. එම කරණු පිළිගත් ශ්‍රේෂාඨාධිකරණය එමගින් පෙත්සම්කරුට දැඩි අසාධාරණයක් සිදුව ඇති බවත්,ඒ අනුව මන්ත්‍රී ධූරය අහෝසි කිරීමට කටයුතු කිරීම නීතිවිරෝධී බවත් ශ්‍රේෂ්ඨාධිකරණය විසින් තීන්දු කරන ලදී.", "URL": "https://sinhala.adaderana.lk/news.php?nid=14078", "Category": null, "Parent URL": null}