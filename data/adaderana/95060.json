{"Source": "Adaderana", "Timestamp": "August 26, 2018 03:44 pm", "Headline": "අපේ අරමුණ නව මැතිවරණ ක්‍රමයට ඡන්දය පවත්වන්න", "News Content": "ඉදිරි පළාත් සභා මැතිවරණය නව මැතිවරණ ක්‍රමය යටතේ පැවැත්වීම තම පක්ෂයේ අරමුණ යැයි වාරි මාර්ග,ජල කළමණාකරන සහ ආපදා කළමණාකරන අමාත්‍ය දුමින්ද දිසානායක මහතා පැවසීය. දැදුරුඔය හරස් කර ආරච්චිකට්ටුව ප්‍රදේශයේ වැව් 05 ක් සදහා ජලය ලබා ගැනීමට යෝජිත සෙංගල්ඔය ව්‍යාපාරයේ කටයුතු නිරීක්ෂණය කිරීම සහ දේව කන්නලව්වකට සහභාගි වීමට පැමිණීමෙන් අනතුරුව මාධ්‍ය වෙත අදහස් දක්වමින් ඇමතිවරයා මේ බව කියා සිටියේය. මෙහිදී තව දුරටත් අදහස් දැක්වූ අමාත්‍ය දුමින්ද දිසානායක මහතා කියා සිටියේ පසුගියදා සිදුවූයේ පළාත් සභා මැතිවරණය පවත්වන්නේ අළුත් ක්‍රමයටද, පැරණි ක්‍රමයටද යන්න නොව සීමා නීර්ණය පිළිබදව වාර්තාවයි. \"නමුත් වැරදි අර්ථ කතනයකින් තමයි එදා සිද්ධිය වාර්තා වී තිබුනේ. එහිදී වාර්තාව ඉදිරිපත් කළ ඇමතිවරයා ඊට විරුද්ධය ඡන්දය ප්‍රකාශ කළේ එම ක්‍රමයේ ඇති වරද නිසයි. එහෙම නැතිව මැතිවරණය පැවැත්විය යුතු ක්‍රමය සම්බන්ධයෙන් නෙමෙයි එදා පාර්ලිමේන්තුවේදී ඡන්දයක් විමසන ලද්දේ.\" මෙහිදී අදහස් දැක්වූ වාරි මාර්ග,ජල කළමණාකරන සහ ආපදා කළමණාකර රාජ්‍ය අමාත්යව පාලිත රංගේබණ්ඩාර මහතා මෙසේ පැවසීය. \"සෙංගල්ඔය ව්‍යපාරයේ කටයුතු මීට පෙර තුන් වතාවක් ආරම්භ කර තිබේ. නමුත් මෙවර නම් මෙම ව්‍යාපෘතියේ වැඩ කටයුතු අවසන් වනවා. මේ සඳහා රුපියල් මිලියන 393 ක මුදලක් වැය කිරීමට සිදු වේවි කියා විශ්වාස කරනවා. කලින් වතාවල් වල වැඩ කටයුතු අතර මග ඇණ හිටියේ එය නිසි අධ්‍යයේන් තොරව සිදු කිරීම නිසයි. නමුත් මෙවර එහෙම වෙන්නේ නෑ.\" (ඡායා රූප-ජුඩ් සමන්ත)", "URL": "https://sinhala.adaderana.lk/news.php?nid=95060", "Category": null, "Parent URL": null}