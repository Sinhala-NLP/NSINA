{"Source": "Adaderana", "Timestamp": "October 4, 2011 08:51 am", "Headline": "ඔක්තොම්බර් 17 සිට සයිබර් ආරක්ෂණ සතියක්", "News Content": "සයිබර් ආරක්ෂණ සතියක් ප්‍රකාශයට පත්කිරීමට ශ්‍රි ලංකා පරිගණක හදිසි ප්‍රතිචාර සංසදය පියවර ගෙන තිබේ. මේ මස 17 වන දින සිට එම සතිය ක්‍රියාත්මක බව එහි ජ්‍යෙෂ්ඨ තොරතුරු ආරක්ෂක ඉංජිනේරු රෝහණ පල්ලියගුරු මහතා ප්‍රකාශ කළේය. මෙම සතිය තුළ පරිගණක ක්ෂේත්‍රය සම්බන්ධයෙන් ජනතාව සහ පාසල් ළමුන් දැනුවත් කිරීම සඳහා විවිධ වැඩසටහන් ක්‍රියාත්මක කරන බව රෝහණ පල්ලියගුරු මහතා සඳහන් කළේය. ශ්‍රී ලාංකික ජනතාව සහ පොදු ආරක්ෂාව සම්බන්ධව උනන්දුවක් දක්වන කෙනෙකුට මේ සඳහා සම්බන්ධව වැඩමුළු, සම්මන්ත්‍රණ හරහා දැනුම වර්ධනය කරගත හැකි බව ඒ මහතා පෙන්වාදුන්නේය. එමෙන්ම විශ්ව විද්‍යාල සිසුන් සඳහා ප්‍රශ්න විචාරාත්මක වැඩසටහනක් ද මෙම සතිය තුළ පැවැත්වීමට බලාපොරොත්තු වන බව ඔහු ප්‍රකාශ කළේය. ආයතනය හරහා ලියාපදිංචි වීම තුළින් මෙම වැඩසටහනට සම්බන්ධවීමට අවස්ථාව හිමිකරගත හැකි බව ද රෝහණ පල්ලියගුරු මහතා කියා සිටියේය.", "URL": "https://sinhala.adaderana.lk/news.php?nid=19124", "Category": null, "Parent URL": null}