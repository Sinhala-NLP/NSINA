{"Source": "Adaderana", "Timestamp": "January 27, 2014 07:50 am", "Headline": "පැහැදිලි අනාගතයකට අසම සම අවස්ථාවක් උදාවුණා", "News Content": "ශ්‍රී ලංකාවේ පැවති යුද්ධය අවසාන වීමත් සමඟ ශ්‍රී ලංකාවට පැහැදිලි අනාගතයක් ගොඩනඟා ගැනීමට අසම සම අවස්ථාවක් උදා වු බව ශ්‍රී ලංකාවේ ඉන්දීය මහ කොමසාරිස් වයි.කේ. සිංහා මහතා පවසයි. කොළඹ ඉන්දීය මහ කොමසාරිස් කාර්යාලයේ පැවති 65 වන ජන රජ සැමරුම් අවස්ථාවට එක්වෙමින් ඉන්දීය මහ කොමසාරිස්වරයා මෙම අදහස් පළ කළේය. ශ්‍රී ලංකාව සමග පවතින රාජ්‍ය තාන්ත්‍රික සබඳතාව අතිශයින් වැදගත් කොට සලකන බවත්, ඉන්දියාවේ සමීපතම අසල්වාසියා වන ශ්‍රී ලංකාව සමග පවතින සබදතාව අංශ ගණනාවකින් වැදගත් වන බවත් ඔහු පවසා තිබේ. ශ්‍රී ලංකාවට සාමය උදා කර ගැනීමට මෙන්ම සංවර්ධන ක්‍රියාවලිය සාර්ථක ලෙස ක්‍රියාත්මක කර ගැනීමට ඉන්දීය රජය හවුල්කරුවෙකු ලෙස කටයුතු කර ඇති බව ඉන්දීය මහා කොමසාරිස් වයි.කේ සිංහා මහතා ප්‍රකාශ කර ඇත. ද්වී පාර්ශවික සබඳතා හරහා ඉන්දියාව ශ්‍රී ලංකාවේ ශිෂ්ටාචාරය, සංස්කෘතිය, ආගම සහ භාෂාව නඟා සිටුවීම සදහා අංශ ගණනාවකින් උපකාර කර ඇති බවද ඔහු සදහන් කළේය. එමෙන්ම දීර්ඝ කාලයක් මුළුල්ලේ පවතින ඉන්දු - ශ්‍රී ලංකා ධීවර ගැටළුව දෙරටේ ධීවර නියෝජිතයන්ගේ ප්‍රධානත්වයෙන් පැවැත්වෙන ධීවර සමුළුවේ දි සාර්ථකව අවසන් කර ගැනිමට හැකියාව පවතිනු ඇති බවට තමන් විශ්වාසය පල කරන බව ද ශ්‍රී ලංකාවේ ඉන්දීය මහ කොමසාරිස් වයි.කේ. සිංහා මහතා වැඩිදුරටත් පවසා තිබේ.", "URL": "https://sinhala.adaderana.lk/news.php?nid=40670", "Category": null, "Parent URL": null}