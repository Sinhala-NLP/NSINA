{"Source": "Adaderana", "Timestamp": "August 17, 2011 08:35 pm", "Headline": " රනිල්ගේ නායකත්වයට අභියෝගයක් නෑ ", "News Content": "විපක්ෂ නායක රනිල් වික්‍රමසිංහ මහතා ඉදිරියටත් එක්සත් ජාතික පක්ෂයේ නායකයා ලෙස කටයුතු කරන බවත්,ඔහුගේ නායකත්වයට කිසිදු අභියෝගයක් එල්ල නොවුණු බවත් එ.ජා.ප මහ ලේකම් තිස්ස අත්තනායක මහතා පවසයි. රනිල් වික්‍රමසිංහ මහතාගේ ධූර කාලය නිමාවීමෙන් පසු නව නායකත්වයකට ඒ සඳහා ඉදිරිපත් විය හැකි බවත්,එහිදී නායකත්වය පිළිබඳ අවසන් තීරණයකට එළඹීමට කෘත්‍යාධිකාරී මණ්ඩලය ක්‍රියා කරනු ඇති බවත් හෙතෙම සඳහන් කළේය. අද සිරිකොත පක්ෂ මූලස්ථානයේ පැවති එක්සත් ජාතික පක්ෂ කෘත්‍යාධිකාරී මණ්ඩල රැස්වී‍ම නිමාවීමෙන් පසු මාධ්‍යයට අදහස් දක්වමින් අත්තනායක මහතා මේ බව කියා සිටියේය. කරූ ජයසූරිය මහතා පක්ෂ නායකත්වය සම්බන්ධයෙන් ගනුලැබූ තීරණයට එකඟවීදැයි එහිදී මාධ්‍යවේදියෙකු නැගූ ප්‍රශ්නයකට පිළිතුරු දෙමින් අත්තනායක මහතා කියා සිටියේ රනිල්ට අභියෝග කරන්නට තමන්ට අවශ්‍ය නොවන බවත්,පක්ෂය ඒකරාශී කිරීම තමන්ගේ අභිලාෂය බවත් ජයසූරිය මහතා කෘත්‍යාධිකාරී මණ්ඩලය හමුවේ ප්‍රකාශ කළ බවයි. කෘත්‍යාධිකාරී මණ්ඩලය නීති විරෝධී බවට රෝසි සේනානායක මහත්මිය විසින් කර තිබුණු ප්‍රකාශය සම්බන්ධයෙන් ඇයගෙන් නිදහසට කරුණු විමසීමට තීරණය කළ බවත්,එසේ කරුණු විමසීමෙන් පසු ඇය සම්බන්ධයෙන් ඉදිරි ක්‍රියා මාර්ගයක් ගන්නේද යන්න පිළිබඳ තීරණය කරන බවද අත්තනායක මහතා සඳහන් කළේය. අද සිට පක්ෂයේ විනය උල්ලංඝණය වන පරිදි හැසිරෙන පුද්ගලයන් සම්බන්ධයෙන් පක්ෂ ව්‍යවස්ථානුකූලව නීතිය තදින් ක්‍රියාත්මක කරන බවත්,එය සියලුදෙනාටම පොදු බවත් එ.ජා.ප මහ ලේකම්වරයා අවධාරණය කළේය.", "URL": "https://sinhala.adaderana.lk/news.php?nid=18140", "Category": null, "Parent URL": null}