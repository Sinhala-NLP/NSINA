{"Source": "Adaderana", "Timestamp": "November 21, 2013 05:15 pm", "Headline": "ආරක්ෂක ලේකම් අති උතුම් ෆ්‍රැන්සිස් පාප් වහන්සේ බැහැදකියි ", "News Content": "ආරක්ෂක ලේකම් ගෝඨාභය රාජපක්ෂ මහතා අති උතුම් ෆ්‍රැන්සිස් පාප් වහන්සේ බැහැදැක තිබේ. රෝමයේ - වතිකානයේ දි ගෝඨාභය රාජපක්ෂ මහතා පාප් වහන්සේ බැහැදැක ඇති බව සඳහන් වෙයි. ජනාධිපති මහින්ද රාජපක්ෂ මහතාගේ විශේෂ නියෝජිතයෙකු ලෙස වතිකානයට ගොස් ඇති ගෝඨාභය රාජපක්ෂ මහතා පාප් වහන්සේට ශ්‍රී ලංකාවේ සංචාරය කරන ලෙස ආරාධනාවක් ද කර තිබේ. දශක තුනක කුරිරු යුධ ගැටුම් වලට මුහුණ දුන් ශ්‍රි ලංකාව මේ වන විට ඉහළ සංවර්ධනයත් ප්‍රතිසන්ධානයත් සිදු කරමින් නව යුගයකට එළඹෙමින් ඇති බව ගෝඨාභය රාජපක්ෂ මහතා පාප් වහනසේට දන්වා ඇති බව සඳහන් වෙයි. ලෝක සාමය හා නිරායුධකරණය සඳහා කැපවි සිටින අති උතුම් ෆ්‍රැන්සිස් පාප් වහන්සේ ශ්‍රී ලංකාවේ සංචාරය කරන්නේ නම් එය රටේ සංහිඳියාව ගොඩනැගිම සඳහා මනා පිටුබලයක් වනු ඇති බව ගෝඨාභය රාජපක්ෂ මහතා එහිදි ප්‍රකාශ කර ඇත.", "URL": "https://sinhala.adaderana.lk/news.php?nid=39011", "Category": null, "Parent URL": null}