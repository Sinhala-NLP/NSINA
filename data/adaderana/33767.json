{"Source": "Adaderana", "Timestamp": "May 3, 2013 10:17 am", "Headline": "වැස්සත් තාම ආපදා නෑ", "News Content": "දිවයිනේ ප්‍රදේශ රැසකට වැසි පැවතිය ද ආපදා තත්ත්වයක් හටගෙන නොමැති බව ආපදා කළමනාකරණ මධ්‍යස්ථානය පවසයි. ආපදා තත්ත්වයක් ඇතිවුවහොත් අවශ්‍ය ක්‍රියාමාර්ග ගැනීම සඳහා සූදානමින් සිටින බව එහි සහකාර අධ්‍යක්ෂ ප්‍රදීප් කොඩිප්පිලි මහතා කියයි. මේ අතර අද දිනයේ අපරභාගයේදී හෝ සන්ධ්‍යා කාලයේදි දිවයිනේ සෑම පළාතකම පාහේ තැනින් තැන වැසි හෝ ගිගරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. මන්නාරම සිට ගාල්ල හරහා හම්බන්තොට දක්වා මුහුදු ප්‍රදේශවල වැසි ඇතිවිය හැකි අතර අකුණු අනතුරු අවම කර ගැනීම සඳහා පියවර ගන්නා ලෙසද කාලගුණ විද්‍යා දෙපාර්තමේන්තුව ජනතාවගෙන් ඉල්ලීමක් කරයි. මේ අතර මධ්‍යම කඳුකරයේ සවස් කාලයේ පවතින මීදුම් තත්ත්වය, වැස්ස සහ මාර්ගවල ලිස්සන සුළු ස්වභාවය හේතුවෙන් ගමනාගමනයේදී සැලකිලිමත් වන ලෙස නුවරඑළිය දිස්ත්‍රික් ලේකම්වරයා ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=33767", "Category": null, "Parent URL": null}