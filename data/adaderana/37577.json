{"Source": "Adaderana", "Timestamp": "September 21, 2013 06:26 pm", "Headline": "පිළිරුව ඉවත් කිරීම ගැන කිසිදු අවස්ථාවක සඳහන් කළේ නෑ", "News Content": "නවනීදන් පිල්ලෙයි මහත්මිය විසින් ඩී.එස්.සේනානායක පිළිරුව සහ බෞද්ධ කොඩිය සම්බන්ධයෙන් සිදුකළ බව කියන ප්‍රකාශය පිළිබඳ එක්සත් ජාතීන්ගේ මානව හිමිකම් පිළිබඳ මහකොමසාරිස් කාර්යාලය කරුණු පැහැදිලි කිරීමක් සිදුකර තිබේ. නිවේදනයක් නිකුත් කරමින් එක්සත් ජාතීන්ගේ මානව හිමිකම් පිළිබඳ මහකොමසාරිස්වරියගේ ප්‍රකාශක රූපට් කොල්විලේ පවසන්නේ නවනීදන් පිල්ලෙයි මහත්මිය සිදුකළ බව කියන ප්‍රකාශයක් මුල් කරගනිමින් අසත්‍ය තොරතුරු ප්‍රචාරය වී ඇති බවයි. පසුගිය මාසයේ මෙරට සංචාරයක නිරත වු එක්සත් ජාතීන්ගේ සංවිධානයේ මානව හිමිකම් පිළිබඳ මහකොමසාරිස්වරිය ඩී.එස්.සේනානායක පිළිරුව ඉවත් කළ යුතු බවටත් නිදහස් චතුරස්‍රයේ බෞද්ධ කොඩිය පමණක් ඔසවා තැබීම පිළිබඳ ප්‍රශ්න කළ බවටත් මාධ්‍ය වාර්තා පල වුණි. මේ සම්බන්ධයෙන් පැහැදිලි කරමින් මහකොමසාරිස්වරියගේ ප්‍රකාශක රූපට් කොල්විලේ පවසන්නේ මහකොමසාරිස්වරියගේ සංචාරය තුළ දී ඩී.එස්.සේනානායක පිළිරුව ඉවත් කිරීම සම්බන්ධයෙන් කිසිදු අවස්ථාවක සදහන් කර නොමැති බවයි. එමෙන්ම නිදහස් චතුරස්‍රයේ ඔසවා තිබු බෞද්ධ කොඩිය ඉවත් කිරීම සම්බන්ධයෙන් ඇය සඳහන් නොකළ බව රූපට් කොල්විලේ සිය නිවේදනයෙන් පෙන්වා දෙනවා. ජාතික කොඩිය සමඟ එක් ආගමකට අයත් කොඩියක් ඔසවා තිබීම පිළිබඳ පමණක් නවනීදන් පිල්ලෙයි මහත්මිය විමසීමක් සිදුකළ බව එම නිවේදනයේ සඳහන් වෙයි.", "URL": "https://sinhala.adaderana.lk/news.php?nid=37577", "Category": null, "Parent URL": null}