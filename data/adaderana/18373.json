{"Source": "Adaderana", "Timestamp": "August 29, 2011 09:06 am", "Headline": "අයරින් කුණාටුවෙන් දැඩි බලපෑමක් නෑ", "News Content": "අයරින් සුළි කුණාටුව නිව්යෝර්ක් නගරයට දැඩි බලපෑමක් එල්ල කර නොමැති බව විදෙස් වාර්තා පවසයි. ශ්‍රී ලංකා‍ වේලාවෙන් ඊයේ පස්වරුවේ අයරින් කුණාටුව නිව්යෝර්ක් හරහා හමා ගිය අතර ඒ හේතුවෙන් නිව්යෝර්ක් නගරයට දැඩි වර්ෂාව සමඟ ගංවතුර තත්ත්වයක් ද හට ගෙන තිබේ. නගරයේ විදුලිය ඇණ හිට තිබූ අතර රථ වාහන ගමනාගමනයට ද බාධා එල්ල වූ බව වාර්තා විය. අමෙරිකාවේ ශ්‍රී ලංකා තානාපති ජාලිය වික්‍රමසූරිය මහතා අද දෙරණ කළ විමසීමක දී කියා සිටියේ හරිකේන් අයරින් සුළි කුණාටුවෙන් අපේක්ෂා කළ තරම් හානියක් සිදු නොවූ බවයි. කෙසේ වුවද අමෙරිකානු ජනාධිපති බැරැක් ඔබාමා සුළි කුණාටුවේ බලපෑම පිළිබඳ තවදුරටත් අනතුරු ඇඟවීමක් නිකුත් කර තිබේ. ප්‍රාන්ත කිහිපයකට බලපෑ අයරින් සුළී කුණාටුව හේතුවෙන් පුද්ගලයින් 18 දෙනෙකු මිය ගොස් මිලියන 30 ක පමණ ජනතාවක් අවතැන් විය.", "URL": "https://sinhala.adaderana.lk/news.php?nid=18373", "Category": null, "Parent URL": null}