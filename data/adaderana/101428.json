{"Source": "Adaderana", "Timestamp": "December 28, 2018 12:41 pm", "Headline": "තලාක් දික්කසාද ක්‍රමය ඉන්දියාවේ අපරාධ වරදක් වෙයි", "News Content": "කාන්තාවන් දික්කසාද කිරීම සඳහා මුස්ලිම් පුරුෂයින් භාවිත කළ තලාක් දික්කසාද ක්‍රමය අපරාධ වරදක් බවට ඉන්දීය පහළ මන්ත්‍රී මණ්ඩලයේදී තීන්දු වී ඇත. කෙසේ වෙතත් ඉන් ඉස්ලාමීය කාන්තාවන් අසරණ වනු ඇති බව ඊට විරුද්ධ මත දරන්නන් පවසයි. සියවස් ගණනාවක් තිස්සේ නීතියක් ලෙසින් බලපැවැත්වු ත්‍රිපල් තලාක් හෙවත් මුස්ලිම් දික්කසාද නීතිය අපරාධමය වරදක් බව ඉන්දීය පහළ මන්ත්‍රී මණ්ඩලය තීන්දු කර තිබේ. මේ අනුව මින් ඉදිරියට තලාක් මුස්ලිම් නීතිය යටතේ දික්කසාද වීම අපරාධ වරදක් ලෙසින් සැලකෙනු ඇත. තමන්ට අවැසි මොහොතක තලාක් යන වදන තෙවරක් පවසා සිය බිරිදගෙන් දික්කසාද වීමේ අවස්ථාව මීට පෙර මුස්ලිම් ජාතිකයන්ට හිමිව තිබුණි. ඉන්දියාවේ පමණක් නොව ඉස්ලාමීය රාජ්‍ය බොහොමයක පුරුෂයන් සදහා මෙම නීතිය අදාළ වුණි. කෙසේ වෙතත් ඉන්දියාවට පෙර තවත් ඉස්ලාමීය රටවල් 20ක පමණ තලාක් නීතිය වාරණය කර තිබීම විශේෂත්වයකි. කාන්තා හිමිකම් සුරකින්නන් ඇතුලු බොහෝ දෙනාගේ අප්‍රතිහත ප්‍රයත්නයකින් අනතුරුව තලාක් නීතිය වාරණය කළ යුතු බවට පසුගිය වසරේ අගෝස්තු මාසයේදී ඉන්දීය ශ්‍රේෂ්ඨාධිකරණය ද තින්දු කළ අතර ඒ අනුව ගෙනා 2018 - මුස්ලිම් කාන්තාවන්ගේ විවාහ අයිතිය සුරැකීමේ පනත සඳහා පහළ මන්ත්‍රී මණ්ඩලයේ ඡන්ද 245ක් පක්ෂව හිමිවුණු අතර ඊට එරෙහිව ඡන්ද 11ක් ප්‍රකාශ වී තිබුණි. කෙසේ වෙතත් මෙම පනතට විපක්ෂ පිරිස් පවසන්නේ මෙම පනත මඟින් මුස්ලිම් පුරුෂයන් සිරගත කෙරෙනු ඇති අතර ඒ හේතුවෙන් මුස්ලිම් කාන්තාවන් අසරණ වනු ඇති බවය. ඉන්දීය ජනගහණයෙන් සියයට 14ක ප්‍රතිශතයක් මුස්ලිම් ජනගහණය වන අතර එය සංඛ්‍යාත්මකව බිලියන 1.3කි. එරට ජනගහණයෙන් සියයට 80ක අතිශය බහුතරය හින්දු ආගමිකයන්ය.", "URL": "https://sinhala.adaderana.lk/news.php?nid=101428", "Category": null, "Parent URL": null}