{"Source": "Adaderana", "Timestamp": "September 30, 2010 11:54 am", "Headline": "යුද අධිකරණයට ෆොන්සේකාගේ මන්ත්‍රීධූරය අහෝසි කරන්නට බෑ", "News Content": "හිටපු ආරක්ෂක මාණ්ඩලික ප්‍රධානී,ප්‍රජාතන්ත්‍රවාදී ජාතික සන්ධානයේ නායක,පාර්ලිමේන්තු මන්ත්‍රී සරත් ෆොන්සේකා මහතා ගේ මන්ත්‍රීධූරය අහෝසි වීම පිළිබඳ කාරණය තරමක් සංකීර්ණ බව ප්‍රජාතන්ත්‍රවාදී වාමාංශික පෙරමුණේ ලේකම්,පාර්ලිමේන්තු මන්ත්‍රී වාසුදේව නානයක්කාර මහතා පවසයි. මන්ද යත් යුද අධිකරණය,අධිකරණ සේවා කොමිෂන් සභාව යටතේ පවත්නා අධිකරණයක් නොවන බවත්,හමුදා නීතිය යටතේ හමුදා අධිකරණයක් මගින් හමුදාවේ පිරිස් වලට දඬුවම් නියම කළ හැකි වුවත් වඩා උත්තරීතර වන්නේ අධිකරණ සේවා කොමිෂන් සභාව යටතේ පවත්නා අධිකරණයන් බවත් හෙතෙම සඳහන් කළේය. එබැවින් ෆොන්සේකා මහතාට ලබා දුන් යුද අධිකරණ තීන්දුව ට එරෙහිව අභියාචනාධිකරණයට පෙත්සමක් ගොනු කළ හැකි බැවින් හා ඇතැම්විට අභියාචනයේ තීන්දුව මගින් යුද අධිකරණයේ තීන්දුව නිෂ්ප්‍රභ විය හැකි බැවින් තත්ත්වය වෙනස් වන්නට ඉඩකඩක් පවත්නා බවද ඔහු පෙන්වා දුන්නේය. එසේ වුවද යම් හෙයකින් යුද අධිකරණයේ තීන්දුවම අභියාචනාධිකරණයේ තීන්දුව බවට පත්වුවහොත් එසේත් නැතිනම් දැනට ලබා දී ඇති තීන්දුවට සමානව අභියාචනාධිකරණය විසින්ද ෆොන්සේකා මහතා වරදකරු බවට තීන්දු කරනු ලැබුවහොත් හෝ ඔහුගේ මන්ත්‍රීධූරය අහෝසි වන්නට නියමිත බවද නානයක්කාර මහතා සඳහන් කරයි. එහෙත් යම් හෙයකින් එසේ නොවුණහොත් යුද අධිකරණ තීන්දුවට පමණක් ෆොන්සේකා මහතාගේ මන්ත්‍රීධූරය අහෝසි කළ නොහැකි බව ද නානයක්කාර මහතා වැඩිදුරටත් කියා සිටියේය. මේ වන විට ෆොන්සේකා මහතා ට වසර දෙක හමාරක සිරදඬුවම් නියම වී ඇති බැවින් හා මාස 6 ට වැඩි සිරදඬුවම් ලබා ඇති කෙනෙකුට මන්ත්‍රී ධූරයක් දැරීමට ආණ්ඩුක්‍රම ව්‍යවස්ථාවට අනුව හැකියාවක් නොපවතින බැවින් සිදුවිය හැක්කේ කුමක්දැයි අද දෙරණ කළ විමසුමකට පිළිතුරු දෙමින් හෙතෙම මේ බව සඳහන් කළේය. දෙවෙනි යුද අධිකරණයෙන් ෆොන්සේකා මහතා වැරදිකරු බවට තීන්දුව ප්‍රකාශයට පත් කිරීමත් එකී තීන්දුව ජනාධිපති මහින්ද රාජපක්ෂ මහතා තහවුරු කිරීමත් සමග ෆොන්සේකා මහතාට බරපතල වැඩ ඇතිව වසර දෙක හමාරක සිරදඬුවමක් නියම වන බව හමුදා මාධ්‍ය ප්‍රකාශක මේජර් ජෙනරාල් උභය මැදවල මහතා අද පෙරවරුවේ කියා සිටියේය.", "URL": "https://sinhala.adaderana.lk/news.php?nid=11193", "Category": null, "Parent URL": null}