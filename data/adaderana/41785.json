{"Source": "Adaderana", "Timestamp": "March 14, 2014 07:47 am", "Headline": "විජයග්‍රහණයේ පස්වන සැමරුම මාතරදී", "News Content": "විජයග්‍රහණයේ පස්වන සැමරුම මාතර නගරයේදී පැවැත්වීමට තීරණය කර තිබේ. ආරක්ෂක ලේකම්වරයාගේ ප්‍රධානත්වයෙන් ඊයේ මාතර පැවති සාකච්ඡාවකදී මෙම තීරණය ගත් බව හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා ප්‍රකාශ කළේය. යුධ, නාවික, ගුවන්, පොලිස් හා සිවිල් ආරක්ෂක බලකා සාමාජිකයින් 6000ක් පමණ සහභාගි වන සැමරුම් පෙළපාලිය යුධ හමුදා රථ පෙළපාලියකින්ද නාවික යාත්‍රා බල ඇණියකින්ද ගුවන් යානා වලින් ද සමන්විත වනු ඇත. ත්‍රස්තවාදය තුරන් කිරිම සැමරීම සඳහා සෑම වසරකම මැයි මස 18වනදා විජයග්‍රහණයේ සැමරුම සංවිධානය කෙරෙයි.", "URL": "https://sinhala.adaderana.lk/news.php?nid=41785", "Category": null, "Parent URL": null}