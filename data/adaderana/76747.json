{"Source": "Adaderana", "Timestamp": "August 27, 2017 10:32 am", "Headline": " රංජන්ට එරෙහිව නීතීඥ සංගමයෙන් පෙත්සමක්", "News Content": "නියෝජ්‍ය අමාත්‍ය රංජන් රාමනායක මහතාට එරෙහිව අධිකරණයට අපහාස කිරීමේ චෝදනාව මත පෙත්සමක් ගොනු කිරීමට ශ්‍රී ලංකා නීතීඥ සංගමයේ මහාසභා රැස්වීමේ දී එකඟතාව පළ වී තිබේ. ශ්‍රී ලංකා නීතීඥ සංගමයේ මහාසභා රැස්වීම එහි සභාපති නීතිඥ යු.ආර් ද සිල්වා මහතාගේ ප්‍රධානත්වයෙන් රැස් වූ අතර එහි දී මෙම එකඟතාවයට පැමිණ ඇති බව සඳහන්වේ. නීතීඥයින් දුෂකයින් බව නියෝජ්‍ය අමාත්‍ය රංජන් රාමනායක මහතා අරලියගහ මන්දිරයේ පැවැති සාකච්ඡාවකින් අනතුරුව මාධ්‍ය හමුවේ අදහස් පළ කර සිටියේය. එමෙන්ම ඔවුන් මුදල්වලට යට වී ඇති බව ද නියෝජ්‍ය අමාත්‍යවරයා සඳහන් කළේය. මෙම ප්‍රකාශයට විරෝධය පළ කරමින් නීතීඥ සංගමය අධිකරණය හමුවේ නියෝජ්‍ය අමාත්‍යවරයාට එරෙහි පෙත්සමක් ගොනු කිරීමට තීරණය කර තිබේ.", "URL": "https://sinhala.adaderana.lk/news.php?nid=76747", "Category": null, "Parent URL": null}