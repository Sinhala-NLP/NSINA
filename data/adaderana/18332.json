{"Source": "Adaderana", "Timestamp": "August 26, 2011 10:21 pm", "Headline": "රජීව් ඝාතනයේ වරදකරුවන් එල්ලුම් ගහට", "News Content": "ඉන්දියාවේ හිටපු අග්‍රාමාත්‍ය රජීව් ගාන්ධි මහතා ඝාතනය කිරීමේ සිද්ධියේ වරදකරුවන් වූ පුද්ගලයින් තිදෙනෙකු සැප්තැම්බර් මස 09 වන දින එල්ලා මැරීමට නියමිතව ඇති බව විදෙස් මාධ්‍ය වාර්තා පවසයි. ‍ 1991 වසරේ එල්. ටී. ටී. ඊ ත්‍රස්තවාදීන් විසින් එල්ල කළ මරාගෙන මැරෙන බෝම්බ ප්‍රහාරයකින් රජීව් ගාන්ධි මහතා මරණයට පත්විය. ‍ සැප්තැම්බර් 09 වන දින උදෑසන කාලය තුළ මෙම පුද්ගලයින් තිදෙනා එල්ලා මැරීමට නියමිතව ඇති බව ඔවුන් මේ වනවිට රඳවා සිටින බන්ධනාගාරයේ නිලධාරීන් සඳහන් කර තිබේ. ‍ මුරුගන්, සාන්තන් හා පෙරරිවලන් නම් මෙම චූදිතයින් තිදෙනා විසින් ඉදිරිපත් කළ අභියාචනා ඉන්දීය අග්‍රාමාත්‍ය මන්මෝහන් සිං මහතා ප්‍රතික්ෂේප කිරීමත් සමග ඔවුන්ට මෙම දඬුවම හිමිවන බව බීබීසී ද්‍රවිඩ සේවය වාර්තා කරයි. ‍ එල්. ටී.ටී .ඊ සාමාජිකයින් වන මෙම පුද්ගලයින් තිදෙනා රජීව් ගාන්ධි ඝාතන සිද්ධියට සම්බන්ධ වරදකරුවන් බවට පත්ව තිබිණි. ‍ ඔවුන් අතරින් මුරුගන් හා සාන්තන් ශ්‍රී ලාංකිකයින් වන අතර පෙරරිවලන් ඉන්දීය ද්‍රවිඩ ජාතිකයෙකි.", "URL": "https://sinhala.adaderana.lk/news.php?nid=18332", "Category": null, "Parent URL": null}