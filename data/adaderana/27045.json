{"Source": "Adaderana", "Timestamp": "September 1, 2012 08:53 am", "Headline": "අනුරපුර වෙදුන්ට පොලිස් ආරක්ෂාව", "News Content": "අනුරාධපුර ශික්ෂණ රෝහලේ වෛද්‍යවරුන්ට ආරක්ෂාව සැපයීමට පොලිසිය එකඟතාව පළකර තිබේ. රෝහල් අධ්‍යක්ෂකවරයා සිදුකළ ඉල්ලීමක් මත මෙම එකඟතාව පළවී ඇතැයි සඳහන්ය. ඒ අනුව වෛද්‍යවරුන්ගේ නිල නිවාසවලට මෙන්ම හදිසි අවස්ථාවලදී සේවයට වාර්තා කරන වෛද්‍යවරුන්ට ආරක්ෂාව සැපයීමට පොලීසිය එකඟ වී ඇත. අනුරාධපුර ශික්ෂණ රෝහලේ වෛද්‍යවරයෙකු පෙරේදා (30) රාත‍්‍රියේ උතුරුමැද පළාත් සභාවේ හිටපු ප්‍රධාන අමාත්‍ය බර්ටි ප්‍රේමලාල් දිසානායක මහතාගේ ආධාරකරුවන් පිරිසකගේ ප්‍රහාරයකට ලක්විය. පහරදීමේ සිද්ධියට විරෝධය පළකරමින් එම රෝහලේ වෛද්‍යවරු ඊයේ (31) වර්ජනයක ද නිරත විය. පහරදීමට සම්බන්ධ සියලුදෙනා අත්අඩංගුවට නොගතහොත් උතුරුමැද පළාත් රෝහල්වල සියලූම වෛද්‍යවරු ලබන සඳුදා වර්ජනයක නිරත වන බව රජයේ වෛද්‍ය නිලධාරීන්ගේ සංගමය පවසයි. කෙසේ වෙතත් පහරදීමේ සිද්ධියට සම්බන්ධ පුද්ගලයින් තිදෙනෙකු අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව ලබන 11 වෙනිදා දක්වා රක්ෂිත බන්ධනාගාර ගත කෙරිණ.", "URL": "https://sinhala.adaderana.lk/news.php?nid=27045", "Category": null, "Parent URL": null}