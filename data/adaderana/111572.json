{"Source": "Adaderana", "Timestamp": "June 8, 2019 02:03 pm", "Headline": "බස් රථයක් ප්‍රපාතයට යයි-19ක් රෝහලේ", "News Content": "අකුරැස්ස දෙනියාය ප්‍රධාන මාර්ගයේ හුලංදාව ප්‍රදේශයෙදී අද (08) උදෑසන බස් රථයක් ප්‍රපාතයකට පෙරලී සිදුවු අනතුරින් එම බස් රථයේ රියදුරු ඇතුළු 19 දෙනෙකු තුවල ලබා රෝහල්ගත කර ඇත. තුවාල ලැබූ මගීන් පවසන ආකාරයට දෙනියාය සිට අකුරැස්ස දෙසට ධාවනය වු බස් රථයක් හා තවලම සිට අකුරැස්ස දෙසට ධාවනය වූ බස් රථයක් අනතුර සිදුවූ ස්ථානයට කිලෝමීටර් එකහමාරක් පමණ සිට අධික වේගයෙන් තරගයට ධාවනය වී ඇත. ඉදිරියෙන් පැමිණි දෙනියාය බස් රථය නවතා ඇති අවස්ථාවේ පිටුපසින් පැමිණි බස් රිය ඉදිරියෙන් ධාවනය වූ බස් රියේ ගැටි ප්‍රපාතයට පෙරලී ඇති බව අද දෙරණ වාර්තාකරු සඳහන් කරයි. සිද්ධියෙන් තුවාල ලද 17 දෙනෙකු අකුරැස්ස දිසා රෝහලටත්, දෙදෙනෙකු මොරවක දිසා රෝහලටත් ඇතුළත් කොට ඇත. අනතුරින් පසු දෙනියාය බස් රථයේ සහයායකවරයාට අනතුරට පත් බස් රථයේ පැමිණි පිරිසක් පහරදීමෙන් ඔහුගේ වම් ඇස ප්‍රදේශයට හානි සිදුව ඇති බවත් වාර්තා වෙයි. සිද්ධියට අදාල දෙනියාය බස් රථය පොලිස් බාරයට ගෙන ඇති අතර, අකුරැස්ස පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=111572", "Category": null, "Parent URL": null}