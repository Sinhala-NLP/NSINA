{"Source": "Adaderana", "Timestamp": "February 6, 2013 05:57 pm", "Headline": " විහාරාධිපති ඝාතනයේ සැකකරුවන් හත් දෙනෙක් 14 දක්වා රිමාන්ඩ්", "News Content": "මොරටුව - එගොඩඋයන සුනන්දෝපනන්දාරාම විහාරාධිපති හිමියන් ඝාතනයට අදාළව අත්අඩංගුවට ගත් සැකකරුවන් 7 දෙනකු පෙබරවාරි 14 වන දින දක්වා රක්ෂිත බන්ධනාගාර ගත කොට තිබේ. සැකකරුවන් මොරටුව මහේස්ත්‍රාත් අධිකරණයට ඉදිරිපත් කරනු ලදුව මෙසේ රක්ෂිත බන්ධනාගාර ගත කළ බව අද දෙරණ වාර්තාකරු පවසයි. කළුතර උතුර පොලිස් ස්ථානයේ නිලධාරීන් පිරිසක් විසින් අද (06) උදෑසන අත්අඩංගුවට ගනු ලැබූ සැකකරුවන් තිදෙනා සහ මීට පෙරාතුව අත්අඩංගුවට ගනු ලැබූ සිව්දෙනකු මෙලෙස රිමාන්ඩ් භාරයට පමුණුවා තිබේ. මෙම පිරිස අතර මොරටුව නගර සභාවේ නියෝජ්‍ය නගරාධිපතිවරයා ද සිටීම විශේෂත්වයකි. මොරටුව එගොඩඋයන සුනන්දෝපනන්දාරාමයේ විහාරාධිපති මැටිගහතැන්නේ විමලවංශ හිමියන් පසුගිය 3 වෙනිදින රාත‍්‍රී 9.30 ට පමණ විහාරස්ථානයේ බෝ මළුව අසළ දී කිසියම් පිරිසක් විසින් සිදුකළ පහරදීමක් නිසා පානදුර රෝහලට ඇතුළත් කිරීමෙන් පසු අපවත්විය. අපවත් වන විට උන්වහන්සේ 46 වැනි වියේ පසුවූ අතර ඉඩම් ආරවුලක් හේතුවෙන් ඝාතනය සිදුව ඇති බව පොලීසිය සැක කරයි. ස්වාමින් වහන්සේගේ ඝාතනයට සම්බන්ධ බවට සැකකෙරෙන පුද්ගලයින් දෙදෙනෙකුගේ මළ සිරුරු බණ්ඩාරගම, දැල්කඩ පුදේශයේ තිබී පසුව සොයාගන්නා ලදී. මෙම දෙදෙනාට කිසිවෙකු විසින් වෙඩි තබා ඝාතනය කර තිබු බව පොලිස් මූලික පොලිස් පරීක්ෂණවලදී අනාවරණය විය.", "URL": "https://sinhala.adaderana.lk/news.php?nid=31409", "Category": null, "Parent URL": null}