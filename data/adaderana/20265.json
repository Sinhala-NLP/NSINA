{"Source": "Adaderana", "Timestamp": "November 25, 2011 09:15 pm", "Headline": "ශ්‍රීපාද විහාරාධිපති ලෙස බෙංගමුවේ ධම්මදින්න හිමි තේරී පත්වෙයි", "News Content": "ශ්‍රීපාදස්ථාන විහාරාධිපති හිමියන් තෝරාගැනීම සඳහා අද(25) පැවති නිලවරණයෙන් පූජ්‍ය බෙංගමුවේ ධම්මදින්න ස්වාමීන් වහන්සේ තේරී පත්ව තිබේ. වැඩි 38 ක් ලබමින් එම ස්වාමීන් වහන්සේ අදාළ ධුරය සඳහා තේරී පත්ව ඇති බව සඳහන්ය. රත්නපුර නව නගරයේ සබරගමුව පළාත් සභා ශ්‍රවණාගාරයේ දී මෙම නිලවරණය පැවැත්විණි. හඳපාන්ගොඩ විමල නාහිමියන් අපවත් විමෙන් පසු හිස්වූ විහාරාධිපති ධුරය සඳහා ඡන්ද විමසීමට භික්ෂූන් වහන්සේ පස්නමක් නාමයෝජනා බාර දී තිබිණි. සියම් මහා නිකායේ මල්වතු පාර්ශවයේ උපසම්පදාව ලත් රත්නපුර දිස්ත්‍රික්කයේ නිත්‍ය නේවාසික භික්ෂූන් වහන්සේ 307 නමක් ඡන්දය ප්‍රකාශ කිරීම සඳහා සුදුසුකම් ලබා ඇති බව වාර්තා විය.", "URL": "https://sinhala.adaderana.lk/news.php?nid=20265", "Category": null, "Parent URL": null}