{"Source": "Adaderana", "Timestamp": "June 17, 2018 06:37 pm", "Headline": "ලක්ෂ 12ක මුදලක් වංචා කළ ග්‍රාම සංවර්ධන සමිතියේ භාණ්ඩාගාරික පොලිස් දැලේ", "News Content": "තණමල්විල පොලිස් බල ප්‍රදේශයේ කිතුල්කෝටේ ප්‍රදේශයේ ආර්ථික සංවර්ධන අමාත්‍යාංශය යටතේ පිහිටුවන ලද කිතුල්කෝටේ ග්‍රාම සංවර්ධන සමිතියේ තිබූ රුපියල් දොලොස් ලක්ෂ හැටදහසක මුදලක් වංචා කල එම සමිතියේ භාණ්ඩාගාරිකවරිය මොණරාගල කොට්ඨාශ විශේෂ අපරාධ විමර්ශන ඒකකය විසින් අත්අඩංගුවට ගෙන තිබේ. තණමල්විල ප්‍රාදේශීය ලේකම්වරයා විසින් මොණරාගල කොට්ඨාශ විශේෂ අපරාධ විමර්ශන ඒකකයකට කල පැමිණිල්ලකට අනුව මෙම සැකකාරිය අත්අඩංගුවට ගෙන තිබේ. සැකකාර කාන්තාව තණමල්විල කිතුල්කෝටේ ලිපනයේ පදිංචි වයස අවුරුදු හතලිස් හයක තැනැත්තියක් බව පොලිසිය පවසයි. සැකකාර කාන්තාව දීර්ඝකාලයක සිට මෙම සමිතියේ භාණ්ඩාගාරික ලෙස කටයුතු කර තිබෙන අතර ඇය ඉතා සූක්ෂම ලෙස මෙම මුදල් වංචාව සිදු කර ඇති බවට මූලික පොලිස් පරීක්ෂණ වලින් අනාවරණය වී තිබේ. අදාළ කාන්තාව වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිත අතර මොණරාගල කොට්ඨාශ අපරාධ විමර්ශන ඒකකය ඉදිරි විමර්ශන සිදු කරයි.", "URL": "https://sinhala.adaderana.lk/news.php?nid=91023", "Category": null, "Parent URL": null}