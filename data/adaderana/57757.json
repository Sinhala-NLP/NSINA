{"Source": "Adaderana", "Timestamp": "March 1, 2016 11:07 am", "Headline": "මහනුවර රථ වාහන තදබදයට පිළියම් සොයයි", "News Content": "මහනුවර නගර මධ්‍යයේ පවතින රථ වාහන තදබදය අවම කිරීමේ අරමුණින් අද දිනයේ විශේෂ රථ වාහන සැළැස්මක් අත්හදා බැලීමට නියමිත බව පොලිස් මූලස්ථානය පවසයි.පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේ අද(01) පස්වරු 3.30 සිට 7.30 දක්වා කාලය තුළ තෝරාගත් මාර්ග කිහිපයක, එක් දිශාවකට පමණක් රථ වාහන ධාවනය කරවීමේ වැඩපිළිවෙළක් ක්‍රියාත්මක කරන බවයි.ඒ අනුව විලියම් ගොපල්ලව මාවතේ දුම්රියපොළ ආසන්නයේ ඇති බුදුපිළිමය අසළ සිට ගැටඹේ දෙසට රථ වාහන ධාවනය කළ යුතු බව සඳහන්ය.ගැටඹේ දියකපනාරාමය අසළ වටරවුමේ සිට මහනුවර ඔරලෝසු කණුව දක්වා සිරිමාවෝ බණ්ඩාරනායක මාවතේ වාහන ගමන් කළ හැකි වන්නේ නගරය දෙසට පමණක් බව පොලීසිය පවසයි.දෙයියන්නේවෙල සම්බෝධී මාවත සදුහුම්පොල, ටි.බි.තෙන්නකෝන් මාවත, විලියම් ගොපල්ලව මාවතේ සිට සිරිමාවෝ බණ්ඩාරනායක මාවත දක්වා ඇති හීරැස්ස, ගලපාර යන මාර්ගවල බස් රථ ධාවනය තහනම් වන අතර සැහැල්ලු වාහන පමණක් දෙපසට ගමන් කළ හැකියි.මීට අමතරව පසුගිය 16 වැනිදා ක්‍රියාත්මක කරනු ලැබු මහනුවර නගරයේ රථ වාහන සැළැස්ම තවදුරටත් ක්‍රියාත්මක වන බව ද පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=57757", "Category": null, "Parent URL": null}