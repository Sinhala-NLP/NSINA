{"Source": "Adaderana", "Timestamp": "August 9, 2018 09:25 pm", "Headline": "දරුවන් නව දෙනෙකු ජීවත් කරන අසරණ පියෙකුගේ දුක්බර කතාව", "News Content": "පොල් කඩා දරුවන් නව දෙනෙකු සහ තම ආදරණීය බිරිඳ ජීවත් කරන අපූරු පියෙකු ගලේවෙල යටිගල්පොත්ත ප්‍රදේශයන් අද දෙරණට හමුවිය. ගලේවෙල-දඹගස්හේන යටිගල්පොත්ත යන ලිපිනයේ පදිංචිව සිටින 37 හැවිරිදි ප්‍රියන්ත වීරක්කොඩි මහතා සහ 37 හැවිරිදි ගයානි නිරෝෂනි දසනායක යුවලට ලොව උතුම් සම්පත ලෙස සැලකෙන දරුවන් නම දෙනෙකු සිටියි. අවසානාවකට එක් දරුවෙකු මෙලොව හැර ගොස් ඇති අතර නිවසේ පාසල් යන වයසේ තවත් දරුවන් අට දෙනෙකු සිටින බව අප වාර්තාකරු සඳහන් කළේය අඩුපාඩුකම් රැසක් තිබුණද සතුට පිරී ඉතිරී ඇති මෙම නිවසේ එදා වේල සොයා ගැනීමට ප්‍රියන්ත වීරක්කොඩි මහතාට පොල් කඩන රැකියාවේ යෙදෙන්නට සිදුවී ඇති බවත් එක් වේලක් පමණක් ආහාරයට ගෙන දවස ගෙවන අවස්ථාද ඇති බව ඔවුන් පවසයි. පවුලේ වැඩි මහලු පුතා වයස අවුරුදු 13 ක් වන අතර බාලම දියණියට වයස අවුරුදු හතරකි. මෙම දරුවන් සියලු දෙනාම පාසල් සහ පෙරපාසල් යන්නේ දැඩි දුෂ්කරතා මැද බව අප වාර්තාකරු සඳහන් කළේය පැරණි දිරාපත් වූ නිවසක් ජීවිතය ගෙවන මේ පියා සහ මවගේ එකම බලාපොරොත්තුව දරුවන්ට නිසි අධ්‍යාපනයක් ලබා දීමටය. විවිධ ප්‍රදේශවල පොල් ගස් නැග එයින් ලැබෙන ආදායමෙන් මෙම දරුපවුල ජීවත් කරන වීරක්කොඩි අනේක දුක් විඳින පියෙකි. එමෙන්ම වීරක්කොඩිගේ බිරිඳට දැනට අධික රුධිර පීඩනය රෝගී තත්ත්වයකින් පෙළෙන නිසා වීරක්කොඩි අසනීප වූ බිරිඳට ද උපස්ථාන කරමින් දරුවන් ආරක්ෂා කිරීම සිදු කරනු ලබයි. මෙම කුඩා දරුවන්ට කුමන හෝ ආධාරයක් උපකාරයක් කිරීමට යම් කිසි කෙනෙකු ඉදිරිපත් වන්නේ නම් එය මහඟු පිනක් වෙයි. මේ පිරිසට උදව්වක් කරන්නේනම් ලංකා බැංකුවේ ගලේවෙල ශාකාවේ ගයානි නිරෝෂනි දසනායක නමින් ගිණුම් අංක 75889153 බැර කළ හැකි අතර ඔවුන් සම්බන්ධ කර ගැනීමට 076 40 20 275 අංකයෙන් හැකිය.", "URL": "https://sinhala.adaderana.lk/news.php?nid=94151", "Category": null, "Parent URL": null}