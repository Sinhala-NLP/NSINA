{"Source": "Adaderana", "Timestamp": "October 5, 2012 12:55 pm", "Headline": " වටවල වැවිලි සමාගම ආසියා පැසිෆික් මානව සම්පත් කළමනාකරණ සමුළුවේදී ජය ලබයි", "News Content": "ඡායාරූපය - මෝටිවේෂන්ස් ඇන්ඩ් ප්‍රඩක්ටිවිටි හි ටිම් වේඩ් සහ න්‍යුග්‍රිඩ් කන්සල්ටින්ග් ලිමිටඩ් හි කළමනාකාර අධ්‍යක්ෂ ආචාර්ය සන්ජේ මුතුල්, සම්මානය දිනූ වටවල වැවිලි සමාගමේ ප්‍රධාන විධායක නිලධාරී ඩෑන් සීවරත්නම් මහතා (මැද) සන්ෂයින් හෝල්ඩින්ග්ස් ( Sunshine Holdings PLC) සමූහයට අනුබද්ධ වටවල වැවිලි සමාගම ඉන්දියාවේ බැංගලෝර් නුවර සැප්තැම්බර් 7 වැනිදා පැවති ආසියා පැසිෆික් මානව සම්පත් කළමනාකරණ සමුළුවේදී ( Asia Pacific HRM Congress ) හොඳම ආයතනික ගොඩනැංවීම සඳහා වන සම්මානය දිනා ගත්තේය. වටවල වැවිලි සමාගමේ මව් සමාගම වන සන්ෂයින් හෝල්ඩින්ග්ස් සමූහය එල්.එම්.ඩී (LMD) විසින් නම් කරන ලද හොඳම ව්‍යාපාර 50 අතරට පැමිණ තිබෙන අතර සෞඛ්‍ය, වතු, ශීඝ්‍රයෙන් විකිණෙන පාරිභෝගික භාණ්ඩ ( FMCG - Fast Moving Consumer Goods), ඇසුරුම්කරණය, විනෝදාස්වාද සේවා, පුනර්ජනනීය බලශක්තිය එහි ප්‍රධාන ව්‍යාපාර ක්ෂේත්‍ර වේ. වටවල වැවිලි සමාගම මෙම සම්මානය දිනාගත්තේ ධාරිතා වර්ධනය සඳහා ආයතනය විසින් දීර්ඝ කාලීනව පෙන්වන ලද කැපවීම හේතු කොට ගෙනය. ධාරිතා වර්ධනය යන සංකල්පය තුළට, ආයතනික වර්ධනය සහ පුද්ගල සංවර්ධනය යන අංශ දෙකම ඇතුළත් වෙයි. මේ සම්මානයත් සමග ධාරිතා වර්ධන අංශය තුළ වටවල වැවිලි සමාගම ලබාගෙන ඇති ප්‍රගතිය ආසියා පැසිෆික් මානව සම්පත් කළමනාකරණ සමුළුව ඇගයීමට ලක්කර ඇත. විශේෂයෙන්ම වැවිලි අංශයේ නියුතු සමාගමක් ලෙස වටවල වැවිලි සමාගම මෙම ජයග්‍රහණය ලබා ගැනීම විශේෂත්වයකි. ආසියා පැසිෆික් මානව සම්පත් කළමනාකරණ සමුළුව තුළ ඉන්දියාවේ මෙන්ම ලෝකයේම ප්‍රමුඛතම සමාගම්වල මානව සම්පත් අංශයේ ප්‍රධානීන්ගේ නියෝජනය ඉහළින්ම පවතී. එය ලෝකයේ මානව සම්පත් අංශයට අදාළ ප්‍රධානම පෙළේ සමුළුවක් ලෙස සැලකේ. ආයතනික ගොඩනැංවීම සඳහා වන සම්මානයට අමතරව මෙම සමුළුවේදී, නව්‍යතාවයෙන් යුතු මානව සම්පත් භාවිතය සඳහා වන සම්මානය, අධ්‍යාපනය උදෙසා කළ කැපවීම වෙනුවෙන් පිදෙන සම්මානය,මානව සම්පත් බාහිරකරණය සඳහා වන සම්මානය, වැනි සම්මාන ද පිරිනැමිණි. එමෙන්ම වෙනමම කාණ්ඩයක් යටතේ, ආදර්ශවත් නායකයා, හොඳම ප්‍රධාන විධායක නිලධාරියා සහ හොඳම මානව සම්පත් වෘත්තිකයා සඳහා ද සම්මාන පිරිනැමිණි. මෙවර සමුළුව පදනම් වුණේ මානව සම්පත් තුළින් අනාගත නායකයන් ගොඩනැංවීම යන තේමාව මතය. එයට අමතරව වාසිදායක ප්‍රවණතා, මානව සම්පත් නායකත්වය, මානව සම්පත් උපාය මාර්ග ක්‍රියාවලීන් බවට පරිවර්තනය කිරීම, ආයතන තුළ අනාගත නායකයින් ගොඩනැංවීම වැනි අංශ ද සමුළුව තුළ ආවරණය විය. ආයතන සහ පුද්ගලයන්ගේ විශිෂ්ටත්වය ඇගයීමට ලක් කිරීමට අමතරව ලෝකයේ මානව සම්පත් ක්ෂේත්‍රයේ වෙනස්වන ප්‍රවණතා අධ්‍යනය කිරීමට සඳහා හොඳ පසුතලයක් ද මෙම සමුළුව විසින් සලසා දෙනු ලැබේ. එමෙන්ම එමගින් කුසලතා සහ හැකියා වර්ධනය කර ගැනීමටත්, වඩා දැනුවත් පුද්ගලයෙකු ලෙස මානව සම්පත් අංශයට දායකත්වය සැපයීමටත් අවස්ථාව සලසා දෙයි. එයට අමතරව වේගවත් ව්‍යාපාර පරිසරයක් තුළ ආයතනයක පැවැත්මට අහිතකර ලෙස බලපාන ආයතනික ප්‍රශ්න ගැන අවබෝධයක් ලබාදීම ද මෙහිදී සිදු කෙරිණි. එමෙන්ම වටවල වැවිලි සමාගමේ ප්‍රධාන විධායක නිලධාරී ආචාර්ය ඩෑන් සීවරත්නම් මහතාට ද සිය ජීවිත කාලය තුළ මානව සම්පත් අංශයේ උන්නතිය වෙනුවෙන් සිදු කරන ලද මෙහෙවර සැලකිල්ලට ගෙන මෙම සමුළුවේදී සම්මානයක් පිරිනැමිණි. මහනුවර ත්‍රිත්ව විද්‍යාලයේ අධ්‍යාපනය ලබා පුහුණුවන සහකාර වතු කළමනාකරුවෙකු ලෙස වැවිලි ක්ෂේත්‍රයට එක්වූ සීවරත්නම් මහතා ඉතා ඉක්මනින් එම අංශයේ ඉහළට පැමිණ වටවල වැවිලි සමාගමේ ප්‍රධාන විධායක නිලධාරියා සහ අධ්‍යක්ෂවරයෙකු බවට පත් විය. එය මෙම අංශයේ වෘත්තිකයෙකුට ලබා ගත හැකි උපරිම ජයග්‍රහණයයි. ඔහු තම සේවා කාලය තුළ ප්‍රධාන පෙලේ වතු කළමනාකරණ සමාගම් වන මස්කෙළිය වැවිලි සමාගම, නමුනුකුල වැවිලි සමාගම (ජෝන් කීල්ස් සමාගමේ කළමනාකාරීත්වය යටතේ ඇති), කහවත්ත වැවිලි සමාගම (ෆෝබ්ස් සමාගමේ කළමනාකාරීත්වය යටතේ ඇති ) යන ආයතනයන්හි සිදු කරන ලද සේවය වෙනුවෙන් ක්ෂේත්‍රයේ විශාල කීර්තියක් දිනා සිටින්නෙකි. ඔහු වටවල වැවිලි සමාගමේ ප්‍රධාන විධායක නිලධාරියා බවට පත්වුණේ 2008 වසරේදීය.", "URL": "https://sinhala.adaderana.lk/news.php?nid=28036", "Category": null, "Parent URL": null}