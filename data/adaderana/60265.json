{"Source": "Adaderana", "Timestamp": "May 18, 2016 07:46 pm", "Headline": "  සහන වැඩපිළිවෙළ වේගවත් කිරීම ගැන විශේෂ සාකච්ඡාවක්", "News Content": "අයහපත් කාලගුණික තත්ත්වය හේතුවෙන් දිවයිනපුරා පීඩාවට පත්ව සිටින ජනතාවට සහන සැලසීම සඳහා රජය ආරම්භ කර ඇති වැඩපිළිවෙළ තවදුරටත් වේගවත් කිරීම සම්බන්ධයෙන් අගමැතිවරයාගේ ප්‍රධානත්වයෙන් විශේෂ සාකච්ඡාවක් පවත්වා තිබේ.පාර්ලිමේන්තු සංකීර්ණයේදී අද එය පැවැති බව අගමැති කාර්යාලය නිකුත් කළ නිවේදනයක දැක්වෙයි.එම නිවේදනය වැඩිදුරටත් පහත පරිදිය.වත්මන් ආපදා තත්ත්වය පිළිබඳව විමසා බැලීම සහ ආපදාවට පත්වූවන්ට කඩිනම් සහන සේවා සැලසීම පිළිබඳව මෙතෙක් සිදු කෙරෙමින් පවතින කාර්යභාරය සමාලෝචනය කිරිම සහ වඩාත් විධිමත් කිරීම අරමුණු කර ගනිමින් විශේෂ රැස්වීමක් අද (18) සවස 4.00 ට පාර්ලිමේන්තු සංකීර්ණයේ දී අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පැවැත්විණි. මෙහිදී සහන සේවා කාර්යයන් වඩා වේගවත් කරලීම පිළිබඳව ගතයුතු පියවර සම්බන්ධයෙන් දීර්ඝ ලෙස සාකච්ඡා කෙරිණි. මේ කටයුතු සම්බන්ධීකරණය කිරීම සඳහා ආපදා කළමනාකරණ අමාත්‍යාංශයේ ලේකම් එස්. එස්. මියනවල මහතාගේ ප්‍රධානත්වයෙන් යුතු ඉහළ පෙළේ කමිටුවක් ද පත් කෙරිණි. මෙම සාකච්ඡාවට ආපදා කළමනාකරණ අමාත්‍ය අනුර ප්‍රියදර්ශන යාපා, අග්‍රාමාත්‍ය කාර්ය මණ්ඩල ප්‍රධානී, නීතිය හා සාමය සහ දක්‍ෂිණ සංවර්ධන අමාත්‍ය සාගල රත්නායක, ආපදා කළමනාකරණ අමාත්‍යාංශයේ ලේකම් එස්. එස්. මියනවල, ස්වදේශ කටයුතු අමාත්‍යාංශයේ ලේකම් ජේ.ජේ. රත්නසිරි යන මහත්වරු ද, ත්‍රිවිධ හමුදා හා පොලිස් නිලධාරීන් සහ ආපදා කළමනාකරණ මධ්‍යස්ථානයේ නිලධාරීන් ඇතුලූ පිරිසක් ද සහභාගි වූහ. 2016.05.18", "URL": "https://sinhala.adaderana.lk/news.php?nid=60265", "Category": null, "Parent URL": null}