{"Source": "Adaderana", "Timestamp": "May 20, 2010 12:20 pm", "Headline": "අපේ හමුදා යුද අපරාධ කළේ නෑ", "News Content": "ශ්‍රී ලංකා හමුදා කිසිදු ආකාරයේ යුද අපරාධයක් සිදු නොකළ බව හිටපු හමුදාපති හා ආරක්ෂක මාණ්ඩලික ප්‍රධානී,පාර්ලිමේන්තු මන්ත්‍රී ජෙනරාල් සරත් ෆොන්සේකා මහතා පවසයි. අද පාර්ලිමේන්තු සංකීර්ණයේ පැවති මාධ්‍ය හමුවකට සහභාගී වෙමින් හෙතෙම මේ බව සඳහන් කළේය. එවැනි යුද අපරාධ සිදුකරනු ලැබුවේ නම් ඒ පිළිබඳ කරුණු අනාවරණය කිරීමට තමන් කිසිවිටෙකත් පසුබට නොවන බවද හෙතෙම කියා සිටියේය චැනල්-4 මාධ්‍ය මගින් විකාශය කරන ලද වීඩියෝ පටය සම්බන්ධයෙන් මේ වන විට යළිත් ආන්දෝලනයක් ඇතිවී තිබීම ප්‍රස්තූත කර ගනිමින් ඔහු මෙම අදහස් පළ කළේය. චැනල්-4 මාධ්‍යය මගින් ශ්‍රී ලංකාවේ සිදුවීයැයි කියනු ලබන යුද අපරාද සම්බන්ධයෙන් හෙළිදරව් කිරීමක් ලෙස කලකට ඉහතදී විකාශය කරන ලද වීඩියෝ පටය සත්‍යය වීඩියෝ පටයක් බවට තහවුරු වී ඇතැයි විදෙස් මාධ්‍ය ඊයේ උපුටා දක්වා තිබිණි. ඒ සම්බන්ධයෙන් කරුණු සොයා බලන්නට පත් කෙරුණු විශේෂඥයින්ගේ වාර්තාව ඉකුත්(18)වන දින බාර දී තිබුණු බවත්, චැනල්-4 මගින් හෙළිදරව් කරන ලද ආකාරයේ එබඳු ඝාතනයන් සඳහා ඉහළින් අණ ලැබුණු බව ජ්‍යෙෂ්ඨ යුද හමුදාපතිවරයෙකු සහ යුද පෙරමුණේ සිටි සොල්දාදුවෙකු විසින් පෙන්වා දී තිබුණු බවත්, එහි සඳහන් විය. 2004 වසරේ අගෝස්තු මාසයේ චැනල්-4 මගින් ශ්‍රී ලංකාවේ දෙමළ ජනයා ඝාතනය වන බවට විකාශය කරන ලද පුවතකට අදාළ වීඩියෝ පටයේ ඇතුළත්ව සිටි හමුදා සොල්දාදුවන් ශ්‍රී ලංකා යුද හමුදාවේ සොල්දාදුවන් බවට එක්සත් ජාතීන් විසින් තහවුරු කර තිබුණැයි චැනල්-4 සදහන් කර තිබිණි. ඒ බව හිටපු යුද හමුදාපතිවරයෙකු මෙන්ම යුද පෙරමුණේ සිටි සොල්දාදුවෙකු විසින් පිළිගත් බව විදෙස් මාධ්‍ය කියා සිටියි. යුද පෙරමුණේ සිටි සොල්දාදුවා\"ඇත්ත.අපට සියලුදෙනාම මරා දාන්නට අණ ලැබුණා.අපි ඒක කළා\"යයි පවසා ඇත. \"සත්‍ය වශයෙන්ම සියලුදෙනා ඝාතනය කරන ලෙස සහ සියල්ල නිමා කරන ලෙස නියෝගයක් ලැබී තිබුණා.මම හිතන්නේ නෑ අපට වෙන බලවත් කරුණු ගැන සලකා බැලිය යුතුයි කියලා..සියල්ල ශුද්ධ කරන්නට ඉහළින් අණ ඇවිත් තිබුණා..\" හිටපු හමුදාපතිවරයා පවසා තිබිණි. මෙම චෝදනා සම්බන්ධයෙන් ශ්‍රී ලංකා රජය විරෝධය දක්වමින් ස්වාධීන විමර්ශනයකට මංඅහුරන ලද නමුත් ඊට අදාළ කරුණු යළි යළිත් තහවුරුවෙමින් පවතින බව වාර්තා වේ. පසුගිය වසරේ එල්.ටී.ටී.ඊ සංවිධානයට එරෙහිව කරනු ලැබූ යුද්ධය සැබෑ ලෙසම ජයග්‍රහණය කරන්නට ශ්‍රී ලංකා රජය සමත්වුවද එකී ප්‍රචණ්ඩත්වයට මුහුණදුන් අනෙක් ජාතිය කැරලිමර්දනය කළ ස්වරූපය පිළිබඳ ශ්‍රී ලංකාව ජයග්‍රහණයට එහා ගිය අධි තක්සේරුවක සිටින බව චැනල්-4 හි විදෙස් ප්‍රවෘත්ති වාර්තාකරු ජොනතන් මිලර් පවසා තිබිණි. ජාත්‍යන්තර නීතිය,මානව හිමිකම් හා ගැටුම් නිරාකරණ කණ්ඩායම් ජාත්‍යන්තර නීතියට පිටින් යන ශ්‍රි ලංකා රජයේ දෙබඩි පිළිවෙත සම්බන්ධයෙන් තැති ගැන්වුණු ස්වරූපයක් පෙන්නුම් කරන බව විදෙස් මාධ්‍ය වැඩිදුරටත් උපුටා දක්වා තිබිණි. චැනල්-4 නාලිකාව මගින් සිදු කරන ලද චෝදනා සම්බන්ධයෙන් යළිත් වරක් විධිමත් හා සවිස්තරාත්මකව කරුණු ඉදිරිපත් කිරීමට බලාපොරොත්තු වන බව ජනමාධ්‍ය අමාත්‍ය කෙහෙළිය රඹුක්වැල්ල මහතා පවසයි. චැනල් ෆෝ නාලිකාව පසුගිය 18 වනදා නැවත වරක් යුද කාල සීමාව තුළ ශ්‍රී ලංකාවේදී මානව හිමිකම් උල්ලංඝණය වී ඇති බවට පළ වූ ප්‍රවෘත්තියක් හේතුවෙන් අමාත්‍යවරයා මෙම අදහස් පළ කර තිබිණි.", "URL": "https://sinhala.adaderana.lk/news.php?nid=8518", "Category": null, "Parent URL": null}