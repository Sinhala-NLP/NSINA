{"Source": "Adaderana", "Timestamp": "August 28, 2019 06:53 am", "Headline": "කෘෂිකර්ම අමාත්‍යාංශ ගොඩනැඟිල්ලේ දූෂණයට නිලධාරින් වගකිව යුතුයි", "News Content": "දුමින්ද දිසානායක මන්ත්‍රීවරයා අමාත්‍යවරයා ලෙස කටයුතු කළ කාලයේදී කෘෂිකර්ම අමාත්‍යාංශ ගොඩනැඟිල්ල වසරක පමණ කාලයක් කුලී මුදල් ගෙවමින් හිස්ව පවත්වාගෙන යාම එහි නිලධාරීන්ගේ අකාර්යක්ෂමතාව හේතුවෙන් සිදුවූවක් බව අග්‍රාමාත්‍ය ලේකම් සමන් ඒකනායක මහතා පවසයි. රාජ්‍ය ආයතනවල දූෂණ හා වංචා සෙවීමේ ජනාධිපති පරික්ෂණ කොමිසම හමුවේ ඊයේ(27) පැය 05 ක් ප්‍රකාශයක් ලබාදෙමින් අග්‍රාමාත්‍ය ලේකම්වරයා මේ බව සඳහන් කළේය. කෘෂිකර්ම අමාත්‍යාංශය පවත්වාගෙන ගිය ගොඩනැගිල්ල බදු ගිවිසුමක් මත ලබාගෙන ඇති අතර ඊට අදාල කැබිනට් පත්‍රිකාව අග්‍රාමාත්‍ය රනිල් වික්‍රමසිංහ මහතා විසින් අමාත්‍ය මණ්ඩලයට ඉදිරිපත් කල බවට කොමිසමේදී අනාවරණය වී තිබුණි. ඊට අදාලව ප්‍රකාශයක් ලබාදීම සදහා පැමිණෙන ලෙස සිදුකළ දැනුම්දීමකට අනුව අග්‍රාමාත්‍ය ලේකම් සමන් ඒකනායක මහතා ජනාධිපති කොමිසම හමුවේ පෙනී සිටියේය. එහිදී සමන් ඒකනායක මහතා තවදුරටත් පැවසුවේ කෘෂිකර්ම අමාත්‍යාංශය පවත්වාගෙන යාමට “ගොවිජන මන්දිරය“ පවරාගැනීම සදහා අග්‍රාමාත්‍යවරයා විසින් කැබිනට් පත්‍රිකාවක් ඉදිරිපත් කල බවයි. අග්‍රාමාත්‍යවරයාගේ කැබිනට් පත්‍රිකාව 2015 වසරේ සැප්තැම්බර් මස 21 වනදා අමාත්‍ය මණ්ඩලයට ඉදිරිපත් කල අතර 2015 වසරේ දෙසැම්බර් මස පළමුවනදා දුමින්ද දිසානායක මහතා විසින් කැබිනට් පත්‍රිකාවක් ඉදිරිපත් කළ බව සමන් ඒකනායක මහතා සදහන් කර තිබේ. දුමින්ද දිසානායක මහතාගේ කැබිනට් පත්‍රිකාවට අනුමැතිය ලැබීමෙන් අනතුරුව කෘෂිකර්ම අමාත්‍යාංශය රාජගිරියේ පිහිටි ගොඩනැඟිල්ලක පවත්වාගෙන ගිය බවයි අග්‍රාමාත්‍ය ලේකම් සමන් ඒකනායක මහතා ජනාධිපති කොමිසම හමුවේ සඳහන් කළේය.", "URL": "https://sinhala.adaderana.lk/news.php?nid=117646", "Category": null, "Parent URL": null}