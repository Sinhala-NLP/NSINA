{"Source": "Adaderana", "Timestamp": "July 15, 2017 11:56 am", "Headline": "නීති විරෝධී ධීවර කටයුතු වල නිරත වූ 21ක් අල්ලයි", "News Content": "ත්‍රිකුණාමලය සහ නිලාවේලි යන මුහුදු ප්‍රදේශවලදී නීති විරෝධී ලෙස ධීවර කටයුතු වල නිරත වූ පුද්ගලයින් 21 දෙනෙකු අත්අඩංගුවට ගෙන තිබේ.නිලාවේලි පරවි දුපතට ආසන්න මුහුදු ප්‍රදේශයේදී තහනම් දැල් භාවිතා කරමින් මසුන් ඇල්ලූ පුද්ගලයින් 15 දෙනෙකු අත්අඩංගුවට ගත් බව නාවික හමුදාව පැවසුවේය. එහිදී ඔවුන් සතුව තිබූ ඩිංගි යාත්‍රා 02ක්, මීටර් 220ක් පමණ දිගින් යුත් තහනම් දැල් 02ක්, පාවරල්යුගල් 02ක් සහ මුහුණු ආවරණ 02ක් නාවික හමුදාව බාරයට ගෙන තිබේ.අත්අඩංගුවට ගත් ධීවරයින් ඉදිරි නීතිමය කටයුතු සඳහා ත්‍රිකුණාමලය සහකාර ධීවර අධ්‍යක්ෂක කාර්යාලය වෙත බාර දුන් බව නාවික හමුදාව පැවසුවේය. තවද, ත්‍රිකුණාමලය ලංකාපටුන මුහුදු ප්‍රදේශයේදී ද තහනම් දැල් භාවිතා කරමින් මසුන් ඇල්ලීමේ නිරත වූ පුද්ගලයින් 06 දෙනෙකු අත්අඩංගුවට ගෙන තිබේ.ඔවුන් සතුව තිබූ ඩිංගි යාත්‍රාවක් සහ මසුන් මැරීම සඳහා යොදා ගන්නා උපකරණ කිහිපයක් නාවික හමුදාව බාරයට ගෙන තිබේ.අත්අඩංගුවට ගත් ධීවරයින් සහ එම උපකරණ මූතූර් ධීවර පරික්ෂක කාර්යාලය වෙත බාරදුන් බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=75271", "Category": null, "Parent URL": null}