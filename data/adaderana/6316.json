{"Source": "Adaderana", "Timestamp": "January 29, 2010 08:46 am", "Headline": "එල්.ටී.ටී.ඊයට සහය දී 4 ක් මාට්ටු", "News Content": "‍ශ්‍රී ලංකාවෙන් පළා එන හිටපු එල්.ටී.ටී.ඊ සාමාජිකයින්ට රැකවරණ ලබා දුන් පුද්ගලයින් සිව් දෙනෙකු ඉන්දියානු තමිල්නාඩු වෙරළාරක්ෂක අංශ මඟින් අත්අඩංගුවට ගෙන තිබේ. මේ සමඟ තමිල්නාඩු වෙරළ තීරයේ ආරක්ෂාව තර කිරීමට එරට ආරක්ෂක අංශ පියවර ගෙන ඇති බව නවදිල්ලි මාධ්‍ය වාර්තාවන්හි සඳහන් වේ. මෙසේ අත්අඩංගුවට ගත් පිරිස අතර සිටින සෙල්වකුමාර් හෙවත් ජීවා නැමැත්තා ළඟ තිබී ඉන්දියානු රුපියල් හැටලක්ෂයක මුදලක් සහ හෙරොයින් ග්‍රෑම් 500 ක ප්‍රමාණයක් සොයා ගෙන ඇති බව වාර්තා වේ. ඔවුන් සතු බෝට්ටුවකින් පසුගිය දෙසැම්බර් මස 24 වනදා පුද්ගලයින් දෙදෙනෙකු තමිල්නාඩුවට රැගෙනවිත් ඇති අතර පසුව මෝටර් රථයකින් රැගෙන ගොස් රහසිගත ස්ථානයක රඳවා තබාගෙන ඇති බවට අනාවරණය වී ඇති බව පැවසේ. මෙම පුද්ගලයින් දෙදෙනා එල්.ටී.ටී.ඊ සාමාජිකයින් බවට අනාවරණ වී ඇති අතර මොවුන් සතුව තිබී මිලි මීටර 9 වර්ගයේ ජීව උණ්ඩ 22 ක් , එල්.ටී.ටී.ඊ සංවිධානය භාවිතා කළ ආකාරයේ චන්ද්‍රිකා දුරකථනයක් එරට ආරක්ෂක අංශ විසින් සොයා ගෙන ඇති බවද සඳහන් වේ. මෙම පුද්ගලයින් දෙදෙනා ද තමිල්නාඩු ආරක්ෂක අංශ විසින් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=6316", "Category": null, "Parent URL": null}