{"Source": "Adaderana", "Timestamp": "August 13, 2013 08:19 am", "Headline": "රටින් පැන යද්දී ඇල්ලු 111ක් ගාල්ල වරායේ", "News Content": "නීති විරෝධි ලෙස ඔස්ට්‍රේලියාව බලා යමින් සිටියදී අත්අඩංගුවට ගත් පුද්ගලයින් 111 දෙනෙකු ගාල්ල වරායට රැගෙනවිත් තිබේ. ගාල්ලට නාවික සැතපුම් 220ක් ඈත මුහුදේදී මොවුන් පිරිස පසුගිය 10 වැනිදා රාත්‍රී අත්අඩංගුවට ගන්නා ලදී. මුල් අවස්ථාවේදී එහි 88 දෙනෙකු සිටි බව අනාවරණය වුවද එම සංඛ්‍යාව 111 දක්වා වැඩි වී ඇති බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා පැවසීය. මුර සංචාරයේ නිරත නාවික හමුදා භටපිරිස් විසින් කළ නිරීක්ෂණයකදී මොවුන් පිරිස අත්අඩංගුවට ගැනීමට හැකි විය. “රුවන්පුතා” නැමැති යාත්‍රාවෙන් මොවුන් පිරිස පසුගිය 07 වැනිදා බේරුවලින් පිටත්ව ගොස් ඇති බවද අනාවරණය වී ඇත. වැඩිදුර විමර්ශන කටයුතු සඳහා එම පිරිස ගාල්ල වරාය පොලීසිය විසින් අපරාධ පරීක්ෂණ දෙපාර්තමේන්තුවට භාරදීමට කටයුතු යොදා තිබේ.", "URL": "https://sinhala.adaderana.lk/news.php?nid=36590", "Category": null, "Parent URL": null}