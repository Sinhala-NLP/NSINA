{"Source": "Adaderana", "Timestamp": "February 10, 2012 12:00 pm", "Headline": "වාහන නැවැත්වීමේ අංගනය ඉදිකිරීම වළකමින් තහනම් නියෝගයක්", "News Content": "කැලණිය, කිරිබත්ගොඩ ප්‍රදේශයේ පෞද්ගලික ඉඩමක් බලහත්කාරයෙන් අත්පත්කරගෙන එහි රථවාහන නැවැත්වීමේ අංගනයක් ඉදිකිරීමට බස්නාහිර පළාත් මාර්ග සංවර්ධන අධිකාරිය ගෙන ඇති තීන්දුව ක්‍රියාත්මක කිරීම වළක්වාලමින් ශ්‍රේෂ්ඨාධිකරණය තහනම් නියෝගයක් නිකුත් කර තිබේ. අදාළ පෞද්ගලික ඉඩමේ හිමිකරු විසින් ඉදිරිපත් කළ මූලික අයිතිවාසිකම් පෙත්සමක් සලකා බැලීමෙන් අනතුරුව ශ්‍රේෂ්ඨාධිකරණය මෙම නියෝගය නිකුත් කර ඇත. අදාළ ඉඩම රජයට පවරාගැනීමකින් තොරව එහි බලහත්කාරයෙන් වාහන නැවැත්වීමේ අංගනයක් ඉදිකිරීමට බස්නාහිර පළාත් මාර්ග සංවර්ධන අධිකාරිය කටයුතු කරන බව එම පෙත්සම තුළින් සඳහන් කර තිබිණි. එය මුළුමනින්ම නීතිවිරෝධී බව පෙත්සම්කරු අධිකරණය හමුවෙහි කියා සිටියේය. එම කරුණු සලකා බැලූ ශ්‍රේෂ්ඨාධිකරණය මාර්තු 06 වන දින දක්වා බල පැවැත්වෙන පරිදි අදාළ තහනම් නියෝගය නිකුත් කළ අතර එදින මේ පිළිබඳව කරුණු දක්වන මෙන් බස්නාහිර පළාත් මාර්ග සංවර්ධන අධිකාරියේ සාමාන්‍යාධිකාරීවරයාට සහ කැලණිය ප්‍රාදේශීය ලේකම්වරයාට නොතීසි නිකුත් කර තිබේ.", "URL": "https://sinhala.adaderana.lk/news.php?nid=22008", "Category": null, "Parent URL": null}