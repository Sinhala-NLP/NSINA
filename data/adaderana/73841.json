{"Source": "Adaderana", "Timestamp": "June 2, 2017 03:15 pm", "Headline": "වසර 50 කින් යාපනය අර්ධ කාන්තාරයක් විය හැකියි", "News Content": "ගෝලීය උණුසුම ඉහළ යාම හේතුවෙන් තවත් වසර 50 කින් යාපනය අර්ධ කාන්තාර ප‍්‍රදේශයක් බවට පත් විය හැකි බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. නිජබිම ඉල්ලා කෑ ගැසීමට ප‍්‍රථමයෙන් තමාගේ භූමිය රැක ගත යුතු බවත් මේ වන විට යාපනය උපාය මාර්ගික වශයෙන් සංවර්ධනය කර ඒ පරිසරය ආරක්‍ෂා කර ගැනීම සඳහා රජය කටයුතු කරමින් සිටින බව ද අමාත්‍යවරයා කියා සිටියේය. ඇළ මාර්ග සහ ජල මාර්ග ආශ‍්‍රිතව ගොඩනගා ඇති අනවසර ඉදිකිරීම් ඉවත් කිරීම පිළිබඳව සහ නාගරික ප‍්‍රදේශයන් හි සිදුකර ඇති අනවසර ඉදිකිරීම් ඉවත් කිරීම පිළිබඳව මාධ්‍ය දැනුවත් කිරීම සඳහා අද(02) දින එම අමාත්‍යාංශයේ පැවති මාධ්‍ය හමුවකට එක් වෙමින් අමාත්‍යවරයා මේ බව කියා සිටියේ ය. නිසි පරිසර ඇගයීමකින් තොරව සිදු කරන සංවර්ධන ව්‍යාපෘති හේතුවෙන් ආපදා තත්ත්වයන් ඉහළ ගොස් ඇති බවත් දක්ෂිණ අධිවේගී මාර්ගය ආපදා ඇතිවිමට ප්‍රබල ලෙස හේතු වී ඇති බවත් අමාත්‍යවරයා මෙහිදී වැඩි දුරටත් පැවසීය. එමෙන්ම ව්‍යවසනයන්ට පෙර අනතුරු ඇඟවීමට නොහැකි වීම බරපතළ ගැටළුවක් බවත් ජනතා ආරක්ෂාව වෙනුවෙන් ස්ථාවර ජනතා මධ්‍යස්ථාන ගොඩනැඟීමට යෝජනා කරන බවත් අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=73841", "Category": null, "Parent URL": null}