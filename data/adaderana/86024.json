{"Source": "Adaderana", "Timestamp": "March 20, 2018 07:28 pm", "Headline": "සටන දිනන හැටි මහේල කියයි", "News Content": "ශ්‍රී ලංකාවේ දැනට පවතින පළමු පෙල තරගාවලි ආකෘතිය හැකි ඉක්මනින් වෙනස් කිරීමට කටයුතු නොකළහොත් මෙරට ක්‍රිකට් ක්‍රීඩාව පසුබෑමකට ලක්වන බව හිටපු ක්‍රිකට් නායක මහේල ජයවර්ධන පෙන්වා දෙයි. ඔහු මේ අදහස් පලකළේ ඩයලොග් ආයතනය සංවිධාන කළ චේන්ජ් ෆෝරම් වැඩසටහනට එක්වෙමින්. මෙහිදී මහේල ජයවර්ධන මහතා මෙසේ පැවසීය. “අපේ පළමු පෙළ ක්‍රිකට් තරග රටාවේ තවමත් අර්ධ වෘත්තියමය බවක් තියෙනවා.අපි මේ රටාව වෙනස් කරන්න පහු කරන හැම දවසක් ගානෙම අපි ආපස්සට යනවා. අපේ පළමු පෙල ක්‍රිකට් තරග ආකෘතියේ කණ්ඩායම් 24ක් තියෙනවා.ඔස්ට්‍රේලියාවේත් ඉන්නේ අපේ තරම්ම ජනගහණයක්. එත් ඔවුන්ගේ තියෙන්නේ කණ්ඩායම් 5යි.ඉන්දියාවේ බිලියන එකහමාරක ජනගහනයක් ඉන්නවා.ඉන්දියාවේ තියෙන්නේ පළමු පෙල කණ්ඩායම් 30 යි. ශ්‍රී ලංකාවේ ජනගහණය මිලියන විස්සයි.ඒත් අපේ පළමු පෙල කණ්ඩායම් 24ක් ඉන්නවා.අපි අපේ දක්ෂතා බාල කරනවා.අපි ක්‍රීඩා කරන්නේ ප්‍රමාණය ගැන හිතලා මිසක් ගුණාත්මක බව ගැන හිතලා නෙවෙයි.අපි ක්‍රීඩා සමාජ තරග ක්‍රියාත්මක කරන ගමන් සැලැස්මක් හදා ගන්න ඕන පළමු පෙල තරග තවත් ඉහල මට්ටමකින් පවත්වන්න. හොඳම ක්‍රීඩකයෝ අරගෙන මීට වඩා තරගකාරි තරගාවලියක් පවත්වන්න ඕන. ක්‍රීඩකයන්ට අභියෝගයක් දෙන්න ඕන.ඊටපස්සේ තමයි බලන්න ඕන ශ්‍රී ලංකාව නියෝජනය කරන්න සුදුසුම කවුද කියලා.“", "URL": "https://sinhala.adaderana.lk/news.php?nid=86024", "Category": null, "Parent URL": null}