{"Source": "Adaderana", "Timestamp": "April 25, 2013 10:37 am", "Headline": "බුත්තල පොලීසියට අපලයි- යළිත් ගැටුමක්", "News Content": "බුත්තල නගරයේ රාජකාරීයේ නිරතව සිටි පොලිස් නිලධාරීන් දෙදෙනෙකු හා බුත්තල ප්‍රාදේශීය සභාවේ උපසභාපතිවරයා අතර ද ඇති වු ගැටුමකින් පසු තිදෙනාම රෝහල්ගත කර තිබේ. ඊයේ රාත්‍රී බුත්තල ඔක්කම්පිටිය හන්දියේදී හිස් වැසුම් නොමැතිව යතුරු පැදියක නැගී ගිය දෙදෙනෙකුගෙන් ප්‍රශ්න කිරීමට යාමේදී එහි සිටි බව කියන උපසභාපතිවරයා හා පොලිස් නිලධාරීන් දෙදෙනා අතර ගැටුමක් හටගෙන තිබේ. ඒ අනුව ගැටුමේදී තුවාල ලැබූ පොලිස් නිලධාරීන් දෙදෙනා බුත්තල රෝහලේත් උපසභාපතිවරයා මොණරාගල රෝහලේත් ප්‍රතිකාර ලබන බව පොලීසිය කියයි. මෙම සිද්ධිය සම්බන්ධයෙන් සහකාර පොලිස් අධිකාරීවරයෙකුගේ ප්‍රධානත්වයෙන් පරීක්ෂණයක් ආරම්භ කර ඇති බවද පොලීසිය පවසයි. මේ අතර පෙරේදා රාත්‍රියෙත් බුත්තල නගරයේදී රථවාහන අනතුරක් විභාග කිරීමට ගිය පොලිස් නිලධාරීන් දෙදෙනෙකුට පහරදුන් බව කියන හමුදා සෙබළෙකු හා ඔහුගේ ඥාති සහෝදරයෙකු පොලීසිය විසින් අත්අඩංගුවට ගෙන තිබුණි. පොලිස් නිලධාරීන් දෙදෙනා රෝහල් ගත කෙරිණ.", "URL": "https://sinhala.adaderana.lk/news.php?nid=33566", "Category": null, "Parent URL": null}