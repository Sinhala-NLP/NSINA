{"Source": "Adaderana", "Timestamp": "July 12, 2017 01:06 pm", "Headline": "  අල්ලස් ගත් පොලිස් සැරයන් මාට්ටු", "News Content": "අල්ලස් ලබා ගැනීමේ චෝදනා මත පානදුර පොලිස් සැරයන්වරයෙකු අල්ලස් හෝ දූෂණ චෝදනා විමර්ශන කොමිසමේ වැටලීම් නිලධාරීන් විසින් අත්අඩංගුවට ගෙන තිබේ.පානදුර ප්‍රදේශයේ පුද්ගලයෙකුගෙන් ලද තොරතුරක් මත සිදුකළ වැටලීමකදී අදාළ සැකකාර සැරයන්වරයා අත්අඩංගුවට ගත් බව සඳහන්ය.අත්අඩංගුවට ගෙන ඇත්තේ පානදුර විශේෂ අපරාධ විමර්ශන අංශයට අනුයුක්ත පොලිස් සැරයන්වරයෙකු බව අල්ලස් කොමිසමේ වැටලීම් අධ්‍යක්ෂ ජ්‍යේෂ්ඨ පොලිස් අධිකාරී ප්‍රියන්ත චන්ද්‍රසිරි මහතා සඳහන් කළේය.මුදල් වංචාවක් සම්බන්ධයෙන් ලැබී තිබු පැමිණිල්ලක් සම්බන්ධයෙන් සැකකරුවෙකුට ඇප ලබාදීමට අවශ්‍ය කටයුතු සිදුකරදීම සඳහා අදාළ සැරයන්වරයා රුපියල් දස දහසක අල්ලස් මුදලක් ඉල්ලා තිබේ.එම අල්ලස් මුදල පානදුර පොලිස් ස්ථානය ඉදිරිපිට පුද්ගලික වෙළෙඳ මධ්‍යස්ථානයකදී ලබාගන්නා අවස්ථාවේ අල්ලස් කොමිසමේ වැටලීම් නිලධාරීන් විසින් අදාළ පොලිස් සැරයන්වරයා අත්අඩංගුවට ගෙන ඇති බව සඳහන්ය.", "URL": "https://sinhala.adaderana.lk/news.php?nid=75170", "Category": null, "Parent URL": null}