{"Source": "Adaderana", "Timestamp": "October 20, 2013 08:14 am", "Headline": "රට පුරා වැසි හා සුළං", "News Content": "අන්තර් මෝසම් කාලගුණික තත්ත්වය දිවයිනට තවදුරටත් බලපෑම හේතුවෙන් අද දිනයේ ද දිවයින පුරා වැසි අපේක්ෂා කරන බව කාලගුණ විද්‍යා දෙපාර්තමේන්තුව පවසයි. අද පස්වරුවේ දිවයින පුරා වැසි හෝ ගිගුරුම් සහිත වැසි ඇති විය හැකිය. වැසි ඇති වන විට තාවකාලික තද සුළං සහ අකුණු ගැසීම් සිදුවිය හැකි බව එම දෙපාර්තමේන්තුව පෙන්වාදෙයි. ඇතැම් විට සුළ‍ඟේ වේගය පැයට කිලෝ මීටර් 80 දක්වා වර්ධනය විය හැකි බව කාලගුණ විද්‍යා දෙපාර්තමේන්තුව පවසයි. පුත්තලම සිට ගාල්ල හරහා මාතර දක්වා ගැඹුරු සහ නොගැඹුරු මුහුදු ප්‍රදේශවල වැසි ඇති විය හැකි අතර එම මුහුදු ප්‍රදේශ තරමක් රළු විය හැකිය. මේ අතර පදියතලාව - බිබිල මාර්ගයේ මීගස්වත්ත ප්‍රදේශයේ පාලමක් කැඩී ගොස් තිබෙනවා. අධික මීදුම් සහිත තත්ත්වය හේතුවෙන් නුවරඑළිය - හැටන් මාර්ගයේ ගමනාගමනයේ දී සැලකිලිමත් වන ලෙස ආපදා කළමනාකරණ මධ්‍යස්ථානය ජනතාවගෙන් ඉල්ලීමක් කරයි. මේ අතර හන්තාන කන්ද තරණය කිරීමට ගිය තරුණයින් තිදෙනෙකු සහ එක් තරුණියක් අතරමංව සිටියදී ගලහ පොලිස් විශේෂ කාර්යය බලකා නිලධාරීන් විසින් සොයාගෙන තිබේ. කඳු මුදුනට බලපෑ අධික වර්ෂාව සහ මීදුම් තත්ත්වය හේතුවෙන් ඔවුන් අතරමංව සිට ඇති බව වාර්තා වේ.", "URL": "https://sinhala.adaderana.lk/news.php?nid=38237", "Category": null, "Parent URL": null}