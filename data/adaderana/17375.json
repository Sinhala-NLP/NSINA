{"Source": "Adaderana", "Timestamp": "July 13, 2011 11:37 am", "Headline": " හයිකෝප් නඩුව 14 ට කල්යයි", "News Content": "හයිකෝප් මූල්‍ය වංචාව සම්බන්ධයෙන් චෝදනා ලබා සිටින හිටපු යුද හමුදාපති සරත් ෆොන්සේකා මහතා සහ ඔහුගේ බෑනණුවන් වන දනුන තිලකරත්න මහතාට අදාළ නඩුව කොළඹ මහාධිකරණය විසින් කල්තබා තිබේ. අදාළ නඩුව අද(13)කැඳවූ අවස්ථාවේ සිරදඬුවම් ලබන විත්තිකාර සරත් ෆොන්සේකා මහතා බන්ධනාගාර නිලධාරීන් විසින් අධිකරණයට ඉදිරිපත් කළ බව අද දෙරණ අධිකරණ වාර්තාකරු පවසයි. එසේ වුවද අද දිනයේ විත්තිකාර සරත් ෆොන්සේකා මහතා වෙනුවෙන් පෙනී සිටින නීතිඥ සාලිය පීරිස් මහතා අසනීප තත්ත්වයේ පසුවන බැවින් නඩු විභාගය කල්දමන ලෙස විත්තියේ නීතිඥයින් විසින් අධිකරණයෙන් ඉල්ලා තිබේ. අදාළ ඉල්ලීම සලකා බැලූ මහාධිකරණ විනිසුරු සුනිල් රාජපක්ෂ මහතා මෙම නඩු විභාගය අගෝස්තු මස 04 දින දක්වා කල්තබන බව නියෝග කර ඇත. එදිනට සාක්ෂිකරුවන් අධිකරණයට ඉදිරිපත්විය යුතු බවද මහාධිකරණය විසින් සඳහන් කර තිබේ. පසුගිය සමයේ යුද හමුදාවට යුද ආම්පන්න මිලදී ගැනීමේදී මූල්‍ය වංචා සිදුකළ බවට හිටපු යුද හමුදාපතිවරයාට සහ ඔහුගේ බෑනණුවන්ට එරෙහිව නීතිපතිවරයා විසින් මෙම නඩුව ‍ගොනු කර තිබේ.", "URL": "https://sinhala.adaderana.lk/news.php?nid=17375", "Category": null, "Parent URL": null}