{"Source": "Adaderana", "Timestamp": "December 19, 2018 11:03 pm", "Headline": "මත්පැන් නිෂ්පාදනාගාරයක් වටලයි", "News Content": "යාල ජාතික උද්‍යානයේ නීති විරෝධී ලෙස පවත්වාගෙන ගිය මත්පැන් ජාවාරමක් වැටලීමට කතරගම පොලීසිය අද(19) සමත් වුණි. කතරගම පොලීසියේ බුද්ධි අංශයට ලැබුණු තොරතුරක් මත මෙම වැටලීම සිදු කර තිබේ. යාල ජාතික උද්‍යානයේ නීති විරෝධී ලෙස පවත්වාගෙන ගිය මත්පැන් ජාවාරමේ ප්‍රධාන සැකකරු කතරගම පොලීසියේ දූෂණ මර්දන අංශය විසින් අද අත්අඩංගුවට ගෙන තිබේ. අදාළ සැකකරු සෙල්ලකතරගම ප්‍රදේශයේ පදිංචි වයස අවුරුදු 29ක පුද්ගලයෙකි. මෙහිදී ගෝඩා බැරල් 5ක්, මත්පැන් ලීටර් 30ක් ඇතුළු මත්පැන් නිශ්පාදනයට යොදා ගන්නා උපකරණ කිහිපයක් පොලීසිය විසින් සිය බාරයට ගෙන ඇති බව වාර්තා වෙයි. සැකකරු තිස්සමහාරාම අධිකරණයට අද ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=101022", "Category": null, "Parent URL": null}