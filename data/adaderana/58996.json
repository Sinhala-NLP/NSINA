{"Source": "Adaderana", "Timestamp": "April 6, 2016 03:59 pm", "Headline": "ගූගල් බැලූන් ව්‍යාපෘතියේ නියමුවෙක් ජනපති හමුවෙයි", "News Content": "ශ්‍රී ලංකාව තුළ වයි ෆයි තාක්ෂණ ආවරණ ශක්තිමත් කිරීමට ගූගල් බැලුන් ව්‍යාපෘතිය වෙනුවෙන් කැපවී කටයුතු කරන අමෙරිකාවේ Social Capital ආයතනයේ නිර්මාතෘ චමත් පලිහපිටිය මහතා අද (06) ආරක්ෂක රාජ්‍ය අමාත්‍ය රුවන් විජයවර්ධන මහතා සමඟ විශේෂ සාකච්ඡාවක් පැවැත්වීය.වයි-ෆයි තාක්ෂණය අද ලෝකයේ බොහෝ රටවල් අන්තර්ජාලයේ සැරිසැරීම සඳහා යොදා ගන්නා අතර, ශ්‍රී ලංකාව තුළ එම තාක්ෂණය ශක්තිමත් කිරීමේ මූලික පියවරක් ලෙස පසුගිය වසරේ ජූලි 28 දින ගූගල් සමාගම සහ එයට අනුබද්ධ ආයතනයක් වන අයි.සී.ටී. ආයතනයත් සමඟ ගිවිසුම් ගතවීම සිදුවිය. ආරක්ෂක රාජ්‍ය අමාත්‍ය රුවන් විජයවර්ධන මහතාගේ ඉල්ලීමක් මත චමත් පලිහපිටිය මහතා ගූගල් සමාගම හා සම්බන්ධව මෙම මහඟු අවස්ථාව මෙරටට ලබාදීමට අවශ්‍ය කටයුතු සිදුකර ලදී.මේ සම්බන්ධයෙන් වන ඉදිරි කටයුතු පිළිබඳ ආරක්ෂක රාජ්‍ය අමාත්‍ය රුවන් විජයවර්ධන මහතා සහ විදුලි සංදේශ සහ ඩිජිටල් යටිතල පහසුකම් අමාත්‍ය හරීන් ප්‍රනාන්දු මහතා ඇමරිකාවේ Social Capital ආයතනයේ නිර්මාතෘ චමත් පලිහපිටිය මහතා සමඟ සාකච්ඡා කෙරුණු අතර, මෙමඟින් පාරිසරික ගැටළු වලින් තොරව පරිසර හිතකාමී ලෙස අන්තර් ජාලය වේගවත්ව සහ පහසුවෙන් ශ්‍රී ලාංකික ජනතාවට ලබාගැනීමට අවස්ථාව සැලසී ඇත. එම ව්‍යාපෘතිය මේ දිනවල අත්හදා බැලීම් සිදුකර අතර, කෙටි කාලයක් ඇතුළත වයි-ෆයි අන්තර්ජාල පහසුකම් ලබාගැනීමට ශ්‍රී ලාංකික ජනතාවට හැකිවනු ඇත.චමත් පලිහපිටිය මහතා සහ ආරක්ෂක රාජ්‍ය අමාත්‍ය රුවන් විජයවර්ධන මහතා අතර පැවති සාකච්ඡාවේදී ආරක්ෂක අංශයන්ට මෙම තාක්ෂණය යොදා ගත හැකි ආකාරය සහ ආරක්ෂක ක්‍රමවේදයන් පිළිබඳව විශේෂ අවධානයක් යොමුවිය. ආරක්ෂක අමාත්‍යාංශයේ පැවති මූලික සාකච්ඡාවෙන් අනතුරුව ජනාධිපති මෛත්‍රීපාල සිරිසේන මහතා සමඟද මේ සම්බන්ධයෙන් විශේෂ සාකච්ඡාවක් ද පැවැත්විණි. මෙම අවස්ථාව සඳහා විදුලි සංදේශ සහ ඩිජිටල් යටිතල පහසුකම් අමාත්‍ය හරීන් ප්‍රනාන්දු මහතා සහ ආරක්ෂක රාජ්‍ය අමාත්‍ය රුවන් විජයවර්ධන මහතා සහභාගිවිය.", "URL": "https://sinhala.adaderana.lk/news.php?nid=58996", "Category": null, "Parent URL": null}