{"Source": "Adaderana", "Timestamp": "September 28, 2012 04:18 pm", "Headline": "මරදානෙන් කෝටි 2 ක දුම්වැටි මතුවෙයි", "News Content": "තීරු බදු රහිතව මෙරටට ගෙන්වන ලද රුපියල් කෝටි දෙකකට අධික වටිනාකමකින් යුත් දුම්වැටි තොගයක් විශේෂ කාර්යය බලකාය විසින් සොයාගෙන තිබේ. පොලිස් විශේෂ කාර්යය බලකා රාජගිරිය කඳවුරේ බුද්ධි අංශයට ලැබුණු තොරතුරකට අනුව සිදුකළ මෙහෙයුමක දී මරදාන ශ‍්‍රී සංඝරාජ මාවත ප‍්‍රදේශයේ ස්ථානයක නීති විරෝධී අයුරින් ගබඩා කර තිබු මෙම දුම්වැටි තොගය සොයාගෙන ඇති බව සඳහන්ය. අදාළ ස්ථානයේ තිබී දුම්වැටි අට ලක්ෂ අසූ එක්දහස් දෙසීයක ප‍්‍රමාණයක් සොයාගෙන ඇති අතර එහි වටිනාකම රුපියල් දෙකෝටි විසි හය ලක්ෂ හැත්තෑ හයදහසක් පමණ වන බව විශේෂ කාර්යය බලකාය සඳහන් කළේය. සිද්ධිය සම්බන්ධයෙන් සැකපිට මීගමුව ප‍්‍රදේශයේ පදිංචිකරුවෙකු අත්අඩංගුවට ගෙන ඇති අතර ඔහු වැඩිදුර විමර්ශන සදහා මරදාන පොලිස් ස්ථානය වෙත භාරදුන් බව විශේෂ කාර්යය බලකාය පැවසීය.", "URL": "https://sinhala.adaderana.lk/news.php?nid=27832", "Category": null, "Parent URL": null}