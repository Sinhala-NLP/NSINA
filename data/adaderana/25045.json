{"Source": "Adaderana", "Timestamp": "June 15, 2012 09:01 am", "Headline": "කොළඹට තවත් අධි තාක්ෂණික කැමරා පද්ධතියක්", "News Content": "කොළඹ ප්‍රදේශයට තවත් අධි තාක්ෂණික කැමරා පද්ධතියක් සවිකිරීම සඳහා අවශ්‍ය තොරතුරු මේ වන විට රැස්කරමින් පවතින බව පොලිස් දෙපාර්තමේන්තුව පවසයි. මේ වන විට කොළඹ නගරයට ඇතුළු වන ප්‍රධාන මංසන්ධිවල අධි තාක්ෂණික කැමරා උපකරණ සියයකට අධික ප්‍රමාණයක් ක්‍රියාත්මක වන බව පොලිසිය සඳහන් කරයි. මීට අමතරව ජංගම නිරීක්ෂණ රථවල ද මෙම අධි තාක්ෂණික කැමරා උපකරණ සවිකොට කොළඹ ප්‍රදේශයේ රථ වාහන පාලනය සහ රථවාහන වැරදි සිදුකරන රියදුරන් අත්අඩංගුවට ගැනීමේ කටයුතු සිදුකෙරෙයි. මෙම කැමරා පද්ධතියට අමතරව තවත් ස්ථිර කැමරා පද්ධති සවි කළ යුතු ස්ථාන පිළිබඳව පොලිස් ස්ථාන මට්ටමින් වාර්තා ලබාගනිමින් සිටින බව ජ්‍යෙෂ්ඨ පොලිස් නිලධාරියෙකු සඳහන් කළේය. ඒ අනුව ඉදිරි කාලය තුළ තවත් කැමරා පද්ධති කොළඹ ප්‍රදේශයට සවි කිරීමට කටයුතු කරන බව ද පොලිස් දෙපාර්තමේන්තුව සඳහන් කරයි.", "URL": "https://sinhala.adaderana.lk/news.php?nid=25045", "Category": null, "Parent URL": null}