{"Source": "Adaderana", "Timestamp": "January 26, 2019 07:37 pm", "Headline": "දින 3ට පෙර පැහැරගෙන ගිය ව්‍යාපාරිකයන් ගැන තවමත් තොරතුරක් නෑ", "News Content": "පැහැරගැනීමට ලක්වූ ව්‍යාපාරිකයන් දෙදෙනා සොයා දෙන්නැයි බලකරමින් අද (26) ඔවුන්ගේ ඥාතීන් පිරිසක් ගාල්ල කොළඹ ප්‍රධාන මාර්ගය රත්ගම ප්‍රදේශයෙන් හරස් කරමින් විරෝධතාවක නිරත විය. මීට දින තුනකට පෙර අදාළ ව්‍යාපාරිකයින් දෙනො පැහැරගෙන ගොස් ඇත්තේ පොලිස් නිල ඇදුමින් සැරසී පැමිණි පුද්ගලයින් පිරිසක් විසින් බව ඔවුන්ගේ ඥාතීන් පවසන්නේය. ගාල්ල බූස්ස රත්නඋදාගම ප්‍රදේශයේ පදිංචි 31 හැවිරිදි රෂීන් චින්තක සහ 33 හැවිරිදි මංජුල අසේළ කුමාර නැමැති ව්‍යාපාරිකයන් දෙදෙනා ඉකුත් ජනවාරි මස 23 වැනිදා පොලිස් නිල ඇදුමින් සැරසුණු පුද්ගලයින් පිරිසත් විසින් පැහැරගෙන ගොස් තිබේ. පැහැරගෙන යන ලද රෂීන් නැමැත්තා එදින පෙරවරුවේ ඔහුගේ මිත්‍රයෙකු වන මංජුලගේ නිවස වෙත පැමිණ ඇති අතර එම අවස්ථාවේ වෑන් රථයකින් සහ මෝටර් රථයකින් පොලිස් නිල ඇදුමින් සැරසී පැමිණි 15 දෙනෙකු පමණ ඔවුන් දෙදෙනාට මාංචු දමා රැගෙන ගිය බවයි ඥාතීන් පවසයි. රෂීන් චින්තක, මංජුල අසේළ කුමාර නැමැත්තා හමුවීම සඳහා අවසන් වරට නිවසින් පිටව යන අයුරු ඔහුගේ නිවසේ සවිකර තිබූ ආරක්ෂිත කැමරාවේ සටහන්ව ඇත. පැහැරගෙන යන ලද ව්‍යාපාරිකයන් දෙදෙනා සොයාදෙන ලෙස ඉල්ලමින් ඔවුන්ගේ ඥාතීන් අද ගාල්ල රත්ගම ප්‍රදේශයේදී ගාලු පාර හරස් කරමින් විරෝධතාවක නිරත විය. ඥාතීන් පවසන්නේ ඔවුන් පැහැරගෙන ගොස් දින තුනක් ගත වුවද රත්ගම පොලිසිය සිද්ධිය සම්බන්ධයෙන් මේ වන තෙක් නිසි ක්‍රියාමාර්ග ගෙන නොමැති බවයි. පැයකට ආසන්න කාලයක් පැවති විරෝධතාව හේතුවෙන් ගාල්ල කොළඹ ප්‍රධාන මාර්ගය සම්පූර්ණයෙන් අවහිර වී තිබූ අතර සහකාර පොලිස් අධිකාරී සතිස් ගමගේ මහතා පැමිණ දින 7ක් තුළ ඔවුන් සම්බන්ධයෙන් තොරතුරක් ලබා දෙන බවට වූ පොරොන්දුවත් සමඟ විරෝධතාකරුවන් විසිර ගොස් ඇත.", "URL": "https://sinhala.adaderana.lk/news.php?nid=103128", "Category": null, "Parent URL": null}