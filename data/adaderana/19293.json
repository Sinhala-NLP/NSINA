{"Source": "Adaderana", "Timestamp": "October 11, 2011 03:37 pm", "Headline": "ශ්‍රී ලංකා නාවික හමුදාවට එරෙහිව ජයලලිතා යළිත් ගිනිදල්වයි", "News Content": "ශ්‍රී ලංකා නාවික හමුදා විසින් ඉන්දීය ධීවරයින්ට ප්‍රහාර එල්ල කිරීමේ සිදුවීම සම්බන්ධයෙන් වහා මැදිහත්වන ලෙස තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය ඉන්දියානු අග්‍රාමාත්‍ය මන් මෝහන් සිං මහතාගෙන් යළි වරක් ඉල්ලා තිබේ. චීනය සහ පකිස්ථානය නිසා ඉන්දියානු දේශසීමාවල ඇති වී ඇති ගැටුම් වලට සමාන තත්ත්වයක් ශ්‍රී ලංකාවේ නාවික හමුදාවල ක්‍රියාකාරිත්වයෙන් ආරම්භවිය හැකි බවට ප්‍රධාන අමාත්‍යවරිය අනතුරු අඟවා ඇතැයි ඉන්දීය මාධ්‍ය උපුටා දක්වයි. මෙම ප්‍රශ්නය තමිල්නාඩුවට පමණක් සීමා ගැටලුවක් නොව ඉන්දියාවේ ජාතික ගැටලුවක් බව ජයලලිතා ජයරාම් මහත්මිය විසින් අග්‍රාමාත්‍යවරයාට ලිපියක් යවමින් සඳහන් කර තිබේ. වත්මන් රජය ධීවරයින්ගේ අයිතිවාසිකම් සඳහා ප්‍රමුඛත්වය ලබාදෙන බවට පොරොන්දුවී බලයට පැමිණි බවත්,ඒ අනුව කටයුතු කළ යුතුව ඇති බවත් ප්‍රධාන අමාත්‍යවරිය සිය ලිපියෙන් පෙන්වා දී ඇතැයි ඉන්දීය මාධ්‍ය කියා සිටියි. 2011 වසරේ සිට මේ දක්වා ඉන්දීය ධීවරයින්ට පහරදීම්,හිරිහැරකිරීම්,අත්අඩංගුවට ගැනීම්,බියවැද්දීම් ආදී සිදුවීම් 16 ට වැඩි ප්‍රමාණයක් සිදුව ඇති බවට ඇය සිය ලිපියෙන් චෝදනා කර තිබේ. පසුගිය ජූනි මාසයේ 7 වන දින රාමේශ්වරම් ධීවරයින් 4 දෙනකු ශ්‍රී ලංකා බලධාරීන් විසින් අල්ලා ගනු ලැබූ බවත්,තමා විසින් කරන ලද දැනුම්දීමකට අනුව අග්‍රාමාත්‍යවරයාගේ මැදිහත්වීමෙන් එම පිරිස 17 වන දින මුදාගන්නට හැකිවූ බවත් ජයලලිතා ජයරාම් මහත්මිය සිහිපත් කර ඇති බවද ඉන්දීය මාධ්‍ය වැඩිදුරටත් කියා සිටියි.", "URL": "https://sinhala.adaderana.lk/news.php?nid=19293", "Category": null, "Parent URL": null}