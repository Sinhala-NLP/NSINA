{"Source": "Adaderana", "Timestamp": "May 30, 2010 08:53 am", "Headline": "ඔරු පැද්ද තිදෙනෙකුට දිය රකුසා හරස්වෙයි", "News Content": "අම්බලන්ගොඩ මාදු ගඟේ ඔරු පැදීමට ගිය පුද්ගලයින් තිදෙනෙකු දියේ ගිලි ජීවිතක්ෂයට පත් වී තිබේ. මාදු ගඟේ මානිල්මුල්ල තොටුපොළේ සිට තුඩුවමුල්ල දෙසට එංජිමක් සවිකළ අගුලක පුද්ගලයින් 15 දෙනෙකු පමණ ගමන් කරමින් සිටියදී ඊයේ පස්වරුවේ එය පෙරළීමෙන් මෙම අනතුර සිදු වී ඇති බව සඳහන් වේ. අනතුරින් පුද්ගලයින් 12 දෙනෙකු ජීවිතය බේරා ගෙන ඇති අතර පුද්ගලයින් තිදෙනෙකු දියේ ගිලී තිබේ. ඊයේ රාති‍්‍රයේ දියේ ගිලිනු තිදෙනාගේ මළ සිරුරු ගාල්ල නාවික හමුදා කඳවුරේ කිමිඳුම්කරුවන් විසින් සොයා ගෙන ඇති බව පොලිස් මාධ්‍ය ප‍්‍රකාශක පොලිස් අධිකාරි පි‍්‍රශාන්ත ජයකොඩි මහතා ප‍්‍රකාශ කරයි. මෙසේ මියගොස් ඇත්තේ මහනුවර බෝවලවත්ත ප‍්‍රදේශයේ පදිංචි තරුණයෙකු සහ අම්බලන්ගොඩ ප්‍රදේශයේ තරුණයන් දෙදෙනෙකි. මිය ගිය පුද්ගලයින්ගේ මෘත ශරීර අම්බලන්ගොඩ පොල්වත්ත රෝහලේ තබා ඇති අතර පශ්චාත් මරණ පරීක්ෂණ අද සිදු කිරීමට නියමිතය.", "URL": "https://sinhala.adaderana.lk/news.php?nid=8700", "Category": null, "Parent URL": null}