{"Source": "Adaderana", "Timestamp": "August 19, 2011 09:22 am", "Headline": "ගැටලුවලට විසඳුම් නැත්නම් උ/පෙළ ඇගයීම් වර්ජනය කරනවා", "News Content": "ගුරු හා විදුහල්පති ක්ෂේත්‍රයේ පවත්නා ගැටලු සම්බන්ධයෙන් බලධාරින් නිසි අවධානයක් ‍යොමු නොකරන්නේ නම් උසස් පෙළ විභාගයේ උත්තර පත්‍ර ඇගයීමේ කටයුතු වර්ජනය කරන බව අධ්‍යාපන වෘත්තිකයින්ගේ සංගමය පවසයි. මේ සම්බන්ධයෙන් අධ්‍යාපන අමාත්‍යාංශ ලේකම්වරයා මෙන්ම බලධාරීන් දැනුවත් කළ බව එම සංගමයේ ප්‍රධාන ලේකම් වසන්ත ධර්මසිරි මහතා සඳහන් කළේය. කෙසේවුවත් ඔවුන්ගේ ප්‍රතිචාරය මේ වන තෙක් යහපත් මට්ටමක නොමැති බව ඔහු ප්‍රකාශ කළේය. ගුරු සේවයේ පවතින වැ‍ටුප් විෂමතා ඉවත්කිරීම, ගුරු සේවයේ උසස්වීම් සම්බන්ධව පවතින අවහිරතා ඉවත්කර උසස්වීම් ලබාදීම, ගුරු සේවා ව්‍යවස්ථාව නැවත සකස්කිරීම ආදී වශයෙන් ඉල්ලීම් ගණනාවක් ලේකම්වරයා වෙත දැනුම් දුන් බව ද හෙතෙම පෙන්වාදුන්නේය. තමන් දැඩි අරගලකාරී තත්ත්වයකට ඇද නොදමා අධ්‍යාපන බලධාරීන් විසින් වහාම මෙම ගැටලු විසඳීමට කටයුතු කරන ලෙස ඉල්ලා සිටින බව සිය වෘත්තීය ක්‍රියාමාර්ගය සම්බන්ධයෙන් වැඩිදුරටත් අදහස් දැක්වූ වසන්ත ධර්මසිරි මහතා කියා සිටියේය. එසේ නොවුණහොත් ලබන 30 වනදා වනවිට වෘත්තීය ක්‍රියා මාර්ගයට එළඹීමට කටයුතු කරන බවත්, ඒ තුළින් කිසිවෙකුට හෝ අපහසුතාවයකට පත්වීමට සිදුවුවහොත් එහි වගකීම අධ්‍යාපන බලධාරීන්, අමාත්‍යවරයා සහ අමාත්‍යාංශ ලේකම්වරයා විසින් දැරිය යුතු බව ද ඔහු වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=18160", "Category": null, "Parent URL": null}