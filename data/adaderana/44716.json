{"Source": "Adaderana", "Timestamp": "July 17, 2014 06:06 am", "Headline": " වන අලි ප්‍රහාරයකින් එක් අයෙක් මරුට", "News Content": "වන අලියෙකු පහර දීමෙන් තුවාල ලැබූ පුද්ගලයෙකු මිය ගොස් ඇති බව පුත්තලම පොලීසිය කියයි. ඊයේ (16) රාත්‍රී 8.50 ට පමණ කල්අඩිය - නෙළුම්වැව මාර්ගයේදී මෙම වන අලි ප්‍රහාරය එල්ලවී ඇත. ප්‍රහාරයට ලක්ව මිය ගොස් ඇත්තේ කල්අඩිය - නෙළුම්වැව පදිංචිව සිටි නිමල් රංජිත් (අවු:36) නම්වූ අයෙකි. මිය ගොස් ඇති අය පා පැදියකින් ගමන් කරමින් සිටින විට මෙම ප්‍රහාරය එල්ලවී ඇති බවත්,සිද්ධියෙන් තුවාල ලැබූ රංජිත් යන අය එම අවස්ථාවේදීම පුත්තලම මූලික රෝහලට ඇතුළත් කළද ඔහු මිය ගොස් ඇති බවත් සඳහන්ය. කල්අඩිය ප්‍රදේශය තුළ වසර කීපයක සිට වන අලින් සැරිසරන අතර එම වන අලින් විල්පත්තුව වනාන්තරයට පලවා හරින ලෙස ගම්මුන් වගකිවයුත්තන් ගෙන් ඉල්ලා ඇතත් මෙතෙක් එය ඉටුවී නැත. මීට පෙර අවස්ථා ගණනාවකදීම කල්අඩිය ප්‍රදේශයේ පදිංචිකරුවන් වන අලි ප්‍රහාරයන්ට ලක්ව මිය ගොස් ඇත. මිය ගිය අයගේ මරණය සම්බන්ධයෙන් පශ්චාත් මරණ පරීක්ෂණය පැවැත්වීමට නියමිතව ඇත.", "URL": "https://sinhala.adaderana.lk/news.php?nid=44716", "Category": null, "Parent URL": null}