{"Source": "Adaderana", "Timestamp": "February 15, 2012 10:04 am", "Headline": " තම්ලිනී යළිත් රිමාන්ඩ්", "News Content": "නීතීපති උපදෙස් නොලැබීම හේතුවෙන් අත්අඩංගුවේ පසුවන එල්.ටී.ටී.ඊ සංවිධානයේ දේශපාලන අංශයේ කාන්තා නායිකා තමිලිනි තවදුරටත් රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. බන්ධනාගාර අත්අඩංගුවේ පසුවන සුබ්‍රමනියම් සිවගාමි හෙවත් තම්ලිනි නැමති සැකකාරිය ඊයේ අධිකරණයට ඉදිරිපත් කර ති‍බුණි. රහස් පොලිසිය අධිකරණයට වාර්තාවක් ඉදිරිපත් කරමින් කියා සිටියේ සැකකාරිය සම්බන්ධයෙන් සිදු කළ සියලු පරීක්ෂණ අවසන් කර වාර්තාව නීතීපතිවරිය වෙත යොමු කර ඇති බවයි. එසේ වුවද එම සැකකාරිය සම්බන්ධයෙන් ඉදිරි නීතීමය ක්‍රියාමාර්ග සම්බන්ධයෙන් නීතීපතිවරියගෙන් මෙතෙක් උපදෙස් ලැබී නොමැති බව ද රහස් පොලිසිය අධිකරණය හමුවේ කියා සිටියේය. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකාරිය ලබන 27 වැනිදා දක්වා තවදුරටත් රිමාන්ඩ් භාරයේ තැබීමට නියෝග කරන ලදී.", "URL": "https://sinhala.adaderana.lk/news.php?nid=22127", "Category": null, "Parent URL": null}