{"Source": "Adaderana", "Timestamp": "August 3, 2019 01:17 pm", "Headline": "පාස්කු ඉරුදින ප්‍රහාරය ආසියාන් කලාපීය සංසඳය හෙළා දකී    ", "News Content": "මෙරටට එල්ල වු පාස්කු ඉරුදින ත්‍රස්ත ප්‍රහාරය 26 වැනි ආසියාන් කලාපීය සංසඳය හෙළා දැක ඇත. තායිලන්තයේ බැංකොක් නුවර දී පැවකි ආසියාන් කලාපීය සංසදයේ 26 වන සැසිවාරය ඊයේ පැවති අතර ඊට විදේශ කටයුතු අමාත්‍ය තිලක් මාරපන මහතා එක් වුණි. එහිදී ශ්‍රී ලංකාවට එල්ල වු පාස්කු ඉරුදින ත්‍රස්ත ප්‍රහාරය හා නවසීලන්තයේ හා පිලිපීනයේ මෑතකදී සිදුවු ප්‍රචණ්ඩ ක්‍රියා ඇතුළු බහුවිධ ත්‍රස්ත ක්‍රියාවන් මෙම සභාව හෙළා දැක ඇත. එමෙන්ම ත්‍රස්තවාදී තර්ජනයන්ට එරෙහිව ක්‍රියාකිරීම සඳහා, එහි මූල හේතුවට පිළියම් යෙදිය යුතු බව සහ මෙම ප්‍රයත්නයේදි ආසියාන් කලාපීය සංසදයට සහභාගී වන්නන් අතර සහයෝගීතාව වැඩිදියුණු කිරිමේ පරිපූර්ණ ප්‍රවේශයකට එළඹීමේ අවශ්‍යතාව එම සභාව අවධාරණය කර ඇති බවයි විදේශ කටයුතු අමාත්‍යාංශය සඳහන් කළේය. මේ අතර මෙහිදී අදහස් දක්වමින් විදේශ කටයුතු අමාත්‍ය තිලක් මාරපන මහතා ත්‍රස්තවාදය අන්තවාදය සහ සයිබර් අපරාධ ඇතුළුව ආරක්ෂාව හා සම්බන්ධ සාම්ප්‍රදායික සහ සාම්ප්‍රදායික නොවන අභියෝග වලට විරුද්ධව ක්‍රියාකිරීම සඳහා ඒකාබද්ධ ගෝලිය ප්‍රයත්නයන්ගේ පවතින අවශ්‍යතාව අවධාරණය කර ඇත. සැසිය අතරතුර විදේශ කටයුතු අමාත්‍ය තිලක් මාරපන මහතා බංග්ලාදේශය, ඉන්දියාව, නවසීලන්තය යන රටවල විදේශ අමාත්‍යවරුන් සමඟ ද්වීපාර්ශවීය සාකච්ඡා පවත්වා ඇති බව විදේශ කටයුතු අමාත්‍යාංශය පවසයි.", "URL": "https://sinhala.adaderana.lk/news.php?nid=115640", "Category": null, "Parent URL": null}