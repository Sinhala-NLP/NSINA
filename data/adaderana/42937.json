{"Source": "Adaderana", "Timestamp": "May 2, 2014 03:24 pm", "Headline": "ලංකාවේ රෝගීන්ට චීනයෙන් සහනයක්", "News Content": "කොළඹ ජාතික රෝහලේ බාහිර රෝගී අංශය සඳහා නව ගොඩනැගිල්ලක් ඉදිරිකිරීම වෙනුවෙන් මුල්‍යාධාර ලබාදීමට චීන රජය එකඟතාව පළ කර තිබේ. සෞඛ්‍ය අමාත්‍ය මෛත්‍රීපාල සිරිසේන මහතා විසින් සිදුකරන ලද ඉල්ලීමකට අනුව රුපියල් කෝටි 1340 ක මුල්‍ය පරිත්‍යාගයක් ලබාදීමට චීන රජය එකඟතාව පළ කර ඇති බව සෞඛ්‍ය අමාත්‍යංශය සඳහන් කළේය. මීට අදාළ මුලික එකඟතා ගිවිසුම් වලට සෞඛ්‍ය අමාත්‍යංශ ලේකම් වෛද්‍ය නිහාල් ජයතිලක සහ චීන රජය වෙනුවෙන් එරට වාණිජ අමාත්‍යංශ ලේකම්වරයෙකු වන ෂෑන්ග් ලියුහා යන මහත්වරුන් විසින් අත්සන් තබා ඇත. ශ්‍රී ලංකාවේ ප්‍රධානතම රෝහල සහ ආසියාවේ විශාලතම රෝහල වන කොළඹ ජාතික රෝහලේ බාහිර රෝගී අංශයේ පවතින දැඩි තදබදය අවම කිරීමේ අරමුණින් මෙලෙස නව ගොඩනැගිල්ලක් ඉදිකිරීමට තීරණය කර තිබේ. ඒ අනුව නවින පහසුකම් වලින් සමන්විත මහල් 10කින් යුත් බාහිර රෝගී අංශ ගොඩනැගිල්ලක් ඉදිකිරීමට නියමිත අතර රථගාලක් ඇතුළු ජනතාවගේ පහසුව පිණිස පහසුකම් රැසක් මෙහි අන්තර්ගත වන බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=42937", "Category": null, "Parent URL": null}