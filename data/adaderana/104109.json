{"Source": "Adaderana", "Timestamp": "February 11, 2019 06:58 pm", "Headline": "ගමක් ඇවිලවූ අනතුරක්-CCTV දර්ශන සහිතයි", "News Content": "කටුනායක පොලීසියට අනුයුක්තව සේවය කරන නිලධාරියකු සිය රාජකාරි ගිනි අවිය පෙන්වා පුද්ගලයින් කිහිප දෙනෙකුට තර්ජනය කිරීම සහ පහරදීමේ සිද්ධියක් මුල්කරගනිමින් ඊයේ රාත්‍රියේ මිනුවන්ගොඩ පොලිස් ස්ථානයේදී නොසන්සුන් තත්ත්වයක් උද්ගත විය. පොලිස් අත්අඩංගුවට ගැනුණු එම නිලධාරියා මිනුවන්ගොඩ මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් ලක්ෂයක ශරීර ඇප මත මුදාහරිනු ලැබුවේය. මිනුවන්ගොඩ නිල්පනාගොඩ ප්‍රදේශයේ තරුණයෙක් පැදවූ යතුරුපැදියක් සහ කටුනායක පොලීසියට අනුයුක්තව සේවය කරන පොලිස් නිලධාරියෙකු පැදවූ යතුරුපැදියක් දූනගහ - නිල්පනාගොඩ මාර්ගයේදී ඊයේ(10) රාත්‍රියේ අනතුරට ලක්විය. අනතුරින් පසු ප්‍රදේශවාසීන් එම ස්ථානයේ රැස්ව සිටියදීම, සිවිල් ඇඳුමින් සිටි අදාළ පොලිස් නිලධාරි‍යා අනෙක් යතුරුපැදිය පැදවූ තරුණයාට ගිනිඅවිය ද පෙන්වා පහර දෙන අයුරුයි සී.සී.ටී.වී කැමරාවල සටහන්ව තිබුණි. පසුව ඉන් නොනැවතුණු පොලිස් නිලධාරියා අදාළ තරුණයා වෙනුවෙන් පෙනී සිටි ප්‍රදේශවාසීන් සහ ඔහුගේ මිතුරන් කිහිප දෙනෙකුට ද ගිනිඅවිය පෙන්වා තර්ජනය කර පහර දෙන අයුරු තවත් සීසීටීවී කැමරාවක සටහන්ව තිබුණු ආකාරය අද දෙරණ සොයා ගැනීමට හැකි විය. මෙම සිද්ධියෙන් පසු පොලිස් නිලධාරියා ආසන්නයේ පිහිටි සිය ඥාති නිවෙසක සැඟව සිටි අතර ප්‍රදේශවාසීන් එහි පැමිණීමත් සමඟ නොසන්සුන් තත්ත්වයක් හටගෙන තිබේ. පසුව මිනුවන්ගොඩ පොලිස් නිලධාරීන් පැමිණ ඔහුව පොලිස් ස්ථානය වෙත ගොස් එහි රඳවාගෙන සිටින අවස්ථාවේ සිද්ධිය සම්බන්ධයෙන් පැමිණිලි කිරීමට පැමිණි පිරිස සහ පොලිස් නිලධාරීන් අතර නොසන්සුන් තත්ත්වයක් හටගත්තේය අනතුරුව තත්ත්වය සමථයට පත්කිරීමට වේයන්ගොඩ,ගම්පහ,ගනේමුල්ල,නිට්ටඹුව යන පොලිස් ස්ථානවලින්ද නිලධාරින්ට පැමිණීමට සිදුවිය. අදාළ පොලිස් නිලධාරියාගේ පහර කෑමෙන් තුවාල ලැබූ බව කියන තිදෙනෙකු මිනුවන්ගොඩ මූලික රෝහලේ ප්‍රතිකාර ලබයි. මේ අතර සිද්ධිය සම්බන්ධයෙන් අත්අඩංගුවට පත් අදාළ පොලිස් නිලධාරියා මිනුවන්ගොඩ මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව රුපියල් ලක්ෂයක ශරීර ඇප මත මුදාහැර තිබේ.", "URL": "https://sinhala.adaderana.lk/news.php?nid=104109", "Category": null, "Parent URL": null}