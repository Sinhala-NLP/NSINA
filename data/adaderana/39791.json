{"Source": "Adaderana", "Timestamp": "December 23, 2013 07:20 am", "Headline": "අත්බෝම්බ ප්‍රහාරයකින් තරුණයෙක් මරුට", "News Content": "වලස්මුල්ල, බෝවල පාර, ප්‍රගති මාවත ප්‍රදේශයේ දි පුද්ගලයෙකු විසින් එල්ල කරන ලද අත් බෝම්බ ප්‍රහාරයකින් තරුණයෙකු ජීවිතක්ෂයට පත්ව තිබේ. සිද්ධියෙන් තුවාල ලැබු තවත් 04 දෙනෙකු ප්‍රතිකාර සඳහා රෝහල් ගත කර ඇති බව පොලිසිය සඳහන් කරයි. ඊයේ රාත්‍රී 11ට පමණ මෙම පුද්ගලයින් පස්දෙනා මාර්ගයේ සිටියදී අත් බෝම්බ ප්‍රහාරය එල්ල වී ඇති බව කියැවෙයි. අත් බෝම්බ ප්‍රහාරයෙන් මිය ගොස් ඇත්තේ 29 හැවිරිදි වලස්මුල්ල ප්‍රදේශයේම පදිංචි තරුණයෙකු බව පොලිසිය සඳහන් කරයි. තුවාල ලැබු තුවාලකරුවන් මේ වන විට තංගල්ල රෝහලේ ප්‍රතිකාර ලබමින් සිටින බව වාර්තා වේ. අත්බෝම්බ ප්‍රහාරය එල්ල කිරීමට හේතුව මෙතෙක් අනාවරණය වී නැත. සිද්ධියට සම්බන්ධ ප්‍රධාන සැකකරු මේ වන විට ප්‍රදේශයෙන් පළා ගොස් තිබේ. ඔහු අත්අඩංගුවට ගැනීමට වලස්මුල්ල පොලිසිය මේ වන විට විමර්ශන ආරම්භ කර ඇති බව පොලිස් මාධ්‍ය ප්‍රකාශක කාර්යාලය කියා සිටියි.", "URL": "https://sinhala.adaderana.lk/news.php?nid=39791", "Category": null, "Parent URL": null}