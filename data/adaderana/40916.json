{"Source": "Adaderana", "Timestamp": "February 6, 2014 08:34 am", "Headline": "නාම යෝජනා බාර ගැනීම අදින් අවසන්වෙයි ", "News Content": "බස්නාහිර සහ දකුණු පළාත් සභා ඡන්ද විමසීමට අදාළ නාම යෝජනා බාර ගැනීම අද(06) මධ්‍යහ්න 12.00 න් අවසන් වෙයි. ඡන්ද විමසීමට අදාළව ස්වාධීන කණ්ඩායම් සඳහා ඇප මුදල් තැන්පත් කිරිමේ කාලය ඊයේ(05) මධ්‍යහ්න 12න් අවසන් වු බවයි. එම කාලය තුල ස්වාධින කණ්ඩායම් 49ක් ඇප මුදල් තැන්පත් කර ඇති අතර ඉන් ස්වාධීන කණ්ඩායම් 16ක් මේ වන විට නාම යෝජනා බාර දී තිබේ. ඊයේ(05) දිනය තුළ ප්‍රධාන දේශපාලන පක්ෂ ද සිය නාම යෝජනා බාරදීම ආරම්භ කර තිබුණි. එක්සත් ජනතා නිදහස් සන්ධානය කොළඹ, ගම්පහ සහ කළුතර යන දිස්ත්‍රික් සඳහා නාම යෝජනා බාර දී තිබේ. එක්සත් ජාතික පක්ෂය ගම්පහ, මාතර සහ හම්බන්තොට යන දිස්ත්‍රික්ක සඳහා නාම යෝජනා බාර දී ඇති බව මැතිවරණ මහලේකම් කාර්යාලය සඳහන් කළේය. ජනතා විමුක්ති පෙරමුණ ද ගම්පහ, කළුතර, ගාල්ල, මාතර සහ හම්බන්තොට යන දිස්ත්‍රික්ක සඳහා නාම යෝජනා බාර දී ඇති අතර ප්‍රජාතන්ත්‍රවාදි පක්ෂය බස්නාහිර සහ දකුණු පළාත් සභාවේ දිස්ත්‍රික් හය සඳහාම නාම යෝජනා බාර දී තිබේ. අද(06) දහවල් නාම යෝජනා බාර ගැනීමෙන් අනතුරුව මැතිවරණ කොමසාරිස්වරයා විසින් ඡන්ද විමසීම පැවැත්වෙන දිනය ප්‍රකාශයට පත් කරනු ලැබේ. බොහෝ දුරට මාර්තු මස 29 වන දින ඡන්ද විමසීම පැවැත්වීමට නියමිතය. මේ අතර මැතිවරණ නීති උල්ලංඝණය කරන පුද්ගලයින්ට එරෙහිව දැඩිව නීතිය ක්‍රියාත්මක කරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පවසයි. ඊයේ දිනය තුළ මැතිවරණ නීති උල්ලංඝණය කිරිම හේතුවෙන් වාහන 07ක් පොලීසිය බාරයට ගත් බව අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=40916", "Category": null, "Parent URL": null}