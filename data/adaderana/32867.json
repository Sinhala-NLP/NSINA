{"Source": "Adaderana", "Timestamp": "March 31, 2013 08:27 am", "Headline": " විනිසුරුවරුන්ට පීඩනයකින් සහ ඇඟිලි ගැසීමකින් තොරව ක්‍රියා කිරීමට හැකියාව ඕනෑ", "News Content": "යුක්තිය පසිඳලීම සම්බන්ධයෙන් මහජනතාව තුළ විශ්වාසය ඇති කිරීමේ බරපතළ වගකීමක් විනිසුරුවරුන්ට සහ රට මෙහෙය වන තැනැත්තන්ට තිබිය යුතු බව ශ්‍රී ලංකා නීතීඥ සංගමය පවසයි. එහි නව සභාපති නීතීඥ උපුල් ජයසූරිය මහතා පෙන්වා දෙන්නේ මෙම කාලය තුළ නීතීඥ වෘත්තිය සහ අධිකරණයේ ස්වාධීනත්වය බරපතළ අභියෝගයට ලක්ව ඇති බවයි. ශ්‍රී ලංකා නීතීඥ සංගමයේ 2013 , 2014 වසරවලට අදාළව නව නිලධාරී මණ්ඩලය නිල වශයෙන් රාජකාරී භාරගැනීම වෙනුවෙන් ඊයේ කොළඹ දී උත්සවයක් පැවැත්වුණි. ඒ සඳහා හිටපු අගවිනිසුරු ආචාර්ය ශිරාණී බණ්ඩාරනායක, හිටපු ජනාධිපති චන්ද්‍රිකා බණ්ඩාරනායක, එක්සත් ජාතික පක්ෂයේ හිටපු නියෝජ්‍ය නායක කරු ජයසූරිය සහ ශ්‍රී ලංකා නීතීඥ සංගමයේ හිටපු සභාපති විජේදාස රාජපක්ෂ යන මහත්ම මහත්මීන් ඇතුළු පිරිසක් සහභාගී වී සිටියහ. කෙසේ වෙතත් වත්මන් අගවිනිසුරු මොහාන් පීරිස් මහතා මෙම අවස්ථාවට සහභාගී වී සිටියේ නැත. සාම්ප්‍රදාය අනුව නීතීඥ සංගමයේ සභාපති ධුරය පිරිනැමීම අගවිනිසුරුවරයාගේ මූලිකත්වයෙන් සිදුවන අතර අගවිනිසුරු මොහාන් පීරිස් මහතාගේ ප්‍රධානත්වයෙන් එය සිදුනොවීම විශේෂත්වයක් විය. උත්සවයට එක්වෙමින් අදහස් දැක්වු නීතීඥ උපුල් ජයසූරිය මහතා ප්‍රකාශ කළේ යුක්තිය පසිඳලීම පිළිබඳ මහජනතාව තුළ විශ්වාසයක් ඇති කිරීමට නම් විනිසුරුවරුන්ට පීඩනයකින් සහ ඇඟිලි ගැසීමකින් තොරව සිය භූමිකාව නිසියාකාරයෙන් ඉටුකිරීමට හැකියාව තිබිය යුතු බවයි.", "URL": "https://sinhala.adaderana.lk/news.php?nid=32867", "Category": null, "Parent URL": null}