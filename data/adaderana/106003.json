{"Source": "Adaderana", "Timestamp": "March 13, 2019 04:28 pm", "Headline": "මහා පරිමාණ කසිප්පු ස්කාගාරයක් වටලයි", "News Content": "කාඩි ජලය උපයෝගී කරගෙන මහා පරිමාණයෙන් කසිප්පු ස්කාගාරයක් පවත්වාගෙන ගිය ස්ථානයක් වටලා කසිප්පු ස්ප්‍රීතු බෝතල් සියයක් සහ ගෝඩා පිරවූ බැරල් 25ක් ඇතුළු පෙරීමේ උපකරණ තොගයක් සමඟින් සැකකරුවන් දෙදෙනෙකු කුලියාපිටිය විශේෂ විෂ මත්ද්‍රව්‍ය නිවාරණ ඒකකය මඟින් අද(13) අත්අඩංගුවට ගෙන ඇත. එසේ අත්අඩංගුවට ගෙන තිබුණේ කුලියාපිටිය ඇපලදෙණිය, මහවෙල ඇල රක‍ෂිතයේ කසිප්පු නිෂ්පාදනාගාරයක් පවත්වාගෙන ගිය පුද්ගලයන් දෙදෙනෙකි. ජනාධිපති මෛත්‍රීපාල සිරිසේන මහතාගේ සංකල්පයකට අනුව පොලිස්පති පූජිත ජයසුන්දර මහතා උපදෙස් ලබා දී ඇති පරිදි ලංකාව පුරා දියත්කොට ඇති මත් වැටලීමක ප්‍රතිඵලයක් වශයෙන් එම වැටලීම සිදුකර තිබූ අතර එහිදී අදාළ පෙරීමේ උපකරණ සමඟින් ගෑස් ටැංකි 4ක්, තඹ දගර 2ක්, ගෑස් උදුන් 3ක් ඇතුළු උපකරණද පොලිස් බාරයට ගෙන ඇති බව අද දෙරණ වාර්තාකරු සඳහන් කර සිටියි. මෙම වැටලීමේදී ඊට සම්බන්ධ තවත් සැකකරුවන් පිරිසක් පිළිබඳව ලද තොරතුරු මත පරීක‍ෂණ පවත්වන බව ද පොලීසිය පැවසා ඇත. කලක පටන් මහා පරිමාණයෙන් සිදුකරගෙන යන කසිප්පු ස්කාගාරයෙන් ඉවතලන දැවිගෝඩා එක්රැස්වන ජල තටාකයෙන්ම නැවතත් ජලය ගෙන ගෝඩා නිෂ්පාදනය කර තිබූ බව මූලික පොලිස් විමර්ශන වලදී අනාවරණය වී ඇත. අදාළ පෙරීමේ උපකරණ සමඟින් අත්අඩංගුවට ගත් සැකකරුවන් අධිකරණයට ඉදිරිපත් කිරීමට නියමිතව ඇති අතර සෙසු සැකකරුවන්ද අත්අඩංගුවට ගැනීමට නියමිතව ඇත.", "URL": "https://sinhala.adaderana.lk/news.php?nid=106003", "Category": null, "Parent URL": null}