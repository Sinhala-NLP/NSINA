{"Source": "Adaderana", "Timestamp": "June 23, 2016 09:03 am", "Headline": " නව රේගු පනතට යෝජනා ඉල්ලයි", "News Content": "නව රේගු පනතක් සකස් කිරීම සඳහා යෝජනා ඉදිරිපත් කරන ලෙස රජය මහජනතාවගෙන් ඉල්ලීමක් කරයි.මෙම නව රේගු පනත සකස් කිරීම සඳහා මෙහෙයුම් කමිටුවක්, තාක්ෂණික කමිටුවක් සහ කෙටුම්පත් කමිටුවක් මේ වන විටත් පත් කර ඇති බව වාර්තා වෙයි. ඒ අනුව ජනතාවට ද මේ සඳහා යෝජනා ඉදිරිපත් කිරීමට අවස්ථාව ලබාදී ඇති අතර ජුලි මස 11 වන දින හෝ ඊට පෙර එම යෝජනා මුදල් අමාත්‍යංශය වෙත ලිඛිතව ලබාදිය හැකි බව රජයේ ප්‍රවෘත්ති දෙපාර්තමේන්තුව පවසයි.මේ පිළිබඳ වැඩිදුර තොරතුරු 0112 484 599 යන දුරකථන අංකය ඔස්සේ ලබාගත හැකි බව ප්‍රවෘත්ති දෙපාර්තමේන්තුව සඳහන් කළේය.කෙසේවෙතත් නව රේගු පනතක් මේ වන විටත් මුදල් අමාත්‍යංශය විසින් කෙටුම්පත් කර ඇති බව රේගු වෘත්තීය සමිති චෝදනා කරයි. ශ්‍රී ලංකා රේගු වෘත්තීය සමිති සන්ධානයේ උප සභාපති ලාල් වීරකෝන් මහතා සඳහන් කළේ ජනතාව නොමග යැවීමට මුදල් අමාත්‍යංශය විසින් මෙවැනි ක්‍රියාවක් සිදුකරන බවයි.දැනට කෙටුම්පත් කොට ඇති නව රේගු පනත හකුලාගත යුතු බව ඊයේ(22) පස්වරුවේ පැවති මාධ්‍ය හමුවකදී ලාල් වීරකෝන් මහතා සඳහන් කළේය.", "URL": "https://sinhala.adaderana.lk/news.php?nid=61374", "Category": null, "Parent URL": null}