{"Source": "Adaderana", "Timestamp": "May 5, 2014 09:00 am", "Headline": "ලෝක තරුණ සමුළුව හෙටයි", "News Content": "ලෝක තරුණ සමුළුව හෙට දිනයේ ආරම්භ වීමට නියමිතව තිබේ. මෙහි සමාරම්භක උත්සවය ජනාධිපති මහින්ද රාජපක්ෂ මහතාගේ ප්‍රධානත්වයෙන් මාගම්රුහුණුපුර අන්තර්ජාතික සම්මන්ත්‍රණ ශාලාවේ දි පෙරවරු 11ට ආරම්භ කෙරෙයි. හෙට ආරම්භ වන මෙම තරුණ සමුළුව ලබන 10 වැනිදා දක්වා පැවැත්වීමට නියමිතව තිබේ. පොදු රාජ්‍ය මණ්ඩලයේ සභාපතිවරයා ලෙස කටයුතු කරන ජනාධිපති මහින්ද රාජපක්ෂ මහතා එම සමුළුවෙන් පසුව ශ්‍රී ලංකාවේ පැවැත්වෙන අන්තර් ජාතික සමුළුවක් විවෘත කරන ප්‍රථම අවස්ථාව මෙයයි. ‘‘සහස්‍ර සංවර්ධන දර්ශක 2015න් ඔබ්බට‘‘ යන්න මෙවර සමුළුවේ තේමාව වේ. මෙම සමුළුවට සහභාගි වීම සඳහා ඊයේ වන විට නියෝජිතයන් 168 දෙනෙකු පමණ පැමිණ ඇති අතර අද දිනයේ දී විදෙස් රටවල මැති ඇමතිවරුන් පැමිණීමට නියමිත බව යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතා සඳහන් කළේය. මේ වන විටත් සමුළුව සඳහා සියලු කටයුතු සූදානම් කර ඇති බව ද ඩලස් අලහප්පෙරුම අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=42978", "Category": null, "Parent URL": null}