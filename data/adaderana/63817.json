{"Source": "Adaderana", "Timestamp": "September 5, 2016 02:26 pm", "Headline": "  බීම බෝතලේ සීනි ප්‍රමාණයටත් ඉදිරියේදී බදු?", "News Content": "ලෝක සෞඛ්‍ය සංවිධානයේ දකුණු හා නැගෙනහිර ආසියානු කලාපයේ 69 වන වාර්ෂික කමිටු සැසිවාරය අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් ආරම්භ කර තිබේ. අද(05) පෙරවරුවේ නෙළුම් පොකුණ රඟහලේදි එම සැසිවාරය ආරම්භ වූ බව සෞඛ්‍ය අමාත්‍යංශය පැවසුවේය.ඉන්දියාව, බංගලාදේශය, නේපාලය, මාලදිවයින, භූතානය, ටිමෝරය, උතුරු කොරියාව, ඉන්දුනීසියාව සහ තායිලන්තය, ඇතුළු රටවල් 11ක සෞඛ්‍ය අමාත්‍යවරුන් මේ සඳහා එක්ව සිටියි.සමාරම්භක උත්සවය අමතමින් සෞඛ්‍ය අමාත්‍ය රාජිත සේනාරත්න මහතා සඳහන් කර ඇත්තේ මෙම කමිටු සැසිවාරය මගින් ඉදිරියේදී අප කලාපයට ප්‍රතිලාභ රැසක් අත්වනු ඇති බවයි.පසුගිය දශක කිහිපය පුරා මෙරට ජනතාවගේ සෞඛ්‍ය තත්වය දියුණු කිරීම සඳහා එක්සත් ජාතීන්ගේ සංවිධානයෙන් මහත් පිටිවහලක් ලැබුණු බවද සෞඛ්‍ය අමාත්‍ය රාජිත සේනාරත්න මහතා එහිදී සිහිපත් කළ බව සෞඛ්‍ය අමාත්‍යංශය පැවසුවේය.එමෙන්ම බීම වර්ගවල අඩංගු සීනි ප්‍රමාණයන් ප්‍රදර්ශනය වන ලෙස වර්ණ සංකේත යෙදීමේ ක්‍රමය හඳුන්වා දුන්නේ යම් සේද ඉදිරියේදී බීම වර්ගවල අඩංගු සීනි ප්‍රමාණයන් අනුව බදු අයකර ගැනීමේ ක්‍රමවේදයක් ස්ථාපිත කරන බවද රාජිත සේනාරත්න මහතා පවසා තිබේ.බ්‍රිතාන්‍ය ආදී රටවල ක්‍රියාත්මක මෙම බදු ක්‍රමය මෙරටට හඳුන්වාදීම තුළින් බෝනොවන රෝග පාලනය කිරීම අපේක්ෂා කරන බවත්, ඉදිරියේදී එම රෙගුලාසි ලුණු හා මේදය සම්බන්ධවද ක්‍රියාත්මක කිරීමට අදහස් කර ඇති බවත්, හෙතෙම කියා සිටියේය.එම සමුළුව සඳහා ලෝක සෞඛ්‍ය සංවිධානයේ අධ්‍යක්ෂ ජනරාල්වරිය ඇතුළු නියෝජිතයින් පිරිසක් ද සහභාගී වී සිටියි.", "URL": "https://sinhala.adaderana.lk/news.php?nid=63817", "Category": null, "Parent URL": null}