{"Source": "Adaderana", "Timestamp": "August 7, 2011 01:08 pm", "Headline": " ශ්‍රී ලංකාවට එරෙහිව විරෝධය පාන්න පැමිණි බී.ජේ.පී නායකයන් අත්අඩංගුවට ගනී", "News Content": "ශ්‍රී ලංකා නාවික හමුදාවට එරෙහිව විරෝධතා ව්‍යාපාරයක නිරත වන්නට උත්සාහ දැරූ ඉන්දීය භාරතීය ජනතා පක්ෂයේ ප්‍රබලයින් ඇතුළු පිරිසක් එරට වෙරළාරක්ෂක සේවා පොලීසිය විසින් අත්අඩංගුවට ගෙන තිබේ. ශ්‍රී ලංකා නාවික හමුදාවෙන් ඉන්දීය ධීවරයන්ට දිගින් දිගටම සිදුවන්නේ යයි කියනු ලබන හිරිහැරවලට එරෙහිව භාරතීය ජනතා පක්ෂය විසින් මෙම විරෝධතා ව්‍යාපාරය කැඳවා තිබුණි. බෝට්ටුවල නැඟී ඉන්දු-ශ්‍රී ලංකා මුහුදු සීමාවේ අද දවසේ මෙම විරෝධතා ව්‍යාපාරය පවත්වන බව එහි සංවිධායකයින් විසින් පසුගියදා නිවේදනය කර තිබිණි. එසේ වුවද අද(07)භාරතීය ජනතා පක්ෂයේ ප්‍රාන්ත නායක පී.රාධා ක්‍රිශ්ණන්,ජාතික සංවිධායක මුරලිදර රාඕ,මහ ලේකම් එච්.රාජා යන අය ඉන්දියාවේ රාමේෂ්වරම් වලින් බෝට්ටුවලට නැඟීමට කටයුතු කරද්දී අත්අඩංගුවට ගෙන තිබේ. මෙම පිරිස සමග විරෝධතාකරුවන් රැසක්ද අත්අඩංගුවට ගෙන ඇති අතර පෙරවරුවේදී අත්අඩංගුවට ගත් සංවිධායකයන් ‍ටික වේලාවක් පොලීසියේ රඳවාගෙන සිට ප්‍රකාශයක් ලබාගැනීමෙන් අනතුරුව නිදහස් කළ බව ඉන්දීය මාධ්‍ය උපුටා දක්වයි.", "URL": "https://sinhala.adaderana.lk/news.php?nid=17905", "Category": null, "Parent URL": null}