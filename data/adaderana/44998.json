{"Source": "Adaderana", "Timestamp": "July 30, 2014 08:18 am", "Headline": "පැහැරගත් දරුවා ගැන ‍කිසිදු තොරතුරක් නෑ ", "News Content": "මීගලෑව, හුණුපලගම ප්‍රදේශයේ දී පැහැරගැනීමට ලක්වු දරුවා පිළිබඳ මේ වනතෙක් කිසිදු තොරතුරක් ලැබී නොමැති බව පොලිසිය පවසයි. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවසුවේ දරුවා සොයා ගැනීම සඳහා පොලිසිය පරීක්ෂණ ආරම්භ කර ඇති බවයි. පැහැර ගැනීම සම්බන්ධයෙන් ලැබී ඇති තොරතුරු ඔස්සේ මීගලෑව පොලිසිය පරීක්ෂණ සිදුකරන බව හෙතෙම කියා සිටියේය. මීගලෑව, හුණුපලගම ප්‍රදේශයේ වී මෝල් හිමියෙකුගේ නිවසට කඩා වැදුණු පිරිසක් ඔහුගේ සිව් හැවිරිදි පිරිමි දරුවා පැහැරගෙන ගොස් තිබේ. පෙරේදා රාත්‍රී යතුරුපැදි දෙකකින් පැමිණි පිරිසක් තමාට තියුණු ආයුධයකින් පහර දී තම දරුවා පැහැරගෙන ගිය බව මහින්ද කුමාර ඒකනායක මහතා පැවසුවේය.", "URL": "https://sinhala.adaderana.lk/news.php?nid=44998", "Category": null, "Parent URL": null}