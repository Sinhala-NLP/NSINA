{"Source": "Adaderana", "Timestamp": "September 13, 2012 04:59 pm", "Headline": "එ.ජා.ප පළාත් සභා මන්ත්‍රී ඇතුළු තිදෙනෙක් පොලීසියට භාරවෙති", "News Content": "උතුරු මැද පළාත් සභා මැතිවරණයට එක්සත් ජාතික පක්ෂයෙන් ඉදිරිපත්වී සිටි අපේක්ෂකයින් දෙදෙනෙකුගේ ආධාරකරුවන් දෙපිරිසක් අතර ඇතිවූ ගැටුමකින් තුවාල ලබා සිටි පුද්ගලයෙකු ජීවිතක්ෂයට පත්වීමේ සිදුවීමට අදාළව තිදෙනකු පොලීසියට භාරවී තිබේ. මෙවර තේරීපත්වූ උතුරු මැද පළාත් එ.ජා.ප මන්ත්‍රී අනුර බුද්ධික ඇතුළු තිදෙනකු මෙසේ පොලීසියට භාරවූ බව පොලිස් මාධ්‍ය ප්‍රකාශක කාර්යාලය පවසයි. පසුගිය 10 ‍වැනි දින රාත්‍රීයේ ඇතිවූ ගැටුමකින් එක්සත් ජාතික පක්ෂයේ ආධාරකරුවන් තිදෙනකු අනුරාධපුර රෝහලේ ප්‍රතිකාර ලබමින් සිටි අතර එයින් අයෙකු පසුව ජීවිතක්ෂයට පත්විය. සැකකාර එ.ජා.ප මන්ත්‍රී අනුර බුද්ධික ඇතුළු පිරිසක් මිහින්තලේ ප්‍රාදේශීය සභාවේ විපක්ෂනායකවරයාගේ නිවසට ඉකුත් 10 වන දින පහරදීමකින් මෙසේ තිදෙනකු තුවාල ලබා රෝහල් ගත කරන ලදී. මෙම පහරදීමෙන් මිහින්තලේ ප්‍රාදේශීය සභාවේ විපක්ෂ නායකවරයාගේ නිවසේ නවත්වා තිබුණු වාහන 3 ටද බරපතළ හානි සිදුව ඇති බව සඳහන්ය. අනුරාධපුර පොලීසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=27384", "Category": null, "Parent URL": null}