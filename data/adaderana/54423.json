{"Source": "Adaderana", "Timestamp": "October 13, 2015 10:02 pm", "Headline": "ජාතික මට්ටමේ වෘත්තීය සමිති උපදේශක සභාවක් ", "News Content": "ජාතික මට්ටමේ වෘත්තීය සමිති උපදේශක සභාවක් පත්කිරීමට ජනාධිපති මෛත‍්‍රීපාල සිරිසේන මහතා එකඟතාවය පළ කර තිබේ. සාධාරණ සමාජයක් සඳහා වන වෘත්තීය සමිති එකමුතුවේ නියෝජිත පිරිසක් සමග පැවති සාකච්ඡාවකින් අනතුරුව ජනාධිපතිවරයා මෙම තීරණයට එළඹී බව ජනපති මාධ්‍ය අංශය කියයි. ජනාධිපති ලේකම් සහ අමාත්‍යවරුන් කිහිපදෙනෙකුගේ මූලිකත්වයෙන් කි‍්‍රයාත්මක කිරීමට අපේක්ෂා කරන මෙම වෘත්තීය සමිති උපදේශක සභාව ජනාධිපතිවරයාගේ අධීක්ෂණය යටතේ කි‍්‍රයාත්මක වේ. රුපියල් 10,000 දීමනාව රජයේ සේවකයින්ගේ මූලික වැටුපට එකතු කිරීම, පෞද්ගලික අංශයේ සේවකයින් සඳහා රුපියල් 2500 ක වැටුප් වැඩි කිරීම, ජාතික කම්කරු උපදේශක සභාව තුළ රාජ්‍ය සහ පෞද්ගලික අංශයේ සම නියෝජනය තහවුරු කිරීම ඇතුළු කරුණු සම්බන්ධයෙන් ද එහිදී සාකච්ඡා වී ඇත.", "URL": "https://sinhala.adaderana.lk/news.php?nid=54423", "Category": null, "Parent URL": null}