{"Source": "Adaderana", "Timestamp": "August 31, 2013 08:22 am", "Headline": "කෝටි ගාණක කුඩු ගෙනා සැකකරුවන් අද උසාවියට", "News Content": "පකිස්ථානයෙන් ගෙන්වන ලද බහාලුමක තිබී සොයාගත් හෙරොයින් ප්‍රමාණය කිලෝග්‍රෑම් 205 දක්වා ඉහළගොස් තිබේ. රේගු දෙපාර්තමේන්තුවේ ප්‍රකාශකයෙකු පැවසුවේ ඊයේ මධ්‍යම රාත්‍රිය වන විටත් ඊට අදාළ විමර්ශන කටයුතු සිදුකරමින් පැවති බවයි. අදාළ බහාලුමේ ග්‍රීස් ටින් තුළ සඟවා මෙම හෙරොයින් තොගය මෙරටට රැගෙනවිත් තිබුණි. ග්‍රීස් ටින් පෙට්ටි 1460 ක් තුළ ඇසිරූ ටින් 17,500 ක මෙම හෙරොයින් සඟවා තිබී ඇත. බ්‍රවුන් ෂුගර් වර්ගයේ හෙරොයින් බවට හදුනා ගෙන ඇති මෙහි වටිනාකම රුපියල් කෝටි 250 කට අධික බව කියැවෙයි. මේ සම්බන්ධයෙන් පකිස්ථාන ජාතිකයෙකු සහ තවත් පුද්ගලයින් තිදෙනෙකු අත්අඩංගුවට ගෙන ඇත. ශ්‍රී ලංකා රේගු දෙපාර්තමේන්තුව පවසන්නේ අද දිනයේ දී මෙම සැකකරුවන් සහ හෙරොයින් තොගය අධිකරණයට ඉදිරිපත් කරන බවයි. මේ පිළිබඳ වැඩිදුර විමර්ශන කටයුතු පොලිස් මත්ද්‍රව්‍ය විමර්ශන කාර්යංශයට භාර දෙන බව ද ශ්‍රී ලංකා රේගු දෙපාර්තමේන්තුව පවසයි. රේගු අධ්‍යක්ෂ මාලි පියසේන මහතා ඊයේ පැවසුවේ මෙවැනි හෙරොයින් තොගයක් සොයාගනු ලැබුවේ දකුණු ආසියාවේ ප්‍රථමවරට බවයි.", "URL": "https://sinhala.adaderana.lk/news.php?nid=37034", "Category": null, "Parent URL": null}