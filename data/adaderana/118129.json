{"Source": "Adaderana", "Timestamp": "September 3, 2019 08:10 am", "Headline": "නියමිත කාලයට පන්දු යවා නිම නොකිරීමට ශ්‍රී ලංකා කණ්ඩායමට දඩ", "News Content": "ශ්‍රී ලංකාව සහ නවසීලන්තය අතර පැවති පළමු විස්සයි විස්ස ක්‍රිකට් තරගයේ දී නියමිත කාලය තුළ පන්දු යවා නිම නොකිරීම නිසා ශ්‍රී ලංකා කණ්ඩායමට දඩයක් පැනවීමට ජාත්‍යන්තර ක්‍රිකට් කවුන්සිලය තීරණය කර තිබේ. මේ අතර දෙරට අතර දෙවන විස්සයි විස්ස ක්‍රිකට් තරගය අද රාත්‍රී 7.00ට පල්ලේකැලේ ජාත්‍යන්තර ක්‍රීඩාංගණයේ දී පැවැත් වීමට නියමිතයි. ශ්‍රී ලංකාව සහ නවසීලන්තය අතර පැවති පළමු 20-20 තරගයේ දී ශ්‍රී ලංකා පිල නියමිත කාලයට වඩා පන්දුවාර දෙකක් අඩුවෙන් යොමු කර ඇති බවව ජාත්‍යන්තර ක්‍රිකට් කවුන්සිලය නිවේදනය කළේය. අයි.සී.සී නීතිරීති වලට අනුව නියමිත කාලයට යවා නිම නොකරන එක් පන්දුවාරයක් වෙනුවෙන් 20%ක දඩයක් පැනවෙන අතර ශ්‍රී ලංකා කණ්ඩායම පළමු 20-20 තරගයේ දී නියමිත කාලය තුළදී පන්දුවාර දෙකක් යවා නිම නොකිරීම නිසා ඔවුන්ට 40%ක දඩයක් නියම කර තිබේ. දෙරට අතර පැවති පළමු විස්සයි විස්ස තරගයේ දී කඩුළු 5ක ජයක් හිමි කර ගැනීමට නවසීලන්ත කණ්ඩායම සමත් විය. ඒ අනුව මේ වන විටත් තරග 3 කින් සමන්විත තරගාවලියේ තරග 1 ට 0 ක් ලෙස පෙරමුණ හිමි කරගෙන ගැනීමට නවසීලන්ත කණ්ඩායම සමත්ව තිබේ. තරගාවලියේ ජය වෙනුවෙන් නවසීලන්තයට මෙම තරගය ඉතා වැදගත් වන අතර ශ්‍රී ලංකා පිලට ද මෙම තරගය ඉතා වැදගත් තරගයක් වේ.", "URL": "https://sinhala.adaderana.lk/news.php?nid=118129", "Category": null, "Parent URL": null}