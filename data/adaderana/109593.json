{"Source": "Adaderana", "Timestamp": "May 9, 2019 11:24 am", "Headline": "නාසි හමුදාව පරාජය කළ දිනය උත්කර්ශයෙන් සමරන රුසියාව", "News Content": "නාසි ජර්මනිය පැරදවීමේ ජයග්‍රාහී දිනය රුසියාව මහත් උත්සවාකාරයෙන් සමරයි. විජයග්‍රාහී දින පෙළපාලියේ පෙරහුරුවක් මොස්කව් නගරයේදී පවත්වා ඇති අතර එහි දර්ශන විදෙස් මාධ්‍ය වාර්තා කළේය. ජර්මානු නාසි හමුදාව පරාජය කිරීමේ රුසියානු ජයග්‍රාහී දිනය අද (9) දිනට යෙදී ඇත. රුසියාව එම ජයග්‍රාහී දිනයේදී සිය හමුදා ශක්තිය විදහාලමින් මොස්කව්හි රතු චතුරස්‍රයේ ආචාර පෙළපාලියක් පවත්වමින් දිවි පිදූ සිය සෙබළුන්ට ප්‍රණාමය දැක්වීමට කටයුතු කර ඇත. මෙදින රුසියාවේ ජාතික නිවාඩු දිනයක් ලෙස සැලකෙයි. එමෙන්ම ජයග්‍රාහී දිනය සමරමින් රුසියාව සිය යුද ශක්තිය ලොවට විදහා දක්වන අතර මෙවර පෙළපාලියට සෙබළුන් 13,000, වැඩිදියුණු කළ ආයුධ 132ක් සහ ගුවන් යානා 74ක් එක් වී ඇත. දෙවැනි ලෝක යුද්ධයේදී බලවත් නාසි හමුදාව මුළුමනින්ම පරාජය කිරීමට සෝවියට් හමුදාවට හැකි වුණි. ජර්මනිය පරාජය වීමේ ලියවිල්ල ෆීල්ඩ් මාර්ෂල් විල්හෙල්ම් කයිටල් විසින් සෝවියට් මාර්ෂල් ජෝර්ජි ෂූකොෆ් වෙත ඉදිරිපත් කරනු ලබයි. මෙවර ඔවුන් සමරනු ලබන්නේ එහි 74 වැනි සංවත්සරික සැමරුමයි. ලෝක ඉතිහාසය පිළිබඳව විමර්ශනය කරන විට හිට්ලර්ගේ බලසම්පන්න ජර්මන් හමුදාව විසින් සෝවියට් හමුදාව පරාජය කරනු ඇතැයි බලාපොරොත්තු වුණි. එහෙත් ලෙනින්ග්‍රාඩ් නගරයේදී මුළු ජර්මන් හමුදාව පරාජය වීම විශේෂත්වයකි. මේ ජයග්‍රාහී ආචාර පෙළපාලිය හේතුවෙන් ජර්මනිය අමනාප වේයයි සිතමින් නතර කිරීමට ජනාධිපති ව්ලැදිමීර් පුටින් කටයුතු කළේ නැත. සතුරන් පරාජය කිරීම සැමරීමෙන් සෙබළුන්ගේ ශක්තිය වර්ධනය වන බව ඔහු තරයේ විශ්වාස කරයි.", "URL": "https://sinhala.adaderana.lk/news.php?nid=109593", "Category": null, "Parent URL": null}