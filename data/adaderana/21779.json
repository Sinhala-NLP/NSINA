{"Source": "Adaderana", "Timestamp": "January 31, 2012 05:41 pm", "Headline": "ඇමතිලාට මුවාවී මිනිසුන්ට කොකාපෙන්නූ දෙදෙනෙක් අත්අඩංගුවේ", "News Content": "රජයේ ජ්‍යෙෂ්ඨ මැති ඇමතිවරුන්ගේ සබඳතා ඇති බවට හඟවමින් වංචනික ක්‍රියා වල නිරත වූ පුද්ගලයින් දෙදෙනෙකු ගල්කිරියාගම උදුරුව ප්‍රදේශයේ දී අත්අඩංගුවට ගෙන තිබේ. ජනාධිපති ආරක්ෂක අංශය සහ ආර්ථික සංවර්ධන අමාත්‍යාංශයට අනුයුක්තව සිටින ‍පුද්ගලයින් ලෙස හඟවමින් අදාළ පුද්ගලයින් දෙදෙනා උදුරුව ප්‍රදේශයේ නිවසක රැඳී සිටිය දී මෙසේ අත්අඩංගුවට පත් වූ බව පොලිසිය සඳහන් කරයි. බැංකු සහ රේගුවේ රැකියා මුදලට ලබා දීමට හැකි බව පවසමින් මෙම පුද්ගලයින් දෙදෙනා ප්‍රදේශයේ ජනතාව රවටා ඇතැයි ද විමර්ශන වල දී අනාවරණය වී තිබේ. සැකකරුවන් අත්අඩංගුවට ගන්නා අවස්ථාවේ ඔවුන්ගේ අන්‍යන්‍යතාව තහවුරු කිරීම සදහා කිසිදු ලේඛනයක් නොතිබූ බව ද පොලිසිය සඳහන් කරයි. සැකකරුවන් කැකිරාව මහේස්ත්‍රාත් අධිකරණයට ඉදිරිපත් කිරීමට කටයුතු යොදා ඇත.", "URL": "https://sinhala.adaderana.lk/news.php?nid=21779", "Category": null, "Parent URL": null}