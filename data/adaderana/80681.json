{"Source": "Adaderana", "Timestamp": "November 28, 2017 04:02 pm", "Headline": "මහින්ද මහත්තයෝ ජනතාව ඔබ සමඟයි-ඒ අය වෙනුවෙන් ප්‍රකාශයක් කරන්න", "News Content": "ශ්‍රී ලංකා නිදහස් පක්ෂය සමඟ කිසිවිටෙකත් එකතු නොවන ලෙසත් එහි සභාපතිධූරය පිරිනමන්නේ නම් පමණක් ඒ පිළිබඳ සළකා බලන ලෙසත් පූජ්‍ය මුරුත්තෙට්ටුවේ ආනන්ද හිමියන් මහින්ද රාජපක්ෂ මහතාගෙන් ඉල්ලීමක් කරයි. අද(28) නාරාහේන්පිට අභයාරාමයේ පැවති මාධ්‍ය හමුවට එක්වෙමින් උන්වහන්සේ මේ බව පැවසීය. ඒකාබද්ධ විපක්ෂය ජනතාව ඉතා ඉහළින් පිළිගත් මොහොතක ජනතාව ප්‍රතික්ෂේප කළ ඇමතිකම්වලට ගිජු පිරිසක් එකතු වී අද වන විට මහින්ද රාජපක්ෂ මහතාට ශ්‍රී ලංකා නිදහස් පක්ෂය සමඟ එකතු වීමට බලපෑම් කරන බවද පැවසු ආනන්ද හිමියන් රෑ වැටුණ වලේ දවල් නොවැටෙන ලෙස ද මහින්ද රාජපක්ෂ මහතාට කියා සිටියේය. පවතින තත්ත්වයේ යථාර්ථය තේරුම් ගෙන ජනතාව වෙනුවෙන් ‍ඔවුන් නොමඟ නොයවා එකතු නොවන ලෙස ද උන්වහන්සේ රාජපක්ෂ මහතාගෙන් ඉල්ලීමක් කළේය. එමෙන්ම කිසි විටෙකත් තමා ශ්‍රී ලංකා නිදහස් පක්ෂය සමඟ එකතු නොවන බව පවසා ජනතාව ඉදිරියේ ප්‍රකාශයක් ලබා දිය යුතු බවත් පැවසු මුරුත්තෙට්ටුවේ ආනන්ද හිමියන්, ආණ්ඩුවට හේත්තු වෙන්න නොයා මන්ත්‍රීකම පරිත්‍යාග කර රට හා ජාතිය රැක ගැනීමට සුදානම් වෙන ලෙස ද ඒකාබද්ධයේ මන්ත්‍රීන්ගෙන් ඉල්ලීමක් කරයි. මහා සංඝ රතනය වශයෙන් පක්ෂයක් හෝ පුද්ගලයෙකු දිනවීමට තමාට වුවමනා නොවන බවත් පැවසූ ආනන්ද හිමියන් රට හා ජාතිය වෙනුවෙන් නිරන්තරයෙන් සටන් වදින බව ද කියා සිටයේය.", "URL": "https://sinhala.adaderana.lk/news.php?nid=80681", "Category": null, "Parent URL": null}