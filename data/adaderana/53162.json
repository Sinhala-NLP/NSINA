{"Source": "Adaderana", "Timestamp": "August 10, 2015 05:57 pm", "Headline": "අපි  දිනනවා - ගොඩගත යුතු තවත් සිරුරු තිබෙනවා", "News Content": "මෙවර මැතිවරණයේදී එජාපය බංකොළොත් වී ඇති බවත්, ගොඩගත යුතු මළ සිරුරු වෙනුවට ඔවුන්ට අදාළ නැති වෙනත් මළ සිරුරු ගොඩගනිමින් සිටින බවත්, ශ්‍රී ලංකා නිදහස් පක්ෂයේ මාධ්‍ය ප්‍රකාශක ඩිලාන් පෙරේරා මහතා පවසයි.එසේ සිදුකරනුයේ තම ඡන්ද ප්‍රමාණය වැඩි කරගැනීමට යැයි ඒ මහතා අද (10) ශ්‍රීලනිප මූලස්ථානයේ පැවැති මාධ්‍ය හමුවකදී පැවසීය.එක්සත් ජාතික පක්ෂය මැතිවරණයෙන් පසු බිහි කිරීමට යන අලූත් රට පිළිබඳව නිදහස් සන්ධානයට සැකයක් පවතින බවද ඒ මහතා කියා සිටියේය. වත්මන් ආණ්ඩුව බලයට පැමිණීමත් සමග පාතාලයේ ඉහළ සාමාජිකයන්ට සුබ කාලයක් උදාවී ඇති බවද ඔහු පෙන්වාදුන්නේය.රට වැටී ඇති අගාධයෙන් යළි ගොඩඒමට ඉදිරි මැතිවරණය උපයෝගී කරගත යුතු බවද කී ඒ මහතා වත්මන් පාලන කාලය තුළ පුද්ගල ඝාතන රැසක් සිදුවීමෙන් යහපාලනයේ තරම පෙන්නුම් කරන බවද පැවසීය.වත්මන් පාලනය යටතේ ඝාතන රැසක් සිදුව ඇතැයි සඳහන් කළ කළු පැහැති පෙට්ටියක්ද ඔහු අද මාධ්‍ය හමුවේදී පෙන්වන ලදී.එසේම මහ මැතිවරණය ගැන බුද්ධිමතුන්, විශ්ව විද්‍යාල ආචාර්යවරුන් හා නීතිඥයන් පිරිසක් වෙන වෙනම කළ සමීක්ෂණ අනුව සන්ධානය ආසන 118ක්, 114ක් හෝ 112ක් ලබාගන්නා බවට තොරතුරු ලැබී ඇතැයිද හෙතෙම කියා සිටියේය.", "URL": "https://sinhala.adaderana.lk/news.php?nid=53162", "Category": null, "Parent URL": null}