{"Source": "Adaderana", "Timestamp": "March 11, 2013 03:44 pm", "Headline": "වක්කඩෙන් අතහෝදගෙන දේශපාලනයට ආ ගොවියාගේ පුතා සලකන හැටි සැකලු!", "News Content": "වී කිලෝවක නිෂ්පාදන වියදම රුපියල් 31ක් කියන ආණ්ඩුවම ඒවා මිලදී ගැනීමට ලබාදී ඇත්තේ රුපියල් 32ක සහතික මිලක් බවත් පොළොන්නරුවේ අරලිය සහල්, නිපුණ සහල් ආදී මොල්හිමියන් වී මිලට බලපෑම් කරන බවත් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසයි. වී වෙළෙඳපොළ හා සහල් වෙළෙඳපොළ මෙහෙයවන අතරමැදියා ගොවියාගේ වී ටිකද කොල්ල කන බවත් ආණ්ඩුව නිහඬවම බලා සිටින බවත් ඔහු චෝදනා කරයි. වී මිලදී ගැනීමේ ක්‍රියාවලිය පිළිබඳව කොළඹදී අද (11) මාධ්‍ය හමුවක් පවත්වමින් නාමල් කරුණාරත්න මහතා මේ සම්බන්ධයෙන් වැඩිදු රටත් අදහස් දක්වන ලදී. එය පහත පරිදිය. මේ වනවිට වී අස්වැන්න විකුණාගත නොහැකිව වී ගොවියන් මහත් අපහසුතාවයකට පත්ව තිබෙනවා. රට පුරාම සුළු වාරිමාර්ගවල වී අස්වැන්න නෙළා අවසන් වන අතර මහා වාරිමාර්ග වී අස්වැන්න නෙළීම ආරම්භ කොට තිබෙනවා. වී මිල අධික ලෙස පහල බැහැලා. ආණ්ඩුවම කියන පරිදි වී කිලෝවක නිෂ්පාදන වියදම මේ වනවිට රු.31ක් වෙනවා. නමුත් ආණ්ඩුව සහතික කර තිඛෙන්නේ නාඩු වී කිලෝවකට 32කුත් සම්බා වී කිලෝවකට රු.35කුත් පමණයි. මේ වනවිට රටපුරා වී මිලදී ගැනීමේ මධ්‍යස්ථාන තිබෙන්නේ 82ක් පමණයි. මෙය කිසිසේත්ම ප්‍රමාණවත් සංඛ්‍යාවක් නොවෙයි. සාමාන්‍යයෙන් ශ්‍රී ලංකාවේ වී නිෂ්පාදනය වර්ෂයකට මෙ.ටො. හැටපන්ලක්ෂයක් පමණ වෙනවා. මෙයින් ආණ්ඩුව මිලදී ගන්නේ 3-4%ක පමණ වී ප්‍රමාණයක් පමණයි. ඉතිරි සියලූම වී මිලදී ගන්නේ අතරමැදියන් විසින්. ආණ්ඩුව පත්තර පිටු පුරා දැන්වීම් දැම්මට, රූපවාහිනීවල පම්පෝරි ගැහුව්වට වී මිලදී ගැනීම සම්බන්ධයෙන් තිබෙන ඇත්ත තත්ත්වය මේකයි. මේ වනවිට අනුරාධපුර, පොළොන්නරුව, අම්පාර, හම්බන්තොට යන දිස්ත්‍රික්කවල වී මිල 17 සිට 26 දක්වා විවිධ මිල ගණන් වාර්තා වෙනවා. ආණ්ඩුවේ වී මිලදී ගන්නා මධ්‍යස්ථානවලද වී මිලදී ගන්නේ විවිධ සීමාවන් යටතේ. අනුරාධපුර දිස්ත්‍රීක්කයේ මධ්‍යස්ථානවල එක් ගොවියෙකුගෙන් මිලදී ගන්නේ වී කිලෝ 2500ක් පමණයි. කුරුණෑගලදී එය කිලෝ 5000ක් වෙන අතර විවිධ දිස්ත්‍රීක්කවලදී මෙම සීමාව වෙනස් වෙනවා. සාමාන්‍යයෙන් බහුතරයක් ගොවීන් වී කිලෝ 12,000-15,000ත් අතර ප්‍රමාණයක අස්වැන්නක් ලබනවා. ඉතිරි වී ටික විකුණන්නේ කාටද? අනෙක් පැත්තෙන් ගොවියට තවත් ප්‍රශ්නයකට මුහුණ දෙන්න සිදුවෙලා. ආණ්ඩුවේ මධ්‍යස්ථානවලදී වීවල තෙත බර 14%ක් විය යුතුයි කියලා කොන්දේසියක් තියෙනවා. ගොවියා කොහොමද වී වේලාගන්නේ. ඉතිං ආණ්ඩුවේ වී මිලදී ගන්නා ස්ථානවලදී වී ප්‍රතික්ෂේප වෙනවා. ගොවියන් දවස ගානේ පෝලිමේ ඉඳලා, ලොරි කුලී ගෙවලා මධ්‍යස්ථානවලට වී ගෙනල්ලා ආපසු ගෙදර ගෙනියන්න වෙලා. ඔවුන්ට අමතරව ප්‍රවාහන ගාස්තුවකුත් ගෙවන්න සිදුවෙලා. ඒ නිසා ගොවියා ආණ්ඩුවේ වී මිලදී ගන්න මධ්‍යස්ථානවලට යන්න බයයි. ඒ නිසා මෙම ආණ්ඩුවේ 32කේ මිලට වී දෙන්නේ මුදලාලිලා පමණයි. ගොවියන්ට තමන්ගේ වී ටික විකුණාගන්න විදිහක් නැහැ. මුදලාලිලා, අතරමැදියෝ ගොවියගෙන් රු. 17ට 18ට 20ට වී අරගෙන 32කට වී විකුණනවා. දවස් දෙක තුනක් ඇතුළත රු.12ක ලාබයකුත් ලබනවා. ගොවියා රු.31ක් වී කිලෝවකට වියදම් කරලා රු 17, 18, 20ට වී කිලෝවක් විකුණනවා. මේ ගනුදෙනුවට ආණ්ඩුවේ නිලධාරීන් සම්බන්ධ වෙලා ඉන්නවා. තැරැව්කාරයන් හරහා ඔවුන් කොමිස් ලබාගන්න මේ ආකාරයේ ගනුදෙනු සිදුකරනවා. මුදලාලිලාගේ වීවලට 14% තෙත බර අදාළ නැහැ. ආණ්ඩුව ගොවියා ගැන හිතනවා නම් තෙත හිඳින යන්ත්‍ර සවි කරලා ගොවියගේ වී ටික සහතික මිලට ගන්න ඕනෑ. නමුත් ආණ්ඩුව ගොවියා ගැන හිතන්නේ නැහැ. පොළව එක්ක පොරබදලා ලබාගන්න වී ටික කොමිස්කාරයන් කොල්ලකනවා ආණ්ඩුව බලාගෙන ඉන්නවා. අපි ආණ්ඩුවට බලකරනවා තෙතබර බලන්න ලෑස්තිවෙන්න එපා කියලා. ගොවියට සාධාරණය ඉටුකිරීමට කටයුතු කරන්න කියලා අපි බලකරනවා. අනෙක් පැත්තෙන් තවත් චෝදනාවක් තිබෙනවා ආණ්ඩුවට. ආණ්ඩුව ගොවියාගේ වී ටික මිලදී ගන්නවා කියලා, පත්තරවල දැන්වීම් පළකළාට, පම්පෝරි ගැහුවට ආණ්ඩුව පෙනී ඉන්නේ අතළොස්සක් වෙච්ච නිපුණ සහල්, අරලිය සහල් වගේ අතරමැදියන් ආරක්ෂා කරන තැනකයි. මොකද අපි එහෙම කියන්නේ? මේ වනවිට ගොවීයන් පාරට බැහැලා, උද්ඝෝෂණය කරලා, පොස්ටර් ගහලා, ජනාධිපතිතුමාට ලියලා ඉල්ලා සිටින්නේ වීවල සහතික මිල රු.40/}ක් කරන්න කියලයි. එය නීතියක් බවට පත්කරන්න කියලයි. ආණ්ඩුවට ඒකට කිසිම වියදමක් යන්නේ නැහැ. පාර්ලිමේන්තුවේ බහුතරයෙන් සම්මත කර ගත හැකියි. නමුත් ආණ්ඩුව ඒක කරන්නේ නැහැ. සහතික මිල පාර්ලිමේන්තුවේදී නීතිගත කළොත් ගොවියාට තමන්ගේ වී ටික තුට්ටු දෙකට දෙන්න වෙන්නේ නැහැ. අතරමැදියට වී අඩු මිලට ගන්න බැරි තත්ත්වයක් උදාවෙනවා. එවිට රටේ නීතියක් නිසා ගොවියට සහතික මිලට වී ගත්තේ නැත්නම් අධිකරණ ක්‍රියාමාර්ගවලට යන්න පුළුවන්. වක්කඩෙන් අතහෝදගෙන දේශපාලනයට ආ ගොවියෙකුගේ පුතෙක් විදිහට ගොවියන්ට මේ විදියට සලකන්නේ මොකද කියලා අපිට තේරෙන්නේ නැහැ. වී වෙළෙඳපොළ, සහල් වෙළෙඳපොළ මෙහෙයවන අතරමැදියා ගොවියාගේ වී ටික මංකොල්ල කනකල් බලාගෙන ඉන්නේ මොකද? ගොවි ජනතාව සූරාකෑමේ අයිතිය අතරමැදියට ලබා දීලා තිබෙනවා. ආණ්ඩුව ගොවියා වෙනුවෙන් පෙනී ඉන්නේ නැහැ. අපි ආණ්ඩුවට බලකරනවා ලබන පාර්ලිමේන්තු සැසිවාරයේදී මෙය පාර්ලිමේන්තුවට ගේන්න කියලා. පසුගිය වසරේ කන්න දෙකක් බැටකාපු ගොවියට ආණ්ඩුව සලකන්නේ මේ විදිහටයි. මේ විදියට ගොවියාගේ වී ටික මංකොල්ල කන්න ඉඩ දෙන්නේ නැහැ. රට පුරා ගොවි ජනතාව බද්ද කරගෙන දැවැන්ත උද්ඝෝෂණ ක්‍රියාමාර්ගයක් දියත් කරනවා. එවිට වී ගිනි තිබ්බා කියලා, ටයර් ගිනි තිබ්බා කියලා, මාර්ග වසා දැමුණා කියලා ගොවීන්ට චෝදනා කරන්න එපා කියලත් අපි ආණ්ඩුවට බලකරනවා. මාධ්‍යවේදීන් අසන ලද ප්‍රශ්නවලට පිළිතුරු දෙමින්.... 1987දී ගොඩනගන ලද ගොවි විශ්‍රාම වැටුප ගොවීන්ගේ දායක මුදල් හරහා තමයි ගොඩනගලා තිබෙන්නේ. මාවිල්ආරු වගා වන්දි හොරකම් කරපු ආණ්ඩුවේ එස්.එම්. චන්ද්‍රසේන අමාත්‍යවරයා කියා තිබුණා ගොවි විශ්‍රාම අරමුදල සූන්‍ය වෙලා කියලා. හිතාගන්න පුළුවන් මොකක්ද වෙලා තියෙන්නේ කියලා. ආණ්ඩුව මේකට වගකිව යුතුයි. 2011 නොවැම්බර් මස සිට ගොවීන්ට විශ්‍රාම වැටුප නැහැ. ඒ වනවිට 92000ක් විශ්‍රාම වැටුප ලබමින් සිටියා. 30,000ක් විශ්‍රාම ලැබීමට සුදුසුකම් ලබලා තිබෙනවා. මේ ආණ්ඩුව ලක්ෂ 10ක් පමණ වන විශ්‍රාම අරමුදලට දායක වූ ගොවීන්ගේ මානව හිමිකම් උල්ලංඝණය කර තිබෙනවා. ඒ නිසා ඊට එරෙහිව ලබන සතිය තුළදී මානව හිමිකම් කොමිසමට මේ පිළිබඳ පැමිණිලි කරනවා. ඒ වගේම සියලූම ගොවි දිස්ත්‍රීක්කවල උසාවිවලට නඩුවක් ගොනු කිරීමට බලාපොරොත්තු වෙනවා. පොළොන්නරුවේ අරලිය සහල්, නිපුණ සහල් ආදී මොල්හිමියන් තමයි වී මිලට බලපෑම් කරන්නේ. ආණ්ඩුවේ ප්‍රබල ඇමතිවරයෙකුගේ සහෝදරයෙක් තමයි ඒ වෙනුවෙන් පෙනී ඉන්නේ. අනෙක් පැත්තෙන් මෛත්‍රීපාල ඇමතිවරයා පසුගිය දවසක කියා සිටියා තමන්ට මර්ණීය තර්ජන තිඛෙනවා. මරණ බය දැනෙනවා කියලා. නමුත් ඒ විදියට බලපෑම් කරන්නේ කවුද කියලා ඔහු කියා තිබුණේ නැහැ. නමුත් හොඳටම පැහැදිළියි ඔහුට අභියෝග කරන්නේ රාජපක්ෂවරු කියලා. ශ්‍රීලනිපයේ ප්‍රධාන ලේකම්වරයාට මේ විදියට බලපෑම් තිබෙනවා නම් පොළොන්නරුවේ අසරණ ගොවියන් ගැන කවර කතාද? අනෙක් මේ දිනවල ආණ්ඩුවේ විවිධ පාර්ශව අතර විවිද කැපිලි කෙටිලි තිබෙනවා. අගමැතිකම ගැන ගහමරා ගන්නවා. ගොවියන්ගේ ප්‍රශ්න ගැන හිතන්න ආණ්ඩුවට කොහොද වෙලාවක් තිබෙන්නේ. ඒ වගේම තමයි ගොවි දිස්ත්‍රික්කවල ගොවි ජනතාවගේ ජීවිත ගෙවෙන්නේ වස විස සමගයි. රසායනික පොහොර නිසා වැව්වල ජලය ආසනික්වලින් පිරිලා. ගොවියන් කන්නේ, බොන්නේ, නාන්නේ වස විෂ. ඔවුන්ගේ ජීවිත පරඩැල් වෙලා තිබෙන්නේ. අනුරාධපුරයේ ජනතාවගෙන් දහයෙන් එක් අයෙක් වකුගඩු රෝගියෙක්. දරුවන් විශාල ලෙස ලෙඩ රෝගවලට ගොදුරුවෙලා. අනෙක් පැත්තෙන් බීජටික, රසායනික පොහොර ටික සියල්ල බහුජාතික සමාගම්වලින් අපිට එවනවා. ඒ සමග වල් පැළෑටි, රෝග කාරක ලංකාවට එවනවා. ඒවට හරියන ඖෂධ ටිකත් අන්තිමට එවනවා. බීජ, වතුර, ඉඩම් සියල්ල අධිරාජ්‍යවාදීන් අත්පත්කරගෙන හමාරයි. අන්තිමට අපේ ගොවියන් වහල් ශ්‍රමිකයින් බවට පත්කරගෙන. 60%ක් ගොවි ජනතාව අසාධාරණයට පත්කරලා ආණ්ඩුවට තවත් වැජඹෙන්න බැහැ... සමස්ත ලංකා ගොවිජන සම්මේලනයේ උප ලේකම් ටී.බී. සරත් මහතා එහිදී දැක්වු අදහස්. ආණ්ඩුව ගැසට් කරන ලද වී මිලදී ගැනීමේ මධ්‍යස්ථාන ලේඛනයට අනුව පොළොන්නරුව දිස්ත්‍රික්කයේ එක වී මිලදී ගැනීමේ මධ්‍යස්ථානයක්වත් නැහැ. වී නිෂ්පාදනයට විශාල දායකත්වයක් දක්වන ගොවි දිස්ත්‍රීක්කයක් වූ පොළොන්නරුවට වී මිලදී ගන්න ආණ්ඩුවේ මධ්‍යස්ථානයක් නැහැ. එයින්ම පේනවා ආණ්ඩුවේ වී මිලදී ගැනීමේ ප්‍රෝඩාව මොකක්ද කියලා. පරාක්‍රම රජතුමාගේ වී නිෂ්පාදනාගාරය වූ පොළොන්නරුවට ආණ්ඩුව සලකන්නේ මෙහෙමයි. පසුගිය පළාත් සභා මැතිවරණයේදී ජනාධිපතිවරයා පොරොන්දුවුණු කිසිවක් මේ වනවිට ඉෂ්ට කරලා නැහැ. ගොවියන් උකස් කරපු රත්තරං බඩු ටික තවමත් උකස් මධ්‍යස්ථානවල. ගොවියන්ගේ වගාහානිවල තවමත් ශතයක් ගෙවලා නැහැ. දිගටම මේ ආණ්ඩුව කළේ ගොවියන් රවටන එක පමණයි. මේ වනවිට පොළොන්නරුවේ මෝල්වල 70%ක පමණ තෙත හිඳින යන්ත්‍ර සවිකරලා. වී මෝල්හිමියන් පමණයි සහතික මිලට වී විකුණන්නේ. ගොවියන්ගේ නොදැනුවත්කම පාවිච්චි කරලා අතරමැදියන් 20-22ට වී මිලදී ගන්නවා. පසුගිය වසරේ යල කන්නයේ නියඟය නිසා වගා හානි වුණා. මහ කන්නයේ වැස්සෙන් වගා හානි වුණා. ආණ්ඩුව කියනවා ස්වභාවධර්මයේ ක්‍රියාවලට අපි වගකිව යුතු නැහැ කියලා. ආණ්ඩුව පහුගිය කාලයේ සිදුකරපු පරිසර හානිවල ප්‍රතිඵල දැන් භුක්ති විඳින්න සිදුවෙලා. වායුගෝලයේ තිබිය යුතු පී.පී.එම්. 280-290ක් විය යුතු කාබන්ඩයොක්සයිඩ් ප්‍රතිශතය පී.පී.එම්.390ක් පමණ වෙලා. රටෙන් 14%ක් විය යුතු වනාන්තර ප්‍රමාණය 8%ක් දක්වා එළිකරලා. පාලකයින්ගේ අදූරදර්ශී පාලනය නිසා පරිසරය විනාශ වෙලා. කාලගුණය විකෘති වෙලා තිබෙනවා. සංවහන, මොස්ම් ක්‍රියාවලිය සම්පූර්ණයෙන් වෙනස් වෙලා. වික්ටෝරියා, රන්දෙණිගල ජලාශ 30-35%ක් මඩවලින් පිරිලා ගිහින්. කන්ද උඩරට කරපු විනාශය නිසා ජලාශ ගොඩවෙමින් තිබෙනවා. සුදු අධිරාජ්‍යවාදීන්ගේ පාලනය තුළත් වත්මන් පාලනය තුළත් කෘෂිකර්මාන්තය සම්පූර්ණයෙන්ම විනාශ වෙලා ගිහින්. ඒ නිසා මේ සඳහා කෙටිකාලීන විසඳුම් වගේම දීර්ඝකාලීන විසඳුම් සොයාගත යුතුයි. දීර්ඝකාලීනව මේ සමාජ ක්‍රමයෙන් කෘෂිකර්මාන්තයේ ගැටලූවලට විසඳුම් ලැඛෙන්නේ නැහැ. එනිසා සැලසුම් සහගත කෘෂිකර්මාන්තයක් සඳහා යහපත් පරිසරයක්, සැලසුම් සහගත වාරිමාර්ග පද්ධතියක්, සැලසුම් සහගත බීජ නිෂ්පාදනයක්, නිෂ්පාදන කල් තබාගැනීමේ ක්‍රමවේදයන් ගොවියට සාධාරණ මිලක් ලබාගත හැකි සමාජ පරිවර්තනයක් සඳහා පෙළ ගැසිය යුතුයි. මේ රටේ 60%ක් ගොවි ජනතාව ජීවත් වනවා. ගොවි ජනතාවට සාධාරණයක් ඉටු නොවුණහොත් මේ පාලකයින්ට සදාකල් පාලනයක් ගෙනයන්න බැහැ. 60%ක් වූ ගොවි ජනතාව සමඟ මේ අසාධාරණයන්ට එරෙහි සමස්ත ලංකා ගොවිජන සම්මේලනය පාරට බහිනවා.", "URL": "https://sinhala.adaderana.lk/news.php?nid=32318", "Category": null, "Parent URL": null}