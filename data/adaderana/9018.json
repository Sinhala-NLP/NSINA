{"Source": "Adaderana", "Timestamp": "June 15, 2010 01:05 pm", "Headline": "නීතිය හරස් නොවුණොත් ෆොන්සේකාට ගැටලුවක් නෑ", "News Content": "නීතිමය ප්‍රතිපාදන සලසා ගන්නේනම් හා නීතියෙන් බාධාවක් නැතිනම් ජෙනරාල් සරත් ෆොන්සේකා මහතාට පොදුරාජ්‍ය මණ්ඩලයීය පාර්ලිමේන්තු සංගමයේ සමුළුවට සහභාගී වීමට විදෙස්ගත විය හැකි බව ජනමාධ්‍ය අමාත්‍ය කෙහෙළිය රඹුක්වැල්ල මහතා පවසයි. පාර්ලිමේන්තු අනුමැතිය ලැබුණද ෆොන්සේකා මහතා තාමත් ඇප දී නොමැති සැකකරුවෙක් බව අමතක නොකළ යුතු බව ද හෙතෙම කියා සිටියේ අද පැවති මාධ්‍ය හමුවකට සහභාගී වෙමිනි. පොදුරාජ්‍ය මණ්ඩලයීය පාර්ලිමේන්තු සංගමයේ සමුළුවට සහභාගී වීමට ශ්‍රී ලංකාවෙන් ද පාර්ලිමේන්තු මන්ත්‍රීවරුන් සිව් දෙනෙකුට අවස්ථාව හිමිවන අතර එයින් ‍ප්‍රජාතන්ත්‍රවාදී ජාතික සන්ධානයේ නායක ජෙනරාල් සරත් ෆොන්සේකා මහතා ගේ නම ද යෝජනා වී ඒ සඳහා පාර්ලිමේන්තු අනුමැතිය හිමිවී ඇත. ජෙනරාල් ෆොන්සේකා සමග මෙම සමුළුවට සහභාගී වීමට එ.ජා.ප පාර්ලිමේන්තු මන්ත්‍රී අර්ල් ගුණසේකර මහතාගේ නම ද විපක්ෂයෙන් යෝජනා වී ඇති අතර ආණ්ඩු පක්ෂයෙන් සහභාගී වන්නේ කවුරුන්ද යන්න පිළිබඳ මෙතෙක් තීරණයක් ගෙන නැත. 56 වන පොදුරාජ්‍ය මණ්ඩලයීය පාර්ලිමේන්තු සංගමයේ සමුළුව මෙවර පැවැත්වෙනු ඇත්තේ කෙන්යාවේදීය.", "URL": "https://sinhala.adaderana.lk/news.php?nid=9018", "Category": null, "Parent URL": null}