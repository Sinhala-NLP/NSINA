{"Source": "Adaderana", "Timestamp": "February 8, 2018 02:12 pm", "Headline": "සමහර ව්‍යාපාරිකයන්ගේ  වැඩ නිසා කළකිරෙන සංචාරකයෝ ", "News Content": "පුරා විද්‍යාත්මක වටිනාකම් සහිත භාණ්ඩ සහ මෙරටට ආවේණික ශාක සහ සත්ව කොටස් විදේශිකයින් විසින් ගුවන්තොටුපල හරහා රැගෙන යාමට උත්සාහ කිරීමේ සිදුවීම් දෛනිකව වාර්තා වන බව රේගු දෙපාර්තමේන්තුව පවසයි. වැඩබලන රේගු මාධ්‍ය ප්‍රකාශක විපුල මිනුවන්පිටිය මහතා පවසන්නේ එවැනි භාණ්ඩ රැගෙන යාම නීතිවිරෝධි බව දැන දැනත් මෙරට ව්‍යාපාරිකයින් විසින් සංචාරකයින්ට එම භාණ්ඩ අළෙවි කරන බවයි. ගුවන්තොටුපළ හරහා රැගෙන යාමේ දී එම භාණ්ඩ රේගු නිලධාරීන් භාරයට ගැනීම හේතුවෙන් විදෙස් සංචාරකයින් කළකිරීමට පත් වන බවද විපුල මිනුවන්පිටිය මහතා පෙන්වා දෙයි. මෙම තත්වය තුළ පුරා විද්‍යාත්මක වටිනාකමකින් යුතු භාණ්ඩ හා මෙරටට ආවේණික ශාක හා සත්ව කොටස් සංචාරකයින්ට අළෙවි කිරීමේ කටයුතුවලින් ව්‍යාපාරිකයින් වැලකී සිටිය යුතු බව වැඩබලන රේගු මාධ්‍ය ප්‍රකාශක විපුල මිනුවන්පිටිය මහතා පවසයි.", "URL": "https://sinhala.adaderana.lk/news.php?nid=84118", "Category": null, "Parent URL": null}