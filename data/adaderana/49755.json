{"Source": "Adaderana", "Timestamp": "March 5, 2015 01:43 pm", "Headline": "මත් ලෝලීන් පුනරුත්ථාපනය කිරීමේ නීතිමය තත්ත්වය සෙවීමට කමිටුවක්", "News Content": "මත්ද්‍රව්‍ය භාවිත කිරීම හේතුවෙන් රක්ෂිත බන්ධනාගාර ගත වන සැකකරුවන් පුනරුත්ථාපනය කිරීමේ නීතිමය තත්ත්වය පිළිබඳව සොයා බැලීම සඳහා විශේෂ කමිටුවක් පත්කර තිබේ.මත්ද්‍රව්‍ය නිවාරණ මෙහෙයුම් කමිටු සාමාජික පාර්ලිමේන්තු මන්ත්‍රී පුජ්‍ය අතුරලියේ රතන හිමියන් විසින් සිදුකරන ලද ඉල්ලීමකට අනුව අධිකරණ හා කම්කරු සබඳතා අමාත්‍ය විජයදාස රාජපක්ෂ මහතා විසින් මෙම කමිටුව පත්කර ඇත.රජයේ අතිරේක සොලිසිටර් ජනරාල් සරත් ජයලාල් මහතා එම කමිටුවේ ප්‍රධානත්වය දරන බව අධිකරණ හා කම්කරු සබඳතා අමාත්‍යංශය සඳහන් කළේය.එම කමිටුවේ සෙසු සාමාජිකයින් ලෙස බන්ධානාගාර කොමසාරිස් ජනරාල් රෝහණ පුෂ්පකුමාර, අන්තරයාක ඖෂධ පාලක මණ්ඩලයේ අධ්‍යක්ෂ කේ.ගමගේ සහ පුනරුත්ථාපන කොමසාරිස් ජනරාල්, මේජර් ජනරාල් විජේතිලක යන මහත්වරු කටයුතු කරති. මත්ද්‍රව්‍ය භාවිත කිරීම හේතුවෙන් රක්ෂිත බන්ධනාගාර ගත වන සැකකරුවන් පුනරුත්ථාපනය කිරීමේ නීතිමය තත්ත්වය පිළිබඳව සොයා බලා සති දෙකක් ඇතුළත වාර්තාවක් ලබා දෙන ලෙස අදාළ කමිටුවට දැනුම් දී ඇති බව සඳහන්ය.", "URL": "https://sinhala.adaderana.lk/news.php?nid=49755", "Category": null, "Parent URL": null}