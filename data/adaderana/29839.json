{"Source": "Adaderana", "Timestamp": "December 10, 2012 09:03 am", "Headline": " ජාතික සෞඛ්‍ය සතිය ඇරඹෙයි", "News Content": "ජාතික සෞඛ්‍ය සතිය සාර්ථක කරගැනීම සඳහා පක්ෂ විපක්ෂ නියෝජිතයින් සියලු දෙනාගේ සහය බලාපොරොත්තු වන බව සෞඛ්‍ය අමාත්‍ය ‍මෛත්‍රිපාල සිරිසේන මහතා පවසයි. ජාතික සෞඛ්‍ය සතිය අද දිනයේ සිට ලබන 17 වන දින දක්වා ක්‍රියාත්මක වේ. මෙම සතිය තුළ සෞඛ්‍ය සේවා ආයතනවල සේවා සැපයීමේ ක්‍රමවේද අධ්‍යයනය කිරීම, ග්‍රාමීය සෞඛ්‍ය කමිටු, රෝහල් කමිටු, සේවක උපදේශක සභා බලගැන්වීම, රෝගී සත්කාර සේවා වඩා හිතකර ආකාරයට සැකසීම යනාදී වැඩකටයුතු රැසක් සිදුකිරීමට නියමිතය. ජාතික සෞඛ්‍ය සතිය සාර්ථක කරගැනීම සඳහා සහය පළ කරන ලෙස සියලුම මැති ඇමතිවරුන්ගෙන් සෞඛ්‍ය අමාත්‍ය මෛත්‍රීපාල සිරිසේන මහතා ඉල්ලීමක් කර තිබේ. විශේෂයෙන් අද දිනය තුළ ආණ්ඩු පක්ෂයේ හා විපක්ෂයේ මැති ඇමතිවරුන් මෙන්ම පළාත් පාලන නියෝජිතයින් ද තම ප්‍රදේශවල ඇති රෝහල් හා සෞඛ්‍ය ආයතන මගින් ලබාදෙන සේවා පිළිබඳව නිරීක්ෂණය කර අදහස් හා යෝජනා පිළිබඳ වාර්තාවක් ලබා දෙන ලෙස අමාත්‍යවරයා ඉල්ලීමක් කරයි.‍", "URL": "https://sinhala.adaderana.lk/news.php?nid=29839", "Category": null, "Parent URL": null}