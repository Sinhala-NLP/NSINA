{"Source": "Adaderana", "Timestamp": "December 6, 2011 07:11 pm", "Headline": "හයිකෝප් නඩුව 9 දාට අංක 1 ට මාරුවෙයි", "News Content": "හයිකෝප් මූල්‍ය වංචා සම්බන්ධයෙන් හිටපු යුද හමුදාපති සරත් ෆොන්සේකා මහතාට එරෙහිව ගොනු කළ පැමිණිල්ලේ විභාග කටයුතු මේ මස 9 වැනිදා දක්වා කල් තැබීමට කොළඹ මහාධිකරණය අද තීන්දු කර තිබේ. අදාළ නඩුව අද කැඳවූ අවස්ථාවේදී විනිසුරු සුනිල් රාජපක්ෂ මහතා පැමිණිල්ලේ සහ විත්තියේ නීතිඥයින්ගෙන් විමසා සිටියේ මෙම නඩුව ඉදිරියේදී අංක 01 මහාධිකරණ ශාලාවේ විභාග කිරීම සම්බන්ධයෙන් කිසිවෙකුගේ හෝ විරෝධයක් ඇත්ද යන්නයි. ඒ පිළිබඳ දෙපාර්ශවයේ නීතිඥවරුන් අධිකරණය හමුවේ කරුණු දක්වමින් සඳහන් කර ඇත්තේ ඊට කිසිදු විරෝධයක් නොමැති බවයි. ඒ අනුව එළඹෙන 09 වන දින විනිසුරු සුනිල් රාජපක්ෂ මහතා ඉදිරියේ අංක 01 මහාධිකරණ ශාලාවේ දී මෙම නඩුව විභාග කිරීමට කටයුතු කරන බවට තීන්දු වී තිබේ. යුද හමුදාවට ආම්පන්න මිලදී ගැනීමේදී අක්‍රමිකතා සිදුවූ බවට හිටපු යුද හමුදාපති සරත් ෆොන්සේකා මහතාට එරෙහිව නීතිපතිවරයා විසින් මෙම නඩුව ගොනුකර ඇත.", "URL": "https://sinhala.adaderana.lk/news.php?nid=20505", "Category": null, "Parent URL": null}