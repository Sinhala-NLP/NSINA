{"Source": "Adaderana", "Timestamp": "July 26, 2018 02:19 pm", "Headline": "කටුනායක ගුවන්තොටුපළේ කොටසක් ලබන සතියේ පෞද්ගලීකරණය කරනවා", "News Content": "වත්මන් ආණ්ඩුව බලයට පත් වු දා සිට රටේ ජාතික සම්පත් ක්‍රමාණුකුලව විදේශ රටවලට විකිණීමේ ක්‍රියාවලියක නියුතුව සිටින බවට ඒකාබද්ධ විපක්ෂය චෝදනා කරයි. අද (26) කොළඹ කැදවා තිබු මාධ්‍ය හමුවක් අමතමින් ඒකාබද්ධ විපක්ෂයේ පාර්ලිමේන්තු මන්ත්‍රී ඩි. වී චානක මහතා මේ බව පැවසීය. රටේ තිබේන ණය බර අඩු කර ගැනීම සඳහා මෙලෙස ජාතික සම්පත් විකිනිමට සිදු වි ඇති බවට ආණ්ඩුව පිළිතුරු සැපයුවද ඊයේ (26) දිනයේ කැබිනට් ප්‍රකාශ අමාත්‍ය රාජිත සේනාරත්න මහතා කළ ප්‍රකාශයෙන් එය අසත්‍ය බව හෙළි වු බව ද මන්ත්‍රීවරයා පැවසීය. මත්තල ගුවන්තොටුපළ ඉන්දියාවටත් හම්බන්තොට වරාය චීනයටත් ලබා දුන්නේ එම රටවල් මිත්‍රව තබා ගැනිමට බව රාජිත සේනාරත්න අමාත්‍යවරයාම පිළිගත් බව මන්ත්‍රීවරයා ප්‍රකාශ කළේය. විදේශ රටවල් එරේහිව විවිධ මත ප්‍රකාශ කරමින් එම රටවල් අමනාපකර ගැනීම වත්මන් ආණ්ඩුව තමන් විසින්ම කර ගත් අනුවන ක්‍රියා බවද ඔහු එහිදි වැඩිදුරටත් පැවසීය. මේ වන විට කටුණායක ගුවන්තොටුපළ ද පෞද්ගලිකරණය කිරිමටද ආණ්ඩුව සැලසුම් කර ඇති අතර එය ලබන සතිය වන විට ආරම්භ කරන බව මන්ත්‍රීවරයා එහිදී ප්‍රකාශ කළේය. මෙම මාධ්‍ය හමුවට එක්ව සිටි පාර්ලිමේන්තු මන්ත්‍රී පියල් නිශාන්ත මහතාද අදහස් ප්‍රකාශ කළේය.", "URL": "https://sinhala.adaderana.lk/news.php?nid=93252", "Category": null, "Parent URL": null}