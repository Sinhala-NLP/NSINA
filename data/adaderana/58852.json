{"Source": "Adaderana", "Timestamp": "April 2, 2016 01:15 pm", "Headline": "පෞද්ගලික රෝහල්වල ඖෂධ ලබාදීම-රෝගී සත්කාර නියාමනය කරයි", "News Content": "රජය විසින් සම්මත කළ ඖෂධ ප්‍රතිපත්තියට අනුව දිවයිනපුරා පිහිටි සියලු පෞද්ගලික රෝහල්වල ඖෂධ ලබාදීම සහ රෝගී සත්කාර සේවා විධිමත් අයුරින් නියාමනය කරන ලෙස සෞඛ්‍ය අමාත්‍ය රාජිත සේනාරත්න මහතා අමාත්‍යාංශ නිලධාරීන්ට උපදෙස් ලබා දී තිබේ.මේ අනුව පෞද්ගලික රෝහල්වල සිදුවන සියලුම රෝගී සත්කාරක සේවා සෞඛ්‍ය අමාත්‍යාංශය විසින් නියාමනය කරනු ඇත. වෛද්‍ය සේවා, ශල්‍යකර්ම, ඖෂධ ලබාදීම, වෛද්‍යවරයෙකු රෝගියෙකු බැලීම සඳහා වැය කරන කාලය, සැත්කම් ගාස්තු යන කරුණු පිළිබඳව මෙහිදි වැඩි වශයෙන් අවධානය යොමුකිරීමට නියමිතය.නියාමන කටයුතු සිදුකරන ආකාරය පිළිබඳව නව චක්‍රලේඛයක් සියලුම පෞද්ගලික රෝහල් සහ වෛද්‍ය ආයතන වෙත ලබාදීමට කටයුතු කෙරෙන අතර එම කටයුතු සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා විසින් සිදුකරනු ලබයි. මෙම කටයුතුවලට අමතරව සියලුම පෞද්ගලික රෝහල් රෝගියෙකු වෙත සවිස්තාරත්මක බිල්පතක් නිකුත් කිරීම ද අනිවාර්යය කර තිබේ.නව චක්‍රලේඛය නිකුත් කිරීමෙන් අනතුරුව ඊට අදාළව පෞද්ගලික රෝහල් කටයුතු කරන්නේ ද යන්න පිළිබඳව සොයාබැලීම සඳහා සෞඛ්‍ය අමාත්‍යාංශයේ හදිසි වැටලීම් ඒකකය ක්‍රියාත්මක වන අතර ඊට අදාළ මානව සම්පත් සහ ප්‍රවාහන පහසුකම් කඩිනමින් ලබාදෙන ලෙස සෞඛ්‍ය අමාත්‍යවරයා සෞඛ්‍ය ලේකම් අනුර ජයවික්‍රම මහතාට දැනුම් දී තිබේ.මේ අතර හදිසි වැටලීම් ඒකකයේ නිලධාරීන් විසින් වැටලීමක් සිදුකිරීමෙන් පසු කිසියම් පෞද්ගලික රෝහලක් නීති විරෝධීව කටයුතු කර ඇති බවට අනාවරණය වුවහොත් ඒ වෙනුවෙන් දේශපාලනඥයින් පෙනී සිටීම තමන් අනුමත නොකරන බව සෞඛ්‍ය අමාත්‍ය රාජිත සේනාරත්න මහතා පවසා ඇත.", "URL": "https://sinhala.adaderana.lk/news.php?nid=58852", "Category": null, "Parent URL": null}