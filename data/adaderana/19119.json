{"Source": "Adaderana", "Timestamp": "October 3, 2011 05:01 pm", "Headline": "මෙවර අයවැයෙන් සෞඛ්‍ය ක්ෂේත්‍රයට විශාල මුදලක් වෙන්කරනවා", "News Content": "වකුගඩු ආශ්‍රිතව වැළ‍ඳෙන රෝග සඳහා ප්‍රතිකාර කිරීමට රජය අවශ්‍ය සියලු පහසුකම් ලබා දෙන බව ජනාධිපති මහින්ද රාජපක්ෂ මහතා පවසයි. මහනුවර ශික්ෂණ රෝහලේ නීරීක්ෂණ චාරිකාවකට එක් වෙමින් ජනාධිපතිවරයා වකුගඩු රෝග සම්බන්ධයෙන් පර්යේෂණ පැවැත්වීම සඳහා පියවර ගන්නා බවට අදාළ නිලධාරීන් දැනුවත් කර තිබේ. මෙවර අයවැයෙන් ද සෞඛ්‍ය ‍ක්ෂේත්‍රය සඳහා විශාල මුදලක් වෙන් කරන බවද ජනාධිපති මහින්ද රාජපක්ෂ මහතා එහිදී කියා සිටියේය. ජාතික සෞඛ්‍ය සතිය ආරම්භ කරමින් මහනුවර රෝහලේ පැවති උත්සවයකට ද අද ජනාධිපතිවරයා සහභාගී වී තිබේ. එහි දී සෞඛ්‍ය අමාත්‍යාංශය විසින් මුද්‍රණය කළ සෞඛ්‍ය පුවත්පතේ මුල් පිටපත සෞඛ්‍ය අමාත්‍යවරයා විසින් ජනාධිපතිවරයා වෙත පිළිගන්වනු ලැබු බව අද දෙරණ වාර්තාකරු සඳහන් කරයි. මේ අතර ජාතික සෞඛ්‍ය සතිය වෙනුවෙන් බදුල්ල මහරෝහලේ දී ද හිටපු සෞඛ්‍ය අමාත්‍ය නිමල් සිරිපාල ද සිල්වා මහතාගේ ප්‍රධානත්වයෙන් උත්සවයක් සංවිධානය කර තිබුණි.", "URL": "https://sinhala.adaderana.lk/news.php?nid=19119", "Category": null, "Parent URL": null}