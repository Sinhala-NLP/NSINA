{"Source": "Adaderana", "Timestamp": "June 30, 2012 01:04 pm", "Headline": "බදුල්ලේ රක්ෂිතවල ගිනිගැනීම් කිහිපයක්", "News Content": "බදුල්ල දිස්ත්‍රික්කයේ ස්ථාන කිහිපයක රක්ෂිත ප්‍රදේශවල අද(30) දිනයේත් ගිනිගැනීම් වාර්තා වේ. පවතින වියළි කාලගුණයත් සමග ගිනි මැඩ පැවැත්වීම අපහසු වී ඇති බව ආපදා කළමනාකරණ මධ්‍යස්ථානය සඳහන් කරයි. බදුල්ල දිස්ත්‍රික්කයේ අවම වශයෙන් දිනකට එක් ගිනිගැනීමක් හෝ වාර්තා වන බව ඒ සම්බන්ධයෙන් අදහස් දැක්වූ ආපදා කළමනාකරණ මධ්‍යස්ථානයේ බදුල්ල දිස්ත්‍රික් සහකාර අධ්‍යක්ෂ ඊ.එම්.එල්.යූ කුමාර මහතා ප්‍රකාශ කළේය. දිගින් දිගටම මෙවැනි ගිනි තැබීම් වාර්තාවුවහොත් වසර අවසානය වනවිට ලැබිය හැකි දැඩි වර්ෂාපතනයන්හිදී දරුණු නායයෑමේ තත්ත්වයන්ට මුහුණදීමට සිදුවනු ඇති බව ජනතාවට අනතුරු අඟවන බව ද ඒ මහතා පැවසීය. එමනිසා මෙවැනි ගිනි තැබීම් වහා නවත්වන ලෙසත්, මෙම තත්ත්වය වළක්වාගැනීමට කටයුතු කරන ලෙසත් ජනතාවගෙන් ඉල්ලා සිටින බව ද හෙතෙම වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=25432", "Category": null, "Parent URL": null}