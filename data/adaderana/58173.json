{"Source": "Adaderana", "Timestamp": "March 13, 2016 03:13 pm", "Headline": "ඉන්දීය ධීවරයින් නිදහස් කරගන්න පියවර ගන්නවා", "News Content": "ශ්‍රී ලංකා නාවික හමුදාව විසින් අත්අඩංගුවට ගත් ඉන්දීය ධීවරයින් නිදහස් කරගැනීමට අවශ්‍ය පියවර ගනිමින් සිටින බව ඉන්දීය ප්‍රවාහන සහ නාවික රාජ්‍ය අමාත්‍ය පොන් රාධක්‍රිෂ්ණන් පවසයි. තූත්තුකුඩි ප්‍රදේශයේ ධීවර කටයුතු සඳහා පිටත්ව ගොස් සිටිය දී මුහුදු සීමා උල්ලංඝණය කිරීමේ චෝදනා මත ශ්‍රී ලංකා නාවික හමුදාවේ අත්අඩංගුවට පත් වු ධීවරයින් 20 දෙනා නිදහස් කරගැනීම සම්බන්ධයෙන් පළමුව අවධානය යොමුව ඇති බව ඔහු සඳහන් කළේය. ධීවරයින් ආරක්ෂා කිරීමට සහ ඔවුන්ගේ අවශ්‍යතා සම්බන්ධයෙන් රජය නිරන්තර අවධානයෙන් පසුවන බව පොන් රාධක්‍රිෂ්ණන් අමාත්‍යවරයා පෙන්වා දෙයි. මුහුදු සීමා උල්ලංඝණය කිරීම හේතුවෙන් ශ්‍රී ලංකා අත්අඩංගුවේ පසුවන ධීවරයින් නිදහස් කරගැනීමට ද රජය අවස්ථා ගණනාවකදී කටයුතු කර ඇති බව ඔහු පවසයි. මේ වන විට එලෙස මුහුදු සීමා උල්ලංඝණය කර ශ්‍රී ලංකා අත්අඩංගුවට පත් වු ඉන්දීය ධීවරයින් 1500ක පමණ පිරිසක් බේරා ගැනීමට ඉන්දීය රජය කටයුතු කර ඇති බව පොන් රාධක්‍රිෂ්ණන් අමාත්‍යවරයා වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=58173", "Category": null, "Parent URL": null}