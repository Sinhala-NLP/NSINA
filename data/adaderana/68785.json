{"Source": "Adaderana", "Timestamp": "January 29, 2017 12:09 pm", "Headline": " සේවකයාට දිවි අහිමි වෙයි-බෝගල පතල තාවකාලිකව වැසෙයි", "News Content": "බෝගල පතලේ සේවකයෙකු මියයාමත් සමග බෝගල පතල තාවකාලිකව වසා දමා තිබේ.පස් කණ්ඩියක් කඩා වැටීමෙන් මෙලෙස පතල තුළ සිටි සේවකයෙකු මිය ගොස් ඇති බව වාර්තා වෙයි.බෝගල පතලේ ප‍්‍රධාන විධායක නිලධාරී අමිල ජයසිංහ සඳහන් කළේ පතල තුළ තවත් පස් කණ්ඩි කඩා වැටීමේ අවදානමක් පවතින බැවින් පතල තාවකාලිකව වසා දැමීමට තීරණය කළ බවයි.ඊයේ(28) රාත‍්‍රී රාජකාරී සේවා මුරයේ සිටි සේවකයෙකු මෙලෙස පස් කණ්ඩියකට යටවී තිබේ. මේ පිළිබඳව අද දෙරණ කළ විමසීමකදී පිංදෙනිය පොලීසිය පැවසුවේ අනෙක් සේවකයින් විසින් අදාළ සේවකයා බේරාගෙන කරවනැල්ල මූලික රෝහලට ඇතුළත් කර ඇති අතර වැඩිදුර ප‍්‍රතිකාර සඳහා ඔහු කොළඹ ජාතික රෝහලට රැගෙන යන අතරතුරදී මියගොස් ඇති බවයි.මෙලෙස ජීවිතක්‍ෂයට පත්ව ඇත්තේ, පතල් නිල නිවාසවල පදිංචිව සිටි ඊ.ඒ. ප්‍රදීප් කුමාර (අවු.43) නැමැත්තෙකි. මෘත ශරීරය කරවනැල්ල මූලික රෝහලේ තැන්පත් කර ඇති අතර පශ්චාත් මරණ පරීක්ෂණය අද(29) දින සිදු කිරීමට නියමිතය.මේ අතර බෝගල පතලේ වත්මන් තත්ත්වය සම්බන්ධයෙන් සොයා බලන ලෙස භූ විද්‍යා හා පතල් කැණීම් කාර්යංශයට දැනුම් දුන් බවත් පතලේ ප‍්‍රධාන විධායක නිලධාරී අමිල ජයසිංහ සඳහන් කළේය.සිද්ධිය සම්බන්ධයෙන් පිංදෙණිය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=68785", "Category": null, "Parent URL": null}