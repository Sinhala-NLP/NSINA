{"Source": "Adaderana", "Timestamp": "June 26, 2015 03:36 pm", "Headline": "කලාම් මෛත්‍රී වැඩපිළිවෙළ අගයයි", "News Content": "දේශිය ආහාර නිෂ්පාදනය නඟාසිටුවීම, මත්ද්‍රව්‍ය නිවාරණය සහ පරිසර සංරක්ෂණය වෙනුවෙන් ජනාධිපති මෛත්‍රිපාල සිරිසේන මහතා ප්‍රමුඛ රජය ගෙන යන වැඩපිළිවෙළ සම්බන්ධයෙන් ඉන්දීය හිටපු ජනාධිපති අබ්දුල් කලාම් මහතා සිය ප්‍රසාදය පළකර තිබේ.සංචාරයක් සඳහා මෙරටට පැමිණි ඉන්දීය හිටපු ජනාධිපති අබ්දුල් කලාම් මහතා අද පෙරවරුවේ ජනාධිපති කාර්යාලයේදී ජනාධිපති මෛත්‍රිපාල සිරිසේන මහතා හමුවූ බව ජනාධිපති මාධ්‍ය අංශය සඳහන් කළේය.ශ්‍රී ලංකාවේ සාක්ෂරතාවය සහ සංචාරක කර්මාන්තයේ සාර්ථකත්වය පිළිබඳව ද ඉන්දිය හිටපු ජනාධිපතිවරයා එහිදී සිය ප්‍රසාදය පළ කර ඇත.මෙරටට ආනයනය කරන ආහාර සහ ඖෂධ වර්ග ඉදිරි වසර 03 තුළදී මෙරට නිෂ්පාදනය කර මෙරට තෙල් සහ ගෑස් සම්පතෙන් උපරිම ඵල ලබා ගනිමින් ස්වයංපෝෂිතවීමට බලාපොරොත්තු වන බව ජනාධිපති මෛත්‍රිපාල සිරිසේන මහතා එහිදී ප්‍රකාශ කර තිබේ.එමෙන්ම පරිසර සංරක්ෂණය කෙරෙහි වැඩි අවධානයක් යොමු කරන බවත්, මත්ද්‍රව්‍ය නිවාරණය සඳහා ජාතික වැඩපිළිවෙළක් ක්‍රියාත්මක කිරීමට කටයුතු කරන බවත්, ජනාධිපතිවරයා එහිදී වැඩිදුරටත් සඳහන් කළ බව ජනාධිපති මාධ්‍ය අංශය සඳහන් කළේය.අදාළ කරුණ සම්බන්ධයෙන් සිය ප්‍රසාදය පළකර ඇති හිටපු ඉන්දීය ජනාධිපතිවරයා මෙම තත්ත්වය ශ්‍රී ලංකාවට පමණක් නොව කලාපයටම වැදගත් වන බව සඳහන් කර ඇත.මීට අමතරව ඉන්දු ශ්‍රී ලංකා විද්‍යා හා තාක්ෂණික මිත්‍රත්ව සහ යෝගිතාවය පිළිබඳව ද එහිදී අදහස් හුවමාරු වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=52274", "Category": null, "Parent URL": null}