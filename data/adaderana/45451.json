{"Source": "Adaderana", "Timestamp": "August 19, 2014 10:22 am", "Headline": " රූපලාවන්‍ය ආයතන ගැන සොයන්න විශේෂ කමිටුවක් ", "News Content": "දිවයින පුරා ඇති රූපලාවන්‍ය ආයතන පිළිබඳව සොයා බැලීම සඳහා සෞඛ්‍ය අමාත්‍යාංශය විසින් විශේෂ කමිටුවක් පත් කර ති‍බේ. විශේෂඥ වෛද්‍යවරුන් සිව් දෙනෙකුගෙන් සමන්විත කමිටුවක් මෙලෙස පත් කර ඇති බව සෞඛ්‍ය අමාත්‍යාංශය සඳහන් කළේය. පසුගියදා බම්බලපිටිය ප්‍රදේශයේ රූපලාවන්‍ය ආයතනයකට පැමිණි වෛද්‍යවරියක එන්නතක් විෂවීමෙන් මියයෑමේ සිද්ධියෙන් අනතුරුව මෙලෙස රූපලාවන්‍ය ආයතන පිළිබඳව සොයා බැලීමට සෞඛ්‍ය අමාත්‍යාංශය තීරණය කර තිබේ. දිවයින පුරා ඇති රූපලාවන්‍ය ආයතනවල තොරතුරු ලබාගන්නා ලෙස සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා විසින් පළාත් හා ප්‍රාදේශීය සෞඛ්‍ය සේවා අධ්‍යක්ෂවරුන් වෙත ඊයේ(18) දිනයේ චක්‍රලේඛයක් ද නිකුත් කර ඇති බව සඳහන් වෙයි. රූපලාවන්‍ය ආයතනවල සිදුකරන ක්‍රියාකාරකම් පිළිබඳව, ඒවායේ භාවිත කරන විලවුන්වල ප්‍රමිතිය පිළිබඳව සහ සේවකයින්ගේ සුදුසුකම් පිළිබඳව තොරතුරු ලබාදෙන ලෙස අදාළ චක්‍රලේඛය මගින් දැනුම් දී ඇත.", "URL": "https://sinhala.adaderana.lk/news.php?nid=45451", "Category": null, "Parent URL": null}