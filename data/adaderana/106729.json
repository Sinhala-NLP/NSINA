{"Source": "Adaderana", "Timestamp": "March 25, 2019 05:18 pm", "Headline": "ප්‍රසන්න රණතුංගට සහ බිරිඳට රට යන්න අවසර", "News Content": "ඒකාබද්ධ විපක්ෂයේ පාර්ලිමේන්තු මන්ත්‍රී ප්‍රසන්න රණතුංග සහ ඔහුගේ බිරිඳ මොරින් රණතුංග යන අයට විදේශ ගතවීම සඳහා කොළඹ මහාධිකරණය විසින් අද අවසර ලබාදුන් බව අද දෙරණ වාර්තාකරු පවසයි. මෙම නඩුව අද(25) කොළඹ මහාධිකරණ විනිසුරු මංජුල තිලකරත්න මහතා ඉදිරියේ කැඳවනු ලැබුවේය. එහිදී විත්තිකරුවන් වෙනුවෙන් පෙනී සිටි නීතිඥවරිය අධිකරණයෙන් ඉල්ලීමක් කරමින් තම සේවාදායකයන්ට මැයි මස 03 වනදා සිට එම මස 20වනදා දක්වා කාලසීමාව තුළ යුරෝපයේ සංචාරය කිරීමට අවශ්‍යව ඇති බවත් ඒ සඳහා අධිකරණය මඟින් පනවා තිබෙන විදේශ ගමන් තහනම ඉවත් කරන්නැයි ඉල්ලා සිටියේය. එම ඉල්ලීම පිළිගත් මහාධිකරණය විනිසුරු මංජුල තිලකරත්න මහතා අදාළ කාල සීමාව සඳහා විත්තිකරුවන්ට විදෙස් ගත වීමට අවසර දුන් අතර නඩු විභාගය පැවැත්වෙන දිනවල නිසි පරිදි අධිකරණයේ පෙනී සිටින්නැයි විත්තිකරුවන්ට අවවාද කළේය අනතුරුව නඩු විභාගය මැයි මස 23 වන දා පැවැත්වීමට අධිකරණය නියම කළේය. කොළොන්නාව, මීතොටමුල්ල ප්‍රදේශයේ පිහිටි වගුරු බිමක් ගොඩකර එහි පදිංචි අනවසර පදිංචිකරුවන් ඉවත් කර නිරවුල් කර දීම සඳහා ව්‍යාපාරිකයෙකුගෙන් රුපියල් මිලියන 64 ක මුදලක් ඉල්ලා තර්ජනය කළේ යැයි චෝදනා කරමින් පාර්ලිමේන්තු මන්ත්‍රී ප්‍රසන්න රණතුංග, ඔහුගේ බිරිඳ ඇතුළු විත්තිකරුවන් තුන්දෙනෙකුට එරෙහිව නීතිපතිවරයා මෙම නඩුව පවරා තිබේ.", "URL": "https://sinhala.adaderana.lk/news.php?nid=106729", "Category": null, "Parent URL": null}