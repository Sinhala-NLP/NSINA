{"Source": "Adaderana", "Timestamp": "August 14, 2011 08:41 am", "Headline": "සංචාරකයින්ට කහ උණ ගේන්න බෑ", "News Content": "කහ උණ රෝගය ශ්‍රී ලංකාවට ඇතුළු වීම වළක්වාලීම සඳහා විශේෂ වැඩපිළිවෙලක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. මාරාන්ති රෝගයක් වන කහ උණ රෝගය ‍ මේ වන විට ලෝකයේ අමෙරිකානු සහ අප්‍රිකානු කලාපයේ රටවල දක්නට ලැබෙයි. එම රෝගය ව්‍යාප්ත කිරීමේ වාහකයා ලෙස සැලකෙන්නේ ඩෙංගු මදුරුවායි. එම නිසා යම් හෙයකින් ශ්‍රී ලංකාව තුළ කහ උණ රෝගියෙකු සිටියහොත් එම රෝගය ව්‍යාප්ත වීමේ අවදානමක් පවතින බව සෞඛ්‍ය අමාත්‍යාංශය පෙන්වා දෙයි. ඊට පිළියමක් ලෙස අමෙරිකානු සහ අප්‍රිකානු කලාපයේ රටවලින් මෙරටට පැමිණෙන සංචාරකයින් කටුනායක ගුවන්තොටුපළේ දී පූර්ණ පරීක්ෂාවකට ලක්කිරීමට තීරණය කර තිබේ. සෞඛ්‍ය අමාත්‍ය මෛත්‍රීපාල සිරිසේන මහතාගේ උපදෙස් පරිදි මෙය ඉතා කඩිනමින් ක්‍රියාත්මක කිරීමට තීරණය කර ඇති බව සෞඛ්‍ය අමාත්‍යාංශය ප්‍රකාශ කරයි. එහිදි කහ උණ වැළඳී ඇති රෝගියෙකු පිළිබඳව වාර්තා වුවහොත් මෙරටට ඇතුළු වීමට ඉඩ ලබා නොදීමට සෞඛ්‍ය අමාත්‍යාංශය තීරණය කර ඇත. ඊට අමතරව මෙරට සිට අමෙරිකානු සහ අප්‍රිකානු කලාපයේ රටකට යන පුද්ගලයින් සඳහා කහ උණ රෝගයෙන් ආරක්ෂා වීමට විශේෂ එන්නතක් ලබාදීමට ද සෞඛ්‍ය අමාත්‍යාංශය තීරණය කර තිබේ.", "URL": "https://sinhala.adaderana.lk/news.php?nid=18046", "Category": null, "Parent URL": null}