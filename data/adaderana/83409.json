{"Source": "Adaderana", "Timestamp": "January 23, 2018 06:02 pm", "Headline": "පේරාදෙණිය සරසවියේ විද්‍යා පීඨ සිසුන් 2කට අමානුෂිකව පහර දුන් සිසුන් 9 ක් රිමාන්ඩ්", "News Content": "පේරාදෙණිය විශ්ව විද්‍යාලයේ විද්‍යා පීඨයේ දෙවන වසරේ සිසුන් දෙදෙනෙකුට අමානුෂික ලෙස පහරදීමේ සිද්ධියක් සම්බන්ධයෙන් අත්අඩංගුවට ගත් එම විශ්ව විද්‍යාලයේ කලමනාකරණ පීඨයේ දෙවන වසරේ සිසුන් 09 දෙනෙකු රක්ෂිත බන්ධනාගාර ගත කර තිබේ. මහනුවර ප්‍රධාන මහේස්ත්‍රාත් ගිහාන් ඉන්දික අත්තනායක මහතා හමුවට ඉදිරිපත් කළ සැකකාර සිසුන් ලබන 25 වන දින දක්වා රක්ෂිත බන්ධනාගාර ගත කිරීමට නියෝග කෙරුණු බව අද දෙරණ වාර්තාකරු සඳහන් කළේය. නවක වදය සම්බන්ධයෙන් සිසුන් දෙපිරිසක් අතර පසුගිය 15 වනදා හටගත් මෙම ගැටුමේදි තුවාල ලැබූ විද්‍යා පීඨ සිසුන් දෙදෙනා පේරාදෙණිය ශික්ෂණ රෝහලට ඇතුලත් කෙරුණි. මේ සම්බන්ධයෙන් පේරාදෙණිය පොලිසිය පරීක්ෂණ ආරම්භ කළ අතර කලමනාකරණ පීඨ සිසුන් පිරිස විද්‍යා පීඨ සිසුන්ට පහරදෙන අවස්ථාවේ ජංගම දුරකතනවල සටහන්ව තිබූ දර්ශන උපයෝගී කර ගනිමින් අදාල සිසුන් 09 දෙනා අත්අඩංගුවට ගෙන තිබුණි. සිද්ධිය සම්බන්ධයෙන් පේරාදෙණිය විශ්ව විද්‍යාලයේ විනය පාලකවරයා විසින්ද පරීක්ෂණයක් ආරම්භ කර ඇති බව වාර්තා වෙයි.", "URL": "https://sinhala.adaderana.lk/news.php?nid=83409", "Category": null, "Parent URL": null}