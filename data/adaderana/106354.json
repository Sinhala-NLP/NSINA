{"Source": "Adaderana", "Timestamp": "March 19, 2019 01:51 pm", "Headline": "ජිනීවා මානව හිමිකම් සැසියට සමාන්තර සැසියක දී නොසන්සුන් තත්ත්වයක්", "News Content": "ශ්‍රී ලංකාවේ සංහිදියාව, වගවීම සහ මානව හිමිකම් ක්‍රියාවලිය සම්බන්ධයෙන් ජගත් මානව හිමිකම් කොමිසම විසින් සකස් කළ වාර්තාව හෙට දිනයේ ජගත් මානව හිමිකම් සැසිවාරයේදී සලකා බැලීමට නියමිතයි. ඊට සමගාමීව ජිනීවා නුවරදී සමාන්තර සැසිවාර කිහිපයක්ද පැවැත්වෙන අතර ඊයේ(18 )පැවති එවැනි සමාන්තර සැසිවාරයකදී නොසන්සුන්කාරී තත්ත්වයක් ඇති වී තිබේ. ජගත් මානව හිමිකම් පිළිබඳ මහ කොමසාරිස් මිෂෙල් බැචලෙට් මහත්මිය එක්සත් ජාතීන්ගේ මානව හිමිකම් කවුන්සිලයේ 40 වැනි සැසිවාරයට පසුගියදා ශ්‍රී ලංකාව පිළිබඳ සිය වාර්තාව ඉදිරිපත් කර තිබුණි. එහිදී ඇය සඳහන් කර තිබුණේ ජගත් මානව හිමිකම් කවුන්සිලයට එකඟවු කරුණු රැසක් ඉටු කිරීමට ශ්‍රී ලංකා රජය අපොහොසත් වී ඇති බවයි. එම වාර්තාවට අනුව ජාත්‍යන්තර මානව හිමිකම් නීති උල්ලංඝණය කිරීමේ චෝදනා විභාග කිරීම සඳහා දෙමුහුන් අධිකරණයක් ස්ථාපිත කළ යුතු බවට ඇය නැවතත් යෝජනා කර තිබේ. එසේම මෙරට මානව හිමිකම් තත්ත්වය පිළිබඳ නිරන්තර අධීක්ෂණය සඳහා ජගත් මානව හිමිකම් පිළිබඳ මහ කොමසාරිස්ගේ දේශිය කාර්යාලයක් ස්ථාපිත කිරීමද එම යෝජනා අතරට ඇතුළත්. මේ පිළිබඳ වාර්තාව හෙට(20) දිනයේදී ජගත් මානව හිමිකම් පිළිබඳ මහ කොමසාරිස්වරිය විසින් ජගත් මානව හිමිකම් කවුන්සිලයට ඉදිරිපත් කිරීමට නියමිතයි. මීට සමගාමීව මේ දිනවල සමාන්තර සැසිවාර කිහිපයක්ද පැවැත්වෙන අතර ඊයේ දිනයේ දෙමල ජාතික සන්ධාන පාර්ලිමේන්තු මන්ත්‍රී එස් ශ්‍රීධරන් සහ උතුරු පලාත් සභා මන්ත්‍රී එම් කේ සිවාජිලිංගම්ගේ සහභාගීත්වයෙන් සමාන්තර සැසිවාරයන් කිහිපයක් පැවත්විය. එහිදී එම් කේ සිවාජිලිංගම් මන්ත්‍රීවරයා සහ ශ්‍රී ලාංකික නියෝජිතයින් කිහිපදෙනෙකු අතර නොසන්සුන්කාරී තත්වයක්ද හටගත්තේය. ඇති වූ තත්ත්වය පිළිබඳව දෙමළ ජාතික සන්ධාන පාර්ලිමේන්තු මන්ත්‍රී එම් සුමන්තිරන් මහතා මාධ්‍ය වෙත අදහස් පල කරමින් කියා සිටියේ, රජය ජාත්‍යන්තරය හමුවේ බොරු කියමින් සිටින බවයි.", "URL": "https://sinhala.adaderana.lk/news.php?nid=106354", "Category": null, "Parent URL": null}