{"Source": "Adaderana", "Timestamp": "September 17, 2019 09:40 am", "Headline": "සකින්තොස් දිවයිනේ විශාල ලැව්ගින්නක්", "News Content": "ග්‍රීසියට අයත් සකින්තොස් දිවයිනේ විශාල ලැව්ගින්නක් පැතිර යමින් තිබේ. මේ හේතුවෙන් ගම්මාන දෙකක වෙසෙන ජනතාව ආරක්ෂිත ස්ථාන වලට යැවීමට බලධාරීන් පියවර ගෙන ඇති බව සඳහන්. සකින්තොස් දිවයිනේ කඳුකරයක හටගත් ලැව්ගින්න මේ වන විට ජනාවාස පිහිටි ප්‍රදේශය දක්වාම පැතිර ගොස් තිබේ. තද සුළඟ හේතුවෙන් ගින්න පැතිරයාම වේගවත් වී ඇති බව එරට වාර්තා සඳහන් කළේය. ලැව් ගින්න හේතුවෙන් සංචාරකයන් ඇතුළු බොහෝ පිරිසක් ආරක්ෂිත ස්ථානවලට යැවීමට බලධාරීන් පියවර ගෙන තිබුණි. අවධානමට ලක්ව ඇති ගම්මාන දෙකක වෙසෙන ජනතාවද නිවෙස් වලින් ඉවත් කිරීමට ඔවුන් පියවර ගෙන ඇති බව වාර්තා වේ. කෙසේ නමුත් ඉන් කිසිදු පුද්ගල හානියක් වාර්තාවී නැත. ලැව් ගිනි පාලනයට ගිනි නිවීමේ සේවකයන් සියයකට වැඩි පිරිසක් යොදවා ඇති අතර හෙලිකොප්ටර් යානා දෙකක් යොදාගනිමින් ගුවන් මගින් නිවීමේ මෙහෙයුමක්ද ක්‍රියාත්මකයි. මේ අතර එරට ලුත්‍රාකි කලාපයේද තවත් ලැව්ගින්නක් හටගෙන ඇති බව බලධාරීන් ප්‍රකාශ කළේය.", "URL": "https://sinhala.adaderana.lk/news.php?nid=119284", "Category": null, "Parent URL": null}