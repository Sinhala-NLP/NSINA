{"Source": "Adaderana", "Timestamp": "March 12, 2013 02:08 pm", "Headline": "ප්‍රමාදය කිම? ෆොන්සේකා මැ.කො.ගෙන් අසයි", "News Content": "හිටපු හමුදාපති සරත් ෆොන්සේකා මහතා ප්‍රජාතන්ත්‍රවාදී පක්ෂයේ ලියාපදිංචි කිරීමේ කටයුතු සම්බන්ධයෙන් සාකච්ඡා කිරීම සඳහා අද (12) පෙරවරුවේ මැතිවරණ කොමසාරිස්වරයා හමුවීමට ගොස් තිබේ. ප්‍රජාතන්ත්‍රවාදී පක්ෂය දේශපාලන පක්ෂයක් ලෙස ලියාපදිංචි කිරීමේ කටයුතු ප්‍රමාදවීම සම්බන්ධයෙන් සරත් ෆොන්සේකා මහතා එහිදී මැතිවරණ කොමසාරිස්වරයාගේ අවධානයට යොමුකර ඇත. පක්ෂයේ දැනට සිටින සාමාජිකයින් සංඛ්‍යාව කොපමණද, මෙතෙක් සිදුකළ ක්‍රියකාරකම් මොනවාද වැනි කාරණා එහිදී මැතිවරණ ලේකම්කාර්යාලයේ බලධාරීන් සරත් ෆොන්සේකා මහතාගෙන් විමසා ඇතැයි ඔහුගේ මාධ්‍ය ඒකකය පවසයි. මීට පෙරත් සරත් ෆොන්සේකා මහතා මැතිවරණ කොමසාරිස්වරයා මෙන්ම මානව හිමිකම් කොමිසම හමුවට ගොස් ප්‍රජාතන්ත්‍රවාදී පක්ෂය දේශපාලන පක්ෂයක් ලෙස ලියාපදිංචි කිරීමේ කටයුතු ප්‍රමාද වීම ගැන අදාළ බලධාරීන් හමුවී සාකච්ඡා කර තිබිණ.", "URL": "https://sinhala.adaderana.lk/news.php?nid=32352", "Category": null, "Parent URL": null}