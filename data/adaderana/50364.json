{"Source": "Adaderana", "Timestamp": "April 1, 2015 01:49 pm", "Headline": "19 ගැටලු සහිතයි - යෝජනා ගේනවා", "News Content": "නව රජයේ දින 100 වැඩපිළිවෙළට සහය දෙන අතරම 19 වැනි ව්‍යවස්ථා සංශෝධනයට යෝජනා ගෙන ඒමට බලාපොරොත්තු වන බව ශ්‍රී ලංකා නිදහස් පක්ෂයේ මහලේකම් පාර්ලිමේන්තු මන්ත්‍රී අනුර ප්‍රියදර්ශන යාපා මහතා පවසයි.ආණ්ඩුවේ ප්‍රධානියා, රජයේ ප්‍රධානියා ගැන සඳහන පිළිබඳ ගැටලු ඇති බවත්, එහි 8 වැනි වගන්තියේ අගමැතිවරයා කැබිනට්ටුවේ ප්‍රධානියා යැයි සඳහනක් ඇති බවත්, මේනිසා එය ගැටලු සහගත බවද අද කොළඹදී පැවැති මාධ්‍ය හමුවකදී හෙතෙම පැවසීය.පාර්ලිමේන්තුවේ විපක්ෂනායක ධූරයට සුදුස්සා නිමල් සිරිපාල ද සිල්වා මහතා බවත්, පක්ෂයට නරක කාලවලදී එතුමා පක්ෂය බේරාගැනීමට කැපවූ බවත්, ඒ මහතා කියා සිටි‍ෙය්ය.ශ්‍රීලනිප මන්ත්‍රීන් පිරිසක් නව රජයේ ඇමතිධූර ගනු ලැබුවද තවමත් විපක්ෂයේ බහුතරය ඇති බැවින් එහි ගැටලුවක් නැති බවද, එසේ වුවද කතානායකවරයා ලබන 7 වැනිදා මේ ගැන තීන්දුවක් දෙනු ඇති බවද, මන්ත්‍රීවරයා පැවසීය.නව ර‍ජයේ අගමැතිවරයාගේ පත්වීම ගැන ප්‍රශ්න නොකරන බොහෝ දෙනා විපක්ෂනායක ධූරය ගැන ප්‍රශ්න කරන බවත්, අගමැතිවරයා පත්කිරීම නීත්‍යානූකූලදැයි කිසිවෙකුත් ප්‍රශ්න ‍ෙනාකරද්දී ඒ ගැන පළමුවරට ප්‍රශ්න කළේ තමන් යැයි එම මාධ්‍ය හමුවට එක්වූ ශ්‍රීලනිප ජාතික සංවිධායක සුසිල් ප්‍රේම් ජයන්ත මහතා කියා සිටියේය.මහින්ද රාජපක්ෂ මහතා අගමැති තනතුරට ගෙන ඒම ගැන මාධ්‍යවේදීන්ගේ ප්‍රශ්නවලට පිළිතුරු ලෙස ඒ මහතා කියා සිටියේ මෙතුවක් කලක් මහින්ද රාජපක්ෂ මහතා වෙනුවෙන් පෙනී සිටියේ අපි බවයි.ඔය කියන කි‍සිවෙකුත් ඒ මහතා ගැන මීට කලින් කෑ ගැසුවේ නැති බව මන්ත්‍රීවරයා කියද්දී මාධ්‍ය හමුවට එක්ව සිටි තිලංග සුමතිපාල මහතා කියා සිටියේ මහින්ද රාජපක්ෂ මහතාගේ කරපිටින් යාමට බලාගෙන සිටින පිරිසක් පක්ෂය දෙකඩ කිරීමට උත්සාහ කරන බවය.විධායක ජනාධිපති ක්‍රමය හා මැතිවරණ ක්‍රමය සංශෝධනය යන කාරණා දෙකම එකවර සිදුවිය යුතුය යන ස්ථාවරයේ සිටින බවද පැවසූ ඒ මහතා පවත්නා ක්‍රමය යටතේ මැතිවරණයක් පවත්වා තනි පක්ෂයකට ආසන 113ක් ගැනීම දුෂ්කර බවද මාධ්‍ය හමුවේදී අනාවරණය කෙරිණ.", "URL": "https://sinhala.adaderana.lk/news.php?nid=50364", "Category": null, "Parent URL": null}