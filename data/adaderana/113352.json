{"Source": "Adaderana", "Timestamp": "July 4, 2019 12:37 pm", "Headline": "අතරමඟ නතර වූ කොලොන්නාව තෙල් නළයේ වැඩ යළි අරඹයි", "News Content": "කොළඹ වරායේ සිට කොළොන්නාව තෙල් ගබඩා සංකීර්ණය දක්වා දිවෙන කිලෝමීටර 5ක් පමණ වන තෙල් ප්‍රවාහන නල මාර්ගයේ ,ප්‍රතිසංස්කරණය කිරීම් අද(04) යළි ආරම්භ කෙරුණි. ඒ ඊයේ(03) මුදල් අමාත්‍යාංශයේ පැවති රැස්වීමකදී ගනු ලැබූ තීරණයකට අනුවයි. කොළඹ වරායේ සිට කොළොන්නාව තෙල් ගබඩා සංකීර්ණය දක්වා දිවෙන කිලෝමීටර 5ක් පමණ වන තෙල් ප්‍රවාහන නල මාර්ගයේ ,ප්‍රතිසංස්කරණය කිරීමට ඉතිරිව තිබෙන මීටර 140 ක දුර ප්‍රමාණය අතරමඟ නතර වී තිබුණි. ඒ අනවසර පදිංචිකරුවන් එම ස්ථානවලින් ඉවත් වීම ප්‍රතික්ෂේප කිරීම හේතුවෙන්. ඛනිජතෙල් වෘත්තීය සමිති චෝදනා කළේ,ලංකා ඛනිජතෙල් නීතිගත සංස්ථාව විසින් පළමු අදියර යටතේ මෙහි අනවසර පදිංචිකරුවන්ට ලබාදිය යුතු රුපියල් මිලියන 80ක වන්දි මුදල් ගෙවා අවසන් කර තිබියදීත් නලයේ ප්‍රතිසංස්කරණ කටයුතු අවසන් කිරීමට ඉඩ නොදීම අමාත්‍ය රවී කරුණානායක මහතාගේ මැදිහත්වීම මත සිදුව ඇති බවයි. මේ හේතුවෙන් අමාත්‍ය රවී කරුණානායක මහතා යටතේ පවතින ලංකා විදුලිබල මණ්ඩලයට ඉන්ධන නිකුත් නොකිරීමේ වෘත්තීය ක්‍රියාමාර්ගයකට අවතීර්ණ වීමට ද ඛනිජතෙල් වෘත්තීය සමිති පියවර ගෙන තිබුණි. මෙවන් පසුබිමක මුදල් අමාත්‍ය මංගල සමරවීර,ඛනිජ තෙල් සම්පත් සංවර්ධන අමාත්‍ය කබීර් හෂීම්,විදුලිබල හා බලශක්ති අමාත්‍ය රවී කරුණානායක සහ කොළොන්නාව තොග ගබඩා පර්යන්තයේ කළමනාකාර අධ්‍යක්ෂවරයා අතර විශේෂ සාකච්ඡාවක් ඊයේ පස්වරුවේ මුදල් අමාත්‍යංශයේදී පවත්වා තිබේ. එහිදී තීරණය වී තිබුණේ අදාළ තෙල් නලයේ අතරමග නතර කළ ප්‍රතිසංස්කරණ කටයුතු අද උදෑසන යළි ආරම්භ කිරීමටයි. මේ අතර අද උදෑසන විදුලිබල අමාත්‍ය රවී කරුණානායක මහතා තෙල් ප්‍රවාහන නල මාර්ගයේ ප්‍රතිසංස්කරණය කිරීම යළි ආරම්භ කෙරෙන මෝදර මහවත්ත ප්‍රදේශයට පැමිණියේය. එහිදී අමාත්‍යවරයා ප්‍රදේශයේ පදිංචිව සිටින ජනතාවගේ නිවාසද නිරීක්ෂණය කළේය. කබීර් හෂීම් අමාත්‍යවරයාගේ මැදිහත් වීම මත මේ සිදුවු දෙයට ඔහුට ස්තූති වන්ත වන බව ද පැවසු අමාත්‍යවරයා, මෙම කර්තවය ඉදිරියට ගෙන යෑමට තරුණ ළමයින් 25-30 කගේ උදව්ව ද මෙහිදී ඉල්ලා සිටියේය. “අපිව විශ්වාස කරන්න-ආණ්ඩුවක් කියපු දෙයක් පස්ස ගහන්නේ නෑ“ යනුවෙන් ද මෙහිදී රවී කරුණානායක මහතා ප්‍රදේශවාසීන්ට පවසා සිටියේය. නිර්භීතව එම පොරොන්දුව ඉදිරියට ගෙන යන බව ද පැවසු අමාත්‍යවරයා, යම් අය වැරදි මත වාදය ඇති කරමින් ජනතාව තුළ අනිසි බියක් නිර්මාණය කිරීමට ද උත්සහ දරා ඇතැයි පැවසීය. වැඩියෙන්ම පක්ෂයෙන් ප්‍රශ්න ඇති වී ඇත්තේ තමාට බවත්, එවැනි මොහොතක උතුරු කොළඹ ආසනයේ මන්ත්‍රීවරු 17 දෙනෙකු එකතු වී මෙම කර්තවය සාර්ථක කර ගැනීමට තමා සමඟ සිටි බව ද අමාත්‍යවරයා මෙහිදී වැඩිදුරටත් කියා සිටියේය. “අපි කියන දේ කරන දේශපාලනඥයින්“ බව ද පැවසු අමාත්‍යවරයා, “මගේ අහිංසක ජනතාව ජයග්‍රහණය කරා අමතක වෙන්නේ නෑ“ යනුවෙන් ද පැවසීය.", "URL": "https://sinhala.adaderana.lk/news.php?nid=113352", "Category": null, "Parent URL": null}