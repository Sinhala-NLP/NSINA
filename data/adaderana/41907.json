{"Source": "Adaderana", "Timestamp": "March 19, 2014 11:11 am", "Headline": "අතුරුදන් යානය - චීන මගීන්ගේ ඥාතීන් මාරාන්තික උපවාසයක් ඇරඹීමට යයි", "News Content": "අතුරුදන් වු මලයාසියානු ගුවන් යානය පිළිබඳ නිවැරදි තොරතුරු අනාවරණය කිරීමට මලයාසියානු බලධාරීන් අසමත්වන්නේ නම් තමන් මාරාන්තික උපවාසයක නිරත වන බව යානයේ ගමන් ගත් චීන ජාතික මගීන්ගේ ඥාතීන් පවසයි. අදාළ ගුවන්යානය අයත් සමාගමේ බලධාරීන් සමඟ චීනයේ බීජිං නුවර ඊයේ පැවති සාකච්ජාවක් අතරතුර දී මගීන්ගේ ඥාතීන් මෙය ප්‍රකාශ කර ඇති බව විදෙස් මාධ්‍ය වාර්තා කරන්නේය. මලයාසියාවේ, ක්වාලාලාම්පුර සිට චීනයේ, බීජිං දක්වා පියාසර කරමින් තිබිය දී අතුරුදන් වු ගුවන් යානයේ චීන ජාතිකයින් 153 දෙනෙකු සිට තිබුණි. යානය අතුරුදන්වී දින 11 ගතවුවත් මේවනතෙක් යානය සම්බන්ධයෙන් සත්‍ය තොරතුරක් සොයා ගැනීමට මලයාසියානු බලධාරීන් අසමත්ව ඇති බව ඔවුන්ගේ ඥාතීන් පවසයි. පසුගිය 08 වනදා මගීන් සහ කාර්ය මණ්ඩලය 239 දෙනෙකු රැගත් එම්.එච්. 370 දරණ මලයාසියානු ගුවන් යානය අතුරුදන් වු අතර මේ වන විට යානය සොයා රටවල් 25ක් සෝදිසි මෙහෙයුම් වල නිරතව සිටියි.", "URL": "https://sinhala.adaderana.lk/news.php?nid=41907", "Category": null, "Parent URL": null}