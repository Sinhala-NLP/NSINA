{"Source": "Adaderana", "Timestamp": "July 31, 2012 03:18 pm", "Headline": "ඉන්දීය තෙල් සමාගම මෙරට පිරිපහදුවක් ඉදිකරන්නේ නෑ", "News Content": "ලංකා ඉන්දීය තෙල් සමාගම විසින් ඇමරිකානු ඩොලර් බිලියන 3.6 ක වියදමකින් මෙරට පිරිපහදුවක් ඉදිකිරිමට සැලසුම් කර ඇතැයි මාධ්‍ය වාර්තා මගින් දියත් කරමින් සිටින ප්‍රචාරය සම්පූර්ණ අසත්‍යයක් බව ඛනිජ තෙල් කර්මාන්ත අමාත්‍යාංශය පවසයි. එමෙන්ම එම ප්‍රචාරයට අදාළ කරුණ ඛනිජ තෙල් කර්මාන්ත අමාත්‍යාංශය විසින් සම්පූර්ණයෙන්ම ප්‍රතික්ෂේප කර තිබේ. මෙරට පිරිපහදුවක් ඉදිකිරීම සදහා ලංකා ඉන්දීය තෙල් සමාගම සමග කිසිදු සාකච්ඡාවක් පවත්වා හෝ එම සමාගම සමග එක්ව පිරිපහදුවක් ඉදිකිරීම පිළිබඳව වැඩපිළිවෙළක් සකස් කර හෝ නොමැති බව එම අමාත්‍යාංශය සඳහන් කරයි. පෞද්ගලික කිසිදු ආයතනයක් හෝ සමාගමක් යටතේ මෙරට පිරිපහදුවක් ඉදිකිරීම සඳහා ඛනිජ තෙල් කර්මාන්ත අමාත්‍යාංශය කිසිදු පියවරක් ගෙන නොමැති බව ද අමාත්‍යාංශය වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=26210", "Category": null, "Parent URL": null}