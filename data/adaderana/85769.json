{"Source": "Adaderana", "Timestamp": "March 15, 2018 09:41 pm", "Headline": "රෝහල් 4ක හදිසි අනතුරු ඒකක සඳහා මුල්ගල් තැබේ", "News Content": "දිවයින පුරා මහ රෝහල් සහ ශික්ෂණ රෝහල්, මුලික රෝහල්වල හදිසි අනතුරු සහ හදිසි ප්‍රතිකාර ඒකක ඉදිකිරීමේ වැඩපිළිවෙල යටතේ තවත් රෝහල් 04 ක එම ඒකක ඉදිකිරීම සඳහා මුල්ගල් තැබීම සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාගේ ප්‍රධානත්වයෙන් සිදු කිරීමට නියමිතව තිබේ. මේ අනුව මාර්තු මස 17 දින හලාවත මහ රෝහලේ හදිසි අනතුරු හා හදිසි ප්‍රතිකාර ඒකකයට හා අනුරාධපුර මහ රෝහලේ හදිසි අනතුරු හා හදිසි ප්‍රතිකාර ඒකකයට මුල්ගල් තැබීමට නියමිතය. මාර්තු මස 18 වන ඉරිදා පෙරවරුවේ ගම්පොල මුලික රෝහලේ හදිසි අනතුරු හා හදිසි ප්‍රතිකාර ඒකකයට මුල්ගල තබන අතර එදින පස්වරුවේ කෑගල්ල මහ රෝහලේ හදිසි අනතුරු සහ හදිසි ප්‍රතිකාර ඒකකයට මුල්ගල තැබීමට නියමිතව තිබේ. මේ අතර මේ වන විට මහනුවර, පොළොන්නරුව, කල්මුණේ උතුර, යාපනය සහ කළුතර යන මහා රෝහල්වල හදිසි අනතුරු සහ හදිසි ප්‍රතිකාර ඒකක ඉදිවෙමින් පවතියි. ත්‍රිකුණාමලය, නැඟෙනහිර කොළඹ මුලික රෝහල යන රෝහල්වල ද එම ඒකක ඉදිකිරීම ආරම්භ කර ඇත. ඉදිරි කාලයේ දී බදුල්ල, අම්පාර, මාතර යන රෝහල්වල එම ඒකක ඉදිකිරීමට නියමිතය.", "URL": "https://sinhala.adaderana.lk/news.php?nid=85769", "Category": null, "Parent URL": null}