{"Source": "Adaderana", "Timestamp": "September 21, 2010 04:45 pm", "Headline": "ශ්‍රී ලංකාව න්‍යෂ්ටික බලයට අතපොවයි", "News Content": "ශ්‍රී ලංකාව න්‍යෂ්ටික බලශක්ති උත්පාදනය කිරීමට තීරණය කර ඇති බව විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. අඩු කාබන් ප්‍රමාණයක් සහිත බලශක්ති උත්පාදනය සඳහා එම අධිකාරියේ සහය අපේක්ෂා කරන බව අමාත්‍යවරයා වියානා නුවර පැවති ජාත්‍යන්තර පරමාණුක බලශක්ති අධිකාරියේ 54 වන මහ සභාවාරය අමතමින් පැවසුවේය. මේ සම්බන්ධයෙන් වන ශක්‍යතා අධ්‍යයනයට කැබිනට් අනුමැතිය හිමිවී ඇති බව ද අමාත්‍යවරයා එහදී සඳහන් කළේය. 2020 වසරට පෙර එහි මූලික සුදුසුකම් සපුරා ගැනීම සඳහා ජාත්‍යන්තර පරමාණුක බලශක්ති අධිකාරියේ පූර්ණ සහය අපේක්ෂා කරන බවද හෙතෙම කියා සිටියේය. මිත්‍රශීලි හා සාමයට ලැදි ජනතාවක් වෙසෙන රටක් වශයෙන් ශ්‍රී ලංකාවේ ප්‍රතිපත්ති බෞද්ධ දර්ශනය මත පදනම් වන බව පෙන්වා දෙන අමාත්‍යවරයා යෝජිත න්‍යෂ්ටික වැඩපිළිවෙළ මගින් කිසිදු රටකට බලපෑමක් නොවන බව අවධාරණය කළේය.", "URL": "https://sinhala.adaderana.lk/news.php?nid=11008", "Category": null, "Parent URL": null}