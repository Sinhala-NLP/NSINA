{"Source": "Adaderana", "Timestamp": "April 20, 2012 08:43 am", "Headline": "ඉන්දීය නියෝජිතයින් අද ජනපති හමුවෙයි", "News Content": "ඉන්දීය පාර්ලිමේන්තු නියෝජිත කණ්ඩායම අද(20) ජනාධිපති මහින්ද රාජපක්ෂ මහතා හමුවෙයි. එරට පාර්ලිමේන්තුවේ විපක්ෂ නායිකා සුෂ්මා ස්වරාජ් මහත්මියගේ නායකත්වයෙන් යුත් 15 දෙනෙකුගෙන් සමන්විත නියෝජිත කණ්ඩායම පසුගිය 16 වැනිදා දිවයිනට පැමිණියහ. ඔවුන් පසුගිය දින කිහිපය තුළ මුලතිවු, වව්නියාව, යාපනය, නුවරඑළිය සහ ගාල්ල ඇතුළු ප්‍රදේශ කිහිපයක සංචාරය කළ අතර ඉන්දීය රජයේ ආධාර යටතේ ක්‍රියාත්මක ව්‍යාපෘතිය කිහිපයක් නිරීක්ෂණයට ද එක්විය. ඉන්දීය නියෝජිත පිරිස ඊයේ පක්ෂ විපක්ෂ මැති ඇමතිවරුන් පිරිසක් හමුවී සාකච්ඡා කරනු ලැබීය. ඊ‍යේ පස්වරුවේ විපක්ෂ නායක රනිල් වික්‍රමසිංහ මහතා ද ඉන්දීය නියෝජිත පිරිස හමුවිය. දින 5 ක සංචාරයක නිරත වන මෙම නි‍යෝජිත පිරිස හෙට(21) දි‍වයිනෙන් පිටත්ව යාමට නියමිතය. ඉන්දීය පාර්ලිමේන්තුවේ විපක්ෂ නායිකා ශුෂ්මා ස්වරාජ් මහත්මිය අ‍ද පෙරවරුවේ ජනාධිපති මන්දිරයේ දී ජනාධිපති මහින්ද රාජපක්ෂ මහතා සමග උදෑසන ආහාරය සඳහා එක්වූ බව ද ජනාධිපති මාධ්‍ය ප්‍රකාශක බන්දුල ජයසේකර මහතා සඳහන් කළේය.", "URL": "https://sinhala.adaderana.lk/news.php?nid=23657", "Category": null, "Parent URL": null}