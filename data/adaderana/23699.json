{"Source": "Adaderana", "Timestamp": "April 21, 2012 04:45 pm", "Headline": "ඉන්ධන මිල ඉහළ ගියොත් ඉන්ධන සහනාධාරයක් ඕනෑ", "News Content": "යම් හෙයකින් ඉදිරියේ දී ඉන්ධන මිල ඉහළ ගියහොත් බස් ගාස්තු සංශෝධනයක් වෙනුවට ඉන්ධන සහනාධාරයක් ලබාදීමට පියවර ගත යුතු බව සමස්ත ලංකා පෞද්ගලික බස්රථ හිමියන්ගේ සංගමය පවසයි. තම සංගමය සහ අන්තර් පළාත් බස්හිමියන්ගේ සංගමය මෙයට එකඟතාව පළකර ඇති බව එම සංග‍මයේ ලේකම් අංජන ප්‍රියන්ජිත් මහතා සඳහන් කළේය. මේ අතර මේ වන විට පෞද්ගලික බස් කර්මාන්තය නැවත වරක් අවදානමකට ලක්ව ඇති බව ලංකා පෞද්ගලික බස්හිමියන්ගේ සංගමය පවසයි. අවසන්වරට සිදුකළ බස් ගාස්තු සංශෝධනයෙන් අනතුරුව විදුලිබිල ‍ඉහළ යාම හා රුපියලට සාපේක්ෂව ඩොලරයේ අගය ඉහළ යාම හේතුවෙන් සියලු සේවා ගාස්තු ඉහළ යාම මීට හේතුව බව එම සංගමයේ ගැමුණු විජේරත්න මහතා සඳහන් කරයි. ඒ අනුව දැනට ලබාදී තිබෙන ගාස්තු සංශෝධනය ප්‍රමාණවත් නොවන බව ගැමුණු විජේරත්න මහතා පෙන්වාදෙයි.", "URL": "https://sinhala.adaderana.lk/news.php?nid=23699", "Category": null, "Parent URL": null}