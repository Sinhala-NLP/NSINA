{"Source": "Adaderana", "Timestamp": "May 11, 2018 08:45 am", "Headline": "අවසර නැතුව හරක් මස් කිලෝ 4500 ක් අරන් ගිය පුද්ගලයින් 2ක් අල්ලයි", "News Content": "බලපත්‍ර නොමැතිව ගව මස් කිලෝ ග්‍රෑම් 4500 ක් ශීතකරණයක් සවි කර ඇති ලෙරියකින් ප්‍රවාහනය කරමින් සිටි සැකකරුවන් දෙදෙනෙකුව ආණමඩුව පොලීසිය විසින් අත්අඩංගුවට ගෙන ඇත. අද(11) අළුයම ආණමඩුව නගරයේදී මෙම අත්අඩංගුවට ගැනීම සිදු කර තිබේ. අත්අඩංගුවට ගෙන ඇති සැකකරුවන් දෙදෙනා පල්ලම - ආඩිගම ප්‍රදේශයේ පදිංචිකරුවන් බවට හඳුනා ගෙන ඇත. අත්අඩංගුවට ගෙන ඇති ලොරියේ ඝාතනය කරන ලද ගවයින් 17 දෙනෙකුගේ හිස සහ සම් කොටස්ද තිබී ඇත. මෙම ගවයින් ඝාතනය කර ඇත්තේ කුමන ස්ථානයේද යන්න මෙතෙක් අනාවරණය වී නොමැති බව පොලීසිය පවසයි. ආණමඩුව පොලිස් ස්ථානාධිපති ප්‍රධාන පොලිස් පරික්ෂක උපාලි රත්නමළල මහතා ඇතුළු නිලධාරීන් විසින් වැටලීම සිදු කර වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=88900", "Category": null, "Parent URL": null}