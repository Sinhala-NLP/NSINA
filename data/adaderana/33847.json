{"Source": "Adaderana", "Timestamp": "May 6, 2013 10:28 am", "Headline": " සෙලින්කෝ ලයිෆ් 2012 දීත් පෙරමුණේ", "News Content": "ඡායා රූ - සෙලින්කෝ ලයිෆ් සමාගමේ කළමනාකාර අධ්‍යක්ෂ/ප‍්‍රධාන විධායක නිලධාරී ආර්. රෙන්ගනාදන් මහතා. ශ‍්‍රී ලංකාවේ ප‍්‍රමුඛතම ජීවිත රක්ෂණ සමාගම වන සෙලින්කෝ ලයිෆ් 2012 වසරේ දෙසැම්බර් 31 වනදායින් අවසන් වන මාස 12 තුළදී රුපියල් බිලියන 10.83 ක වාර්තාගත රක්ෂණ වාරික ආදායමක් සමඟ වෙළඳපොළ කොටස සියයට 29 ක් දක්වා වැඩිකර ගෙන තිබේ. මෙරට රක්ෂණ වෙළඳ පොළේ දෙවැනි ස්ථානයේ පසුවන සමාගමෙහි වෙළඳපොළ කොටස සියයට 20කි. සෙලින්කෝ ලයිෆ් රක්ෂණ වාරික ආදායමේ 10.1% ක වර්ධනයක් ලබා තිබෙන අතර අදාළ වසර තුළ ආයෝජන හා අනිකුත් ආදායම් 22.05% ක ශක්තිමත් වර්ධනයක් ලබා ඇත. මේ අනුව, සමාගම වාර්තා කර තිබෙන මුළු ආදායම රුපියල් බිලියන 15.65 කි. පසුගිය වසරට සාපේක්ෂව 2012 වසරේදී දළ ලිඛිත වාරික ආදායම රුපියල් මිලියන 996 කින්ද ආයෝජන සහ අනිකුත් ආදායම් රුපියල් මිලියන 872 කින්ද වර්ධනය වූ බව සමාගම පවසයි. මේ ගෙවී ගිය වසර තුළ සෙලින්කෝ ලයිෆ් විසින් නව ජීවිත රක්ෂණ ඔප්පු 153,938 ක් විකිණීමට සමත්ව තිබේ. මෙය මාසයකට සාමාන්‍යය අගයක් ලෙස ගන්නේ නම් 12,828 ක් වන අතර නව රක්ෂණ ඔප්පුවලින් ලබා තිබෙන සමස්ත ප‍්‍රගතිය 7.5% කි. මේ අතර, 2012 දෙසැම්බර් 31 වනදා වනවිට සමාගමේ ආයෝජන කළඹේ වටිනාකම රුපියල් බිලියන 3.8 කින් රුපියල් බිලියන 44.2 ක් දක්වා වර්ධනය වී තිබේ. මෙහිදී, රක්ෂණ ඔප්පු හිමියන්ට සම්බන්ධ ආයෝජන 8.9% ක වර්ධනයක් සමඟ රුපියල් බිලියන 41.7 ක් දක්වා ඉහළ ගොස් ඇත. සෙලින්කෝ ලයිෆ් විසින් සිය ජීවිත අරමුදලට මෙම මාස 12 තුළදී රුපියල් බිලියන 6.765 ක ශුද්ධ වෙන් කිරීම් කර තිබෙන නිසා එම අරමුදල වසර අවසානයේදී රුපියල් බිලියන 45.11 ක් දක්වා වර්ධනය විය. සිය ප‍්‍රතිඵල පිළිබඳව අදහස් දක්වමින් සෙලින්කෝ ලයිෆ් සමාගමේ කළමනාකාර අධ්‍යක්ෂ/ප‍්‍රධාන විධායක නිළධාරී ආර්. රෙන්ගනාදන් මහතා මෙසේ පැවසීය. “අපගේ සාර්ථකත්වය පැමිණුනේ පහසුවෙන් නොවේ. තරගකාරීත්වය ඉහළ යෑම නිසා එයට අනිවාර්යෙන්ම විවිධ ආකාරයෙන් අභියෝග ආවා. වෙළඳ පොළ තත්ත්වය පරිපූර්ණ වුණේ නෑ. මූලික අවශ්‍යතා ඉටුකර ගැනීම සඳහා යන පිරිවැය ඉහළ යාම නිසා ජනතාවගේ වැයකළ හැකි ආදායම පහළ වැටීම කර්මාන්තයට අහිතකර ලෙස බලපෑවා. මූලික සිද්ධාන්ත කෙරෙහි ඉලක්ක කරමින් සෙලින්කෝ ලයිෆ් හොඳින් කටයුතු කර වර්ධනයක් ලබාගත්තා.” රෙන්ගනාදන් මහතා පැවසුවේ සමාගමේ අරමුදල් විචක්ෂණශීලිව කළමනාකරණය කිරීම මෙහෙයුම් සාර්ථකත්වය සඳහා ප‍්‍රධාන සාධකයක් වූ බවයි. විමර්ශනය කරන වසර අවසානයේදී සමාගමේ ආයෝජනය කළ රජයේ සුරැකුම් පත් (47%), බලපත‍්‍ර ලාභී පුද්ගලික බැංකු (18%), රාජ්‍ය බැංකු (16%), දේපොළ (10%), ආයතනික ණයකර (05%), සහ අනිකුත් (04%) වලින් සමන්විත විය. මේ අතර, රෙන්ගනාදන් මහතා අනාවරණය කළේ 2012 දෙසැම්බර් 31 වනදා වනවිට සමාගමේ සමස්ත වත්කම් ප‍්‍රමාණය රුපියල් බිලියන 4.2 කින් හෙවත් 8.6% කින් රුපියල් බිලියන 52.89 ක් දක්වා වර්ධනය වූ බවයි. 2012 වසරේ සමාගමේ කාර්ය සාධනයේ තවත් කැපී පෙනෙන අංගයක් වන්නේ එහි නුබුන් වත්කම් ආන්තිකය (solvency margin) නීතිමය අවශ්‍යතාවයට වඩා 10 ගුණයක් වැඩිපුර තිබීමයි. මෙමගින් සමාගමේ මූල්‍ය ශක්තිය පිළිබඳව තවත් දර්ශකයක් කොටස්කරුවන්ට සහ රක්ෂණ ඔප්පු හිමියන්ට ලබාදේ. ඕනෑම අවස්ථාවක සිය රක්ෂණ ගිවිසුම් සඳහා මුදල් ගෙවීමට සමාගමට තිබෙන හැකියාව මෙම දර්ශකය මගින් පෙන්වයි. පවතින රක්ෂණ රෙගුලාසි වලට අනුව සියලූම රක්ෂණ සමාගම් විසින් ඕනෑම අවස්ථාවක සිය නුබුන් වත්කම් ආන්තිකය සිය ව්‍යාවස්ථාපිත වගකීම්වලින් 5% කට වඩා අඩුකර නොගත යුතුය. 2012 වසරේදී සෙලින්කෝ ලයිෆ් සමාගම සිය රක්ෂණ ඔප්පු හිමියන්ට ශුද්ධ හිමිකම් සහ ප‍්‍රතිලාභ ලෙස රුපියල් බිලියන 3.9 කට අධික මුදල් ගෙවා තිබෙන අතර එය 2011 වසර සමග සැසඳීමේදී රුපියල් බිලියනයකින් හෙවත් 35% ක වැඩිවීමකි. මෙයට කල්පිරීම් සහ අනිකුත් ප‍්‍රතිලාභ, හිමිකම් සහ වාර්ෂික බෝනස් ඇතුළත් වේ. මෙරට ඉතාමත් වටිනා සන්නාම නාමයක් ලෙස ස්වාධීන ඇගයීමට ලක්වූ සෙලින්කෝ ලයිෆ් 2004 වසරේ සිට මෙරට දිගු කාලීන රක්ෂණ අංශයේ ප‍්‍රමුඛයා ලෙස සිය තත්ත්වය පවත්වා ගැනීමට සමත්ව තිබේ. දේශීය ජීවිත රක්ෂණ සමාගම් අංශයේ විශාලතම ශාඛා ජාලය පවත්වාගෙන යන්නේ සෙලින්කෝ ලයිෆ් වන අතර ප‍්‍රජා සත්කාරක සේවා සහ වෙළෙඳ නාම ගොඩ නැගීම සඳහා කැපවීම වෙනුවෙන් ජාත්‍යන්තර සහ දේශීය සම්මාන රැසක ගරු බුහුමනට පාත‍්‍රවී තිබේ.", "URL": "https://sinhala.adaderana.lk/news.php?nid=33847", "Category": null, "Parent URL": null}