{"Source": "Adaderana", "Timestamp": "July 24, 2018 11:22 am", "Headline": "තිස්සගේ නඩුවට සාක්ෂි දෙන්න අගමැතිට හා ජනපතිට යළි සිතාසි", "News Content": "එක්සත් ජාතික පක්ෂයේ හිටපු මහලේකම් තිස්ස අත්තනායක මහතාට එරෙහිව ගොනුකර ඇති නඩුවක සාක්ෂි දීම සඳහා ඔක්තෝබර් මස 9 වනදා අධිකරණය හමුවේ පෙනී සිටින්නැයි දන්වා කොළඹ මහාධිකරණ විනිසුරු විකුම් කළුආරච්චි මහතා විසින් ජනාධිපති මෛත්‍රිපාල සිරිසේන සහ අග්‍රාමාත්‍ය රනිල් වික්‍රමසිංහ යන මහත්වරුන් වෙත නැවතත් සිතාසි නිකුත් කළේය. අදාළ නඩුව අද(24) දින විභාගයට ගැනීම සඳහා අද දින අධිකරණය හමුවේ පෙනී සිටින ලෙස ජනාධිපතිවරයාට හා අග්‍රාමාත්‍යවරයාට මීට පෙර අධිකරණ සිතාසි නිකුත් කර තිබුණි. එහෙත් නඩුව අද කැඳවූ අවස්ථාවේදී නීතිපතිවරයා වෙනුවෙන් පෙනී සිටි රජයේ නියෝජ්‍ය සොලිසිටර් ජෙනරාල් දිලීප පිරිස් මහතා අධිකරණයට දන්වා සිටියේ අමාත්‍ය මණ්ඩල රැස්වීම අද දින පැවැත්වෙන බැවින් අධිකරණය හමුවට පැමිණීමට දුෂ්කර බවට අමාත්‍යවරයා සහ ජනාධිපතිවරයාට ලිපියක් මාර්ගයෙන් දැනුම් දී ඇති බවයි. ඒ අනුව මීළඟ දින ජනාධිපතිවරයා සහ අග්‍රාමාත්‍යවරයා කැඳවා ගැනීමට අපහසු නම් වෙනත් සාක්ෂිකරුවකු කෑදවා නඩුව ආරම්භ කිරීමට අපේක්ෂා කරන බව ද රජයේ නියෝජ්‍ය සොලිසිටර් ජෙනරාල්වරයා දන්වා සිටියේය. මෙහිදී විනිසුරු විකුම් කළුආරච්චි මහතා සඳහන් කර සිටියේ මේ ආකාරයෙන් නඩු විභාගය ප්‍රමාද වීම තුළින් විත්තිකරුට ද යම් අගතියක් සිදුවන බවයි. නිදහස් වීමට හෝ දඬුවම් පැමිණවීමට සාධාරණ හා ඉක්මන් නඩු විභාගයක් විත්තිකරුට තිබිය යුතු බවද විනිසුරුවරයා සඳහන් කර සිටියේය. ඒ අනුව නඩුව නැවත ඔක්තෝම්බර් මස නව වනදා කැඳවීමට නියම කළ අධිකරණය එදිනට සාක්ෂි දීම සඳහා අධිකරණය හමුවේ පෙනී සිටින්නැයි ජනාධිපති මෛත්‍රිපාල සිරිසේන සහ අග්‍රාමාත්‍ය රනිල් වික්‍රමසිංහ වෙත අධිකරණය මඟින් නැවතත් සිතාසි නිකුත් කරනු ලැබීය. පසුගිය ජනාධිපතිවරණය සමයේ එවකට එක්සත් ජාතික පක්ෂ නායක රනිල් වික්‍රමසිංහ මහතා සහ දෙමළ ජාතික සන්ධානය අතර රහසිගත ගිවිසුමක් පවතින බවට ලේඛනයක් කොළඹ පැවති මාධ්‍ය හමුවක දී ප්‍රසිද්ධියට පත්කිරීම තුළින් ජාතීන් අතර සුහදතාවය කඩාකප්පල් කොට එක්සත් ජාතීන්ගේ සිවිල් හා දේශපාලන අයිතිවාසිකම් ප්‍රඥප්ති යටතේ වරදක් සිදුකර ඇතැයි චෝදනා කරමින් නීතිපතිවරයා විසින් හිටපු මන්ත්‍රී තිස්ස අත්තනායක මහතාට එරෙහිව මෙම නඩුව ගොනුකර තිබේ.", "URL": "https://sinhala.adaderana.lk/news.php?nid=93112", "Category": null, "Parent URL": null}