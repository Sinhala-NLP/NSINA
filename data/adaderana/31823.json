{"Source": "Adaderana", "Timestamp": "February 21, 2013 03:09 pm", "Headline": " හොර පාරෙන් ඕස්ට්‍රේලියා යන්න ගිය 28 ක් දැලේ", "News Content": "නීති විරෝධී අයුරින් ඕස්ට්‍රේලියාවට යාමට සූදානම්ව සිටි පිරිසක් වැලිගම, මිරිස්ස ධීවර වරාය පරිශ්‍රයේදී පොලිසිය විසින් අත්අඩංගුවට ගෙන තිබේ. අද අලුයම අත්අඩංගුවට ගත් පිරිස අතර පුද්ගලයින් 28 දෙනෙකු වන බව සඳහන්ය. යාපනය, වව්නියාව, මන්නාරම සහ කිලිනොච්චිය යන ප්‍රදේශවල පදිංචිකරුවන් පිරිසක් ඔස්ට්‍රේලියාවට යාම සඳහා මෙලෙස මිරිස්ස ධීවර වරායට පැමිණ ඇති බව පොලිසිය පවසයි. පසුගිය 19 වැනිදා සිට ධිවර වරාය ආසන්නයේ නිවසක අදාළ පිරිස නවාතැන් ගෙන සිට ඇති බව ද අනාවරණය වී තිබේ. මේ සම්බන්ධයෙන් එම නිවසේ පදිංචිව සිටි කාන්තාවක ද අත්අඩංගුවට ගත් බව පොලිසිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=31823", "Category": null, "Parent URL": null}