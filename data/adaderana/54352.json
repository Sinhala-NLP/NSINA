{"Source": "Adaderana", "Timestamp": "October 9, 2015 03:57 pm", "Headline": "චීනය සමඟ සබඳතා වර්ධනය කරගැනීම අපේක්ෂාවයි", "News Content": "දැනට ඉදිකිරීම් අත්හිටුවා ඇති කොළඹ වරාය නගර සංවර්ධන ව්‍යාපෘතිය චීනය සමග එක්ව ඉදිරියට කරගෙන යාමට කැමැත්තෙන් පසුවන බව ජනපති මෛත්‍රිපාල සිරිසේන මහතා පවසා තිබේ.ජනාධිපතිවරයා මේ බව සඳහන් කර ඇත්තේ දිවයිනට පැමිණ සිටින චීනයේ විශේෂ නියෝජිත මෙන්ම එරට උප විදේශ ඇමති ලියු සෙන්මින් මහතා සමග අද පෙරවරුවේ පැවැති සාකච්ඡාවකදීය.මෙම සාකච්ඡාවේදී දෙරට අතර ද්විපාර්ශ්වික සබඳතා තර කර ගැනීම සම්බන්ධයෙන් අවධානය යොමු වී ඇති බව චීන මාධ්‍ය වාර්තා කරයි.එම වාර්තාවලට අනූව ශ්‍රී ලංකා රජය චීනය සමග පවත්නා සබඳතා තවදුරටත් වර්ධනය කර ගැනීමට කැමැත්තෙන් පසුවන බව මෛත්‍රිපාල සිරිසේන ජනාධිපතිවරයා චීන උප විදේශ ඇමතිවරයාට පවසා ඇත.අමෙරිකානු ඩොලර් බිලියන 1.4ක වියදමින් ඉදිකිරීම් අරඹා අතරමඟ නතර කර ඇති කොළඹ වරාය නගර සංවර්ධන ව්‍යාපෘතිය යළි චීන රජය සමග ඒකාබද්ධව ආරම්භ කිරීමට කැමැත්තෙන් පසුවන බව ශ්‍රී ලංකා ජනාධිපතිවරයා පවසා ඇතැයි ද එම වාර්තාවල සඳහන්ය.කලාපීය හා ජාත්‍යන්තර දේශපාලන ක්ෂේත්‍රය තුළ ශ්‍රී ලංකාවේ කවර වෙනස්කම් සිදුවුවද චීනය ශ්‍රී ලංකාවේ සමීප මිතුරෙකු ලෙස ක්‍රියාකරන බව එහිදී එරට උප විදේශ ඇමතිවරයා පවසා තිබේ.එසේම චීන ජනාධිපතිගේ ශ්‍රී ලංකා සංචාරයේත් ශ්‍රී ලංකා ජනාධිපතිගේ චීන සංචාරයේදීත් ඇති කර ගත් එකඟතා අනූව කටයුතු කිරීම සම්බන්ධයෙන් ද මෙම සාකච්ඡාවලදී අවධානය යොමුව ඇතැයි චීන මාධ්‍ය වාර්තා වැඩිදුරටත් අනාවරණය කරයි.", "URL": "https://sinhala.adaderana.lk/news.php?nid=54352", "Category": null, "Parent URL": null}