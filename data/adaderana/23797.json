{"Source": "Adaderana", "Timestamp": "April 25, 2012 02:33 pm", "Headline": "ෆොන්සේකාට රෝහලේ නේවාසික ප්‍රතිකාර ලබන්න අධිකරණයෙන් අවසරයි", "News Content": "ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතාට කොළඹ,නවලෝක රෝහලේ නේවාසිකව ප්‍රතිකාර ලබාගැනීමට අවස්ථාව සලසා දිය යුතු බවට මහාධිකරණය විසින් බන්ධනාගාර අධිකාරිවරයාට නියෝග කර තිබේ. පසුගිය ජනාධිපතිවරණ සමයේ යුද හමුදාවෙන් පලාගිය සෙබළුන් සේවයේ යොදවා ගත් බවට ෆොන්සේකා මහතාට එරෙහිව ගොනුකර ඇති නඩුව අද(25)කැඳවූ අවස්ථාවේදී අධිකරණය විසින් මෙම නියෝගය ලබාදුන් බව අද දෙරණ අධිකරණ වාර්තාකරු පවසයි. එහිදී ෆොන්සේකා මහතා වෙනුවෙන් පෙනී සිටි නීතිඥයා අධිකරණය හමුවේ කරුණු දක්වමින් ෆොන්සේකා මහතා මේවන විට පෙණහළු රෝගයකින් පීඩාවිඳින බවත්,ඔහු නේවාසිකව ප්‍රතිකාර ලැබිය යුතු බවට විශේෂඥ වෛද්‍ය වජිර තෙන්නකොන් මහතා විසින් නිර්දේශ කර ඇති බවත් පෙන්වාදුන්නේය.‍ නේවාසිකව නිසි ප්‍රතිකාර නොලදහොත් ෆොන්සේකා මහතාගේ ජීවිතයට එමඟින් තර්ජන එල්ලවිය හැකි බවට විශේෂඥ වෛද්‍යවරයා සිය නිර්දේශ මගින් පෙන්වාදී ඇති බවට මෙහිදී නීතිඥවරයා කියා සිටියේය. ඉදිරිපත් වූ කරුණු සලකා බැලූ කොළඹ මහාධිකරණ විනිසුරු සුනිල් රාජපක්ෂ මහතා,විත්තිකාර සරත් ෆොන්සේකා මහතාට නව ලෝක රෝහලේ නේවාසිකව ප්‍රතිකාර ලබාදීමට පියවර ගන්නා මෙන් බන්ධනාගාර අධිකාරීවරයාට නියෝග කළේය. එසේ ප්‍රතිකාර ලබාගැනීමේදී ඔහුගේ ආරක්ෂාව තහවුරු කිරීමට පියවර ගත යුතු බවටද මහාධිකරණ විනිසුරුවරයා විසින් නියෝග කරන ලදී. අනතුරුව නඩු විභාගය මැයි මස 04 වන දිනට කල් තබන ලද බව අද දෙරණ අධිකරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=23797", "Category": null, "Parent URL": null}