{"Source": "Adaderana", "Timestamp": "April 30, 2013 08:26 am", "Headline": "ඉන්ෆ්ලුවන්සා AH1N1 ව්‍යාප්ත වීමේ අවදානමක්", "News Content": "ඉන්ෆ්ලුවන්සා AH1N1 වෛරසය මෙරට තුළ යළි ව්‍යාප්ත වීමේ අවදානමක් මතුව තිබේ. අදාළ වෛරසය ආසාදනය වූ රෝගීන් වැඩි වශයෙන් මේ දිනවල වාර්තා වන බව සෞඛ්‍ය අංශ පෙන්වාදෙයි. මෙය සාමාන්‍ය වෛරස් තත්ත්වයක් වුව ද මේ වන විට එය ගැබිණි මව්වරුන්ට වැළඳීමේ ප්‍රවනතාවක් දක්නට ලැබෙන බව රෝහල් ආරංචි මාර්ග සඳහන් කළේය. ගැබිණි මව්වරුන්ට මෙම වෛරසය ආසාදනය වීම තුළින් ජීවිත හානි කිහිපයක් ද පසුගිය දිනවල වාර්තා විණි. කෙසේ වෙතත් සෞඛ්‍ය අමාත්‍යංශයේ වසංගත රෝග විද්‍යා අංශය සහ මහජන සෞඛ්‍ය අංශය මේ පිළිබඳ මෙතෙක් අවධානය යොමුකර නොමැති බව වාර්තා වේ. ඉන්ෆ්ලුවන්සා AH1N1 වෛරසය පිළිබඳ සෞඛ්‍ය බලධාරීන් අවධානය යොමු නොකිරීම එය මෙරට තුළ තවදුරටත් ව්‍යාප්ත වීමට හේතුවී ඇත.", "URL": "https://sinhala.adaderana.lk/news.php?nid=33691", "Category": null, "Parent URL": null}