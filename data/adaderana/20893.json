{"Source": "Adaderana", "Timestamp": "December 23, 2011 04:25 pm", "Headline": "සයික්ලොස්පෝරීන් භාවිතය අත්හිටුවයි", "News Content": "එක්තරා ඉන්දියානු සමාගමක් මගින් නිෂ්පාදනය කරන සයික්ලොස්පෝරීන් නම් ඖෂධය රජයේ හා පෞද්ගලික රෝහල්වල භාවිතය තාවකාලිකව අත්හිටුවීමට සෞඛ්‍ය අමාත්‍යාංශය තීරණය කර තිබේ. වකුගඩු රෝගීන් සඳහා එම ඖෂධය යොදා ගනු ලබයි. අදාළ ඉන්දියානු සමාගම නිපදවන සයික්ලොස්පෝරීන් ඖෂධයේ ගුණාත්මක භාවය පිළිබඳ සැක පලවීම හේතුවෙන් එය තාවකාලිකව අත්හිටුවීමට තීරණය කර තිබෙන බව සෞඛ්‍ය අමාත්‍යාංශය පවසයි. කෙසේවෙතත් වෙනත් ඖෂධ සමාගමකින් අදාළ ඖෂධය ගෙන්වා ප්‍රමාණවත් තොග පවතින බැවින් රෝගීන් සඳහා ඖෂධ නිකුත් කිරීම ගැටලුවක් නොවන බව එම අමාත්‍යාංශය සඳහන් කරයි. සැක පළ වී ඇති ඖෂධ තොගය පිළිබඳ වහාම පරීක්ෂණයක් පවත්වන ලෙස ජාතික ඖෂධ තත්ත්ව ආරක්ෂණ රසායනාගාරයට උපදෙස් දී ඇති අතර අදාළ ඖෂධය ප්‍රමිතියෙන් තොර බවට තීරණය වුවහොත් එම සමාගම මගින් ඖෂධ ගෙන්වීම තහනම් කරන බව සෞඛ්‍ය අමාත්‍යාංශය වැඩිදුරටත් පවසයි.", "URL": "https://sinhala.adaderana.lk/news.php?nid=20893", "Category": null, "Parent URL": null}