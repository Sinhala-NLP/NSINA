{"Source": "Adaderana", "Timestamp": "January 7, 2013 09:15 am", "Headline": "බස් වර්ජනයෙන් ජනතාව දැඩි අසීරුතාවයක", "News Content": "ත‍්‍රිකුණාමලය පෞද්ගලික බස් රථ ධාවකයින් ආරම්භ කර ඇති වර්ජනය හේතුවෙන් ජනතාව දැඩි අපහසුතාවකට පත්ව සිටින බව වාර්තා වේ. ඊයේ (06) මධ්‍යම රාත‍්‍රියේ සිට ත‍්‍රිකුණාමලයෙන් ගමන් ආරම්භ කරන සියලුම පෞද්ගලික බස් රථ ධාවන කටයුතුවලින් ඉවත්වීමට තීරණය කර ඇත. ත‍්‍රිතුණාමලයේ ලංකා ගමනාගමන මණ්ඩල බස් ඩිපෝවේ ක‍්‍රියා කලාපයට විරුද්ධව මෙම වර්ජනය ක‍්‍රියාත්මක කරන බව ත‍්‍රිකුණාමලය පුද්ගලික බස් රථ සංගමයේ සභාපති ජී.ජී විමලසේන මහතා සඳහන් කළේය. ලංගම බස් ඩිපෝව විසින් දේශපාලන බලය අයතා ලෙස යොදාගනිමින් අධිකරණ තීන්දු හා ගමනා ගමන කොමිසන් සභාවේ නියමයන් නොසලකා හරිමින්, කටයුතු කිරීම හේතුවෙන් ගැටලු රැසක් පැනනැගී ඇති බව සභාපතිවරයා පෙන්වාදෙයි. මේ සම්බන්ධයෙන් වගකිය යුත්තන් සාධාරණ තීන්දුවක් ගන්නා තුරු වර්ජනය අඛණ්ඩව සිදුකරන බවද ත‍්‍රිකුණාමලය පුද්ගලික බස් රථ සංගමයේ සභාපති විමලසේන මහතා පැවසීය. කෙසේ වෙතත් මෙම බස් වර්ජනය හේතුවෙන් ආරක්ෂක අංශ සාමාජිකයින් දැඩි අපහසුතාවයකට පත්ව ඇති බව ප‍්‍රදේශයේ අප වාර්තාකරු සඳහන් කළේ‍ය.", "URL": "https://sinhala.adaderana.lk/news.php?nid=30552", "Category": null, "Parent URL": null}