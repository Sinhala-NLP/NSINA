{"Source": "Adaderana", "Timestamp": "March 23, 2014 09:02 am", "Headline": "වයිකෝ එල්.ටී.ටී.ඊ. සංවිධානයේ තහනම ඉවත් කිරීමේ සුදානමක", "News Content": "එළඹෙන ඉන්දීය ලෝක් සභා මැතිවරණයෙන් ජයගතහොත් එල්.ටී.ටී.ඊ. සංවිධානයට එරෙහිව පනවා ඇති තහනම ඉවත් කිරීමට පියවර ගන්නා බව එම්.ඩි.එම්.කේ.පක්ෂයේ නායක වයිකෝ පවසයි. චෙන්නායිහිදී එම පක්ෂයේ මැතිවරණ ප්‍රකාශනය එළිදක්වමින් වයිකෝ ඊයේ(22) මේ පිළිබඳ අදහස් පළ කර තිබේ. එහිදි ඔහු වැඩිදුරටත් ප්‍රකාශ කර ඇත්තේ ශ්‍රී ලංකාවේ දෙමළ ජනතාව වෙනුවෙන් ඊළාම් රාජ්‍යයක් පිහිටුවීම සඳහා ජනමත විචාරණයක් පැවැත්වීමට අපේක්ෂා කරන බවයි. මෙරට දෙමළ ජනතාව වාසය කරන සෑම ප්‍රදේශයකම ජනමත විචාරණය පැවැත්විය යුතු බව වයිකෝ ප්‍රකාශ කර ඇත. ඉන්දීය ධීවරයින්ට එල්ල වන හිරිහැර වලට එරෙහිව දැඩි ක්‍රියාමාර්ග ගැනීමට සහ කච්චතිව් දූපත යළි පවරා ගැනීමට ද වයිකෝ පොරොන්දු වී ඇති බව ඉන්දීය මාධ්‍ය වාර්තා කර තිබුණි. මේ අතර එල්.ටි.ටි.ඊ. හිතවාදී ක්‍රියාකාරිකයින් අත්අඩංගුවට ගැනීම සඳහා යාපනය වඩුක්කොඩෙයි ඇතුළු ප්‍රදේශ කිහිපයක ආරක්ෂක අංශ ඊයේ සෝදිසි මෙහෙයුමක් ක්‍රියාත්මක කර තිබේ. එහිදි පුද්ගලයින් පිරිසක් අත්අඩංගුවට ගෙන ප්‍රශ්න කිරීමෙන් අනතුරුව මුදාහැර ඇති බවයි වාර්තා වෙයි. පසුගිය සති කිහිපය තුළ උතුරු ප්‍රදේශයේ එල්.ටි.ටි.ඊ.හිතවාදී ක්‍රියාකාරකම් ඉහළ ගොස් ඇති අතර පොලීසියට වෙඩි තබා පළාගිය ගෝපී නමැති සැකකරු අත්අඩංගුවට ගැනීමට මෙහෙයුම් ක්‍රියාත්මක වෙයි.", "URL": "https://sinhala.adaderana.lk/news.php?nid=41998", "Category": null, "Parent URL": null}