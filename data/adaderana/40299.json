{"Source": "Adaderana", "Timestamp": "January 12, 2014 04:11 pm", "Headline": "සිරිපා වන්දනාකරුවන්ට අපිරිසිදු ආහාර විකුණු 15ට නඩු", "News Content": "ඡායා රූ - රංජිත් රාජපක්ෂ ශ්‍රී පාද වන්දනාවේ නිරත බැතිමතුන්ට පරිභෝජනයට නුසුදුසු ආහාර අලෙවි කළ වෙළඳුන් 15 දෙනෙකු නීතියේ රැහැනට හසු කරගෙන තිබේ. ශ්‍රි පාද වන්දනාකරුවන්ට ගුණාත්මක සේවයක් ලබාදීමේ අරමුණින් නුවරඑළිය මහජන සෞඛ්‍ය පරීක්ෂකවරුන් විසින් නල්ලතන්නිය නගරයේ සිදුකළ වැටලීමකදී මෙම පිරිස නීතියේ රැහැනට හසු කර ගැනීමට හැකි වී ඇත. අදාළ වෙළඳුන් පිරිස අතර සිසිල් බීම සහ කෑම වර්ග ලේබලවල දින වෙනස් කර අලෙවි කළ සහ ප්‍රමිතියෙන් තොර වතුර බෝතල් අලෙවි කළ මෙන්ම අපිරිසිදු ආකාරයෙන් හෝටල් බේකරි පවත්වාගෙන ගිය වෙළඳුන් ද සිටින බව මහජන සෞඛය පරීක්ෂකවරුන් පවසයි. නීතියේ රැහැනට හසුකරගත් වෙළඳුන්ට එරෙහිව හැටන් මහේස්ත්‍රාත් අධිකරණයේ නඩු පැවරීමට නියමිතය. මහජන සෞඛ්‍ය පරීක්ෂකවරුන් විසින් සිදුකරන මෙම වැටලීම් ශ්‍රි පාද වන්දනා සමය අවසන් වනතුරු ක්‍රියාත්මක කිරීමට සැලසුම් කර තිබේ.", "URL": "https://sinhala.adaderana.lk/news.php?nid=40299", "Category": null, "Parent URL": null}