{"Source": "Adaderana", "Timestamp": "November 8, 2011 04:41 pm", "Headline": "වාහන හිමියන් 380 දෙනෙකුට වන්දි පිරිනමා අවසන්", "News Content": "ප්‍රමිතියෙන් තොර පෙට්‍රල් භාවිතය හේතුවෙන් හානි සිදුවූ වාහන හිමියන් අතුරින් 380 දෙනෙකුට ඛනිජ තෙල් සංස්ථාව මගින් මේ වන විට වන්දි පිරිනමා අවසන් බව ඛනිජ තෙල් කර්මාන්ත අමාත්‍ය සුසිල් ප්‍රේමජයන්ත මහතා පවසයි. එක්සත් ජාතික පක්ෂ පාර්ලිමේන්තු මන්ත්‍රී ජෝන් අමරතුංග මහතා අද(08) පාර්ලිමේන්තුවේ දී සිදුකළ විශේෂ ප්‍රකාශයකට පිළිතුරු දෙමින් අමාත්‍යවරයා මේ බව සඳහන් කළේය. පසුගියදා සිදුවූ ඉන්ධන මිල ඉහළ යාමට ප්‍රධාන කරුණු 03 ක් හේතු වී බව ද එහිදී ජෝන් අමරතුංග මහතා පෙන්වාදුන්නේය. ප්‍රමිතියෙන් තොර පෙට්‍රල් ආනයනය කිරීම, හෙජිං ගනුදෙනුව සහ කොළඹ වරායේ සිට කොළොන්නාව දක්වා ඉන්ධන ප්‍රවාහනය කෙරෙන නල පද්ධතියෙන් සිදුවන කාන්දුව යන කරුණු ඒ සඳහා හේතු වූ බව අමරතුංග මහතා ප්‍රකාශ කළේය. නමුත් ලෝක වෙළඳපොළේ තෙල් මිල ඉහළ යාම මෙසේ දේශීය වෙළඳපොළේ‍ තෙල් මිල ඉහළ යාමට හේතු වූ බව එම ප්‍රකාශය වෙත පිළිතුරු සපයමින් අමාත්‍ය සුසිල් ප්‍රේමජයන්ත මහතා අවධාරණය කළේය.", "URL": "https://sinhala.adaderana.lk/news.php?nid=19869", "Category": null, "Parent URL": null}