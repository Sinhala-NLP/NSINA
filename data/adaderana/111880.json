{"Source": "Adaderana", "Timestamp": "June 13, 2019 11:58 am", "Headline": "අංක එකේ ක්‍රීඩකයෙක් යළි තරග බිමට", "News Content": "කාලයක් ලොව අංක එකේ ටෙනිස් ක්‍රීඩකයා ලෙස හැඳින්වු ඇන්ඩි මරේ මෙම වසරේ පැවැත්වෙන අමෙරිකා විවෘත ටෙනිස් තරගාවලිය වෙනුවෙන් ක්‍රීඩා කරන බව නිවේදනය කළේය. මෙම වසරේ දී මරේ ආබාධයකට ලක් වු නිසා කාලයක් ටෙනිස් පිටියෙන් ඉවත්ව සිටියා. ජනවාරි මාසයේ පැවති ඔස්ට්‍රේලියා විවෘත ටෙනිස් තරගාවලියේ පළමු වටයේ තරගයකදී ඇන්ඩි මරේ උකුල ප්‍රදේශයේ ආබාධයකට ලක්විය. ‍32 හැවිරිදි ඇන්ඩි මරේ ඉන්පසු ශල්‍යකර්මකයට ද භාජනය වු අතර ඉන්පසු ඔහුගේ තත්වය සුව අතට හැරුණු බව විදෙස් මාධ්‍ය වාර්තා කළේය. මාස 6කට පසු මරේ පළමු වරට ටෙනිස් පිටියට පිවිසෙන්නේ ක්ල්බ් ටෙනිස් ශූරතා තරගාවලියේ යුගල ටෙනිස් තරග සඳහායි. නමුත් මරේ සඳහන් කළේ ඔහුගේ එකම අරමුණ කෙසේහෝ මෙම වසර අවසන් වීමට පෙර කේවල ටෙනිස් තරග වෙනුවෙන් ක්‍රීඩා කිරීම බවයි. ඒ අනුව මරේ අගෝස්තු 26 වැනිදා ආරම්භ වන අමෙරිකා විවෘත ටෙනිස් තරගාවලිය වෙනුවෙන් ක්‍රීඩා කරන බව නිවේදනය ක‍ළේය. මරේ තුන්වතාවක් ග්‍රෑන්ඩ් ස්ලැම් ටෙනිස් ශූරතා දිනාගෙන ඇති අතර කාලයක් ලෝක ටෙනිස් ශ්‍රේණිගත කිරීම්වල අංක එකේ ස්ථානයේ පසුවිය.", "URL": "https://sinhala.adaderana.lk/news.php?nid=111880", "Category": null, "Parent URL": null}