{"Source": "Adaderana", "Timestamp": "April 13, 2013 05:02 pm", "Headline": "රන් මාලවලට විද්ද 4 ක් අත්අඩංගුවේ", "News Content": "රන්මාල කොල්ලකෑමේ සිද්ධීන්වලට සම්බන්ධ සැකකරුවන් 4 දෙනෙකුගෙන් යුත් කණ්ඩායමක් පූගොඩ පොලිසිය විසින් අත්අඩංගුවට ගෙන තිබේ. පූගොඩ පොලිසියේ නිලධාරීන් කණ්ඩායමක් විසින් සිදුකළ වැටලීමකදී පැපිලිවල ප්‍රදේශයේදී මෙම සැකකරුවන් අත්අඩංගුවට ගෙන ඇති බව සඳහන්ය. ඔවුන්ගෙන් සිදුකළ ප්‍රශ්න කිරීම් වලදී පූගොඩ සහ කිරිදිවැල යන ප්‍රදේශවලදී සිදුකරන ලද රන් භාණ්ඩ කොල්ලකෑම් 4 ක් පිළිබඳව අනාවරණය වූ බව පොලිසිය කියා සිටියි. අත්අඩංගුවට ගත් සැකකරුවන් සතුව තිබී සොරකම් කරන ලද රන් භාණ්ඩ වලින් කොටසක්, උකස් කරන ලද රන් භාණ්ඩවල රිසිට් පත් හා කොල්ලකෑම් සඳහා යොදා ගන්නා ලද යතුරු පැදි දෙකක් පොලිසිය භාරයට ගෙන තිබේ. සැකකරුවන් අද පූගොඩ මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=33248", "Category": null, "Parent URL": null}