{"Source": "Adaderana", "Timestamp": "October 4, 2011 07:12 am", "Headline": "පාර්ලිමේන්තු සංගම් සැසිවාරයේදී හැප්පෙන්න සූදානම්", "News Content": "125 වන ජගත් පාර්ලිමේන්තු සංගමයේ සැසිවාරය ඔක්තෝම්බර් මස 17 වන දින ස්විස්ටර්ලන්තයේ බර්න් නුවරදී ආරම්භවීමට නියමිතව තිබේ. ඒ සඳහා සහභාගීවන ශ්‍රී ලංකා නියෝජිත පිරිස කථානායක චමල් රාජපක්ෂ මහතාගේ ප්‍රධානත්වයෙන් ස්විස්ටර්ලන්තය බලා පිටත්ව යනු ඇත. කථානායකවරයාට අමතරව ආණ්ඩු පක්ෂය නියෝජනය කරමින් නිමල් සිරිපාලද සිල්වා,මහින්ද සමරසිංහ,අමාත්‍යවරුන් ඇතුළු පිරිසක්ද විපක්ෂය නියෝජනය කරමින් දොස්තර ජයලත් ජයවර්ධන,අර්ජුන රණතුංග යන මන්ත්‍රීවරුන් සහභාගී වන බව දේශපාලන ආරංචි මාර්ග සඳහන් කරයි. ජගත් පාර්ලිමේන්තු සංගමයේ සැසිවාරයට සමගාමීව ජගත් පාර්ලිමේන්තු සංගමයේ මානව හිමිකම් කමිටුව රැස්වීමට නියමිත බැවින් එහිදී ශ්‍රී ලංකාවේ මානව හිමිකම් කඩවීම් පිළිබඳ දීර්ඝ වශයෙන් කරුණු දක්වන බව පාර්ලිමේන්තු මන්ත්‍රී දොස්තර ජයලත් ජයවර්ධන මහතා පවසයි. විශේෂයෙන්ම සරත් ෆොන්සේකා මහතා ඇතුළු විපක්ෂයේ දේශපාලන නායකයින්ගේ මානව හිමිකම් උල්ලංඝණයවීම පිළිබඳ එහිදී අවධාරණය කරන්නට තමන් සූදානම් බව ජයවර්ධන මන්ත්‍රීවරයා අද දෙරණට කියා සිටියේය. ටී.මහේෂ්වරන් මන්ත්‍රීවරයා ඝාතනය කිරීම ඇතුළු විපක්ෂයේ දේශපාලනඥයින්ට එල්ල වූ ප්‍රහාරයන් සම්බන්ධයෙන් නිසි විමර්ශනයක් සිදුනොවීම හා වගකිවයුත්තන්ට දඬුවම් නොකිරීම කෙරෙහි මානව හිමිකම් කමිටුවේ අවධානය යොමුකරවන බව මන්ත්‍රීවරයා පෙන්වා දුන්නේය. මානව හිමිකම් කමිටුවේදී එල්ලවිය හැකි ඕනෑම චෝදනාවකට මුහුණ දෙන්නටත් නිසි පිළිතුරු දෙන්නටත් තමන් සූදානම් බව අමාත්‍ය මහින්ද සමරසිංහ මහතා කියා සිටියි. ටී.මහේෂ්වරන් මන්ත්‍රීවරයාගේ ඝාතන සිද්ධිය ඇතුළු දැනට පරීක්ෂණ කටයුතු සිදුවෙමින් පවත්නා සිදුවීම්වලට අදාළව පරීක්ෂණ වාර්තා පවා තමන් විසින් ස්විස්ටර්ලන්තයට රැගෙන යන බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=19121", "Category": null, "Parent URL": null}