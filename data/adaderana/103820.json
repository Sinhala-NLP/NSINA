{"Source": "Adaderana", "Timestamp": "February 6, 2019 07:22 pm", "Headline": "ATM යන්ත්‍රවලින් මුදල් වංචා කරන ඡාවාරමක් අල්ලයි", "News Content": "ක්‍රෙඩිට් කාඩ්පත් හා ඩෙබිඩ් කාඩ්පත්වල තිබෙන දත්ත සොරකම් කර ව්‍යාජ කාඩ්පත් සකස් කර මුදල් ලබා ගැනීමේ ඡාවාරම් පිළිබඳ අපරාධ පරීක්ෂණ දෙපාර්තමේන්තුව විමර්ශන ආරම්භ කර තිබේ. දැනට සති කීපයකට පෙර මෙම විමර්ශන සිදු කිරීම් ආරම්භ කර තිබේ. කාඩ් පත් ATM යන්ත්‍රවලට ඇතුළත් කරන ස්ථානයේ කුඩා උපකරණයක් සවිකර, අනතුරුව එම යන්ත්‍රවලට ඇතුළත් කරන කාඩ් පත්වලට අයත් සියලු දත්ත උපකරණය තුළින් අදාළ අපරාධකරුවන්ගේ ජංගම දුරකථනවලට ඇතුළත් කර ගෙන ඇති බව මෙයින් තහවුරු වී තිබේ. ඉන් අනතුරුව එම දත්ත උපයෝගී කර ගනිමින් ව්‍යාජ කාඩ් පත් සකස් කිරීම සම්බන්ධයෙන් මෙම විමර්ශන කටයුතු සිදු කරනු ලබන බව පොලිස් අධිකාරී, පොලිස් මාධ්‍ය ප්‍රකාශක රුවන් ගුණසේකර මහතා පවසයි. ලැබුණු තොරතුරු අනුව ජනවාරී 20 වන දින කොළඹ කොටුව ප්‍රදේශයේ චැතම් වීදියේ දී, චීන ජාතිකයෙක් හා ජනවාරී 21 වන දින වැල්ලවත්ත ප්‍රදේශයේ දී තවත් චීන ජාතිකයෙක් හා පෙබරවාරී මස 3 වන දින පානදුර ප්‍රදේශයේ දී, රුමේනියානු ජාතිකයෙක් අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් බව ද පොලිස් මාධ්‍ය ප්‍රකාශකවරයා සඳහන් කරයි. මෙම සැකකරුවන් සතුව පැවති ව්‍යාජ ලෙස සකස් කළ කාඩ් පත් 200කට ආසන්න ප්‍රමාණයක්, රුපියල් ලක්ෂ 12 කට අධික මුදලක් හා දත්ත සොරා ගැනීමට යොදා ගත් උපකරණ දෙකක් ද සොයා ගැනීමට අපරාධ පරීක්ෂණ දෙපාර්තමේන්තුව සමත්ව තිබේ. චීන ජාතිකයන් කොටුව මහේස්ත්‍රාත් අධිකරණයට ඉදිරිපත් කිරීමෙන් අනතුරුව පෙබරවාරී 13 වන දින දක්වාත්, රුමේනියානු ජාතිකයා පානදුර මහේස්ත්‍රාත් අධිකරණයට ඉදිරිපත් කිරීමෙන් අනතුරුව පෙබරවාරී මස 18 වන දින දක්වාත් රක්ෂිත බන්ධනාගාර ගත කර තිබේ. විශේෂයෙන් සී.සී.ටීවි කැමරාවලට හසු නොවන ලෙස ATM යන්ත්‍ර ආශ්‍රතව හැසිරෙමින් සිටින පුද්ගලයින් ඇත්නම් වහාම පොලීසිය දැනුවත් කරන ලෙස පොලිස් මාධ්‍ය ප්‍රකාශකවරයා ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=103820", "Category": null, "Parent URL": null}