{"Source": "Adaderana", "Timestamp": "June 11, 2014 01:15 pm", "Headline": "මොඩි සමඟ සුහදශීලීව කටයුතු කරනවා ", "News Content": "ඉන්දීය නව අග්‍රාමාත්‍ය නරේන්ද්‍ර මෝඩි සමග සුහදශීලීව කටයුතු කිරීමට තමන් අපේක්ෂා කරන බව පකිස්ථාන අග්‍රාමාත්‍ය නවාස් ශරීෆ් මහතා පවසයි. නරේන්ද්‍ර මෝඩි ඉන්දීය අග්‍රාමාත්‍ය ධුරයේ දිවුරුම් දීමෙන් අනතුරුව පැවති සාකච්ඡාව පිළිබඳ ප්‍රශංසාව පළ කරමින් පාකිස්ථාන අග්‍රාමාත්‍යවරයා නරේන්ද්‍ර මෝඩි වෙත ලිපියක් යොමුකර ඇතිබව සඳහන් වෙයි. දෙරට අතර පවතින සහයෝගිතාව වර්ධනය කරගැනීම උදෙසා අදාළ සාකච්ඡාවේ කරුණු වඩාත් ඉවහල් වනු ඇති බව පකිස්ථාන අග්‍රාමාත්‍ය වරයා එම ලිපිය මගින් ප්‍රකාශකර ඇත. නරේන්ද්‍ර මෝඩි ඉන්දීය අග්‍රාමාත්‍ය ධුරයේ දිවුරුම් දීමට පසු දිනයේ පාකිස්ථාන අග්‍රාමාත්‍ය ‘‘නවාස් ශරීෆ්‘‘ සමග ද්වීපාර්ශවික සාකච්ඡා පැවැත් විය. පාකීස්ථානයේ සිදුවන ත්‍රස්ත ක්‍රියාකාරකම් සහ මුම්බායි නුවරට එල්ලවූ ත්‍රස්ත ප්‍රහාරය සම්බන්ධයෙන් අදාළ සාකච්ඡාවේදී වැඩි අවධානයක් යොමුව තිබූ බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=43892", "Category": null, "Parent URL": null}