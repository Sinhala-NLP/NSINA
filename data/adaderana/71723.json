{"Source": "Adaderana", "Timestamp": "April 4, 2017 04:25 pm", "Headline": "සඟවා තිබූ ආනයනික සහල් රාජසන්තක කරයි", "News Content": "අලෙවිය සඳහා නිකුත් නොකර සඟවා තිබූ ආනයනික සහල් තොගයක් රාජසන්තක කිරීමට මාළිඟාකන්ද මහේස්ත්‍රාත් අධිකරණය නියෝග කර තිබේ. පාරිභෝගික අධිකාරියේ නිලධාරීන් විසින් පිටකොටුව යෝන්වීදියේ පවත්වා ගෙන සහල් ව්‍යාපාරික ස්ථානයක් වටලා අදාළ සහල් තොගය සොයාගෙන ඇති බව කර්මාන්ත හා වාණිජ කටයුතු අමාත්‍යාංශය සඳහන් කළේය. එහි තිබී සඟවා තිබූ ආනයනික සහල් කිලෝග්‍රෑම් 17,150ක් පාරිභෝගික අධිකාරියේ නිලධාරීන් විසින් සොයාගෙන තිබේ. අනතුරුව එම සහල් තොගය මුද්‍රා තබා අධිකරණය වෙත ඉදිරිපත් කර ඇති බව වාර්තා වේ. ඒ අනුව අදාළ ව්‍යාපාරික ස්ථානයක් වෙනුවෙන් ඉදිරිපත්වූ පුද්ගලයා අධිකරණය හමුවේ වරද පිළිගෙන ඇති අතර ඔහු හට රුපියල් 12,500ක දඩයක් නියම කර තිබේ. එමෙන්ම අදාළ සහල් තොගය රාජසන්තක කර විකුණා ලැබෙන ආදායම පාරිභෝගික කටයුතු පිළිබඳ අධිකාරියේ ගිණුමට බැර කරන ලෙස මාලිඟාකන්ද අතිරේක මහේස්ත්‍රාත් මංජුල රත්නායක මහතා නියෝග කර ඇති බව කර්මාන්ත හා වාණිජ කටයුතු අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=71723", "Category": null, "Parent URL": null}