{"Source": "Adaderana", "Timestamp": "November 30, 2010 11:28 am", "Headline": "කෝටි එකහමාරක් පිල්ලි ගැසූ සුඛෝපභෝගී මෝටර් රථය තාමත් නෑ", "News Content": "නැවත පදිංචි කිරීමේ අමාත්‍යංශයට ජපානයෙන් ආනයනය කළ බව කියන ලැන්ඩ් කෲෂර් වර්ගයේ සුඛෝපභෝගී මෝටර් රථයක් අතුරුදහන් වී ඇතැයි දේශපාලන ආරංචි මාර්ග සඳහන් කරයි. කලකට ඉහතදී ජපානයෙන් නවීනතම මෝටර් රථයක් ලෙස හඳුන්වාදෙමින් ආනයනය කළ මෙම මෝටර් රථය හදිසි අනතුරක් හේතුවෙන් මාතර ගරාජයකින් අලුත්වැඩියා කර තිබේ. එහිදී මෙය ජපානයෙන් ගෙන්වද්දීම රීකන්ඩීෂන් තත්ත්වයේ පැවති මෝටර් රථයක් බව අනාවරණය වී ඇති බව සඳහන් වේ.එසේම අනතුරෙන් පසු මෙරටදී කරන ලද අලුත්වැඩියා කටයුතු හේතුවෙන් වැය වී ඇති මුදල ලක්ෂ 70 ක් පමණ වන බවද දේශපාලන ආරංචි මාර්ග කියා සිටියි. අලුත්වැඩියා කටයුතු කිරීමෙන් පසු අමාත්‍යංශය භාරයේ ටික දිනක් තිබුණු මෙම මෝටර් රථය මේ වන විට අතුරුදහන් වී තිබේ. නැවත පදිංචි කිරීමේ අමාත්‍යංශයට අයත් මේ වන තුරුත් ලියාපදිංචි නැති මෙම මෝටර් රථය රැගෙන ගිය කිසිවෙකු මෙතෙක් අනාවරණවී නැති බව සඳහන් වේ. අද දෙරණ කළ විමසුමකට පිළිතුරු දෙමින් නැවත පදිංචි කිරීමේ කටයුතු අමාත්‍යංශයේ නියෝජ්‍ය අමාත්‍ය විනයාගමූර්ති මුරලිදරන් මහතා කියා සිටියේ\"එවැනි සිදුවීමක් තමන් දන්නා නමුත් ඒ පිළිබඳ වැඩිදුර යමක් කිව නොහැකි බවයි. කෙසේ වෙතත් මෙම මෝටර් රථය නවීනතම ලැන්ඩ් කෲෂර් වර්ගයේ මෝටර් රථයක් යයි කියමින් මෙරටට ගෙන්වීමට කෝටි තුනක මුදලක් වැය කර ඇති හෙයින් කෝටි එක හමාරක පමණ වංචාවක් සිදුව ඇති බව දේශපාලන ආරංචි මාර්ග වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=12501", "Category": null, "Parent URL": null}