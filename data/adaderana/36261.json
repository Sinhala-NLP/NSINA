{"Source": "Adaderana", "Timestamp": "July 31, 2013 02:54 pm", "Headline": "විෂ ද්‍රව්‍ය ගැන සොයන්න විශේෂ ඒකකයක් පිහිටුවන්න ", "News Content": "ආහාරවල විෂ ද්‍රව්‍ය අඩංගු වන්නේ ද යන්න සොයාබැලීම සඳහා සෞඛ්‍ය අමාත්‍යංශය තුළ විශේෂ ඒකකයක් පිහිටුවිය යුතු බව රජයේ වෛද්‍ය නිලධාරීන්ගේ සංගමය පවසයි. පසුගිය දින කිහිපය තුළම ජලයේ සහ ආහාරවල විෂ ද්‍රව්‍ය අඩංගුවීම පිළිබඳ පුවත් රැසක් වාර්තා වූ බව එම සංගමය පෙන්වා දෙයි. ආහාරවල සුරක්ෂිතතාව පිළිබඳ විශේෂඥ දැනුම ලබා දීමට සෞඛ්‍ය අමාත්‍යංශයේ පෝෂණවේදීන් නොමැති බව රජයේ වෛද්‍ය නිලධාරීන්ගේ සංගමය සඳහන් කරයි. පානීය ජලය මෙන්ම කෘෂි රසායන පරීක්ෂණ සඳහා උපදෙස් දීමට විශේෂඥයින් සෞඛ්‍ය අමාත්‍යංශයේ නොමැති බව ඔවුන් පෙන්වා දෙයි. මේ හේතුවෙන් විශේෂඥ උපදෙස් ලබා දිය හැකි ඒකකයක් ස්ථාපිත කළ යුතු බවත්, ඒ සඳහා සහයෝගය ලබාදීමට තම සංගමය සූදානම් බවත් රජයේ වෛද්‍ය නිලධාරීන්ගේ සංගමය පවසයි.", "URL": "https://sinhala.adaderana.lk/news.php?nid=36261", "Category": null, "Parent URL": null}