{"Source": "Adaderana", "Timestamp": "August 15, 2016 09:00 pm", "Headline": " චන්ද්‍රිකාගේ චෝදනා ප්‍රතික්ෂේප කරනවා - ගෝඨාභය", "News Content": "යුද්ධය සඳහා ප්‍රහාරක ගුවන් යානා මිලදී ගැනීමේදී හිටපු ආරක්ෂක ලේකම් ගෝඨාභය රාජපක්ෂ මහතා විසින් මූල්‍ය අක්‍රමිකතාවයක් සිදුකර ඇති බවට හිටපු ජනපතිනි චන්ද්‍රිකා බණ්ඩාරනායක කුමාරතුංග මහත්මිය විසින් ඊයේ සිදුකළ ප්‍රකාශයට හිටපු ආරක්ෂක ලේකම්වරයා ප්‍රතිචාර දක්වා තිබේ.දෙරණ මාධ්‍ය ආයතනයෙන් ඊයේ එම ප්‍රකාශය ප්‍රචාරය වීමෙන් පසුව ඒ සම්බන්ධයෙන් ප්‍රතිචාර දක්වමින් හිටපු ආරක්ෂක ලේකම්වරයා විසින් නිවේදනයක් නිකුත් කර ඇත.යුද්ධය සඳහා මිග් ප්‍රහාරක යානා 6ක් මිලදී ගැනීමේදී ඒවායේ වටිනාකම මෙන් තුන්ගුණයක් මුදල් ලබාගෙන එමගින් අක්‍රමිකතාවයක් කර ඇතැයි හිටපු ජනපතිනිය ඊයේ මීරිගම පැවැති ජනහමුවකදී පැවසීය.ඊට ප්‍රතිචාර දක්වමින් හිටපු ආරක්ෂක ලේකම්වරයා විසින් එවන ලද නිවේදනයක දැක්වෙන්නේ තමන්ගේ කාලයේදී යුධ උපකරණ මිලදී ගැනීමේදී උපරිම පාරද්‍රෘශ්‍යභාවය ආරක්ෂා කළ බවයි.ගෝඨාභය රාජපක්ෂ මහතා පවසන්නේ අදාළ යානා ගෙන්වීමේදී මූල්‍ය අක්‍රමිකතාවයක් මෙන්ම ඒවා කිසිවක් ශ‍්‍රී ලංකාවට ගෙන ඒමේදී කඩා නොවැටුණු බවය.මෙම යානා ශ‍්‍රී ලංකාවට රැගෙන ආවේ කොටස් වශයෙන් ගලවා භාණ්ඩ ප‍්‍රවාහන යානා මගින් බවද ගෝඨාභය රාජපක්ෂ මහතා සඳහන් කරයි.අදාළ ගනුදෙනුවේදී මිග් යානා මිලදී ගත්තේ ගුවන් හමුදාවේ පූර්ණ යෝග්‍යතා පරීක්ෂණයකින් පසුව යුක්රේන රාජ්‍ය සමාගමකින් බවද ඔහු කියයි.තමා ආරක්ෂක ලේකම් ලෙස කටයුතු කරන සමයේදී කිසිඳු පාර්ශ්වයකට කිසිඳු අයුරකින් දූෂණයක් හෝ අවභාවිතයක් කිරීමට නොහැකි වන පරිදි කටයුතු කළ බවද ඒ මහතා සඳහන් කරයි.මේ නිසා හිටපු ජනපතිනිය විසින් එල්ල කළ චෝදනා සම්පූර්ණයෙන් ප්‍රතික්ෂේප කරන බව ඒ මහතා සිය ලිපිය මඟින් අවධාරණය කර ඇත.එමඟින් ඔහු වැඩිදුරටත් අවධාරණය කර ඇත්තේ තමන් ආරක්ෂක ලේකම් වූ දිනයේ සිට අද දක්වා කිසිදු දේශීය හෝ විදේශීය ගිණුමකට නීත්‍යානූකූලව උපයා ඇති වැටුප හා විශ්‍රාම වැටුප හැර වෙනත් කිසිදු මුදලක් බැර කර හෝ බැරවී නැති බවයි.එකී ලිපිය වැඩිදුරටත් පහත පරිදිය.", "URL": "https://sinhala.adaderana.lk/news.php?nid=63086", "Category": null, "Parent URL": null}