{"Source": "Adaderana", "Timestamp": "April 4, 2013 12:47 pm", "Headline": "මහජන සහන දිනය පළාත් මට්ටමින්", "News Content": "පොලිස්පති මහජන සහන දිනය පළාත් මට්ටමින් පැවැත්වීමට පොලිස් මූලස්ථානය තීරණය කර තිබේ. පොලිස්පතිවරයාගේ උපදෙස් පරිදි මෙම පියවර ගත් බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. පොලිස්ථානවලට ජනතාව සිදුකරන පැමිණිලි කඩිනමින් විමර්ශනය කර නිසි ක්‍රියාමාර්ග නොගැනීම සම්බන්ධයෙන් පොලිස් මූලස්ථානය පැමිණ පැමිණිලි කිරීමට සෑම සිකුරාදා දිනකම මහජන සහන දිනය ක්‍රියාත්මක විණි. අදාළ පැමිණිලි සිදු කිරීමට දුරබැහැර සිට පොලිස් මුලස්ථානයට පැමිණීමේ දී ජනතාවට සිදුවන අපහසුතා මඟහැරවීම සහ වඩාත් පහසු ආකාරයෙන් අදාළ පැමිණිලි ඉදිරිපත් කිරීමට අවස්ථාව සැලසීම පළාත් මට්ටමින් පොලිස්පති මහජන සහන දිනය පැවැත්වීමේ අරමුණ වී තිබේ. ඒ අනුව බස්නාහිර පළාතේ කොළඹ, ඌව පළාතේ බදුල්ල, උතුරු පළාතේ යාපනය, නැගෙනහිර පළාතේ ත්‍රිකුණාමලය සහ වයඹ පළාතේ කුරුණෑගල යන දිස්ත්‍රික්කවල ජ්‍යේෂ්ඨ නියෝජ්‍ය පොලිස්පති කාර්යාලවල දී මහජන සහන දිනය පැවැත්වීමට නියමිතය. එමෙන්ම මධ්‍යම පළාතේ මහනුවර, දකුණු පළාතේ මාතර, සබරගමුව පළාතේ රත්නපුර, සහ උතුරුමැද පළාතේ අනුරාධපුරය යන දිස්ත්‍රික්කවල පිහිටි ජ්‍යේෂ්ඨ නියෝජ්‍ය පොලිස්පති කාර්යාලවල දී මහජන සහන දිනය පැවැත්වීමට කටයුතු යොදා තිබේ. සෑම මසකම දෙවන සතියේ සහ සිව්වන සතියේ බදාදා දිනවල දී ජ්‍යේෂ්ඨ නියෝජ්‍ය පොලිස්පතිවරුන්ගේ සහභාගීත්වයෙන් මෙම පොලිස් මහජන සහන දිනය පැවැත්වීමට කටයුතු යොදා ඇති බව පොලිස් මාධ්‍ය ප්‍රකාශකවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=32995", "Category": null, "Parent URL": null}