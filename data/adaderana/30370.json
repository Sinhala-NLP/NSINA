{"Source": "Adaderana", "Timestamp": "December 30, 2012 04:51 pm", "Headline": "නියඟයේදිත් එළිය දුන්නා", "News Content": "රටේ කර්මාන්ත හා සේවා ක්ෂේත්‍රය නංවා සිටුවීම සඳහා විදුලිබල මණ්ඩලය අතිවිශාල දායකත්වයක් ලබාදෙන බව විදුලිබල හා බලශක්ති අමාත්‍ය පාඨලී චමිපික රණවක මහතා පවසයි. මෙම වසරේ පැවති දැඩි නියඟය හමුවේ වුව ද අඛණ්ඩ විදුලි සැපයුමක් ලබාදීමට ලංකා විදුලිබල මණ්ඩලය සමත් වූ බව අමාත්‍යවරයා පෙන්වාදෙයි. දැඩි නියඟය හමුවේ කෘෂි කර්මාන්ත, වාරිමාර්ග වැනි ක්ෂේත්‍ර ඝෘණ ආර්ථික වර්ධනයක් පෙන්නුම් කළ ද කර්මාන්ත හා සේවා ආර්ථික වේගය ධන මට්ටමේ පවත්වා ගැනීමට මේ හේතුවෙන් හැකිවූ බව පාඨලී චමිපික රණවක අමාත්‍යවරයා පවසයි. රටේ ජනතාවට කර්මාන්තවලට සහ ආර්ථිකයට සවියක් වෙමින් කටයුතු කිරීමට විදුලිබල ක්ෂේත්‍රයට හැකි වුවත් එම සේවාව ඇගයීමට කිසිවෙකු කටයුතු නොකරන බව අමාත්‍යවරයා සඳහන් කරයි. ලංකා විදුලිබල මණ්ඩල සේවක සමුළුවකට සහභාගී වෙමින් පාඨලී චමිපික රණවක අමාත්‍යවරයා මේ අදහස් පළ කරන ලදී.", "URL": "https://sinhala.adaderana.lk/news.php?nid=30370", "Category": null, "Parent URL": null}