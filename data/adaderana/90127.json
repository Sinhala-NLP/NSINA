{"Source": "Adaderana", "Timestamp": "May 31, 2018 01:06 pm", "Headline": "ගෙළ වැලලා ගෙන මිය ගොස් සිටිය දී සොයා ගත් ගුවන් හමුදා සෙබළාගේ මරණය ඝාතනයක් ද?", "News Content": "රත්මලාන ගුවන් හමුදා කඳවුරට අනියුක්තව සේවය කළ සෙබලෙකු හමුදා කඳවුරේ භට නිවාසයේ ගෙළ වැලලාගෙන සියදිවි හානි කරගෙන සිටියදී පසුගිය 29 වන දා සොයා ගැනුණි. ගුවන් හමුදා මාධ්‍ය ප්‍රකාශක ගෘප් කපිතාන් ගිහාන් සෙනෙවිරත්න මහතා පැවසුවේ මෙම සිද්ධිය සම්බන්ධයෙන් වැඩිදුර පරීක්ෂණ මේ වන විට ක්‍රියාත්මක බවයි. රත්මලාන ගුවන් හමුදා කඳවුරේ සේවයේ නිරතව සිටි ටී.එම්.ප්‍රදීප් කුමාර ජයලත් නමැති සෙබලා භට නිවාසයේ විදුලි පංකාවේ ගැටගැසූ ලණුවක ආධාරයෙන් මෙලෙස ගෙළ වැලලා ගෙන සිටියදී පසුගිය දා සොයා ගැණුනි. 20 හැවිරිදි මෙම සෙබලා රත්මලාන ගුවන් හමුදා කඳවුරේ රියදුරෙකු ලෙස සේවය කළ බව වාර්තා වෙයි. ඔහුගේ දේහය මේ වනවිට අම්පාර පරගහ කැලේ පිහිටි ඔහුගේ නිවසේ තැන්පත් කර තිබේ. ඥාතීන් පවසන්සේ ගුවන් හමුදා කඳවුරේ සිටින හමුදා භටයෙකුගෙන් තමන්ට දිගින් දිගටම කරදර සිදුවන බවට මියගිය සෙබලා නිතර තමන්ට දැනුම් දුන් බවයි. සෙබලා මියගිය බව සඳහන් දිනයේම උදෑසන තම සොහොයුරාට දුරකතන ඇමතුමක් ලබාදී තමාව රැගෙන යාමට කඳවුර අසළට එන ලෙසට දැනුම් දී ඇති නමුත් ඔහු නොපැමිණි බව සහෝදරයා පැවසීය. කෙසේ වෙතත් සිද්ධිය සම්බන්ධයෙන් ගල්කිස්ස පොලිසිය වැඩිදුර විමර්ශන සිදුකරන අතර ගුවන් හමුදාවෙන්ද විශේෂ විමර්ෂණයක් ආරම්භ කර ඇති බව ගුවන් හමුදා මාධ්‍ය ප්‍රකාශකවරයා අද දෙරණට සඳහන් කළේය.", "URL": "https://sinhala.adaderana.lk/news.php?nid=90127", "Category": null, "Parent URL": null}