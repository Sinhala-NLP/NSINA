{"Source": "Adaderana", "Timestamp": "August 4, 2014 07:41 am", "Headline": "උසස් පෙළ හෙට ඇරඹෙයි", "News Content": "අධ්‍යයන පොදු සහතික පත්‍ර උසස් පෙළ විභාගය හෙට ආරම්භවීමට නියමිතව තිබේ. හෙට(05) දිනයේ ආරම්භ වන උසස් පෙළ විභාගය අගෝස්තු මස 29 වැනි දින දක්වා පැවැත්වීමට නියමිතය. උසස් පෙළ විභාගය පැවැත්වීම සඳහා මේ වන විට සියලු කටයුතු සූදානම් කර ඇති බව විභාග දෙපාර්තමේන්තුව පවසයි. නයිනතිව් , ඩෙල්ෆ් දූපත් ඇතුළුව දිවයින පුරා විභාග මධ්‍යස්ථාන 2120කදී අධ්‍යන පොදු සහතික පත්‍ර උසස් පෙළ විභාගය පැවැත්වීමට නියමිතය. ඒ සඳහා අපේක්ෂකයින් දෙලක්ෂ 96 313 පෙනී සිටින බව විභාග දෙපාර්තමේන්තුව සඳහන් කළේය. විභාගයේ සංවිධාන කටයුතු සඳහා 21 000කට ආසන්න පිරිසක් යොදවා ඇති අතර සම්බන්ධීකරණ මධ්‍යස්ථාන 295ක් දිවයින පුරා පැය 24තුළම ක්‍රියාත්මක කෙරෙන බව එම දෙපාර්තමේන්තුව සඳහන් කර සිටියේය විභාගය පෙරවරු 08.30ට ආරම්භ වන අතර අවම වශයෙන් පැය භාගයකට පෙරවත් විභාග ශාලාවට පැමිණිය යුතු බව විභාග කොමසාරිස් ජනරාල් ඩබ්ලිව්.එම්.එන්.ජේ පුෂ්පකුමාර මහතා සඳහන් කළේය. විභාග වංචා කිරිමක් උදව් කිරිමක් ශාලාව තුළ සිදුවන්නේ නම් එදිනම ඒ පිළිබඳව 1911 හෝ විභාග දෙපාර්තමේන්තුවේ 0112 78 42 08 හෝ 0112 78 45 37 යන දුරකථන අංක වලට දැනුම් දෙන ලෙස ද ඉල්ලීමක් කරයි. විභාග මධ්‍යස්ථාන අවට රැස්වීම් තැබීම, ශබ්ද විකාශන යන්ත්‍ර භාවිතා කිරීම සපුරා තහනම් වන අතර විභාග අපේක්ෂකයින්ට බාධා වන යමක් සිදුවන්නේ නම් ඒ පිළිබඳව ළඟම ඇති පොලිස් ස්ථානයට දැනුම් දෙන ලෙස විභාග කොමසාරිස් ජනරාල් ඩබ්ලිව්.එම්.එන්.ජේ පුෂ්පකුමාර මහතා සියලුම අපේක්ෂකයින්ගෙන් සහ දෙමව්පියන්ගෙන් ඉල්ලීමක් කරයි.", "URL": "https://sinhala.adaderana.lk/news.php?nid=45102", "Category": null, "Parent URL": null}