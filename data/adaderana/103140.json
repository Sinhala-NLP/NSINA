{"Source": "Adaderana", "Timestamp": "January 27, 2019 07:09 am", "Headline": "කසිප්පු ස්කාගාරයක් වගුරු බිමකින් සොයා ගනී", "News Content": "මතුගම අළුත්ගම මාර්ගයේ 5හේ කණුව ප්‍රදේශයේදි කලක සිට පවත්වාගෙන ගිය කසිප්පු ස්කාගාරයක් වටලා එහි තිබු ගෝඩා සහ එහි උපකරණ ද සහිතව එක් සැකකරුවෙකු අත්අඩංගුවට ගෙන ඇති බව මතුගම වැලිපැන්න ‍පොලීසිය පවසයි. ඊයේ(26) වටලන ලද මෙම කසිප්පු ස්කාගාරය ප්‍රධාන මාර්ගයට මායින්ව ඇති දියපර වගාවෙන් පිරි වගුරු බිම් ප්‍රදේශයක මෙම කසිප්පු පෙරිම සිදුකරගෙන ගොස් තිබෙන බව අප වාර්තාකරු පවසයි. එසේම මෙම සැකකරු මීට පෙර අවස්ථා ගණනාවකදි මත්පැන් සමඟ අත්අඩංගුවට ගෙන අධිකරණයට ඉදිරිපත් කර ඇති බවත්, දිගින් දිගටම කසිප්පු ජාවාරමේ නිරතවන බව වැලිපැන්න බස්නාහිර පලාත් බුද්ධි අංශය වෙත ලැබුණු තොරතුරක් මත වැටලීම සිදුකර ඇති බවත් පවසයි. එම වැටලීම සිදු කළ අවස්ථාවේ සැකකරු සමඟ ගෝඩා මිලිලීටර 1086000 පිරවූ යකඩ බැරල 6ක්, කසිප්පු මිලිලීටර 67500 පිරවූ බැරල් 3ක් හා පෙරීමට ගන්නා දගර හා තවත් උපකරණ සමඟ අත්අඩංගුවට ගෙන තිබේ. වැලිපැන්න පොලීසියේ ස්ථානාධිපති ප්‍රධාන පොලිස් පරීක්ෂක ලලිත් රාජමන්ත්‍රී මහතාගේ උපදෙස් පරිදි වැලිපැන්න පොලීසියේ දූෂණ මර්ධන ඒකකයේ ස්ථානාධිපති ‍උප පොලිස් පරීක්ෂක ධර්මප්‍රිය මහතා හා පොලිස් කොස්තාපල්වරුන් සහ වැලිපැන්න පොලීසියට අනියුක්ත බස්නාහිර පලාත් බුද්ධි අංශයේ නිලධාරි පොලිස් සැරයන් සේනාරත්ත යන අය විසින් වැටලීම සිදුකර තිබේ. සැකකරු හා ගෝඩා හා පෙරුම් උපකරණ මතුගම මහේස්ත්‍රාත් අධිකරණය වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=103140", "Category": null, "Parent URL": null}