{"Source": "Adaderana", "Timestamp": "April 30, 2011 08:47 am", "Headline": "හොර පුද්ගලික ඔසුසැල් 3000 ක් තවදුරටත් ක්‍රියාත්මකයි", "News Content": "නීති විරෝධීව පවත්වාගෙන යන පුද්ගලික ඔසුසැල් 3000 ට අධික ප්‍රමාණයක් තවදුරටත් රට තුළ ක්‍රියාත්මක වන බව සෞඛ්‍ය අමාත්‍යාංශය පවසයි. මෙම ඔසුසැල් වැටලීම සඳහා අඛණ්ඩව පරීක්ෂා කිරීම් සිදුකරන බව එම අමාත්‍යාංශය සඳහන් කරයි. මේ වන විට රට තුළ ඔසුසැල් 6000 ත් 7000 ත් අතර ප්‍රමාණයක් පැවතියද පසුගිය කාලය තුළ ජාතික විලවුන් හා ඖෂධ නියාමන අධිකාරියේ ලියාපදිංචි වී ඇත්තේ ඔසුසැල් 3000 ට අඩු ප්‍රමාණයක් බව සෞඛ්‍ය අමාත්‍යාංශය පෙන්වාදෙයි. බලපත්‍ර නොමැතිව අලෙවිය සඳහා ඖෂධ ළඟ තබාගැනීම යටතේ ඔසුසැල් 69 ට, වෛද්‍ය නිර්දේශ නොමැතිව ඖෂධ නිකුත් කළ ඔසුසැල් 83 ට සහ ලියාපදිංචි ඖෂධවේදියෙකුගේ සුපරීක්ෂණය යටතේ පවත්වාගෙන නොගිය ඔසුසැල් 63 ට එරෙහිව නීතිමය පියවර ගෙන ඇති බව සෞඛ්‍ය අමාත්‍යාංශය පවසයි. මෙම වසර තුළ පමණක් නීතිවිරෝධී ලෙස පවත්වාගෙන ගිය ඔසුසැල් 20 ට එරෙහිව නඩු පවරා ඇති බව සඳහන්ය.", "URL": "https://sinhala.adaderana.lk/news.php?nid=15785", "Category": null, "Parent URL": null}