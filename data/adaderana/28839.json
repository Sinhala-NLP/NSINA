{"Source": "Adaderana", "Timestamp": "November 2, 2012 05:26 pm", "Headline": " කෝට්ටේ නගරාධිපති ජනක රණවකට අතුරු තහනම් නියෝගයක්", "News Content": "ශ්‍රී ජයවර්ධනපුර කෝට්‌ටේ මහ නගර සභාවේ නියෝජ්‍ය නගරාධිපති මධුර විතානගේ මහතාට අපහාස වන ආකාරයේ කිසිදු කටයුත්තක් නොකළ යුතු බවට කොළඹ දිසා අධිකරණය එහි නගරාධිපති ජනක රණවක මහතාට අද (02) අතුරු තහනම් නියෝගයක් නිකුත් කර තිබේ. කෝට්ටේ නියෝජ්‍ය නගරාධිපති මධුර විතානගේ මහතා කාන්තාවක සමග අසභ්‍ය අයුරින් හැසිරෙන රූප රාමු ඇතුළත් සංයුක්ත තැටියක්‌ (සී.ඩී.) ප්‍රදර්ශනය හා බෙදාහැරීම තහනම් කරමින් කොළඹ දිසා අධිකරණය පසුගිය මාර්තු මස 28 වැනිදා එම නගර සභාවේ නගරාධිපතිවරයාට වාරණ නියෝගයක්‌ නිකුත් ද කරන ලදී. ඒ අදාළ සංයුක්‌ත තැටිය ව්‍යාජ ලෙස සැකසු එකක් බවත් තමාව හිතාමතාම අපකීර්තියට පත් කිරීමේ චේතනාවෙන් නගරාධිපතිවරයා විසින් එය සකසා ඇති බවත් සඳහන් කරමින් නියෝජ්‍ය නගරාධිපතිවරයා විසින් කොළඹ දිසා අධිකරණයට ඉදිරිපත් කළ පෙත්සමක් සලකා බැලීමෙන් පසුවය. නගරාධිපතිවරයා විසින් තමාට සිදුකළ අපහාසයට වන්දි‌ වශයෙන් රුපියල් මිලියන 20ක වන්දියක්‌ ගෙවන ලෙස ද එහිදී නියෝජ්‍ය නගරාධිපතිවරයා ඉල්ලා තිබුණි. මේ යටතේ නියෝජ්‍ය නගරාධිපතිවරයාගේ නීතිඥයා විසින් ඉදිරිපත් කළ කරුණු සලකා බැලීමෙන් පසු නගරාධිපතිවරයාට එරෙහිව අප්‍රේල් මස 11 වැනිදා දක්වා වාරණ නියෝගයක් ද නිකුත් කරන ලදී. මේ අතර එකී නඩුව අද යළි කැඳවු අවස්ථාවේදී තමාගේ චරිතයට අපහාස වන ආකාරයෙන් සංයුක්ත තැටි බෙදා හැරිම වළක්වමින් ස්ථීර නියෝගයක් නිකුත් කරන්නැයි මෙහිදී නියෝජ්‍ය නගරාධිපතිවරයා සිය නීතිඥවරයා මාර්ගයෙන් ඉල්ලීමක් කර තිබේ. කෙසේ වෙතත් මිට නගරාධිපතිවරයා වෙනුවෙන් පෙනී සිටි නීතිඥයින් විරෝධය පළ කර ඇත. ඒ අනුව ඉදිරිපත් වු කරුණු සලකා බැලු කොළඹ දිසා විනිසුරුවරයා නියෝග කරනු ලැබුවේ මෙම නඩුවේ අවසන් තීන්දුවක් දෙනතෙක් නගරාධිපතිවරයා විසින් නියෝජ්‍ය නගරාධිපතිවරයාට අපහාස වන ආකාරයේ කිසිදු කටයුත්තක් නොකළ යුතු බවයි.", "URL": "https://sinhala.adaderana.lk/news.php?nid=28839", "Category": null, "Parent URL": null}