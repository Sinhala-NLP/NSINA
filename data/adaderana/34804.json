{"Source": "Adaderana", "Timestamp": "June 10, 2013 04:35 pm", "Headline": "පැය 24ක් ජලය කපයි", "News Content": "හදිසි නඩත්තු කටයුත්තක් හේතුවෙන් වත්තල සහ ජා ඇල ප්‍රදේශ කිහිපයක හෙට සිට පැය 24ක කාලයක් ජල සැපයුම අත්හිටුවන බව ජාතික ජලසම්පාදන හා ජලාපවහන මණ්ඩලය පවසයි. ඒ අනුව ගුණසේකර මාවත, මීගමුව පාර සිට කෙරවලපිටිය පාර හා අතුරුමාර්ග, කෙරලවලපිටිය කර්මාන්තපුරය, කාදිනල් කුරේ මාවත, දික්ඕවිට පාලමේ සිට මැද පාලම දක්වා සහ දික්ඕවිට සමූපකාරවත්ත යන ප්‍රදේශවල ජලසැපයුම අත්හිටුවීමට නියමිතය. මීට අමතරව උස්වැටෙකෙයියාව, පමුණුගම, කැපුම්ගොඩ සහ දුන්ගාල්පිටිය යන ප්‍රදේශවල ද හෙට පෙරවරු 11 සිට ජල සැපයුම අත්හිටුවන බව ජාතික ජලසම්පාදන හා ජලාපවහන මණ්ඩලය සඳහන් කළේය. මේ අතර ගාලු පාරේ අම්බලන්ගොඩ පොලීසිය අසළ සිට අහුංගල්ල හන්දිය දක්වා ප්‍රධාන මාර්ගයේ සහ අතුරු මාර්ගවල හෙට දහවල් 12.00 සිට බදාදා පෙරවරු 06.00 දක්වා පැය 18ක කාලයක් ජල සැපයුම අත්හිටුවීමට තීරණය කර තිබේ. මහනුවර කුණ්ඩසාලේ ජල සම්පාදන යෝජනා ක්‍රමයට අයත් ප්‍රදේශ කිහිපයකට ද හෙට සිට පැය 48 ක කාලයක් ජල සැපයුම අත්හිටුවීමට තීරණය කර ඇත. හෙට (11) පෙරවරු 08.00 සිට බ්‍රහස්පතින්දා (13) පෙරවරු 08.00 දක්වා කාලය තුළ එය ක්‍රියාත්මකය. ඒ අනුව ලියන්ගහ වතුර, දෙල්ගස්ලන්ද, ඉහළ ගෝනාගම, කුරුඅඹේමුදුණ, නාරම්පනාව පාර, ඔරුතොට පාර, වෑපතන, ගොමගොඩ, හීපිටිය, උඩගම, ගලඒදණ්ඩ, ලණුකැටියාමඩිත්ත, දවුලතැන්න, වළල සහ වාවින්න යන ප්‍රදේශවලට ජල සැපයුම අත්හිටුවනු ඇත.", "URL": "https://sinhala.adaderana.lk/news.php?nid=34804", "Category": null, "Parent URL": null}