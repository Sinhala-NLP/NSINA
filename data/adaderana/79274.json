{"Source": "Adaderana", "Timestamp": "October 29, 2017 02:44 pm", "Headline": " කොස්ගොඩ වෙඩි තැබීම් ගැන සොයන්න විශේෂ පොලිස් කණ්ඩායම් පහක්", "News Content": "කොස්ගොඩ ප්‍රදේශයේ සිදුවූ වෙඩි තැබීම් සම්බන්ධයෙන් සොයා බැලීම සඳහා විශේෂ පොලිස් කණ්ඩායම් පහක් යොදවා තිබේ. අල්පිටිය කොට්ඨාසය භාර පොලිස් අධිකාරී නිහාල් තල්දූව මහතාගේ ප්‍රධානත්වයෙන් එම පොලිස් කණ්ඩායම් යොදවා ඇති බව පොලිස් ආරංචි මාර්ග සඳහන් කළේය. කොස්ගොඩ ප්‍රදේශයේ අද(29) අළුයම සිදුවු වෙඩි තැබීම් තුනකින් පුද්ගලයින් සිව් දෙනෙකු මියගොස් තවත් ළමයෙකු තුවාල ලැබීය. යුද පිටිය - කුරුඳුගම්පියස - මැණික් ගම්මානය යන ප්‍රදේශවල මෙම වෙඩි තැබීම් සිදුව ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. යතුරුපැදි දෙකකින් පැමිණි තුවක්කුකරුවන් සිව් දෙනෙකු මෙම වෙඩි තැබීම් සිදුකර ඇති බවට පොලීසිය විසින් අනාවරණය කරගෙන තිබේ. මියගිය පිරිස අතර 13 හැවිරිදි පාසල් ශිෂ්‍යයෙකු ද සිටින බව පොලිස් මාධ්‍ය ප්‍රකාශක රුවන් ගුණසේකර මහතා සඳහන් කළේය. ඊට අමතරව 21හැවිරිදි , 38 හැවිරිදි සහ 50 හැවිරිදි පුද්ගලයින් තිදෙනෙකු සිදුවූ වෙඩි තැබීම්වලින් මියගොස් තිබේ. සිදුවූ වෙඩි තැබීම්වලින් තවත් පිරිමි දරුවෙකු තුවාල ලබා ප්‍රතිකාර සඳහා බලපිටිය රෝහලට ඇතුළත් කර ඇති බව පොලීසිය සඳහන් කළේය. කොස්ගොඩ පොලීසිය මේ සම්බන්ධයෙන් වැඩිදුර විමර්ශන ආරම්භ කර තිබේ.", "URL": "https://sinhala.adaderana.lk/news.php?nid=79274", "Category": null, "Parent URL": null}