{"Source": "Adaderana", "Timestamp": "October 24, 2013 02:49 pm", "Headline": "රතුපස්වල ජල ප්‍රශ්නයට විසඳුම් වාර්තාවෙන් ලැබෙනවාද?", "News Content": "වැලිවේරිය රතුපස්වල පානීය ජල ප්‍රශ්නයට මෙතෙක් නිසි විසඳුමක් ලබාදී නොමැති බව ජ.වි.පෙ දේශපාලන මණ්ඩල සභික,පාර්ලිමේන්තු මන්ත්‍රී අනුර කුමාර දිසානායක මහතා පවසයි. අද (24) පාර්ලිමේන්තුවේදි ප්‍රකාශයක් කරමින් මන්ත්‍රීවරයා මෙසේද කියා සිටියේය. පසුගිය අගෝස්තු 01 වැනි දින පුද්ගලයින් 03 දෙනෙකුට තමන්ගේ ජීවිතද අහිමි කරලීමට තරම් බරපතළ වූ මෙම ජල ගැටලූව මෙතෙක් නොවිසඳී පැවතීම තවත් ඛේදවාචකයකට අතවැනීමක් බව අමුතුවෙන් කිවයුතු වන්නේ නැහැ. ආරක්ෂක හමුදා මැදිහත් කර විසඳුම් ලබාදීමට බලධාරීන් ගත් අසාර්ථක උත්සාහයෙන් පසු බවුසර් මගින් ජලය බෙදාහැරීමේ ක‍්‍රියාමාර්ගයක් දියත්ව තිබෙනවා. එහෙත් එය ජල ගැටළුවට මුහුණ දෙන ප‍්‍රදේශවාසීන්ට ප‍්‍රමාණවත් පිළිතුරක් වී නැහැ. ඔවුනට ජලසම්පාදන මණ්ඩලයේ ජල සබඳතාව ලබාගන්නා ලෙසට ඉල්ලීම් කර පැවතියත් ගාස්තු අධිකවීම මත එම ජල සබඳතාව මෙතෙක් ලබාගෙන ඇත්තේ, දෙදෙනෙක් පමණක් බවත් ජනමාධ්‍ය වාර්තා කර තිබුණා. ඒ අනුව පෙනී යන්නේ ප‍්‍රදේශයේ භූගත ජලයේ ආම්ලිකතාව ඇති වීමට හේතු නිවැරදිව හඳුනාගැනීම සහ එම තත්ත්වය ඉවත් කිරීම වැනි ස්ථීර පිළිතුරක් මේ සඳහා සොයාගැනීමේ අවශ්‍යතාවයයි. පසුගියදා ගම්පහ දිස්ත‍්‍රික් ලේකම්වරයා ප‍්‍රකාශ කර තිබුණේ එළඹෙන සතිය තුළ රතුපස්වල කම්හල හා ඒ අවට පිළිබඳව සිදුකරන ලද විද්‍යාත්මක වාර්තාව ජනාධිපතිවරයා අතට පත්කරන බවයි. භූ විද්‍යා හා පතල් කාර්යංශයේ වාර්තාව හැරෙන්නට අන් සියලූ අංශවලින් ලැබිය යුතු වාර්තා තමා වෙත ලැබී ඇති බව කියා සිටින ඔහු කර්මාන්ත ශාලාව නිසා එම භූගත ජලයේ පී.එච්. අගය අඩුවීමක් පිළිබඳව ලැබී ඇති වාර්තාවල සඳහන් නොවන බව කියා තිබෙනවා. ඒ සඳහා බලපා ඇත්තේ වෙනත් හේතු බව ඔහු පවසනවා. පී.එච්. අගය අඩුවීම රතුපස්වල පමණක් නොව තවත් ස්ථානවලට බලපා ඇති තත්ත්වයක් බවත් ඔහු ජනමාධ්‍ය වෙත පවසනවා. මේ තොරතුරු රතුපස්වල ජනතාව දැඩි ව්‍යාකූලත්වයකට පත් කරන්නක් විය හැකි මෙන්ම ඔවුන් අතර යළි නොසන්සුන්කාරී බවක් ඇතිවීමටත් තුඩු දිය හැකියි. කර්මාන්ත ශාලාව එම ප‍්‍රදේශයෙන් ඉවත් කරන බවටත් ජල ගැටළුවට ස්ථීර විසඳුමක් ලබාදෙන බවටත් බලධාරීන් විවිධ අවස්ථාවල කරන ලද ප‍්‍රකාශ සියල්ල මේ අනුව වෙනස්වීමේ අවදානමක් මතුව තිබෙනවා. එබැවින් ජනාධිපතිවරයා අතට පත්කිරීමට නියමිත රතුපස්වල පිළිබඳ අවසන් වාර්තාව මහජන නියෝජිතයින්ගේ අවධානයට ලක්විය යුතු යැයිද එහි පිටපතක් සභාගත කළ යුතු යැයිද යෝජනා කරනවා. මෙම තත්ත්වය තුළ පැනනඟින පහත ගැටළුවලට අදාළ පිළිතුරු අමාත්‍යවරයා විසින් ගරු සභාව හමුවේ තබනු ඇතැයි අපේක්ෂා කරනවා. 01. රතුපස්වල ජල ගැටලූව පිළිබඳ අවසන් වාර්තාව සකස් කරනු ලබන්නේ කවර විද්වත් මණ්ඩලයක් විසින්ද? 02. එම වාර්තාවේ පිටපතක් මෙම සභාවට ඉදිරිපත් කරනු ලබන්නේද? 03. රතුපස්වල ජනතාවගේ පානීය ජල ගැටළුව විසඳීම සඳහා අවසන් විසඳුම් මෙම වාර්තාව තුළින් ලැබෙනු ඇතැයි අපේක්ෂා කරන්නේද?", "URL": "https://sinhala.adaderana.lk/news.php?nid=38353", "Category": null, "Parent URL": null}