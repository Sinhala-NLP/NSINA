{"Source": "Adaderana", "Timestamp": "March 3, 2012 09:01 am", "Headline": "බාල ඖෂධ නිසා මවක් මියයාමේ සිද්ධිය ගැන පරීක්ෂණයක්", "News Content": "කොළඹ ද සොයිසා කාන්තා රෝහලේ ප්‍රතිකාර සඳහා පැමිණි මවක් තත්ත්වයෙන් බාල ඖෂධ ලබාදීම නිසා මරණයට පත්වූ බව කියන සිද්ධිය සම්බන්ධයෙන් පරීක්ෂණයක් ආරම්භ කර ඇති බව සෞඛ්‍ය අමාත්‍යවරයා පවසයි. ඒ පිළිබඳ පරීක්ෂණයක් පවත්වා වාර්තාවක් ඉදිරිපත් කරන ලෙස සෞඛ්‍ය අමාත්‍ය මෛත්‍රීපාල සිරිසේන මහතා අමාත්‍යාංශ ලේකම් ‍රවින්ද්‍ර රුබේරු මහතාට දැනුම් දී ඇති බව සඳහන්ය. අදාළ කාන්තාවගේ මරණයට නිශ්චිතව හේතුව සොයාබැලීම සම්බන්ධයෙන් පරීක්ෂණ මීට පෙර ආරම්භ කර ඇති අතර එම පරීක්ෂණ තවදුරටත් සිදුකෙරෙන බව අමාත්‍යාංශය සඳහන් කරයි. කාන්තාවගේ මරණයට හේතුව ඇයට ලබාදුන් ඖෂධ වර්ග 2 ක් කල් ඉකුත් වී තිබීම බව මරණ පරීක්ෂණයේ දී වෛද්‍යවරයා විසින් සඳහන් කර ඇති බවට ද වාර්තා විය.", "URL": "https://sinhala.adaderana.lk/news.php?nid=22543", "Category": null, "Parent URL": null}