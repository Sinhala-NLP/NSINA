{"Source": "Adaderana", "Timestamp": "August 13, 2015 04:55 pm", "Headline": "වෙඩිතබා ඝාතනය කරන්න ගියාට වසර 08 ක සිරදඬුවම්", "News Content": "වෙඩි තබා පුද්ගලයෙකු ඝාතනය කිරීමට උත්සහ කළ බව කියන පුද්ගලයෙකුට හලාවත මහාධිකරණ විනිසුරු අමල් රණරාජා මහතා විසින් වසර 08 ක බරපතළ වැඩ ඇතිව සිරදඬුවම් නියම කර තිබේ.මෙසේ සිරදඬුවම් නියම වූයේ වෙන්නප්පුව පොලිස් වසමේ බොරලැස්ස පදිංචිකරුවෙකු වන මුතුනමගොන්නගේ මර්වින් නිශාන්ත ප්‍රනාන්දු නම් අයෙකුටය.2004 අප්‍රේල් මස 06 වැනිදා හෝ ඊට ආසනන දිනක වෙන්නප්පුව - ‍බොරලැස්ස ප්‍රදේශයේදී කොට්ටරාළලාගේ කමල් ධම්මික නම් අයෙකුට වෙඩි තබා ඝාතනය කිරීමට උත්සහ කළේ යැයි චූදිතට එරෙහිව නීතිපතිවරයා විසින් හලාවත මහාධිකරණයේ නඩු පවරා තිබුණි.සැකකරු විසින් තවත් පුද්ගලයෙකුට වෙඩි තබා සාවද්‍ය මිනිස් ඝාතනයක් සිදු කිරීමට උත්සහ කළ බවට නීතිපතිවරයා විසින් චෝදනා එල්ල කර තිබුණත් එම චෝදනාව ඔප්පු කිරීමට නොහැකි විය.චූදිතට වසර 08 ක බරපතළ වැඩ ඇතිව සිරදඬුවම් නියම කළ මහාධිකරණ විනිසුරුවරයා අගතියට පත් පාර්ශවය සදහා රුපියල් ලක්ෂයක වන්දි මුදලක් ගෙවන ලෙසත්,එම මුදල නොගෙවන්නේ නම් මාස 06 ක බරපතළ වැඩ ඇතිව සිරදඬුවමක්ද, රුපියල් 7500 ක දඩයක් නියම කළ අතර එම දඩ මුදල නොගෙවන්නේ නම් තවත් මාස 06 ක බරවැඩ ඇතිව සිරදඬුවමක්ද නියම කළේය.පැමිණිල් වෙනුවෙන් රජයේ නීතිඥ ඉරෝමා නානායක්කාර මහත්මිය සමග වෙන්නප්පුව පොලීසියේ පොලිස් සැරයන් 18556 බන්දුල මහතා පෙනී සිටි අතර,චූදිත වෙනුවෙන් නීතිඥ සුමුදු ජයමාන්න මහතා පෙනී සිටියේය.", "URL": "https://sinhala.adaderana.lk/news.php?nid=53224", "Category": null, "Parent URL": null}