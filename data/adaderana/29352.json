{"Source": "Adaderana", "Timestamp": "November 20, 2012 02:52 pm", "Headline": "රජය උගුරට හොරා බෙහෙත්කමින් ඉන්නවා", "News Content": "එක්සත් ජාතීන්ගේ සංවිධානයේ මහ ‍ලේකම් බෑන් කී මූන් මහතා විසින් පත්කරන ලද කමිටුව මගින් ඉදිරිපත් කර ඇති නිරීක්ෂණ වාර්තාව සම්බන්ධයෙන් රජයේ ස්ථාවරය නොපැකිළිව ප්‍රකාශ කළ යුතු බව එක්සත් ජාතික පක්ෂ මහලේකම් තිස්ස අත්තනායක මහතා පවසයි. මේ සම්බන්ධයෙන් රජය උගුරට හොරා බෙහෙත් කෑමේ ප්‍රතිපත්තියක සිටින බව හෙතෙම සඳහන් කරයි. ජාත්‍යන්තර මානව හිමිකම් කවුන්සිලය ඉදිරිපිට ලබන මාර්තු මස මෙම වාර්තාව සාකච්ඡාවට ලක් කිරීමට නියමිතව ඇති හෙයින් රජය මේ පිළිබඳ නිල ස්ථාවරයක් ප්‍රකාශ කළ යුතුව ඇති බව හෙතෙම පෙන්වාදෙයි. මේ අතර මෙම වාර්තාව අභ්‍යන්තර වාර්තාවක් බවත් ඊට කරුණු දැක්වීම අවශ්‍ය නොවන බව විදේශ ලේකම් අමුණුගම මහතා සඳහන් කර ඇති බව මන්ත්‍රීවරයා පැවසීය. එය එසේ වී නම් දරුස්මාන් වාර්තාව කෙරෙහි ද මෙකී අන්දමේ නිහඬ පිළිවෙතක් රැකිය යුතුව තිබූ බව හෙතෙම පවසයි. එහිදී විමල් වීරවංශ මහතා ලෙමන් පෆ් කකා උපවාස කරමින් දරුස්මාන් වාර්තාවට එරෙහිව පෙළ ගැසුණු අන්දමත් එතුළින් නැඟුණු අපවාදත් තිස්ස අත්තනායක මන්ත්‍රීවරයා විසින් සිහිපත් කළේය. ‍ එක්සත් ජාතින්ගේ මහලේකම්වරයාට ඉදිරිපත් කර ඇති එම නිරීක්ෂණ වාර්තාවේ ඇති සියලු කරුණු තමන් පිළිගන්නා බව ආණ්ඩුව මෙම නිහඬ පිළිවෙත රැකීමෙන් පැවසීමට උත්සහ ගන්නා බව එ.ජා.ප. මහලේකම් තිස්ස අත්තනායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=29352", "Category": null, "Parent URL": null}