{"Source": "Adaderana", "Timestamp": "November 8, 2013 06:21 pm", "Headline": "පංච පුද්ගල ඝාතනයේ සැකකරු 11 තෙක් රිමාන්ඩ්", "News Content": "අනුරාධපුර, විහාරහල්මිල්ලකුලම ප්‍රදේශයේ පංච පුද්ගල ඝාතන සිද්ධියේ සැකකරු ලබන 11 වන දින දක්වා රක්ෂිත බන්ධනාගාර ගත කිරීමට අනුරාධපුර මහේස්ත්‍රාත් අධිකරණය නියෝග කර තිබේ. සැකකාර හිටපු හමුදා සෙබලා අද දින (08)අධිකරණය හමුවට ඉදිරිපත් කළ අවස්ථාවේ ප්‍රධාන මහේස්ත්‍රාත් රුවන්දිකා මාරපන මහත්මිය මෙම නියෝගය ලබා දී ඇති බව සඳහන්වේ. එහිදි අදාළ ඝාතන සම්බන්ධයෙන් පාපෝච්ඡාරණයක් සිදුකිරීමට අවස්ථාව ලබාදෙන ලෙස සැකකරු අධිකරණයෙන් ඉල්ලා තිබේ. ඒ අනුව ලබන 11 වන දින පාපෝච්ඡාරණය සිදුකිරීමට මහේස්ත්‍රාත්වරිය විසින් සැකකරුට අවස්ථාව ලබාදී තිබේ. මේ අතර සිද්ධිය සම්බන්ධයෙන් අධිකරණයට කරුණු වාර්තා කළ අනුරාධපුර මූලස්ථාන පොලීසිය කියා සිටියේ සැකකරු තවත් අපරාධ වලට සම්බන්ධ පුද්ගලයෙක් ද යන්න පිළිබඳ විමර්ශන සිදුකරන බවයි. සැකකරු වෙනුවෙන් නීතීඥයෙකු අධිකරණය හමුවේ පෙනී නොසිටි බව අද දෙරණ අධිකරණ වාර්තාකරු පවසයි.", "URL": "https://sinhala.adaderana.lk/news.php?nid=38695", "Category": null, "Parent URL": null}