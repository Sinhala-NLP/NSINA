{"Source": "Adaderana", "Timestamp": "May 14, 2014 07:59 pm", "Headline": " මෙම වසරේ ශ්‍රීපාද වන්දනාව අදින් අවසන්", "News Content": "මෙම වසරේ ශ්‍රී පාද වන්දනා සමය අදින් අවසන්වේ. 2013 - 2014 වර්ෂය සඳහා වන ශ්‍රී පාද වන්දනා සමය පසුගිය වසරේ දෙසැම්බර් මස පුර පසලොස්වක පොහොය දිනයෙන් ආරම්භවිය. ඒ අනුව ශ්‍රී පාද මළුවේ තැන්පත් කර තිබෙන සමන් දේව ප්‍රතිමාව, සධාතුක කරඬුව සහ දේව ආභරණ හෙට අළුයම ශ්‍රී පාද මළුවේ සිට හැටන් නල්ලතන්නිය මාර්ගය ඔස්සේත්, රත්නපුර, පලාබද්දල මාර්ගය ඔස්සේත් වැඩම කරවීමට නියමිතයි. හෙට රාත්‍රීයේ සිට පසුදා අළුයම දක්වා නල්ලතන්නි බෞද්ධ මධ්‍යස්ථානයේ දී පිරිත් සඡ්ජායනයක් පැවැත්වීමට කටයුතු සුදානම් කර ඇති බව ශ්‍රී පාද විහාරස්ථානාධිපති පුජ්‍ය බෙංගමුවේ ධම්මදින්න ස්වාමීන්වහන්සේ සඳහන් කළේය. පිරිත් සඡ්ජායනයෙන් අනතුරුව සමන් දේව ප්‍රතිමාව, සධාතුක කරඬුව සහ දේව ආභරණ විශේෂ පෙරහැරකින් පැල්මඩුල්ල ගල්පොත්තාවල රජමහා විහාරයට වැඩම කරවීමට කටයුතු සුදානම් කර ඇති බව උන්වහන්සේ පැවසුවේය. මෙවර ශ්‍රී පාදස්ථානය වන්දනාමාන කිරීම සදහා ලක්ෂ 25 කට අධික බැතිමතුන් පිරිසක් පැමිණ ඇති බව සඳහන්ය.", "URL": "https://sinhala.adaderana.lk/news.php?nid=43200", "Category": null, "Parent URL": null}