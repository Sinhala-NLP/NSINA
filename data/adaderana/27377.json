{"Source": "Adaderana", "Timestamp": "September 13, 2012 12:42 pm", "Headline": "2012 පැරාලිම්පික් පදක්කම් දිනූ ප්‍රදීප් සංජයට ජනපති හරසර", "News Content": "2012 පැරාලිම්පික් උළෙලේ එක් අතක් අහිමි( ටී - 46 කාණ්ඩය) යටතේ පිරිමි මීටර් 400 තරගයෙන් ලෝකඩ පදක්කම දිනාගැනීමට සමත්වූ ප්‍රදීප් සංජයට උසස්වීමක් හා ත්‍යාග පිරිනැමීමට ජනාධිපති මහින්ද රාජපක්ෂ මහතා විසින් කටයුතු කළ බව ජනාධිපති මාධ්‍ය ඒකකය උපුටා දක්වමින් රජයේ ප්‍රවෘත්ති දෙපාර්තමේන්තුව පවසයි. ඒ අනුව ඔහු කාර්ය මණ්ඩල සැරයන් තනතුරට උසස් කරනු ලැබ ඇති බවත්, මිලියන 4.5 ක මුදල් ත්‍යාගයක් හා ඉඩමක් ප්‍රදානය කර ඇති බවත් රජයේ ප්‍රවෘත්ති දෙපාර්තමේන්තුව සඳහන් කරයි. පැරාලිම්පික් ඉතිහාසයේ ශ්‍රී ලංකාවට ලැබුණු පළමු පදක්කම ප්‍රදීප් සංජය විසින් දිනා දුන් අතර ඔහු මීට පෙර 2010 වසරේ ආසියානු පැරාලිම්පික් තරඟයේ දී රන් පදක්කමක්ද, 2012 වසරේ මලයාසියානු පැරාලිම්පික් තරගයේ දී රන් පදක්කමක්ද දිනා ගැනීමට සමත් විය.", "URL": "https://sinhala.adaderana.lk/news.php?nid=27377", "Category": null, "Parent URL": null}