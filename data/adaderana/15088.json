{"Source": "Adaderana", "Timestamp": "March 26, 2011 01:14 pm", "Headline": "ඉන්දු -පකිස්ථාන තරගය නැරඹීමට මන්මෝහන්ගෙන් සර්දාරිට ඇරයුම්", "News Content": "ඉන්දියාව සහ පාකිස්ථානය අතර ලබන 30 වැනිදා පැවැත්වීමට නියමිත ලෝක කුසලාන ක්‍රිකට් තරගාවලියේ අවසන් පූර්ව තරගය නැරඹීම සඳහා පැමිණෙන ලෙස ඉන්දීය අග්‍රාමාත්‍යවරයා පාකිස්ථාන ජනාධිපති අසිෆ් අලි සර්දාරිට සහ අගමැති යූසුෆ් රාසාට ආරාධනා කර තිබේ. එම තරගය පිළිබඳ ප්‍රේක්ෂකයින්ගේ දැඩි අවධානයක් යොමුව තිබෙන බැවින් දහස් සංඛ්‍යාත ක්‍රිඩාලෝලීන් සමග එක්වී එම තරගය නැරඹීමට තමන් සමග එක්වන ලෙස ඉන්දීය අගමැතිවරයා පාකිස්ථාන නායකයින්ට දැනුම් දී ඇති බව ඉන්දීය \"ද හින්දු\" පුවත්පත වාර්තා කරයි. ඉතා තියුණු තරගයක් නැරඹීම සඳහා තමා මෙම ආරාධනය සිදුකරන්නේ ඉතා සතුටින් බව ද මන්මෝහන් සිං මහතා ප්‍රකාශ කර තිබේ. මේ අතර ලබන 30 වැනිදා පැවැත්වෙන තරගයට සහභාගී වීම සඳහා පාකිස්ථාන ක්‍රිකට් කණ්ඩායම මේ වන විට මොහාලි වෙත ළඟා වී තිබෙන බව විදෙස් වාර්තා පවසයි. පාකිස්ථාන ක්‍රිකට් කණ්ඩායම එම තරගයට පෙර පුහුණු සැසි දෙකකට සහභාගී වීමට නියමිත අතර ආරක්ෂක හේතූන් මත එම ස්ථාන හෙළි නොකිරීමට ඉන්දීය බලධාරීන් පියවර ගෙන ඇත. මේ අතර මෙම තරගයේ ආරක්ෂාව සඳහා පොලිස් නිලධාරීන් 2000 ට වැඩි පිරිසක් මොහාලි ක්‍රීඩාංගණය අවට සහ ක්‍රීඩකයින් ගමන් ගන්නා මාර්ගයේ යෙදවීමට ද ඉන්දීය බලධාරීන් කටයුතු යොදා තිබේ.", "URL": "https://sinhala.adaderana.lk/news.php?nid=15088", "Category": null, "Parent URL": null}