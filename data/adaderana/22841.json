{"Source": "Adaderana", "Timestamp": "March 16, 2012 01:34 pm", "Headline": "ලංගම සේවක වැඩ වර්ජනය අද දිනටත් ක්‍රියාත්මකයි", "News Content": "ඉල්ලීම් කිහිපයක් මුල් කරගනිමින් ලංකා ගමනාගමන මණ්ඩලයේ සේවකයින් පිරිසක් ආරම්භ කර තිබෙන වැඩ වර්ජනය අද(16) දිනයේ ද ක්‍රියාත්මක වේ. මේ හේතුවෙන් බොහෝ ප්‍රදේශවල ලංගම බස් රථ ධාවනය සිදුනොවන බව අද දෙරණ වාර්තාකරුවන් සඳහන් කරයි. නිශ්චිත දිනට වැටුප් නොලැබීම තම සේවකයින් මුහුණ දෙන ප්‍රධාන ගැටලුවක් බව ශ්‍රී ලංකා නිදහස් ජාතික ප්‍රවාහන සේවක සමිතිය පවසයි. 2006 චක්‍රලේඛයට අනුව රාජ්‍ය සේවක අවම වැටුප තවමත් නොලැබීම, විශ්‍රාමික සේවකයින්ට වසර එකහමාරකින් පමණ පාරිතෝෂික දීමනාව නොගෙවීම ඇතුළු ඉල්ලීම් කිහිපයක් ද මෙම වැඩ වර්ජනයට හේතුවී ඇති බව එහි සභාපති අජිත් ගුණතිලක මහතා සඳහන් කළේය. මේ අතර වර්ජනයට මුහුණදීම සඳහා අමතර බස් රථ යොදවා ඇති බව ජාතික ගමනාගමන කොමිසමේ සභාපති රෝෂාන් ගුණවර්ධන මහතා පැවසුවේය. පළාත් සභා සභාපතිවරුන්, සාමාන්‍යාධිකාරීවරුන් සමග සාකච්ඡා පවත්වමින් අවශ්‍ය ස්ථානවලට අවශ්‍ය බස් රථ යෙදවීමට කටයුතු කර ඇති බව ද ඒ මහතා ප්‍රකාශ කළේය.", "URL": "https://sinhala.adaderana.lk/news.php?nid=22841", "Category": null, "Parent URL": null}