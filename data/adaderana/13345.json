{"Source": "Adaderana", "Timestamp": "January 8, 2011 08:42 am", "Headline": "සාකච්ඡා අසාර්ථකයි -දීපව්‍යාප්ත වැඩ වර්ජනයකට යනවා", "News Content": "ප්‍රවාහන අමාත්‍ය කුමාර වෙල්ගම මහතා සමග පැවති සාකච්ඡා අසාර්ථක වීම හේතුවෙන් දීපව්‍යාප්ත වැඩ වර්ජනයක් ක්‍රියාත්මක කරන බව ලංකා පෞද්ගලික බස් හිමියන්ගේ සංගමය පවසයි. ඊයේ(07) පැවති සාකච්ඡා අසාර්ථක වීම හේතුවෙන් බස්නාහිර පළාත තුළ පමණක් ලබන 11 වැනිදා ක්‍රියාත්මක කිරීමට තීරණය කළ වැඩ වර්ජනය දිවයින පුරාම ක්‍රියාත්මක කිරීමට පියවර ගන්නා බව එම සංගමයේ සභාපති ගැමුණු විජේරත්න මහතා ප්‍රකාශ කළේය. ඒ පිළිබඳව අවසන් තීරණයක් හෙට(09) දිනයේ දී ගන්නා බව ගැමුණු විජේරත්න මහතා සඳහන් කළේය. අවම බස් ගාස්තුව ඉහළ දැමිම වෙනුවට යෝජනා කළ 3% ක බස් ගාස්තු වැඩිකිරීමට බස් සංගම් විරෝධය පළ කළ බව මේ සම්බන්ධයෙන් අද දෙරණ ප්‍රවාහන අමාත්‍ය කුමාර වෙල්ගම මහතාගෙන් කළ විමසීමකදී ඔහු පෙන්වා දුන්නේය. කෙසේ වෙතත් ඕනෑම වැඩ වර්ජනයකට සාර්ථකව මුහුණ දෙන බව ප්‍රවාහන අමාත්‍ය කුමාර වෙල්ගම මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=13345", "Category": null, "Parent URL": null}