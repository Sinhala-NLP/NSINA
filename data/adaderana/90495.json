{"Source": "Adaderana", "Timestamp": "June 7, 2018 10:41 am", "Headline": "නිට්ටඹුවේ දී බස් දෙකක් එකිනෙක ගැටී යුද හමුදා සෙබළෙක් සහ තවත් පුද්ගලයෙක් මරුට", "News Content": "අද(07) උදෑසන නිට්ටඹුව-පස්යාල ප්‍රධාන මාර්ගයේ මුරුතවෙල ප්‍රදේශයේ දී පෞද්ගලික බස් රථ දෙකක් එකිනෙක ගැටීමෙන් සිදුවු අනතුරින් පුද්ගලයින් දෙදෙනෙක් මිය ගොස් තිබේ. මහනුවර සිට කොළඹ දෙසට ගමන් ගත් බස් රථයක් හා කොළඹ සිට අනුරාධපුරය දෙසට ගමන් ගත් පෞද්ගලික බස් රථයක් මෙලෙස අනතුරට ලක්ව තිබේ. මෙම අනතුරින් මහනුවර සිට කොළඹ බලා ගමන් ගත් පුද්ගලික බස් රථයේ පිටුපස ගමන් ගත් පුද්ගලයින් දෙදෙනෙකු බරපතළ තුවාල ලබා වතුපිටිවල රෝහලට ඇතුළත් කිරීමෙන් පසු ඔවුන් මිය ගොස් ඇති බව පොලීසිය පවසයි. මෙසේ මිය ගොස් ඇත්තේ වයස අවුරුදු 31 ක් වු මාවනැල්ල, හත්බුන්කඩුව ප්‍රදේශයේ පදිංචි මත්තුවාහංගිලි ගෙදර චාමර ධනුෂ්ක කුලරත්න නැමති යුද හමුදා සෙබළෙකි. අනෙක් පුද්ගලයා වයස අවුරුදු 22 ක් වු කෑගල්ල, මොළගොඩ ප්‍රදේශයේ පදිංචි කොන්ඩදෙණියේ, වැලිවංකඩ ගෙදර තිලාන් චතුරංග සේනානායක නැමති තරුණයකි. මෘත ශරීරයන් වතුපිටිවල රෝහලේ මෘත ශරීරාගාරයේ තබා ඇත. පශ්චාත් මරණ පරීක්ෂණය අද දින සිදු කිරීමට නියමිතව ඇති අතර අනතුර සම්බන්ධයෙන් බස් රථ දෙකෙහිම රියදුරන් අත්අඩංගුවට ගෙන ඇත. නිට්ටඹුව පොලීසිය අනතුර සම්බන්ධයෙන් වැඩිදුර විමර්ශන පවත්වයි.", "URL": "https://sinhala.adaderana.lk/news.php?nid=90495", "Category": null, "Parent URL": null}