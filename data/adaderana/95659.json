{"Source": "Adaderana", "Timestamp": "September 6, 2018 03:44 pm", "Headline": "ජාත්‍යන්තර ආයතන නියෝජිතයින් පිරිසක් ජනපති හමුවෙයි", "News Content": "මෙරටට සංවර්ධන ආධාර සපයන ජාත්‍යන්තර ආයතන නියෝජිතයින් පිරිසක් හා ජනාධිපති මෛත්‍රීපාල සිරිසේන මහතා අතර හමුවක් සිදුව තිබේ. ජනාධිපති නිල නිවසේදී මෙම හමුව පැවති අතර මේ සඳහා ජාත්‍යන්තර සහයෝගීතා ආයතනය, ලෝක බැංකුව, ආසියානු සංවර්ධන බැංකුව, ජාත්‍යන්තර මූල්‍ය අරමුදල වැනි ප්‍රධාන ජාත්‍යන්තර ආයතන රැසක නියෝජිතයින් එක්ව සිටි බව ජනාධිපති මාධ්‍ය අංශය සඳහන් කළේය. දීර්ඝ කාලයක් පුරා මෙරට සංවර්ධන වැඩපිළිවෙල සඳහා ජාත්‍යන්තර මූල්‍ය ආයතන ලබාදෙන සහය ජනාධිපතිවරයා විසින් අගය කර ඇති අතර ක්ෂේත්‍ර රැසක් ඔස්සේ සහයෝගීතාව ඉහළ නංවාගැනීමට අපේක්ෂා කරන බව හෙතෙම සඳහන් කර ඇත. සංවර්ධනයේත් සංහිදියාවේත් අරමුණු ජයගැනීමේ ශ්‍රී ලංකා ජනාධිපතිවරයාගේ වෑයමට සිය පූර්ණ සහයෝගය ලබාදීමට සූදානම් බව මෙම හමුව සඳහා එක්වූ ජාත්‍යන්තර ආයතන නියෝජිතයින් ජනාධිපතිවරයා වෙත පවසා තිබේ.", "URL": "https://sinhala.adaderana.lk/news.php?nid=95659", "Category": null, "Parent URL": null}