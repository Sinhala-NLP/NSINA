{"Source": "Adaderana", "Timestamp": "March 18, 2017 11:26 am", "Headline": " ජාත්‍යන්තර මූල්‍ය නගරය නුදුරේදීම විවෘත කරනවා", "News Content": "ආර්ථික සෞභාග්‍ය කරා යන ශ්‍රී ලංකාව තුළ උත්පාදනය වන ව්‍යාපාරික අවස්ථාවන් අත් නොහරින ලෙස මුදල් අමාත්‍ය රවී කරුණානායක මහතා ලෝකයේ සියලු ආයෝජක ප්‍රජාවගෙන් ඉල්ලා සිටියි. හොංකොංහි පැවැත්වෙන ශ්‍රී ලංකා ආයෝජන සමුළුවේ ප්‍රධාන දේශනය පවත්වමින් අමාත්‍යවරයා එම අදහස් පළ කළ බව මුදල් අමාත්‍යංශය සඳහන් කළේය. ශ්‍රී ලංකාවේ මෙතෙක් පැවති පාරම්පරික කෘෂිකර්මාන්තය වෙළෙඳ කෘෂිකර්මාන්තයක් බවට පත් කිරීමට කටයුතු යොදා තිබීම තුළින් ආයෝජකයින්ට විවිධ ආයෝජන අවස්ථා උදාවී ඇති බව අමාත්‍යවරයා පවසයි. එමෙන්ම කොළඹ ජාත්‍යන්තර මූල්‍ය නගරය නුදුරේදීම විවෘත කිරීමට කටයුතු කරන බැවින් රටේ භූගෝලීය පිහිටීම ප්‍රයෝජනයට ගෙන එහි ව්‍යාපාර ආරම්භ කිරීමෙන් සාක් කලාපයේ ජීවත් වන විශාල ජනගහණයට සැපයුම් ලබාදීම සඳහා ආයෝජන සිදු කිරීමට ද අවස්ථාව උදාවන බව අමාත්‍යවරයා වැඩිදුරටත් පවසා ඇත.", "URL": "https://sinhala.adaderana.lk/news.php?nid=71025", "Category": null, "Parent URL": null}