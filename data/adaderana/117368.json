{"Source": "Adaderana", "Timestamp": "August 24, 2019 01:39 pm", "Headline": "2015ට පෙර තිබු අඳුරු යුගයට නැවත රට ගෙනියන්න බෑ-ජනරංජන", "News Content": "විධායක ජනාධිපති ධුරය අහෝසි කිරීම සඳහා වැඩපිළිවලක් සකස් කළ හැකි අයෙක් ඉදිරි ජනාධිපතිවරයා ලෙස පත් කර ගත යුතු බව සිවිල් සංවිධාන නියෝජිතයින් පවසයි. එම නියෝජිතයින් ඊයේ (23) කොළඹදී පැවැත්වූ උත්සවයකදී මේ බව ප්‍රකාශ කළේය. \"යහපාලනයේ ඉදිරි මඟ\" නමින් ඉදිරි ජනාධිපතිවරණය සදහා ඉදිරිපත් කරන පුරවැසි න්‍යාය පත්‍රය එළිදැක්වීම ඊයේ පස්වරුවේ කොළඹදී සිදුකෙරුණි. ඒ සාධාරණ සමාජයක් උදෙසා වූ ජාතික ව්‍යාපාරය,පුරවැසි බලය ඇතුළු තවත් සිවිල් සංවිධාන කිහිපයක් ඒකාබද්ධවයි. කථානායක කරූ ජයසූරිය මහතා ඇතුලු පක්ෂ විපක්ෂ මහජන නියෝජිතයින් කිහිපදෙනෙකුද මෙම අවස්ථාවට එක්ව සිටියේය. එහිදී අදහස් දැක්වු ජ්‍යෙෂ්ඨ මාධ්‍යවේදී කේ. ඩබ්. ජනරංජන මහතා ප්‍රකාශ කළේ 2015 ජනාධිපතිවරණයෙන් පසු සිදු වේවියැයි බලාපොරොත්තු වු න්‍යාය පත්‍රයේ සෑහෙන කොටසක් තවමත් සිදු නොවු බවයි. දේශපාලන නායකයන්ට ඒ සඳහා අධිෂ්ඨානයක් නොතිබූ බවත් නැවතත් රට හමුවේ අභියෝගයක් ඇති බවත් ඒ මහතා ප්‍රකාශ කළේය. කෙසේ වෙතත් නැවතත් 2015ට පෙර පැවති ඒකාධිකාරී අඥාදායක මිලිටරිමය පවුල් පාලනයට නැවත රට ගෙනයාමට කිසිසේත් බලාපොරොත්තු නොවන බවත් ජනරංජන මහතා ප්‍රකාශ කළේය. එතැනින් ඉදිරියට ගමන් කිරීමට අවශ්‍ය බවත් එහිදී පුද්ගලාභිවන්දනය පසුපස යාමට ද බලාපොරොත්තු නොවන බවත් ජනරංජන මහතා ප්‍රකාශ කළේය.", "URL": "https://sinhala.adaderana.lk/news.php?nid=117368", "Category": null, "Parent URL": null}