{"Source": "Adaderana", "Timestamp": "September 14, 2019 01:04 pm", "Headline": "ලෝක බර ඉසිලීමේ තරගාවලියට ලංකාවෙන් කණ්ඩායමක්", "News Content": "තායිලන්තයේ පැවැත්වීමට නියමිත ලෝක බර ඉසිලීමේ තරගාවලිය සඳහා ශ්‍රී ලංකාව නියෝජනය කරමින් බර ඉසිලීමේ කණ්ඩායමක් සහභාගී වීමට නියමිතයි. තරගාවලිය සැප්තැම්බර් මස 16 වැනිදා ආරම්භ වෙයි. තායිලන්තයේ පතායා නුවරදී පැවැත්වෙන ලෝක බර ඉසිලීමේ තරගාවලිය සැප්තැම්බර් මස 16 වැනිදා සිට 24 වැනිදා දක්වා පැවැත්වීමට නියමිතයි. ඒ සඳහා සහභාගී වන ශ්‍රී ලංකා කණ්ඩායම මෙහෙයවීමේ වගකීම බර ඉසිලීමේ ක්‍රීඩක ඉන්දින දිසානායකට පැවරී ඇත. එම කණ්ඩායමට ක්‍රීඩකයන් 6 දෙනෙකු සහ ක්‍රීඩිකාවන් දෙදෙනෙකු ඇතුළත් වන අතර ඔවුන් පසුගිය දා ටොරින්ටන් බර ඉසිලීමේ ක්‍රීඩාගාරයේදී පෙර පුහුණුවීම් වල නිරත වුණි. පිරිමි බර පන්ති 4ක් සහ කාන්තා බර පන්ති 2ක් යටතේ ඔවුන් තරග වැදීමට නියමිතයි. ලබන වසරේ ජපානයේ පැවැත්වීමට නියමිත ඔලිම්පික් තරගාවලිය සඳහා ක්‍රීඩක ක්‍රීඩිකාවන් තෝරා ගැනීමේ ප්‍රධාන තේරීම් තරගාවලියක් ලෙස මෙය පැවැත්වෙයි.", "URL": "https://sinhala.adaderana.lk/news.php?nid=119086", "Category": null, "Parent URL": null}