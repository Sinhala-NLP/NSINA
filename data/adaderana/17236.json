{"Source": "Adaderana", "Timestamp": "July 7, 2011 08:38 am", "Headline": "ටයිටස් එක් පුටවකින් විශ්‍රාම යයි", "News Content": "ඛනිජ තෙල් කර්මාන්ත අමාත්‍යංශයේ ලේකම්වරයා ලෙස සේවය කළ ටයිටස් ජයවර්ධන මහතා එකී ධූරයෙන් විශ්‍රාම ගෙන ඇති බව ජනාධිපති ලේකම්වරයා විසින් තහවුරු කරයි. ලලිත් වීරතුංග මහතා සඳහන් කළේ ටයිටස් ජයවර්ධන මහතා විශ්‍රාම යා යුතු කාලයට පෙර විශ්‍රාම ගොස් ඇති බවයි. රාජ්‍ය පරිපාලන නිලධාරියෙකු වශයෙන් ඔහුට එසේ විශ්‍රාම යාමට හැකියාව ඇති බවත් ඔහු පෙන්වා දෙනවා. කෙසේ වුවත් ප්‍රමිතියෙන් තොර පෙට්‍රල් ආනයනය කර ඇත්ත ද යන්න සම්බන්ධයෙන් සිදුකෙරෙන පරීක්ෂණ වලට විෂය භාර අමාත්‍යාංශ ලේකම්වරයා විශ්‍රාම ගැනීම බාධාවක් නොවන බව ද ලලිත් වීරතුංග මහතා ප්‍රකාශ කළා. ඔහු සඳහන් කළේ යම් හෙයකින් ප්‍රමිතියෙන් තොර පෙට්‍රල් ආනයනය කර ඇති බවට අදාල පරීක්ෂණවලදී හෙළි වුවහොත් ටයිටස් ජයවර්ධන මහතාට එරෙහිව නීතිමය ක්‍රියාමාර්ග ගැනීම සඳහා කිසිදු බාධාවක් නොමැති බවයි. මේ අතර ටයිටස් ජයවර්ධන මහතාගෙන් පුරප්පාඩු වු ඛනිජ තෙල් කර්මාන්ත අමාත්‍යාංශයේ ලේකම් ධුරය සඳහා කඩිනමින් සුදුස්සෙකු පත් කරන බව ද ලලිත් වීරතුංග මහතා ප්‍රකාශ කළා.", "URL": "https://sinhala.adaderana.lk/news.php?nid=17236", "Category": null, "Parent URL": null}