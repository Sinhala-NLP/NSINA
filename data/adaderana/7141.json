{"Source": "Adaderana", "Timestamp": "March 8, 2010 01:59 pm", "Headline": "පොලීසියට එරෙහිව මංගල අධිකරණයට", "News Content": "ශ්‍රීලංකා නිදහස් පක්ෂයේ මහජන පාර්ශවයේ නායක මංගල සමරවීර මහතා පොලිසියට එරෙහිව මුලික අයිතිවාසිකම් පෙත්සමක් ගොනු කර තිබේ. ඉකුත් ජනාධිපතිවරණ සමයේ දී තමන්ටත් තම පාර්ශවකරුවන්ටත් සිදුවු හිරි හැර සහ ප්‍රචණ්ඩ ක්‍රියා වලදී පොලිසිය ක්‍රියා කළ ආකාර‍ය හේතුවෙන් තමාගේ මුලික අයිතිවාසිකම් උල්ලංඝණය වී ඇති බවට චෝදනා කරමින් මංගල සමරවීර මහතා මෙම පෙත්සම ගොනු කර ඇති බව සඳහන් වේ. මෙම මුලික අයිතිවාසිකම් පෙත්සමින් පොලිස්පතිවරයා , දකුණු පළාත් භාර ජ්‍යෙෂ්ඨ නියෝජ්‍ය පොලිස්පතිවරයා අතුළු පිරිසක් වගඋත්තරකරුවන් ලෙස නම් කර ඇත. තම නිවසටත් , දේශපාලන කාර්යාල වලටත් ජනාධිපතිවරණ සමයේදී ‍අවස්ථා ගණනාවකදී පහරදීම් සහ වෙඩි තැබීම් සිදුවු බව ද හෙතෙම කියා සිටියි. මේ සම්බන්ධයෙන් පොලිසියට පැමිණිලි කර ඇතත් මෙතෙක් කිසිදු සැකකරුවෙකු අත්අඩංගු‍වට ගෙන නොමැති බව මංගල සමරවීර මහතා පෙත්සමින් දන්වා තිබේ. එමගින් සිය මුලික අයිතිවාසිකම් කඩ වී ඇති බවට ප්‍රකාශ කරන ලෙසටත් සැකකරුවන් අත්අඩංගුවට ගන්නා ලෙස පොලිස්පතිවරයාට නියෝගයක් නිකුත් කරන ලෙසටත් පෙත්සම්කාර පාර්ශවය අධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=7141", "Category": null, "Parent URL": null}