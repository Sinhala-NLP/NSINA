{"Source": "Adaderana", "Timestamp": "August 3, 2014 12:48 pm", "Headline": "සරණාගතයින්ගෙන් ලංකාවට ප්‍රශ්නයක් ", "News Content": "ආරක්ෂාව සහ සරණාගත භාවය පතා ශ්‍රී ලංකාවට පැමිණෙන විදේශිකයින් සංඛ්‍යාව ශීඝ්‍ර ලෙස ඉහළ ගොස් ඇති බව විදේශ කටයුතු අමාත්‍යාංශය පවසයි. නිවේදනයක් නිකුත් කරමින් එම අමාත්‍යාංශය පෙන්වා දෙන්නේ 2013 වසරේ සිට මේ දක්වා කාලය තුළ ආරක්ෂාව සහ සරණාගත භාවය සඳහා මෙරටට පුද්ගලයින් 1970 දෙනෙකු පැමිණ ඇති බවයි. ඉන් වැඩිම පිරිසක් පාකිස්ථාන ජාතිකයින් බව සඳහන් වෙයි. මෙලෙස පැමිණෙන පුද්ගලයින්ට අවශ්‍ය පහසුකම් සැපයීම මේ වන විට බරපතළ ගැටලුවක් වී ඇති බව විදේශ කටයුතු අමාත්‍යාංශය පෙන්වා දෙයි. මේ හේතුවෙන් ආරක්ෂාව සහ සරණාගත භාවය අපේක්ෂාවෙන් පැමිණෙන පුද්ගලයින් සඳහා එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලයේ අවධානය යොමුවිය යුතු බව එම අමාත්‍යාංශය පවසයි. එක්සත් ජාතීන්ගේ සරණාගතයින් පිළිබඳ මහකොමසාරිස් කාර්යාලය අදාළ පුද්ගලයින්ට සහන ලබාදීමට පියවර නොගන්නේ නම් ඔවුන් රටින් පිටුවහල් කිරීමට සිදුවන බව විදේශ කටයුතු අමාත්‍යාංශය සඳහන් කළේය. පසුගිය සති කිහිපය තුළ මෙලෙස ශ්‍රි ලංකාවේ රැඳී සිටි පාකිස්ථාන ජාතිකයින් පිරිසක් රජය පිටුවහල් කිරීමට පියවර ගෙන තිබේ.", "URL": "https://sinhala.adaderana.lk/news.php?nid=45091", "Category": null, "Parent URL": null}