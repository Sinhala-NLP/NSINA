{"Source": "Adaderana", "Timestamp": "July 27, 2019 04:44 pm", "Headline": "සත්ව හිංසන නඩුවක් වෙනුවෙන් අධිකරණයට ගිය සුනඛයා", "News Content": "කාගේත් අවධානයට ලක් වූ නඩු විභාගයක් පිළිබඳව කොස්ටා රිකා රාජ්‍යයෙන් වාර්තා වෙයි. නඩුවේ වින්දිතයා ලෙස අධිකරණ භූමියට පැමිණ සිටියේ සුනඛයෙක්. කොස්ටා රිකා රාජ්‍යයේ පැවති නඩු විභාගයක් සඳහා සහභාගී වීමට සුනඛයෙකුට අවසර ලබා දී ඇත. සත්ත්ව හිංසනය සම්බන්ධයෙන් චෝදනා එල්ල වන සිය පළමු හිමිකරුගේ නඩු විභාගයට සුනඛයා මෙලෙස සහභාගී කරවීමට අධිකරණය අවසර ලබා දී තිබුණි. අධිකරණ භූමියට පැමිණි දෙහැවිරිදි චැම්පියන් (Champion)වෙත ජාත්‍යන්තර මාධ්‍යයන්ගේ වැඩි අවධානයක් යොමුවුණි. ලතින් අමෙරිකානු කලාපයේ වින්දිතයෙක් ලෙස සුනඛයෙකුට නඩු විභාගයකට සහභාගී වූ පළමු අවස්ථාව මෙය වීම ඊට හේතුවයි. චැම්පියන් සිය පළමු හිමිකරුවන්ගෙන් වද හිංසනයට ලක්ව ඇති බව විදෙස් වාර්තා සඳහන් කරයි. ඔවුන්ට එරෙහිව චැම්පියන්ගේ වත්මන් හිමිකරු නීතිමය ක්‍රියාමාර්ගයකට එළඹුණේ 2018 වර්ෂයේදී. ඉන් වසරකටත් වැඩි කාලයකට පසුව නඩුව කැඳවන අවස්ථාවේ සුනඛයා අධිකරණය හමුවට ඉදිරිපත් කරන ලෙස අධිකරණය දන්වා තිබුණි. කෙසේ වෙතත් සුනඛයාට වදහිංසා පමුණුවිම සම්බන්ධයෙන් විත්තිකාර පාර්ශවයට එරෙහිව ගොනුකර තිබූ චෝදනා ඔප්පු කිරීමට වත්මන් හිමිකරු සමත් වී නැත. මේ හේතුවෙන් එම චෝදනා නිෂ්ප්‍රභ කෙරුණු බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=115144", "Category": null, "Parent URL": null}