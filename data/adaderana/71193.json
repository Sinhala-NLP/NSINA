{"Source": "Adaderana", "Timestamp": "March 22, 2017 07:38 am", "Headline": "ජනපති අද රුසියා යයි", "News Content": "ජනාධිපති මෛත්‍රීපාල සිරිසේන මහතා රුසියාවේ නිල සංචාරයක් සඳහා පිටත්ව ගොස් තිබේ. අද දෙරණ ගුවන්තොටුපල වාර්තාකරු පැවසුවේ අද(22) පෙරවරු 5.45ට පමණ එමිරේට්ස් ගුවන් යානයකින් ජනාධිපතිවරයා ඇතුළු දූත පිරිස රුසියාව බලා පිටත්ව ගිය බවය. රුසියානු ජනාධිපති ව්ලැද්මීර් පූටින් මහතාග් ආරාධනයකට අනුව ජනාධිපතිවරයා මෙම සංචාරයේ නිරත වන බව ජනාධිපති මාධ්‍ය අංශය සඳහන් කළේය. ශ්‍රී ලංකා රාජ්‍ය නායකයෙකු රුසියාවේ සංචාරයක නිරත වන්නේ දශක හතරකට පසුව වන අතර මීට පෙර මෙලෙස රුසියාවේ සංචාරයක නිරතව ඇත්තේ 1974 වසරේදී එවකට අගමැතිණී සිරිමාවෝ බණ්ඩාරනායක මහත්මියය. ජනාධිපති මෛත්‍රීපාල සිරිසේන මහතා වෙත ලැබුණු මෙම ආරාධනය වත්මන් රජයේ විදේශ සබඳතාවල ඉතා වැදගත් සන්ධිස්තානයක් බව ජනාධිපති මාධ්‍ය අංශය පවසයි. මෙම සංචාරයේදී ආර්ථික, වෙළඳ, සංචාරක, විද්‍යාව හා තාක්ෂණික, අධ්‍යාපනික හා සංස්කෘතික යන ක්ෂේත්‍ර වලට අදාළ ද්වී පාර්ශ්වික ගිවිසුම් කිහිපයකට ද දෙරට අතර අත්සන් තැබීමට නියමිතය. ශ්‍රී ලංකාව හා රුසියාව අතර රාජ්‍ය තාන්ත්‍රික සබඳතා ආරම්භ කර වසර 60ක් සපිරීම නිමිත්තෙන් පැවැත්වෙන උත්සවයකට ද ජනාධිපති මෛත්‍රීපාල සිරිසේන මහතා සහභාගී වීමට නියමිත අතර ශ්‍රී ලංකා - රුසියානු ව්‍යාපාරික සංසදය විසින් සංවිධානය කරන ව්‍යාපාරික හමුවකට සහභාගීවනවා ඇත.", "URL": "https://sinhala.adaderana.lk/news.php?nid=71193", "Category": null, "Parent URL": null}