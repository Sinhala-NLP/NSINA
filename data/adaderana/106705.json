{"Source": "Adaderana", "Timestamp": "March 25, 2019 09:40 am", "Headline": "ඔබේ නිවසෙත් සේවකයින් සිටිනම් විමසිලිමත්වන්න", "News Content": "අකුරණ බුළුකොහොතැන්න ප්‍රදේශයේ නිවසක වැඩ කිරීම සඳහා පැමිණි තිදරු මවක් එම නිවසේ වැඩට පැමිණි පළමු දවසේම නිවසේ තිබූ රුපියල් දෙලක්ෂ හැට පන්දහසක් වටිනා රන් මාලයක් සොරා ගෙන ගොස් තිබියදී අලවතුගොඩ පොලිසිය මගින් සොයා ගනු ලැබීය. මෙම කාන්තාව මෙම නිවසට පසුගිය 21 වදා පැමිණ ඇති අතර එදින වැඩ කිරීමෙන් පසුව නිවසින් පිටව ගොස් තිබේ. නිවැසියෙන් මෑතක මිලට ගත් පවුම් පහක් පමණ වන රන් මාලය අල්මාරිය තුල පරීක්ෂා කිරීමේදී එම මාලය නොමැති බව දැක ඒ සම්බන්ධයෙන් පොලීසියට පැමිණිලි කිරීමෙන් පසුව නිවසේ වැඩ කළ මෙම කාන්තාව ගෙන්වා විභාග කිරීමේදී රන් මාලය මාතලේ ප්‍රදේශයේ උකස් මධ්‍යස්ථානයකට රුපියල් එක් ලක්ෂ තිස් පන්දහසකට උකස් කර තිබියදී පොලීසිය විසින් සොයා ගනු ගෙන ඇත. මෙම සිද්ධිය සම්බන්ධයෙන් අත් අඩංගුවට ගත් සැකකාර කාන්තාව මහනුවර මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන 27 වනදා දක්වා රක්ෂීත බන්ධනාගාර ගත කරනු ලැබ තිබේ. අලවතුගොඩ පොලීසිය සිද්ධිය සම්බන්ධයෙන් වැඩි දුර පරීක්ෂණ පවත්වයි.", "URL": "https://sinhala.adaderana.lk/news.php?nid=106705", "Category": null, "Parent URL": null}