{"Source": "Adaderana", "Timestamp": "July 8, 2012 09:05 am", "Headline": " පොලිස් පරීක්ෂකවරයාට පහරදුන් සෙබලා අත්අඩංගුවේ", "News Content": "පොලිස් පරික්ෂකවරයෙකුට පහරදීමේ සිදුවීමක් සම්බන්ධයෙන් ගුවන් හමුදා සෙබලෙකු කටුගස්තොට පොලිසිය විසින් අත්අඩංගුවට ගෙන තිබේ. ඊයේ පස්වරුවේ මෙම පහරදීම සිදුව ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. ඊයේ සවස කටුගස්තොට නිට්ටවෙල ක‍්‍රීඩාංගණයේ පාසැල් රගර් ක‍්‍රීඩා තරඟයක් පැවැත්වෙන අතරතුර එහි ආරක්ෂාවට යොදවා සිටි පොලිස් පරීක්ෂකවරයෙකුට මෙම පහරදීම සිදුකර තිබේ. අදාළ තරගය නැරඹීම සඳහා කිසියම් පුද්ගලයකු ටිකට් නොමැතිව බලෙන් ඇතුළුවීමට උත්සාහ දරා ඇති බවත්,එහිදී එම පුද්ගලයා ක‍්‍රීඩාංගණ ආරක්ෂක නිළධාරීන් විසින් නවතා ඇති බවත්, එම අවස්ථාවේ පොලීසියද මැදිහත්වීමේදී මෙම පහරදීම සිදුව ඇති බවත් පොලිස් මාධ්‍ය ප්‍රකාශකවරයා පෙන්වාදෙයි. කෙසේ වෙතත් මෙම පහරදීමෙන් දත් තුනක් කැඩුණු පොලිස් පරීක්ෂකවරයා ප්‍රතිකාර සඳහා මහනුවර රෝහලට ඇතුළත් කර ඇති බව සඳහන්ය. පහරදුන් බව කියන ගුවන් හමුදා සෙබලා කුණ්ඩසාලේ ප‍්‍රදේශයේ පදිංචි කොළඹ ප‍්‍රදේශයේ ගුවන් හමුදා කඳවුරක සේවය කරන ගුවන් භටයෙකි. සැකකරු අද දින මහනුවර මහේස්ත‍්‍රාත් අධිකරණයේ ඉදිරිපත් කර හඳුනා ගැනීමේ පෙරෙට්ටුවක් සඳහා රක්ෂිත බණ්ධනාගාර ගත කිරීමට නියමිත බවත්,මෙම සිද්ධිය සම්බන්ධයෙන් කටුගස්තොට පොලීසිය වැඩිදුර පරීක්ෂණ පවත්වන බවත් අජිත් රොහණ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25596", "Category": null, "Parent URL": null}