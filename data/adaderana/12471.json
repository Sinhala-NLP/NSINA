{"Source": "Adaderana", "Timestamp": "November 29, 2010 11:49 am", "Headline": "අබ්දුල් කාදර් ඇතුළු සැකකරුවන් නිදහස් කිරීමට නියෝගයක් ", "News Content": "සමෘද්ධි අරමුදල් සාවද්‍ය ලෙස පරිහරණය කිරීම සම්බන්ධව චෝදනා ලබා සිටි පසුගියදා රජයට එක්වී අමාත්‍යධුරයක් ලබාගත් එක්සත් ජාතික පක්ෂ පාර්ලිමේන්තු මන්ත්‍රී මොහොමඩ් අබ්දුල් කාදර් ඇතුළු සැකකරුවන් දෙදෙනෙකු නිදහස් කිරීමට කොළඹ මහාධිකරණය අද(29) නියෝග කර තිබේ. මෙම නඩුවට අදාළ මුල් ලේඛන අස්ථානගතවී ඇති නිසා නඩුව පවත්වාගෙන යාමට අසීරු තත්ත්වයක් ඇතිවී තිබෙන බව අදාළ නඩුව අද කැඳවූ අවස්ථාවේදී රජයේ නීතිඥවරයා කියා සිටියේය. එමෙන්ම මෙම නඩුවේ සාක්ෂිකාරියක වන එවකට සමෘද්ධි කොමසාරිස් ජෙනරාල් ආචාර්ය කුමාරි නවරත්න මහත්මිය දැනට විදේශගතව සිටින නිසා ඇයගේ සාක්ෂි කැඳවීමට නොහැකි තත්ත්වයක් උද්ගතවී ඇති බව ද රජයේ නීතිඥවරයා ප්‍රකාශ කළේය. එමනිසා මෙම නඩුවට අදාළ අධි චෝදනා පත්‍රය ඉල්ලා අස්කරගැනීමට රජයේ නීතිඥවරයා අධිකරණයෙන් ඉල්ලා සිටියේය. ඒ අනුව අධි චෝදනා පත්‍ර ඉල්ලා අස්කරගැනීමට අවසර දුන් කොළඹ මහාධිකරණ විනිසුරු කුමුදුනී වික්‍රමසිංහ මහත්මිය අබ්දුල් කාදර් මන්ත්‍රීවරයා ඇතුළු සැකකරුවන් දෙදෙනා නිදහස් කිරීමට නියෝග කළාය. 2003 වසරේදී සමෘද්ධි අරමුදලට අයත් හාල් ගෝනි 690 ක් සාවද්‍ය ලෙස පරිහරණය කිරීම තුළින් රජයට ලක්ෂ 10 ක අලාභයක් සිදුකරන ලදැයි අබ්දුල් කාදර් මහතා ඇතුළු පිරිසට චෝදනා එල්ල කර තිබේ.", "URL": "https://sinhala.adaderana.lk/news.php?nid=12471", "Category": null, "Parent URL": null}