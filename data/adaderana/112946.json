{"Source": "Adaderana", "Timestamp": "June 28, 2019 03:20 pm", "Headline": "වෛද්‍ය නිලධාරීන් දෙදෙනාගේ දේපල හානියට එරෙහිව කළුතරදී උද්ඝෝෂණ මාලාවක්?", "News Content": "රජයේ වෛද්‍ය නිලධාරීන්ගේ සංගමයේ නියෝජිතයින් දෙදෙනෙකුට අයත් දේපළ වලට එල්ල වු ප්‍රහාරයට විරෝධය පළ කරමින් කළුතර දිස්ත්‍රික්කයේ ප්‍රධාන රෝහල් ආශ්‍රිතව උද්ඝෝෂණ ක්‍රියාමාර්ග දියත් කිරීමට එම සංගමය තීරණය කර ඇත. රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා පැවසුවේ කළුතර මහ රෝහල, පානදුර මූලික රෝහල සහ හොරණ මූලික රෝහල ආශ්‍රිතව මෙම උද්ඝෝෂණ සංවිධානය කරන බවයි. රජයේ වෛද්‍ය නිලධාරීන්ගේ සංගමයේ සහකාර ලේකම් වෛද්‍ය නවීන්ද සොයිසා සහ එම සංගමයේ කළුතර මහ රෝහලේ හිටපු ශාඛා ලේකම්වරයාට අයත් පෞද්ගලික සායනවලට ඊයේ (27) රාත්‍රි කිසියම් පිරිසක් අලාභ හානි සිදු කර ඇත. සෞඛ්‍ය අමාත්‍ය රාජිත සේනාරත්න මහතාට එරෙහිව සිය සංගමය ගෙන ඇති ක්‍රියාමාර්ග හේතුවෙන් අමාත්‍යවරයාගේ මැර පිරිස් විසින් මෙම ප්‍රහාර සිදුකර ඇති බව වෛද්‍ය හරිත අලුත්ගේ මහතා පවසයි. කෙසේ වෙතත් වෛද්‍ය නවීන්ද සොයිසා මහතාගේ පෞද්ගලික සායනයට එල්ල වු ප්‍රහාරය හෙලා දකින බව සෞඛ්‍ය අමාත්‍ය රාජිත සේනාරත්න මහතා නිවේදනයක් නිකුත් කරමින් පවසයි. ප්‍රහාරය පිළිබඳ තමන් දැනුවත් වුයේ මාධ්‍ය ඔස්සේ බව අමාත්‍යවරයා පෙන්වා දෙන්නේ මේ සම්බන්ධයෙන් අපක්ෂපාතී පරීක්ෂණයක් පවත්වා වරදකරුවන් නීතිය හමුවට ගෙන එන ලෙස තමන් පොලීසියෙන් ඉල්ලීමක් කළ බවයි.", "URL": "https://sinhala.adaderana.lk/news.php?nid=112946", "Category": null, "Parent URL": null}