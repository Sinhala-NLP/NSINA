{"Source": "Adaderana", "Timestamp": "July 3, 2017 09:36 pm", "Headline": "අපදාවට ලක්වූ වැවිලි ප්‍රජාවට අමාත්‍ය දිගම්බරම්ගෙන් කඩිනම් නිවාස", "News Content": "ආපදාවට ලක්වූ වැවිලි ප්‍රජාව වෙනුවෙන් කඩිනම් නිවාස ලබා දීමේ හා යටිතල පහසුකම් වැඩිදියුණු කිරීමේ ව්‍යාපෘති රැසක් කඳුරට නව ගම්මාන යටිතල පහසුකම් හා ප්‍රජා සංවර්ධන අමාත්‍ය පලනි දිගම්බරම් මහතාගේ උපදෙස් පරිදි ආරම්භ කර ඇත. ඒ අනුව පසුගිය දිනවල මෙරට පතිත වූ අධික වර්ෂාපතනයත් සමඟ නායා යෑම්, ජලගැලීම් හේතුවෙන් රත්නපුර, ගාල්ල, මාතර, කෑගල්ල, නුවරඑළිය, බදුල්ල, කළුතර යන දිස්ත්‍රීක්වල නිවාස අහිමි වූ පවුල් සඳහා නිවාස 411 ක් ලබාදීමට අමාත්‍යතුමා පියවර ගත්තේය. තම අමාත්‍යාංශ ප්‍රතිපාදන යටතේ ලක්ෂ 10 ක පිරිවැයැක් වියදම්කර පර්චස් 7 ක නිරවුල් ඔප්පු සහිත භූමියක වර්ග අඩි 550 ක මනරම් නිවසක් මේ අනුව ඉදිකිරීමට නියමිතය. ගාල්ල, මාතර සහ කළුතර දිස්ත්‍රීක්ක සඳහා නිවාස 221 ක්ද, රත්නපුර දිස්ත්‍රීක්කය සඳහා නිවාස 120 ක්ද, නුවරඑළිය සහ බදුල්ල දිස්ත්‍රික්කය සඳහා නිවාස 31 බැඟින්ද, කෑගල්ල දිස්ත්‍රික්කය සඳහා නිවාස 8 ක්ද, මේ අනුව ඉදිරිකිරීමට නියමිතව තිබේ. විශේෂයෙන්ම පසුගියදා ඇදහැළුනු සුළු කුණාටු සහිත වර්ෂාපතනය හේතුවෙන් ලැයිම් කාමර නිවාසවල වහල සෙවිලි කර තිබූ සෙවිලි තහඩු ගැලවී ගොස් තිබිණි. ඒවා නිරීක්ෂණය කළ ගරු අමාත්‍යතුමා නිලධාරීන්ට උපදෙස් ලබා දුන්නේ කඩිනමින් එම ජනතාව වෙත සෙවිලි තහඩු ලබා දෙන ලෙසය. ඒ අනුව රත්නපුර දිස්ත්‍රික්කයට සෙවිලි තහඩු 1140 ක්, ගාල්ල, මාතර සහ කළුතර දිස්ත්‍රීක්කවලට සෙවිලි තහඩු 1701 ක්, කෑගල්ල දිස්ත්‍රික්කයට සෙවිලි තහඩු 184 ක් සහ නුවරඑළිය දිස්ත්‍රික්කයට සෙවිලි තහඩු 75 ක් ලබා දුන් අතර ඒවා මේ වන විට අදාළ ජනතාව වෙත බෙදාදීම සිදුකෙරේ. එමෙන්ම ළමා සංවර්ධන මධ්‍යස්ථානවල ගැලවී ගොස් ඇති වහල පිරිසකර කිරීම සඳහා ගාල්ල, මාතර සහ කළුතර දිස්ත්‍රික්කවලට සෙවිලි තහඩු 68 ක්ද, කෑගල්ල දිස්ත්‍රික්කය සඳහා සෙවිලි තහඩු 35 ක්ද ලබා දී ඇත. ගාල්ල, මාතර සහ කළුතර දිස්ත්‍රික්කවලට නව වැසිකිළි 55 ක් ඉදිකිරීමට ප්‍රතිපාදන, ජල ව්‍යාපෘති 4 ක් ක්‍රියාත්මක කිරීමට ප්‍රතිපාදන වෙන්කර තිබේ. එමෙන්ම මෙම දිස්ත්‍රික්ක සඳහා වතුර ටැංකි 18 ක් බෙදා දී අවසන්ය. අලාභ හානි සිදුව ඇති ළමා සංවර්ධන මධ්‍යස්ථාන 4 ක්ද මේ යටතේ පිළිසකර කිරීමට නියමිතය. දිවයිනට බලපෑ ආපදා තත්ත්වය හේතුවෙන් පීඩාවට පත් වැවිලි ප්‍රජාවට ක්ෂණිකව ගතයුතු ක්‍රියාමාර්ගයන් ගැනීමටද කඳුරට නව ගම්මාන යටිතල පහසුකම් හා ප්‍රජා සංවර්ධන අමාත්‍ය පලනි දිගම්බරම් මහතා පියවර ගනු ලැබුවේ අදාළ ස්ථාන නිරීක්ෂණය කිරීමෙන් අනතුරුවය.", "URL": "https://sinhala.adaderana.lk/news.php?nid=74834", "Category": null, "Parent URL": null}