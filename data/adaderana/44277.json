{"Source": "Adaderana", "Timestamp": "June 28, 2014 12:22 pm", "Headline": "ජපාන අග්‍රාමාත්‍යවරයා මෙරට සංචාරයකට සුදානම්  ", "News Content": "ජපාන අග්‍රාමාත්‍ය ෂින්සෝ අබේ මහතා නිල සංචාරයක් සඳහා මෙරටට පැමිණීමට නියමිතව තිබේ. ඒ අනුව ඔහු ලබන සැප්තැම්බර් මාසයේ දි දිවයිනට පැමිණෙන බව වාර්තා වෙයි. මේ සම්බන්ධයෙන් අද දෙරණ කළ විමසීමකට පිළිතුරු දුන් විදේශ අමාත්‍යංශ ප්‍රකාශකයෙකු සඳහන් කළේ ජපාන අග්‍රමාත්‍යවරයාට ශ්‍රි ලංකාවට පැමිණෙන ලෙස නිල වශයෙන් ආරාධනාවක් ද සිදුකර ඇති බවයි. කෙසේ වෙතත් ඔහු දිවයිනට පැමිණෙන දින වකවාණු පිළිබඳ මේ වන තෙක් දැනුම් දී නොමැති බව ද එම ප්‍රකාශකයා සඳහන් කළේය. මේ අතර ජපාන අග්‍රාමාත්‍යවරයා සැප්තැම්බර් මාසයේ දි බංගලාදේශයේ ද සංචාරයක නිරතවීමට නියමිත අතර ඉන් අනතුරුව ඔහු දිවයිනට පැමිණෙන බව විදෙස් මාධ්‍ය පෙන්වා දෙයි.", "URL": "https://sinhala.adaderana.lk/news.php?nid=44277", "Category": null, "Parent URL": null}