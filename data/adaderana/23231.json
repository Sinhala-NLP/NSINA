{"Source": "Adaderana", "Timestamp": "April 2, 2012 11:28 am", "Headline": " ආණ්ඩුවෙන් අලුත් අවුරුද්දට තෑග්ගක් දීලා", "News Content": "ආණ්ඩුව විසින් අලුත් අවුරුද්දට ත්‍යාගයක් ලෙස අධික බදු බරක් ජනතාවට ලබාදී ඇති බව ජනතා විමුක්ති පෙරමුණ පවසයි. ආර්ථිකයේ අර්බුදයක් නැතැයි කියන ආණ්ඩුව ජනතාව මත යළිත් බදු බර පටවා තිබීම සම්බන්ධයෙන් ජනතා විමුක්ති පෙරමුණේ දේශපාලන මණ්ඩලය විසින් නිකුත් කරන ලද නිවේදනයක මේ බව දැක්වෙයි. එහි මෙසේද සඳහන් වේ. වහාම ක‍්‍රියාත්මක වන පරිදි ආණ්ඩුව විසින් භාණ්ඩ රැසක් සඳහා එකවර බදු ප‍්‍රමාණයන් විශාල ලෙස වැඩිකර තිබේ. ඉන්ධන මිල ඉහළ දැමීම නිසා, බස් ගාස්තු හා විදුලි ගාස්තු ඉහළ දැමීම නිසා, පීඩාවට පත්ව සහනයක් ඉල්ලා සිටින ජනතාව මත මෙලෙස යළි බදුබර පැනවීම ගහෙන් වැටුණු මිනිහාට ගොනා පැන පැන අනිනවා වැනි දෙයකි. මෙවර බදු ඉහළ දමා භාණ්ඩ මිල වැඩිකිරීමේදී ආණ්ඩුව එය සිදුකර ඇත්තේ ජනතා විරෝධය ඇති නොවන ලෙස උපක‍්‍රමශීලීවය. සිගරට් හා මත්පැන් බදු වැඩි කොට ඉන් රුපියල් කෝටි ගණනක් ආදයම් ලබා ගන්නා ආණ්ඩුව පවසනු ඇත්තේ දුම්වැටි හා මත්පැන්වලින් ජනතාව මුදාගැනීම සඳහා මෙලෙස කළ බවය. මෙයට කිසිවකු විරෝධය පාන්නේද නැත. එහෙත් ආණ්ඩුව මේ මගින් උදුරාගන්නේ සාමාන්‍ය ජනතාව ඇති තුට්ටු දෙකය. අනෙක් අතට මෝටර් සයිකල්, ත‍්‍රීවිලර් ඇතුළු වාහන ආනයන බදු මහා පරිමාණයෙන් වැඩිකර තිබේ. ඒ සඳහා දැනටමත් ආණ්ඩුව පවසා ඇත්තේ, අධික ඉන්ධන පරිභෝජනය සීමා කිරීම සඳහාත් වාහන ආනයනය වෙනුවෙන් රටින් ඉවතට යන මුදල් (ඩොලර්) ප‍්‍රමාණය අඩුකර ගැනීම සඳහාත් මෙම පියවර ගත් බවය. එපමණක් නොව ඉන්දියානු බඩු ගෙන්වීම සීමාකොට ඉන්දියාවට පාඩමක් ඉගැන්වීම සඳහා මෙය කළ බවද දේශපේ‍්‍රමී විකට ඇමැතිවරු කියනු ඇත. මේ කුමන කතා කීවද සිදුව ඇත්තේ, සාමාන්‍ය රැකියා කරන කුඩා ව්‍යාපාර කරන ජන කොටස් මත හා මැද පාන්තික ජන කොටස් මත විශාල බදු බරක් පැටවීමය. මෝටර් සයිකල් මිලදී ගන්නේ, බොහෝ විට රාජ්‍ය හෝ පෞද්ගලික අංශයේ රැකියා කරන පිරිස් නිසා ඔවුන් මත අසීමිතව බරක් පැටවීම වැළැක්විය නොහැක. මීට අමතරව පාන් පිටි මිල ඉහළ යන බවටද මාධ්‍ය වාර්තා කර තිබේ. පාන් පිට මිල ඉහළ දමන්නේ, එක්සත් ජනපදයට පාඩමක් ඉගැන්වීමට යැයි විකට ඇමැති කීවොත් පුදුමවිය යුතු නැත. එහෙත් සැබෑ ලෙස පාඩම් ඉගැනගැනීමට සිදුවන්නේ, පොදු ජනතාවටය. මෙම බදු වැඩි කිරීම්වල සැබෑ හේතුව ආණ්ඩුව මුහුණදී ඇති විස`දිය නොහැකි මූල්‍ය අර්බුදය මිස අන් යමක් නොවේ. එක් අතකින් රුපියල කඩා වැටී තිබේ. අනෙක් අතින් ආණ්ඩුවේ නාස්තිකාර වියදම් සඳහා මුදල් සොයාගැනීමට ජනතාවගේ එදිනෙදා අවශ්‍ය භාණ්ඩ මත බදු පිට බදු පැනවීමට සිදුව තිබේ. ඉන් කියා පාන්නේ, ලංකාවේ නිෂ්පාදනය කරන වත්කම් උපයන ආර්ථිකයක් නැති බවය. ආණ්ඩුව නිෂ්පාදනය මගින් ආදායම් උපයන්නේ නැති වූවාට ආණ්ඩුවේ වියදම් අඩු වන්නේ නැත. ඒ වෙනුවට ඔවුන්ගේ විසඳුම වන්නේ බදු ගැසීමය. නැවත නැවතත් බදු ගැසීමය. නව ලිබරල්වාදය කර පින්නා ගෙන බංකොළොත් විවෘත ආර්ථිකය අනුගමනය කරමින් මූල්‍ය අරමුදලේ උපදෙස් මත පවත්වාගෙන යන ආර්ථිකයක් හා එය ප‍්‍රතිපත්තිය කරගත් ආණ්ඩුවකින් මීට වැඩි දෙයක් බලාපොරොත්තු විය නොහැක. කෙසේ වෙතත් ආණ්ඩුව ජනතාවට අලූත් අවුරුදු ත්‍යාගයක් දී තිබේ. ඒ දරා ගැනීමට නොහැකි බදු බරකි. ආණ්ඩුවේ මෙම ජනතාවිරෝධී ක‍්‍රියාමාර්ග වැළැක්වීම සඳහා ඊට විරෝධය පෑම සඳහා ජනතාව පෙළ ගැසිය යුතුය. ආණ්ඩුවේ නාස්තිකාර වියදම් වහාම නවත්වන ලෙසත් ජනතාව මත බදුබර පැටවීම නවතා ජනතාව සහන සලසන ලෙසත් අපි ආණ්ඩුවට බලකරමු. දේශපාලන මණ්ඩලය ජනතා විමුක්ති පෙරමුණ 2012.04.02", "URL": "https://sinhala.adaderana.lk/news.php?nid=23231", "Category": null, "Parent URL": null}