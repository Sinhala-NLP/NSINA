{"Source": "Adaderana", "Timestamp": "May 5, 2019 02:27 pm", "Headline": "දිවයින පුරා අදත් සෝදිසි මෙහෙයුම්", "News Content": "ආරක්ෂක අංශ දිවයින පුරා සිදුකරන සෝදිසි මෙහෙයුම් තවදුරටත් ක්‍රියාත්මක වෙමින් පවතියි. මෙහෙයුම් අතරතුරදී සැකකටයුතු පුද්ගලයින් මෙන්ම භාණ්ඩ රැසක් ද ආරක්ෂක අංශ නිලධාරීන් සිය බාරයට ගෙන ඇත. කොළඹ අපරාධ කොට්ඨාශයේ විශේෂ පොලිස් කණ්ඩායමක් විසින් බේරුවල මරදාන ප්‍රදේශයේ සිදුකළ සෝදිසි මෙහෙයුමකදී පුද්ගලයෙකු අත්අඩංගුවට ගෙන ඇත. සැකකරුගෙන් කළ ප්‍රශ්න කිරීමවලදී ඔහු සඳහන් කර ඇත්තේ කඩු 50ක් කොළඹ සිට බේරුවල ප්‍රදේශයට ප්‍රවාහනය කර විවිධ පුද්ගලයින්ට බෙදාහැර ඇති බවයි. එම තොරතුරු වලට අනුව පුද්ගලයින් 4 දෙනකු සතුව තිබී කඩු 16ක් පොලීසිය සිය බාරයට ගනු ලැබුවේය. මේ අතර නුගේගොඩ කොට්ඨාශයේ බුද්ධි අංශයට ලද තොරතුරක් මත මිරිහාන එපිටමුල්ල ප්‍රදේශයේ දෙමහල් නිවසක පියගැටපෙළ පහළ ලාච්චුවක තිබී එල් ටී ටී ඊ සංවිධානය විසින් නිෂ්පාදනය කළ ආර් පී ජී මෝටාර් උණ්ඩයක්, වර්ග 11කට අයත් ජීව උණ්ඩ 193ක් සොයාගෙන ඇත. සිද්ධිය සම්බන්ධයෙන් කාන්තාවක් අත්අඩංගුවට ගෙන ඇති අතර ඇය නුගේගොඩ මහේස්ත්‍රාත් අධිකරණය වෙත ඉදිරිපත් කිරීමට නියමිතය. මේ අතර අළුත්ගම මොරගොල්ල පොලිස් බංගලාව අසළ වෙරළ ආසන්නයේ තිබී විදේශ රටක නිෂ්පාදනය කළ ජීව අත්බෝම්බයක් යුද හමුදාව විසින් නිෂ්ක්‍රීය කර ඇත. නාච්චාදූව ප්‍රදේශයේ කළ සෝදිසි මෙහෙයුමකදී නිවසක මෙට්ටයක් යට තිබී කඩුවක් හමුවී ඇති අතර අදාළ නිවසේ සිටි කාන්තාවක් හිදෝගම පොලීසිය විසින් අත්අඩංගුවට ගෙන ඇත.", "URL": "https://sinhala.adaderana.lk/news.php?nid=109288", "Category": null, "Parent URL": null}