{"Source": "Adaderana", "Timestamp": "January 2, 2019 07:09 pm", "Headline": "බැඳුම්කර වංචාවේ වෝහාරික විගණනය මේ වසර අවසන් වීමට පෙර නිමා කළ හැකියි", "News Content": "කෝප් වාර්තාවෙන් සහ විගණකාධිපති වාර්තාවලින් මහබැංකු බැඳුම්කර වංචාවේ සෘජු අලාභය පිළිබඳ තොරතුරු අනාවරණ වුවත් එයින් සිදු වූ සමස්ත අලාභය පිළිබඳ ගණනය කිරීමක් සිදුව නොමැත. එම බැඳුම්කර වංචාව සම්බන්ධයෙන් සමස්ත කරුණු තහවුරු කරන වෝහාරික විගණනය මේ වසර අවසන් වීමට පෙර නිමා කළ හැකි වනු ඇති බව ශ්‍රී ලංකා මහා බැංකුවේ අධිපති ආචාර්ය ඉන්ද්‍රජිත් කුමාරස්වාමී මහතා පවසයි. ශ්‍රී ලංකා මහා බැංකුව පරිශයේ අද (02) පැවති මාධ්‍ය හමුවකදි ඒ මහතා මේ බව පවැසීය. බැඳුම්කර නිකුතුව සම්බන්ධයෙන් වෝහාරික විගණනය ප්‍රමාද වීම ගැන ජනාධිපතිතුමාගෙන් එල්ල වු චෝදනාව සම්බන්දයෙන් ඒහිදි මාධ්‍යවේදියෙකු ප්‍රශ්න කිරිමක් සිදු කළේය. එම පැනයට පිලිතුරු ලබා දෙමින් ඒ මහතා පැවසුවේ වෝහාරික විගණන සඳහා විවිධ කාල ගත වන බවයි. යම් අයස්ථාවලදි විගණන සඳහා මසක් දෙකක් හෝ තුනක් ගත වන බවත් දීර්ඝතම විගණනය සඳහා මාස 9 ක කාලයක් ගත වන බවත් ශ්‍රී ලංකා මහා බැංකුවේ අධිපති ආචාර්ය ඉන්ද්‍රජිත් කුමාරස්වාමී මහතා ප්‍රකාශ කළේය. කෙසේ වෙතත් මේ සියලුදේ නියමිත කාලසටහනකට අනුව සිදුවුවහොත් මේ වසර අවසානය වන විට සියලුදේ නිමා කිරිමට හැකියාවක් පවතින බවද ශ්‍රී ලංකා මහා බැංකුවේ අධිපති ආචාර්ය ඉන්ද්‍රජිත් කුමාරස්වාමී මහතා ප්‍රකාශ කළේය.", "URL": "https://sinhala.adaderana.lk/news.php?nid=101704", "Category": null, "Parent URL": null}