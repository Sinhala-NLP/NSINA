{"Source": "Adaderana", "Timestamp": "July 13, 2017 02:09 pm", "Headline": "පොලිතින් තහනම හොඳයි- කරන විදිහ වැරදියි", "News Content": "පොලිතින් කෑම දවටන සහ මලු තහනම් කිරීමට ආණ්ඩුව ගත් තීන්දුවට පරිසර සංවේදි පුද්ගලයෙකු ලෙසත්, පරිසර හිතකාමී දේශපාලන පක්ෂයක් විදිහටත් තමන් හිස නමා ආචාර කරන බැව් පිවිතුරු හෙළඋරුමයේ නායක, පාර්ලිමේන්තු මන්ත්‍රී උදය ගම්මන්පිල මහතා පවසයි.2008 දී පොලිතින් මලු නැති නම් සිලි සිලි මලු සඳහා මුදල් අය කරන ක්‍රම වේදයක් සුපිරි වෙළඳසැල් සඳහා හඳුන්වා දීලා තමාට නඩු වැටුණු බව මන්ත්‍රීවරයා කියා සිටියේ අද (13) කොළඹ පැවති මාධ්‍ය හමුවකදීය.එහිදී ඔහු මෙසේද සඳහන් කළේය. ඒ වගේම බස්නාහිර පළාත් පරිසර ඇමතිවරයා ලෙස කටයුතු කරන සමයේ පොලිතින් මලු සහ පොලිතීන් කෑම දවටන අමාත්‍යාංශයට ගෙන ඒම තහනම් කළා. ඒවගේම පොලිතින් තහනම් කිරීම වෙනුවට පොලිතින් සඳහා විකල්පයක් විදිහට සියලුම අවමංගල්‍යාධාර සමිති වලට රෙදි වලින් සැකසු සුදු කොඩි නොමිලේ ලබා දුන්නා. සියලුම ශාසනාරක්ෂක බලමණ්ඩල වලට භික්ෂුන් වහන්සේ නමකගේ අපවත්වීමකදි පාවිච්චි කරන්න රෙදිවලින් සකසන ලද කහ කොඩි නොමිලේ ලබා දුන්නා. ඒ නිසා මේ තීන්දුව ගැන සතුටුයි. නමුත් අවාසනාවට හරි දේ කරලා තිබෙන්නේ වැරදි විධිහටයි.දවසකට පොලිතින් මලු සහ දවටන ලක්ෂ ගණනක් භාවිතා කරනවා. මේ තීන්දුව ක්‍රියාත්මක කරන්න තව තිබෙන්නේ සති හයයි. සති හයක් තුළ විකල්ප ඇසුරුම් ලක්ෂ ගණනින් වෙළඳපොළට හඳුන්වා දෙන්න ක්‍රම වේදයක් තිබෙනවා ද? නෑ. ආනයනය කිරීමටත් මේ කාලය ප්‍රමාණවත් නෑ. අඩුම තරමින් මාස තුනක්වත් අවශ්‍ය වෙනවා. ඒ වගේම පොලිතින් මලු නිෂ්පාදනය මහ පරිමාණයෙන් වගේම ගෘහස්ත කර්මාන්තයක් ලෙසත් කරගෙන යනවා. මේ අයට විකල්ප කර්මාන්ත වලට හුරු වෙන්න සති හයකින් පුළුවන් ද? අඩුම ගණනේ මාස තුනක්වත් අවශ්‍යයි. මෙයින් සිදු වන්නේ රටේ තවත් කලබගෑනියක් ඇති කිරීම පමණයි. ඉතාම හොඳ වැඩක් දුර දිග නොබලා ක්‍රියාත්මක කිරීමෙන් මේ සද්කාර්යයට සමාජයේ විරෝධතා ඇති වෙන්න පුළුවන්. ඒ හරහා මේ තීරණය හකුලාගතහොත් හානිය සිදු වෙන්නේ පරිසරයටයි. ඒ නිසයි අපි කියන්නේ හොඳ වැඩක් වැරදි විදිහට කරල කියල.මේ අතර තරුණියින් 11 දෙනෙකු පැහැරගෙන ගොස් අතුරුදහන් කළ බවට චෝදනා එල්ලවී ඇති නාවික හමුදා මාධ්‍ය ප‍්‍රකාශක ලෙස කටයුතු කළ කොමදෝරු ඩී.කේ.පී. දසනායක මහතා අත්අඩංගුවට ගැනීම සම්බන්ධයෙන් ගම්මන්පිල මහතා මෙසේ අදහස් පළ කළේය.“ රණවික්‍රම රණශූර උත්තම සේවා පදක්කම් ලාභි කිසිම චෝදනාවකට ලක් නොවුණු නිළධාරියෙක්. මොහු යුද සමයේ නාවික හමුදාව බිහි කළ විශිෂ්ටතම නිළධාරියෙකු ලෙස ගෞරවයට පාත්‍ර වුණා. නාවික හමුදා ඉතිහාසයේ යුද බිමේ පෙන්වූ දක්ෂතා මත විශේෂ උසස්වීම් ලැබුණු නිළධාරින් ඉන්නේ හය දෙනායි. කොමදොරු දසනායක එක් අයෙක්. චන්ද්‍රිකා කුමාරණතුංග මැතිණියද ඇතුළු ජනාධිපතිවරු දෙදනෛක් නාවික හමුදාපතිවරු හතර දෙනෙක්ගේ සුවිශේෂී ඇගයීමට දසවරක් ලක් වු නිලධාරියෙක්. කොටි සංවිධානයට වැඩිම හානිය කළ නාවික හමුදා නිළධාරියා කවුදැයි මගෙන් ඇසුවොත් මට කියන්න පුළුවන් එක නමක් තමයි කොමදොරු දසනායක.මේ නිළධාරියා දන්නෙත් නැති දැක්කෙත් නැති කිසිම සම්බන්ධයක් නැති අතුරුදහන්වීම් සම්බන්ධයෙන් අත්අඩංගුවට අරන් රක්ෂිත බන්ධනාගාර ගත කළා. පැහැදිලිවම දෙමළ බෙදුම්වාදින් මේ ආණ්ඩුව යොදා ගෙන කොටි පරාජය කළ රණවිරුවන්ගෙන් පලි ගන්නවා. මේ ගමන මේ විදිහට තව දුරටත් ගියොත් අනාගත යුධ අවශ්‍යතාවයකදී සිය සැමියා දරුවා රට වෙනුවෙන් යුධ බිමට යවන්න බිරින්දෑවරු මව්වරු පැකිලෙන්න ඉඩ තියෙනවා. ඒ නිසා දැන් වත් මේ පහත් රණවිරු දඩයම නතර කරන්න කියලා අපි ආණ්ඩුවෙන් ඉල්ලනවා.", "URL": "https://sinhala.adaderana.lk/news.php?nid=75210", "Category": null, "Parent URL": null}