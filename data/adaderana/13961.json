{"Source": "Adaderana", "Timestamp": "February 3, 2011 03:38 pm", "Headline": "සහන සැලසීමට නිකුත් කළ චක්‍රලේඛයට දිස්ත්‍රික් 03 ක් ඇතුළත් නෑ", "News Content": "ජලගැලීම් සහ නායයෑම් හේතුවෙන් ආපදාවට ලක්වූ රජයේ සේවකයින්ට සහන සැලසීම සඳහා රාජ්‍ය පරිපාලන අමාත්‍යාංශයෙන් නිකුත් කර තිබෙන චක්‍රලේඛයට දිස්ත්‍රික් තුනක් ඇතුළත් නොවීම බලවත් අසාධාරණයක් බව එක්සත් ජාතික පක්ෂය පවසයි. රාජ්‍ය පරිපාලන හා ස්වදේශ කටයුතු අමාත්‍යාංශයේ ලේකම්වරයා විසින් පසුගිය 21 වැනිදා නිකුත් කර තිබෙන අංක 3/2011 දරණ චක්‍රලේඛයට මාතලේ, බදුල්ල සහ නුවරඑළිය යන දිස්ත්‍රික් ඇතුළත්ව නොමැති බව එම පක්ෂය නිකුත් කළ නිවේදනයක දැක්වේ. එම දිස්ත්‍රික්කවල ද ආපදාවලින් රජයේ සේවකයින් විශාල පිරිසක් අසීරුතාවට ලක්වූ බව එක්සත් ජාතික පක්ෂය පවසයි. මාතලේ දිස්ත්‍රික්කය හදිසි ආපදා කලාපයක් ලෙස ද ප්‍රකාශයට පත්ව තිබියදී එම දිස්ත්‍රික්කය අදාළ චක්‍රලේඛයට ඇතුළත් නොවීම කණගාටුදායක බව එක්සත් ජාතික පක්ෂය ‍සඳහන් කරයි. මේ හේතුවෙන් ඒ පිළිබඳ රජයේ කඩිනම් අවධානය යොමු විය යුතු බව එම පක්ෂය අවධාරණය කරයි.", "URL": "https://sinhala.adaderana.lk/news.php?nid=13961", "Category": null, "Parent URL": null}