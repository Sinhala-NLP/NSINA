{"Source": "Adaderana", "Timestamp": "June 23, 2019 05:29 pm", "Headline": "නිධන් හොරුන්ට ගොදුරක් වන සීගිරිය", "News Content": "ලෝක උරුම සීගිරි පව්ව ආසන්නයේ සිට කිලෝමීටර් එක හමාරක් පමණ දුරින් සීගිරිය අභය භූමියේ අක්කර දහයක පමණ පුරා විහිදී ඇති ඓතිහාසික නටඹුන් සහිත භූමියක් මේ දිනවල නිදන් හොරුන්ගේ ග්‍රහණයට නතුව විනාශ වෙමින් පවතින බව වාර්තා වෙයි. සීගිරිය පුරාවිද්‍යා කාර්යාලයට, සීගිරිය පොලීසියට, සීගිරිය වනජීවී කාර්යාලය කිලෝමීටර් එකහමාරක පමණ දුරකින් පිහිටි මෙම ස්ථානයේ කොරවක්ගල්, සඳකඩ පහණ, චෛත්‍යය, පැරණි ගඩොල්, ගල් කණු විශාල වශයෙන් විනාශ කොට චෛත්‍යය ගර්භ හාරා පුරාවස්තු සංහාරයක් සිදු කොට ඇති බව රහසිගත ගවේෂණයකදී හෙළි වී ඇත. සීගිරිය වනජීවී නිලධාරීන් රාජකාරියකට අභය භූමියට යන අවස්ථාවක කණ්ඩායමක් මෙම ස්ථානයේ කැණීම් කරමින් සිට පලා ගොස් තිබිණි. ඔවුන් ගෙන ආ නිධන් කැණීම් උපකරණ, පාවහන්, අලවංගු සහ ජංගම දුරකථනයක් ද එම ස්ථානයේ දමා ගොස් තිබියදී වනජීවී නිලධාරීන්ගේ බාරයට ගෙන ඇත.", "URL": "https://sinhala.adaderana.lk/news.php?nid=112614", "Category": null, "Parent URL": null}