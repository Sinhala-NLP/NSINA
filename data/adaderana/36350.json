{"Source": "Adaderana", "Timestamp": "August 3, 2013 10:26 pm", "Headline": "ෆයිල් එක අල්ලස් කොමිසමේ - හම්බ කළ ගාණ ආදායම් දෙපාර්තමේන්තුවටවත් කියන්න බෑ", "News Content": "තමන්ගේ දියණියගේ ගවුම කොටයි කිව්වාම ටීචර්ලා දණ ගස්වන මොළයක් නැති එවුන් දේශපාලනයට යැව්වේ ඒ අයගේ අම්මාවත් අප්පාවත් නොව ජනතාවම බව ධීවර හා ජලජ සම්පත් අමාත්‍ය රාජිත සේනාරත්න මහතා පවසයි. ගවුම කොටයි කිව්වාම ටීචර් දණ ගස්වනවා වෙනුවට වැරැද්ද පෙන්නූ ඇයට තෑග්ගක්දී දණ ගැස්විය යුත්තේ තමන්ගේ ගෑණි බවද අමාත්‍යවරයා කියයි. එසේම සල්ලිවලට මිනී මරන ඩී.අයි.ජීලා සිටින බවද අමාත්‍යවරයා අද දඹුල්ල ගලේවල ප්‍රදේශයේ පැවැති ජන හමුවකදී කීවේය. දේශපාලනය යනු දෙපැත්ත කැපෙන ආයුධයක් මෙන් හොඳට මෙන්ම නරකට ද පාවිච්චි කළ හැකි බව හෙතෙම පෙන්වාදුන්නේය. ඇතැමුන් දේශපාලනයට එන්නේ බඩ ගැන සිතා බලයෙන් අලුත් ජීවිතයක් ගොඩනැගීමට බවත් තවත් කොටසක් එන්නේ එම සියල්ල වෙනුවට ජනතාවට සේවය කිරීමට බවත් හෙතෙම කීවේය. තවද මේ රටේ ඇතැම් දේශපාලනඥයින්ගේ ෆයිල් එක තියෙන්නේ අල්ලස් කොමිසමේ බවත් හම්බ කළ සල්ලි ගාණ ආදායම් දෙපාර්තමේන්තුවටවත් කියා ගන්න බැරි බවත් අමාත්‍යවරයා එහිදී පෙන්වාදුන්නේය. අපි දේශපාලනයට එන කාලයේ සිටියේ ජනතාව ගැන සිතන මිනිසුන් බවත් දැන් එන්න එන්නම සිටින්නේ රට ගැන සිතන අය නොව බඩ ගැන සිතන දේශපාලනඥයින් බවත් ඊටද වගකිව යුත්තේ ජනතාවම බවද හෙතෙම පැවසීය. මෙරට සියලු ජාතීන් එක්ව ජාතීන් අතර සමගිය ගොඩනැගිය යුතු බවත් අනාගත පරපුරටවත් දුක් විඳීමට නොදී බුද්ධිමතුන් දේශපාලනයට යැවීමට ජනතාව වග බලා ගත යුතු බවත් අමාත්‍යවරයා එහිදී වැඩිදුරටත් කීවේය.", "URL": "https://sinhala.adaderana.lk/news.php?nid=36350", "Category": null, "Parent URL": null}