{"Source": "Adaderana", "Timestamp": "January 16, 2012 08:28 am", "Headline": "අයථා ලෙස සිසුන් ඇතුළත් කරගැනීම -බස්නාහිරින් පැමිණිලි 30 ක්", "News Content": "පළමු ශ්‍රේණිය සඳහා පාසල්වලට සිසුන් ඇතුළත් කිරීමේ කටයුතු අද(16) සිදු කෙරෙයි. පාසල්වල පළමු ශ්‍රේණියට සිසුන් ඇතුළත් කරගැනීමේ ජාතික උත්සවය මතුගම සී.ඩබ්ලිව්.ඩබ්ලිව් කන්නන්ගර විද්‍යාලයේ දී පැවැත්වෙන බව අධ්‍යාපන අමාත්‍යාංශය පවසයි. මේ අතර අයථා ලෙස පළමු ශ්‍රේණියට සිසුන් ඇතුළත් කර ගැනීම සම්බන්ධයෙන් බස්නාහිර පළාත තුළ පැමිණිලි 30 ක් පමණ ලැබී ඇතැයි එම පළාත් අධ්‍යාපන අමාත්‍යාංශය සඳහන් කරයි. ඒ සම්බන්ධයෙන් විමර්ශන කටයුතු මේ වන විට සිදු කෙරෙමින් පවතින බව එම අමාත්‍යාංශයේ ලේකම් ජයන්ති විජේතුංග මහත්මිය සඳහන් කළාය. අයථා ලෙස මුදල් ලබා ගැනීම හා අධ්‍යාපන අමාත්‍යාංශ චක්‍රලේඛන උල්ලංගණය කරමින් සිසුන් ඇතුළත් කර ගැනීම සම්බන්ධයෙන් වැඩි පැමිණිලි සංඛ්‍යාවක් ලැබී ඇති බව ඇය පෙන්වා දෙයි. වැඩිම පැමිණිලි සංඛ්‍යාවක් කළුතර සහ ගම්පහ දිස්ත්‍රික්කවලින් වාර්තා වී ඇති බව ජයන්ති විජේතුංග මහත්මිය සඳහන් කළාය.", "URL": "https://sinhala.adaderana.lk/news.php?nid=21406", "Category": null, "Parent URL": null}