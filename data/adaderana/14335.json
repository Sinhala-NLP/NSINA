{"Source": "Adaderana", "Timestamp": "February 19, 2011 10:32 pm", "Headline": "ලෝක කුසලාන පළමු තරගයේ ජය ඉන්දියාවට  ", "News Content": "අද(19) බංග්ලාදේශයේ මීර්පූර් හි ෂේරේ බංග්ලා ක්‍රීඩාංගණයේ දී බංග්ලාදේශය හා ඉන්දියාව අතර පැවැත්වුණු 2011 ක්‍රිකට් ලෝක කුසලාන පළමු තරගයේ ජයග්‍රහණය හිමිකරගැනීමට ඉන්දීය කණ්ඩායම සමත්විය. තරගයේ කාසිය වාසිය දිනාගත් බංග්ලාදේශ කණ්ඩායම පළමුව පන්දුවට පහරදීම සඳහා ඉන්දීය කණ්ඩායමට ආරාධනා කරනු ලැබීය. ඒ අනුව ඉන්දීය කණ්ඩායම කඩුලු 04 ක් දැවී ලකුණු 370 ක් රැස්කළ අතර එම කණ්ඩායම වෙනුවෙන් ශෙවාහ් ලකුණු 175 ක් ද, කොහ්ලි ලකුණු 100 ක් ද රැස්කරනු ලැබීය. පිළිතුරු වශයෙන් බංග්ලාදේශ කණ්ඩායමට පන්දු වාර 50 අවසානයේදී ලබාගත හැකිවූයේ කඩුලු 09 ක් දැවී ලකුණු 283 ක් පමණි. තරගාවලියේ පළමු තරගය ලෙස බී කාණ්ඩය යට‍තේ ඉන්දියාව සහ බංග්ලාදේශය තරග වදිනු ලැබීය. මෙවර තරගාවලියේ මූලික වටයේ තරග කාණ්ඩ දෙකක් යටතේ පැවැත්වෙයි. ඒ කාණ්ඩයෙන් ශ්‍රී ලංකාව, ඕස්ට්‍රේලියාව, පාකිස්ථානය, නවසීලන්තය, කැනඩාව, සිම්බාබ්වේ සහ කෙන්යා කණ්ඩායම් තරග වදියි. බී කාණ්ඩය යටතේ ඉන්දියාව, දකුණු අප්‍රිකාව, එංගලන්තය, බටහිර ඉන්දීය කොදෙව්, බංග්ලාදේශය, නෙදර්ලන්තය සහ අයර්ලන්තය තරග වදියි. තරගාවලියේ ශ්‍රී ලංකා කණ්ඩායම සහභාගී වන පළමු තරගය හෙට(20) කැනඩා කණ්ඩායම සමග දිවා රාත්‍රී තරගයක් ලෙස සූරියවැව මහින්ද රාජපක්ෂ ක්‍රීඩාංගණයේ දී පැවැත්වෙයි.", "URL": "https://sinhala.adaderana.lk/news.php?nid=14335", "Category": null, "Parent URL": null}