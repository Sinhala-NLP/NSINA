{"Source": "Adaderana", "Timestamp": "August 1, 2018 08:31 am", "Headline": "දඹුලු ගලේ පෙම්සුව විඳින පුද්ගලයන් රවටා මුදල් ගත්ත අයෙක් මාට්ටු", "News Content": "දඹුලු ගලේ වනලැහැබවල් තුළ සහ ගල්තලා මත පෙම්සුව විඳීම සඳහා පැමිණෙන පෙම් යුවලවල් වලින් රහස් පොලිසියෙන් බව පවසා රන් මාල හා මුදල් කොල්ල කන කණ්ඩායමක ප්‍රධාන සැකකරු ප්‍රදේශවාසීන්ගේ සහය ඇතිව පොලීසිය විසින් අත්අඩංගුවට ගෙන තිබේ. මෙසේ අත්අඩංගුවට ගෙන ඇත්තේ පේරාදෙණිය ඊරිගම ප්‍රදේශයේ පදිංචි 28 හැවිරිදි තරුණයෙකි. සේනපුර ප්‍රදේශයේ පදිංචි පාසල් සිසුවියක් සහ ඇයගේ පෙම්වතා සමඟ දඹුල්ල රජමහ විහාරයට ආසන්නයේ පිහිටි දඹුලු ලෙන ආසන්නයේ පෙම් සුව විඳිමින් සිටියදී එකවරම මෙම සැකකරු පැමිණ තමන් රහස් පොලිසියේ බව පවසමින් එහි සිටී පෙම්වතා සහ පෙම්වතිය බියගන්වා තිබේ. පසුව තරුණිය ගෙළ බැඳි රන් මාලය එකවරම කඩාගෙන දිව යද්දී අවට සිටි අයගේ සහයෝගයෙන් සැකකරු දඹුල්ල විහාර හංදිය ප්‍රදේශයේදී ලුහුබැඳ ගොස් අල්ලා ගෙන පොලීසියට බාර දී තිබේ. දඹුල්ල රජමහා විහාර ස්ථානයට ආසන්නයේ දඹුලු ගල පවුල ප්‍රදේශයේ පෙම්සුව විඳින බොහෝ දෙනාගේ මුදල් පසුම්බි සහ විවිධ වටිනා කියන දෑ පොලීසිය බව පවසමින් සොරා ගන්නා අවස්ථා රැසක් වාර්තා වී තිබේ. සංවිධානාත්මක කණ්ඩායම ඉතා රහසිගතව පොලීසිය බව පවසමින් තරුණ තරුණියන්ගේ මුදල් ලබා ගැනීම් අවස්ථා සිදුවන බවත් දඹුල්ල කණ්ඩලම වැව, ආසන්නයේ දඹුල්ල ඉබ්බංකටුව වැව ආසන්නයේ, මෙන්ම දඹුලු ගල ප්‍රදේශයේද වැඩි වසයෙන් දක්නට ලැබෙන බව ප්‍රදේශවාසීහු පවසයි. ප්‍රදේශයට පැමිණෙන තරුණ තරුණියන් වඩාත් විමසිලිමත් විය යුතු බවත් කිසිවකුත් නොමැති ප්‍රදේශවලට නොගොස් එළිමහනේ සිටින ලෙසත් පොලීසිය ඉල්ලා සිටියි. මෙම ජාවාරම් කරුවන් මර්දනය කිරීම සඳහා විශේෂ පොලිස් කණ්ඩායම් කිහිපයක් යොදවා තිබෙන බව පොලීසිය පවසයි. මෙසේ අත්අඩංගුවට ගත් සැකකරු සන්තකයේ තිබූ රුපියල් 40,000 වටිනා රන් මාලය සොයාගත් බව පොලීසිය සඳහන් කළේය. සැකකරු අද(01) දඹුල්ල මහේස්ත්‍රාත් අධිකරණය වෙත ඉදිරිපත් කිරීමට නියමිතව ඇති අතර සාද්ධිය සම්බන්ධයෙන් දඹුල්ල පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=93588", "Category": null, "Parent URL": null}