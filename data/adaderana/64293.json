{"Source": "Adaderana", "Timestamp": "September 21, 2016 12:31 pm", "Headline": "ශ්‍රී ලංකාවේ පරිවර්ථනය ලෝකයටම ආදර්ශයක් - ඔබාමා", "News Content": "ශ්‍රී ලංකාවේ දැනට සිදුවන පරිවර්ථනය ලෝකයටම ආදර්ශයක් බව අමෙරිකානු ජනාධිපති බැරැක් ඔබාමා මහතා පවසයි.එක්සත් ජාතීන්ගේ 71වන සැසිවාරයට සහභාගී වු රාජ්‍ය නායකයින් වෙනුවෙන් එක්සත් ජාතීන්ගේ සංවිධානයේ මහලේකම් බැන්කී මූන් මහතා පිරිනැමූ විශේෂ දිවාභෝජන සංග්‍රහයේ දී ජනාධිපති මෛත්‍රීපාල සිරිසේන මහතා හමුවූ අමෙරිකානු ජනාධිපතිවරයා මේ බව ප්‍රකාශ කර ඇතැයි ජනාධිපති මාධ්‍ය අංශය සඳහන් කළේය.ශ්‍රී ලංකාවේ ඉදිරි ගමන්මග වෙනුවෙන් ලබාදිය හැකි සෑම සහයෝගයක්ම ලබාදෙන බව එහිදී අමෙරිකානු ජනාධිපතිවරයා පවසා ඇත.මෙම සැසිවාරයට සහභාගී වූ රාජ්‍ය නායකයින් වෙනුවෙන් අමෙරිකානු ජනාධිපතිවරයා විසින් ද විශේෂ රාත්‍රී භෝජන සංග්‍රහයක් පිරිනමා ඇති බව ජනාධිපති මාධ්‍ය අංශය සඳහන් කළේය.අමෙරිකානු ජනාධිපතිවරයා ඊයේ දිනයේ එක්සත් ජාතීන්ගේ සමුළුව ඇමතු අතර ඔහු එක්සත් ජාතීන්ගේ සමුළුව ඇමතූ අවසන් අවස්ථාව මෙය වේ.මෙහිදී ත්‍රස්තවාදී ක්‍රියාවන් දැඩි ලෙස හෙළාදකින බව සඳහන් කළ අමෙරිකානු ජනාධිපති බැරැක් ඔබාමා මෙම ව්‍යසනයෙන් මිදීම සඳහා ගෝලීය සහයෝගීතාව අත්‍යවශ්‍ය බව ද අවධාරණය කර තිබේ.මේ අතර කාෂ්මීරයේ දී එල්ල වූ බෝම්බ ප්‍රහාරයකින් ඉන්දීය සෙබලුන් පිරිසක් ජීවිතක්ෂයට පත්වීම පිළිබඳ ජනාධිපති මෛත්‍රීපාල සිරිසේන මහතා සිය කනගාටුව පළ කර ඇත.ඉන්දීය අග්‍රාමාත්‍ය නරේන්ද්‍ර මෝඩි මහතා වෙත දුරකථන ඇමතුමක් ලබාදෙමින් ජනාධිපතිවරයා සිය කනගාටුව පළ කළ බව ජනාධිපති මාධ්‍ය අංශය සඳහන් කළේය.මෙවන් ක්‍රියාවන්ට එරෙහිව කලාපීය ප්‍රයත්නයක අවශ්‍යතාවය ද ජනාධිපතිවරයා එහිදී අවධාරණය කර ඇත.පසුගියදා කාෂ්මීර දේශසීමාව ආසන්නයේ දී එල්ල වු බෝම්බ ප්‍රහාරයකින් ඉන්දීය සෙබළුන් 17 දෙනෙකු ජීවිතක්ෂයට පත් වුණි.", "URL": "https://sinhala.adaderana.lk/news.php?nid=64293", "Category": null, "Parent URL": null}