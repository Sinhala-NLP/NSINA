{"Source": "Adaderana", "Timestamp": "July 24, 2011 03:25 pm", "Headline": "වෙළඳ කුටි ඉල්ලා සතිපොළේ වෙළඳුන් විරෝධතාවක් අරඹයි", "News Content": "කිරිබත්ගොඩ සතිපොළේ වෙළඳුන්ට නව ආර්ථික මධ්‍යස්ථා‍නයේ වෙළඳ කුටි ලබා නොදීමට එරෙහිව අද(24) විරෝධතාවක නිරත විය. සතිපොළේ වෙළඳුන් වෙනුවෙන් ඉදිකළ නව ආර්ථික මධ්‍යස්ථානයේ වෙළඳකුටි නියමිත වෙළඳුන්ට ලබා නොදී පිටස්තර පුද්ගලයන්ට ලබා දී ඇති බවට වෙළඳුන් චෝදනා කරයි. මේ සම්බන්ධයෙන් මැදිහත් වුණු අමාත්‍ය මර්වින් සිල්වා මහතා අදාළ වෙළඳුන්ට අවශ්‍ය කුටි ලබා දෙන බවට පසුගිය 13 වැනිදා එකඟතාව පළ කර තිබුණි. එහෙත් එම ඉල්ලීම මෙතෙක් ක්‍රියාත්මක වී නොමැති බව වෙළඳුන් පවසයි. කෙසේ වුවද සියලු දෙනාට ආර්ථික මධ්‍යස්ථානයේ වෙළඳ කුටි ලබා දීමට කටයුතු කරන බව අද එම ස්ථානයට පැමිණි කැළණිය ප්‍රාදේශීය සභාවේ සභාපති ප්‍රසන්න රණවීර මහතා යළි පොරොන්දුවක් ලබා දුන්නේය. මේ අතර මෙම විරෝධතාව ආවරණය කිරීමට පැමිණි මාධ්‍යවේදීන්ට ද කිසියම් පිරිසක් විසින් බාධා එල්ල කර තිබේ.", "URL": "https://sinhala.adaderana.lk/news.php?nid=17611", "Category": null, "Parent URL": null}