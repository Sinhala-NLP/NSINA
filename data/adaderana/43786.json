{"Source": "Adaderana", "Timestamp": "June 6, 2014 04:50 pm", "Headline": "වකුගඩු රෝගයට විසඳුම් සෙවීමට දෙස් විදෙස් වෛද්‍ය විද්‍යාව එක්වීම වැදගත් ", "News Content": "වකුගඩු රෝගයට විසඳුම් සෙවීම ජාතික අවශ්‍යතාවක් සේ සලකා සියලු දෙනා සහයෝගයෙන් කටයුතු කළ යුතු බව ජනාධිපති මහින්ද රාජපක්ෂ මහතා පවසයි. ජනාධිපතිවරයා පෙන්වා දෙන්නේ වකුගඩු රෝගයට විසඳුම් සෙවීමට දේශීය වෛද්‍ය විද්‍යාව සහ බටහිර වෛද්‍ය විද්‍යාව එක්ව කටයුතු කිරීම වැදගත් බවයි. වකුගඩු රෝග නිවාරණ ජනාධිපති කාර්යය සාධන බලකාය අද පෙරවරුවේ අරලියගහ මන්දිරයේදී රැස්වු අවස්ථාවේ ජනාධිපති මහින්ද රාජපක්ෂ මහතා මෙම අදහස් පළ කර ඇත. උතුරු මැද පළාතේ පැතිර යන හේතුව හඳුනානොගත් වකුගඩු රෝගය අවම කිරීම සඳහා වු ක්‍රියාමාර්ග සැලැස්ම සහ ජ්‍යෙෂ්ඨ නිලධාරී කමිටුව විසින් නිර්දේශිත 2014 සඳහා වු යෝජනා මෙහිදී ඉදිරිපත් වී තිබේ. මෙම වකුගඩු රෝගය මේ වන විට කුරුණෑගල, මොණරාගල සහ හම්බන්තොට යන දිස්ත්‍රික්කවල ද ව්‍යාප්ත වෙමින් පවතින බව එහිදී අනාවරණය වී ඇත. සෑම වසර හතරකටම වරක් වකුගඩු රෝගීන් සංඛ්‍යාව දෙගුණයක් වන බව මෙහිදී පෙන්වාදුන් රජයේ වෛද්‍ය නිලධාරීන්ගේ සංගමයේ සභාපති වෛද්‍ය අනුරුද්ධ පාදෙණිය මහතා සඳහන් කළේ වයස් භේදයකින් තොරව කුඩා ළමුන් අතර ද මෙම රෝගය ව්‍යාප්ත වීමේ ප්‍රවණතාවක් දක්නට ලැබෙන බවයි. කෘෂි රසායනික භාවිතය වකුගඩු රෝගයට ප්‍රබල හේතුවක් පවතින බැවින් එය ක්‍රමවත්ව අඩුකිරීමේ වැදගත්කම ද ජනාධිපති මහින්ද රාජපක්ෂ මහතා එහිදී පෙන්වාදී ඇත.", "URL": "https://sinhala.adaderana.lk/news.php?nid=43786", "Category": null, "Parent URL": null}