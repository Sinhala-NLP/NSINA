{"Source": "Adaderana", "Timestamp": "September 14, 2017 05:55 pm", "Headline": "දඩ මුදල් පිඬුසිඟා වැඩීම වැලක්වීමට මහ නා හිමිවරු යමක් කළ යුතුයි", "News Content": "මහජන මුදල් අවභාවිතාව හා මැතිවරණ නීති උල්ලංඝණය කිරීම යන වැරදි වලට අදාල නිලධාරීන්ට විරුද්ධව නීතිය ක්‍රියාත්මක කළ විට නඩුවට අදාළ දඩ මුදල් සොයාගැනීම සඳහා ස්වාමීන් වහන්සේලා පිරිසක් පිඬුසිඟා වැඩීමට සූදානම් වීම බුදු දහමට විරුද්ධ බැවින් මේ සම්බන්ධයෙන් යම් පියවරක් ගැනීම මහානායක හිමිවරුන්ගේ වගකීමක් බව පාර්ලිමේන්තු මන්ත්‍රී නලීන් බණ්ඩාර පැවැසීය. ඔහු මේ බව ප්‍රකාශ කළේ අද (14) රජයේ ප්‍රවෘත්ති දෙපාර්තමේන්තුවේ පැවැති ප්‍රවෘත්ති සාකච්ඡාවකට එක්වෙමිනි.පරිණත රාජ්‍ය නිලධාරීන් දේශපාලන තීන්දු ක්‍රියාත්මක කිරීමේ දී සැලකිලිමත් විය යුතු බව ද හෙතෙම මෙහිදී කියා සිටියේය. සිල් රෙදි බෙදාහැරීම වැනි කටයුතු හරහා සම්බුද්ධ ශාසනය දියුණු කිරීමට කටයුතු කිරීම වරදක් නොවන නමුත් ධර්ම ශාලාවක් හෝ නොමැති විහාරස්ථාන විශාල ප්‍රමාණයක් ලංකාව පුරා පවතින බැවින් එම විහාරස්ථාන දියුණු කළ යුතු ව තිබුණු බව පාර්ලිමේන්තු මන්ත්‍රී එස්.එම්. මරික්කාර් මෙහිදී පෙන්වා දුන්නේය. එහිදී අදහස් දැක් වූ පාර්ලිමේන්තු මන්ත්‍රී බන්දු ලාල් බණ්ඩාරිගොඩ නිර්මල බුදු දහම රැකගැනීම සඳහා බෞද්ධ සංවිධාන වලට පෙරට එන ලෙස ඉල්ලා සිටියේය.", "URL": "https://sinhala.adaderana.lk/news.php?nid=77558", "Category": null, "Parent URL": null}