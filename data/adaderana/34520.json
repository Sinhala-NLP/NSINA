{"Source": "Adaderana", "Timestamp": "May 31, 2013 03:40 pm", "Headline": "බුදුදහම ශක්තිමත් කරමින් ජීවන මග යහපත් කර ගනිමු", "News Content": "ශ්‍රී ලංකාවත් තායිලන්තයත් ප්‍රජාත්‍රන්තවාදී රාජ්‍ය පාලනයක් සහිත රටවල් දෙකක් බවද එහෙත් දෙරටේ ප්‍රජාතන්ත්‍රවාදි පාලන ව්‍යුහයට ඇතැම් අවස්ථාවල බලපෑම් පැමිණි බවද තායිලන්ත අගමැතිනි යින්ලුක් ෂිනවත්‍රා මහත්මිය පවසයි. කෙසේ වුවද ප්‍රජාතන්ත්‍රවාදය විශ්වාස කරන රටවල් 2ක් ලෙස දෙරට දේශපාලනික වශයෙන් වඩාත් ශක්තිමත්ව කටයුතු කළ යුතු බව ද ඇය සඳහන් කරයි. ශ්‍රී ලංකා රජයේ නිල ආරාධනාවකට අනුව දෙදින නිල සංචාරයක් සඳහා අද (31) පෙරවරුවේ මෙරටට පැමිණි තායිලන්ත අගමැතිනි යින්ලුක් ෂිනවත්‍රා මහත්මිය අද පස්වරුවේ ශ්‍රී ලංකා පාර්ලිමේන්තුව අමතමින් මේ බව පැවසීය. දෙරට බුදු දහම අදහන රටවල් 2ක් ලෙස බුදුදහම ශක්තිමත් කරමින් ජීවන මග යහපත් කර ගැනීමට ක්‍රියා කළ යුතු බව ඇය ‍‍එහිදී කියා සිටි‍යාය. ‍ලෝක ජනගහණයෙන් සියයට 60ක් පමණ දකුණු ආසියානු කලාපයේ ජීවත් වන බවත් කලාපයේ ජනතාවගේ පහසුකම් වැඩිදියුණු කිරීම සඳහා ප්‍රවාහන පද්ධතිය දියුණු කළ යුතු බව ෂිනවත්‍රා මහත්මිය පැවසීය. තම රජය රටේ ජනතාවගේ යටිතල පහසුකම් වර්ධනය කිරීම සඳහා අමෙරිකානු ඩොලර් 66ක මුදලක් ආයෝජනය කර ඇති බවද ඇය කීවාය. තායිලන්ත අගමැතිවරිය ශ්‍රී ලංකා පාර්ලිමේන්තුව ආමන්ත්‍රණය කිරීමට පෙර කථානායක චමල් රාජපක්ෂ මහතා පාර්ලිමේන්තුව අමතමින් කියා සිටියේ තායිලන්තයත් ශ්‍රී ලංකාවත් අතර මිතුදම දශක ගණනාවක් ඈතට දිව යන බවයි. දෙරටේ ද්විපාර්ශ්වික සබඳතා ජනපති මහින්ද රාජපක්ෂ මහතාගේ පාලනය යටතේ තවදුරටත් ශක්තිමත් වී ඇතැයිද ඔහු පෙන්වා‍දුන්නේය. ශ්‍රී ලංකා රජයේ නිල ආරාධනාවකට අනුව දෙදින නිල සංචාරයක් සඳහා තායිලන්ත අගමැතිනි යින්ග්ලුක් ෂිනවත්‍රා මහත්මිය කටුනායක ජාත්‍යන්තර ගුවන්තොටුපළින් අද (31) පෙරවරුවේ මෙරටට පැමිණියාය. තායිලන්ත අගමැතිවරිය ශ්‍රී ලංකා පාර්ලිමේන්තුව එළඹෙන 31 වන දින ප.ව. 2.45 ට ඇමතීමට නියමිතව බව නියෝජ්‍ය කථානායක චන්දිම වීරක්කොඩි මහතා ඉකුත් (22) පාර්ලිමේන්තුව හමුවේ ප්‍රකාශයක් කර තිබුණි. ඉන්දීය අගමැතිනි ඉන්දිරා ගාන්ධි සහ බ්‍රිතාන්‍ය අගමැතිනි මාග්‍රට්‌ තැචර් මෙරට පාර්ලිමේන්තුව ඇමතීමෙන් පසුව ෂිනවාත්‍රා මහත්මිය මෙරට පාර්ලිමේන්තුව ඇමතු තෙවැනි විදෙස්‌ අගමැතිවරිය බව පාර්ලිමේන්තු ආරංචි මාර්ග පවසයි. එසේම ශ්‍රී ජවහර්ලාල් නේරු, ලාල් බහදූර්, තක්‌සේන් ෂිනවත්‍රා යන අගමැතිවරුද ශ්‍රී ලංකා පාර්ලිමේන්තුව අමතා ඇති අතර ‍සමස්තයක් ලෙස ගත් කළ මෙරට පාර්ලිමේන්තුව අමතනු ලැබූ 08 වැනි විදේශීය රාජ්‍ය තාන්ත්‍රිකාව ඇය ලෙස පැවසෙයි. තායිලන්ත අග්‍රාමාත්‍යවරිය උත්සවාකාරයෙන් පිළිගැනීම සඳහා කතානායක චමල් රාජපක්‌ෂ මහතාගේ උපදේශකත්වය යටතේ සියලු කටයුතු සූදානම් කර තිබුණි. සභා ගැබෙහි ප්‍රධාන දොරටුවෙන් කථානායකවරයා සමග පැමිණි ෂිනවත්‍රා මහත්මියට අසුන් ගැනීම සඳහා සභා ගැබෙහි විශේෂ අසුනක්‌ ද සකස්‌ කර තිබිණ. එය කථානායකවරයාගේ ආසනයට යාබදව සකස්‌ කර තිබීමද විශේෂත්වයක් විය. ෂිනවත්‍රා මහත්මිය පාර්ලිමේන්තුව ඇමතීමෙන් පසු ආණ්‌ඩු පක්‌ෂය වෙනුවෙන් සභානායක නිමල් සිරිපාල ද සිල්වා මහතාද විපක්‌ෂ‍ය වෙනුවෙන් විපක්ෂ නායක රනිල් වික්‍රමසිංහ මහතා සහ සභාව අමතන ලදී. ජීනිවා මානව හිමිකම් කවුන්සිල සැසිවාරයේ දී මුහුණදීමට සිදුවු ගැටලුකාරී තත්ත්වයන් හමුවේ ශ්‍රී ලංකාවට සහය දැක්වීම පිළිබඳ යින්ග්ලුක් ෂිනවත්‍රා අග්‍රාමාත්‍යවරිය ප්‍රමුඛ තායිලන්ත රජයට ප්‍රණාමය පළ කරන බව එහිදී පාර්ලිමේන්තුව ඇමතු සභා නායක අමාත්‍ය නිමල් සිරිපාල ද සිල්වා මහතා පැවසුවේය. තායිලන්තයේ වත්මන් අගමැතිනිය වන යින්ග්ලුක් ෂිනවත්‍රා සහ ඇයගේ සොහොයුරා තායිලන්තයේ ප්‍රජාතන්ත්‍රවාදය වෙනුවෙන් සිදුකළ කැප කිරීම අගය කරන බව විපක්ෂ නායක රනිල් වික්‍රමසිංහ මහතා එහිදී පැවසීය. අගමැතිවරියට සහ ඇයගේ සොහොයුරාට පසුගිය කාලයේ දී විවිධ ගැටලුවලට මුහුණදීමට සිදුවු බව ඔහු කීවේය. ප්‍රජාතන්ත්‍රවාදය රටක ජනතාවගේ මූලික අයිතියක් බව හෙතෙම පැවසීය.", "URL": "https://sinhala.adaderana.lk/news.php?nid=34520", "Category": null, "Parent URL": null}