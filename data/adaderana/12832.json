{"Source": "Adaderana", "Timestamp": "December 14, 2010 08:37 am", "Headline": "ඉරාන විදේශ ඇමතිට අසුන අහිමිවෙයි", "News Content": "ඉරානයේ විදේශ අමාත්‍ය මනුචියා මොටාකි අමාත්‍ය ධුරයෙන් ඉවත් කර තිබේ. ඉරාන ජනාධිපති මොහොමඩ් අහමදි නේජාඩ් විසින් නිවේදනයක් නිකුත් කරමින් මේ පිළිබඳව දැනුම් දී ඇති බව විදෙස් මාධ්‍ය වාර්තා කරයි. විදේශ අමාත්‍යවරයා ඉවත් කිරීම සම්බන්ධයෙන් කිසිදු හේතුවක් එම නිවේදනයේ දැනුම් දී නොමැති අතර අමාත්‍යධුරය දැරූ කාලයේ දී දැක් වූ සහයෝගයට ස්තූතිය පළ කර ඇත. ඒ අනුව පුරප්පාඩු වූ ඉරාන විදේශ අමාත්‍යධුරය සඳහා එරට න්‍යෂ්ටික කටයුතු ප්‍රධානියා ලෙස කටයුතු කළ අලි අක්බාර් තාවකාලිකව පත් කර ඇති බව වාර්තා වේ. තානාපතිවරයෙකු ලෙස ලෙස කටයුතු කර ඇති මනුචියා මොටාකි මහතා 2005 වසරේ දී විදේශ අමාත්‍යවරයා ලෙස පත්වීම ලැබීය.", "URL": "https://sinhala.adaderana.lk/news.php?nid=12832", "Category": null, "Parent URL": null}