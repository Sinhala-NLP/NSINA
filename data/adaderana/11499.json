{"Source": "Adaderana", "Timestamp": "October 15, 2010 08:12 am", "Headline": "පුනරුත්ථාපනය වූ එල්.ටී.ටී.ඊ සාමාජිකයින් 500 ක් සමාජගත වෙයි", "News Content": "පුනරුත්ථාපනය වූ තවත් එල්.ටී.ටී.ඊ සාමාජිකයින් පිරිසක් අද (15) දිනයේ වව්නියාව සංස්කෘතික මධ්‍යස්ථානයේදී සමාජගත කිරීමට කටයුතු කරන බව පුනරුත්ථාපන අධ්‍යක්ෂ ජනරාල් බ්‍රිගේඩියර් සුදන්ත රණසිංහ මහතා පවසයි. වව්නියාව පූන්තෝට්ටම් හා පම්පෙමඩු පුනරුත්ථාපන මධ්‍යස්ථානවලදී වසරක පුනරුත්ථාපනය හා වෘත්තීය පුහුණුව ලැබූ 500ක පිරිසක් මෙසේ සමාජගත කරන බව සුදන්ත රණසිංහ මහතා ප්‍රකාශ කළේය. එමෙන්ම මෙම අවස්ථාවට සංස්කෘතික සංදර්ශනයක් ද ඇතුළත් බව ඔහු පෙන්වා දුන්නේය. එම සංදර්ශනය මෙම පිරිස පුනරුත්ථාපනය වීමේදී ලද සියලුම අධ්‍යාපනික දැනුම, නැටුම් ගැයුම් වලින් සමන්විත වන බව ද හෙතෙම සඳහන් කළේය. අවසානයේදී සහතික පත්‍ර පිරිනැමීමක් ද සිදු කිරීමට නියමිතව ඇත. මෙම අවස්ථාවට ප්‍රදේශ වාසීන් ඇතුළු සියලුම දෙමාපියන් ද සහභාගි වන බව රණසිංහ මහතා කියා සිටියේය.", "URL": "https://sinhala.adaderana.lk/news.php?nid=11499", "Category": null, "Parent URL": null}