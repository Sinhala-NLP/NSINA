{"Source": "Adaderana", "Timestamp": "November 27, 2015 09:02 am", "Headline": "පොදුරද සමුළුව අද මෝල්ටාවේදී ඇරඹෙයි", "News Content": "පොදුරාජ්‍ය මණ්ඩලයීය රාජ්‍ය නායක සමුළුව අද මෝල්ටා රාජ්‍යයේදී ආරම්භ වෙයි.දෙවන එළිසබෙත් මහ රැජිනගේ ප්‍රධානත්වයෙන් ඇරඹෙන සමුළුව සඳහා පොදුරාජ්‍ය මණ්ඩලයීය රටවල රාජ්‍ය නායකයින් රැසක් සහභාගී වී සිටියි.අද ආරම්භ වන සමුළුවේදී ජනාධිපති මෛත්‍රීපාල සිරිසේන මහතා පොදුරාජ්‍ය මණ්ඩලයීය සභාපති ධුරය මෝල්ටා අග්‍රාමාත්‍ය ජෝෂප් මස්කට් මහතා වෙත භාරදීමට නියමිතය.පොදුරජ්‍ය මණ්ඩලයීය රාජ්‍ය නායක සමුළුවට සහභාගීවිම සඳහා මෝල්ටා රාජ්‍යයට ගිය ජනාධිපති මෛත්‍රීපාල සිරිසේන මහතා ඊයේ පස්වරුවේ හරසරින් පිළිගත් බව ජනාධිපති මාධ්‍ය අංශය සඳහන් කළේය.මේ අතර පොදු රාජ්‍ය මණ්ඩලයීය කුඩා රටවල් සඳහා වෙළඳ සහ මූල්‍ය පහසුකම් සැපයීමට අරමුදලක් පිහිටුවන බව මෝල්ටා මුදල් අමාත්‍ය එඩ්වඩ් සීක්ලුනා මහතා යෝජනා කර ඇති අතර අරමුදල ආරම්භ කිරීමට ශ්‍රී ලංකාවේද සහය පළ කර ඇත.2013 වසරේ කොළඹදී පැවැති සමුළුවේ තීරණයකට අනුව නව යෝජනාව සිදු කර තිබේ.ඊයේ පැවැති ආර්ථික සමුළුවේදී අදාළ තීරණය ගෙන ඇති අතර අමාත්‍ය සාගල රත්නායක මහතා එම සමුළුවට සහභාගි විය.මේ අතර පොදු රජ්‍ය මණ්ඩලයීය විදේශ අමාත්‍යවරුන්ගේ හමුවක් ද ඊයේ පැවැති අතර ඊට විදේශ අමාත්‍ය මංගල සමරවිර මහතා සහභාගී වී තිබිණ.රාජ්‍ය නායක සමුළුව 29 වනදා දක්වා පැවැත්වෙයි.", "URL": "https://sinhala.adaderana.lk/news.php?nid=55350", "Category": null, "Parent URL": null}