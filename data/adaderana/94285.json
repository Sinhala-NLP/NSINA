{"Source": "Adaderana", "Timestamp": "August 12, 2018 01:22 pm", "Headline": "පුද්ගලික බස් රථ සේවකයින් අතර ගුටි කෙළියක් - 2ක් අත්අඩංගුවට", "News Content": "හලාවත - කොළඹ මාර්ගයේ මහවැව වෙල් යාය අසළදී පුද්ගලික බස් රථයක රියදුරෙකුට සහ කොන්දොස්තරවරයෙකුට පහර දුන් බව කියන තවත් පුද්ගලික බස් රථයක සේවකයින් දෙදෙනෙකුව හලාවත පොලීසිය විසින් අත්අඩංගුවට ගෙන මාරවිල පොලීසියට බාරදීමට කටයුතු කර ඇති බව අද දෙරණ වාර්තාකරු පවසයි. ඊයේ(11) වැනිදා රාත්‍රී 7.30 ට පමණ මෙම ගැටුම සිදුවී ඇති බව අප වාර්තාකරු සඳහන් කළේය. පහර කෑමට ලක්ව ඇත්තේ කොළඹ සිට අනුරාධපුරය බලා ධාවනය වෙමින් තිබූ පුද්ගලික බස් රථයක රියදුරු සහ කොන්දොස්තරවරයාය. සිද්ධිය සම්බන්ධයෙන් අත්අඩංගුවට ගෙන ඇත්තේ කොළඹ සිට කල්පිටිය දක්වා ධාවනය වෙමින් තිබූ පුද්ගලික බස් රථයේ රියදුරු සහ කොන්දොස්තරවරයාවය. කොළඹින් පිටත් වී ඇති බස් රථ දෙකම අතර මගදී එකිනෙකා පසු කරමින් මඟීන් පටවා ගැනීම සිදු කර ඇති බවත්,එම හේතුව නිසා බස් රථ දෙකෙහි සේවකයින් අතර බහින් බස්වීමක් සිදු වී ඇති බවත් පොලීසිය සඳහන් කළේය. මෙම පහර දීම හේතුවෙන් කොළඹ සිට අනුරාධපුරය දක්නා ගමන් කරමින් තිබූ බස් රථයටද සුළු හානි සිදු වී ඇති බව වාර්තා වෙයි. අත්අඩංගුවට ගෙන ඇති පුද්ගලික බස් රථ සේවකයින් පවසා ඇත්තේ තම බස් රථයේ පැමිණි කීප දෙනෙකු පහර දීම සිදු කළ බවත්, නාඳුනන ඔවුන් අතර මගදී බැස ගිය බවත්ය. මාරවිල පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=94285", "Category": null, "Parent URL": null}