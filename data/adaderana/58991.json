{"Source": "Adaderana", "Timestamp": "April 6, 2016 01:47 pm", "Headline": " සරල නායකයාගේ වැඩ ටික පේනවාද?", "News Content": "ජනපති මෛත්‍රිපාල සිරිසේන මහතාගේ ප්‍රධානත්වයෙන් අද (06) බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී ගොවීන් වෙනුවෙන් පවත්වන උත්සවයක් සඳහා රුපියල් කෝටි 3ක මුදලක් වැය කරන බව ජා.නි.පෙ නායක පා.ම විමල් වීරවංශ මහතා කියයි.මෙම උත්සවයේ ආහාර, අලංකාර, බස්වලින් පිරිස ගෙනඒමට හා ත්‍යාග සඳහා මෙම මුදල වැය කරන බවත්, එම වියදම් ලැයිස්තුව තමා සතුව ඇති බවත්, මන්ත්‍රීවරයා පවසයි.ඒකාබද්ධ විපක්ෂය විසින් කැඳවා තිබූ මාධ්‍ය හමුවකට එක්වෙමින් හෙතෙම පෙන්වාදුන්නේ බලයට පත්වීමට පෙර සරල යැයි කියා ගත් නායකයාගේ සරල බව දැන් පෙනෙන බවයි.මෙම උත්සවයේ වියදම් සඳහා මෙපමණ මුදලක් වැය කළාදැයි තමන් දැනගත්තේ පසුදින පුවත්පත් වලින් යැයි ජනාධිපතිවරයා පවසනු ඇති බවද විමල් වීරවංශ මහතා එහිදී පෙන්වාදුන්නේය.මේ අතර යොවුන් පුරය නමින් කළ වැඩසටහන ප්‍රතිඵලයක් නැති බවද කියා සිටි මන්ත්‍රීවරයා චීනයට බැණ බැණ නැවත චීනය ළඟ දණ ගැසීමට සිදුව ඇති බවද, ආණ්ඩුව අද දුවන්නේ බැඳුම්කර අලෙවියෙන් පමණක් බවද, කියා සිටියේය.මාධ්‍ය හමුවට එක්ව සිටි හිටපු අමාත්‍ය මහචාර්ය ජී.එල් පීරිස් මහතා පැවසුවේ මහින්ද රාජපක්ෂ මහතාට ලබාදී තිබූ හමුදා ආරක්ෂාව ඉවත් කර ඇති බවයි.උතුරෙන් මරාගෙන මැරෙන ඇඳුම් කට්ටලයක් සොයා ගැනීමෙන් පසු මෙවැනි ක්‍රියා සිදුකිරීම අනුමත නොකරන බවත්, මේ ගැන කතා කළ තමන් රහස් පොලීසියට කැඳවූ නමුත්, ඒ ගැන කතා කළ සිවාජිලිංගම්ට එවැනි කැඳවීමක් නොකළ බවත්, හෙතෙම පෙන්වාදුන්නේය.අද ක්‍රියාත්මක වන්නේ ජාතික ආණ්ඩුවක් නොව යූඑන්පී ආණ්ඩුවක් බවද පැවසූ ඒ මහතා අගමැතිවරයා තමන්ට අවශ්‍ය පරිදි අමාත්‍යංශ හා ආයතන පවරා ගැනීම ජාතික ආණ්ඩුවේ ගිවිසුම් උල්ලංඝණයක් යැයිද ඊට ශ්‍රීලනිපයේ පිරිස් වි‍රුද්ධ‍ නොවී සිටින බවද කියා සිටියේය.පාර්ලිමේන්තුවේදී අගමැතිවරයා, දිනේෂ් ගුණවර්ධන මහතා හා මහින්ද රාජපක්ෂ මහතා ඊයේ හමුවී කළ සාකච්ඡාවේදී මහින්ද රාජපක්ෂ මහතාගේ ආරක්ෂාව සම්බන්ධයෙන් සාකච්ඡා නොකළේදැයි මාධ්‍යවේදියෙකු ඇසූ ප්‍රශ්නයට පිළිතුරු ලෙස විමල් වීරවංශ මහතා පැවසුවේ අගමැතිවරයා ඊට යහපත් ප්‍රතිචාරයක් දක්වන බව එහිදී ප්‍රකාශ කර ඇති බවයි.මාධ්‍ය හමුව ඇමතු හිටපු අමාත්‍ය මහචාර්ය තිස්ස විතාරණ මහතා පැවසුවේ ඒකාබද්ධ විපක්ෂය ලෙස කොළඹදී මැයි රැළියක් පැවැත්වීම සම්බන්ධයෙන් හිටපු ජනපති මහින්ද රාජපක්ෂ මහතාගේ මිරිහානේ නිවසේදී සාකච්ඡාවක් පැවැත්වූ බවයි.ඊට ශ්‍රීලනිප මන්ත්‍රීවරුන් සහභාගි වනු ඇතැයිද හෙතෙම විශ්වාසය පළ කළේය.", "URL": "https://sinhala.adaderana.lk/news.php?nid=58991", "Category": null, "Parent URL": null}