{"Source": "Adaderana", "Timestamp": "February 21, 2017 12:39 pm", "Headline": "කොතලාවල වෛද්‍ය පීඨය හැදුවේ බලහත්කාරයෙන් නෙවෙයි", "News Content": "තමා සෑම විටෙකම කතාව නොව ක්‍රියාව වැදගත් කොට සැලකූ බවත්, තිස් අවුරුදු යුද්ධය ජය ගැනීමට හැකිවූයේද ඒ නිසා බවත් හිටපු ආරක්ෂක ලේකම් ගෝඨාභය රාජපක්ෂ මහතා පවසයි.ඇවිදින මං තීරු සකස් කිරීම සම්බන්ධයෙන් එකල බොහෝ දෙනා විවේචනය කළත්, අද බොහෝ දෙනෙකු එහි ප්‍රයෝජන අත්විඳින බවත්, අද දවසේ සවස් කාලයේ මෙන්ම සති අන්ත වලද මෙම මං තීරු භාවිතා කරන්නන් දෙස බැලූ විට ඔවුන් මෙම මං තීරු සකස් කරන්නට ප්‍රථම තම ව්‍යායාම් කටයුතු කළේ කෙසේද යන ප්‍රශ්නය සිහිපත් වන බවත් ඔහු කියා සිටියේය.තිස් අවුරුද්දකට වැඩි කාලයක් යුද්ධය නිමා කිරීමට ගතවීම සම්බන්ධයෙන් බොහෝ දෙනා මවිතය පළ නොකළත්, ඒ සා කාලයක්ම කොළඹ කුණු ටික අයින් කරගන්නට නොහැකිවූයේ මන්ද යන්න පිළිබඳ සිතා බැලිය යුතු බව රාජපක්ෂ මහතා කියා සිටියේ ඊයේ (20) නවනගර ශාලාවේ පැවති පොත් දොරට වැඩීමේ උත්සවයකට එක්වෙමිනි.කොතලාවල ආරක්ෂක විද්‍යාලයේ වෛද්‍ය පීඨයක් ස්ථාපිත කිරීමට තමන් කටයුතු කළ බවත්, එසේ කරනු ලැබුවේ ත්‍රිවිධ හමුදාවේ වෛද්‍යවරුන් හිඟයක් පැවති නිසා බවත්, කෙසේ නමුත් එය බලහත්කාරයෙන් ඉටු කළ බවට අද දවසේත් චෝදනා එල්ලවන බවත් ඔහු සිහිපත් කළේය.එය ඉටුකරනු ලැබුවේ බලහත්කාරයෙන් නොවන බවට ශ්‍රී ලංකා වෛද්‍ය සභාව, එහි සභාපති කාලෝ ෆොන්සේකා මහතා සාක්ෂි දරනු ඇති බවත්, වෛද්‍ය සභාවේ නිර්දේශ හා සභාපතිවරයාගේ උපදෙස් පරිදි ප්‍රමිතිය ඉහළ මට්ටමින් තබා ගනිමින් එම කටයුත්ත ආරම්භ කළ බවත් රාජපක්ෂ මහතා මෙහිදී අවධාරණය කළේය.මූලාරම්භයේදී අනෙකුත් වෛද්‍ය පීඨවලට ඇතුළත්වීමට සුදුසුකම් නොලැබූ, යම් පහල මට්ටමක සුදුසුකම් ලැබූ පිරිසක් බඳවා ගනු ලැබුවත්, පසුව වෛද්‍ය පීඨයට ඇතුළත් වූ සිසුන් තිදෙනෙකු ඉහළම මට්ටමක ලකුණු ලැබූවන් අතරට ගෙන ඒමට හැකිවූ බවත් ඔහු සඳහන් කළේය.මේ අනුව අද වන විට කොතලාවල වෛද්‍ය පීඨය රටේ සෙසු විශ්වවිද්‍යාලවල වෛද්‍ය පීඨවල ප්‍රමිතියේ මට්ටමට පවත්නා බව බොහෝදෙනා අවිවාදයෙන් යුතුව පිළිගන්නා බව රාජපක්ෂ මහතා වැඩිදුරටත් කියා සිටියේය.මෙම අවස්ථාවට එක්වුණු මහාචාර්ය කාලෝ ෆොන්සේකා මහතා කියා සිටියේ තමන් ගෝඨාභය රාජපක්ෂ මහතා ක්‍රියා කළ ආකාරය සම්බන්ධයෙන් යම් බියකින් සිටි නමුත් කොතලාවල වෛද්‍ය පීඨයට අනුමැතිය ලබාදුන්නේ බිය නිසා නොවන බවයි.", "URL": "https://sinhala.adaderana.lk/news.php?nid=69913", "Category": null, "Parent URL": null}