{"Source": "Adaderana", "Timestamp": "December 7, 2010 04:39 pm", "Headline": "කාදර්ට අලියා අහිමිකිරීමට එරෙහි වාරණ නියෝගය කොන්දේසි සහිතව දීර්ඝ කරයි", "News Content": "නියෝජ්‍ය අමාත්‍ය ඒ. ආර්. එම්. අබ්දුල් කාදර් මහතාගේ පක්ෂ සාමාජිකත්වය අහිමි කිරීම වළක්වාලමින් පනවා ඇති වාරණ නියෝගය කොන්දේසි සහිතව දීර්ඝ කරන බව කොළඹ දිසාධිකරණය අද(07) නිවේදනය කරනු ලැබීය. අදාළ වාරණ නියෝගය ඉවත් කරන මෙන් දන්වා වගඋත්තරකාර එක්සත් ජාතික පක්ෂය විසින් අධිකරණය හමුවෙහි මූලික විරෝධතා මතුකර තිබුණි. අදාළ වාරණ නියෝගය කොන්දේසි සහිතව දීර්ඝ කරන බව එම විරෝධතා ඉවත දමමින් කොළඹ දිසාධිකරණය ප්‍රකාශ කරනු ලැබීය. ඒ අනුව පෙත්සම්කාර අබ්දුල් කාදර් මහතාට එරෙහිව විනය පරීක්ෂණ පැවැත්වීමට එක්සත් ජාතික පක්ෂයට අවසර ලැබෙන අතර රජයට එක්වීම යන කරුණ පදනම්කරගෙන පමණක් විනය පරීක්ෂණ පැවැත්වීම තහනම් බව ද එම වාරණ නියෝගය මගින් සඳහන් කර ඇත. ඒ අනුව අදාළ වාරණ නියෝගය ජනවාරි මස 11 වන දින දක්වා දීර්ඝ කරන බව ද අධිකරණය නියෝග කරනු ලැබීය.", "URL": "https://sinhala.adaderana.lk/news.php?nid=12684", "Category": null, "Parent URL": null}