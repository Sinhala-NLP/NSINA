{"Source": "Adaderana", "Timestamp": "March 10, 2011 08:44 pm", "Headline": "ලංවිම බිලියන 05 ක් ලාභ ලැබුවේ කිසිම ආයතනයකට බරක් නැතුවයි", "News Content": "අද(10) දිනයේ ප්‍රකාශයට පත්කරන ලද 2010 මූල්‍ය වාර්තා අනුව කිසිදු ආයතනයකට බරක් නොවී ලංකා විදුලි බල මණ්ඩලය රුපියල් බිලියන 05 ක මූල්‍යමය ලාභයක් අත්කරගෙන ඇති බව නිවේදනයක් නිකුත් කරමින් විදුලි බල හා බල ශක්ති අමාත්‍යාංශය පවසයි. ‍ පාඨලී චම්පික රණවක අමාත්‍යවරයා විසින් අද පෙරවරුවේ පැවති මාධ්‍ය හමුවකදී අවධාරණය කළ පරිදි ලංකා විදුලි බල මණ්ඩලය විසින් රාජ්‍ය හෝ පෞද්ගලික ආයතනයකින් යම් මිලදීගැනීමක්, සේවා ලබාගැනීමක් හෝ මූල්‍ය ගනුදෙනුවකදී ලංවිම විසින් ගෙවිය යුතු මුදලක් වේ නම් එම සියලු ගෙවීම් සිදුකිරීමෙන් අනතුරුව 2010 ලංවිම මූල්‍ය වර්ෂය වෙනුවෙන් රුපියල් බිලියන 05 ක ශුද්ධ ලාභයක් ලබා ඇති බව අමාත්‍යාංශය පෙන්වාදෙයි. ‍ ඛනිජ තෙල් සංස්ථාවට 2010 වර්ෂය තුළ ගෙවිය යුතු සියලුම ගෙවීම් සිදුකර ඇති බව ද ලංකා ඛනිජ තෙල් සංස්ථාවට සිදුවන පාඩුවෙන් 80%ක්ම විදුලිබල මණ්ඩලයට අඩු මිලට ඉන්ධන සැපයීම නිසා සිදුවන බව ඛනිජ තෙල් කර්මාන්ත අමාත්‍යාංශය සිදුකළ ප්‍රකාශයට ප්‍රතිචාර දක්වමින් නිකුත් කළ නිවේදනයේ වැඩිදුරටත් සඳහන්ය. ‍ ලංවිම විසින් 2010 අගෝස්තු 31 දක්වා දැවිතෙල් ලීටරයක් ඛනිජ තෙල් නීතිගත සංස්ථාවෙන් රුපියල් 26 ක මුදලකට මිලටගත් බවද ඉන් පෙන්වාදෙයි. ‍ එම අමාත්‍යාංශයේ ඉල්ලීමකට අනුව සාකච්ඡාවකින් පසු 2010 සැප්තැම්බර් 01 දින සිට දැවිතෙල් ලීටරයක් සඳහා ගෙවිය යුතු මුදල රුපියල් 40 දක්වා ඉහළ නැංවූ බව විදුලි බල හා බලශක්ති අමාත්‍යාංශය පවසයි. ‍ එය අමාත්‍යාංශ මට්ටමින් මහා භාණ්ඩාගාරයේ මැදිහත්වීම මත ලබාගත් තීරණයක් බව ද සඳහන්ය. ‍ 2009.12.31 දක්වා ඊට ඉහත වසර කිහිපයක ඛනිජ තෙල් මිලදීගැනීම් වෙනුවෙන් ඛනිජ තෙල් සංස්ථාවට ලංවිම විසින් ගෙවිය යුතු රුපියල් බිලියන 62 ක මුදල මහා භාණ්ඩාගාරය විසින් බාරගෙන ඇති බව එම අමාත්‍යාංශය නිකුත් කළ නිවේදනයෙන් දක්වයි. ‍ ඒ අනුව අද දින ප්‍රකාශයට පත්කළ මූල්‍ය වාර්තා වලට අනුව ලංකා විදුලි බල මණ්ඩලය කිසිදු ආයතනයකට බරක් නොවී රුපියල් බිලියන 05 ක ලාභයක් ලබා ඇති බව අමාත්‍යාංශය වැඩිදුරටත් තහවුරු කරයි.", "URL": "https://sinhala.adaderana.lk/news.php?nid=14761", "Category": null, "Parent URL": null}