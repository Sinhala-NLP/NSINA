{"Source": "Adaderana", "Timestamp": "January 24, 2012 04:30 pm", "Headline": "වසර 5 ක් සේවය සම්පූර්ණයි නම් උතුරේ සේවය අනිවාර්යයි ", "News Content": "උතුරු පළාතෙන් බැහැරව හෙද සේවාවේ වසර 5 ක සේවා කාලයක් සම්පූර්ණ කර ඇති ‍සියලුම හෙද හෙදියන් උතුරු පළාතේ සේවය කිරීම අනිවාර්යය කර තිබේ. උතුරු පළාතේ රෝහල්වල පවත්නා හෙද හිඟය සැලකිල්ලට ගනිමින් මෙම තීරණය ගත් බව සෞඛ්‍ය අමාත්‍යාංශය පවසයි. උතුරු නැගෙනහිර පළාතේ පමණක් විද්‍යා විෂය ධාරාව මෙන්ම කලා හා වාණිජ විෂය ධාරාවලින් ද උසස් පෙළ සමත් වූවන් හෙද පුහුණුව සඳහා බඳවා ගැනීමට මීට ඉහත දී අමාත්‍යාංශය පියවර ගෙන තිබුණි. කෙසේ වුවත් ඊට එරෙහිව එල්ල වූ විරෝධතා හේතුවෙන් මින් ඉදිරියට විද්‍යා විෂය ධාරාව හැර වෙනත් විෂය ධාරාවලින් හෙද පුහුණුවට බඳවා නොගැනීමට සෞඛ්‍ය අමාත්‍යාංශය තීරණය කර තිබේ.", "URL": "https://sinhala.adaderana.lk/news.php?nid=21614", "Category": null, "Parent URL": null}