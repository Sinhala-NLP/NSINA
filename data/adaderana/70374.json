{"Source": "Adaderana", "Timestamp": "March 3, 2017 02:42 pm", "Headline": " අලි ප්‍රහාරයට ලක් වූ පුද්ගලයා රෝහලට ගෙනියන්න කවුරුත් නෑ", "News Content": "අද(03) අළුයම වනඅලියෙකුගේ ප්‍රහාරයකට ලක්ව බරපතළ තුවාල ලබා මහපාරේ වැතිරී සිටි පුද්ගලයකු වේදනාවෙන් පීඩා විඳිද්දී ඒ අසළින් ගිය කිසිවෙකුත් ඔහුව රෝහල් ගත කරන්නට ඉදිරිපත් නොවූ පුවතක් දඹුල්ලෙන් වාර්තා වුණි. එම මාර්ගය අසළින් ගිය බොහෝ වාහන හිමියන් තුවාලකරුවාව සිය වාහනයේ නංවා ගැනීමට අකමැති වූ බව ඒ අසළ රැඳී සිටි ගම්වාසීන් සඳහන් කළේය. දඹුල්ල බකමුණ ප්‍රධාන මාර්ගයේ 13 වැනි කනුව අසල මාර්ගයේ ගමන් කරමින් සිටි මෙම පුද්ගලයා වනඅලියකු පහරදීමෙන් බරපතළ තුවාල ලබා මාර්ගයේ වැටි සිටියේය. පැයක පමණ කාලයකින් පසු වෙනත් ගමනක් යමින් සිට ඒ අසළට පැමිණි දඹුල්ල පොලිසියේ උප පොලිස් පරීක්ෂකවරයකු මාර්ගයේ ගමන් කරමින් තිබු කුඩා ලොරි රථයක් නවතා මිනිස් ජීවිතයක වටිනාකම කියාදී තුවාලකරු දඹුල්ල රෝහලට යැවීමට කටයුතු කළ බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=70374", "Category": null, "Parent URL": null}