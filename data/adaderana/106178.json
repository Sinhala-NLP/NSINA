{"Source": "Adaderana", "Timestamp": "March 16, 2019 05:20 pm", "Headline": "ට්‍රම්ප් පළමුවරට නිශේධ බලය භාවිත කරයි", "News Content": "ජනාධිපති ඩොනල්ඩ් ට්‍රම්ප් පළමුවරට නිශේධ බලය භාවිත කර ඇති බව වාර්තා වෙයි. ජනාධිපතිවරයා විසින් යෝජනා කළ අමෙරිකානු මෙක්සිකෝ දේශසීමා ප්‍රාකාරය ඉදිකිරීම වළක්වමින් කොංග්‍රසය හමුවේ සම්මත වූ යෝජනාවකට එරෙහිව ඔහු සිය නිශේධ බලය භාවිත කර ඇති බවද වාර්තා වුණි. දේශසීමා ප්‍රකාරයක් ඉදිකිරීම සඳහා ජනාධිපති ඩොනල්ඩ් ට්‍රම්ප් ගෙනා යෝජනාව එරට කොංග්‍රසය හමුවේ ප්‍රතික්ෂේප වුණි. ජනාධිපතිවරයා රට පුරා හදිසි නීතිය ක්‍රියාත්මක කර ඇත්තේ ඒ අනුවය. කෙසේ වෙතත් දේශසීමා ප්‍රාකාරයක් ඉදිකිරීම වාරණය කරමින් කොංග්‍රසය හමුවේ පසුගියදා සම්මත වූ යෝජනාව ජනාධිපතිවරයාගේ දැඩි විවේචනයට ලක්වුණි. එය නිශේධ බලය යොදා වැළැක්වීමට ජනාධිපතිවරයා කටයුතු කළේ ඉන් පසුවය. එම පනතට ජනාධිපතිවරයා නියෝජනය කරන රිපබ්ලිකන් පක්ෂයේද සහය හිමිව තිබීම විශේෂත්වයකි. ජනාධිපතිවරයාගේ ක්‍රියාව හේතුවෙන් ඉදිරියේදී මෙවන් යෝජනාවක් ගෙන එන්නේ නම් එය කොන්ග්‍රසයේ මන්ත්‍රණ සභා දෙකේම තුනෙන් දෙකක අනුමැතිය යටතේ සම්මත විය යුතුය. මේ සම්බන්ධයෙන් සිය අදහස් දක්වමින් ජනාධිපතිවරයා පැවසුවේ කොංග්‍රසය සම්මත කළ යෝජනාව ජාතික ආරක්ෂාව සම්බන්ධයෙන් අතිශය අන්තරායකර බවය. කැමැති ඕනෑම යෝජනාවක් සම්මත කරගැනීමට කොංග්‍රසයට හැකි වුවත්, ඒවා නිශේධ බලය යොදා වැලැක්වීම සිය වගකීම බවද ජනාධිපති ට්‍රම්ප් වැඩිදුරටත් පවසා සිටියේය. මෙක්සිකෝව සමඟ ඇති දේශසීමා ඔස්සේ අපරාධකරුවන් රටට ඇතුළුවන බැවින් එය වසා දැමීමට කෙසේ හෝ කටයුතු කරන බවත් ඔහු අවධාරණය කර ඇත.", "URL": "https://sinhala.adaderana.lk/news.php?nid=106178", "Category": null, "Parent URL": null}