{"Source": "Adaderana", "Timestamp": "October 4, 2016 03:55 pm", "Headline": " ජාත්‍යන්තරයවත් අද අපි දිහා බලන්නේ නෑ", "News Content": "මහපරිමාණ සමාගම් ඉදිරියේ මුදල් ඇමතිවරයා දණගසා ඇතැයි පා.ම බන්දුල ගුණවර්ධන මහතා පවසයි.පිළිකා, හෘද රෝග ඇති කරන සිගරට්ටුවකට විශේෂ වෙළඳ භාණ්ඩ බද්ද යටතේ රුපියල් 20ක් අයකර රුපියල් බිලියන 82ක මුදලක් සොයාගත හැකිව තිබියදී අමාත්‍යවරයා එසේ නොකළ බව අද පැවැති මාධ්‍ය හමුවකදී ඒ මහතා කියා සිටියේය.එමඟින් මුදල් ඇමතිවරයාගේ නිරුවත පෙනුණ බවද හෙතෙම කීවේය.මුදල් ඇමතිවරයා තරම් තමා ඉගෙන නැති විය හැකි නමුත් ශිෂ්‍යයින් වැනි අපි කියන දේ වුවද ඔහුට ඇසිය හැකි බවත්, එසේ වුවද අපෙන් පාඩම් අනවශ්‍ය යැයි මුදල් ඇමතිවරයා පවසා ඇති බවත්, හෙතෙම එහිදී කීවේය.රුපියල තවදුරටත් කඩා වැටෙමින් ඇති බවත්, මෙරටට ආයෝජකයින් නොඑන බවත්, ඔවුන් එනවා නම් ආ යුත්තේ හිරේයාමට බලාගෙන බවත්, පැවසූ මන්ත්‍රීවරයා අද සිදුවන්නේ කොත්තු රොටී සංවර්ධනයක් යැයිද පැවසීය.සිදුවන අසාධාරණකම් ගැන ජාත්‍යන්තරයවත් අද අප දෙස බලන්නේ නැති බවත්, අපේ ආණ්ඩුව කාලයේදී සතියකට වතාවක් අමෙරිකානු තානාපති කාර්යාලයෙන් නිවේදන පවා ලැබුණු බවත්, හෙතෙම කීවේය.එම මාධ්‍ය හමුව ඇමතු හිටපු අමාත්‍ය මහචාර්ය ජී.එල් පීරිස් මහතා කියා සිටියේ පොලීසිය ඒකාබද්ධ විපක්ෂයේ සාමාජිකයින් දඩයම් කරන බවයි.කෙසේ වුවද අධිකරණයේ ස්වාධීනත්වය හමුවේ ඔවුන් කි‍සිවෙකුත් මෙතෙක් වැරදිකරුවන් වී නැතැයිද හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=64718", "Category": null, "Parent URL": null}