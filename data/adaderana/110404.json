{"Source": "Adaderana", "Timestamp": "May 22, 2019 06:49 am", "Headline": "කෘෂිකර්ම අමාත්‍යංශයේ ගොඩනැගිල්ල ගැන සාක්ෂි දුන්නොත් මරණ තර්ජන එල්ල විය හැකියි", "News Content": "ජනාධිපති පරීක්ෂණ කොමිසමට සාක්ෂි ලබා දීම මඟින් තමාගේ ජීවිතයට තර්ජනයක් එල්ල විය හැකි බවට කෘෂිකර්ම අමාත්‍යාංශයේ ජ්‍යේෂඨ සහකාර ලේකම් ප්‍රියංගා හිමාලි හදුන්හේවා මහත්මිය එම කොමිසමට දැනුම්දී ඇත. කෘෂිකර්ම අමාත්‍යාංශය පවත්වාගෙන යනු ලබන රාජගිරි ප්‍රදේශයේ පිහිටි එම ගොඩනැගිල්ලට අධික කුලී මුදලක් ලබා දෙමින් පවත්වාගෙන යන බවට එම කොමිසමට පැමිණිල්ලක් ලැබී ඇති බව සඳහන්ය. ඒ පිළිබඳව අවස්ථා කිහිපයකදීම එම අමාත්‍යාංශයේ ජ්‍යේෂඨ සහකාර ලේකම් ප්‍රියංගා හිමාලි හඳුන්හේවා මහත්මිය විසින් කොමිසම ඉදිරියේ සාක්ෂි ලබා දී තිබුණි. පසුගිය සතියේ ඇය සාක්ෂි ලබා දෙමින් එම පැමිණිල්ල මෙහෙයවන රජයේ ජ්‍යේෂඨ ජනාධිපති නීතිඥ නියෝජ්‍ය සොලිසිටර් ජනරාල් අහේසා ජිනසේන මහත්මියට ප්‍රකාශ කර ඇත්තේ මෙලෙස සාක්ෂි ලබාදීම මඟින් තමාගේ ජිවිත ආරක්ෂාවට තර්ජන එල්ල විය හැකි බවයි. අහේසා ජිනසේන මහත්මිය මේ සම්බන්ධයෙන් ජනාධිපති පරික්ෂණ කොමිසමේ සභාපති හිටපු ශ්‍රේෂ්ඨාධිකරණ විනිසුරු උපාලි අබේරත්න මහතා දැනුවත් කර ඇත. ඒ පිළිබඳ සොයා බලා කඩිනමින් වාර්තාවක් ඉදිරිපත් කරන ලෙස සභාපතිවරයා වින්දිතයින් හා සාක්ෂිකරුවන් ආරක්ෂා කිරීමේ පොලිස් කොට්ඨාය වෙත උපදෙස් ලබාදුන් බව ජනාධිපති විමර්ශක කොමිසමේ ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=110404", "Category": null, "Parent URL": null}