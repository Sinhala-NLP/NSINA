{"Source": "Adaderana", "Timestamp": "July 15, 2019 11:56 am", "Headline": "විම්බල්ඩන් ටෙනිස්-පිරිමි කේවල ශූරතාව නොවැක් ජොකොවිච්ට", "News Content": "විම්බල්ඩන් ටෙනිස් තරගාවලියේ පිරිමි කේවල අංශයේ ශූරතාව දිනා ගැනීමට සර්බියාවේ නොවැක් ජොකොවිච් සමත් වුණි. ජොකොවිච් විම්බල්ඩන් ටෙනිස් ශූරතාව අඛණ්ඩව දිනා ගත් දෙවන අවස්ථාව මෙයයි. විම්බල්ඩන් ටෙනිස් තරගාවලියේ අවසන් මහා තරගය පැවැත්වුණේ ස්විට්සර්ලන්තයේ රොජර් ෆෙඩරර් සහ සර්බියාවේ නොවැක් ජොකොවිච් අතරයි. තරගය ආරම්භයේ පටන් ක්‍රීඩකයන් දෙදෙනාම එකිනෙකාට තියුණු අභියෝගයක් එල්ල කළේය. ඉතා තියුණු තරගයකින් පසු පළමු වටය ලකුණු 7ට 6ක් ලෙස ජොකොවිච් ජය ගත් අතර දෙවන වටයේ දී දක්ෂතා අතරට පැමිණි ෆෙඩරර් එම වටය ලකුණු 6 ට 1 ක් ලෙස ජය ගත්තේය. ලොව අංක එකේ ටෙනිස් ක්‍රීඩකයා ලෙස සැළකෙන ජොකොවිච් තරගයේ තුන්වන වටයේ දී ෆෙඩරර්ට අභියෝගයක් එල්ල කරමින් එම වටය ලකුණු 7 ට 6 ක් ලෙස ජය ගැනීමට සමත් වුණි. ප්‍රේක්ෂකාගාරය පවා මවිත කරමින් තරගයේ ජය දෙපසටම දෝලනය වන විට සිව්වන වටය ෆෙඩරර් ජය ගත්තේ සිය 21වන ග්‍රෑන්ඩ් ස්ලෑම් ටෙනිස් ශූරතාව තමන් සතු කර ගැනීමේ සිහිනය සහිතවයි. නමුත් තරගය තවත් වටයක් කරා ඇදෙද්දී එම වටයේ දී ජොකොවිච් දක්ෂතාව සහ වාසනාව එක්කාසු කරගනිමින් එම වටය ජය ගත්තේය. ඒ අනුව පැය 4 යි මින්තතු 57ක් පුරාවට පැවති තරගය ජය ගනිමින් සර්බියාවේ නොවැක් ජොකොවිච් විම්බල්ඩන් ටෙනිස් ශූරතාව පස්වන වතාවටත් තමන් සතු කරගැනීමට සමත් වුණි. ටෙනිස් තරගයක අවසන් මහා තරගයක් පැවති දීර්ඝතම කාලය ලෙස මෙය වාර්තා අතරට එක්වුණි. මෙම ජයත් සමඟ ජොකොවිච් ග්‍රෑන්ඩ් ස්ලෑම් ටෙනිස් ශූරතා 16ක් දිනාගෙන ඇති අතර තවදුරටත් ලොව අංක එකේ ටෙනිස් ක්‍රීඩකයා ලෙස තම ස්ථානය රැක ගැනීමට සමත්ව ඇත. මේ අතර ජොකොවිච් හමුවේ පරාජයට පත් වුනේ ග්‍රෑන්ඩ් ස්ලෑම් ටෙනිස් ශුරතා වැඩිම ප්‍රමාණයක් දිනා ඇති, විම්බල්ඩන් ටෙනිස් ශූරතාව අට වතාවක් දිනා ඇති ක්‍රීඩකයෙක් වීම විශේෂත්වයකි.", "URL": "https://sinhala.adaderana.lk/news.php?nid=114172", "Category": null, "Parent URL": null}