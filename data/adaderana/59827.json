{"Source": "Adaderana", "Timestamp": "May 5, 2016 12:46 pm", "Headline": "පී.බීට එරෙහි පෙත්සම ජූලි 4 කැඳවයි", "News Content": "මුදල් අමාත්‍යංශයේ හිටපු ලේකම් පී.බී ජයසුන්දර මහතා සම්බන්ධයෙන් ශ්‍රේෂ්ඨාධිකරණයට ගොනු කළ පෙත්සමක් ජූලි මස 04වනදා සලකා බැලීමට තීරණය කර තිබේ.පී.බී ජයසුන්දර මහතා විසින් සිදුකළ බව කියන තීරු බදු වංචා පිළිබඳව පරීක්ෂණ පවත්වන්නැයි අල්ලස් කොමිසමට නියෝගයක් නිකුත් කරන ලෙස ඉල්ලා නීතීඥවරයෙකු විසින් අදාළ පෙත්සම ගොනු කර ඇති බව සඳහන්ය.ඒ අනූව අදාළ පෙත්සම එදින සලකා බැලීමට තීරණය කර ඇති බව අප වාර්තාකරු කීවේය. මේ අතර පසුගිය ජනාධිපතිවරණ සමයේ දිවයිනපුරා විහාරස්ථාන වලට සිල් රෙදි බෙදා හැරීමේ සිද්ධියට එරෙහිව පැෆ්රල් සංවිධානය ඉදිරිපත් කළ මූලික අයිතිවාසිකම් පෙත්සමේ විභාගය අවසන් කිරීමට ද ශ්‍රේෂ්ඨාධිකරණය අද තීන්දු කළ බවද අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=59827", "Category": null, "Parent URL": null}