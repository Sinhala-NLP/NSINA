{"Source": "Adaderana", "Timestamp": "July 9, 2019 02:10 pm", "Headline": "ත්‍රස්තවාදයට හා අන්තවාදයට ඉඩක් නෑ-ලක්ෂ්මන් යාපා", "News Content": "අගෝස්තු 11වැනිදා ජනාධිපති අපේක්ෂකයා නම් කිරීමත් සමඟ සිංහල දෙමළ මුස්ලිම් ජාතීන්ගෙන් සැදුම්ලත් පොදු බලවේගයක් නිර්මාණය කිරීමට පියවර ගන්නා බව ශ්‍රි ලංකා පොදුජන පෙරමුණ අවධාරණය කරයි. අද (09) පෙරවරුවේ කොළඹ නෙළුම් මාවතේ පිහිටි ශ්‍රි ලංකා පොදුජන පෙරමුණු කාර්යාලයේ පැවති මාධ්‍ය හමුවකදී පාර්ලිමේන්තු මන්ත්‍රි ලක්ෂ්මන් යාපා අබේවර්ධන මහතා මේ බව අවධාරණය කළේය. එම බලවේග මතින් බිහිවෙන ජනාධිපතිවරයා යටතේ ත්‍රස්තවාදයට හෝ අන්තවාදයට කිසිදු ඉඩක් නොතබන බවද මන්ත්‍රීවරයා පවසයි. මහින්ද රාජපක්ෂ මහතාගේ නායකත්වය යටතේ ත්‍රස්තවාදයටද කිසිඳු සමාවක් නොමැති බව ජනතාව හොදින්ම අවබෝධ කරගෙන සිටිනවායැයි ද මන්ත්‍රීවරයා පැවසීය. 1948 වසරේ නිදහස ලබා ගැනීමේ සිට මේ දක්වා සියලූ ජාතීන් එක්ව ජාතිකමය වශයෙන් ආණ්ඩු නිර්මාණය කළ අතර ඉදිරියේ දී බිහි වෙන පොදුජන පෙරමුණු ආණ්ඩුවක්ද මෙම බලවේග වලින් සමන්විත වනු ඇතැයි ඒ මහතා සඳහන් කරයි. වර්තමානයේදී එක් එක් කණ්ඩායම් කුමන ආකාරයේ ජාතිවාදී ප්‍රකාශ කළද මැතිවරණ කාලසීමාවේ දී සියලූ බලවේග පොදුජන පෙරමුණ වටා එක්ව සිටගෙන පොදු සතුරා පරාජය කිරීමට කැපවෙනු ඇතැයිද ලක්ෂ්මන් යාපා අබේවර්ධන මහතා වැඩිදුරටත් සඳහන් කළේය. මෙම මාධ්‍යහමුවට සහභාගී වූ හිටපු පාර්ලිමේන්තු මන්ත්‍රී රෝහණ කුමාර දිසානායක මහතා සඳහන් කළේ වත්මන් රජය ඇමරිකාව සමඟ අත්සන් තැබීමට නියමිත ගිවිසුම් නිසා සමස්ත ශ්‍රී ලංකාවම ඇමරිකානු වහල් කලාපයක් බවට පත්වෙන බවයි. මෙම ගිවිසුම් නිසා ලංකාවේ නීතියට එහා ගිය නීතියක් රට අභ්‍යන්තරයේ ක්‍රියාත්මක වීම වලක්වාලීමට නොහැකිවනු ඇතැයි පෙන්වාදෙන ඒ මහතා ඇමරිකානු අධිරාජ්‍යවාදය පරාජය කිරීමට සියලූ ජාතීන් එක්විය යුතු බව අවධාරණය කරයි.", "URL": "https://sinhala.adaderana.lk/news.php?nid=113732", "Category": null, "Parent URL": null}