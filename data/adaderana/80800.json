{"Source": "Adaderana", "Timestamp": "November 30, 2017 11:12 am", "Headline": "මහ වැස්ස අස්සේ ලොරියක් සහ බස් රථයක් ගැටෙයි - රියදුරුට හා සහයකයාට බරපතලයි", "News Content": "මධ්‍යම කදුකරයේ බටහිර බෑවුම් ප‍්‍රදේශවලට ඊයේ (29) පස්වරුවේ සිට ඇද හැලෙන අධික වර්ෂාව සහ තද සුළං තත්ත්වයත් සමගම බස් රථයක් සහ කුඩා ලොරි රථයක් අනතුරට පත්වි තිබේ. මස්කෙළියේ සිට හැටන් දක්වා ධාවනය වු කුඩා ලොරි රථයක් මස්කෙළිය හැටන් ප‍්‍රධාන මාර්ගයේ රෝහල අසලදි මාර්ගයෙන් ඉවතට පැන අඩි හැත්තෑපහක් ප‍්‍රපතයට පෙරලිමෙන් එම කුඩා ලොරි රථයේ ගමන් ගත් රියදුරා සහ රිය සහයකයා බරපතල ලෙස තුවාල ලබා රෝහල වෙත ඇතුලත් කර ඇති බව පොලිසිය පවසයි. ඊයේ (29) පස්වරු 5.30 ට පමණ මෙම අනතුර සිදුවි ඇති අතර ධාවනය වෙමින් තිබු ලොරි රථය තවත් ලොරි රථයකට ඉඩ ලබා දිමට යෑමේදි ලොරි රථය ලිස්සා ගොස් ප‍්‍රපාතයට පෙරලි ඇත. මේ අතර හැටන් දික්ඔය සාංචිමලේ සිට හැටන් ප‍්‍රදේශයේ ඇඟලුම් කර්මාන්ත ශාලාවකට ඇඟලුම් සේවිකාවන් ප‍්‍රවහාන කරන බස් රථයක් ලිස්සා ගොස් මාර්ගයෙන් ඉවතට පැන අනතුරක් සිදුවි තිබේ. අද (30) උදෑසන 7.30ට පමණ මෙම අනතුර සිදුවී ඇති බව අනතුර පිළිබද පරික්‍ෂණ පවත්ව හැටන් පොලිසිය ප්‍රකාශ කළේය. අනතුරෙන් කිසිවෙකුටත් තුවාල සිදුවි නොමැති අතර බස් රථය ලිස්සා ගොස් මෙම අනතුර සිදුවි ඇති බව හැටන් පොලිසිය ප්‍රකාශ කළේය. හැටන් සාංචිමලේ ප‍්‍රධාන මාර්ගයේ ඔටරි වත්ත ප‍්‍රදේශයේදි මෙම බස් රථය අනතුරට පත්වි තිබේ. පවතින අධික වර්ෂාවත් සමගම මාර්ගය ලිස්සන සුළු බැවින් වාහන ධාවනය කිරිමේදි සැලකිලිමත් ලෙස සෙමින් රිය ධාවනය කරන ලෙස පොලිසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=80800", "Category": null, "Parent URL": null}