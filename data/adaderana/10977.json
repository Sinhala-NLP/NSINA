{"Source": "Adaderana", "Timestamp": "September 20, 2010 11:14 am", "Headline": "නියෝජ්‍ය ඇමතිවරුන් 4 ක් වැඩ බැලීමට පත්වෙයි ", "News Content": "එක්සත් ජාතීන්ගේ සංවිධානයේ 65 වැනි මහා සමුළුවට සහභාගි වීම සඳහා නිව්යෝර්ක් නුවර බලා පිටත්ව ගිය අමාත්‍යවරුන් වෙනුවෙන් එම අමාත්‍යාංශ වල නියෝජ්‍ය අමාත්‍යවරුන් වැඩ බලන අමාත්‍යවරුන් ලෙස පත්කිරීමට නියමිතය. ඒ අනුව අද පෙරවරු 11 .30 අග්‍රාමාත්‍ය දි. මු ජයරත්න මහතා විසින් අමාත්‍යාංශ 04 ක් සඳහා මෙසේ වැඩබලන අමාත්‍යධූර පත්කිරීමට නියමිතව ඇත. රාජ්‍ය පරිපාලන කටයුතු හා ස්වදේශ කටයුතු අමාත්‍ය ඩබ්ලිව්. ඩී. ජේ. සෙනෙවිරත්න මහතා වෙනුවෙන් එම අමාත්‍යාංශයේ නියෝජ්‍ය අමාත්‍යවරයා ලෙස කටයුතු කරන ඩිලාන් අබේවර්ධන මහතා වැඩ බලන අමාත්‍යවරයා ලෙස පත්වනු ඇත. එමෙන්ම වාරි මාර්ග හා ජල සම්පත් කළමනාකරණ අමාත්‍ය නිමල් සිරිපාල ද සිල්වා මහතා වෙනුවට නියෝජ්‍ය අමාත්‍ය එස්. එම්. චන්ද්‍රසේන මහතා වැඩ බලන අමාත්‍යවරයා ලෙස කටයුතු කිරීමට නියමිතය. සම්ප්‍රදායික හා කුඩා ව්‍යවසාය කටයුතු පිළිබඳ අමාත්‍ය ඩග්ලස් දේවානන්ද මහතා වෙනුවට එම අමාත්‍යාංශයේ නියෝජ්‍ය අමාත්‍ය වීරකුමාර දිසානායක මහතා වැඩ බලන අමාත්‍යවරයා ලෙස කටයුතු කිරීමට නියමිතය. එමෙන්ම විදේශ කටයුතු අමාත්‍ය ජී. එල්. පීරිස් මහතා වෙනුවෙන් නියෝජ්‍ය අමාත්‍ය ගීතාංජන ගුණවර්ධන මහතා වැඩ බලන අමාත්‍යවරයා ලෙස පත්වනු ඇත.", "URL": "https://sinhala.adaderana.lk/news.php?nid=10977", "Category": null, "Parent URL": null}