{"Source": "Adaderana", "Timestamp": "August 9, 2010 12:46 pm", "Headline": "ප්‍රභා රජයට එක්වීම ගැන විනය පරීක්ෂණ අරඹයි", "News Content": "එක්සත් ජාතික පෙරමුණ යටතේ පාර්ලිමේන්තුවට තේරී පත්වු ප්‍රභා ගනේෂන් මහතා රජයට එක්වීම සම්බන්ධයෙන් මේ වන විටත් විනය පරීක්ෂණ ආරම්භ කර ඇතැයි ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා පවසයි. ඊයේ මෙන්ම අද දිනයේත් සිය පක්ෂ දේශපාලන මණ්ඩලය රැස්වී මේ සම්බන්ධයෙන් සාකච්ඡා පැවැත්වු බව ඔහු සඳහන් කළේය. අද හෝ හෙට මේ සම්බන්ධයෙන් අවසන් තීරණයකට එළඹෙන බව ද මනෝ ගනේෂන් මහතා ප්‍රකාශ කළේය. ප්‍රභා ගනේෂන් මහතා රජයට එක්වීම කිසිසේත් අනුමත නොකරන බවත් ඔහු ඒ සම්බන්ධයෙන් කිසිදු දැනුම්දීමක් තමාට සිදුනොකළ බවත් මනෝ ගනේෂන් මහතා පවසයි. රජයට එක්වු පී. දිගම්බරම් මන්ත්‍රීවරයා සම්බන්ධයෙන් සිය පක්ෂයට විනය පරීක්ෂණ පැවැත්විය නොහැකි බව ඔහු සඳහන් කළේය. එම මන්ත්‍රීවරයා සිය පක්ෂයේ සාමාජිකයෙක් නොවන බව ද මනෝ ගනේෂන් මහතා පෙන්වා දෙයි. මේ අතර තමාට ජාතික ලැයිස්තු මන්ත්‍රී ධුරයක් ලබා ගැනීම සම්බන්ධයෙන් එක්සත් ජාතික පක්ෂ නායක රනිල් වික්‍රමසිංහ මහතා සමග ඊයේ සාකච්ඡාවක් පැවති බව ද මනෝ ගනේෂන් මහතා සඳහන් කළේය. කෙසේ වෙතත් එම සාකච්ඡාවල ප්‍රතිඵල සම්බන්ධයෙන් තමාට මේ වන තෙක් කිසිවක් ප්‍රකාශ කළ නොහැකි බව ඔහු පැවසුවේය.", "URL": "https://sinhala.adaderana.lk/news.php?nid=10116", "Category": null, "Parent URL": null}