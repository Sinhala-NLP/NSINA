{"Source": "Adaderana", "Timestamp": "March 28, 2014 12:40 pm", "Headline": "ඉන්දියාවේ ස්ථාවරය අවිනිශ්චිතයි ", "News Content": "මානව හිමිකම් කවුන්සිල යෝජනාවේ දී ඉන්දියාව අනිවාර්යයෙන්ම අදාළ යෝජනාවට සහය පළ කළ යුතුව තිබු බව එරට මුදල් අමාත්‍ය පී.චිදම්බරම් මහතා පවසයි. ඔහු පෙන්වා දෙන්නේ යෝජනාව සම්බන්ධයෙන් ඉන්දියාව ගත් ස්ථාවරය අවිනිශ්චිත ක්‍රියාමාර්ගයක් බවයි. මුදල් අමාත්‍ය පී.චිදම්බරම් මහතා තමිල්නාඩුව නියෝජනය කරන දේශපාලනඥයෙකු වන අතර ඉන්දීය රජයේ ස්ථාවරය එම රජයේ සියලු දේශපාලන පක්ෂවල ස්ථාවරය නොවන බව ඔහු ප්‍රකාශ කර ඇත. මේ අතර අදාළ යෝජනාවලියේ කරුණු සැලකිල්ලට ගනිමින් ඊට ඡන්දය ලබාදීමෙන් වැළකී සිටි බව ජිනීවාහි ඉන්දීය නියෝජිත දිලිප් සිංහා මහතා ඉන්දීය මාධ්‍ය වෙත අදහස් දක්වමින් ප්‍රකාශ කර තිබේ. ඔහු පෙන්වා දෙන්නේ මීට පෙර අවස්ථා වලදී යෝජනාවට පක්ෂව ඡන්දය දීමට හේතුව සමාජික රටක් වශයෙන් මානව හිමිකම් කවුන්සිලයේ ප්‍රතිපත්තීන් සුරැකීමට බවයි. එහෙත් මෙවර යෝජනාවෙන් ඉදිරිපත් කර ඇති ශ්‍රී ලංකාව සම්බන්ධ ජාත්‍යන්තර විමර්ශනයක් පැවැත්විය යුතු බවට වන නිර්දේශය පිළිගත නොහැකි බව දිලිප් සිංහා මහතා අවධාරණය කර තිබේ. කෙසේ වුව ද ශ්‍රී ලංකාවේ මානව හිමිකම් තත්ත්වය වර්ධනය කිරීම සඳහා මෙන්ම මානව හිමිකම් කඩවීම් සම්බන්ධ අභ්‍යන්තර විමර්ශන පිළිබඳ ඉන්දීය රජය අවධානය යොමුකර ඇති බව ඔහු ප්‍රකාශ කර ඇත. ඒ සඳහා ඉන්දීය රජයේ පූර්ණ සහයෝගය ලබාදෙන බව ජිනීවාහි ඉන්දීය නියෝජිත දිලිප් සිංහා මහතා ප්‍රකාශ කර ඇති බව වාර්තා වෙයි.", "URL": "https://sinhala.adaderana.lk/news.php?nid=42139", "Category": null, "Parent URL": null}