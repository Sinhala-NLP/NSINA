{"Source": "Adaderana", "Timestamp": "June 5, 2012 10:25 am", "Headline": "සැකකරුවන් අතර සමාජ රෝග පැතිරයාම වැළකීමට වැඩපිළිවෙළක්", "News Content": "බන්ධනාගාරවල රඳවා සිටින සැකකරුවන් අතර ඒඩ්ස් ඇතුළු සමාජ රෝග තත්ත්වයන් පැතිරයාම වැළැක්වීම සඳහා විශේෂ වැඩපිළිවෙළක් දියත් කර ඇති බව බන්ධනාගාර කොමසාරිස් ජනරාල්වරයා පවසයි. පසුගිය මාර්තු මස 11 වැනිදා වැලිකඩ බන්ධනාගාරයේ සිටි සැකකරුවෙකු මියගොස් තිබුණි. එම සැකකරු මියගොස් ඇත්තේ ඒඩ්ස් රෝගය වැළඳීමෙන් බවට කොළඹ අධිකරණ වෛද්‍ය නිලධාරීවරයා අධිකරණයට වාර්තාවක් ඉදිරිපත් කරමින් දැනුම් දුන්නේය. ඒ අනුව ඒඩ්ස් ඇතුළු සමාජ රෝග තත්ත්වයන් පැතිර යාම වැළැක්වීම සඳහා වැඩපිළිවෙළක් ආරම්භ කළ බව බන්ධනාගාර කොමසාරිස් ජනරාල් පී.ඩබ්ලිව්. කොඩ්ප්පිලි මහතා සඳහන් කළේය. මෙහිදී ඒඩ්ස් ඇතුලු සමාජ රෝගවල ආදීනව මෙන්ම ඒවායේ භයානකකම පිළිබඳව සැකකරුවන් දැනුවත් කිරීමට නියමිතය. එමෙන්ම ඒඩ්ස් රෝග නිවාරණය පිළිබඳව බන්ධනගාර නිලධාරීන් දැනුවත් කිරීමේ විශේෂ වැඩපි‍ළිවෙළක් දියත් කර ඇති බව ද බන්ධනාගාර කොමසාරිස් ජනරාල්වරයා සඳහන් කළේය.", "URL": "https://sinhala.adaderana.lk/news.php?nid=24776", "Category": null, "Parent URL": null}