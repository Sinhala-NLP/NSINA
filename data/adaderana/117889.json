{"Source": "Adaderana", "Timestamp": "August 30, 2019 07:02 pm", "Headline": "පූජ්‍ය රතන හිමිට සහ ආචාර්ය විජයදාසට විනය පරීක්ෂණ", "News Content": "ආණ්ඩුවේ ක්‍රියාමාර්ගවලට එරෙහිව දිගින් දිගටම කටයුතු කිරීම නිසා එක්සත් ජාතික පක්ෂයේ පාර්ලිමේන්තු මන්ත්‍රිවරුන් වන ආචාර්ය විජයදාස රාජපක්ෂ මහතාටත්, පූජ්‍ය අතුරලියේ රතන හිමියන්ටත් එරෙහිව විනය පියවර ගැනීමට පක්ෂය තීරණය කර තිබේ. ඒ සම්බන්ධයෙන් වන ලිඛිත දැන්වීම් අද(30) සිදුකරන බව පක්ෂයේ නීති ලේකම් නීතිඥ නිශ්ශංක නානායක්කාර මහතා සඳහන් කළේය. මේ අතර එක්සත් ජාතික පක්ෂය ගන්නා ක්‍රියාමාර්ග සම්බන්ධයෙන් විවිධ ප්‍රකාශ නිකුත් කිරීමෙන් සහ අනවශ්‍ය රැස්වීම් සංවිධාන කිරීමෙන් වැළකී සිටිය යුතු බව පක්ෂයේ ජ්‍යෙෂ්ඨ නිලධාරීන් අද පැවති සාකච්ඡාවකදී තීරණය කළ බව එම පක්ෂයේ මහලේකම් අමාත්‍ය අකිල විරාජ් කාරියවසම් මහතා ප්‍රකාශ කළේය. එක්සත් ජාතික පක්ෂයේ ක්‍රියාමාර්ග හා නායකත්වය විවේචනය කිරීමේ චෝදනා මත එක්සත් ජාතික පක්ෂයේ කැබිනට් නොවන අමාත්‍යවරුන් වන සුජීව සේනසිංහ හා අජිත් පී.පෙරේරා යන මහත්වරුන්ට විනය පියවර ගැනීමට පක්ෂය පසුගියදා තීරණය කළේය. එවන් පසුබිමක එක්සත් ජාතික පක්ෂයේ මන්ත්‍රීවරුන් වන ආචාර්ය විජයදාස රාජපක්ෂ මහතාටත්, පූජ්‍ය අතුරලියේ රතන හිමියන්ටත් එරෙහිව විනය පියවර ගැනීමට පක්ෂය තීරණය කර තිබේ. මේ අතර එම විනය ක්‍රියාමාර්ග සම්බන්ධයෙන් එක්සත් ජාතික පක්ෂයේ නීති ලේකම් නීතිඥ නිශ්ශංක නානායක්කාර මහතා අදහස් පල කළාළේය. මේ අතර එක්සත් ජාතික පක්ෂයේ ජ්‍යෙෂ්ඨ අමාත්‍යවරුන්ගේ සාකච්ඡාවක් අද පෙරවරුවේ අරලියගහ මන්දිරයේදී පැවැත්වුණේ පක්ෂ නායක අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන්ය.", "URL": "https://sinhala.adaderana.lk/news.php?nid=117889", "Category": null, "Parent URL": null}