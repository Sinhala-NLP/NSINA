{"Source": "Adaderana", "Timestamp": "November 6, 2017 09:19 am", "Headline": " තෙල්ගමුව ඔයට බිලි වූ දැරියන් සොයා අදත් මෙහෙයුම්", "News Content": "ලග්ගල - ඇටන්වල ප්‍රදේශයේ තෙල්ගමුව ඔයේ හදිසි දිය පහරකට හසුවීමෙන් දියේ ගිළී අතුරුදන්වූ දැරියන් සොයා අද දිනයේදීත් මෙහෙයුම් සිදු කෙරෙයි. ඊයේ වන විට දියේ ගිළී අතුරුදන්වූ පුද්ගලයින් 06 දෙනෙකුගේ මළ සිරුරු සොයාගෙන තිබුණි. ඒ අනුව මේ වන විට පිරිමි පුද්ගලයින් දෙදෙනෙකුගේ, කාන්තාවන් තිදෙනෙකුගේ සහ දැරියකගේ මළ සිරුරු සොයා ගෙන තිබේ. පසුගිය සෙනසුරාදා පස්වරුවේ තෙල්ගමු ඔයේ දියනාමින් සිටි පුද්ගලයින් 08 දෙනෙකු සැඩ පහරකට හසුව ගසාගෙන ගොස් දියේ ගිළී අතුරුදන්ව තිබුණි. ඒ අනුව අතුරුදන්වූවන් සෙවීම සඳහා පොලීසිය සහ ප්‍රදේශවාසීන් මහත් පරිශ්‍රමයක් දැරුව ද ප්‍රදේශයට පවතින අධික වර්ෂාපතනය හේතුවෙන් එය තරමක් දුරට අසාර්ථක වුණි. කෙසේවෙතත් අතුරුදන්වූවන් සෙවීම සඳහා මාදුරුඔය හමුදා කඳවුරේ නිලධාරීන් කණ්ඩායමක් සහ ත්‍රීකුණාමලය නාවික හමුදා කදවුරේ නිලධාරීන් කණ්ඩායමක් යෙදවීමට ද පියවර ගෙන තිබුණි. ඊයේ දිනය තුළ ද මොවුන් අතුරුදන්වූවන් සෙවීමේ කටයුතුවල නිරත වූ අතර පවතින අධික වර්ෂාපතනය හේතුවෙන් වරින් වර එම කටයුතුවලට බාධා එල්ල වුණි. ඒ අනුව මෙහෙයුම් කටයුතු ඊයේ දිනයට නතර කළ අතර අද උදෑසන සිට යළි අතුරුදන්වූවන් සෙවීමේ කටයුතු ආරම්භ කරන බව යුද හමුදා මාධ්‍ය ප්‍රකාශක මේජර් ජෙනරාල් රෝෂාන් සෙනෙවිරත්න මහතා සඳහන් කළේය. ------------------------------------------------------------------------------------------------- (UPDATE - 10.51 am) ලග්ගල - ඇටන්වල ප්‍රදේශයේ තෙල්ගමුව ඔයේ දිය පහරකට හසුවිමෙන් දියේ ගිලී අතුරුදන්වූ දැරියන් දෙදෙනාගේ මළ සිරුරු මේ වන විට සොයාගෙන තිබේ. අද උදැසන එම දැරියන් දෙදෙනාගේ මළ සිරුරු සොයා ගත් බව වාර්තා වේ. ඒ අනුව දියේ ගිලී අතුරුදන්ව සිටි පුද්ගලයින් 08 දෙනාගේම මළ සිරුරු මේ වන විට සොයාගෙන තිබේ. කාන්තාවන් තිදෙනෙක්, පිරිමි පුද්ගලයින් දෙදෙනෙක් සහ දරුයන් තිදෙනෙක් ද වන බව සඳහන්ය. පසුගිය සෙනසුරාදා පස්වරුවේ තෙල්ගමු ඔයේ දියනාමින් සිටි පුද්ගලයින් 08 දෙනෙකු සැඩ පහරකට හසුව ගසාගෙන ගොස් දියේ ගිලි අතුරුදන්ව තිබිණි. අතුරුදන්වූවන් සොයා පොලිසිය, නාවික හමුදාව සහ යුද හමුදාව එක්ව ප්‍රදේශවාසීන්ගේ ද සහය ඇතිව සෝදිසි මෙහෙයුම් සිදු කළ අතර සෙනසුරාදා පස්වරුවේදීම අනතුරුදන් වූවන් 05 දෙනෙකුගේ මළ සිරුරු සොයා ගෙන තිබිණි. පසුව ඊයේ දිනයේ සිදු කළ මෙහෙයුම්වලදී දැරියකගේ මළ සිරුරක් සොයා ගත් බව පොලිසිය සදහන් කළේය. අතුරුදන්වූවන් සෙවිමේ කටයුතුවලට වර්ෂාවෙන් අවස්ථා කිහිපයකදී බාධා එල්ල වූ අතර අද උදෑසන ද යළිත් මෙහෙයුම් කටයුතු ආරම්භ කළේය. ඒ අනුව අතුරුදන්ව සිටි දැරියන් දෙදෙනාගේ මළ සිරුරු ඔවුන් දිය නෑ ස්ථානයට ආසන්නයේ පිහිටි ගල් පර්වතයක තිබී සොයා ගත් බව වාර්තා වේ. ඒ අනුව මෙම මෘත ශරිර සම්බන්ධයෙන් පශ්චාත් මරණ පරික්ෂණ කටයුතු අද දිනයේදී ද සිදු කිරිමට නියමිතය.", "URL": "https://sinhala.adaderana.lk/news.php?nid=79560", "Category": null, "Parent URL": null}