{"Source": "Adaderana", "Timestamp": "January 5, 2015 03:53 pm", "Headline": "\"මිස්ටර්\" කිව්වේ උපහාසයට - ගැහැණියෙක්ද පිරිමියෙක්ද කියලා හඳුනාගන්න ", "News Content": "තමන් එල්.ටී.ටී.ඊ. සංවිධානයේ නායක ප්‍රභාකරන්ට ඉංග්‍රීසි භාෂාවෙන් මිස්ටර් යනුවෙන් ප්‍රකාශ කරන ලද්දේ ගැහැණියෙක් ද පිරිමියෙක් ද කියා හඳුනා ගැනීමට බව හිටපු ජනාධිපති චන්ද්‍රිකා කුමාරතුංග මහත්මිය පවසයි. මිස්ටර් සහ මිසිස් යන වචන දෙක භාවිතා කරනු ලබන්නේ ගැහැණියකද පිරිමියෙකුද යන්න හඳුනා ගැනීමට බවත්, එසේ තමා ප්‍රකාශ කරන ලද්දේ උපහාසයට බවත්, අද(05) කොළඹ පැවති මාධ්‍ය හමුවකදී ඇය මේ බව අවධාරණය කළාය. එසේම තමාගේ මුළු ධූර කාලයම එල්.ටී.ටී.ඊ. සංවිධානයට එරෙහිව යුද්ධය සිදුකළ බවත්, යාපනය මුදවාගනු ලැබුවේ තමාගේ ආණ්ඩු කාලයේදී බවත්, කුමාරතුංග මහහත්මිය එහිදී වැඩිදුරටත් පෙන්වා දුන්නාය. එම මාධ්‍ය හමුව ඇමතූ ජනාධිපතිවරණ පොදු අපේක්ෂක මෛත්‍රීපාල සිරිසේන මහතා ප්‍රකාශ කළේ ඉදිරි ජනාධිපතිවරණයේදී පරාජයට පත්වන මහින්ද රාජපක්ෂ මහතා ඇතුළු පවුලේ පිරිසට සම්පූර්ණ ආරක්ෂාව ලබාදෙන බවයි. එසේම ජනාධිපතිවරණය ජයග්‍රහණය කිරීමෙන් පසු නව දේශපාලන සංකෘතියක් ශ්‍රී ලංකාව තුළ ඇති කරන බවත්, මේ වන විටත් මහින්ද රාජපක්ෂ මහතා සිය පරාජය බාර අ‍රගෙන ඇති බවත්, ඒ මහතා එහිදී සඳහන් කළේය. තවද තමන් ඇතුළු පිරිසට එල්.ටී.ටී.ඊ. හිතවාදීන් යැයි මඩ ප්‍රචාර දියත් කරන බවත්, දෙමළ ඩයස්පෝරාව සමඟ කටයුතු කරන්නේ එම පිරිසම බවත්, හෙතෙම එම අවස්ථාවේදී අවධාරණය කර සිටියේය. එල්.ටී.ටී.ඊ. නායක කුමාරන් පද්මනාදන් සහ කරුණා අම්මාන් සිටින්නේ මේ වන විටත් ආණ්ඩුව සමඟ බවද එහිදී පොදු අපේක්ෂක මෛත්‍රීපාල සිරිසේන මහතා වැඩිදුරටත් පෙන්වා දුන්නේය. පවතින ආණ්ඩුව සමඟ සියලුම ත්‍රස්ත කණ්ඩායම් සිටින බව එම මාධ්‍ය හමුවට එක්ව සිටි සාධාරණයක් සමාජයක් සඳහා වූ ජනතා ව්‍යාපාරයේ නායක පූජ්‍ය මාදුළුවාවේ සෝභිත හිමියන් ප්‍රකාශ කර සිටියේය. රටට අවශ්‍ය සාධාරණ මැතිවරණයක් බවත්, ‍නමුත් මෙය සියලු නීති උල්ලංඝණය කරන ලද මැතිවරණයක් වී හමාර බවත් උන්වහන්සේ එහිදී අවධාරණය කළේය. තවද විපක්ෂයේ පොදු අපේක්ෂක මේ වන විටත් මැතිවරණය ජයග්‍රහණය කර අවසන් බව උන්වහන්සේ එහිදී වැඩිදුරටත් කියා සිටියේය. කොටි නායක කුමාරන් පද්මනාදන්ට මෛත්‍රී පාලනයක් යටතේ අනිවාර්යයෙන්ම දඬුවම් හිමිවන බවත්, රවුෆ් හකීම් ඇතුළු පිරිසට වෙනම පාලනයක් ලබාදීමට කිසිවෙකුටවත් කිසිදු හැකියාවක් නොමැති බවත් එම මාධ්‍ය හමුව අමතමින් ජාතික හෙළ උරුමයේ ලේකම් පාඨලි චම්පික රණවක මහතා පැවසුවේය.", "URL": "https://sinhala.adaderana.lk/news.php?nid=48474", "Category": null, "Parent URL": null}