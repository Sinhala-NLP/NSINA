{"Source": "Adaderana", "Timestamp": "December 12, 2015 08:55 pm", "Headline": "කල්බදු ක්‍රමයට ආවොත් පෝට් සිටි හෙට සිට ක්‍රියාත්මකයි", "News Content": "ආන්දෝලනයට තුඩු දුන් 'පෝට් සිටි'හෙවත් කොළඹ වරාය නගර ව්‍යාපෘතිය අනූ නව අවුරුදු කල්බදු ක්‍රමයට ආරම්භ කිරීමට චීන සමාගම එකඟ වන්නේ නම් හෙට දිනයේ වුවද එය ආරම්භ කිරීමට රජය අවසර ලබාදෙන බව මුදල් අමාත්‍ය රවී කරුණානායක මහතා පවසයි.අද දෙරණ සමග විශේෂ ප්‍රකාශයක් කරමින් හෙතෙම මේ බව සඳහන් කළේය.වත්මන් ආණ්ඩුව බලයට පත්වීමෙන් පසුව කොළඹ වරාය නගර ව්‍යාපෘතියේ ඉදිකිරීම් තාවකාලිකව අත්හිටවනු ලැබුවේ පරිසර වාර්තා සම්බන්ධයෙන් මතුවූ ගැටළු හේතුවෙන් බැව් කියැවිණි.ඉන්පසුව වරාය නගර ව්‍යාපෘතියට අදාළව සකස් කෙරෙන අතිරේක පාරිසරික ඇගයීම් වාර්තාවක් සකස් කිරීමට රජය පියවර ගත් අතර එය මේ වන විට මහජන අදහස් ලබා ගැනීම සඳහා ප්‍රසිද්ධියට පත්කර තිබේ.මෙවන් පසුබිමක මුදල් අමාත්‍ය රවී කරුණානායක මහතා අද දෙරණට කියා සිටියේ කොළඹ නගර ව්‍යාපෘතිය භාර චීන සමාගමේ නියෝජිතයන් සමග අගමැතිවරයා සහ රජයේ නියෝජිතයින් සාකච්ඡා පැවැත්වූ බවයි.එහිදී අනූනව අවුරුදු කල්බදු ක්‍රමය යටතේ ව්‍යාපෘතියේ කටයුතු ආරම්භ කිරීමට එකඟවන ලෙස චීන සමාගමෙන් ඉල්ලීමක් කළ බව මුදල් අමාත්‍යවරයා කියා සිටියේය.ඒ අනුව එම කොන්දේසියට එකඟ වන්නේ නම් හෙට දිනයේ වුවද කොළඹ වරාය නගර ව්‍යාපෘතියේ වැඩ ආරම්භ කිරීමට ශ්‍රී ලංකා රජයයට අවසර ලබාදීමට හැකි බව අමාත්‍ය රවී කරුණානායක මහතා මෙහිදී අනාවරණය කළේය.එහිදී පාරිසරික ඇගයීම් වාර්තා එතරම් ගැටළු සහගත නොවනු ඇති බවද අමාත්‍යවරයා මෙහිදී පෙන්වා දුන්නේය.මේ අතර කොළඹ නගර ව්‍යාපෘතිය භාර චීන සමාගමේ ප්‍රකාශකයෙකුගෙන් අප කළ විමසීමකදී හෙතෙම කියා සිටියේ මෙම ව්‍යාපෘතියේ වැඩ ආරම්භ කිරීමට අනූනව අවුරුදු කල්බදු ක්‍රමයට එකඟ වන ලෙස ශ්‍රී ලංකා රජය තම සමාගමට දැනුම්දී ඇති බවයි.එහෙත් ඒ සම්බන්ධයෙන් තම සමාගම අවසන් තීරණයක් ගෙන නොමැති බව එම ප්‍රකාශකයා කියා සිටියේය.කෙසේ වෙතත් ශ්‍රී ලංකා රජයටත් චීන සමාගමයටත් සාධාරණයක් වන විසඳුමකට යෑමට බලාපොරොත්තු වන බව කොළඹ නගර ව්‍යාපෘතිය භාරව කටයුතු කරන චීන සමාගමේ ප්‍රකාශකයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=55686", "Category": null, "Parent URL": null}