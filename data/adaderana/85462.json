{"Source": "Adaderana", "Timestamp": "March 10, 2018 04:21 pm", "Headline": " ජනපති ඉන්දියාවට ගොඩ බසී", "News Content": "ජාත්‍යන්තර සූර්ය බලශක්ති එකමුතුවේ සමාරම්භක උළෙලට සහභාගිවීම සඳහා ඉන්දියාව බලා පිටත්ව ගිය ජනාධිපති මෛත්‍රීපාල සිරිසේන මහතා එරටට ළඟා වී තිබේ. අද පස්වරුවේ නවදිල්ලි නුවර ඉන්ධිරා ගාන්ධි ජාත්‍යන්තර ගුවන්තොටුපලෙන් ජනාධිපතිවරයා ඇතුළු දූත පිරිස ඉන්දියාවට ළඟා වූ බව ජනාධිපති මාධ්‍ය අංශය සඳහන් කළේය. මෙහිදී එරට විදේශ කටයුතු අමාත්‍යංශයේ බටහිර කොට්ඨාසය භාර ලේකම් රුවින්ගන් ශාම් මහත්මිය ජනාධිපතිවරයා මහත් හරසරින් යුතුව පිළිගෙන තිබේ. මෙම අවස්ථාවට ශ්‍රී ලංකාවේ ඉන්දීය මහ කොමසාරිස් තරංජිත් සිං මහතා සහ ඉන්දියාවේ ශ්‍රී ලංකා මහ කොමසාරිස් චිත්‍රාංගනී වාගීස්වර මහත්මිය ද එක්ව සිටි බව ජනාධිපති මාධ්‍ය අංශය සඳහන් කළේය. මේ අතර ජනාධිපතිවරයා නවාතැන් ගන්නා ටාජ් හෝටලයේදී තානාපති කාර්යාල මණ්ඩලය විසින් ජනාධිපතිවරයා පිළිගැනීම වෙනුවෙන් චාම් උත්සවයක් ද සංවිධානය කර තිබූ බව ජනාධිපති මාධ්‍ය අංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=85462", "Category": null, "Parent URL": null}