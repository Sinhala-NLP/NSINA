{"Source": "Adaderana", "Timestamp": "April 12, 2015 08:39 am", "Headline": "අවුරුදු 50ට පසු ඔබාමා - රාහුල් නිහැඬියාව බිඳී", "News Content": "අඩ සියවසකට පමණ පසු අමෙරිකා - කියුබා රාජ්‍ය නායකයින් අතර ද්වීපාර්ශවික සාකච්ඡාවක් පවත්වා තිබේ. අමෙරිකානු ජනාධිපති බැරැක් ඔබාමා සහ කියුබානු ජනාධිපති රාහුල් කැස්ත්‍රෝ අතර එම සාකච්ඡා ඊයේ පැවැත්වුණි. පැනමාවේ දී පැවැත්වෙන අමෙරිකා සමුළුව සඳහා කියුබානු නායකයා ද සහභාගී වී සිටි අතර එහිදී ඔහු අමෙරිකානු ජනාධිපතිවරයාගේ උණුසුම් පිළිගැනීමට ද ලක් වුණි. මෙහිදී අදහස් දක්වා ඇති අමෙරිකානු ජනාධිපතිවරයා ප්‍රකාශ කර ඇත්තේ අදාළ සාකච්ඡා දෙරට අතර ද්වීපාර්ශවික සබඳතා කෙරෙහි හැරවුම් ලක්ෂයක් වනු ඇති බවයි. ක්ෂේත්‍ර රැසක් පිළිබඳව රාජ්‍ය නායකයින් අතර සාකච්ඡා සිදුව ඇති අතර කඩිනම් පියවරක් වශයෙන් තානාපති සබඳතා ආරම්භ කිරීමට එකඟතාව පළව ඇත. සංවේදී ගැටලු පිළිබඳ සාකච්ඡා කිරීමට සූදානම්ව සිටින නමුත් ඊට ඉවසීම අවශ්‍ය වනු ඇති බව මේ සම්බන්ධයෙන් අදහස් දක්වමින් රාහුල් කැස්ත්‍රෝ ප්‍රකාශ කර ඇත.", "URL": "https://sinhala.adaderana.lk/news.php?nid=50606", "Category": null, "Parent URL": null}