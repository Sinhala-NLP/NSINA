{"Source": "Adaderana", "Timestamp": "October 26, 2011 04:06 pm", "Headline": "ඉතාලිය පෙන්නා සල්ලි ගරන්නෝ බිහිවේවි", "News Content": "ඉතාලියේ රැකියා ලබාදෙන බව පවසමින් මුදල් ලබාගන්නා ජාවාරම්කරුවන්ගෙන් ප්‍රවේශම් වන ලෙස විදේශ රැකියා නියුක්ති කාර්යාංශය ජනතාවගෙන් ඉල්ලීමක් කරයි. පුහුණු ශ්‍රමිකයින් සඳහා ඉතාලියේ රැකියා අවස්ථා හිමිවන ගිවිසුමකට අත්සන් තැබීමත් සමග මෙවැනි ජාවාරම්කරුවන් ක්‍රියාත්මක විය හැකි බව එම කාර්යාංශය පෙන්වාදෙයි. 2013 වසරේ සිට ක්‍රි‍යාත්මක වන පරිදි මෙරට පුහුණු ශ්‍රමිකයින් ඉතාලිය වෙත යැවීම සඳහා වන ගිවිසුමකට දෙරටේ කම්කරු හා විදේශ රැකියා අමාත්‍යවරුන් අතර අවබෝධතා ගිවිසුමකට අත්සන් තැබු‍ණේ පසුගිය සතියේ දීය. ඒ පිළිබඳ ප්‍රචාරය වීමත් සමග ජනතාව රවටා මුදල් එක්රැස් කරන සංවිධානාත්මක පිරිස් මතුවිය හැකි බවට තොරතුරු ලැබී තිබේ. අදාළ රැකියා වැඩපිළිවෙළ ඉතාලි තානාපති කාර්යාලයේ ඍජු සම්බන්ධීකරණයෙන් සිදුවන බැවින් රැකියා ලබාගැනීම සඳහා කිසිදු මුදල් ගෙවීමක් සිදු නොවන බව විදේශ සේවා නියුක්ති කාර්යාංශය අවධාරණය කරයි. අයදුම්පත් නිකුත් කිරීම සහ ඒ පිළිබඳ වැඩිදුර තොරතුරු ඉදිරි කාලයේ දී මාධ්‍ය මගින් නිකුත් කිරීමට කටයුතු කරන බව ද විදේශ සේවා නියුක්ති කාර්යාංශය වැඩිදුරටත් පවසයි.", "URL": "https://sinhala.adaderana.lk/news.php?nid=19605", "Category": null, "Parent URL": null}