{"Source": "Adaderana", "Timestamp": "September 22, 2016 02:09 pm", "Headline": " ලොකු ලුනූ ගොවීන් කනස්සල්ලෙන් ", "News Content": "දේශීය ලොකු ලුනූ අස්වැන්න සඳහා මේ දිනවල සාධාරණ මිලක් නොමැතිකම හා අලෙවි නොවීම හේතුවෙන් ලුනූ ගොවීන් අසරණ තත්ත්වයට පත්ව තිබේ.දඹුල්ල ආර්ථික මධ්‍යස්ථානයේ ලොකු ලුනූ කිලෝවක් රු 40 සිට රු 60 දක්වා මිලයක් පවතින බවත්, එම මිලට හෝ තම අස්වැන්න මිලදී ගැනීමට වෙළෙන්දන් මැලිකමක් දක්වන නිසා ලුනූ තොග දින ගණන් වෙළෙඳපොළේ තබාගෙන සිටීමට සිදුව ඇති බවත් ගොවීන් පෙන්වා දී තිබේ.එමෙන්ම බොහෝ ගොවීන් පෙන්වා දෙන්නේ ලබන 27 දින වනවිට ලුනූ සඳහා සාධාරණ මිලක් හෝ මිලදී ගැනීමේ වැඩ පිළිවෙළක් රජය විසින් ලබා නොදුනහොත් ගොවීන් පාරට බහින බවත්ය.දඹුල්ල ආර්ථික මධ්‍යස්ථාන කළමනාකරු ක්‍රිස්ටි විජේරත්න මහතා ප්‍රකාශ කර සිටියේ දඹුල්ල වෙළෙඳපොළට ලුනු කිලෝ ලක්ෂ 10ක් පමණ ප්‍රමාණයක් ගොවීන් රැගෙන එන බවය.එමෙන්ම මේ හේතුව නිසාවෙන් ගොවීන් ලුනු වගාවෙන් ඉවත්වීමට කටයුතු කරන බවද ප්‍රකාශ කර තිබේ.කොළඹ හා අනෙකුත් ප්‍රදේශවල විශාල වශයෙන් විදේශීය ලුනු අඩු මුදලට අලෙවි කිරීම නිසාවෙන් පිටස්තර වෙළෙන්දන් දේශීය ලුණු මිලදී ගැනීමට නොපැමිණෙන බවද ඔවුන් පෙන්වා දී තිබේ.දඹුල්ල ආර්ථික මධ්‍යස්ථාන වෙළෙඳ සංගමය ඒකමතිකව තීරණය කර ඇත්තේ මාස තුනක් යන තුරු දඹුල්ල වෙළෙඳපොළේ විදේශීය ලුනු අලෙවි නොකරන බව හා ගෙන්වීම නවතා දැමීම බව දඹුල්ල ආර්ථික මධ්‍යස්ථාන වෙළෙඳ සංගමය පවසයි .මේ තත්ත්වය හමුවේ ගොවීන් කියා සිටින්නේ අවම වශයෙන් දේශීය ලුනු කිලෝවකට රු 80/.90ක් මිලක් අවශ්‍ය බවය.", "URL": "https://sinhala.adaderana.lk/news.php?nid=64320", "Category": null, "Parent URL": null}