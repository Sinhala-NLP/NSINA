{"Source": "Adaderana", "Timestamp": "July 17, 2012 08:52 am", "Headline": "පළාත්සභා ඡන්දයට නාම යෝජනාදීම ලහිලහියේ", "News Content": "උතුරුමැද, සබරගමුව සහ නැගෙනහිර පළාත්සභා ඡන්ද විමසීමට අදාළව දේශපාලන පක්ෂ 10ක් මේ වන විට නාමයෝජනා භාර දී තිබේ. ඊයේ (16) දිනය තුළ දේශපාලන පක්ෂ 7ක් සහ එක් ස්වාධීන කණ්ඩායමක් නාමයෝජනා භාර දී ඇති බව මැතිවරණ මහලේකම් කාර්යාලය සඳහන් කළේය. ජනසෙත පෙරමුණ, මඩකලපුව සහ අම්පාර දිස්ත්‍රික්කවලට ඊයේ (16) දින නාමයෝජනා භාර දී තිබේ. ලංකා කම්කරු කොංග්‍රසය, රත්නපුර සහ කෑගල්ල යන දිස්ත්‍රික්කවලට නාමයෝජනා භාර දී ඇති අතර ත්‍රීකුණාමලය දිස්ත්‍රික්කය සඳහා ඉලංකෙයි තමිල් අරසුකච්චි පක්ෂය ඊයේ (16) දිනයේ නාමයෝජනා භාර දී ඇති බව සඳහන්ය. ඊට අමතරව අම්පාර දිස්ත්‍රික්කය සඳහා එක්සත් සමාජවාදී පක්ෂය නාමයෝජනා භාර දී ඇති අතර ලිබරල් පක්ෂය රත්නපුර දිස්ත්‍රික්කය සඳහා නාමයෝජනා භාර දී තිබේ. ඊයේ (16) දිනය තුළ එක් ස්වාධීන කණ්ඩායමක් පොළොන්නරුව දිස්ත්‍රික්කය සඳහා නාමයෝජනා භාර දී ඇති අතර මේ වන විට අදාළ පළාත්සභා තුන සඳහා ස්වාධීන කණ්ඩායම් 38ක් ඇප තැන්පත් කර ඇති බව සඳහන්ය. ඇප තැන්පත් කිරීම හෙට දහවල් 12න් අවසන් වන අතර නාමයෝජනා භාරදීම ලබන 19 වන දින දහවල් 12න් අවසන් වනු ඇත.", "URL": "https://sinhala.adaderana.lk/news.php?nid=25834", "Category": null, "Parent URL": null}