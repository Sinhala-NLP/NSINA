{"Source": "Adaderana", "Timestamp": "September 24, 2011 01:21 pm", "Headline": "ඇමති සුසිල් හෙට ප්‍රංශයට යයි", "News Content": "තෙදිනක් පුරා ප‍්‍රංශයේ පැවැත්වෙන තිරසාර සංවර්ධනය සඳහා වන ජාත්‍යන්තර සංසදයේ ගෝලීය සමුළුවට ශ‍්‍රී ලංකාව නියෝජනය කරමින් එක්සත් ජනතා නිදහස් සන්ධානයේ මහලේකම් හා ඛනිජ තෙල් කර්මාන්ත අමාත්‍ය සුසිල් පේ‍්‍රමජයන්ත මහතා සහභාගීවීමට නියමිතය. මේ මස 26, 27, 28 යන තෙදින පුරා පැවැත්වෙන මෙම ගෝලීය සමුළුව සඳහා අමාත්‍ය සුසිල් පේ‍්‍රමජයන්ත මහතා හෙට(25) ප‍්‍රංශය බලා දිවයිනෙන් පිටත්වන බව එම අමාත්‍යාංශය නිවේදනයක් නිකුත් කරමින් පවසයි. තිරසාර සංවර්ධනය සඳහා වන ජාත්‍යන්තර සංසදයේ ගෝලීය සමුළුව මෙවර 6 වන වරට පැවැත්වෙයි. අනතුරට භාජනය වෙමින් ඇති ලෝකය පාලනය කිරීමට ගතහැකි ක‍්‍රියාමාර්ග මොනවාද යන්න පිළිබඳව සාකච්ඡා කොට පිළිතුරු සැපැයීමට මෙන්ම දීර්ඝ කාලීන බලශක්ති මිල පාලනය කළ හැකිද යන ගැටලුව පිළිබඳව ද මෙහිදී සාකච්ඡා කිරීමට නියමිත බව එම නිවේදනයේ දැක්වෙයි. ලෝකයේ බොහෝ රටවල් නියෝජනය කරමින් ජාත්‍යන්තර විශේෂඥයින්, ජනමත නායකයින්, දේශපාලඥයින්, පර්යේෂකයන්, බුද්ධිමතුන්, ජ්‍යොෂ්ඨ විධායක නිළධාරීන්, රාජ්‍ය නොවන සංවිධාන නායකයින් ආදී විවිධ ක්ෂේත්‍රවලට අයත් පුද්ගලයින් මෙම සමුළුවට සහභාගී වේ. 2012 දී පැවැත්වෙන රියෝ සමුළුවට ඉදිරිපත් කිරීමට තිරසාර සංවර්ධනය සඳහා ජාත්‍යන්තර චින්තන සමූහයක් හා කාර්යය සැලැස්මක් සකස් කිරීමට ද මෙහිදි නියමිත බව ඛනිජ තෙල් කර්මාන්ත අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=18935", "Category": null, "Parent URL": null}