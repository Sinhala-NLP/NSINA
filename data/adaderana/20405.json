{"Source": "Adaderana", "Timestamp": "December 2, 2011 08:24 am", "Headline": "රනිල් පාර්ලිමේන්තු කණ්ඩායම් රැස්වීම අවලංගු කරයි", "News Content": "එක්සත් ජාතික පක්ෂයේ පාර්ලිමේන්තු කණ්ඩායම් රැස්වීම අවලංගු කිරීමට පක්ෂ නායක රනිල් වික්‍රමසිංහ මහතා කටයුතු කර තිබේ. එම පක්ෂයේ පාර්ලිමේන්තු කණ්ඩායම් රැස්වීම රනිල් වික්‍රමසිංහ මහතාගේ ප්‍රධානත්වයෙන් ඊයේ(01) පස්වරුවේ පා‍ර්ලිමේන්තුවේ දී රැස්විය. එම අවස්ථාවට පක්ෂ සාමාජිකත්වය තාවකාලිකව අත්හිටුවා ඇති පාර්ලිමේන්තු මන්ත්‍රී බුද්ධික පතිරණ මහතා පැමිණීමත් සමග උණුසුම් තත්ත්වයක් හටගෙන ඇත. බුද්ධික පතිරණ මහතාට පාර්ලිමේන්තු කණ්ඩායම් ‍රැස්වීමට සහභාගීවීමට අයිතියක් නොමැති බව විපක්ෂ නායක රනිල් වික්‍රමසිංහ මහතා ප්‍රකාශ කිරීමත් සමග මෙම තත්ත්වය හටගෙන ඇති බව සඳහන්ය. මන්ත්‍රීවරුන් රැසක් රනිල් වික්‍රමසිංහ මහතාගේ ප්‍රකාශයට විරෝධය පළ කර ඇති අතර එහිදී රනිල් වික්‍රමසිංහ මහතා විසින් පාර්ලිමේන්තු කණ්ඩායම් රැස්වීම අවලංගු කිරීමට තීරණය කර තිබේ. ඒ අනුව ඉදිරි පාර්ලිමේන්තු කටයුතු පිළිබඳව කිසිදු තීන්දු තීරණ ගැනීමකින් තොරව එක්සත් ජාතික පක්ෂයේ පාර්ලිමේන්තු කණ්ඩායම් රැස්වීම අවසන් වී ඇති බව වාර්තා වේ.", "URL": "https://sinhala.adaderana.lk/news.php?nid=20405", "Category": null, "Parent URL": null}