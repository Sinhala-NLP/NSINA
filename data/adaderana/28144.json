{"Source": "Adaderana", "Timestamp": "October 9, 2012 11:16 am", "Headline": "සුළු පරිමාණ ණය ලබාගන්න තවත් පහසුකම් සපයන්න", "News Content": "මෙරට රාජ්‍ය බැංකු මගින් සුළු පරිමාණ ව්‍යාපාරිකයන්ට ණය ලබාගැනීමට ඇති පහසුකම් තවදුරටත් පුළුල් කරන ලෙස ජනාධිපති මහින්ද රාජපක්ෂ මහතා උපදෙස් ලබාදී තිබේ. 2013 අය වැය වෙනුවෙන් යෝජනා ඉදිරිපත් කිරීම සඳහා රාජ්‍ය බැංකු සභාපතිවරුන් සහ ජ්‍යේෂ්ඨ නිලධාරීන් සමඟ ඊයේ (08) පැවති සාකච්ඡාවක දී ජනාධිපතිවරයා මෙම උපදෙස් ලබාදුන් බව ජනාධිපති මාධ්‍ය අංශය සඳහන් කළේය. මානුෂික මෙහෙයුමෙන් අනතුරුව රජය විසින් ක්‍රියාවට නංවා ඇති සංවර්ධන ක්‍රියාවලිය සඳහා සුළු පරිමාණ ව්‍යාපාරිකයන්ගේ විශාල සහභාගීත්වයක් පවතියි. ඒ අනුව ඔවුන්ට අවශ්‍ය ප්‍රාග්ධන ලබාදීමට රාජ්‍ය බැංකු මැදිහත් විය යුතු බව ජනාධිපති මහින්ද රාජපක්ෂ මහතා එහිදී සඳහන් කළේය. ලෝක ආර්ථික ගැටලුවලට මුහුණදීමේ දී දේශීය පරිභෝජනයන් සදහා අවශ්‍ය නිෂ්පාදන සුළු පරිමාණ ව්‍යාපාර දිරිගැන්වීම තුළින් ලබාගත හැකි බැවින් ඔවුන්ට අවශ්‍ය ණය පහසුකම් ලබාදීම ජාතික අවශ්‍යතාවක් බව ද ජනාධිපතිවරයා මෙහිදී සදහන් කළේය.", "URL": "https://sinhala.adaderana.lk/news.php?nid=28144", "Category": null, "Parent URL": null}