{"Source": "Adaderana", "Timestamp": "July 28, 2011 07:18 am", "Headline": "කෝටි දෙකක් කප්පම් ඉල්ලා මරා දැමුණු ස්වේච්ඡා සේවකයාගේ මළ සිරුර ගොඩගන්න සූදානම්", "News Content": "කප්පම් කල්ලියක් විසින් පැහැරගෙන ගොස් මරා දමන ලදැයි කියන හිටපු ග්‍රාම නිලධාරිවරයෙකු මෙන්ම රාජ්‍ය නොවන සංවිධානයක ප්‍රධානියෙකුගේ මළ සිරුර අද(28) දින ගොඩගැනීමට නියමිත බව කොළඹ අපරාධ කොට්ඨාසය සඳහන් කරයි. මුන්දලම ප්‍රාදේශීය ලේකම් කොට්ඨාසයේ ග්‍රාම නිලධාරියෙකු වශයෙන් සේවය කළ පසුව එයින් විශ්‍රාම යාමෙන් අනතුරුව රාජ්‍ය නොවන ස්වේච්ඡා සංවිධානයක ප්‍රධානියා ලෙස කටයුතු කරමින් සිටි පට්ටනෙයිරාසා නමැති අය කිසියම් පිරිසක් විසින් පැහැරගනු ලැබුවේ ඉකුත් වසරේ පෙබරවාරි මස 11 දාය. මොහු කිසියම් රාජකාරියක් සඳහා මඩකළපුව ප්‍රදේශයට ගොස් සිටියදී කිසියම් පිරිසක් විසින් පැහැරගනු ලැබූ අතර ඔහු මුදාහැරීම සඳහා රුපියල් කෝටි 2 ක කප්පමක් ලැබිය යුතු බවට පැහැරගනු ලැබූ අය විසින් මොහුගේ බිරිඳ ඇතුළු පවුලේ ඥාතීන්ට දුරකථන ඇමතුම් ලබා දී තිබේ. පට්ටනෙයිරාසා නමැති අයගේ පැහැරගැනීම හා අතුරුදහන්වීම පිළිබඳ මුන්දලම පොලීසිය විසින් පරීක්ෂණ කටයුතු සිදුකරනු ලැබූවද ප්‍රබල දේශපාලන අතපෙවීම් නිසා එහි පරීක්ෂණ කටයුතු කොළඹ අපරාධ කොට්ඨාසයට යොමු කරනු ලැබූ බව අද දෙරණ වාර්තාකරු කියා සිටියි. කෙසේ වෙතත් මේ පිළිබඳ විමර්ශන කටයුතු සිදුකළ කොළඹ අපරාධ කොට්ඨාසය,පට්ටනෙයිරාසා නමැති අය පැහැරගත් පසුව කප්පම් මුදල් ඉල්ලා පවුලේ උදවියට දුරකථන ඇමතුම් ලබාදුන් අංකයන් සහ ආවරණ ප්‍රදේශ ඔස්සේ සිය විමර්ශන කටයුතු මෙහෙයවා සැකකරුවන් තිදෙනෙකු අත්අඩංගුවට ගත් අතර එයින් එක් අයෙකු ප්‍රබල දේශපාලනඥයෙකුගේ සමීපතමයෙකු බව හෙළිවී තිබේ. මෙම සැකකරුවන්ගෙන් තවදුරටත් ප්‍රශ්න කිරීමේදී පට්ටනෙයිරාසා නමැති අය මඩකළපුවේදී ඝාතනය කොට වළදමා ඇති ස්ථානය තහවුරු කර ගැනීමට පොලීසියට හැකිවී ඇති අතර ඒ අනුව අධිකරණ නියෝග මත මළ සිරුර ගොඩගැනීමට කටයුතු යොදා ඇත. ඒ අනුව අද දිනයේ මඩකළපුව දිසා විනිසුරුවරයා ඉදිරියේ පට්ටනෙයිරාසා නමැති අය ගේ මළ සිරුර ගොඩගැනීමට නියමිත බවත්,මේවන විට අදාළ ස්ථානයට විශේෂ පොලිස් ආරක්ෂාවක් ලබා දී ඇති බවත් අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=17680", "Category": null, "Parent URL": null}