{"Source": "Adaderana", "Timestamp": "May 10, 2013 11:33 am", "Headline": "සක්විතිට ඇප -ඒත් බන්ධනාගාරයෙන් පිටව යනු බෑ!", "News Content": "තැන්පතුකරුවන් 3000ට අධික පිරිසකගෙන් රුපියල් කෝටි 105ට ආසන්න මුදලක් වංචා කළ බව කියන චන්දන වීරකුමාර හේවත් සක්විති රණසිංහ නැමැත්තාට අද (10) ඇප ලබාදී තිබේ. ගංගොඩවිල මහේස්ත්‍රාත් අධිකරණයේදී ඔහුට එසේ ඇප ලබාදුන් බව අද දෙරණ වාර්තාකරු පැවසීය. ඒ අනුව මහේස්ත‍්‍රාත් අජිත් එම්. මාසිංහ මහතා හමුවට සක්විති රණසිංහ නැමැත්තා ඉදිරිපත් කළ අවස්ථාවේදී රුපියල් ලක්ෂ 05 ක මුදල් ඇපයක් හා රුපියල් ලක්ෂ 50 බැගින් වන ශරීර ඇප 2ක් මත ඔහු නිදහස් කිරීමට විනිසුරුවරයා නියෝග කර තිබේ. එසේම ඔහුට මසකට වරක් අපරාධ පරීක්ෂණ දෙපාර්තමේන්තුව හමුවේ පෙනී සිටිය යුතු බවටද විනිසුරුවරයා විසින් නියෝග කර ඇත. කෙසේ වුවද තවත් චෝදනා කිහිපයක් සම්බන්ධයෙන් විත්තිකරුට සිරදඬුවම් නියම වී ඇති අතර නඩු කිහිපයක් විභාග වෙමින් ද පවතියි. මේ හේතුවෙන් මූල්‍ය වංචා සම්බන්ධයෙන් ඇප හිමිවුවද, සක්විති රණසිංහ නැමැත්තාට බන්ධනාගාරයෙන් පිටව යා නොහැකි බව බන්ධනාගාර අධිකාරී ගාමීණී ජයසිංහ මහතා අද දෙරණට ප්‍රකාශ කළේය.", "URL": "https://sinhala.adaderana.lk/news.php?nid=33969", "Category": null, "Parent URL": null}