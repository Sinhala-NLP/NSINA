{"Source": "Adaderana", "Timestamp": "February 23, 2017 12:26 pm", "Headline": "ජාත්‍යන්තර පාසල් මලල ක්‍රීඩා තරඟාවලියට බෝම්බ බියක්?", "News Content": "ජාත්‍යන්තර පාසල් මලල ක්‍රීඩා තරඟාවලියට බෝම්බ බියක් හේතුවෙන් පාසල් කිහිපයක් එම තරඟාවලියට සහභාගී නොවීමට තීරණය කර ඇති බව වාර්තා වෙයි.මෙම තරඟාවලිය සඳහා සහභාගීවීමට සිටි ජාත්‍යන්තර පාසලක් විසින් දෙමාපියන් වෙත නිකුත් කරන ලද ලිපියක සඳහන් වන්නේ මෙම තරඟාවලියේ ආරක්ෂාව සම්බන්ධයෙන් ගැටළුකාරී තත්ත්වයක් මතුව ඇති බවත්, ඒ සම්බන්ධයෙන් සාකච්ඡා කිරීමට දෙමාපිය රැස්වීමක් කැඳවා ඇති බවත්ය.දියගම මහින්ද රාජපක්ෂ ක්‍රීඩාංගනයේ පෙබරවාරි 25,26, 27 දින පැවැත්වීමට නියමිත මෙම තරඟාවලිය සම්බන්ධයෙන් ලැබුණු නිර්ණාමික ලිපියක් මඟින් පෙන්වා දී ඇත්තේ තරඟාවලියේ ආරක්ෂාව සම්බන්ධයෙන් ගැටළුකාරී තත්ත්වයක් ඇති බවයි.නමුත් මෙම තරඟාවලිය සංවිධානය කරනු ලබන පාසල් සංවිධායක කම්ටුව විසින් නිකුත් කළ ලිපියක දැක්වෙන්නේ තරඟාවලියේ ආරක්ෂාව තහවුරු කර ඇති බවයි.කෙසේවුවත් මෙම තත්ත්වය හමුවේ අප කළ විමසීමකදී එකී පාසල් සඳහන් කර සිටියේ මෙහි ආරක්ෂාව සම්බන්ධයෙන් තෘප්තිමත් නොවන බවත්, ඒ සම්බන්ධයෙන් දරුවන්ගේ දෙමාපියන්ද දැනුවත් කර ඇති බවයි.එමෙන්ම තරඟාවලිය සඳහා සිසුන් සහභාගී නොකරන බවට තවත් පාසල් කිහිපයක් කියා සිටි අතර සංවිධායක පාසල විසින් කියා සිටියේ මෙම චෝදනා ප්‍රතික්ෂේප කරන බවයි. මෙය කිසියම් පිරිසකගේ කඩාකප්පල්කාරී ක්‍රියාවක් බවද ඔවුන් කියා සිටියේය.කෙසේනමුත් මේ සම්බන්ධයෙන් පොලිස් මාධ්‍ය ප්‍රකාශකවරයාගෙන් අප කළ විමසීමකදී ඒ මහතා කියා සිටියේ මෙම තත්ත්වය සම්බන්ධයෙන් කිසිඳු තොරතුරක් මෙතෙක් වාර්තා වී නොමැති බවයි.", "URL": "https://sinhala.adaderana.lk/news.php?nid=69997", "Category": null, "Parent URL": null}