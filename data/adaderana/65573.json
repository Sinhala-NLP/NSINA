{"Source": "Adaderana", "Timestamp": "October 31, 2016 10:22 am", "Headline": "ඔස්ට්‍රේලියානු සංක්‍රමණික ප්‍රතිපත්තිය තවත් දැඩිවෙයි", "News Content": "තම රටට පැමිණෙන අනවසර සංක්‍රමණිකයින් වෙනුවෙන් නීතිය තවත් දැඩි කිරීමට ඔස්ට්‍රේලියානු රජය පියවර ගනිමින් සිටින බව විදෙස් පුවත් උපුටා දක්වයි.ඉන්දුනීසියානු වරායෙන් 2013 වසරේ ඕස්ට්‍රේලියාවට සංක්‍රමණය වූ අනවසර සරණාගත යාත්‍රාවක පිරිසකට එරට පදිංචිවීමට අවසර ලබාදීමෙන් ඉක්බිතිව ඒවන විට පැවති රජය 2013 ජූලි 19වන දින නව ප්‍රතිපත්තියක් හඳුන්වාදෙමින් අනවසර සංක්‍රමණිකයින් තහනම් කිරීමට කටයුතු කරන ලදී.නීති විරෝධී ලෙස තම රටට ඇතුළුවීමට උත්සාහ දරා ඔවුනොවුන්ගේ මව් රටවල් කරා නැවත හරවා යවන ලද මැදපෙරදිග,අප්‍රිකානු හා ආසියානු රටවල කිසිවෙකුටත් යළි කිසිදු හේතුවක් නිසා ඔස්ට්‍රේලියාට පැමිණීමට ඉඩ ලබානොදෙන බව අග්‍රාමාත්‍ය මැල්කම් ටර්න්බුල් පවසා තිබේ.ඒ අනුව මෙලෙස හරවා යවන ලද නීති විරෝධී සංක්‍රමණිකයින්ට නැවත නීත්‍යනුකූල ලෙස වුවද, සංචාරකයින් ලෙස,ව්‍යාපාරිකයින් ලෙස හෝ වෙනත් කිසිදු තත්ත්වයක් යටතේ තම රටට ඇතුළුවීමට ඉඩනොදීමට ඊට අදාළ නීතිමය ප්‍රතිපාදන ඉදිරි සතිය තුළ පාර්ලිමේන්තුවට ඉදිරිපත් කිරීමට කටයුතු කරන බව අග්‍රාමාත්‍යවරයා පෙන්වාදී ඇත.ඒ සම්බන්ධයෙන් ඉතාම පැහැදිලි පණිවිඩයක් ලබාගතයුතු බව හෙතෙම වැඩිදුරටත් පවසා තිබේ.", "URL": "https://sinhala.adaderana.lk/news.php?nid=65573", "Category": null, "Parent URL": null}