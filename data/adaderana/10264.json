{"Source": "Adaderana", "Timestamp": "August 16, 2010 01:15 pm", "Headline": "එල්.ටී.ටී.ඊ. සැකකරුවන් බැලීමට යාමට මව්පියන්ට රතු කුරුසෙන් ගමන් වියදම්", "News Content": "එල්.ටී.ටී.ඊ. සැකකරුවන් වශයෙන් රඳවාගෙන සිටින පුද්ගලයින් දැක බලා ගැනීම සඳහා ඔවුන්ගේ දෙමාපියන් ඇතුළු ඥාතීන්ට ගමන් වියදම් ලබාදීමේ වැඩපිළිවෙලක් ජාත්‍යන්තර රතුකුරුස කමිටුව විසින් ආරම්භ කර තිබේ. රැඳවුම් භාරයේ සිටින අදාළ එල්.ටී.ටී.ඊ. සැකකරුවන්ගේ දෙමාපියන් ඉතා දුෂ්කරතාවයන් හමුවේ ජීවත් වන හෙයින් ඔවුන්ට මෙම සහනය ලබාදීමට ජාත්‍යන්තර රතුකුරුස කමිටුව කටයුතු කර ඇත. මේ වන විට පොළොන්නරුව, වැලිකන්ද, වැලිඔය, රත්මලාන හා කළුතර යන ප්‍රදේශවල එල්.ටී.ටී.ඊ. සැකකරුවන් රඳවා සිටින බව සඳහන්ය. රඳවා සිටින එල්.ටී.ටී.ඊ. සැකකරුවන් දැක බලා ගැනීමට ඔවුන්ගේ ඥාතීන්ට අවස්ථාවක් සැලසීම හා පහසුකම් සැලසීම සිය සංවිධානයේ මූලික ප්‍රතිපත්ති වලින් එකක් බව ජාත්‍යන්තර රතුකුරුස සංවිධානය පවසයි. අදාළ පිරිසට සෘජු ගමන් පහසුකම් සැලසීමට නොහැකි හෙයින් මෙසේ මූල්‍යමය ආධාර ලබාදීමට කටයුතු කරන බව එම සංවිධානය වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=10264", "Category": null, "Parent URL": null}