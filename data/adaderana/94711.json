{"Source": "Adaderana", "Timestamp": "August 20, 2018 12:58 pm", "Headline": "චීනය සහ හම්බන්තොට වරායේ ඇති සම්බන්ධය ගැන පෙන්ටගනය කියයි", "News Content": "අමෙරිකානු ආරක්ෂක දෙපාර්තමේන්තුවේ මූලස්ථානය හෙවත් පෙන්ටගනය අමෙරිකානු කොංග්‍රස් මණ්ඩලය වෙත ඉදිරිපත් කළ වාර්තාවක් මගින් හම්බන්තොට වරාය පිළිබඳ අවදානය යොමු කර තිබේ. චීනය ලෝකය වෙත සිය බලපෑම පතුරුවන ආකාරය පිළිබඳව එම වාර්තාවෙන් කරුණු දක්වා ඇති බව විදෙස් මාධ්‍ය වාර්තා කරයි. පෙන්ටගනය ඉදිරිපත් කළ වාර්තාවේ චීනය කලාපීය බලවතා වීම සඳහා දියත් කර ඇති සැලසුම් පිළිබඳව දීර්ඝ වශයෙන් කරුණු දක්වා ඇත. ඉන් පෙන්වා දී ඇත්තේ පසුගිය වසරේදී චීනය ජිබුටි හි නිල වශයෙන් සිය පළමු විදෙස් හමුදා කඳවුර ඉදි කල අතර ඉන් මාස කිහිපයකට පසුව ශ්‍රී ලංකාවේ හම්බන්තොට වරායද ආන්දෝලනාත්මක ලෙස අත්පත් කර ගැනීමට කටයුතු කර ඇති බවයි. චීනය මේ වන විට පාකිස්තානය වැනි රටවල්ද තමා වෙත නැඹුරු කරගනිමින් සිටින බවත් , ඔවුන් විදෙස් රටවල් වෙතද සිය යුධ ශක්තිය පතුරමින් සිටින බවත් එම වාර්තාවේ සඳහන් වේ. එසේම චීනය පළමු වරට මුහුදු, ගුවන්, ගොඩබිම් යන ත්‍රිත්වයෙන්ම න්‍යෂ්ටික ප්‍රහාර එල්ල කිරීමේ හැකියාව වර්ධනය කරගනිමින් සිටින බවද එම වාර්තාවේ සඳහන්ව තිබේ. කෙසේ නමුත් පෙන්ටගනය ඉදිරිපත් කල වාර්තාවට ප්‍රතිචාර දක්වමින් චීන ආරක්ෂක අමාත්‍යාංශයේ ප්‍රකාශකයෙකු සඳහන් කර ඇත්තේ එය සීතල යුධ මානසිකත්වයකින් ඉදිරිපත් කරන ලද්දක් බවයි.", "URL": "https://sinhala.adaderana.lk/news.php?nid=94711", "Category": null, "Parent URL": null}