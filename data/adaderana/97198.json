{"Source": "Adaderana", "Timestamp": "October 4, 2018 10:39 pm", "Headline": "ක්‍රිකට් විධායක නිලධාරියෙක් FCID වෙත ප්‍රකාශයක් දෙයි", "News Content": "ශ්‍රී ලංකා ක්‍රිකට් ප්‍රධාන විධායක නිලධාරී ඈෂ්ලි ද සිල්වා මහතා අද පොලිස් මූල්‍ය අපරාධ විමර්ශන කොට්ඨාසයට පැමිණි අතර ඔහු පැය හතකට අධික කාලයක් ප්‍රකාශ ලබාදෙනු ලැබුවේය. ඒ මහතා අද(04) එහි පැමිණියේ ශ්‍රී ලංකා ක්‍රිකට් ආයතනයේ මූල්‍ය අක්‍රමිකතාවයක් සම්බන්ධයෙන් ඔහු සිදුකර තිබූ පැමිණිල්ලකට අදාළව ප්‍රකාශයක් ලබාදීම සඳහායි. මෙරට ක්‍රිකට් ක්‍රීඩාවට අදාළව සිදුවී ඇතැයි චෝදනා එල්ලවී ඇති බරපතළ දූෂණ සම්බන්ධයෙන් අ.සී.සී දූෂණ මර්ධන ඒකකයේ නිලධාරීන් විසින් සිදුකරන පරීක්ෂණ පිළිබඳව පැයක පමණ කාලයක් ජනාධිපතිවරයාට අගමැතිවරයාට සහ ක්‍රිඩා අමාත්‍යවරයාට සැකවින් කරුණු ලබාදී ඇති බවට ඊයේ තොරතුරු වාර්තා වුණි. ශ්‍රී ලංකා ක්‍රිකට් ක්‍රීඩාව සම්බන්ධයෙන් විවිධ දූෂණ ක්‍රියා සිදුවන බවට පැතිර ගිය වාර්තා සමඟ මීට වසරකට පෙර මෙම පරීක්ෂණ කටයුතු ආරම්භ කළ බවයි අයි.සී.සී දූෂණ මර්ධන ඒකකයේ සාමාන්‍යාධිකාරී ඇලෙක්ස් මාර්ෂල් මහතා ජාත්‍යන්තර මාධ්‍ය වෙත පවසා තිබුණි. මෙම පරීක්ෂණවලට අදාළව ශ්‍රී ලංකා ක්‍රිකට් ආයතනයේ හිටපු බලධාරීන් මෙන්ම ක්‍රීඩකයින් කිහිපදෙනෙකුගේද නම් සම්බන්ධ වී ඇති බවට තොරතුරු වාර්තා වෙයි. එමෙන්ම අ.සී.සී දූෂණ මර්ධන ඒකකය විසින් හිටපු ශ්‍රී ලංකා වේගපන්දු යවන ක්‍රීඩක නුවන් සොයිසාගෙන් ප්‍රශ්න කිරීම් සිදුකර විමර්ශන සඳහා ඔහුගේ ජංගම දුරකථනය අ.සී.සී දූෂණ මර්ධන ඒකකය බාරයට ගත් බවටද තොරතුරු වාර්තා වුණි. මේ අතර ශ්‍රී ලංකා - එංගලන්ත තරගවලියේ රූපවාහිනී විකාශන අයිතිය ලබාදීමේදී ශ්‍රී ලංකා ක්‍රිකට් ආයතනයට හිමිවිය යුතු ඇමෙරිකානු ඩොලර් මිලියන 5.5 ක මුදලක් ශ්‍රී ලංකා ක්‍රිකට් ආයතනයේ නිලධාරියෙකු විසින් පෞද්ගලික ගිණුමකට බැරකරගැනීමට උත්සහ කිරීම සම්බන්ධයෙන් ශ්‍රී ලංකා ක්‍රිකට් ප්‍රධාන විධායක නිළධාරී ඈශ්ලි ද සිල්වා මහතා මූල්‍ය අපරාධ විමර්ශන කොට්ඨාසයට සිදුකළ පැමිණිල්ලකට අදාළව ප්‍රකාශයක් ලබාදීම සඳහා ඒ මහතා අද එම කොට්ඨාසයට පැමිණියේය.", "URL": "https://sinhala.adaderana.lk/news.php?nid=97198", "Category": null, "Parent URL": null}