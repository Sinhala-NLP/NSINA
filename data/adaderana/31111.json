{"Source": "Adaderana", "Timestamp": "January 27, 2013 10:17 am", "Headline": "කල්පිටියේ අනවසරයෙන් රඟපෑ 16ක් අත්අඩංගුවට", "News Content": "නිසි අවසරයකින් තොරව චිත්‍රපටයක් රූගත කිරීමේ නිරතව සිටි සිටි විදේශිකයෙකු, ඇතුළු 16 දෙනෙකු කල්පිටිය පොලීසිය විසින් අත්අඩංගුවට ගෙන තිබේ. කල්පිටිය, පල්ලිවාසල්තුරේ කළපුව සහ ඒ ආසන්නයේ කිසියම් පිරිසක් විසින් චිත්‍රපටයක් රූගත කරන බවට ලද තොරතුරක් මත කල්පිටිය පොලීසියේ නිලධාරීන් එම ස්ථානය පරීක්ෂා කර ඇතැයි අප වාර්තාකරු පවසයි. එහිදී චිත්‍රපටයේ අධ්‍යක්ෂිකාව සහ නිෂ්පාදිකාව ලෙස කටයුතු කළ බව කියන පිටකෝට්ටේ ප්‍රදේශයේ පදිංචි කාන්තාවක්ද, ඇමරිකානු ජාතිකයෙකු ඇතුළු මෙරට 16 දෙනෙකුගෙන් යුත් පිරිසක් එම ස්ථානයේ සිට තිබේ. ඔවුන් අතර කල්පිටිය පල්ලිවාසල්තුරේ ප්‍රදේශයේ පදිංචි ද්‍රවිඩ කාන්කාවන් 11 දෙනෙක්ද සිට ඇතැයි පොලීසිය පැවසු බව අප වාර්තාකරු කියයි. බිම් බෝම්බ වළ දමා ඇති ප්‍රදේශයක ප්‍රවේශමෙන් ජලය ගෙන යන ආකාරය රඟපාන ලෙස තමන්ට චිත්‍රපටයේ අධ්‍යක්ෂකවරිය පැවසු බව එම ස්ථානයේ සිටි කල්පිටිය පල්ලිවාසල්තුරේ පදිංචි 20 හැවිරිදි තරුණියක් පවසා ඇතැයි හෙතෙම පවසයි. කිසියම් ප්‍රදේශයක චිත්‍රපටයක් රූ ගත කරන්නේ නම් ඒ සදහා නිසි අවසරයක් ලබා ගත යුතු නමුත් එවන් අවසරයක් මෙම කණ්ඩායම විසින් රැගෙන නොතිබු බව අනාවරණය වු බවද අප වාර්තාකරු කියයි. ඒ අනුව වීඩියෝ චිත්‍රපටය රූපගත කිරීම සදහා යොදා ගත් වීඩියෝ කැමරාවක්, කැමරා උපකරණ සහ පරිගණක යන්ත්‍රයක්ද පොලිස් බාරයට ගෙන ඇත. ඊයේ පස්වරුවේ අත්අඩංගුවට ගත් සියලු දෙනාගෙන් ප්‍රකාශ සටහන් කර ගැනීමෙන් පසුව මුදා හැර තිබේ.", "URL": "https://sinhala.adaderana.lk/news.php?nid=31111", "Category": null, "Parent URL": null}