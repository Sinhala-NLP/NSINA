{"Source": "Adaderana", "Timestamp": "April 29, 2016 08:40 am", "Headline": "ජගත් සංවිධානයේ දෙන්නෙක් අද දිවයිනට", "News Content": "වධහිංසා පැමිණවීම සහ අධිකරණයේ ස්වාධිනත්වය පිළිබඳ එක්සත් ජාතින්ගේ විශේෂ නියෝජිතයින් දෙදෙනෙකු රජයේ ආරාධනය මත අද දිවයිනට පැමිණෙයි.අධිකරණ ස්වාධිනත්වය සම්බන්ධ එක්සත් ජාතින්ගේ විශේෂ නියෝජිත මොනිකා පින්ටෝ මහත්මිය සහ වධ හිංසා පැමිණවීම සම්බන්ධ විශේෂ නියෝජිත හුවාන් ඊ මෙන්ඩස් මහතා එම නියෝජිතයින්ය.ලබන මස 07 වන දින දක්වා මෙරට රැඳී සිටින එම නියෝජිතයින් අධිකරණ ස්වාධිනත්වය සහ වධ හිංසා පැමිණවීම සම්බන්ධ මෙරටට තත්ත්වය පිළිබඳ සොයා බැලීමට නියමිතයි.ඔවුන් සංචාරය අතරතුරදී අමාත්‍යවරුන්, නීතිපතිවරයා, රජයේ නිලධාරින්, නීතිඥයින්, සිවිල් සමාජ ක්‍රියාකාරින්, ජාතික මානව හිමිකම් කොමිසමේ නිලධාරින් සහ පීඩාවට පත් වූ පවුල්වල සාමාජිකයින් සමග සාකච්ඡා කරන බව විදේශ කටයුතු අමාත්‍යංශය සඳහන් කළේය.එම නියෝජිතයින් දෙදෙනා කොළඹට අමතරව උතුර, උතුරමැද, නැගෙනහිර, මධ්‍යම සහ දකුණු පළාත්වල සංචාරය කරන අතර රැඳවූවන් සිටින ස්ථාන පරික්ෂා කිරීමට ද නියමිත බව වාර්තා වෙයි.මොනිකා පින්ටෝ මහත්මිය සහ හුවාන් ඊ මෙන්ඩස් මහතා සිය සංචාරයේ නිරික්ෂණ ඇතුළත් වාර්තා දෙකක් ලබන වසරේ මාර්තු සහ ජුනි මාසවල පැවැත්වීමට නියමිත එක්සත් ජාතින්ගේ මානව හිමිකම් මණ්ඩල සැසිවාර වලට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=59615", "Category": null, "Parent URL": null}