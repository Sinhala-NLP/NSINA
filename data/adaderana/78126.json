{"Source": "Adaderana", "Timestamp": "September 28, 2017 08:19 pm", "Headline": "රු.බි.600 ක ආයෝජන බලාපොරොත්තු වෙනවා", "News Content": "ඉදිරි වසර 2-3 ක කාලය තුළ දී ඩොලර් බිලියන 3 ක් හෝ 4 ක්, එනම් රුපියල් බිලියන 600 ක පමණ විදේශ ආයෝජන ලබා ගැනීමට බලාපොරොත්තු වන බව අග‍්‍රාමාත්‍ය රනිල් වික‍්‍රමසිංහ මහතා පවසයි. මධ්‍ය ආදායම්ලාභී වෘත්තිකයන් වෙනුවෙන් ක්‍රියාත්මක, මධ්‍ය ආදායම් නිවාස ව්‍යාපෘතියේ තෙවන අදියරේ ඉදිකිරීම් කටයුතු ආරම්භ කිරීම නිමිත්තෙන් අද(28) කොට්ටාව, කුලසෙවනවත්ත ප්‍රදේශයේ පැවැති උත්සවයට සහභාගි වෙමින් අගමැතිවරයා මෙම අදහස් පළ කළේය. පැවති බොහෝ ස්වභාවික ව්‍යවසනයන් හමුවේ, දැනට සියයට 3.9 ක ආර්ථික වර්ධන වේගයක් ලබාගැනීමට හැකි වී තිබෙන අතර වසර අවසානය වන විට එය ඊටත් වඩා වැඩි වනු ඇතැයි තමා බලාපොරොත්තු වන බව ද අගමැතිවරයා මෙහිදී කියා සිටියේය. අනාගතය පිළිබද සිතිය යුතු අතර, අනාගතයේ දී විශාල සංවර්ධනයක් ඇති කර ගැනීමට ද සිතිය යුතු බව පැවසු අගමැතිවරයා, ආර්ථිකය ශක්තිමත් කිරීම සඳහා වැඩි වැඩියෙන් ඍජු විදේශ ආයෝජන ලබා ගැනීමට ක්‍රියා කරන බව ද පැවසීය. එමෙන්ම දේශීය වශයෙන් මහා පරිමාණ ව්‍යාපාරිකයන්, මධ්‍යම පරිමාණ ව්‍යාපාරිකයන් සහ කුඩා ව්‍යාපාරිකයන් දිරිගැන්වීම සඳහා වෙනම වැඩසටහනක් ඇති කරන බවත් ඒ අනුව විදේශ ආයෝජන සහ දේශීය ආයෝජන ලබාගෙන හොඳ අනාගතයක් ඇති කිරීමට කටයුතු කරන බවත්, එහිදී රටේ ආර්ථිකය තවත් ශක්තිමත් වීමට නියමිත බව ද අග‍්‍රාමාත්‍යවරයා මෙහිදී වැඩිදුරටත් පැවසීය. එහිදී තව දුරටත් අදහස් දැක්වු අගමැතිවරයා මෙසේ ද කියා සිටියේය. \"එසේ නම් අද අප කැප වී සිටින්නේ ඔබට ශක්තිමත් ආර්ථිකයක් ලබාදීමටයි. අප මේ වසරේ මුහුණ දුන් ප්‍රශ්න හා බාධක දෙස බැලු විට අපේ ආර්ථිකය කඩා වැටෙනු ඇතැයි බොහෝ අය සිතුවා. නමුත් කෙසේ හෝ ආර්ථිකය කඩා වැටීමට නොදී ආර්ථිකයේ ස්ථාවරභාවය ආරක්‍ෂා කර ගැනීමට අපට හැකි වුණා. ඉදිරි වසර දෙකේ දී තවත් ණය ගෙවීමට තිබුණත්, එම ණය ගෙවමින් පුද්ගලික ආයෝජන මගින් මේ රටේ ආර්ථික වර්ධන වේගය තව තවත් වැඩි කර, රැකියා සහ ආදායම් වැඩි කර ගැනීමට අප ක්‍රියා කරන බව අවධාරණය කරනවා.\"", "URL": "https://sinhala.adaderana.lk/news.php?nid=78126", "Category": null, "Parent URL": null}