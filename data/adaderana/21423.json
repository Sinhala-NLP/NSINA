{"Source": "Adaderana", "Timestamp": "January 16, 2012 03:59 pm", "Headline": "  ක්‍රිකට් තේරීම්කාරක කමිටුව විසුරුවා හැරිය යුතුයි ", "News Content": "ශ්‍රී ලංකා ක්‍රිකට් තේරීම්කාරක කමිටුව විසුරුවා හැරිය යුතු බව හිටපු ක්‍රිකට් නායක,ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අර්ජුන රණතුංග මහතා පවසයි. එක්සත් අරාබි එමිර් රාජ්‍යයේ හා දකුණු අප්‍රිකානු සංචාරයේදී දක්ෂතා නොදැක්වීම සම්බන්ධයෙන් මෙම තේරීම්කාරක සභාවද වගකිව යුතු බව හෙතෙම කියා සිටියි. රජය ක්‍රිකට් ක්‍රීඩාවට නොමනා ලෙස ඇඟිලිගැසීම් සිදුකරනු ලබන බවත්,ජ්‍යෙෂ්ඨ ක්‍රීඩකයින් ක්‍රීඩාවට අවධානය යොමුකිරීම වෙනුවට දේශපාලනික අවශ්‍යතාවන් වෙනුවෙන් පෙනී සිටින තත්ත්වට පත්කරනු ලැබ ඇති බවත් රණතුංග මහතා චෝදනා කරයි. මෙවර ජාතික කණ්ඩායම තෝරාපත් කිරිමේදී ක්‍රීඩකයින්ගේ දක්ෂතාවයන් නොව දේශපාලනය මූලිකත්වය ගෙන ඇති බවට තමන් සැකකරන බව චීනයේ ශින්හුවා මාධ්‍යයට අදහස් දක්වමින් රණතුංග මහතා පෙන්වාදෙයි. දකුණු අප්‍රිකානු ටෙස්ට් තරගාවලියට නම් කරනු ලැබූ කණ්ඩායමට තිලාන් සමරවීර ඇතුළත් නොකිරීම ක්‍රිකට් කමිටුව ගනු ලැබූ වැරදි තීන්දුවක් බවත්,පසුව එක් ක්‍රීඩකයකු තුවාල ලැබීම හේතුවෙන් සමරවීර යළි කණ්ඩායමට ඇතුළු කිරීමට කටයුතු කරනු ලැබු බවත්,ඔහු එම තරගාවලියේ ශතක දෙකක් වාර්තා කළ බවත් අර්ජුන රණතුංග මහතා සිහිපත් කළේය. තමාගේ නායකත්වයෙන් 1996 දී ලෝක කුසලානය ශ්‍රී ලංකාවට රැගෙන ආ බවත්,එකල ක්‍රිකට් ක්‍රීඩකයින්ට දේශපාලන හෝ වෙනයම් බලපෑම්වලට මුහුණදීමට සිදුනොවුණු බව හෙතෙම අවධාරණය කළේය. ශ්‍රී ලංකා ක්‍රිකට් ක්‍රීඩාවට දේශපාලනීකරණය කිරීම වෙනුවෙන් වගකිව යුත්තේ හිටපු ක්‍රීඩා අමාත්‍යවරයකු වූ ගාමිණී ලොකුගේ මහතා බවට චෝදනා කරන රණතුංග මහතා පසුව ක්‍රීඩා අමාත්‍ය ධූරයට පත්වූ සී.බී රත්නායක මහතා මෙම තත්ත්වය වෙනස් කිරීමට උත්සාහ දැරීම නිසාම කෙටි කලක් තුළ ඔහු අමාත්‍යධූරයෙන් ඉවත්කොට මහින්දානන්ද අමාත්‍යවරයා පත් කරගත් බව වැඩිදුරටත් පෙන්වා දී තිබේ.", "URL": "https://sinhala.adaderana.lk/news.php?nid=21423", "Category": null, "Parent URL": null}