{"Source": "Adaderana", "Timestamp": "September 28, 2012 02:02 pm", "Headline": "අධිකරණ සේවා කොමිසමට තර්ජන නිසා නීතීඥයින් විරෝධතාවේ", "News Content": "අධිකරණ සේවා කොමිසමට තර්ජන එල්ල වන බව පවසමින් මහේස්ත්‍රාත් අධිකරණ නීතීඥ සංගමය අද (28) විරෝධතාවක නිරතවිය. කොළඹ මහේස්ත‍්‍රාත් අධිකරණය ඉදිරිපිට මෙම විරෝධතාව පැවති බව අද දෙරණ අධිකරණ වාර්තාකරු සඳහන් කළේය. අධිකරණ සේවා කොමිසමට බලපෑම් එල්ල කිරීම මගින් නීතියේ ආධිපත්‍ය අහිමි වන බව විරෝධතාකරුවෝ එහිදී කියා සිටියහ. නීතියේ ආධිපත්‍ය නොමැතිව රටේ ප‍්‍රජාතන්ත‍්‍රවාදය ක‍්‍රියාත්මක නොවන බවත් මේ හේතුවෙන් රට තුළ අර්බුදකාරී වාතාවරණයක් ඇති විය හැකි බවත් විරෝධතාවට සහභාගී වී සිටි නීතීඥවරුන් පවසයි. මෙම තත්ත්වය වහාම නතර කළ යුතු බවට බලකරමින් මෙම විරෝධතාව සිදුකරන බව මහේස්ත්‍රාත් අධිකරණ නීතීඥ සංගමය කියා සිටියේය.", "URL": "https://sinhala.adaderana.lk/news.php?nid=27828", "Category": null, "Parent URL": null}