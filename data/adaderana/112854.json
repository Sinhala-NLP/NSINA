{"Source": "Adaderana", "Timestamp": "June 27, 2019 08:59 am", "Headline": "බෝයිං 737 මැක්ස් යානාවල තවත් දෝෂයක්", "News Content": "‍ෙඅමෙරිකානු ෆෙඩරල් ගුවන් පරිපාලන අධිකාරිය විසින් බෝයිං 737 මැක්ස් වර්ගයේ ගුවන් යානාවල තවත් දෝෂයක් හඳුනාගෙන තිබේ. කෙසේ නමුත් ඒ සම්බන්ධයෙන් වැඩිදුර තොරතුරු කිසිවක් එම අධිකාරිය අනාවරණ කර නොමැති බව වාර්තා වෙයි. පුද්ගලයන් රැසකට මරු කැඳවමින් බෝයිං 737 මැක්ස් අට වර්ගයේ ගුවන් යානා දෙකක් කඩා වැටීමත් සමග එම වර්ගයේ සියළු යානා භාවිතයෙන් ඉවත් කිරීමට රටවල් රැසක් පියවර ගත්තේය. මේ පසුබිම තුළ මැක්ස් අට වර්ගයේ යානා භාවිතය අත්හිටුවීමට පියවර ගත් බෝයිං සමාගම ඒ සම්බන්ධයෙන් වැඩිදුර විමර්ශණයක්ද ආරම්භ කළේය. එහිදී සොයාගැනුණේ අදාළ යානයේ මෘදුකාංග දෝෂයක් පවතින බවයි. ඒ අනුව ගුවන් අනතුරු දෙක සම්බන්ධයෙන් වරද පිළිගත් බෝයිං සමාගම මැක්ස් අට වර්ගයේ යානාවල මෘදුකාංගය යාවත්කාලීන කිරීමට පියවර ගත්තේය. යාවත්කාලීන කරන ලද මෘදුකාංගයට අමෙරිකානු ෆෙඩරල් ගුවන් පරිපාලන අධිකාරිය විසින් පසුගිය මාසයේදී අනුමැතිය ලබාදී ඇති බවයි විදෙස් වාර්තා සඳහන් කළේය. එහි පරීක්ෂණ පියාසැරිය ජූලි මස මුල් භාගයේදී සිදු කිරීමටත් නියමිතව තිබී ඇති බව සඳහන්ය. එහෙත් ඊට පෙර එම ගුවන් යානයේ තවත් දෝෂයක් පවතින බව අමෙරිකානු ෆෙඩරල් ගුවන් පරිපාලන අධිකාරිය විසින් පරීක්ෂණයකදී සොයාගෙන තිබේ. මේ හේතුවෙන් බෝයිං 737 මැක්ස් වර්ගයේ ගුවන් යානා යළි ගුවන්ගත කිරීම තවදුරටත් ප්‍රමාද වනු ඇති බව විදෙස් වාර්තා පෙන්වා දෙයි.", "URL": "https://sinhala.adaderana.lk/news.php?nid=112854", "Category": null, "Parent URL": null}