{"Source": "Adaderana", "Timestamp": "December 24, 2017 01:56 pm", "Headline": "තෙවන විස්සයි විස්ස තරඟය අද ", "News Content": "ශ්‍රී ලංකා කණ්ඩායමේ ඉන්දීය තරග සංචාරය අවසන් කරමින් තෙවන 20/20 තරගය අද පැවැත්වෙයි. මුම්බායිහි වන්කඩේ ක්‍රීඩාංගණයේ දී රාත්‍රී 7.00ට තරගය ආරම්භ කිරීමට නියමිතය. අද තරගය සඳහා ශ්‍රී ලංකා කණ්ඩායමට ඇන්ජලෝ මැතිව්ස් එක් නොවන අතර දසුන් ශානක හෝ විශ්ව ප්‍රනාන්දු එක් කිරීමට නියමිත බව වාර්තා වෙයි. ඉන්දීය කණ්ඩායමේ ද වෙනස්කම් කිහිපයක් සිදුවීමට නියමිත අතර කුල්දීප් යාදව් වෙනුවනට ලාබාල ක්‍රීඩක වොෂිංටන් සුන්දර් අද දිනයේ 20/20 වරම් හිමිකර ගනු ඇති බව සඳහන්ය. දෙරට අතර පැවති ටෙස්ට්, එක්දින සහ 20/20 යන තරගාවලි තුනම මේ වන විටත් ඉන්දීය කණ්ඩායම ජයග්‍රහණය කර තිබේ. ශ්‍රී ලංකා කණ්ඩායම පසුගිය වසර 02ක කාලය තුළ 20/20 තරග 30කට සහභාගී වී ඉන් තරග 22ක්ම පරාජයට පත්ව ඇති අතර ඉන්දීය කණ්ඩායම සහභාගී වූ තරග 33න් 23ක්ම ජයග්‍රහණය කර තිබීම විශේෂත්වයකි.", "URL": "https://sinhala.adaderana.lk/news.php?nid=82021", "Category": null, "Parent URL": null}