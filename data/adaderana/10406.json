{"Source": "Adaderana", "Timestamp": "August 24, 2010 08:09 am", "Headline": "දිය නෑමට ගිය එකම පවුලේ තිදෙනෙක් අතුරුදන්", "News Content": "මහවැලි ගගේ දිය නෑමට ගිය එකම පවුලේ පුද්ගලයින් තිදෙනෙකු දියේ ගසා ගෙන ගොස් අතුරුදන්ව තිබේ. පේරාදෙණිය, ගොහාගොඩ සංගිලි පාලම අසල දී මොවුන් දියේ ගසා ගෙන ගොස් ඇති බව පේරාදෙණිය පොලිසිය පවසයි. එකම පවුලේ මව, දියණිය සහ පුතා මෙසේ දියේ ගසා ගෙන ගොස් ඇති බව වාර්තා වේ. කොටහේන ප්‍රදේශයේ පදිංචිකරුවන් පිරිසක් වන මොවුන් දියණිය පදිංචිව සිටින ගන්නෝරුව ප්‍රදේශයට පැමිණ ඇති අතර ඊයේ පස්වරුවේ මෙසේ දිය නෑමට ගොස් තිබේ. එකවරම දියණිය ගගේ ගසා ගෙන ගොස් ඇති අතර ඇය බේරා ගැනීමට මව දියට පැන ඇති බවත් පසුව අවුරුදු 10 ක් වයසැති පුතා ඔවුන් බේරා ගැනීමට දියට පැන ඇති බවත් පොලිසිය පවසයි. දියේ ගසා ගෙන ගිය තිදෙනා සෙවීමේ කටයුතු මේ වන විටත් සිදු කරන බව පේරාදෙණිය පොලිසිය සඳහන් කළේය.", "URL": "https://sinhala.adaderana.lk/news.php?nid=10406", "Category": null, "Parent URL": null}