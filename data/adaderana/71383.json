{"Source": "Adaderana", "Timestamp": "March 26, 2017 04:43 pm", "Headline": "අද මම අභියෝගය ජයගත්තා", "News Content": "ලංකා සතොස ජාල ගත කිරීමේ කටයුතු මේ වන විට ආරම්භ කර ඇති බව කර්මාන්ත හා වානිජ කටයුතු අමාත්‍යංශය පවසයි. ලොව සුපිරි වෙළෙඳසැල්වල ඇති සියලු නවීන අංගෝපාංග සහිතව ලංකා සතොස ශාඛා ප්‍රමිතියකින් යුතුව කාර්යක්ෂමව පවත්වාගෙන යාමට අවශ්‍ය පියවර ගෙන ඇති බව කර්මාන්ත හා වාණිජ කටයුතු අමාත්‍ය රිෂාද් බදියුදීන් මහතා පවසයි. වත්මන් රජය පිහිටුවන අවස්ථාවේ ලංකා සතොස පාඩු ලබන ආයතනයක් බවට පත්ව තිබු බව පෙන්වා දෙන අමාත්‍යවරයා කල් ඉකුත් වු බඩු ගබඩාවල ගොඩගසා තිබීම හේතුවෙන් බිලියන ගණනක පාඩුවක් සිදුවු බව වැඩිදුරටත් කියා සිටියේය. ලංකා සතොස වෙළෙඳසැල් සියල්ල ජාලගත නොකිරීම හේතුවෙන් එහි කාර්යක්ෂමතාව අවම වී තිබු බව ද කර්මාන්ත හා වාණිජ කටයුතු අමාත්‍යවරයා පෙන්වා දෙයි. සතොස ලාභ ලබන ආයතනයක් බවට පත්කිරීම විශාල අභියෝගයක් වු බව සඳහන් කරන රිෂාද් බදියුදීන් මහතා අද වන විට තමන් එම අභියෝගය ජයගෙන ඇති බව පවසයි.", "URL": "https://sinhala.adaderana.lk/news.php?nid=71383", "Category": null, "Parent URL": null}