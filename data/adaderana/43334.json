{"Source": "Adaderana", "Timestamp": "May 20, 2014 05:19 pm", "Headline": "පකිස්ථානය සැමවිටම ලංකාවට සහයදෙනවා", "News Content": "පකිස්ථානය සැමවිටම ශ්‍රී ලංකාවට සහය පළ කරන බව පාකිස්ථාන ජනාධිපති මම්නූන් හුසේන් මහතා පවසයි. අන්තර් ක්‍රියාකාරීත්වය හා විශ්වාසය ගොඩනැගීමේ ක්‍රියාමාර්ග පිළිබද 04 වන සමුළුවට සහභාගි වීම සඳහා චීනයේ ෂැන්හයි නුවරට ගොස් සිටින ජනාධිපති මහින්ද රාජපක්ෂ මහතා සහ පකිස්ථානු ජනාධිපතිවරයා අතර ද්විපාර්ශවික සාකච්ජා අද පෙරවරුවේ පැවැත්විණ. එහිදී පකිස්ථානු ජනාධිතිවරයා මෙම අදහස් පළ කර ඇති බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කළේය. පකිස්ථානය සෑම විටම අන්තර්ජාතික වේදිකා වල දී ශ්‍රී ලංකාවට සහය දක්වන බවත් ශ්‍රී ලංකාවට එරෙහිව එල්ල වන චෝදනා කිසිසේත් තර්කානුකූල නොවන බවත් ‍හෙතෙම පැවසුවේය. එක්සත් ජාතීන්ගේ මානව හිමිකම් කවුන්සිලය ඇතුළු යුද සමයේදී හා ඉන් පසුව ශ්‍රී ලංකාවට සහය දැක්වීම සම්බන්ධයෙන් ජනාධිපති මහින්ද රාජපක්ෂ මහතාද පාකිස්ථාන ජනාධිපතිවරයා වෙත ප්‍රශංසාව පළ කර ඇති බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කළේය. මීට අමතරව දෙරට අතර ක්‍රිකට් සංචාර නැවත ආරම්භ කිරීම සහ දෙරට අතර වෙළඳ සබඳතා වර්ධනය කර ගැනීම කෙරෙහි ද රාජ්‍ය නායකයික් දෙදෙනා අතර සාකච්ජා පවත්වා තිබේ.", "URL": "https://sinhala.adaderana.lk/news.php?nid=43334", "Category": null, "Parent URL": null}