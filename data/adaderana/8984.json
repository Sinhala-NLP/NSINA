{"Source": "Adaderana", "Timestamp": "June 13, 2010 07:35 pm", "Headline": "බැසිල් කසල ගොඩවල් ගණන් කරයි", "News Content": "ජා ඇළ සිට කොළඹ නගරය දක්වා මීගමුව -කොළඹ මහා මාර්ගය අවට කැළි කසල ගොඩ ගසා ඇති ස්ථාන ජායාරූපයට නැගීම සඳහා මෑතකදී ප්‍රාදේශීය සභා නිලධාරීන් කිහිපදෙනෙකු යැවූ බව ගම්පහ දිස්ත්‍රික් පාර්ලිමේන්තු මන්ත්‍රී, අමාත්‍ය බැසිල් රාජපක්ෂ මහතා පවසයි. එම නිලධාරීන් විසින් එසේ කැළි කසල ගොඩ ගසන ලද ප්‍රධාන ස්ථාන 167 ක් ජායාරූපයට නගා ඇති බව අමාත්‍යවරයා සඳහන් කරයි. මෙම කැළි කසල පිළිබඳ ගැටලු විසඳීම සදහා නිර්මාණාත්මක අදහස් ප්‍රයෝජනයට ගත හැකි බව ද ආර්ථික සංවර්ධන අමාත්‍ය බැසිල් රාජපක්ෂ මහතා අවධාරණය කරයි. ඔහු මෙම අදහස් දැක්වූයේ හිටපු අමාත්‍ය ජෙයරාජ් ප්‍රනාන්දුපුල්ලේ මහතාගේ නිවසෙහි අද පස්වරුවෙහි පැවති ශ්‍රී ලංකා නිදහස් පක්ෂ බල මණ්ඩල රැස්වීම අමතමිනි. හ්‍රී ලංකාව ආසියාවේ ආශ්චර්යය බවට පත්කරන්නේ කෙසේදැයි බොහෝදෙනෙකු විමසන බවත්, කිසියම් එක් පුද්ගලයෙකු තමන් වෙත හිමි රාජකාරිය වඩාත් නිවැරදිව, වගකීමෙන් යුතුව ඉටුකරන්නේ නම් එය අපහසු කාර්යයක් නොවන බව ද රාජපක්ෂ මහතා පෙන්වාදෙයි. ගම්පහ දිස්ත්‍රික් පාර්ලිමේන්තු මන්ත්‍රිනී, අභවප්‍රාප්ත ජෙයරාජ් ප්‍රනාන්දුපුල්ලේ මහතාගේ බිරිඳ වන වෛද්‍ය සුදර්ශනී ප්‍රනාන්දුපුල්ලේ මහත්මිය සහ සෞඛ්‍ය අමාත්‍ය මෛත්‍රීපාල සිරිසේන මහතා ද මෙම රැස්වීමට සහභාගි වී සිටියහ.", "URL": "https://sinhala.adaderana.lk/news.php?nid=8984", "Category": null, "Parent URL": null}