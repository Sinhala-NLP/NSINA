{"Source": "Adaderana", "Timestamp": "July 17, 2014 08:26 am", "Headline": "ලාංකික ධීවරයින් 24ක් ඉන්දීය දැලේ", "News Content": "මෙරට ධීවරයින් 24 දෙනෙකු ඉන්දියාවේ ආන්ද්‍රා ප්‍රදේශයේදී අත්අඩංගුවට ගෙන තිබේ. ධීවර හා ජලජ සම්පත් සංවර්ධන අමාත්‍යංශය සඳහන් කළේ යාත්‍රා 04ක සිටි ධීවරයින් පිරිසක් මෙ‍ලෙස අත්අඩංගුවට ගෙන ඇති බවයි. හලාවත සහ දෙවුන්දර යන ප්‍රදේශ වලින් මෙම ධීවරයින් ධීවර කටයුතු සඳහා පිටත්ව ගොස් ඇත. මීට පෙර ආන්ද්‍රා ප්‍රදේශයේදී අත්අඩංගුවට පත්ව සිටි මෙරට ධීවරයින් 41 දෙනෙකු පසුගිය දා නිදහස් කෙරුණි. ඔවුන් ඉදිරි සතිය තුළ මෙරටට පැමිණීමට නියමිත බව ධීවර හා ජලජ සම්පත් සංවර්ධන අමාත්‍යංශය සඳහන් කළේය. මේ අතර තවත් මෙරට ධීවරයින් 16 දෙනෙකු ඉන්දියාවේ කර්ණාටක ප්‍රාන්තයේ අත්අඩංගුවට පසුවන බව වාර්තා වෙයි.", "URL": "https://sinhala.adaderana.lk/news.php?nid=44719", "Category": null, "Parent URL": null}