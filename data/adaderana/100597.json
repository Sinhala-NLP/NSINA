{"Source": "Adaderana", "Timestamp": "December 11, 2018 05:16 pm", "Headline": "සා/පෙ හෙට අවසන්-සාමකාමීව විසිර යන්න", "News Content": "අධ්‍යයන පොදු සහතික පත්‍ර සාමාන්‍ය පෙළ විභාගය හෙට(12) අවසන් වන අතර, විභාගය අවසන් වීමෙන් අනතුරුව සාමකාමී ලෙස විසිර යන ලෙස විභාග කොමසාරිස් ජනරාල් සනත් පූජිත මහතා සියලු අපේක්ෂකයින්ගෙන් ඉල්ලීමක් කරයි. නිවේදනයක් නිකුත් කරමින් විභාග කොමසාරිස් ජනරාල්වරයා සඳහන් කළේ විභාගය අවසන් වීමෙන් අනතුරුව විභාග මධ්‍යස්ථානයේදී හෝ එම පරිශ්‍ර තුළදී පොදු දේපලවලට අලාභහානි සිදුකිරීම විභාග පනත යටතේ දැඩි දඩුවම් ලැබිය හැකි වරදක් බවයි. එමෙන්ම විභාගය අවසන් වීමෙන් අනතුරුව කලහකාරී ලෙස හැසිරෙන අපේක්ෂකයින් සම්බන්ධයෙන් අවශ්‍ය ක්‍රියාමාර්ග ගන්නා ලෙස ශාලාධිපතිවරුන් වෙත උපදෙස් ලබාදී ඇති බව ද විභාග කොමසාරිස් ජනරාල්වරයා නිකුත් කල නිවේදනයේ වැඩි දුරටත් සඳහන් වෙයි. මේ පිළිබඳව සියලු පොලිස් ස්ථාන දැනුවත් කර ඇති අතර ඒ අනුව විභාග මධ්‍යස්ථාන අවට ජංගම පොලිස් මුර සංචාර යෙදවීමට ද පියවර ගෙන තිබේ. මේ සම්බන්ධයෙන් පාසල් විභාග සංවිධාන හා ප්‍රතිඵල ශාඛාවේ 011 2 78 42 08 , 011 2 78 45 37 යන දුරකතන අංකවලට හෝ ක්ෂණික ඇමතුම් අංක 1911 සහ පොලිස් මූලස්ථානයේ හදිසි ඇමතුම් අංකය වන 119 ඔස්සේ වැඩිදුර තොරතුරු ලබා ගත හැකි බවද විභාග කොමසාරිස් ජනරාල් සනත් පූජිත මහතා සඳහන් කළේය.", "URL": "https://sinhala.adaderana.lk/news.php?nid=100597", "Category": null, "Parent URL": null}