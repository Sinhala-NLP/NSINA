{"Source": "Adaderana", "Timestamp": "September 12, 2010 08:43 am", "Headline": "එජාප නායකයින් අඟහරුවාදා රැස්වෙයි", "News Content": "ඉදිරි පළාත් පාලන මැතිවරණය සම්බන්ධයෙන් සාකච්ඡා කිරීමට එක්සත් ජාතික පක්ෂයේ නායකයින් ලබන අඟහරුවාදා රැස්වීමට තීරණය කර තිබේ. එහිදි මැතිවරණ ක්‍රමයේ නව සංශෝධනය පිළිබඳව ද අවධානය යොමු කිරීමට නියමිත බව එක්සත් ජාතික පක්ෂයේ ගම්පහ දිස්ත්‍රික් පාර්ලිමේන්තු මන්ත්‍රී ජෝෂප් මයිකල් පෙරේරා මහතා සඳහන් කළේය. මේ අතර පක්ෂයේ හටගෙන ඇති අර්බුද සම්බන්ධයෙන් ඉදිරි සතිය තුළ පාර්ලිමේන්තු මන්ත්‍රී කණ්ඩායම් රැස්වීමක් පවත්වා සාකච්ඡා කිරීමට තීරණය කර ඇති බව ගයන්ත කරුණාතිලක මන්ත්‍රීවරයා පවසයි. ඒ සඳහා එක්සත් ජාතික පක්ෂ නායක රනිල් වික්‍රමසිංහ මහතාව දැනුවත් කර ඇති බව ඔහු සඳහන් කරයි.", "URL": "https://sinhala.adaderana.lk/news.php?nid=10802", "Category": null, "Parent URL": null}