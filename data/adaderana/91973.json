{"Source": "Adaderana", "Timestamp": "July 4, 2018 01:17 pm", "Headline": "ලංගම ඉදිරිපත් කළ පෙත්සමට පිළිතුරු දෙන්න විත්තියට කල් දෙයි", "News Content": "පසුගිය ජනාධිපතිවරණය සමයේ එවකට ජනාධිපති අපේක්ෂක මහින්ද රාජපක්ෂ මහතාගේ දේශපාලන කටයුතු සඳහා ලංගම බස් රථ යොදා ගැනීම තුළින් සිදු වූ රුපියල් මිලියන 143 ක පාඩුව අය කර දෙන මෙන් ඉල්ලා ලංකා ගමනාගමන මණ්ඩලය මඟින් ඉදිරිපත් කළ පෙත්සමට අදාළ පිළිතුරු ඉදිරිපත් කිරීම සඳහා කොළඹ වාණිජ මහාධිකරණය විත්ති පාර්ශවයකට කල් ලබා දුන්නේය. මෙම නඩුව කොළඹ වාණිජ මහාධිකරණ විනිසුරු ආර්.ගුරුසිංහ මහතා ඉදිරියේ කැඳවනු ලැබුවේය. එහිදී විත්ති පාර්ශවයේ නීතිඥවරුන් අධිකරණයට කරුණු දක්වමින් මෙම නඩුවට අදාළ පිළිතුරු ලිඛිතව ඉදිරිපත් කිරීම සඳහා කල් ලබාදෙන මෙන් ඉල්ලීම් කළේය. එම ඉල්ලීම පිළිගත් මහාධිකරණ විනිසුරුවරයා නඩුව නැවත ඔක්තෝබර් මස 10 වනදා කැඳවීමට නියම කළ අතර එදිනට පෙර ලිඛිත පිළිතුරු ඉදිරිපත් කිරීමට පියවර ගන්නැයි විත්ති පාර්ශවයට දැනුම් දුන්නේය. ලංකා ගමනාගමන මණ්ඩලය අධිකරණය හමුවේ ගොනුකර ඇති පෙත්සමෙන් සඳහන් කර තිබෙන්නේ පසුගිය ජනාධිපතිවරණ සමයේ එම ජනාධිපතිවරණය සඳහා ඉදිරිපත් වූ අපේක්ෂකයෙකු වන මහින්ද රාජපක්ෂ මහතාගේ දේශපාලන කටයුතු සඳහා ලංගම බස් රථ යොදා ගැනීම තුළින් තම මණ්ඩලයට රුපියල් මිලියන 143 ක පාඩුවක් සිදුවූ බවයි. එම පාඩුව මහින්ද රාජපක්ෂ මහතා ඇතුළු වගඋත්තරකරුවන් ගෙන් අය කර දෙන ලෙස නියෝගයක් නිකුත් කරන මෙන් ඉල්ලා ලංකා ගමනා ගමන මණ්ඩලය විසින් මෙම නඩුව අධිකරණයට ඉදිරිපත් කර තිබේ.", "URL": "https://sinhala.adaderana.lk/news.php?nid=91973", "Category": null, "Parent URL": null}