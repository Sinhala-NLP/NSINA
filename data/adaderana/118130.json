{"Source": "Adaderana", "Timestamp": "September 3, 2019 08:37 am", "Headline": "ගල්කිස්සේ සිදු වු ගැටුමක් අතරතුර සිදුවූ පහරදීමකින් පුද්ගලයෙක් මිය යයි", "News Content": "ගල්කිස්ස ප්‍රදේශයේ දෙපිරිසක් අතර ඇති වූ ගැටුමක් අතරතුර සිදුවූ පහරදීමකදී පුද්ගලයෙකු ජීවිතක්ෂයට පත්ව තිබේ. පොලිස් මාධ්‍ය ප්‍රකාශක කාර්යාලය සඳහන් කළේ ඊයේ (02) පස්වරුවේ මෙම ගැටුම හටගෙන ඇති බවයි. ගල්කිස්ස පොලිස් වසමේ රත්මලාන ප්‍රදේශයේ සිල්වෙස්ටර් මාර්ගය ආසන්නයේදී දෙපිරිසක් අතර ඇති වු බහින් බස්වීමක් දුරදිග යාමෙන් ගැටුමක් හට ගෙන තිබේ. එහිදී පුද්ගලයින් දෙදෙනෙකුට පිහිවලින් පහරදී තුවාල සිදුකර ඇති බව පොලිසිය සඳහන් කළේය. ඉන් බරපතල තත්ත්වයේ සිටි පුද්ගලයෙකු කළුබෝවිල රෝහලට ඇතුළත් කිරීමෙන් පසු මිය ගොස් තිබේ. මිය ගොස් ඇත්තේ රත්මලාන වෙඩිකන්ද පාරේ පදිංචිව සිටි 34 හැවිරිදි පුද්ගලයෙක්. මෘත ශරීරය කළුබෝවිල රෝහලේ තැන්පත් කර ඇති අතර පශ්චාත් මරණ පරීක්ෂණය අද සිදුකිරීමට නියමිතයි. ඝාතනය සිදුකළ සැකකරුවන් මෙතෙක් අත්අඩංගුවට ගෙන නොමැති අතර ගල්කිස්ස පොලිසියෙන් වැඩිදුර විමර්ශන ක්‍රියාත්මක වේ.", "URL": "https://sinhala.adaderana.lk/news.php?nid=118130", "Category": null, "Parent URL": null}