{"Source": "Adaderana", "Timestamp": "October 21, 2018 08:28 pm", "Headline": "ඇල්වින් බිම් බෝම්බ සොයාගත් හැටි", "News Content": "බිම් බෝම්බ ඉවත්කිරීමේ මෙහෙයුම්වලට දායකත්වය දෙන , ශ්‍රී ලංකා යුද්ධ හමුදා ඉංජිනේරු බලකායට අයත් සුනඛයින් මෙහෙයුම් සිදු කරනුයේ යාපනය මුහමාලේ ප්‍රදේශයේය. මේ ජර්මන් ෂෙපර්ඩ් වර්ගයේ බෝම්බ හඳුනාගැනීමේ සුනඛයා නමින් ඇල්වින්ය. 2016 වර්ෂයේ ඇමෙරිකාවේ පැවති සම්මාන උලෙළකදී ලොව හොඳම බිම් බෝම්බ හඳුනාගැනීමේ සුනඛයා ලෙසද ඇල්වින් සම්මාන හිමි කරගත් අතර ලාන්ස් කෝප්‍රල් ඩබ්ලිව්.එන්. නවරත්න යටතේ ඇල්වින් ඇතිදැඩි වෙයි. සම්මානලාභී ඇල්වින් මේ මෙහෙයුම් ප්‍රදේශයට ඇතුළු වී විනාඩි කිහිපයකින් මෙසේ බිම් බෝම්බයක් වළ දා ඇති ස්ථානයක් හඳුනාගනු ලබයි. ඒ අනුව හමුදා සාමාජිකයින් බෝම්බය පිටතට ගන්නා අතරතුර ඇල්වින් පසෙකට වී තම ඉලක්කය සාර්ථක දැයි බලාසිටින්නේ එය ගොඩගැනීමෙන් පසුව ත්‍යාගය ලෙස හිමිවන රබර් බෝලය ලබාගැනීම සඳහායි. බිම් බෝම්බ සොයාගැනීමේ කටයුතු ආකාර කිහිපයකට සිදුකළද ඉතා ඉක්මන් ක්‍රමය වන්නේ මෙසේ පුපුරණ ද්‍රව්‍ය පිළිබඳ පුහුණුවක් සහිත සුනඛයින් යොදාගැනීමයි. තාක්ෂණික ලෝහ අනාවරණ යන්ත්‍රයක් සමඟ සිටින බිම් බෝම්බ ඉවත් කරන්නෙක් සමඟ සැසඳීමේදී පුපුරණ ද්‍රව්‍ය පිළිබඳ පුහුණුවක් ලද සුනඛයෙකුට වොලිබෝල් පිටියක් තරම් විශාල ප්‍රදේශයක් පැය භාගයකටත් අඩු කාලයකදී බිම් බෝම්බවලින් නිසැක කිරීමේ හැකියාව පවතින අතර බිම් බෝම්බ ඉවත් කරන්නෙකුට ඊට සතියක පමණ කාලයක් ගතවෙයි. මේ කාර්යයයේ නිරත වන සුනඛයින් පුපුරණ ද්‍රව්‍ය ආග්‍රහණය වීමෙන් පිළිකා ඇතුළු විවිධ රෝගී තත්ත්වයන්ට පත්වන අතර වසර 08ක රාජකාරි කටයුතුවලින් පසුව යුද හමුදාව එම සුනඛයන් විශ්‍රාම ගන්වනු ලබයි. විශ්‍රාම ගිය සුනඛයින් ආදරයෙන් රැකබලා ගැනීමේ කටයුතු යුද හමුදා සුනඛ අංශය මඟින් සිදුකරන අතර බිම් බෝම්බ ඉවත් කිරීමේ මෙහෙයුම් අතරතුර හෝ විශ්‍රාම ගිය පසු සුනඛයන් මියයා‍මේදී පූර්ණ ගෞරව සහිතව මෙසේ අවසන් කටයුතු සිදුකරයි. එසේ රාජකාරි කටයුතුවල යෙදී සිටියදි මියගිය සුනඛයින් 08 දෙනෙකු වෙනුවෙන් වෙන් වූ සුනඛ සුසාන භූමියක්ද තිබේ. මෙම සුනඛයන්ගේ සහායෙන් සොයාගන්නා සියලු බිම් බෝම්බ පුපුරුවා විනාශ කර දැමීම සම්ප්‍රදායයි. එසේ බිම් බෝම්බ විනාශ කරන ආකාරය අප ජංගම දුරකතන ‍දෙකකින් සහ මීටර 200ක් පමණ දුරින් පිහිටුවූ කැමරාවක් මඟින් රූගත කරගත් අතර එවන් පිපිරුම් සිදු කෙරෙන විට පුද්ගලයන්ට රැඳී සිටීමට අවසර ලැබෙන්නේ පිපිරුමට මීටර 800ක් පමණ දුරින් පිහිටි බංකරයක් තුළයි. ශ්‍රී ලංකාවම 2020 වසර වනවිට බිම් බෝම්බ වලින් තොර රටක් බවට පත්කිරීමේ අරමුණින් වෙහෙසෙන මේ යුද හමුදා සාමාජිකයින්, ස්වේච්ඡා සංවිධාන මෙන්ම මේ නිල සුනඛයින් හට සමස්ත ජාතියේම උත්තමාචාරය හිමිවනු නොඅනුමානයි.", "URL": "https://sinhala.adaderana.lk/news.php?nid=98015", "Category": null, "Parent URL": null}