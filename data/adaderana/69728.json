{"Source": "Adaderana", "Timestamp": "February 17, 2017 05:33 am", "Headline": " විශ්‍රාම වැටුප් කප්පාදුවක්-මානව හිමිකම් කොමිසමට පැමිණිල්ලක්", "News Content": "රජයේ සේවකයින්හට විශ‍්‍රාම වැටුප් අයිතිය අහිමි කිරීමට එරෙහිව රාජ්‍ය සේවා කළමනාකරණ සහකාර නිලධාරීන්ගේ සංගමය විසින් මානව හිමිකම් කොමිසමට පැමිණිල්ලක් ඉදිරිපත් කර තිබේ.තම සංගමය විසින් අංක HRC/565/17 යටතේ එම පැමිණිල්ල ගොනුකළ බව රාජ්‍ය සේවා කළමනාකරණ සහකාර නිලධාරීන්ගේ සංගමයේ ප්‍රධාන ලේකම් චන්දිම විමලසුරේන්ද්‍ර හා සභාපති යූ.පලිහඬවන යන අයගේ අත්සන් වලින් නිකුත් කළ නිවේදනයක දැක්වෙයි. 2014 අගෝස්තු මස 29 දින අංක 1878 දරණ රජයේ ගැසට් පත‍්‍රයේ පළකරන ලද රාජ්‍ය කළමනාකරණ සහකාර සේවයේ 111 වන ශ්‍රේණියට බඳවාගැනීමේ විවෘත තරග විභාගය ප‍්‍රකාරව එහි ගැසට් පත‍්‍රයේ 5 වන ඡේදයට අනුව මෙම තනතුර ස්ථීර, විශ‍්‍රාම වැටුප් හිමිවන තනතුරකි. ඒ අනුව එම ගැසට් පත‍්‍රයේ ප‍්‍රකාශයට පත්කර තිබූ පරිදි පැවැත්වූ තරග විභාගයෙන් 2015 වර්ෂයේ බඳවාගත් පළමු කණ්ඩායමට විශ‍්‍රාම වැටුප් හිමි ස්ථීර තනතුරක් ප‍්‍රදානය කර ඇති බව එම සංගමය පෙන්වාදෙයි. එහෙත් 2016 සහ 2017 වසරවල බඳවාගත් කණ්ඩායම්වලට විශ‍්‍රාම වැටුප් සම්බන්ධව නිශ්චිත තීරණයක් දක්වා නොමැති බවත්, මෙහි වගඋත්තරකරුවන් ලෙස නම්කරන ලද්දේ රාජ්‍ය පරිපාලන හා කළමනාකරණ අමාත්‍යාංශයේ ඒකාබද්ධ සේවා අධ්‍යක්ෂ ජනරාල්තුමිය බවත් සංගමය විසින් නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=69728", "Category": null, "Parent URL": null}