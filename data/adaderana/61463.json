{"Source": "Adaderana", "Timestamp": "June 25, 2016 10:31 am", "Headline": " ගාමිණී මලවැන්නගමගේ අභාවප‍්‍රාප්ත වෙයි!", "News Content": "ප‍්‍රවීණ ගුවන් විදුලි නිවේදකයෙකු වූ ගාමිණී මලවැන්නගමගේ මහතා අභාවප‍්‍රාප්ත වී තිබේ.දෙදරු පියෙක් වූ ඒ මහතා මිය යන විට 60 හැවිරිදි වියෙහි පසුවිය. ජාතික ගුවන් විදුලියේ නිවේදකයෙකු ලෙස ගාමිණී මලවැන්නගමගේ මහතා වසර 35කට වැඩි කාලයක් සේවය කොට තිබේ. කොළඹ ප‍්‍රධාන මධ්‍යස්ථානයේ මෙන්ම රජරට සේවය සහ රුහුණු සේවය යන ප‍්‍රාදේශීය සේවාවල ද ඔහු කටයුතු කර ඇත.ගාමිණී මලවැන්නගමගේ මහතා ඉදිරිපත් කළ රණබිමෙන් නිවහනට, රිදී නදී තාරකා, අසන්නන්ගේ ඉල්ලීම, ගමින් ගමට වැනි ගුවන්විදුලි වැඩසටහන් ගණනාවක් පේ‍්‍රක්ෂක ප‍්‍රසාදය දිනා ගත්තේය.ඔහු ගුවන්විදුලියේ වැඩසටහන් නිෂ්පාදකවරයෙකු ලෙසද කටයුතු කර තිබේ.ගාමිණී මලවැන්නගමගේ මහතා විසින් නිර්මාණය කරන ලද සිද්ධාර්ථ වේදිකා නාට්‍යය ද විශාල ජනප‍්‍රසාදයක් දිනා ගැනීමට සමත් විය. ඔහු විසින් අධ්‍යක්ෂණය කරන ලද සංසාර මායා නම් ටෙලි නාට්‍යය ප‍්‍රචාරය වීමට නියමිතව පැවතිණ.ඒ මහතාගේ දේහය පිළිබඳ අවසන් කටයුතු ලබන ඉරිදා බොරැල්ල කනත්තේ දී සිදු කෙරේ.", "URL": "https://sinhala.adaderana.lk/news.php?nid=61463", "Category": null, "Parent URL": null}