{"Source": "Adaderana", "Timestamp": "October 8, 2012 11:28 pm", "Headline": "මුදලට තරඟ පාවාදුන් බවට මෙරට විනිසුරුවරුන් 3 ට චෝදනා", "News Content": "පසුගියදා අවසන් වූ 2012 පන්දුවාර 20/20 ලෝක කුසලාන තරඟාවලියේ දී විනිසුරුවරුන් තරඟ පාවාදුන් බවට ඉන්දීය මාධ්‍ය චෝදනා කරයි. ඉන්දියාවේ රූපවාහිනී නාලිකාවක් සිදුකළ රහසිගත පටිගත කිරීම්වලින් ඒ බව අනාවරණය වි ඇති බව ඉන්දීය මාධ්‍ය පෙන්වා දී තිබේ. බංග්ලාදේශ, පකිස්තානු සහ ශ්‍රී ලංකාවේ විනිසුරුවරුන් මෙලෙස තරඟ පාවාදුන් බවට එම මාධ්‍ය වාර්තා පවසයි. පකිස්තානු ජාතික නදීම් ගෞරි සහ ඇනීස් සිද්දික් ද බංග්ලාදේශ ජාතික නදීර් ෂාහ් ද ශ්‍රී ලාංකික විනිසුරුවරුන් වන ගාමිණී දිසානායක, මෞරිස් වින්ස්ටන් සහ සාගර ගාල්ලගේ යන විනිසුරුවරුන් විසින් මෙලෙස මුදලට තරඟ පාවා දුන් බවට චෝදනා එල්ලවෙයි. අදාළ විනිසුරුවරුන් සම්බන්ධයෙන් ජාත්‍යන්තර ක්‍රිකට් කවුන්සිලය තම ආයතනය සතුව ඇති තොරතුරු ලබාදෙන ලෙස ඉල්ලීමක් කර ඇති බව අදාළ රූපවාහිනී නාලිකාව පවසයි. කෙසේ වෙතත් මෙම විනිසුරුවරුන් 20/20 ලෝක කුසලාන ක්‍රිකට් තරඟාවලියේ තරඟ විනිශ්චය කිරීම සඳහා සහභාගී වී නොමැති බව ජාත්‍යන්තර ක්‍රිකට් කවුන්සිලය දැනුම් දී තිබේ. පසුගිය ඉන්දීය ප්‍රීමියර් ලීග් තරඟාවලියේ ක්‍රීඩකයින් 5 දෙනෙකු මුදලට තරඟ පාවා දුන් බව අනාවරණය වූයේද අදාළ ඉන්දීය මාධ්‍ය තුළිනි. ශ්‍රී ලංකා ප්‍රිමියර් ලීග් ක්‍රිකට් තරඟාවලි‍යේ තොරතුරු සහ 20/20 ලෝක කුසලාන ක්‍රිකට් තරඟාවලියේ පුහුණු තරඟවල තොරතුරු ශ්‍රී ලාංකික විනිසුරුවරුන් විසින් ලබා දී ඇති බවට ඉන්දීය මාධ්‍ය පවසයි. තවද පකිස්තානු පිතිකරුවකු වන ඉම්රාන් නසීර් නොදැවුණ ද දැවීයාමක් ලෙස සටහන් කිරීමට ද ඔවුන් තීරණය කොට තිබූ බව එම වාර්තා පෙන්වාදෙයි. ශ්‍රී ලාංකික විනිසුරුවරුන් තිදෙනෙකුට එල්ල වන මෙම චෝදනාව සම්බන්ධයෙන් අද දෙරණ ශ්‍රී ලංකා ක්‍රිකට් පාලක මණ්ඩලයේ ලේකම් නිශාන්ත රණතුංග මහතාගෙන් විමසීමක් කළේය. එහිදී ඔහු සඳහන් කළේ අදාළ සිද්ධිය සම්බන්ධයෙන් මෙතෙක් කිසිදු දැනුම්දීමක් ශ්‍රී ලංකා ක්‍රිකට් පාලක මණ්ඩලයට සිදුකර‍ නොමැති බවයි.", "URL": "https://sinhala.adaderana.lk/news.php?nid=28131", "Category": null, "Parent URL": null}