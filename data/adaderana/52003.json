{"Source": "Adaderana", "Timestamp": "June 15, 2015 11:12 am", "Headline": " බැසිල් ඇතුළු සිව්දෙනාට ඇප ලැබෙයි", "News Content": "පොදුදේපළ පනත යටතේ අත්අඩංගුවට ගෙන රක්ෂිත බන්ධනාගාර ගත කර සිටි හිටපු ආර්ථික සංවර්ධන අමාත්‍ය බැසිල් රාජපක්ෂ මහතා ඇතුළු සිව්දෙනාට කොළඹ මහාධිකරණය විසින් ඇප ලබාදී තිබේ.ඒ අනුව රු.ලක්ෂයක මුදල් ඇප හා රු.ලක්ෂ 10 බැගින් වන ශරීර ඇප 4ක් මත සැකකරුවන් නිදහස් කරන ලෙස කොළඹ මහාධිකරණ විනිසුරු සරෝජිනී කුසලා වීරවර්ධන විසින් නියෝග කළ බව අද දෙරණ වාර්තාකරු පවසයි.ඒ අනුව ශරීර ඇප ලබාදෙන සිව්දෙනාගෙන් දෙදෙනෙකු රජයේ සේවකයින් හෝ ආදායම් බදුගෙවන රු.50,000 ට වැඩි වැටුපක් ලබන අය විය යුතු බවත්, ඉතිරි දෙදෙනා ළඟම ඥාතීන් විය යුතු බවත් සඳහන්ය.දැඩි ඇප කොන්දේසි මත සැකකරුවන් නිදහස් කර ඇති අතර ඔවුන්ට විදේශගතවීම තහනම් කර ඇති අතර සාක්ෂිකරුවන්ට බලපෑම් කිරීමද නොකළ යුතු බව මහාධිකරණය විසින් දැනුම්දී තිබේ.‍එසේම සෑම මසකම අවසන් ඉරිදා දින කුරුඳුවත්ත පොලිස් ස්ථානාධිපති හමුවේ පෙනී සිටිය යුතු අතර ස්ථීර පදිංචි ස්ථානය අධිකරණයට දැනුම්දිය යුතුව ඇති බවද සඳහන්ය.දිවිනැඟුම දෙපාර්තමේන්තුවේ මුදල් අයථා ලෙස පරිහරණය කළ බවට පොදු දේපළ පනත යටතේ අත්අඩංගුවට ගෙන කඩුවෙල මහේස්ත්‍රාත් අධිකරණයට ඉදිරිපත් කිරීමෙන් ඉක්බිතිව මෙම සැකකරුවන් රක්ෂිත බන්ධනාගාර ගත කර තිබිණි.සැකකරුවන් වෙනුවෙන් පෙනී සිටි නීතිඥයින් විසින් ඇප ඉල්ලා සිටියද කඩුවෙල මහේස්ත්‍රාත්වරයා ඇප ලබාදීම ප්‍රතික්ෂේප කිරීම නිසා නීතිඥවරුන් මහාධිරණයට ඇප අයදුම්පත් යොමුකර තිබුණි.හිටපු ආර්ථික සංවර්ධන අමාත්‍ය බැසිල් රාජපක්ෂ,වෛද්‍ය නිහාල් ජයතිලක,බන්දුල තිලකසිරි,අමිත රණවක යන අයට මෙලෙස ඇප ලබාදුන් අතර අද දින මහාධිකරණයේ තීරණය කඩුවෙල මහේස්ත්‍රාත් අධිකරණයට යොමුකිරීමෙන් පසු ඔවුන් නිදහස් කිරීමට පියවර ගනු ඇත.", "URL": "https://sinhala.adaderana.lk/news.php?nid=52003", "Category": null, "Parent URL": null}