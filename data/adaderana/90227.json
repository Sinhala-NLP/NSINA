{"Source": "Adaderana", "Timestamp": "June 2, 2018 04:19 pm", "Headline": "අතුරුදහන්වූවන් සම්බන්ධයෙන් ජාත්‍යන්තර මැදිහත්වීම මත පරීක්ෂණයක් අවශ්‍යයි", "News Content": "අතුරුදහන්වූවන් සම්බන්ධයෙන් සොයා බැලීමට පත් කළ නව කොමිෂම සම්බන්ධයෙන් විශ්වාසයක් නොමැති අතර, යුධ සමයේ අතුරුදහන්වූ උතුරේ ජනතාව සම්බන්ධයෙන් සොයා බැලීමට ජාත්‍යන්තර මැදිහත්වීම මත පරීක්ෂණයක් අවශ්‍ය බවට ඉල්ලීම් කරමින් අතුරුදහන්වූවන්ගේ ඥාතීන් අද(02) මුලතිව් දිස්ත්‍රික් ලේකම්කාර්යාලය ඉදිරිපස විරෝධතාවයක නිරතවු බව අද දෙරණ වාර්තාකරු පැවසීය. අතුරුදහන්වූවන් සම්බන්ධයෙන් සොයා බැලීමට පත් කළ නව කොමිෂම යුද්ධයෙන් අතුරුදහන්වු මුලතිව් දිස්ත්‍රික්කයේ ජනතාව සම්බන්ධයෙන් තොරතුරු විමසීම අද මුලතිව් දිස්ත්‍රික් ලේකම් කාර්යාලයේදී සිදුකිරීමට විරුද්ධත්වය පළ කරමින් අදාළ පිරිස් විරෝධතාවයේ නිරතවූහ. විරෝධතාවයට එක්වූවන් පැවසූවේ යුධ සමයේ අතුරුදහන්වූවන් සම්බන්ධයෙන් තොරතුරු ලබා ගැනීමට පැවති රජය හා වර්තමාන රජය කොමිෂන් සභා පත් කළද යුද්ධයෙන් අතුරුදහන්වූවන් වෙනුවෙන් සාධාරණය ඉටු කිරීමට අදාළ කොමිෂන් සභාවන්ට හැකියාවන් නොලැබුණ බවයි. එබැවින් ජාත්‍යන්තර මැදිහත්වීම මත පරීක්ෂණයක් පවත්වා අතුරුදහන්වූවන් සම්බන්ධයෙන් සාධාරණ නීතියක් ලබාදිය යුතු බව අතුරුදහන්වූවන් ඥාතීන් පැවසූහ. විරෝධතාවයට එක්වු අතුරුදහන්වූවන් ඥාතීන් පැවසූවේ අතුරුදහන්වූවන් සොයා ගැනීම වෙනුවෙන් අදාළ පිරිස් වෙත මරණ සහතික නිකුත් කිරීමට රජය කටයුතු කිරීමට උත්සහ කරන අතර, අදාළ මරණ සහතික තමන් පිළිගැනීමට සුදානම් නොමැති බවයි. අතුරුදහන්වූවන් සම්බන්ධයෙන් ජාත්‍යන්තර පරීක්ෂණයක් පවත්වා සාධාරණය ඉටු කළ යුතු අතර, දේශීයව පවත්වන පරීක්ෂණ වෙනුවෙන් විශ්වාසයක් නොමැති බවද අදාළ පිරිස් පැවසූහ. විරෝධතාකරුවන් හමවීමට පැමිණි අතුරුදහන්වූවන් පිළිබඳ කාර්යාල නිළධාරීන් පැවසූවේ තම කාර්යාලය හරහා අතුරුදහන්වූවන්ගේ ඥාතීන් වෙත සාධාරණය ඉටු කිරීමට කටයුතු කරන බවයි. අතුරුදහන්වූවන් සම්බන්ධයෙන් සොයා බලන කොමිෂමේ සභාපති ජනාධිපති නීතිඥ සාලිය පීරිස් මහතා, එස්.පි.ලියනගේ මහතා, නිමල්කා ප්‍රනාන්දු මහත්මිය, මිරාක් රහීම් මහතා, කනපතිපුල්ලේ වේන්දන් මහතා, මේජර් ජෙනරල් මොහාන්ති පීරිස් මහත්මිය, පි.දීපා ශ්‍රී මහත්මිය ඇතුළු පිරිස විරෝධතාවයේ නිරත අතුරුදහන්වූවන්ගේ ඥාතීන් හමුවීම හා අතුරුදහන්වූවන්ගේ ඥාතීන්ගේ තොරතුරු විමසීම සිදුකරනු ලැබීය. විරෝධතාවය වෙනුවෙන් අතුරුදහන්වූවන්ගේ ඥාතීන් විශාල පිරිසක් එක්ව සිටියහ.", "URL": "https://sinhala.adaderana.lk/news.php?nid=90227", "Category": null, "Parent URL": null}