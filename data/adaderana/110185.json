{"Source": "Adaderana", "Timestamp": "May 18, 2019 09:20 am", "Headline": "අද සිට දින තුනක් නොමිලේ සීගිරිය නැරඹීමට අවස්ථාවක්", "News Content": "සීගිරිය පුරා විද්‍යා පරිශ්‍රය හා කෞතුකාගාරය අද(18) සිට දින තුනක් දේශිය සංචාරකයින්ට නොමිලේ නැරඹිමේ අවස්ථාව ලබාදී ඇති බව මධ්‍යම සංස්කෘතික අරමුදල පවසයි. වෙසක් උත්සවය හා ජාතික කෞතුකාගාර දිනයට සමගාමීව දේශිය සංචාරකයින් සඳහා මෙම අවස්ථාව ලබාදී ඇති බවයි මධ්‍යම සංස්කෘතික අරමුදලේ සීගිරි ව්‍යාපෘති කළමනාකරු මේජර් අනුර නිශාන්ත මහතා පැවසීය. අද(18) හෙට(19) සහ අනිද්දා(20) යන දිනවල සීගිරියේ කැණිම් වලින් හමුවූ පුරාවස්තු ප්‍රදර්ශනයක් හා අධ්‍යාපනික වැඩසටහන් මාලාවක් ද ක්‍රියාත්මක කිරිමට සැලසුම් කර ඇති බව ඔහු සදහන් කළේය. වැඩි සංචාරක ආකර්ශනයක් ඇති වන පරිදි හා පරිසර හිතකාමි කලාපයක් ලෙස වර්තමානය වන විට සීගිරිය පුරාවිද්‍යා පරිශ්‍රය සංවර්ධනය කර ඇති බවයි මේජර් අනුර නිශාන්ත මහතා පැවසුයෙ.", "URL": "https://sinhala.adaderana.lk/news.php?nid=110185", "Category": null, "Parent URL": null}