{"Source": "Adaderana", "Timestamp": "October 15, 2015 02:31 pm", "Headline": "වෛරයේ හා අවිශ්වාසයේ චක්‍රය කඩා බිඳදැමිය යුතුයි", "News Content": "ශ්‍රී ලංකා රජයේ ප්‍රධාන වගකීම වන්නේ තවත් ලේ වගුරුවන ව්‍යසනයකට පාර කැපියහැකි ජාතීන් අතර පවත්නා වෛරයේ හා අවිශ්වාසයේ චක්‍රය බිඳදැමීම බව 'වියතුන්ගේ හඬ'සංවිධානය පවසයි.එම සංවිධානය වෙනුවෙන් අද (15) ‍ පොලිස්පතිවරයාට පැමිණිල්ලක් ඉදිරිපත් කිරීමෙන් අනතුරුව මහාචාර්ය පූජ්‍ය කුඹුරුගමුවේ වජිර හිමියන් මාධ්‍ය හමුවේ පවසා සිටියේ ඒ නිසාම ශ්‍රී ලංකාව විසින් කල් පවත්නා සංහිඳියා වැඩපිළිවෙලක් ආරම්භ කළ යුතු බවයි.වෙනත් කරුණු වලට වඩා 'සංහිඳියාව'පශ්චාත්-යුද කාලීනව ශ්‍රී ලංකාවට බලපාන වැදගත්ම කාරණය බවද උන්වහන්සේ සඳහන් කළේය.එහෙත් පශ්චාත්-යුද කාලීනව ශ්‍රි ලංකාවට දඬුවම්දීම අරමුණු කරගත් වගවීමේ යාන්ත්‍රණයක් යෝජනා කරමින් ජගත් මානව හිමිකම් සමුළුව විසින් සම්මත කරගන්නා ලද යෝජනාව සංහිඳියා ක්‍රියාදාමය පැත්තෙන් ගත් කළ අහිතකර ප්‍රතිඵල දනවන්නක් බවද වජිර හිමියන් අවධාරණය කළේය.එයට හේතුව නම් පලිගැනීම මගින් ජාතීන් අතර පවත්නා වෛරය හා අවිශ්වාසය වැඩි දියුණුකර, වෛරයේ ගිනිදැල් අවුළුවා ලිය හැකි වාතාවරණයක් ඇතිවිය හැකිවීම යයි උන්වහන්සේ මෙහිදී පෙන්වා දුන්නේය.කෙසේවෙතත් එල්.ටී.ටී.ඊ සංවිධානය හා එයට අනුබද්ධිත සංවිධාන සහ පුද්ගලයින් විසින් සිදුකරනු ලැබූ අපරාධ සම්බන්ධයෙන් තම සංවිධානය අද දිනයේ පොලිස්පතිතුමාට පැමිණිලි කළ බවද වජිර හිමියන් වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=54462", "Category": null, "Parent URL": null}