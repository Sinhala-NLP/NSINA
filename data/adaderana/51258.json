{"Source": "Adaderana", "Timestamp": "May 11, 2015 05:21 pm", "Headline": "විමල් වීරවංශත් උදය ගම්මන්පිලත් ශ්‍රීලනිපයට කරන්නේ ලොකු හානියක්", "News Content": "මහින්ද රාජපක්ෂ මහතා දෙවෙනි නායකත්වයක් හැදුවේ නැති බවත්, මේ නිසා මෛත්‍රිපාල සිරිසේන මහතා කලකිරී ගත් තීරණය නිසා පක්ෂය අවුල් වූ බවත්, වයඹ ප්‍රධාන අමාත්‍ය දයාසිරි ජයසේකර මහතා කියයි.මේ නිසා එම අවුල ලිහාගෙන පක්ෂය රැකගෙන ඉස්සරහට යා යුතු බවත්, විමල් වීරවංශ, උදය ගම්මන්පිල දෙන්නා පක්ෂයට ලොකු හානියක් කරන බවත්, ඒ මහතා පෙන්වාදෙයි.ඔවුන් මහින්ද මහත්තයා පෙන්නා තමන්ගේ ගොඩ වැඩි කර ගන්නා බවද බිංගිරිය ආසනයේ වීරපොකුණේ පැවති උත්සවයකට සහභාගී වෙමින් ප්‍රධාන අමාත්‍යවරයා කියා සිටියේය.එහිදී ඔහු වැඩිදුරටත් මෙසේද පැවසීය.දයාසිරි ජයසේකර කියන්නේ ජනතාව අතරින් බිහිවුන නායකයෙක්. මගේ පියා එවකට ශ්‍රී ලංකා නිදහස් පක්ෂයේ නියෝජ්‍ය අමාත්‍යවරයෙක් වෙන එල්.බී. ජයසේන මැතිතුමා සමග සමීපව දේශපාලනය කරපු කෙනෙක්. මම පඩුවස්නුවර ශ්‍රී ලංකා නිදහස් පක්ෂ තරුණ සංගමයේ සභාපති වුනේ ඡන්දයෙන්. ඊට පස්සේ තමයි ශ්‍රී ලංකා නිදහස් පක්ෂ සමස්ත ලංකා තරුණ සංගමයේ ලේකම් වුණේ. ඒකත් දේශපාලන පත්වීමක් නෙවෙයි. දයාසිරි ජයසේකර වන මාව යෝජනා කලා අපේ එස්.බී.නාවින්න මැතිතුමා. ශ්‍රි ලංකා නිදහස් පක්ෂයේ සභාපති,එවකට ජනාධිපතිනි චන්ද්‍රිකා බණ්ඩාරනායක මැතිනිය යෝජනා කළා චන්දිම වීරක්කොඩි මහතා. ඒ ඡන්දයෙන් චන්දිම වීරක්කොඩි මහතා ඡන්ද 11 කුත් මම 75 කුත් අරගෙන 1998 ශ්‍රී ලංකා නිදහස් පක්ෂයේ තරුණ සංගමයේ ලේකම්කමට මම පත් වුණා. 1997 ප්‍රාදේශීය සභා මැතිවරණයෙන් මම මනාප ඡන්ද 6089 ක් අරගෙන ආසනෙන් වැඩිම මනාප ගත්තු කෙනා විදියට පළපුරුද්ද නෑ කියලා පඬුවස්නුවර ප්‍රාදේශීය සභාවේ සභාපතිකම මනාප 4000 පමණ ගත්තු කෙනෙක්ට දුන්නා. ඒත් මම ජනතාවට සේවය කරන එක නැවැත්තුවේ නෑ. මම මේ වෙනකොට ජනතා මනාපෙන් ලංකාවෙන්ම වාර්තා 08 ක් විතර ලබාගෙන තියෙනවා. එදා ඒ ගමෙන් පටන් ගත්තු, ජනතාවගේ කැමැත්තෙන්, මනාපෙන් ආපු දයාසිරි ජයසේකර තමයි අද මේ තැනට ඇවිත් ඉන්නේ. හැමෝම මගෙන් අහනවා “සර්, මෛත්‍රී පිළේද? මහින්ද පිළේද? කියලා. මම කියන්නේ. ‘‘නෑ. මම ශ්‍රී ලංකා නිදහස් පක්ෂයේ. අත ලකුණේ කියලා. පක්ෂයක, ආයතනයක නායකයෝ මාරු වෙනවා. අපි ඒ එන නායකයත් එක්කලා වැඩ කරන්න අවශ්‍යයි. පක්ෂයක් විදියට පුද්ගලික අරමුණු ඔස්සේ අපිට ගමන් කරන්න බෑ. එහෙම වුණොත් වෙන්නේ ඒ පක්ෂය හරි ආයතනය හරි කඩා වැටෙන එක. අපි හැමෝම ඒක හොඳින් අවබෝධ කර ගන්න ඕනෑ. අද රනිල් වික්‍රමසිංහ මහත්තයට කොන්ද පණ නෑ කියලා බැණපු අය තමයි රනිල් පිටිපස්සේ ඉන්නේ. රනිල් වික්‍රමසිංහට බැන්නා කියලා තේරුමක් නෑ. “පිනට ආපු අගමැති තමයි රනිල් වික්‍රමසිංහ. එතුමා හැම සැරේම අගමැති වුණේ පිනට. මෙවරත් මෛත්‍රී මහත්තයා ඉස්සරහට දාලා අගමැතිකම ගත්තා. මහින්ද රාජපක්ෂ දෙවෙනි නායකත්වයක් හැදුවේ නෑ. එහෙම වුණාම පක්ෂයේ ජ්‍යේෂ්ඨයෝ කලකිරෙනවා. විකල්පවලට යනවා. ඒක නවත්වන්න අමාරුයි. පක්ෂය කඩා වැටෙනවා.අවුරුදු 47 ක් ශ්‍රී ලංකා නිදහස් පක්ෂය වෙනුවෙන් වැඩ කරපු මෛත්‍රිපාල සිරිසේන මහත්තයා කලකිරුණා. ගත්ත තීරණේ හින්දා පක්ෂය අවුල් වුණා. දැන් අපි ඒ අවුල ලිහාගෙන පක්ෂය රැකගෙන ඉස්සරහට ගෙනියන්න ඕනෑ. විමල් වීරවංශ, උදය ගම්මංපිල දෙන්න අපේ පක්ෂෙට කරන්නේ ලොකු හානියක්. ඒ අය තමන්ගේ පක්ෂෙට ආසන සංවිධායකවරු පත් කර ගන්නවා. මහින්ද මහත්තයා පෙන්නලා තමන්ගේ ගොඩ වැඩි කර ගන්න උත්සාහයක නිරත වෙනවා. මම හදවතින් මහින්ද රාජපක්ෂ හිටපු ජනාධිපතිතුමාට ආදරෙයි. ගරු කරනවා. අපේ රටේ සංවර්ධනය සමග කියවෙන නමක් තමයි මහින්ද රාජපක්ෂ. එතුමා ගමට විශාල වැඩ කොටසක් කරපු නායකයෙක්. එතුමා අපේ පක්ෂයේ උපදේශකතුමා. අපි එතුමාගේ උපදෙස් මත මේ පක්ෂය ගොඩ නගන්න ඕණෑ. මෑතකදී අපේ ශ්‍රී ලංකා නිදහස් පක්ෂයේ සභාපතිතුමායි, උපදේශකතුමයි හම්බවෙලා සාකච්ඡා කලා. ඒක යූ.ඇන්.පී කාරයන්ට ඇහැට කටු අනිනවා වගේ. මංගල සමරවීර කියලා තිබුණා බඩගාගෙන එනවා දැක්කා සාකච්ඡාවට කියලා. එහෙම එකක් එතන වුණේ නෑ. දෙන්නාම ඉතා ගෞරවනීය විදියට සාකච්ඡාව පැවැත්තුවා. ඒක ලොකු ජයග්‍රහණයක්. අපි දෙකට බෙදිලා මේ ගමන යන්න බෑ.මහින්ද වෙනුවෙන් කෑ ගහන අය තේරුම් ගන්න ඕනෑ යූ.ඇන්.පී.ආණ්ඩුවක් ආපු ගමන් ඉස්සරලාම පහර දෙන්නේ මහින්ද රාජපක්ෂ මහත්තයටයි, පවුලේ අයටයි. දැන් බලයක් නැතුව ඔහොමනම්. බලේ ආවහාම කොහොම තියෙයිද. 19 වෙනි සංශෝධනය ගෙනැල්ලා රනිල් හැදුවේ ජනාධිපතිතුමාගේ බලතල සේරම තමන් අතට ගන්න. ඒත් එක කරගන්න බැරුව ගියා. ජනතා ආධිපත්‍ය අනුව සැකසුණු ව්‍යවස්ථාවක් සුළුතර ආණ්ඩුවකට හිතු මතේට වෙනස් කරන්න බැහැ. ශ්‍රේෂ්ඨාධිකණය තීරණය කළා ජනතා කැමැත්ත නැතුව ව්‍යවස්ථාවේ වගන්ති වෙනස් කරන්න බැහැ කියලා. තාමත් හීන අගමැති රනිල් වික්‍රමසිංහ.අපි 20 වෙනි සංශෝධනය සම්මත කරගෙන මහ මැතිවරණෙකට යන්නේ.මෛත්‍රිපාල ජනාධිපතිතුමා ජනතාව වෙනුවෙන් පෙනී සිටින නායකයෙක්. අපි එතුමා සමග මහින්ද මහත්තයාවත් එකතුකරගෙන ශ්‍රී ලංකා නිදහස් පක්ෂ ආණ්ඩුවක් බිහි කරන්න කැප වෙමු.", "URL": "https://sinhala.adaderana.lk/news.php?nid=51258", "Category": null, "Parent URL": null}