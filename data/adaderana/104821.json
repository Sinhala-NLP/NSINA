{"Source": "Adaderana", "Timestamp": "February 22, 2019 01:12 pm", "Headline": "චීනය අභ්‍යවකාශ තරණයේ නව පිටුවක් පෙරළයි", "News Content": "අභ්‍යවකාශ තරණයෙහි නව පිටුවක් පෙරළීමට චීනය සමත් විය. ඒ සඳෙහි ඈත කෙළවරෙහි දුරස්ථ පාලකයක් මගින් හසුරවනු ලබන අභ්‍යාවකාශ යානයක් ගොඩබෑමට කටයුතු කිරීමෙන්. චැන්ග් ඊ 04 නමැති එම මෙහෙයුම සඳහා දායකත්වය දැක්වූ අභ්‍යවකාශ විද්‍යාඥයින් හා ඉංජිනේරුවන් ඇතුළු නියෝජිතයින් පිරිසක් හමුවීමට චීන ජනාධිපති ෂි ජින් පින් කටයුතු කර තිබේ. චීන කොමියුනිස්ට් පක්ෂයේ මධ්‍යම කාරක සභාවේ මහ ලේකම්වරයා මෙන්ම මධ්‍යම හමුදා කොමිසමේ ප්‍රධානියා වන්නේද ජනාධිපති ෂි ජින් පින් බව සඳහන් වෙයි. අභ්‍යවකාශ ගවේෂණය සඳහා අවසානයක් නොමැති බව මෙහිදී පිරිස අමතමින් ජනාධිපතිවරයා අවධාරණය කළේය. සඳ මත දිගින් දිගටම පර්යේෂණවල නිරතවෙමින් අභ්‍යාවකාශය ජයගැනීම සඳහා දායක වන ලෙස මෙහිදී චීන ජනාධිපතිවරයා චීනයේ විද්‍යා හා තාක්ෂණ ක්ෂේත්‍රයට සම්බන්ධ සියලුම සේවකයින්ගෙන් ඉල්ලා සිටියේය‍. එමෙන්ම ඔහු චැන්ග් ඊ 04 මෙහෙයුමේ සාර්ථකත්වයට දායක වූ සියලු දෙනාට සුභාශිංසන එක්කළ බවද විදෙස් මාධ්‍ය වාර්තා කළේය. මේ අතර පැමිණ සිටි විද්‍යාඥයින් හා ඉංජිනේරුවන් සමඟ චීන ජනාධිපතිවරයා ඉතාමත් සුහදව කටයුතු කරන ආකාරය දැකගත හැකිවිය. සඳේ වැඩි වශයෙන් ගවේෂණයට ලක්නොවූ කලාපයක් වන අඳුරු පැතිකඩ වෙත යානාවක් පිටත්කර යැවීම අභ්‍යවකාශ තරණයේ දී ලද සුවිශේෂී ජයග්‍රහණයක් ලෙස සැළකෙයි. අවසාන වරට මිනිසුන් සහිත යානයක් සඳ මත ගොඩබසින ලද්දේ 1972 දීයි. ඒ ඇපොලෝ 17 යානයයි. මෑත කාලයේදී සඳ වෙත ළඟාවීමට හෝ එහි ගොඩබෑමට විවිධ රටවල් උත්සාහයන් රැසක් දරනු ලැබුවත් එය සාර්ථක කර ගැනීමට හැකිවූයේ චීනයට පමණයි.", "URL": "https://sinhala.adaderana.lk/news.php?nid=104821", "Category": null, "Parent URL": null}