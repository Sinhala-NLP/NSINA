{"Source": "Adaderana", "Timestamp": "May 9, 2017 10:50 am", "Headline": "මත්පැන් ඡාවාරම සොයා උකුස්සා තවත් දිනක", "News Content": "බක් පොහෝදා මත් පැන් අලෙවි කළ අකුරැස්ස ප්‍රදේශයේ ව්‍යාපාරික ස්ථානයක් ගැන උකුස්සා මීට පෙර අනාවරණය කළේය. අදාළ ස්ථානයේ හිමිකරු බව සැලකෙන පුද්ගලයාගේ සොහොයුරාද දේශපාලන ආශීර්වාදය මත රහසිගතව මත් පැන් අලෙවි කරන බවට ලැබුණු තොරතුරක් මත උකුස්සා තවදුරටත් අකුරැස්ස ප්‍රදේශයේ සෝදිසියක නිරත විය. අකුරැස්ස ප්‍රදේශයේ සැළකිය යුතු තරමේ මත්ද්‍රව්‍ය අලෙවි සැල් තිබුණද මත්පැන් වෙළඳාම නීත්‍යානුකූල නොවන දිනයන් හි ඊට අවනත නොවන ව්‍යාපාරිකයින්ට ගැණුම්කරුවන්ගෙන් හිමිවන්නේ සුවිශේෂී ස්ථානයක්. කිසිදු බියකින් තොරව එවැනි ක්‍රියාවන් හි නිරතවන්නන්ට නීතියෙන් වැට බැඳීම අසීරු වී ඇත්තේ ඔවුන් ආරක්ෂා කරගැනීම සඳහා ක්‍රියාත්මක වන විවිධ අදිසි හස්තයන් නිසාය. මේ සියලු තතු අනාවරණ කරගන්නා උකුස්සා අකුරැස්ස ප්‍රදේශයේම තවත් තැබෑරුමක් අසලට උකුසු ඇස යොමුකළේ සුරාබදු විශේෂ මෙහෙයුම් ඒකකයට ලද තවත් තොරතුරකට අනුවයි. පොහොය දිනයක් නොවුවද තැරැව්කරුවන් පාරිභෝගිකයින්ගේ අවශ්‍යතා යහමින් ඉටුකරදීමට දැඩි උනන්දුවක් දක්වනු මෙහිදී දැකගත හැකි විය. පසුව මෙම ඡාවාරම්කරුවන්ගෙන් වැඩිදුරටත් ලබා ගත් තොරතුරු මත අකුරැස්ස ප්‍රදේශයේ තවත් ලැගුම් හලක් වෙත අද දෙරණ උකුස්සා ළඟා වුයේය. එහිදී සුරාබදු නිලධාරියෙකුගේ වේශයෙන් පෙනී සිටි ජාවාරම්කරුවෙකුද ගැනුම්කරුවන්ට මත් පැන් සැපයීමට උත්සහ කරනු දැකගත හැකි විය. පසුව අදාළ ලැගුම් හල පරීක්ෂා කිරීමේදී තවත් මත්පැන් බෝතල් රැසක් සොයාගනු ලැබීය. මෙලෙස අත් අඩංගුවට ගත් ඇතැම් බෝතල්, මූඩි ගලවා ඒවා යළි මිශ්‍ර කර ඇති බවද සුරාබදු නිලධාරීන් මෙහිදී තහවුරු කර ගනු ලැබීය. ඉදිරියේදීත් මෙවැනිම නීතිවිරෝධී ක්‍රියාවන්ට වැට බැදීමට අද දෙරණ උකුස්සා සැමදා සීරුවෙන් සිටියි.", "URL": "https://sinhala.adaderana.lk/news.php?nid=72985", "Category": null, "Parent URL": null}