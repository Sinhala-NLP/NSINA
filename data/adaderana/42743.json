{"Source": "Adaderana", "Timestamp": "April 23, 2014 05:12 pm", "Headline": "තහනම් වු සංවිධාන ගැන රාජ්‍ය තාන්ත්‍රිකයින් දැනුවත් කරනවා ", "News Content": "දෙමළ ඩයස් පෝරාවට සම්බන්ධ සංවිධාන 16ක් මෙරට තුළ තහනම් කිරීම සම්බන්ධයෙන් රාජ්‍ය තාත්ත්‍රික නිලධාරීන් දැනුවත් කිරීමේ පළමු අදියර හෙට(24) දිනයේ ආරම්භ වීමට නියමිතව තිබේ. විදේශ කටයුතු අමාත්‍යංශය සඳහන් කළේ හෙට පෙරවරුවේ විදේශ අමාත්‍ය මහාචාර්ය ජී.එල්. පිරිස් මහතාගේ ප්‍රධානත්වයෙන් මෙම දැනුවත් කිරීම සිදුවන බවයි. සියලුම විදෙස් රටවල තානාපති නිලධාරීන් සහ මහ කොමසාරිස්වරුන්ට මේ සඳහා සහභාගි වන ලෙස ආරාධනා කර ඇති බව ද විදේශ කටයුතු අමාත්‍යංශය සඳහන් කළේය. එමෙන්ම එක්සත් ජාතීන්ගේ සංවිධානයේ මෙරට කාර්යාලයේ නිලධාරීන්ට සහ මෙරට තුළ ක්‍රියාත්මක වන ජාත්‍යන්තර සංවිධාන නිලධාරීන්ට ද මේ සඳහා ආරාධනා කර තිබේ. ත්‍රස්තවාදී ක්‍රියාවලට සහයෝගය දැක්වීම හේතුවෙන් දෙමළ ඩයස්පෝරාවට සම්බන්ධ සංවිධාන 16ක් තහනම් කිරීමට ශ්‍රී ලංකා රජය පසුගිය දා තීරණය කරන ලදී.", "URL": "https://sinhala.adaderana.lk/news.php?nid=42743", "Category": null, "Parent URL": null}