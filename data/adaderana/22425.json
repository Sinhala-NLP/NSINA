{"Source": "Adaderana", "Timestamp": "February 27, 2012 11:42 am", "Headline": "මහනුවර එජාප මන්ත්‍රීවරුන් කළු පටි පැළඳ සභාවට එයි ", "News Content": "ඉන්ධන මිල ඉහළ නැංවීම සම්බන්ධව මහනුවර මහ නගර සභාවේ එක්සත් ජාතික පක්ෂ මන්ත්‍රීවරුන් අද(27) සිය විරෝධය පළ කර තිබේ. මහනුවර මහ නගර සභා සැසිවාරය පෙරවරුවේ ආරම්භ වූ අතර එක්සත් ජාතික පක්ෂයේ මන්ත්‍රීවරුන් කළු පටි පැළඳ සැසිවාරය සඳහා පැමිණ සිටීම විශේෂත්වයකි. රජයට එරෙහිව මානව හිමිකම් කොමිසමේ යෝජනාවක් ගෙන ඒම සම්බන්ධයෙන් රජය විසින්ම වගකිව යුතු බව මහනුවර මහ නගර සභාවේ විපක්ෂ නායක නෙරංජන් විජේරත්න මහතා මෙහි දී ප්‍රකාශ කළේය. රටට එරෙහි විදේශීය ක්‍රියාමාර්ගවලට විරුද්ධ වන නමුත් රජයේ අකටයුතුකම් අනුමත නොකරන බව නෙරංජන් විජේරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22425", "Category": null, "Parent URL": null}