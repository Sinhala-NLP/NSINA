{"Source": "Adaderana", "Timestamp": "June 19, 2018 08:35 am", "Headline": "ලොරි රථ අනතුරින් ප්‍රදේශයම අඳුරේ", "News Content": "දෙල්ලව උඩුගම මාර්ගයේ නෙළුව ඇල්ල වංගුව ප්‍රදේශයේදී ලොරි රථයක් මාර්ගයේ ඉවතට පැන අනතුරක් සිදුවී ඇති බව නෙළුව පොලීසිය පවසයි. ගොඩනැගිළි අලෙවි ද්‍රව්‍ය රැගත් ලොරි රථයක් ඊයේ(18) සවස 6.00 පමණ අනතුරට පත්ව ඇති බව පොලීසිය සඳහන් කළේය. තද වැසි පවතින අවස්ථාවේ රථය ධාවනය කිරීමේදී මාර්ගය පැහැදිලිව දර්ශනය නොවීම හේතුවෙන් මෙම අනතුර සිදුවී ඇති බව පොලිසිය සිදුකරන ලද මූලික පරීක්ෂණවලදී හෙළිව තිබේ. අනතුරින් ලොරි රථයේ රියදුරු සහ සහායකයා සුළු තුවාල ලබා නෙළුව ග්‍රාමීය රෝහලට ඇතුළත් කර ඇති බව වාර්තා වෙයි. අනතුරින් විදුලි කානුවකට සහ දුරකථන කානුවකට හානි සිදුවී ඇති අතර ප්‍රදේශයේ විදුලිය විසන්ධිවී ප්‍රදේශවාසීන් අපහසු තාවයට පත්වී ඈති අද දෙරණ වාර්තාකරු පවසයි. මෙම ප්‍රදේශයේ අනතුරු බහුල වීමට හේතුව කඳු සහිත ප්‍රදේශයක් වීම හේතුවෙන් මීදුම් පතිතවීමෙන් මාර්ගය දර්ශනය නොවීම නිසා මෙවැනි අනතුරු නිරන්තර සිදුවන බවත් රියදුරන් පරීක්ෂාකාරීව රිය ධාවනය කරන්නේ නම් මෙවැනි අනතුරු වලක්වා ගත හැකි බවනෙළුව පොලීසිය පවසයි. නෙළුව පොලීසිය අනතුර සම්බන්ධයෙන් පරීක්ෂණ පවත්වයි.", "URL": "https://sinhala.adaderana.lk/news.php?nid=91103", "Category": null, "Parent URL": null}