{"Source": "Adaderana", "Timestamp": "August 31, 2011 02:54 pm", "Headline": "පකිස්ථානු ලකී සිමෙන්ති සඳහා අවසරයි", "News Content": "ශ්‍රී ලංකා ප්‍රමිති ආයතනය විසින් පකිස්ථානයේ\"ලකී සිමෙන්ති\"සමාගමට එරෙහිව පනවා තිබූ තාවකාලික සිමෙන්ති බලපත්‍ර තහනම ඉවත් කර තිබේ. පසුගිය ජූලි මස 20 වන දිනඅදාළ සමාගමේ නියෝජිතයින්ට කළ දැනුම්දීමක් මගින් එම සමාගමට එරෙහිව තාවකාලිකව තහනමක් පැනවූ බව ශ්‍රී ලංකා ප්‍රමිති ආයතනයේ අධ්‍යක්ෂ ජනරාල්වරයා සඳහන් කරයි. එසේ තහනම් කිරීමේදී ජාත්‍යන්තර ප්‍රමිතිකරණය ලත් පරීක්ෂණාගාරයකින් ලබාගත් වාර්තා ඉදිරිපත් කළ යුතු බවට පැනවූ කොන්දේසියක් අනුව එකී වාර්තා ලැබීමෙන් පසු මෙසේ තහනම ඉවත්කිරීමට තීරණය කළ බව ප්‍රමිති ආයතනය විසින් නිකුත් කළ නිවේදනයක දැක්වේ. දැනට වෙළඳපොළේ පවත්නා සිමෙන්ති සම්බන්ධයෙන් අනියත බියක් ඇතිකරගත යුතු නැති බවද එකී නිවේදනයෙන් අධ්‍යක්ෂ ජනරාල්වරයා පෙන්වාදෙයි. එසේ වුවද දැනට වරායේ රඳවා ඇති සිමෙන්ති තොගයට අදාළව පරීක්ෂණ කටයුතු තවදුරටත් සිදුවන බවත්,එහි ප්‍රතිඵල ලැබුණු විගස ලබන සතිය පමණ වන විට ඒ පිළිබඳ අවසන් තීරණයක් ගන්නා බවත් එකී නිවේදනය වැඩිදුරටත් තහවුරු කරයි.", "URL": "https://sinhala.adaderana.lk/news.php?nid=18429", "Category": null, "Parent URL": null}