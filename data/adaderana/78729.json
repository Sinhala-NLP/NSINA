{"Source": "Adaderana", "Timestamp": "October 15, 2017 10:07 am", "Headline": "  මධ්‍යම කඳුකරයට තවදුරටත් තද වැසි-වාන් දොරටුත් විවෘතයි", "News Content": "මධ්‍යම කදුකරයේ බටහිර බෑවුම් ප‍්‍රදේශවලට තවදුරටත් කඩින් කඩ අධික වර්ෂාව ලැබීම නිසා ඉහළ කොත්මලේ ජලාශයේ වාන් දොරටුවක් ඊයේ (14) රාත්‍රියේ සිට විවෘත කර තිබේ. තව දුරටත් එම ජල පෝෂක ප‍්‍රදේශවලට අධික වර්ෂාව ලැබුණහොත් එම ජලාශයේ වාන් දොරටු ස්වයංක්‍රීයව විවෘතවීම හේතුවෙන් ජලාශය පරිහරණය කරන්නන් සැළකිලිමත්ව සිටින ලෙස ඉහළ කොත්මලේ ජලාශයේ ඉංජිනේරුවන් ජනතාවගෙන් ඉල්ලා සිටියි.මේ අතර අධික වර්ෂාවත් සමඟ කැනියොන් ජලාශයේ වාන් දොරටු දෙකක් විවෘත කර ඇති අතර විමලසුරේන්ද්‍ර ජලාශය ඊයේ (14) පස්වරුවේ සිට වාන් දැමීමට පටන්ගෙන තිබේ.ලක්‍ෂපාන ජලාශයේ විවෘත කර තිබු වාන් දොරටු මේ වන විට වසා දමා ඇති අතර තව දුරටත් වැසි ලැබුන හොත් එම ජලාශයේ වාන් දොරටු විවෘත කිරීමට සිදුවන බව විදුලි බලමණ්ඩලය පවසයි.ප‍්‍රදේශයේ පවතින අයහපත් කාළගුණය නිසා වරින් වර හැටන් නගරයේ විදුලියද විසන්ධි වී ඇති බව වාර්තා වෙයි. ජලාශවල වාන් දොරටු විවෘත කිරීමත් සමඟම කැළණි ගඟේ ජල මට්ටම තරමක් ඉහළ යාහැකි බව විදුලි බලමණ්ඩලය පවසයි.මේ අතර හැටන් නෝටන්බි‍්‍රජ් ප‍්‍රධාන මාර්ගයේ කාසල්රි ජලාශයට පහලින් ඔස්බොන් වත්ත ප‍්‍රදේශයේදී ප‍්‍රධාන මාර්ගයට පස් කන්දක් කඩා වැටීමෙන් එම මාර්ගයේ ගමනා ගමන කටයුතු (14) පස්වරු 4.00 සිට ඇණහිට ඇති බව නෝටන්බි‍්‍රජ් පොලීසිය පවසයි.මාර්ගය යථාතත්ත්වයට පත් කරන තෙක් එම මාර්ගයේ ධාවනය කරවන වාහන විකල්ප මාර්ග ඔස්සේ ධාවනය කරවන ලෙස නෝටන්බි‍්‍රජ් පොලීසිය රියදුරන්ගෙන් ඉල්ලා සිටියි.නෝටන්බි‍්‍රජ් - මස්කෙළිය ප‍්‍රධාන මාර්ගයේ ටේබර්ටන් පහේ කණුව ප‍්‍රදේශයේදී ප‍්‍රධංන මාර්ගයට විශාල මාර ගසක් කඩා වැටීමෙන් එම මාර්ගයේ ගමනා ගමන කටයුතු ඊයේ පස්වරුවේ සිට ඇණිහිට ඇති බව මස්කෙළිය පොලීසිය පවසයි.එම මාර්ගයේ ගමන් ගන්නා වාහනද විකල්ප මාර්ග ඔස්සේ ධාවනය කරවන ලෙස පොලීසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=78729", "Category": null, "Parent URL": null}