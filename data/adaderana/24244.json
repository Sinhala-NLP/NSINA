{"Source": "Adaderana", "Timestamp": "May 14, 2012 04:48 pm", "Headline": "දිවයින පුරා වාහන සොරකමේ යෙදුණු කල්ලියක දෙදෙනෙකු දැලේ  ", "News Content": "දිවයින පුරා විවිධ පළාත්වලින් සොරකම් කළ රථ වාහන, චැසි අංක සහ ලේඛන වෙනස්කර අලෙවි කිරීමේ සංවිධානාත්මක කල්ලියක සාමාජිකයින් දෙදෙනෙකු අත්අඩංගුවට ගෙන තිබේ. මධ්‍යම පළාත් නියෝජ්‍ය පොලිස්පති කාර්යාලයේ විශේෂ විමර්ශන හා අපරාධ අංශය මගින් සිදුකළ වැටලීමක දී එම කණ්ඩායම මෙහෙයවන පුද්ගලයා සහ තවත් අයෙකු අත්අඩංගුවට ගෙන ඇති බව වාර්තා වෙයි. සැකකරුවන් විසින් සොරකම් කර චැසි අංක වෙනස් කර තිබූ වෑන් රථ 3 ක් පොලිස් භාරයට ගෙන ඇත. අත්අඩංගුවට ගත් පුද්ගලයන් ගම්පොළ හා පොතුහැර ප්‍රදේශවල පදිංචි පුද්ගලයන් වන අතර එම ජාවාරමට සම්බන්ධ තවත් පුද්ගලයන් කිහිපදෙනෙකු අත්අඩංගුවට ගැනීම සඳහා පරීක්ෂණ ක්‍රියාත්මක කරන බව මධ්‍යම පළාත් නියෝජ්‍ය පොලිස්පති කාර්යාලය ප්‍රකාශ කරයි.", "URL": "https://sinhala.adaderana.lk/news.php?nid=24244", "Category": null, "Parent URL": null}