{"Source": "Adaderana", "Timestamp": "May 2, 2013 12:30 pm", "Headline": "තවත් 42 ක් හරවා එවයි - බෙන්ඩන් ඕ කොනර් ලංකාවට එයි", "News Content": "ඔස්ට්‍රේලියාවේ ආගමන හා පුරවැසිභාවය පිළිබඳ අමාත්‍ය බෙන්ඩන් ඕ කොනර් ශ්‍රී ලංකාවේ සංචාරයක නිරත වීමට නියමිතව තිබේ. මෙම සතිය තුළදී ඔහු මෙරට සංචාරයේ නිරත වන බව මෙරට ඔස්ට්‍රේලියානු මහ කොමසාරිස් කාර්යාලය පවසයි. දෙරට අතර සහයෝගීතාව තවදුරටත් වර්ධනය කර ගැනීමේ අරමුණින් ඔහු මෙම සංචාරයේ නිරත වන බව සඳහන්ය. දිගින් දිගටම සිදුවන නීති විරෝධී සංක්‍රමණ සහ මිනිස් ජාවාරම් පිළිබඳ මෙහිදී වැඩි අවධානයක් යොමුවන ඇති බව ඔස්ට්‍රේලියානු මහ කොමසාරිස් කාර්යාලය පෙන්වාදෙයි. ශ්‍රී ලංකාව ඔස්ට්‍රේලියාවේ සමීප මිතුරෙකු වන අතර තම සංචාරයේදී දෙරට අතර මිතුදම වර්ධනය කර ගැනීමට අරමුණු කරන බව පවසන ඔස්ට්‍රේලියානු අමාත්‍යවරයා ආගමන ගැටළුවට තවදුරටත් විසඳුම් සෙවීමටද මෙම සංචාරයේදී අරමුණු කෙරෙන බව පවසයි. මේ අතර නීති විරෝධි ලෙස ඔස්ට්‍රේලියාවට ගිය තවත් ශ්‍රී ලාංකිකයින් 42 දෙදෙනෙකු නැවත හරවා එවීමට ඔස්ට්‍රේලියානු රජය පියවර ගෙන තිබේ. පසුගිය වසරේ අගෝස්තු 13 වැනිදා සිට මේ දක්වා කාලය තුළ ඔස්ට්‍රේලියාවට නීති විරෝධි ලෙස පැමිණි ශ්‍රී ලාංකිකයින් 1072කුගෙන් 862 දෙදෙනෙකු නැවත හරවා එවා ඇති බව ඔස්ට්‍රේලියානු මහ කොමසාරිස් කාර්යාලය අවධාරණය කරයි.", "URL": "https://sinhala.adaderana.lk/news.php?nid=33747", "Category": null, "Parent URL": null}