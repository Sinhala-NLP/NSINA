{"Source": "Adaderana", "Timestamp": "August 8, 2019 02:48 pm", "Headline": "මවුන්ට් අසාමා සක්‍රිය වෙයි", "News Content": "ජපානයේ ටෝකියෝ අගනුවර ආසන්නයේ පිහිටි ‘මවුන්ට් අසාමා’ ගිනි කන්ද වසර 04කට පසු සක්‍රිය වී තිබේ. ටෝකියෝ අගනුවරට වයඹ දෙසින් කිලෝමීටර් 140ක් දුරින් වූ ප්‍රදේශයේ පිහිටා ඇති ‘මවුන්ට් අසාමා’ ගිනි කන්ද ඊයේ (07) රාත්‍රියේ සිට සක්‍රිය වී ඇති බව විදෙස් මාධ්‍ය වාර්තා කළේය. ගිනි කන්දෙන් නිකුත් වූ දුම් සහ අලු ඉහළ අහසේ කිලෝමීටර් 02ක් පමණ දුරකට පැතිර ගොස් ඇති බව සඳහන්. මේ හේතුවෙන් ගිනි කන්ද ආසන්න ප්‍රදේශයේ පදිංචිකරුවන්ට අවධානයෙන් පසුවන ලෙස ජපාන බලධාරීන් අනතුරු ඇඟවීමක් ද නිකුත් කර තිබේ. මවුන්ට් අසාමා ගිනි කන්ද 2015 වසරේ ජුනි මාසයේ දී අවසන් වරට සක්‍රිය වු අතර එහිදී කිසිදු පුද්ගලයෙකුට අනතුරක් සිදුව තිබුණේ නැත.", "URL": "https://sinhala.adaderana.lk/news.php?nid=116088", "Category": null, "Parent URL": null}