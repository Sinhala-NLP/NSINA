{"Source": "Adaderana", "Timestamp": "April 27, 2018 12:26 pm", "Headline": "හිටපු අමාත්‍ය කෙහෙළියට එරෙහි නඩුවේ සාක්ෂිකරුවන්ට සිතාසි නිකුත් කරයි", "News Content": "පසුගිය රජයේ ජනමාධ්‍ය අමාත්‍යවරයා ලෙස කටයුතු කරමින් රාජ්‍ය මුද්‍රණ නීතිගත සංස්ථාවට අයත් අරමුදල්වලින් සිය පෞද්ගලික ජංගම දුරකථන බිල වන රුපියල් 230984 ක මුදලක් ගෙවීම තුළින් රජයේ අරමුදල් දූෂිත ආකාරයට පරිහරණය කළ බවට චෝදනා එල්ල වී සිටින හිටපු ජනමාධ්‍ය අමාත්‍ය කෙහෙළිය රඹුක්වැල්ල සහ රාජ්‍ය මුද්‍රණ නීතිගත සංස්ථාවේ හිටපු සභාපති ජයම්පති බණ්ඩාර හීන්කෙන්ද යන අයට එරෙහිව අල්ලස් කොමිසම විසින් ගොනු කර තිබෙන චෝදනා අද(27) කොළඹ මහේස්ත්‍රාත් අධිකරණය හමුවේ ඉදිරිපත් කර තිබේ. එම චෝදනාවලට තමන් නිවැරදිකරු වන් බව විත්තිකරුවන් ප්‍රකාශ කළේය. අනතුරුව නඩු විභාගය ජූලි මස 13 වනදා පැවැත්වීමට නියම කළ කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා එදින අධිකරණය හමුවේ පෙනී සිටින්නැයි සාක්ෂිකරුවන් ට සිතාසි නිකුත් කළේය. පසුගිය රජයේ ජනමාධ්‍ය අමාත්‍යවරයා ලෙස කටයුතු කරමින් 2012 වසරේ මාර්තු මස 14 වනදා සිට එම වසරේ අප්‍රේල් මස 15 වනදා දක්වා කාලසීමාව තුළ සිය පෞද්ගලික ජංගම දුරකථනය සඳහා ගෙවිය යුතු රුපියල් 230984 ක මුදලක් රාජ්‍ය මුද්‍රණ නීතිගත සංස්ථාවේ අරමුදල්වලින් ගෙවීම තුළින් රජයේ මුදල් දුෂිත ආකාරයෙන් පරිහරණය කළ බවට චෝදනා කරමින් අල්ලස් කොමිසම හිටපු අමාත්‍ය කෙහෙළිය රඹුක්වැල්ල ඇතුළු විත්තිකරුවන් දෙදෙනාට එරෙහිව මෙම නඩුව ගොනු කර තිබේ.", "URL": "https://sinhala.adaderana.lk/news.php?nid=88140", "Category": null, "Parent URL": null}