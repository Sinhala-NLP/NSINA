{"Source": "Adaderana", "Timestamp": "December 28, 2011 08:57 am", "Headline": "සෝමවංශ අමරසිංහ ඇතුළු 22 ට නොතීසි", "News Content": "ජනවාරි පළමු වැනිදා තිස්සමහාරාම ප්‍රදේශ‍යේ පැවැත්වීමට නියමිත ජනතා විමුක්ති පෙරමුණේ සම්මේලනය තහනම් කරන්නැයි ඉල්ලා ගොනු කර ඇති පැමිණිල්ලක් සම්බන්ධයෙන් කරුණු දක්වන්නැයි අධිකරණය එම පෙරමු‍ණේ නායක සෝමවංශ අමරසිංහ මහතා ඇතුළු පිරිසකට නොතීසි නිකුත් කර තිබේ. ජන අරගලය කණ්ඩායම නියෝජනය කරන පාර්ලිමේන්තු මන්ත්‍රී අජිත් කුමාර සහ ජි.කුලරත්න යන අය විසින් ඉදිරිපත් කර තිබු පැමිණිල්ලක් සලකා බැලූ අවස්ථාවේ කොළඹ දිසා අධිකරණය මෙම නියෝගය කර ඇති බව සඳහන්වේ. ජනතා විමුක්ති ‍පෙරමුණ විසින් පැවැත්වීමට නියමිත සමුළුව නීති විරෝධී බව පැමිණිලිකරුවන් පවසයි. මධ්‍යම කාරක සභාවේ ඡන්ද බලය හිමි තමා ඇතුළු පිරිසකට මෙම සමුළුවට ආරාධනා කර නොමැති බවට ද පැමිණිලිකරුවෝ චෝදනා කරති. අදාළ සමුළුව පැවැත්වුවහොත් පක්ෂයේ සාමාජිකයින්ට දැඩි අගතියක් සිදුවිය හැකි බව ඔවුන් සිය පැමිණිල්ලෙන් පෙන්වා දෙයි. පැමිණිල්ල සලකා බැලූ කොළඹ දිසා අධිකරණය ලබන 30 වැනිදා අධිකරණය හමුවේ කරුණු දක්වන මෙන් සෝමවංශ අමරසිංහ ඇතුළු වගඋත්තරකරුවන් විසි දෙදෙනෙකුට නොතීසි නිකුත් කර තිබේ.", "URL": "https://sinhala.adaderana.lk/news.php?nid=20994", "Category": null, "Parent URL": null}