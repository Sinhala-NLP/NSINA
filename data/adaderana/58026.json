{"Source": "Adaderana", "Timestamp": "March 9, 2016 04:14 pm", "Headline": "මුදල් ඇමතිට තවත් විශ්වාසභංගයක් ගේනවා", "News Content": "ආර්ථිකය ගැන අග්‍රාමාත්‍ය රනිල් වික්‍රමසිංහ මහතා පාර්ලිමේන්තුවේදී ඊයේ කළ ප්‍රකාශයට අනූව වැට් හා ප්‍රාග්ධන බදු වැඩි කිරීමෙන් රජය බලාපොරොත්තු වන්නේ ජාත්‍යන්තර මූල්‍ය අරමුදලෙන් අමෙරිකානු ඩොලර් බිලියනයක ණයක් ගැනීම යැයි පා.ම බන්දුල ගුණවර්ධන මහතා පවසයි.ඒකාබද්ධ විපක්ෂය අද පැවැත්වූ මාධ්‍ය හමුවකදී මන්ත්‍රීවරයා පැවසුවේ ශ්‍රී ලංකාවේ මේවන විට පවත්නා ආර්ථික තත්ත්වය දැඩි අවදානමකට පත්ව ඇති බවයි.ෆිිච් රේටින් වාර්තාවට අනූව 2015න් පසු ශ්‍රී ලංකාවේ ආර්ථිකයේ තත්ත්වය දැඩි අවදානමක් මතුව ඇති නිසා විදෙස් ආයෝජකයින් ඔවුන්ගේ මුදල් ඉවත් කර ගනිමින් සිටින බවද ඒ මහතා පෙන්වාදුන්නේය.මේ ගැන එම වාර්තාවේ පැහැදිලිව ඇති බවත්, ඒ අනූව අයෝජකයින් ලංකාවේ භාණ්ඩාගාර බිල්පත්වල ආයෝජනය කර ඇති මුදල් දිනපතාම ආපසු ගනිමින් සිටින බවත්, දැනටමත් අමෙරිකානු ඩොලර් බිලියන 2ක් ඔවුන් විසින් ඉවත්කරගෙන ඇති බවත්, මන්ත්‍රීවරයා පැවසීය.මේ ආකාරයට දරුණු ලෙස ආර්ථිකය කඩා වැටී තිබියදී සිදුකරන්නට යන මෙම බදු සංශෝධන ගැන සතියක විවාදයක් ඉල්ලා ඇති බවද හෙතෙම කීවේය.මේ අතර මුදල් ඇමතිවරයාට එරෙහි දෙවන විශ්වාසභංගය අත්සන් කිරීමද රංජිත් සොයිසා මන්ත්‍රීවරයාගේ මූලිකත්වයෙන් අද ආරම්භ කළ බවත්, එය කඩිනමින් කථානායකවරයාට ලබාදෙන බවත්, ඒ මහතා පැවසීය.", "URL": "https://sinhala.adaderana.lk/news.php?nid=58026", "Category": null, "Parent URL": null}