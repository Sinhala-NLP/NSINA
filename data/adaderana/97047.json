{"Source": "Adaderana", "Timestamp": "October 2, 2018 01:18 pm", "Headline": "සැඩ සුළඟින් පාසල් දෙකක් වැසෙයි", "News Content": "පුත්තලම දිස්ත්‍රික්කයේ ආනමඩුව ,පල්ලම, මහකුඹුක්කඩවල ප්‍රාදේශීය ලේකම් කොට්ඨාස හරහා හමා ගිය දැඩි සුළඟින් නිවාස 250කට ආසන්න සංඛ්‍යාවකට හානි සිදුව තිබේ. සුළං තත්වයත් සමඟ මාර්ගයට සහ විදුලි රැහැන්වලට ගස් කඩා වැටීම හේතුවෙන් අදාළ ප්‍රාදේශීය ලේකම් කොට්ඨාසවල ගම්මාන 40කට ආසන්න සංඛ්‍යාවක විදුලි සැපයුම ඇණ හිට ඇති බව අද දෙරණ වාර්තාකරු සඳහන් කළේය. මෙම තත්ත්වය හේතුවෙන් දුරකථන රැහැන් රැසකට ද හානි සිදුව තිබේ. සුළං තත්ත්වය හේතුවෙන් ආඬිගම ප්‍රදේශයේ විද්‍යාල 2ක් වසා අද දිනයේ සම්පූර්ණයෙන් වසා දමා තිබේ. මේ හේතුවෙන් අද උදෑසන පාසල වෙත පැමිණි දරුවන් නැවතත් නිවාස බලා පිටත් වු අතර, ආඬිගම මහ විද්‍යාලයේ ගොඩනැඟිලි 6කට සුළඟින් දැඩි අලාභ හානි සිදුව තිබේ. එමෙන්ම ගස් කඩා වැටීමෙන් මාර්ග බොහෝමයක ගමනාගමනයටද බාධා එල්ල වී තිබුණි. යුද හමුදාව, පොලීසිය හා ආපදා කළමණාකරණ මධ්‍යස්ථානය එක්ව මේ වන විට මාර්ග යථා තත්ත්වයට පත් කරමින් සිටින බව ද අද දෙරණ වාර්තාකරු පවසයි. කෙසේ වෙතත් සුළං තත්ත්වයෙන් දේපළ හානියට පත් පුද්ගලයින් වෙත කඩිනමින් සහන සැළසීමට කටයුතු කරන බව ආපදා කළමනාකරණ රාජ්‍ය අමාත්‍ය පාලිත රංගේ බණ්ඩාර මහතා පවසයි. මේ අතර ඇල්පිටිය කරන්දෙනිය ප්‍රදේශයට ඊයේ රාත්‍රියේ ඇදහැලුණු අධික වර්ෂාවත් සමඟ ගුරුසිංහගොඩ ප්‍රදේශයේ නිවාස 4කට අකුණු සැර වැදී තිබේ.", "URL": "https://sinhala.adaderana.lk/news.php?nid=97047", "Category": null, "Parent URL": null}