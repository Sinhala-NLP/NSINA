{"Source": "Adaderana", "Timestamp": "April 17, 2012 09:17 am", "Headline": "ඉන්දීය නියෝජිත පිරිස දිවයිනට ළඟාවෙයි", "News Content": "ඉන්දීය පාර්ලිමේන්තුවේ විපක්ෂ නායිකා සුෂ්මිතා ස්වරාජ්ගේ ප්‍රධානත්වයෙන් යුත් නියෝජිත පිරිස දිවයිනට පැමිණ තිබේ. ඊයේ(16) රාත්‍රී 10.45 ට පමණ ඉන්දීය නියෝජිත පිරිස දිවයිනට ළඟා වූ බව අද දෙරණ ගුවන්තොටුපළ වාර්තාකරු සඳහන් කළේය. ඉන්දීය පාර්ලිමේන්තුවේ විපක්ෂ නායිකා සුෂ්මිතා ස්වරාජ්ගේ ප්‍රධානත්වයෙන් 16‍ දෙනෙකුගෙන් යුත් කණ්ඩායමක් පැමිණ ඇති අතර ඔවුන් ලබන 21 වැනිදින දක්වා මෙරටට රැදීසිටීමට නියමිතය. දිවයිනට පැමිණි ඉන්දීය නියෝජිත පිරිස අද(17) දිනයේ රජයේ ඉහළ පෙළේ මැති ඇමතිවරුන් කිහිපදෙනෙකු සමග සාකච්ඡා පැවැත්වීමට නියමිතය. මෙරට රැදීසිටින කාලය තුළ දී මොවුන් මුස්ලිම් සහ දෙමළ දේශපාලන පක්ෂ සමග ද සාකච්ඡා පැවැත්වීමට නියමිත බව වාර්තා වේ. ඊට අමතරව උතුරු සහ නැගෙනහිර ප්‍රදේශවල සිදුවන සංවර්ධන කටයුතු පිළිබඳව සොයාබැලීම ද ඉන්දීය නියෝජිත පිරිසගේ මෙම සංචාරයේ අරමුණ වී තිබේ.", "URL": "https://sinhala.adaderana.lk/news.php?nid=23564", "Category": null, "Parent URL": null}