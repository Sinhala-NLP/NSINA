{"Source": "Adaderana", "Timestamp": "June 18, 2014 08:01 am", "Headline": "ජාත්‍යන්තර පරීක්ෂණයට එරෙහි යෝජනාවේ ඡන්ද විමසීම අදයි ", "News Content": "ශ්‍රි ලංකාවට එරෙහි පැවැත්විමට නියමිත පරීක්ෂණය සිදුකිරිමට ඉඩ ලබා නොදිය යුතු බවට මන්ත්‍රිවරු පිරිසක් ඉදිරිපත් කළ යෝජනාවට අදාළ පාර්ලිමේන්තු ඡන්ද විමසීම අද(18) සිදු කිරීමට නියමිතව තිබේ. අද(18) පස්වරු 06.00 ට ඡන්ද විමසීම සිදුකෙරුණු ඇති බව සඳහන් වෙයි. කෙසේ වෙතත් එම ඡන්ද විමසීමේ දි එක්සත් ජාතික පක්ෂය සහ ජනතා විමුක්ති පෙරමුණ ක්‍රියා කරන ආකාරය මෙතෙක් තීරණය කර නොමැති බව එම පක්ෂ පවසයි. එක්සත් ජාතික පක්ෂයේ පාර්ලිමේන්තු මන්ත්‍රි ජෝන් අමරතුංග මහතා පැවසුවේ ආණ්ඩුවේ යෝජනාවලිය සම්බන්ධයෙන් තම පක්ෂය ඉදිරිපත් කර ඇති සංශෝධන වලට ආණ්ඩුව විසින් දක්වන ප්‍රතිචාරය මත ඡන්දය ලබාදිම සම්බන්ධයෙන් තීරණය කරන බවයි. ජනතා විමුක්ති පෙරමුණ ද ආණ්ඩු පක්ෂ යෝජනාවලියට සංශෝධන ඉදිරිපත් කළ බව එහි පාර්ලිමේන්තු මන්ත්‍රි අනුර කුමාර දිසානායක මහතා පවසයි. ඡන්ද විමසිමට පෙර පාර්ලිමේන්තුවේ දි ආණ්ඩුව ඊට දක්වන ප්‍රතිචාර මත ඡන්දය ලබාදීම තීරණය කරන බව අනුර කුමාර දිසානායක මන්ත්‍රිවරයා පැවසුවේය. කෙසේ වෙතත් ආණ්ඩු පක්ෂ මන්ත්‍රිවරුන්ගේ යෝජනාවට තම පක්ෂය විරුද්ධව ඡන්දය ප්‍රකාශ කරන බව දෙමළ ජාතික සන්ධානය පවසයි. එම සන්ධානයේ පාර්ලිමේන්තු මන්ත්‍රි එම්. සුමන්දිරම් මහතා පැවසුවේ මෙවැනි යෝජනාවලියක් සම්මත කරගැනීම මගින් එක්සත් ජාතීන්ගේ සංවිධානයට බලපෑම් කළ නොහැකි බවයි. ආණ්ඩු පක්ෂයේ මන්ත්‍රිවරුන් 09 දෙනෙකු විසින් පසුගියදා කථානායක චමල් රාජපක්ෂ මහතා වෙත ලිපියක් බාර දෙන ලදි. ශ්‍රි ලංකාවට එරෙහි පැවැත්විමට නියමිත පරීක්ෂණය සිදුකිරිමට ඉඩ ලබා නොදිය යුතු බවට අදාළ ලිපිය මගින් ඔවුන් යෝජනා කර තිබුණි.", "URL": "https://sinhala.adaderana.lk/news.php?nid=44036", "Category": null, "Parent URL": null}