{"Source": "Adaderana", "Timestamp": "March 15, 2012 02:46 pm", "Headline": "තායිලන්ත  ස්ත්‍රීයක් පැහැරගන්නට‍ දැරූ තැත වරදියි-ත්‍රී රෝද රථ රියදුරු රිමාන්ඩ්", "News Content": "තායිලන්ත ජාතික කාන්තාවක බලහත්කාරයෙන් පැහැර‍ගෙනයාමට උත්සාහ කළ ත්‍රී රෝද රථ රියදුරෙකු ලබන මාර්තු මස 20 වන දින දක්වා රක්ෂිත බන්ධනාගාර ගතකොට තිබේ. පිටකොටුව පොලීසිය විසින් අත්අඩංගුවට ගෙන අධිකරණයට ඉදිරිපත් කරන ලද කැලණියේ පදිංචි ජේ.ආර් නිශාන්ත නමැති සැකකරුවකු මෙලෙස රක්ෂිත බන්ධනාගාර ගත කර ඇත. සැකකාර ත්‍රී රෝද රථ රියදුරා මාර්තු මස 14 වන දින රාත්‍රීයේ තම ත්‍රී රෝද රථයෙන් අදාළ කාන්තාව කොල්ලුපිටියේ සිට වරාය දක්වා ගමන් කරමින් සිටින අතරතුර පැහැරගැනීමට උත්සාහ දරා ඇතැයි පොලීසිය විසින් සැකකරුට එරෙහිව චෝදනා ගොනු කර තිබේ. එම අවස්ථාවේදී තායිලන්ත ජාතික කාන්තාව ත්‍රී රෝද රථ රියදුරු‍ගේ ගෙල පෙදෙස මිරිකමින් ත්‍රී රෝද රථයෙන් බැසගන්නට උත්සාහ දරමින් සිටියදී රියදුරුට තම රථය පාලනය කරගත නොහැකිව නැවතී ඇති බව පොලීසිය අධිකරණයට දන්වා ඇත. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා විසින් සැකකාර ත්‍රී රෝද රථ රියදුරා ලබන 20 වන දින දක්වා රක්ෂිත බන්ධනාගාර ගත කරන ලෙස නියෝග කරන ලදී.", "URL": "https://sinhala.adaderana.lk/news.php?nid=22815", "Category": null, "Parent URL": null}