{"Source": "Adaderana", "Timestamp": "January 4, 2014 08:24 am", "Headline": "නැගෙනහිර හා දකුණු මුහුදු තීරයේ තෙල් කැණීම් සඳහා විදෙස් සාමගම්වලට අවසර!", "News Content": "ශ්‍රී ලංකාවේ නැගෙනහිර සහ දකුණු මුහුදු තීරයේ තෙල් කැණීම් සඳහා ජාත්‍යන්තර ආයතන වලට අවසර ලබා දීමට අපේක්ෂා කරන බව ශ්‍රී ලංකා ඛනිජ සම්පත් සංවර්ධන ලේකම් කාර්යාලය පවසයි. එහි අධ්‍යක්ෂ ප්‍රීනි විතානගේ මහත්මිය පවසන්නේ අදාළ මුහුදු තීරයේ කොටස් 06ක කැණීම් සඳහා අවස්ථාව ලබා දීමට හැකියාව පවතින බවයි. ශ්‍රී ලංකාව සමඟ එක්ව අධ්‍යයන ගිවිසුමක් යටතේ මේ සඳහා අවස්ථාව ලබා දෙන බව සඳහන්ය. දැනටමත් ඊට අදාළව ජාත්‍යන්තර ආයතන කිහිපයකින් මුලික එකඟතාව පළවී ඇති බව ප්‍රීනි විතානගේ මහත්මිය පවසයි. උතුරේ මන්නාරම කලාපයේ හෝ කෝවරි කළාපයට වඩා නැගෙනහිර සහ දකුණු මුහුදු තීරයේ කැණීම් සිදුකළ යුත්තේ අධික ගැඹුරකින් යුත් කොටස් වල බව ඇය කියයි. මේ අතර මන්නාරම් කලාපයේ කැණීම් කටයුතු සිදුකරන ඉන්දියානු කර්න් සමාගම මගින් සොයාගත් ගෑස් නිධි දෙක මගින් ලබා ගන්නා ගෑස් වානිජ කිරීම සම්බන්ධයෙන් සහ මිල කිරීමේ යාන්ත්‍රණය පිළිබඳවත් ලබා ගන්නා ගෑස් නව්‍ය කරණය කිරීම පිළිබඳවත් මේ වනවිට ශ්‍රී ලංකා රජය සහ කර්න් සමාගම අතර සාකච්ජා සිදුකරන බව සඳහන්ය. වසර 08ක ගවේෂණාත්මක කාලසීමාවක් සඳහා කර්න් සමාගමට මන්නාරම කලාපයේ කොටස් 04ක කැණීම් කිරීමට 2008 වසරේ දී අවසර ලබා දෙන ලදී. 2011 වසරේ දී නිධි 03ක ගවේෂණ සිදුකළ අතර 2013 වසරේ දී එම සමාගම විසින් එක් නිධියක ගවේෂණ සිදුකළේය. එහිදී කැණීම් කරන ලද නිධි 02 කින් ගෑස් පවතින බව සොයා ගැනුණි. ඛණිජ සම්පත් සංවර්ධන ලේකම් කාර්යාලයේ අධ්‍යක්ෂ ප්‍රීනි විතානගේ මහත්මිය පවසන්නේ කර්න් සමාගම මේ වනවිට අදාළ ව්‍යාපෘතිය සඳහා අමෙරිකානු ඩොලර් මිලියන 210 ක් වැය කර ඇති බවයි. මේ අතර මන්නාරම සහ කෝවරි කලාපයේ තෙල් ගවේෂණයට අදාළ බලපත්‍ර නිකුත් කිරීමේ දෙවන අදියරේ ඉල්ලීම් කරන ලද සමාගම් පිළිබඳ මෙතෙක් අවසන් තීරණයකට එළඹ නැති බව ප්‍රීනි විතානගේ මහත්මිය පවසයි. පසුගිය වසරේ නොවැම්බර් මස 29 වැනිදා අදාළ ඉල්ලුම්පත් කැඳවීම අවසන් කෙරුණි. මන්නාරම සහ කෝවරි කලාපයේ කොටස් 13ක තෙල් ගවේෂණ කටයුතු සදඳහා එහිදී ඉල්ලුම්පත් කැඳවු බව සඳහන්ය. එම කැබලි අතුරෙන් මන්නාරම කලාපයේ එන් 05 දරණ කොටස සඳහා දැනටමත් ගෑස් ගවේෂණයේ නිරත කර්න් සමාගම ඉල්ලුම්පත් ඉදිරිපත් කර ඇත. යාපනය අර්ධද්වීපයට උතුරු මුහුදු තීරයේ පවතින කෝවරි කලාපයේ සී 02 සහ සී 03 කොටස් සඳහා කැනේඩියානු බොනවිස්ටා සමාගම ඉල්ලුම්පත් යොමුකර ඇති බව ඛණිජ සම්පත් සංවර්ධන ලේකම් කාර්යාලයේ අධ්‍යක්ෂ ප්‍රීනි විතානගේ මහත්මිය පවසයි. කෙසේ වෙතත් අදාළ තෙල් ගවේෂණය සඳහා ඉල්ලුම්පත් යොමුකිරීමට ඉන්දියාවේ විදේශ් සමාගම මුලින් තීරණය කර තිබුණි. ද හින්දු පුවත්පත පසුගිය දා වාර්තා කර තිබුණේ විදේශ් සමාගම මන්නාරම කලාපයේ එම් 03, එම් 05 සහ එම් 06 යන කොටස් සඳහා ඉල්ලුම් කිරීමට නියමිතව සිටි බවයි. පසුව එම සමාගම තෙල් ගවේෂණයට අදාළව ඉල්ලුම්පත් යොමු කිරීමෙන් වැලකී සිටියේය.", "URL": "https://sinhala.adaderana.lk/news.php?nid=40073", "Category": null, "Parent URL": null}