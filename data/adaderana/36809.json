{"Source": "Adaderana", "Timestamp": "August 22, 2013 07:13 am", "Headline": "මෙතෙක් සිදුකළ පිටිකිරි පරීක්ෂණවලින් බැක්ටීරියාව හමුවී නෑ", "News Content": "මෙතෙක් සිදුකළ පරීක්ෂණ වලට අනුව වේ ප්‍රෝටීන් අධී සාන්ද්‍රණ සාම්පලවල ක්ලොස්ට්‍රිඩියම් බොටුලිනියම් නැමැති බැක්ටීරියාව හමුනොවූ බව වෛද්යක පර්යේෂණ ආයතනය පවසයි. වේප්‍රෝටීන් අන්තර්ගත කිරිපිටි සහ අධි ප්‍රෝටීන් අමතර ආහාර වර්ග වල අදාළ බැක්ටීරියාව ඇත්ද යන්න පිළිබඳව සොයා බැලීම සඳහා සෞඛ්‍ය අමාත්‍යංශය වෛද්‍ය පර්යේෂණ ආයතනයට උපදෙස් ලබා දී තිබුණි. ඒ අනුව ලබාගත් සාම්පල හාරසීයකට අධික ප්‍රමාණයක් මේ වන විට පරීක්ෂාවට ලක් කර ඇති බව වෛද්‍ය පර්යේෂණ ආයතනය සඳහන් කළේය. එම කිසිදු සාම්පලයක ක්ලොස්ට්‍රිඩියම් බොටුලිනියම් නැමැති බැක්ටීරියාව ඇතුළත්ව නොමැති බවට තහවුරු වී ඇති බව වෛද්‍ය පර්යේෂණ ආයතනයේ අධ්‍යක්ෂ වෛද්‍ය අනිල් සමරනායක මහතා සඳහන් කළේය. මේ අතර වේප්‍රෝටීන් පරීක්ෂාවට යැවු සාම්පල 5 ක වාර්තා ඊයේ දිනයේ සෞඛ්‍ය අමාත්‍යංශය වෙත ලැබුණු බව එම අමාත්‍යංශයේ ප්‍රකාශකයෙක් අද දෙරණට කියා සිටියේය. එම වාර්තාව පිළිබඳව අද දිනයේ ප්‍රකාශයක් සිදුකරන බව සෞඛ්‍ය අමාත්‍යංශය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=36809", "Category": null, "Parent URL": null}