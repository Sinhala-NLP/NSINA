{"Source": "Adaderana", "Timestamp": "May 10, 2019 09:49 am", "Headline": "දරුවන් තිදෙනෙක් පුජා කල බෝසත් මව්පියෝ", "News Content": "මහියංගනය මාපාකඩවැව ඌව තිස්සපුර පවුලක 13 හැවිරිදි පාසල් සිසුවෙක් ඊයේ(09) දින සසුන් ගත කර තිබේ. මෙය සාමාන්‍ය සිදුවීමක් වුවත් මෙහි ඇති සුවිශේෂිත්වය වන්නේ මෙම දරුවා ඇතුළුව මෙම පවුලෙන් දරුවන් තිදෙනෙක් බෞද්ධ ශාසනයේ භික්ෂුන් බවට පත්ව තිබීමයි. එපමණක් නොව ඉතා සරල ජීවිකාවක් ගෙන යන මෙම සසුන්ගත වු දරුවාගේ මව්පියන් මීට පෙර ඔවුන්ට දාව උපන් නිවුන් දරුවන් දෙදෙනාම හාලිඇල සිරි බිම්බාරාම විහාරස්ථානයේ දී ඉකුත් ජනවාරී මාසයේ දී පැවිදි කර තිබේ. එම හිමිවරුන්ගේ වැඩිමහල් සොහොයුරාව මෙසේ ඊයේ(09) දිනයේ දී සාසනයට පුජා කල බව අද දෙරණ වාර්තාකරු පවසයි. හාලිඇල සිරි බිම්බාරාම විහාරස්ථානාධිපති පූජ්‍ය බෝගහමඩිත්තේ ධම්මසාර හිමියන් ගුරුකොට ගත් තිස්සපුර ධම්මසිද්ධි නමින් මෙසේ පැවිදි දිවියට ඇතුළත් වුයේ මාපාකඩවැව ඌව තිස්සපුර යාය 1 පදිංචිව සිටි ඌව තිස්සපුර විදුහලේ නව වැනි වසරේ ඉගෙනුම ලබමින් සිටි ඩබ්.එම්.නලින්ද නැමති 13 හැවිරිදි සිසුවෙකි. ඩබ්.එම්.ගුණතිලක හා ඩබ්.එම්.අනුලාවතී යන දෙමාපියන් දාව උපන් බාල නිවුන් දරුවන් දෙදෙනා ඉකුත් ජනවාරී 24 වන දින සසුන් ගතවී තිබේ. මෙම පැවිදි කිරීමේ උත්සවය සඳහා උඩුවර ශ්‍රී සුධර්මාවාස පිරිවෙනේ ආචාර්ය ටැම්පිටියේ ආනන්ද හිමියන් ඇතුළු මහා සංඝරත්නය වැඩම කර සිටියේය.", "URL": "https://sinhala.adaderana.lk/news.php?nid=109656", "Category": null, "Parent URL": null}