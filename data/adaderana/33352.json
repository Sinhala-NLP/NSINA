{"Source": "Adaderana", "Timestamp": "April 18, 2013 08:00 am", "Headline": "එතනෝල් ගැන නියෝජ්‍ය සුරාබදු කොමසාරිස්ගේ ප්‍රකාශයක් අවශ්‍යයි", "News Content": "එතනෝල් ලීටර් 65,000ක් ගෙන්වීමේ සිද්ධිය සම්බන්ධයෙන් නියෝජ්‍ය සුරාබදු කොමසාරිස්වරයා ප්‍රකාශයක් කිරිමට අවශ්‍ය බව රේගු අධිකාරිය කොළඹ මහේස්ත්‍රාත් අධිකරණයට දැනුම් දී තිබේ. අදාළ එතනෝල් තොගය මෙරටට අනයනය කිරීම සම්බන්ධයෙන් වූ නඩුව කොළඹ අතිරේක මහේස්ත්‍රාත් හඳුන්විතානගේ ඉදිරියේ ඊයේ කැඳවනු ලැබිණි. අදාළ සිද්ධිය සම්බන්ධයෙන් අත්අඩංගුවට ගෙන සිටින සැකකරු අධිකරණයට ඉදිරිපත් කළ අවස්ථාවේ රේගු අධිකාරිය මෙම ඉල්ලීම කර තිබේ. පසුගිය අප්‍රේල් මස 04වන දින ලිපියක් මගින් නියෝජ්‍ය සුරාබදු කොමසාරිස්වරයා මේ පිළිබද දැනුම් දුන් බව රේගු අධිකාරිය කියා සිටියි. ඒ සඳහා අප්‍රේල් මස 22 වන දින අවස්ථාව ලබාදිය හැකි බව සඳහන් කළ කොළඹ අතිරේක මහේස්ත්‍රාත් හඳුන් විතානගේ මහතා සැකකරු රක්ෂිත බන්ධානාගරගත කිරීමට නියෝග කළේය.", "URL": "https://sinhala.adaderana.lk/news.php?nid=33352", "Category": null, "Parent URL": null}