{"Source": "Adaderana", "Timestamp": "April 18, 2012 01:47 pm", "Headline": "ජෝන්ගේ ප්‍රකාශය පිළිගන්න බෑ-ආණ්ඩුව විපක්ෂයට විරුද්ධ නෑ", "News Content": "එක්සත් ජාතික පක්ෂයේ නායක රනිල් වික්‍රමසිංහ මහතා ප්‍රමුඛ කණ්ඩායම විසින් යාපනයේ පවත්වන්නට නියමිත මැයි දින රැළිය කඩාකප්පල් කිරීමට ආණ්ඩුව වෑයම් කරන බවට විපක්ෂයේ ප්‍රධාන සංවිධායකවරයා වන ‍එ.ජා.ප පාර්ලිමේන්තු මන්ත්‍රී ජෝන් අමරතුංග මහතා පුවත්පතකට කර ඇති ප්‍රකාශය තමන් විශ්වාස නොකරන බව එම පක්ෂයේ දකුණු පළාත් සභා මන්ත්‍රී,නීතිඥ මෛත්‍රී ගුණරත්න මහතා පවසයි. ආණ්ඩුව එසේ කටයුතු කරනු ලබන්නේ නම් තමන් ඊට සපුරා විරුද්ධ වන නමුත් ආණ්ඩුව විපක්ෂ නායකවරයාට හා ඔහුගේ කණ්ඩායමට සහය පළකරනවා විනා එරෙහි වන්නේ නැති බව ඔහු පෙන්වා දුන්නේය. විශේෂයෙන්ම තමන් ඇතුළු පිරිසක් එක්සත් ජාතික පක්ෂ මූලස්ථානයේ සංවිධානය කර තිබුණු සත්‍යග්‍රහ ව්‍යාපාරය කඩාකප්පල් කරමින් වික්‍රමසිංහ මහතාට සහය පිණිස සිරිකොත ඉදිරිපිට මාර්ගය හදිසියේ කාපට් කරන්නට තරම් ආණ්ඩුව, විපක්ෂ නායකවරයාට හිතෛෂිවන්ත බව මෛත්‍රී ගුණරත්න මහතා සිහිපත් කරනු ලැබුවේ අද කොළඹ පැවති මාධ්‍ය හමුවකදීය. රනිල් වික්‍රමසිංහ මහතා ඇතුළු පිරිස විසින් මේවන විට පක්ෂයේ සංවිධායකවරුන්ට තර්ජනය කොට,බලපෑම් කොට යාපනය‍ට පාක්ෂිකයින් කැටුව යන්නට උත්සාහ දරමින් සිටින බවට හෙතෙම චෝදනා කළේය. එක්සත් ජාතික පක්ෂයේ පිරිස් මැයි දින සැමරුමට යාපනයට යන්නට කැමැත්තක් නොදැක්වීම නිසාත්,එය සාර්ථක නොවන බැව් කල්තියා දන්නා නිසාත් ආණ්ඩුවේ බලපෑම මත යයි කියමින් එය යාපනයෙන් ඉවත්කරගැනීමට සූදානම් වන බවට සැකයක් පහළවන බවද ඔහු සඳහන් කළේය. යාපනයේ මැයි දින රැළිය පවත්වන්නට ‍තරම් ආරක්ෂාකාරී නොවන බවට තමාගේ ආරක්ෂකයින් පවා පෙන්වා දෙන බවට ජෝන් අමරතුංග මන්ත්‍රීවරයා පුවත්පතකට ප්‍රකාශ කිරීමෙන් එම සැකය තීව්‍ර වන බව ගුණරත්න මහතා අවධාරණය කළේය. ආණ්ඩුවේ ප්‍රජාතන්ත්‍ර විරෝධී දූෂිත ගමන නැවැත්වීමට ශක්තිමත් විපක්ෂයක් අවශ්‍ය බවත්,අවාසනාවකට මේවන විට විපක්ෂය දියවෙමින් පවත්නා බවත් ඔහු පෙන්වා දුන්නේය. ඒ නිසාම එක්සත් ජාතික පක්ෂයේ ක්‍රියාකාරී කණ්ඩායම ලෙස තමන් මැයි 01 වන දින දිවංගත රණසිංහ ප්‍රේමදාස ගුණ සමරුව උත්කර්ශවත් අන්දමින් පැවැත්වීමට තීරණය කළ බවත්,පොදුජනයාට ඉමහත් සේවයක් කළ දිවංගත ප්‍රේමදාස ජනාධිපතිවරයා ඝාතනය කළ එල්.ටී.ටී.ඊයේ හිතවාදීන් හා දෙමළ ඩයස්පෝරාව සමග එක්ව යාපනයේදී මැයි දිනය සැමරීම කිසිසේත්ම අනුමත කළ නොහැකි බවත් ගුණරත්න මහතා කියා සිටියේය. ආණ්ඩුවට ප්‍රබල අභියෝගයක් එල්ල කළ හැකි සැම අවස්ථාවකදීම වික්‍රමසිංහ මහතා විසින් සිදුකරනු ලැබුවේ සුළු පිරිසක් සමග පොදු ජනතාවගෙන් ඈත්ව තම නායකත්වය ආරක්ෂා කර ගැනීමේ ව්‍යාපෘතියක් ලෙස එම අවස්ථාව ප්‍රයෝජනයට ගැනීම පමණක් බව මෛත්‍රී ගුණරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23607", "Category": null, "Parent URL": null}