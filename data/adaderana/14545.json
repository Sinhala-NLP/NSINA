{"Source": "Adaderana", "Timestamp": "March 1, 2011 12:56 pm", "Headline": "දුෂ්කර පළාත් පාසල් සිසුන්ට පා පැදි ", "News Content": "පාසල් බස් රථ ධාවනය කිරීමට නොහැකි දුෂ්කර පළාත් වල පාසල් සිසුන් සඳහා පා පැදි ලබා දීමේ නව ව්‍යාපෘතියක් පෞද්ගලික ප්‍රවාහන අමාත්‍යාංශය විසින් ආරම්භ කර තිබේ. ජාතික ගමනාගමන කොමිසන් සභාව විසින් සැලසුම් කර ඇති මෙම ව්‍යාපෘතියේ පළමු අදියර සඳහා රුපියල් මිලියන 5ක මුදලක් වෙන් කර ඇති බව වාර්තා වේ. නැගෙනහිර පළාතේ ත්‍රිකුණාමල දිස්ත්‍රික්කයේ සැතපුම් 2 ට වැඩි දුර ප්‍රමාණයක් පාසල් වෙත පා ගමනින් යන ළමුන් 500 දෙනෙක් පළමු අදියර යටතේ තෝරා ගෙන ඇත. ඊට පාසල් සිසුවියන් 200ක් සහ පාසල් සිසුන් 300ක් ඇතුළත් බව ජාතික ගමනාගමන කොමිසන් සභාව පවසයි. මෙම ව්‍යාපෘතියේ දෙවන අදියර යටතේ නැගෙනහිර පළාතේ අම්පාර, මඩකළපුව යන දිස්ත්‍රික්ක වල පාසල් සිසුන් සඳහා පා පැදි ලබා දීමට කටයුතු කරන බව ජාතික ‍ගමනාගමන කොමිසන් සභාව වැඩිදුරටත් සඳහන් කරනු ලැබීය.", "URL": "https://sinhala.adaderana.lk/news.php?nid=14545", "Category": null, "Parent URL": null}