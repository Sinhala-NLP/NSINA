{"Source": "Adaderana", "Timestamp": "May 29, 2012 08:46 pm", "Headline": "සන්ධානෙට තුනෙන් දෙකක බලයක්   - ජවිපෙට මෙදා තියෙන දෙකත් නෑ", "News Content": "ඉදිරි මාස තුන ඇතුළත තුනෙන් දෙකක බලයක් සහිතව එක්සත් ජනතා නිදහස් සන්ධානය සබරගමුව පළාත් සභාවේ බලය යළි අත්පත් කර ගන්නා බව සබරගමුව පළාත් සභාවේ ඉඩම් කෘෂිකර්ම හා වාරිමාර්ග අමාත්‍ය ශ්‍රී ලාල් වික්‍රමසිංහ මහතා සඳහන් කරයි. එමෙන්ම ඉදිරියේ පැවැත්වීමට නියමිත සබරගමුව පළාත් සභා මැතිවරණය සඳහා එක්සත් ජනතා නිදහස් සන්ධානයේ මහ ඇමති අපේක්ෂකයා වශයෙන් වත්මන් මහ ඇමති මහීපාල හේරත් මහතාම නම් කිරීමට ජනාධිපති මහින්ද රාජපක්ෂ මැතිතුමා තීරණය කර ඇති බව ද අද (29) පැවති සබරගමුව පළාත් සභා රැස්වීම අමතමින් ලාල් වික්‍රමසිංහ මහතා පැවසූ බව එම පළාත් සභාවේ මාධ්‍ය අංශය ප්‍රකාශ කරයි. මෙහිදී පළාත් සභාව වෙත ලබා දී තිබෙන බලතල නිසි ආකාරයෙන් ක්‍රියාත්මක කර පළාත් සභා ක්‍රමය ශක්තිමත් කළ යුතු බවට එක්සත් ජාතික පක්ෂ මන්ත්‍රී සමිත ආටිගල යෝජනාවක් ඉදිරිපත් කර ඇත. පළාත් සභා ක්‍රමය ශක්තිමත් කළ යුතු බවට එක්සත් ජාතික පක්ෂය ගෙනා යෝජනාව අතිශය කාලෝචිත බවත්, සාමාන්‍ය පන්තියෙන් මතුවූ පුද්ගලයින්ට දිගු දේශපාලන ගමනක් සඳහා මග සැළසුණු පළාත් සභා ක්‍රමය හඳුන්වා දීම පිළිබඳ දිවංගත ජනපති ජේ.ආර්. ජයවර්ධන මහතාට තම ප්‍රණාමය පළ කරන බවත් එම යෝජනාව පිළිබඳව අඳහස් දක්වමින් ලාල් වික්‍රමසිංහ මහතා ප්‍රකාශ කර ඇත. එදා පළාත් සභා ක්‍රමයට විරුද්ධව විවිධ කඩාකප්පල්කාරී ක්‍රියා මිනිස් ඝාතන ඇතුළු දැවැන්ත විනාශයන් සිදුකළ ජනතා විමුක්ති පෙරමුණ දැන් පළාත් සභාවට තේරී පත්ව ඒ තුළ දේශපාලන වශයෙන් යැපෙමින් පළාත් සභා නිර්ධය ලෙස විවේචනය කිරීම හෙලාදකින බවද ඔහු මෙහිදී පැවසීය. පැවති පළාත් සභාවට ජනතා විමුක්ති පෙරමුණෙන් මන්ත්‍රීවරු දස දෙනෙකු තේරී පත්වු බවත් වත්මන් පළාත් සභාවේ ඔවුන්ගේ නියෝජනය දෙදෙනෙකුට සීමා වී ඇති අතර ළඟදී පවත්වන පළාත් සභා මැතිවරණයෙන් පසු සබරගමුවේ ඒ මන්ත්‍රීධූර දෙකද ජනතා විමුක්ති පෙරමුණට අහිමිව යනු ඇතැයි ද ශ්‍රී ලාල් වික්‍රමසිංහ මහතා මෙහිදී ප්‍රකාශ කළ බව පළාත් සභාවේ මාධ්‍ය අංශය වැඩි දුරටත් සදහන් කරයි.", "URL": "https://sinhala.adaderana.lk/news.php?nid=24612", "Category": null, "Parent URL": null}