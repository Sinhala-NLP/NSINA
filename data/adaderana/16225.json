{"Source": "Adaderana", "Timestamp": "May 20, 2011 04:13 pm", "Headline": " කරුණානිධිගේ දියණිය දින 15 ක් රිමාන්ඩ්", "News Content": "හිටපු තමිල්නාඩු ප්‍රධාන අමාත්‍ය එම්.කරුණානිධිගේ දියණිය වන ප්‍රාන්ත මන්ත්‍රී එම්.කේ කනිමොලි දින 15 ක් රිමාන්ඩ් භාරයේ තබන ලෙස නවදිල්ලි අධිකරණයක් විසින් අද(20) නියෝග කර තිබේ. නවදිල්ලි විශේෂ මධ්‍යම විමර්ශන බියුරෝ අධිකරණයේ විනිසුරු ඕ.පී ෂයිනි විසින් කනිමොලි මෙන්ම එරට ටෙලිවිෂන් මාධ්‍ය ආයතනයක අධ්‍යක්ෂ ජනරාල්වරයා වන සරත් කුමාර් යන අය මෙසේ රිමාන්ඩ් භාරයට පමුණුවන මෙන් නියෝග කළ බව ඉන්දීය මාධ්‍ය උපුටා දක්වයි. එසේ වුවද හෙට දිනයේ ද මෙම නඩු විභාගයේ විමර්ශන කටයුතු සඳහා මොවුන් අධිකරණයට ඉදිරිපත් කළ යුතු බව විනිසුරු ඕ.පී ෂයිනි විසින් විශේෂ මධ්‍යම විමර්ශන බියුරෝවට නියෝග කර ඇත. 2 ජී විකාශන ක්‍රමය අඩු මුදලකට ලබාදීමෙන් අක්‍රමිකතාවක් සිදු කළ බවට මොවුන් දෙදෙනාට එරෙහිව නඩු පවරා තිබුණු අතර අදාළ නඩුව අද කැඳවූ අවස්ථාවේ විත්තියේ නීතිඥයින් විසින් කනිමොලි මෙම සිදුවීම‍ට කිසි සේත්ම සම්බන්ධයක් නැති වග අධිකරණය හමුවේ සඳහන් කර තිබේ. එසේ වුවද මෙම අක්‍රමිකතාවට හිටපු ප්‍රධාන අමාත්‍යවරයාගේ දියණිය සම්බන්ධ වූ බවට මූලික පරීක්ෂණවලදී අනාවරණය වූ බව විශේෂ මධ්‍යම විමර්ශන බියුරෝව විසින් අධිකරණය හමුවේ පෙන්වා දී ඇත.", "URL": "https://sinhala.adaderana.lk/news.php?nid=16225", "Category": null, "Parent URL": null}