{"Source": "Adaderana", "Timestamp": "March 3, 2014 05:04 pm", "Headline": "මත්ද්‍රව්‍ය මහමොළකරුවන් දෙදෙනෙකුගේ කෝටි අට හමාරක මුදලක් රාජසන්තකයි", "News Content": "විදෙස්ගතව සිට මෙරට මත්ද්‍රව්‍ය ජාවාරම මෙහෙය වන ප්‍රධාන සැකකරුවන් දෙදෙනෙකුගේ රුපියල් කෝටි අටහමාරක පමණ මුදලක් රාජසන්තක කිරීමට පියවර ගන්නා බව පොලීසිය පවසයි. හෙරොයින් කිලෝ ග්රෑම් 30ක් සමඟ ලයිබීරියානු ජාතිකයෙකු සහ හෙරොයින් කිලෝ ග්රෑගම් 10ක් සමඟ හික්කඩුව ප්‍රදේශයේ සැකකරුවන් දෙදෙනෙකු මත්ද්‍රව්‍ය නාශක කාර්යාංශය විසින් පසුගියදා අත්අඩංගුවට ගන්නා ලදී. ඔවුන්ගෙන් සිදුකළ ප්‍රශ්න කිරීම්වලදී ජාවාරම් මෙහෙය වන පුද්ගලයින් දෙදෙනෙකු පිළිබඳ තොරතුරු අනාවරණය වු බව පොලීසිය පවසයි. ඒ අනුව වසන්ත මෙන්ඩිස් නමැති සැකකරුවකුගේ බැංකු ගිණුම්වල තැන්පත් කර තිබු රුපියල් ලක්ෂ 4ක මුදලක් සහ ආරක්ෂක සේප්පුවල තිබු රුපියල් කෝටි එකහමාරක් පමණ වටිනා දියමන්ති සහ මැණික් තොගයක් පොලිස් භාරයට ගෙන තිබේ. මීට අමතරව විදුර සොයිසා නමැති සැකකරුවකුගේ බැංකු ගිණුම්වල රුපියල් කෝටි තුනක් පමණ මුදලක් තිබූ බව පොලීසිය සඳහන් කරයි. සැකකරුවන්ගේ මූල්‍ය පරිපාලන කටයුතු සිදුකළ තවත් පුද්ගලයින් තිදෙනෙකු ද අත්අඩංගුවට ගෙන තිබේ. සැකකරුවන් සතු නිශ්චල දේපළ සම්බන්ධයෙන් ද තවදුරටත් පරීක්ෂණ සිදුකරන බව පොලීසිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=41511", "Category": null, "Parent URL": null}