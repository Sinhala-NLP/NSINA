{"Source": "Adaderana", "Timestamp": "November 14, 2012 06:32 pm", "Headline": "මංජුල තිලකරත්නට පහරදීමේ සිදුවීමට අදාළව වාහන 450 ක් පරීක්ෂා කළා", "News Content": "අධිකරණ සේවා කොමිෂන් සභාවේ ලේකම් මංජුල තිලකරත්න මහතාට පහර දීමට පැමිණි බව කියන වාහනයට සමාන සහ එම වර්ගයට අයත් බස්නාහිර පළාතේ වාහන 450 ක් පමණ පරීක්ෂා කළ බව කොළඹ අපරාධ කොට්ඨාසය අද අධිකරණයට දැනුම් දී තිබේ. අද (14) නඩුව කැඳවූ අවස්ථාවේ දී කොළඹ අපරාධ කොට්ඨාසය විසින් මේ බව දැනුම් දී ඇති බව සඳහන්ය. පහරදීම සඳහා සැකකරුවන් පැමිණ ඇත්තේ ව්‍යාජ අංක තහඩු සහිත වාහනයකින් බවද, පොලිස් පරීක්ෂණ වල දී අනාවරණය වී ඇති බව අපරාධ කොට්ඨාසය කියා සිටියි. අද පැවති නඩු වාරය සම්බන්ධයෙන් අදහස් දැක්වූ පැමිණිල්ලේ නීතීඥ අතුල රණගල මහතා කියා සිටියේ අදාළ පහරදීම සඳහා සැකකරුවන් පැමිණ ඇති මෝටර් රථය සම්බන්ධයෙන් තමන් කරුණු හෙළිදරව් ක‍රගෙන ඇති වග කොළඹ අපරාධ කොට්ඨාසය විසින් අධිකරණයට දැනුම් දුන් වගයි. රටේ උත්තරීතර ආයතනය වන අධිකරණයේ ඉහළම පරිපාලන නිලධාරියා වන මංජුල තිලකරත්න මහතාට පහරදීමේ සිදුවීමට අදාළ පරීක්ෂණ කටයුතු ස්වාධීනව සිදුවිය යුතු බවත් ,ඒ පිළිබඳ නීතිඥයින් ලෙස තමන්ගේ දැඩි අවධානය යොමුවී ඇති බවත් හෙතෙම අද දෙරණට කියා සිටියේය.", "URL": "https://sinhala.adaderana.lk/news.php?nid=29189", "Category": null, "Parent URL": null}