{"Source": "Adaderana", "Timestamp": "March 21, 2012 12:17 am", "Headline": "ජය බංග්ලාදේශයටයි!", "News Content": "ශ්‍රී ලංකාව හා බංග්ලාදේශය අතර අද ඩකාහි පැවත්වුණු ආසියානු කුසලාන අවසාන ලීග් තරගයෙන් ඩන්කන් ලුවිස් ක්‍රමයට කඩුලු 5 න් ජයග්‍රහණය කිරීමට බංග්ලාදේශ කණ්ඩායම සමත්විය. ප්‍රථමයෙන් පන්දුවට පහරදුන් ශ්‍රී ලංකා කණ්ඩායම සියලුම ක්‍රීඩකයින් දැවී ලකුණු 232 ක් වාර්තා කිරීමට සමත් වූ අතර පිළිතුරු ඉනිම ක්‍රීඩා කළ බංග්ලාදේශ කණ්ඩායම කඩුලු 5 ට ලකුණු 212 ක් රැස් කළේය. කාසියේ වාසිය දිනාගත් බංග්ලාදේශ කණ්ඩායම ප්‍රථමයෙන් පන්දු රැකීමට අවස්ථාව උදාකරගත් අතර ප්‍රථමයෙන් පන්දුවට පහරදීමේ අවස්ථාව ශ්‍රී ලංකා කණ්ඩායමට ලබාදෙන ලදී. ශ්‍රී ලංකා කණ්ඩායම වෙනුවෙන් චාමර කපුගෙදර ලකුණු 62 ක්ද,උපුල් තරංග හා ළහිරු තිරිමාන්න ලකුණු 48 බැගින්ද ලබාගැනීම විශේෂත්වයක් විය. කෙසේ වුවත් තරගයට වර්ෂාවෙන් බාධා එල්ලවීමත් සමග ඩක්වර්ත් ලුවිස් ක්‍රමයට ජයග්‍රාහකයින් තෝරන්නට තීරණය වූ බැවින් කඩුලු 5 න් ජයග්‍රහණය තහවුරු කරගැනීමට බංග්ලාදේශ කණ්ඩායමට හැකිවිය. ඒ අනුව ආසියානු කුසලානයේ අවසාන තරගයට සුදුසුකම් ලබන්නට බංග්ලාදේශ කණ්ඩායමට හැකිවිය.", "URL": "https://sinhala.adaderana.lk/news.php?nid=22934", "Category": null, "Parent URL": null}