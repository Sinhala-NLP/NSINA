{"Source": "Adaderana", "Timestamp": "May 12, 2014 01:06 pm", "Headline": "හැටන් ඩන්බාර් කී‍්‍රඩාංගණයට යට කළ මුදල් වතුරේ යාවිද?", "News Content": "හැටන් - දික්ඔය නගර සභාව මගින් පාලනය වන හැටන් ප‍්‍රදේශයේ ඇති එකම කී‍්‍රඩාංගණය වන ඩන්බාර් කී‍්‍රඩාංගණයට පිවිසෙන පඩිපෙළ මාර්ගය ආසන්නයේ වීදි රේඛා සහතිකයට පටහැනිව හා නගර සභාවේ අනුමැතියකින් තොරව අලූතින් ආරම්භ කර ඇති ඉදිකිරීමක් හේතුවෙන් එම කී‍්‍රඩාංගණයේ කොටසක් නායයෑමේ අවදානමකට ලක් වී තිබේ. රුපියල් එක්කෝටි අසූ ලක්‍ෂයක් ආර්ථික සංවර්ධන අමාත්‍යංශය මගින් වැය කොට සංවර්ධනය කරන ලද මෙම කී‍්‍රඩාංගණයේ වැසි වතුර බැස යාමට සකස් කර ඇති කාණු පද්ධතියද අවහිර වන පරිදි මෙම ගොඩනැගිල්ල ඉදිකරමින් පවතියි. එම ගොඩනැගිල්ලේ අයිතිකරු විසින් තමන්ට හිමි ඉඩම් කොටසට වඩා කී‍්‍රඩාංගණයේද කොටසක් අත්පත් කරගනිමින් මෙම ගොඩනැගිල්ල ඉදිකරනු ලබයි. ප‍්‍රදේශවාසින් පවසන්නේ හැටන් දික්ඔය නගර සභාවේ සභාපතිවරයාගේ හිතවතකු විසින් මෙම අනවසර ඉදිකිරීම කී‍්‍රඩාංගණයේද විශාල කොටසක් අත්පත් කර ගනිමින් සිදුකරන නිසා නගර සභාවේ බලධාරීන් මේ පිළිබඳව කිසිදු තැකීමක් සිදු නොකරන බවයි. මෙම තත්ත්වය මත තමන්ට ඩන්බාර් කී‍්‍රඩාංගණය අහිමිවීමේ අවදානමක් පවතින බව හැටන් ප‍්‍රදේශයේ කී‍්‍රඩකයන් පවසයි. මේ පිළිබඳව හැටන් - දික්ඔය නගර සභාවේ සභාපති අලගමුත්තු නන්දකුමාර් මහතාගෙන් කළ විමසුමකට ඔහු පවසා සිටියේ මේ පිළිබඳව තමන්ටද පැමිණිලි ලැබී ඇති බවත්, කි‍්‍රඩාංගණයට අයිති ඉඩම අසළින් විශාල බැම්මක් ඉදිකර අදාළ ගොඩනැගිල්ල ඉදිකරන ලෙස ඉඩම් හිමියාට දැනුම් දී ඇති බවයි. ඉහත ඡායා රූප පෙළෙන් දැක්වෙන්නේ එම ඉදිකිරීමයි - ඡායා රූ (රංජිත් රාජපක්ෂ)", "URL": "https://sinhala.adaderana.lk/news.php?nid=43155", "Category": null, "Parent URL": null}