{"Source": "Adaderana", "Timestamp": "January 6, 2016 05:31 pm", "Headline": "ඒකාබද්ධ විපක්ෂය ජනපතිගෙන් සාකච්ඡාවක් ඉල්ලයි", "News Content": "පාර්ලිමේන්තුව ව්‍යවස්ථාදායක සභාවක් පත්කිරීමට අදාළව රජය අනුගමනය කරන වැඩපිළිවෙළ ගැන ජනාධිපති මෛත්‍රිපාල සිරිසේන මහතා හමුවී සාකච්ඡා කිරීමට බලාපොරොත්තු වන බව පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි.ඒකාබද්ධ විපක්ෂය විසින් කොළඹදී අද පැවැත්වූ මාධ්‍ය හමුවකට එක්වෙමින් ඒ මහතා කියා සිටියේ ඒකාබද්ධ විපක්ෂයේ මන්ත්‍රීවරුන් ඊයේ රැස්වී මෙම තීරණය ගත් බවයි.ජනාධිපතිවරයාගේ ස්ථාවරය අනුව ඊට දක්වන ප්‍රතිචාරය වෙනස් විය හැකි බවද මන්ත්‍රිවරයා එහිදී කියා සිටියේය.මෙම මස 09 වැනිදා පාර්ලිමේන්තුව රැස්වීමෙන් පසුව සියලු මන්ත්‍රීවරුන්ගෙන් සමන්විත ව්‍යවස්ථාදායක සභාවක් පත්කිරීමට අදාළව රජය අනුගමනය කරන වැඩපිළිවෙළ ගැන ඒකාබද්ධ විපක්ෂයේ ප්‍රසාදයක් නැතැයි හෙතෙම පැවසීය.ඒ අනූව මේ සම්බන්ධයෙන් ජනාධිපතිවරයාගෙන් සාකච්ඡාවක් ඉල්ලා සිටින බවද හෙතෙම කීවේය.නව ආණ්ඩුක්‍රම ව්‍යවස්ථාව පිළිබඳ කෙටුම්පතක් ලබන 9 වනදා පාර්ලිමේන්තුවට ඉදිරිපත් කිරීමට රජය සැලසුම් කර ඇති අතර එහිදී ජනාධිපති මෛත්‍රීපාල සිරිසේන මහතා විසින් ඒ ගැන විශේෂ ප්‍රකාශයක්ද සිදුකිරීමට නියමිතව තිබේ.", "URL": "https://sinhala.adaderana.lk/news.php?nid=56195", "Category": null, "Parent URL": null}