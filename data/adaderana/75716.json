{"Source": "Adaderana", "Timestamp": "July 28, 2017 01:02 pm", "Headline": "හම්බන්තොට වරාය ගිවිසුමට හෙට අස්සන් තැබෙයි!", "News Content": "පෙ.ව 09.30ට වරාය හා නාවික අමාත්‍යංශ ශ්‍රවණාගාරයේදී එය අස්සන් තැබෙන බවත්, එමඟින් රටේ ණය බර අඩුකර ගැනීමට පිටුවහලක් වන බවත් අග්‍රාමාත්‍යවරයා කියා සිටියේ අද (28) ශ්‍රී ලංකා මහබැංකු ශ්‍රවණාගාරයේදී පැවැත්වෙන මාධ්‍ය හමුවකදීය. මේ අතර අද දිනයේ දී අදාළ ගිවිසුම පාර්ලිමේන්තුවට ඉදිරිපත් කළ විට කල්තැබීමේ විවාදයේ දී විපක්ෂය හිතා මතා කලහකාරී ලෙස හැසිරීමෙන් එම අවස්ථාව ගිලිහි ගිය බවත් අගමැතිවරයා කියා සිටියේය. මේ අතර මත්තල ගුවන් තොටුපළ සම්බන්ධයෙන් ද ඉදිරියේ දී ගිවිසුමක් ඇති කර ගැනීමට නියමිත බව ද අගමැතිවරයා පැවසීය. කෙසේ වෙතත් හෙට දිනයේ දී මෙම ගිවිසුමට අස්සන් තැබීම චීන තානාපති ගරු Yi. Xianliang,වරාය හා නාවික අමාත්‍ය මහින්ද සමරසිංහ, උපායමාර්ගික සංවර්ධන හා ජාත්‍යන්තර වෙළඳ අමාත්‍ය මලික් සමරවික්‍ර‍ම, මුදල් හා ජනමාධ්‍ය අමාත්‍ය මංගල සමරවීර, විශේෂ ව්‍යාපෘති අමාත්‍ය ආචාර්ය සරත් අමුණුගම, ඛණිජ තෙල් සංවර්ධන අමාත්‍ය අර්ජුන රණතුංග, නියෝජ්‍ය අමාත්‍ය නිශාන්ත මුතුහෙට්ටිගම යන මහත්වරුන්ගේ ප්‍රධානත්වයෙන් සිදුවන බව අග්‍රාමාත්‍ය මාධ්‍ය ඒකකය නිවේදනයක් නිකුත් කරමින් පවසා ඇත.", "URL": "https://sinhala.adaderana.lk/news.php?nid=75716", "Category": null, "Parent URL": null}