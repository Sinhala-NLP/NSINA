{"Source": "Adaderana", "Timestamp": "April 24, 2016 11:33 am", "Headline": "ඊලමයි ද්විත්ව පුරවැසිභාවයයි ද්‍රවිඩ ජනයාට ඕනෑ", "News Content": "ශ්‍රී ලංකාවේ ද්‍රවිඩ ජනයාට ඊලාම් රාජ්‍යයක් දිනාදීමට පියවර තබන බව තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය පවසයි.එසේම තමිල්නාඩුවේ සරණාගත කඳවුරුවල ජීවත්වන ද්‍රවිඩ ජනයාට ද්විත්ව පුරවැසිභාවය ලබාදෙන ලෙස ඉන්දියානු මධ්‍යම රජයට බලපෑම් කරන බවද ඇය ඊයේ දිනයේ(23)පක්ෂ සාමාජිකයින් හමුවේ ප්‍රකාශ කළ බව ඉන්දීය පුවත් සේවා අනාවරණය කරයි.ජයලලිතා ජයරාම් මහත්මිය නියෝජනය කරන දේශපාලන පක්ෂය වන ඒ.අයි.ඒ.ඩී.එම්.කේ වෙනුවෙන් තිරුචිරපල්ලෙයි ප්‍රදේශයේ පැවති දැවැන්ත ජන හමුවකට එක්වෙමින් ඇය මේ බව කියා සිටියාය.තමිල්නාඩු දේශපාලනයේ කැපී පෙනෙන ඩී.එම්.කේ සහ කොංග්‍රස් පක්ෂ විසින් ශ්‍රී ලංකාවේ ද්‍රවිඩ ජනයාගේ ප්‍රශ්නය තවදුරටත් අවුල් සහගත තත්ත්වයට පත් කළ බවත්,ඒ නිසාම ඔවුන්ගේ නිදහස හා ගෞරවනීය ජීවිතයක් සඳහා තමන් පෙනී සිටින බවත් ඇය මෙහිදී සඳහන් කළාය.තමිල්නාඩුවේ වෙසෙන ශ්‍රී ලාංකික ද්‍රවිඩ ජනයාට ද්විත්ව පුරවැසිභාවය ලබාදුනහොත් ඔවුන්ට රැකියා අවස්ථා සඳහා ගැටළුවකින් තොරව ඉඩකඩ සලසා ගත හැකි බවත්, එම නිසා මධ්‍යම රජයට ඒ සඳහා බලපෑම් කිරීමට තමන් සූදානම් බවත් ජයලලිතා මිය අවධාරණය කළාය.", "URL": "https://sinhala.adaderana.lk/news.php?nid=59441", "Category": null, "Parent URL": null}