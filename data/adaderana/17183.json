{"Source": "Adaderana", "Timestamp": "July 4, 2011 01:43 pm", "Headline": "  ඝාතන ලැයිස්තුවෙන් තිදෙනෙකුගේ වගකීම සැකකරුවෙක් බාරගත්තා", "News Content": "කහවත්ත ප්‍රදේශයේ එක පිට සිදුවූ ස්ත්‍රී ඝාතන කිසියම් වූ ගුප්ත බලවේගයක් නිසා සිදුවූවක් නොවන බව තහවුරු වී ඇතැයි පොලිස්පති එන්.කේ ඉලංගකෝන් මහතා පවසයි. කහවත්ත ප්‍රදේශයේ මෙවන විට ස්ත්‍රී මරණ 7 ක් සිදුවී ඇතැයිද එයින් එක් මරණයක් හදිසි ස්වභාවික මරණයක් බව තහවුරු වී ඇති බවත් සෙසු ඝාතන සම්බන්ධයෙන් විධිමත් ලෙස පරීක්ෂණ පැවැත්වීම සඳහා අපරාධ පරීක්ෂණ දෙපාර්තමේන්තුවේ නිලධාරීන් කණ්ඩායමක් ඇතුළු විශේෂ කණ්ඩායම් කිහිපයක්ම යොදවා ඇතැයි පොලිස්පතිවරයා සඳහන් කරයි. අද(04)පොලිස්පතිධූරයේ වැඩ බාරගැනීමෙන් පසු පැවති මාධ්‍ය හමුව අතරතුර මාධ්‍යවේදියෙකු විසින් අසන ලද ප්‍රශ්නයකට පිළිතුරු දෙමින් ඉලංගකෝන් මහතා මෙම කරුණු අනාවරණය කළේය. කහවත්ත ප්‍රදේශයේ සිදුවීමට අදාළව අත්අඩංගුවට ගනු ලැබූ කිහිපදෙනාගෙන් එක් අයෙකු ඝාතන 3 ක් සම්බන්ධයෙන් වගකීම භාරගෙන ඇතැයි හෙළිදරව් කළ පොලිස්පතිවරයා මේවන විට අදාළ සැකකරු රිමාන්ඩ් බන්ධනාගාර ගත කර ඇති බවත්,ඒ සම්බන්ධයෙන් වැඩිදුර පරීක්ෂණ පවත්වන බවත් කියා සිටියේය.", "URL": "https://sinhala.adaderana.lk/news.php?nid=17183", "Category": null, "Parent URL": null}