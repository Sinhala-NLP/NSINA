{"Source": "Adaderana", "Timestamp": "May 28, 2017 05:21 pm", "Headline": " කුකුලේගඟ වේල්ලට හානි සිදුවී ඇති බවට පළවන වාර්තා අසත්‍යයි-නාය යාමේ අවදානම් තවදුරටත්", "News Content": "කුකුලේගඟ වේල්ලට හානී සිදුවී ඇති බවට පළවන වාර්තා අසත්‍ය බව ආපදා කළමනාකරණ මධ්‍යස්ථානය පවසයි.මේ හේතුවෙන් ජනතාව ඒ පිළිබද බියක් ඇති කර නොගත යුතු බව එම මධ්‍යස්ථානය පැවසුවේය.එමෙන්ම ඉදිරි පැය 24ක කාලය තුළ දිස්ත්‍රික්ක 7ක් සඳහා ජාතික ගොඩනැගිලි පර්යේෂණ සංවිධානය විසින් නායයෑමේ අනතුරු ඇඟවීම් නිකුත් කර තිබේ.ආපදා කළමනාකරණ මධ්‍යස්ථානය පවසන්නේ රත්නපුර,ගාල්ල, මාතර, කළුතර, කෑගල්ල, හම්බන්තොට සහ නුවරඑළිය යන දිස්ත්‍රික්ක සඳහා අද පස්වරු 1.00 සිට හෙට පස්වරු 1.00 දක්වා මෙම අනතුරු ඇඟවීම බලපැවැත්වෙන බවයි.රත්නපුර දිස්ත්‍රික්කයේ අයගම, ඇලපාත, පැල්මඩුල්ල, කුරුවිට, ඇහැලියගොඩ, කිරිඇල්ල, ඉඹුල්පේ, කහවත්ත සහ කලවාන යන ප්‍රදේශවල ද අවදානම් ප්‍රදේශ හඳුනාගෙන ඇති බව එම මධ්‍යස්ථානය පැවසුවේය.ගාල්ල දිස්ත්‍රික්කයේ බද්දේගම, යක්කලමුල්ල, නෙළුව, තවලම, නියාගම සහ නාගොඩ යන ප්‍රදේශවල සහ මාතර දිස්ත්‍රික්කයේ කොටපොල, පස්ගොඩ, පිටබැද්දර සහ මුලටියන යන ප්‍රදේශවල කදුකර ප්‍රදේශ නායයෑමේ අවදානමක් පවතින ප්‍රදේශ ලෙස හඳුනාගෙන ඇති බව ආපදා කළමනාකරණ මධ්‍යස්ථානය පවසයි.කළුතර දිස්ත්‍රික්කයේ බුලත්සිංහල, අගලවත්ත, වළල්ලාවිට සහ බදුරලිය, කෑගල්ල දිස්ත්‍රික්කයේ බුලත්කොහුපිටිය, දැරණියගල, යටියන්තොට සහ දෙහිඕවිට, හම්බන්තොට දිස්ත්‍රික්කයේ වළස්මුල්ල සහ කටුවන මෙන්ම නුවරඑළිය දිස්ත්‍රික්කයේ අඹගමුව කෝරලය යන ප්‍රදේශවල නායයෑමේ අවදානමක් පවතින බව ජාතික ගොඩනැගිලි පර්යේෂණ සංවිධානය දැනුම් දී තිබේ.", "URL": "https://sinhala.adaderana.lk/news.php?nid=73672", "Category": null, "Parent URL": null}