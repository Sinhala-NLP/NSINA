{"Source": "Adaderana", "Timestamp": "July 2, 2015 05:01 pm", "Headline": "බැඳුම්කර ගනුදෙනුව වැරදියි - ලිඛිත සාක්ෂි තියෙනවා", "News Content": "මහබැංකුවේ බැඳුම්කර නිකුතුවේදී මූල්‍ය වංචාවක් සිදු වූ බවට කෝප් කමිටුවේ ලිඛිත සාක්ෂි පවතින බව ජනතා විමුක්ති පෙරමුණේ හිටපු පාර්ලිමේන්තු මන්ත්‍රී සුනිල් හදුන්නෙත්ති මහතා පවසයි.එම වංචාව සැගවීමට එක්සත් ජාතික පක්ෂය උත්සාහ කරන බව අද පෙරවරුවේ පැවැති මාධ්‍ය හමුවකදී ඔහු කියා සිටියේය.එම මාධ්‍ය හමුවේදී හිටපු මන්ත්‍රීවරයා වැඩිදුරටත් මෙසේද පැවසීය.\"මහ බැංකුවේ සිදුවූ බැඳුම්කර මූල්‍ය වංචාව පිළිබඳව කෝප් කමිටුවේ පරීක්‍ෂණයක් පැවැත්වුණා. මෙම ගනුදෙනුව සම්බන්ධයෙන් මුලින්ම රටට හෙළි කළේ ජනතා විමුක්ති පෙරමුණේ අපියි. ඉන් පසුව මේ සම්බන්ධයෙන් විශේෂ පරීක්‍ෂණයක් අවශ්‍ය බව ආණ්ඩුවට අවධාරණය කළේත් අපියි. මෙම මූල්‍ය වංචාව පිළිබඳව අගමැතිවරයා විසින් පත්කළ ති‍්‍රපුද්ගල කමිටුව විසින් ඉදිරිපත් කරන ලද වාර්තාව පදනම් කරගෙන ඒ සම්බන්ධයෙන් පාර්ලිමේන්තුවේ කෝප් කමිටුවේ පරීක්‍ෂණයක් කළ යුතු බවට කථානායකවරයා විසින් තීරණය කළා. පාර්ලිමේන්තුවේ කෝප් කමිටුව තුළ මේ සම්බන්ධයෙන් පරීක්‍ෂණ යන අතරතුර ඒ සම්බන්ධයෙන් කරුණු අනාවරණය කරන්න පුළුවන්කමක් එහි සාමාජිකයන්ට නැහැ. කෝප් කමිටුවේ සාමාජිකයින් ලෙස අපි කෝප් කමිටුවේ තොරතුරු රටට ආවරණය නොකර සිටීමට බැඳී සිටිනවා. නමුත් මෙම පරීක්‍ෂණය ආරම්භයේදී අපි කියා සිටියා දේශපාලන වුවමනාවන්ට අනුව මෙම කෝප් කමිටුවේ වාර්තාව හරියට ඉදිරිපත් වුණේ නැත්නම් ඒ සම්බන්ධයෙන් සියලු තොරතුරු රටට හෙළිදරව් කරනවා කියලා. මන්ද, අපි පාර්ලිමේන්තු මන්තී‍්‍රවරුන් හැටියට පාර්ලිමේන්තුව හරහා රටේ ජනතාවට වගකියනවා. අපි වගකියන්නේ අපේ සහෝදර සහෝදරියන්ට, නෑදෑයන්ට, හිතමිතුරන්ට නොවේ. කෙසේ වෙතත් කෝප් කමිටුව මගින් පාර්ලිමේන්තුවට මෙම මූල්‍ය වංචාව පිළිබඳව නිවැරදි ලෙස කරුණු ඉදිරිපත් කිරීමට අසමත් වුණා. මොකද, සමහරු මෙම කෝප් කමිටුවේ වාර්තාව දිහා තමන්ගේ දේශපාලන පක්‍ෂ කෝණයෙන් බැලුවා.මෙම මූල්‍ය ගනුදෙනුවේදී කොයි තරම් දූෂණයක්, මූල්‍ය අක‍්‍රමිකතාවයක් සිදුවුණාද කියලා මේ රටේ බදු ගෙවන ජනතාවට සිදුවුණු විශාල හානියක් මට පෙන්වන්න පුළුවන්. ඒ සම්බන්ධයෙන් සියලු වාර්තා මගේ ළඟ තියෙනවා. මේ සම්බන්ධයෙන් සාකච්ඡා කිරීමට කෝප් කමිටුව දින 12ක් කැඳවලා තිබුණා. මහ බැංකු අධිපතිවරයා, මහ බැංකුවේ නිලධාරීන් මෙම බැඳුම්කර ගනුදෙනුවට සම්බන්ධ තැරැව්කරුවන්, ලංකා බැංකුව ඇතුළු අනෙකුත් මූල්‍ය ආයතනවලින් කෝප් කමිටුවේ සාමාජිකයින් විසින් අසන ලද වාචික ප‍්‍රශ්නවලට ලබාදුන් වාචික පිළිතුරු සහිත සාක්‍ෂි වාර්තා අපි ළඟ තිබෙනවා. මේ වාර්තාවලින් මෙම මූල්‍ය වංචාව ගැන රටට හෙළිදරව් කරන්න හැකියාව අපිට තිබෙනවා. මෙම මූල්‍ය ගනුදෙනුව පිළිබඳව සිදුකළ දුරකථන සංවාද පවා එම සමාගම්වලින් කෝප් කමිටුව මගින් ලබාගෙන තිබෙනවා. ඒ සියලු තොරතුරු මෙම සාක්‍ෂි සටහන්වල තිබෙනවා. මෙම මූල්‍ය ගනුදෙනුවේදී අක‍්‍රමිකතාවයක් සිදුවෙලා නැහැ කියලා මහ බැංකු අධිපතිවරයා පත්කළ රනිල් වික‍්‍රමසිංහ මහතාගේ නායකත්වයෙන් යුතු එක්සත් ජාතික පක්‍ෂයේ අය කියනවානම් ඒ අයට මේ වාර්තා කියවලා බලන්න පුළුවන්. මොකද, එම මූල්‍ය වංචාව මේ වනවිටත් කරුණු සහිතව ඔප්පු වෙලා ඉවරයි.මහ බැංකුවට මුදල් හොයන ක‍්‍රම දෙකක් තිබෙනවා. ණයවර ලිපි නිකුත් කිරීම හා බැඳුම්කර නිකුත්කිරීම මගින් මහ බැංකුව හරහා මහා භාණ්ඩාගාරයට මුදල් ලබාගන්නවා. එසේ කරන්නේ මුදල් අච්චු ගැසීම මගින් උද්ධමනය වැඩිවීම වළක්වා ගැනීමටයි. මෙම මහ බැංකු බැඳුම්කර නිකුත්කරන ක‍්‍රම දෙකක් තිබෙනවා. එක් ක‍්‍රමයක් වන්නේ ප‍්‍රාථමික වෙන්දේසියේ දැමීමයි. මෙම ක‍්‍රමයට ලියාපදිංචි තැරැව්කරවන් සම්බන්ධ වෙනවා. අනෙක් ක‍්‍රමය වන්නේ සෘජු පුද්ගලික ස්ථාපන ක‍්‍රමයයි. අජිත් නිවාඩ් කබ්රාල් මහ බැංකු අධිපතිවරයාව සිටියදී වර්තමාන මහ බැංකු අධිපතිවරයාගේ බෑනා සෘජු පුද්ගල ස්ථාපන ක‍්‍රමය හරහා මහ බැංකුව සමඟ ගනුදෙනු කොට තිබෙනවා. ඒ වගේම කබ්රාල් මහතාගේ ඥාති සහෝදරියක් පර්පචුවල් ටෙ‍්‍රෂරි ආයතනයේ අධ්‍යක්‍ෂ මණ්ඩලය නියෝජනය කළ බවටද කෝප් කමිටුවේ පරීක්‍ෂණවලින් හෙළිදරව් වෙලා තිබෙනවා. පහුගිය කාලේ සෘජු පුද්ගල ස්ථාපන ක‍්‍රමය යටතේ සිදුවුණු මූල්‍ය වංචා මෙවර ප‍්‍රාථමික වෙන්දේසියේදී සිදුවෙලා තිබෙනවා. අතේ මුදල් නොමැති ජාවාරම්කරුවන් කොටස් වෙළඳපොළ මූල්‍ය ගනුදෙනු පාලනය කරනවා වගේ මේ වනවිට මහ බැංකුවේ බැඳුම්කර ගනුදෙනුද අතේ මුදල් නොමැති ජාවාරම්කරුවන් පාලනය කරන තත්ත්වයක් මතුවෙලා තිබෙනවා.මහ බැංකු අධිපතිවරයාගේ බෑනාගේ පර්පචුවල් ටෙ‍්‍රෂරි ආයතනය සිදුකර තිබෙන්නේ එවැනි ගනුදෙනුවක්. පර්පචුවල් ආයතනය මගින් ලබාගෙන තිබෙන්නේ රුපියල් මිලියන 2,000ක බැඳුම්කරයි. නමුත් එම ආයතනය වෙනුවෙන් ලංකා බැංකුව මහ බැංකු බැඳුම්කර මිලදීගෙන තිබෙනවා. එසේ සිදුකර තිබෙන්නේ ලංකා බැංකුවේ ඉහළ නිලධාරීන් මහබැංකු අධිපතිවරයා සමඟ තිබෙන ළබැඳියාවක් නිසාදැයි අපිට සැකයක් තිබෙනවා. මහා භාණ්ඩාගාරයේ මෙහෙයුම් දෙපාර්තමේන්තුව විසින් මාර්තු මාසයේදී රුපියල් මිලියන 13,550ක් ලබාදෙන්නැයි මහ බැංකුවෙන් ඉල්ලා තිබෙනවා. ඒ අනුව රුපියල් මිලියන 1,000ක් ප‍්‍රාථමික වෙන්දේසිය යටතේත් ඉතිරි ප‍්‍රමාණය සෘජු පුද්ගල ස්ථාපන ලෙසත් ලබාගැනීමට මහබැංකුවේ ණය ස්ථාපන කමිටුව තීරණය කරනවා. අවසානයේ දී රුපියල් මිලියන 1,000ක් වෙන්දේසියේ දැමීම සඳහා මේ වසරේ පෙබරවාරි 26 වැනිදා තැරැව්කරුවන් 16 දෙනෙකුට දැනුම් දෙනවා. ඒ අනුව පෙබරවාරි 27වැනිදා උදේ 11 වනවිට වෙන්දේසිය අවසන් විය යුතුව තිබුණා. රු. මිලියන 1,000 වෙනුවට රුපියල් මිලියන 20,708ක පමණ බැඳුම්කර තැරැව්කරුවන් විසින් ඉදිරිපත් කරනවා. ඒ නිසා රු. මිලියන 10,000ක් බැඳුම්කර ලෙස ලබාගන්න තීරණය කරනවා. මේ ආකාරයෙන් වැඩි මුදලක් ලබාගන්න නිසා පොලී අනුපාතය 9.35 සිට 11.73 දක්වා ඉහළ යනවා. නමුත් කළ යුතුව තිබෙන්නේ පොලී අනුපාතය සලකා බලා ගතයුතු ප‍්‍රමාණය ටෙන්ඩර් කමිටුව මගින් තීරණය කිරීමයි. නමුත් ටෙන්ඩර් කමිටුවෙන් පිට රුපියල් මිලියන 10,058ක් ගන්න තීරණය කරනවා.ණය කළමනාකරණ කමිටුව 11 සිට 12.30 දක්වා සාකච්ඡා කරලා ලබාගන්නා මුදල් ප‍්‍රමාණය පොලිය සම්බන්ධයෙන් සාකච්චා කළා. එම කමිටුවේ අධිකාරී සාක්‍ෂි දෙනවා ඔවුන් විසින් විකල්ප යෝජනා 7ක් ඉදිරිපත් කර තිබුණු බව. නමුත් මහ බැංකු අධිපතිවරයා එම විකල්ප 7ම ප‍්‍රතික්ෂේප කර තිබෙනවා. ඒ වෙනුවට අනුගමනය කරන්නේ මහ බැංකු අධිපතිවරයාගේ තීරණයයි. මහ බැංකු අධිපතිවරයා උපදෙස් දුන් පරිදි රුපියල් මිලියන 10,000ක් ගන්න තීරණය කළ බව ණය කළමනාකරණ කමිටුවේ අධිකාරීතුමිය සාක්‍ෂි ලබාදී තිබෙනවා. මහ බැංකු අධිපතිවරයා පුද්ගලිකව අවස්ථා දෙකකදී මෙම ගනුදෙනුවට සහභාගි වී තිබෙනවා. ඔහු වෙන්දේසි කමිටුවට අදාළ පුද්ගලයෙක් නෙවෙයි. ඒ අනුව ඔහුට වෙන්දේසිය පැවැත්වෙන ස්ථානයට ඇතුල්විය නොහැකියි. නමුත් 10.45ට මහ බැංකු අධිපතිවරයා එම ස්ථානයේ රැඳී සිට තිබෙනවා. ඉදිරිත්වුණ ලංසු ඔහු විසින් පරීක්‍ෂාකර තිබෙනවා. මහ බැංකු අධිපතිවරයා විසින් ඉදිරිපත් වූ සියලුම ලංසු පිළිගන්න කියලා උපදෙස් ලබාදී තිබෙනවා. නමුත් අනෙකුත් නිළධාරීන් මූල්‍ය අර්බුදයක් පැන නැගිය හැකි බව පවසමින් එය ප‍්‍රතික්ෂේප කොට තිබෙනවා. එම නිසා රුපියල් මිලියන 10,058ක් ලබාගැනීමට අවසානයේ තීරණය වෙනවා. මෙම මූල්‍ය ගනුදෙනුව ස්වභාවිකව වුණේ නැහැ. මහ බැංකුව කියන්නේ අධිපතිවරයාගේ පෞද්ගලික ව්‍යාපාරයක් නෙවෙයි. ඔහු කටයුතු කර තිබෙන්නේ මහ බැංකුවේ ක‍්‍රමවේදයන්, නිල කටයුතු සියල්ල පැත්තකට දමලා.මෙම මූල්‍ය ගනුව වසර 30ට අදාල එකක්. ඒනිසා මෙම බැඳුම්කරවල පොලී අනුපාත 12%-15%ක් දක්වා ඉහළ යාමේ හැකියාවක් තිබෙනවා. මෙම ඉහළ පොලී අනුපාත ගෙවිය යුත්තේ රටේ ජනතාවයි. නමුත් එම ගනුදෙනුව සිදුවෙද්දී සාමාන්‍ය වෙළඳපොලේ පොලී අනුපාතය 9.35% තිබුණා. මහ බැංකු අධිපතිවරයාගේ බලපෑම නොතිබුණා නම් ණය කළමනාකරණ කමිටුව මගින් ඉදිරිපත්කළ දෙවැනි විකල්පයට අනුව රුපියල් මිලියන 2,300ක් ලබාගත හැකිව තිබුණා. එසේ වූවානම් ණය පොලිය 10% ක පමණ රඳවාගන්න ඉඩ තිබුණා. එම විකල්පය කි‍්‍රයාත්මක වූවානම් තැරැව්කරුවන් අතර 26වැනි ස්ථානයේ හිටපු මහ බැංකු අධිපතිවරයාගේ බෑනාට බැඳුම්කර මිලදී ගන්න බැරිවෙනවා. මිලියන 10,000ක් ලබාගත් නිසා මහ බැංකු අධිපතිවරයාගේ බෑනාට ගනුදෙනුවට ඇතුළත් වෙන්න පුළුවන් වුණා. මහ බැංකු අධිපතිවරයාගේ බෑනාගේ මූල්‍ය සමාගමට මුදල් නොමැති නිසා ලංකා බැංකුවත් මෙම ගනුදෙනුවට යොදවා ගෙන තිබෙනවා. සල්ලි නැති සමාගම වෙනුවෙන් රජයේ බැංකුවක් වන ලංකා බැංකුව පෙනී ඉඳලා තිබෙනවා. ලංකා බැංකුව පර්පචුවල් සමාගම වෙනුවෙන් රුපියල් මිලියන 5,000ක බැඳුම්කර ලබාගෙන තිබෙනවා. මම කෝප් කමිටුවේදී ලංකා බැංකුවේ නිලධාරියෙකුගෙන් මේ පිළිබඳ ප‍්‍රශ්න කළා. ඔහු කියා සිටියේ මෙම ගනුදෙනුව පිළිබඳව තොරතුරු හෙළිදරව් වෙලා තියෙනව කියලා. පර්පචුවල් සමාගමට මෙම ගනුදෙනුව සම්බන්ධයෙන් මෙතරම් විශ්වාසයක් හැදුණේ කොහොමද? මහ බැංකු අධිපතිවරයාගේ සම්බන්ධයක් තිබෙන බව ඉතාම පැහැදිලි වෙනවා. අදාල සමාගම මෙම මිලදී ගැනීම් කරන්නේ තමන්ගේ මුදල්වලින් නෙවෙයි. ලංකා බැංකුවේ මුදල්වලින්. ඒ කියන්නේ අපේ රටේ ජනතාවගේ මුදල්. ඉන් පසු මෙම සමාගම දෙවන ගනුදෙනුව සිදුකරනවා. ඒ අනුව එම සමාගම ලබාගත් බැඳුම්කර විවිධ පොලී අනුපාත යටතේ තවත් සමාගම්වලට විකුණනවා. අවුරුදු 30ක් යනකම් එම සමගමට මෙම බැඳුම්කර විකුණා ලාභ ලබන්න පුළුවන්. අපිට හිතාගන්න බැහැ කොයි තරම් මුදලක් පර්පචුවල් සමාගම හම්බ කරගන්නවාද කියලා. ලංකා බැංකුවට අං තට්ටුවක් පළන්දලා මහ බැංකු අධිපතිවරයාගේ බෑනා මුදල් හම්බ කරනවා.මෙම කි‍්‍රයාවලියට බැලූ බැල්මටම මහ බැංකු අධිපතිවරයා මැදිහත් වූ බව ඔප්පු වෙලා ඉවරයි. පොලී ඉහළ යාම මගින් මහ බැංකුවට පාඩුවක් වුණා. ඉහළ පොළී අනුපාත යටතේ බැඳුම්කර මිලදී ගැනීමට නොහැකි වූ නිසා ලංකා බැංකුවට අවාසියක් සිදු වුණා. මේ සියලු දේ හරහා මේ රටේ මහජනතාවට විශාල පාඩුවක් ඇතිවෙලා තිබෙනවා. පාර්ලිමේන්තුව විසුරුවා හරින්න කලින් දවසේ කෝප් කමිටුවට නිර්දේශ හරියට ලැබී තිබුණේ නැහැ. මෙවැනි විශාල මූල්‍ය වංචාවක් සිදුවෙන්න මහ බැංකුවේ ඉඩක් හදලා තිබෙන බවත්, එම කි‍්‍රයාවලියේ තිබෙන හිඩැස් වහන්න අවශ්‍ය බවත් කමිටුවේ සාමාජිකයෙකු ලෙස මගේ පැත්තෙන් නිර්දේශ ඉදිරිපත් කළා. කබ්රාල් මහත්තයාගේ කාලයේත් වංචා සිදුවුණා. දැනුත් සිද්ධ වෙනවා. ඉදිරියට එන අධිපතිවරුත් මේ විදියට වංචා කරයි. ඒ නිසා මෙම මූල්‍ය වංචාවක් සිදුකිරීමට ඇති ඉඩකඩ වසා දැම්මේ නැත්නම් රටට විශාල පාඩුවක් සිදුවෙනවා. හදිසි තීරණ වෙනුවට සාමූහික තීරණ ගතයුතු බවත්, මහ බැංකු අධිපතිවරයාට සෘජුව මෙම වෙන්දේසිවලට මැදිහත් වීමට නොහැකි වන ලෙසටත් කටයුතු කළයුතු බව මම නිර්දේශ ලෙස ඉදිරිපත් කළා. ඒවගේම මෙම මූල්‍ය වංචාවේ විශේෂත්වයන් අධ්‍යයනය කොට අඩුපාඩු මගහරවා ගැනීමට නිර්දේශ ඉදිරිපත් කළ යුතු බවටත් අවධාරණය කළා.මෙම කාලය තුළ පැවතුනේ එජාප ආණ්ඩුවක්. මහ බැංකුවේ හිටියේ දින 100 වැඩපිළිවෙළේ අධිපතිවරයෙක්. ඔහු සිංගප්පූරුවේ කෙනෙක් කියලා තාක්‍ෂණික ප‍්‍රශ්න මතුකරනවා. නමුත් ප‍්‍රශ්නය තිබෙන්නේ මෙතරම් වංචාවක් වෙලත් ඔහු තාමත් තනතුරේ සිටීමයි. එනිසා අවිධිමත් කි‍්‍රයාවලියක් මෙතන තිබෙනවා. මේ සම්බන්ධයෙන් එක්සත් ජාතික පක්‍ෂ පාලනය මොකද කියන්නේ? දූෂණයක් වෙලා නැද්ද? ඒ සම්බන්ධයෙන් ලිඛිත වාර්තා තිබෙනවා. පාර්ලිමේන්තුව විසුරුවා හැරීමෙන් මේ කිසිදු සාක්‍ෂියක් යටගහන්න දෙන්න බැහැ. එක්සත් ජාතික පක්ෂය තමන්ගේ ස්ථාවරය පැහැදිලි කළ යුතුයි. එජාපයත් විනිවිද නැහැ. ඔවුන්ගෙන් මේ ගැන ඇහුවාම කියයි අජිත් කබ්රාලුත් හොරකම් කළා කියලා. මීට කලින් පාලනයත් හොරකම් කළා කියලා. ජනතාවට අපි කියන්නේ මේ දෙගොල්ලෝම හොරකම් කළා කියලා. පාඩුව වුණේ ලංකාවේ ජනතාවට. සිගප්පූරුවේ ජනතාවට නෙවෙයි.බැංකුවකින් සාමාන්‍ය පුද්ගලයෙක් රුපියල් පනස්දාහක් ගන්න ගියාම විශ්වාසය තහවුරු කරන්න කොයිතරම් දේවල් කරන්න ඕනෑද? නමුත් ලංකා බැංකුවෙන් රුපියල් මිලියන 13,000ක ඇපයක් තියන්න එක දුරකථන ඇමතුමකින් පුළුවන් වුණේ මහ බැංකු අධිපතිගේ නෑකමද? ප‍්‍රශ්නය තිබෙන්නේ වංචාවට සම්බන්ධ නිලධාරීන් තවම තනතුරුවල සිටීමයි. සමහර මන්තී‍්‍රවරුන් නිලධාරීන් ආරක්‍ෂා කරමින් කටයුතු කළා. මීළඟ පාර්ලිමේන්තුවේදී හරි මේ සම්බන්ධයෙන් පරීක්‍ෂණ ඉදිරියට ගෙනයා යුතුයි. දූෂිතයින්, මූල්‍ය අපරාධකරුවන්, රටට හෙළි කරන නියෝජිතයින් තමයි පාර්ලිමේන්තුවට යැවිය යුත්තේ. ඒ නිසා තමයි උගත්තු, බුද්ධිමත්තු පාර්ලිමේන්තුවට යැවිය යුත්තේ. ඊලඟ පාර්ලිමේන්තුවේදීවත් මූල්‍ය අපරාධ නවත්වන්න පාර්ලිමේන්තුවට හැකියාවක් තිබිය යුතුයි. මට පාර්ලිමේන්තුවේ කෝප් කමිටුවේ වසර 15ක අත්දැකීම් තිබෙනවා. කෝප් කමිටුවෙන් දුෂිතයින් හෙළි කළා. නමුත් දූෂිතයින් කළේ දේශපාලන පිල් මාරුවක් කරලා ඊළඟ ආණ්ඩුවෙන් ඇමති ධුර ලබාගැනීමයි. හෙළිදරව් වීම අවසානයේදී හොරුන්ටම වාසියක් වුණා. හොරුන්ට ඇමතිධුර ලැබුණා. මේ හොරුන් පාර්ලිමේන්තුවෙන් අතුගා දමන්න ඕනෑ. සමහරු හිතනවා භාණ්ඩාගාරය ඔවුන්ගේ බූදලයක් කියලා. සාමාන්‍ය ජනතාව රුපියල් 1,000ක් හොයන්න කොයි තරම් මහන්සි වෙනවාද ඒත් ඇතැම් අය දේශපාලන බලයෙන් සීත කාමරවල ඉඳලා ජනතා මුදල් මිලියන ගණන් හොරකම් කරනවා. මෙවැනි අපරාධ මින් ඉදිරියටත් සිදුවිය යුතු නැහැ. මේ හොරකම් ගැන අල්ලස් කොමිසම, මූල්‍ය අපරාධ කොට්ඨාශය මගින් විමර්ශන කළා. මෙම ක‍්‍ර‍්‍රියාවලිය මැතිවරණය නිසා අවසන් වියයුතු නැහැ. ඒ නිසා මහජනතාවට වගකියන පාර්ලිමේන්තුවක් හදන්න කියලා අපි ජනතාවට කියනවා.\"මාධ්‍යවේදීන් නැගූ ප‍්‍රශ්නවලට පිළිතුරු.\"සුජීව සේනසිංහ කියනවා එම ගනුදෙනුවේ වැරැද්දක් සිදුවෙලා නැහැ කියලා. ඒ අයට මේ ලියකියවිලි බලන්න පුළුවන්. දේශපාලන වශයෙන් කෙනෙක් ආරක්‍ෂා කරන්න ප‍්‍රකාශ නිකුත් කරලා ඵලක් නැහැ. ඇත්ත කරුණ හෙළිදරව් වෙලා තිබෙනවා. කෝප් කමිටුවේ මෙම වාර්තා දැන් අයිති ජනතාවට. මොකද, පාර්ලිමේන්තුව අයිති ජනතාවට නිසා. මේ පාර්ලිමේන්තුවේ ලියකියවිලි පිළිබඳව ජනතාවට දැනගන්න ඉඩ ලැබෙන්න ඕනි. ඒවා දැනගන්න ජනතාවට අයිතියක් තිබෙනවා. රටේ සිදුවන මහා මූල්‍ය වංචා ගැන පාර්ලිමේන්තු මන්තී‍්‍රවරු කාමරයක් ඇතුළේ සාකච්ඡා කරලා සියලු තොරතුරු වහලා දාන්න පුළුවන්කමක් තිබෙනවද? රජය විසින් කවුරුන් හෝ පුද්ගලයින් ආරක්‍ෂා කළ යුතු නැහැ. රජය කෝප් කමිටුවට සහ මන්තී‍්‍රවරුන්ට ස්තුතිවන්ත විය යුතුයි.අගමැතිවරයා කියලා තිබුණා, සාක්‍ෂිවලට ඔහු කැඳෙව්වේ නැහැ කියලා. අගමැතිවරයා නැවත වරක් සිතා බැලිය යුතුයි මුදල් අමාත්‍යාංශය යටතේ තිබුණ මහ බැංකුව තමන් යටතට පවරා ගැනීම කොයි තරම් දුරට හරිද කියලා. කෙසේ වෙතත් කෝප් කමිටුවට විෂය භාර ඇමතිවරයා කැඳවන්නේ නැහැ. මේ තරම් පාර්ලිමේන්තු අත්දැකීමක් තිබෙන අගමැතිවරයා එය නොදන්නවා කියලා මම හිතන්නේ නැහැ. කෝප් කමිටුව කැඳවන්නේ ආයතනවල නිලධාරීන්. ප‍්‍රධාන ගණන් දීමේ නිලධාරියා තමයි කොප් කමිටුවෙන් ප‍්‍රශ්න කරන්නේ. අගමැතිවරයා මෙම සිදුවීම දේශපාලන වශයෙන් හෑල්ලු කරන්න තමයි එම ප‍්‍රකාශය කරන්න ඇත්තේ. ඇත්ත තත්ත්වය අගමැතිවරයා හොඳින් දන්නවා.\"", "URL": "https://sinhala.adaderana.lk/news.php?nid=52395", "Category": null, "Parent URL": null}