{"Source": "Adaderana", "Timestamp": "September 4, 2019 04:42 pm", "Headline": "මුන්දලම පෙරියපාඩු වෙරළට හදිසියේ ගොඩ ගැසුවේ කුමක් ද?", "News Content": "මුන්දලම පෙරියපාඩු වෙරළට කිසියම් මුහුදු සිමාවන් සලකුණු කරන බෝයාවකට සමාන උපකරණයක් අද(04) ගොඩ ගසා ඇති බව ධිවරයෝ පවසති. පෙරියපාඩු වෙරළට ගොඩ ගසා ඇති මෙම උපකරණය අඩි දහයකට ආසන්න උසකින් යුතු අතර එහි පහළ කොටස පයිබර් හෝ වෙනත් දෙයකින් සකසා ඇති අතර ඉහළ කොටස යකඩවලින් සකසා ඇති බවත් මෙය කිලෝ 5000 කටත් වඩා (ටොන් 5) බරකින් පමණ යුත් බවත් ධීවරයෝ කියා සිටියෝය. පෙරියපාඩු වෙරළට ගොඩ ගසා ඇති මෙම උපකරණය මේ දිනවල පවතින අධික මුහුදු රළත් සමඟ ගසා ගෙන එන්නට ඇති බවට විශ්වාස කරයි. මෙම උපකරණය ආසන්නයේ පිහිටි නාවික හමුදා කඳවුරේ භටයින් කඹ දමා ගොඩට ඇඳ ගැනිමට උත්සහ කර තිබුනත් අධික බරකින් යුක්ත විම නිසි එය ගොඩට ගැනිමට නොහැකි වු බවද වාර්තාවෙයි. කෙසේ නමුත් මේ සම්බන්ධව පුත්තලම ධිවර හා ජලජ සම්පත් කාර්යාලයේ සහකාර අධ්‍යක්ෂ සරත් චන්ද්‍රනායක මහතාගෙන් කල විමසිමේදි පවසා සිටියේ මෙවැන්නකි. “ මේ උපකරණය පිලිබදව නිවැරදි තොරතුරු ලබා ගන්න ධිවර හා ජලජ සම්පත් දෙපාර්තුමේන්තුවේ තොරතුරු තාක්ෂණ අංශයට අදාල යවා තිබෙනවා. දැනට මම සැකකරනවා මෙය ජාත්‍යන්තර මුහුදේ සිමාවන් සඳහා යොදපු බෝයාවක් හෝ එසේ නැත්නම් මුහුදේ ඇතිවන තත්වයන් පරික්ෂණ කරන්න යොදපු උපකරණයක් වෙන්නත් පුළුවන්. මෙහි බොහෝ විට අධි තාක්ෂණික උපකරන සවිකරලා තිබෙන්න පුළුවන්. මේ නිසා මෙහි තොරතුරු දැන ගත් විගස දන්වන්නම්.“ යනුවෙනි.", "URL": "https://sinhala.adaderana.lk/news.php?nid=118284", "Category": null, "Parent URL": null}