{"Source": "Adaderana", "Timestamp": "July 20, 2019 04:07 pm", "Headline": "නාගරික සංවර්ධනය තව වසර 5-10ක් ඉදිරියට ගෙනියන්න තියෙනවා-මේ ආරම්භයක් පමණයි", "News Content": "වත්මන් රජය මඟින් සංවිධානාත්මක ලෙස නාගරික නවීකරණයක් සිදු කරමින් පවතින බව අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍ය රනිල් වික්‍රමසිංහ මහතා මෙම අදහස් පළ කළේ හෙට්ටිපොල නගරයේ ඉදිකර තිබෙන සතිපොළ විවෘත කිරීමේ උත්සවයේදීය. කොළඹ, නුවර පමණක් නොව සියලුම නගරවල විශාල සංවර්ධනයක් සිදු කෙරෙමින් පවතින බවත් මෙම සංවර්ධනය ඇරඹුමක් පමණක් වන අතර ඉදිරි වසර 5-10 අතර කාලයක් මෙම ක්‍රියාවලිය ඉදිරියට පවත්වාගෙන යා යුතු බවත් අග්‍රාමාත්‍යවරයා පවසා සිටියි. බස්නාහිර පළාතේ කොළඹ අවට ප්‍රදේශය මහ නගරයක් බවට පත් කිරීමේ වැඩපිළිවෙල ක්‍රියාත්මක කරමින් පවතින බවත් සැහැල්ලු දුම්රිය මාර්ග, නව නිවාස සංකීර්ණ ආදිය මෙම වැඩපිළිවෙලේම කොටසක් බවත් අග්‍රාමාත්‍යවරයා ප්‍රකාශ කරයි. කොළඹ නගරයේ ද සීඝ්‍ර සංවර්ධනයක් දැක ගත හැකි බවත් කොළඹ නගරය ඉන්දියන් සාගරයේ ප්‍රධාන නගරය බවට පත්වෙමින් පවතින බවත් අග්‍රාමාත්‍යවරයා පවසයි. බෝම්බ ප්‍රහාරය සිදුවීමෙන් පසු රටට යළි ගොඩඒමට නොහැකි වනු ඇතැයි බොහෝ දෙනෙක් විශ්වාස කළ බවත් ඒ අභියෝගයට ඉතාමත් ශක්තිමත්ව මුහුණදුන් නිසා රට නොවැටී ආරක්‍ෂා කර ගැනීමට හැකි වූ බවත් වික්‍රමසිංහ මහතා එහිදී පැවසීය. හෙට්ටිපොල සතිපොල විවෘත කිරීමේ උත්සවයේදී තවදුරටත් අදහස් දැක්වූ වික්‍රමසිංහ මහතා මෙසේ ද කීය. \"පාස්කු ඉරිදා බෝම්බ පිපිරී මේ වනවිට මාස තුනක් ගත වී තිබෙනවා. මේ ප්‍රහාරය නිසා ජනතාව තුළ එදා විශාල බියක් ඇති වුණා. රට පුරා බය පැතිරුණා. දිගින් දිගටම බෝම්බ පිපිරෙනු ඇතැයි ඇතැම් අය විශ්වාශ කළා. ආර්ථිකය කඩාවැටී රට විනාශ වනු ඇතැයි මේ අය සිතුවා. නමුත් ප්‍රහාරය එල්ල වී මාස තුනක් ගත වනවිට රටේ යළි ස්ථාවරභාවයක් ඇති කර ගැනීමට අපට හැකි වුණා. රටේ ස්ථාවරභාවයක් ඇති කළ පමණින් සෑම ප්‍රශ්නයක්ම අවසන් යැයි අප සිතිය යුතු නැහැ. පසුගිය රජය ඉවක් බවක් නැතිව ණය ගැනීම නිසා අද මේ රට විශාල ණය බරක සිරවී සිටිනවා. ඉදිරි වසර 5 තුළ මේ ණය බර ගෙවා දැමීම සඳහා රටේ අපනයනය වැඩිකර ආදායම් මාර්ග වැඩි කළ යුතුයි. ඒ වගේම අනෙකුත් ක්ෂේත්‍රවල දියුණුවක් ඇති කළ යුතුයි. පාස්කු ප්‍රහාරය සිදුවී මාස තුනක් ගත වනවිට රටේ ස්ථාවර භාවයක් ඇති වුණත් ඊට වඩා අභියෝගයකට අපට මුහුණදීමට තිබෙනවා. රට ණය බරින් මුදාගෙන ආර්ථිකය දියුණු කර රට ඉදිරියට ගෙන යෑමේ සටනට අපට මුහුණදීමට තිබෙනවා. පාස්කු ප්‍රහාරයෙන් පසු රට ආපස්සට ගියේ නැහැ. අනාගතය කඩාවැටුණේ නැහැ. අනාගත ආර්ථික අභියෝග ජයගැනීම සඳහා අප නැවත ශක්තිමත්ව ඉදිරියට යමු.” මෙහිදී අදහස් දැක්වූ එක්සත් ජාතික පක්‍ෂයේ මහලේකම් අකිල විරාජ් කාරියවසම් මහතා කියා සිටියේ ලංකා ඉතිහාසයේ බලයට පත්වූ කිසිදු ආණ්ඩුවක් සිදු නොකළ ආකාරයේ දැවැන්ත සංවර්ධනයක් වත්මන් ආණ්ඩුව රට තුළ සිදුකර තිබෙන බවයි. \"හොඳම පාසල ළඟම පාසල\" වැඩසටහන යටතේ පාසල් දියුණු කිරීම, 13 වසරක පාසල් අධ්‍යාපනය අනිවාර්ය කිරීම, සුරක්‍ෂා රක්‍ෂණ ක්‍රමය හඳුන්වාදීම, ටැබ් පරිගණක ලබාදීම ඇතුළු වැඩසටහන් ගණනාවක් ඔස්සේ අධ්‍යාපනයේ වඩාත් ඵලදායී හා ගුණාත්මක වෙනස්කම් රැසක් සිදුකිරීමට ගත වූ වසර කිහිපය තුළ තමාට හා තම ආණ්ඩුවට හැකිවූ බව අකිල විරාජ් කාරියවසම් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=114587", "Category": null, "Parent URL": null}