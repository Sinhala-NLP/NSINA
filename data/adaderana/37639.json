{"Source": "Adaderana", "Timestamp": "September 24, 2013 07:19 am", "Headline": "ජනපති එක්සත් ජාතීන්ගේ මහා මණ්ඩලය අමතයි", "News Content": "ජනාධිපති මහින්ද රාජපක්ෂ මහතා අද එක්සත් ජාතීන්ගේ මහා මණ්ඩලය ඇමතීමට නියමිතව තිබේ. අමෙරිකාවේ නිව්යෝර්ක් නුවර පැවැත්වෙන එක්සත් ජාතීන්ගේ මහ මණ්ඩලයේ 68 වන සැසියට සහභාගී වීම සඳහා ජනාධිපතිවරයා ඇතුළු දූත පිරිස පසුගිය ඉරිදා අලුයම දිවයිනෙන් පිටත්ව ගියහ. ඔක්තෝබර් මස පළමු වැනි දින දක්වා පැවැත්වීමට නියමිත ප්‍රධාන සමුළුවේ මෙවර තේමාව වන්නේ “සහශ්‍රක සංවර්ධන අරමුණු සහ තිරසාර සංවර්ධනය“ යන්නයි. මෙවර සමුළුවේ ප්‍රධාන විවාදය එරට වේලාවෙන් අද පෙරවරු 9.00 ට ආරම්භ වීමට නියමිත අතර ජනාධිපතිවරයා එහිදි 18 වන කථිකයා ලෙස සැසිය ඇමතීමට නියමිතව තිබේ. 2005 වසරේ ජනාධිපති ධුරයට පත්වීමෙන් අනතුරුව ජනාධිපති මහින්ද රාජපක්ෂ මහතා එක්සත් ජාතීන්ගේ මහ මණ්ඩලය අමතන හය වන අවස්ථාව මෙයයි. ජනාධිපතිවරයා දින පහක කාලයක් නිව්යෝර්ක් නුවර රැඳී සිටීමට නියමිත අතර එහිදි එක්සත් ජාතීන්ගේ මහලේකම් බැන්කී මූන් සහ පොදුරාජ්‍ය මණ්ඩලයීය මහලේකම් කමලේෂ් ෂර්මා යන මහත්වරුන් සමග මෙන්ම ආසියා, අප්‍රිකා සහ මැදපෙරදිග රටවල රාජ්‍ය නායකයින් කිහිපදෙනෙකු සමඟ ද්වීපාර්ශ්වික සාකච්ඡා පැවැත්වීමට නියමිත බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=37639", "Category": null, "Parent URL": null}