{"Source": "Adaderana", "Timestamp": "August 12, 2019 04:32 pm", "Headline": "දේශපාලන වංශ කතාවේ රන් අකුරින් ලියවුණු දවසක්-රෝහිත", "News Content": "ශ්‍රී ලංකා පොදුජන පෙරමුණ ලෙස පළමු සංවත්සරය සාර්ථක කර ගැනීමට උරදුන් සියලූ දෙනාට ගෞරවණීය ස්තුතිය පුද කරන බව පාර්ලිමේන්තු මන්ත්‍රී රෝහිත අබේගුණවර්ධන මහතා පවසයි. අද (12) කොළඹ එම පක්ෂ කර්යාලයේ පැවති මාධ්‍ය හමුවකදි ඔහු මේ බව පැවසීය ඊයේ (11) දේශපාලන වංශ කතාවේ රන් අකුරින් ලියවුණු දවසක් බවද මන්ත්‍රීවරයා එහිදි ප්‍රකාශ කළේය. දෙවුන්දර තුඩුවේ සිට පේදුරු තුඩුව දක්වා සිංහල මුස්ලිම් ද්‍රවිඩ මැලේ සියලූ දෙනාම ගෝඨාභය රාජපක්ෂ ජනාධිපති අපේක්ෂකත්වය භාරගත් වෙලාවේ කිරිබත් උයලා ජයඝෝෂා නගලා රතිඤ්ඤා පත්තු කරලා එය සැමරීමට කටයුතු කල බව මන්ත්‍රීවරයා පෙන්වා දුනී. එක්සත් ජාතික පක්ෂයට හෝ ඔවුන් නිර්මාණය කරනවා යැයි පවසන පෙරමුණට හෝ තමන්ගේ ජනාධිපති අපේක්ෂකයා නම් කරගන්න තාම පුළුවන්කමක් වී නොමැති බවද ඒ මහතා පවසයි. එක්සත් ජාතික පක්ෂය එක එක්කෙනා කුලල් කා ගන්නා බවත් අධ්‍යාපන සහතික ඉල්ලමින් එක් එක්කෙනා අවලාද නගන්නා බවත් මන්ත්‍රීවරයා එහිදි ප්‍රකාශ කළේය.", "URL": "https://sinhala.adaderana.lk/news.php?nid=116394", "Category": null, "Parent URL": null}