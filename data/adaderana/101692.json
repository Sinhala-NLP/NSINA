{"Source": "Adaderana", "Timestamp": "January 2, 2019 02:13 pm", "Headline": "තංගල්ලේ නිවෙසක හදිසි ගින්නක්", "News Content": "තංගල්ල, දංකැටිය ප්‍රදේශයේ නිවෙසක අද(02) හදිසියේ හටගත් ගින්නක් හේතුවෙන් එම නිවෙසට දැඩි හානි සිදුව ඇති අතර තංගල්ල නගරසභාවේ ගිනි නිවීම් ඒකකයේ නිලධාරීන් සහ ප්‍රදේශවාසීන් එක්ව ගින්න නිවා දැමීමට කටයුතු කර තිබේ. තංගල්ල දංකැටිය සුසාන භූමිය මාර්ගයේ පිහිටි නිවෙසක මෙලෙස ගිනි ගෙන විනාශවී ඇති බව අද දෙරණ වාර්තාකරු පැවසීය. නිවෙසෙහි වහලය, ගෘහ භාණ්ඩ, විදුලි උපකරණ ඇතුළු භාණ්ඩ රාශියක් ගින්නට හසුවී විනාශ වී ඇති බව වාර්තා වෙයි. නිවෙසේ කාමර තුනකට ගින්න නිසා දැඩි ලෙස හානි සිදුව තිබූ අතර පෙරවරු 10.30ට පමණ නිවැසියන් නිවෙසෙහි නොමැති අවස්ථාවක මෙම ගින්න හට ගෙන ඇතැයි පොලිසිය සඳහන් කළේය. අසල්වාසී කාන්තාවකගේ දැනුම්දීමක් අනුව තංගල්ල නගරසභාවේ ගිනිනිවීම් ඒකකයේ නිලධාරීන්, තංගල්ල මූලස්ථාන පොලිස් ස්ථානයේ නිලධාරීන්, නාවික හමුදා නිලධාරීන්, පොලිස් විශේෂ කාර්යය බළකා නිලධාරීන් සහ ප්‍රදේශවාසීහු එක්ව ගින්න නිවා දැමීමට කටයුතු කර තිබේ. නිවෙසෙහි ගින්න හට ගැනීමට හේතුව මෙතෙක් අනාවරණය වී නොමැති අතර සිද්ධිය සම්බන්ධයෙන් තංගල්ල මූලස්ථාන පොලිස් ස්ථානයේ නිලධාරීහු වැඩිදුර පරික්ෂණ සිදුකරයි.", "URL": "https://sinhala.adaderana.lk/news.php?nid=101692", "Category": null, "Parent URL": null}