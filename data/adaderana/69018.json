{"Source": "Adaderana", "Timestamp": "February 2, 2017 05:08 pm", "Headline": "කලබල වෙන්න එපා - විගණකාධිපතිවරයා අපි බලා ගන්නම්", "News Content": "විගණකාධිපතිවරයා සෘජුවම වගකියන්නේ පාර්ලිමේන්තුවට පමණක් බව කෝප් කමිටු සමාජික ක‍්‍රීඩා අමාත්‍ය දයාසිරි ජයසේකර මහතා පවසයි. එතුමාගේ වෘත්තිය පෞද්ගලික වෘත්තියක් නොවන බවත්, වෙන් වෙන් වශයෙන් පුද්ගලයන්ට තොරතුරු ලබා දීමට ඒ තුළ හැකියාවක් විගණකාධිපතිවරයාට නොමැති බවත් අමාත්‍යවරයා ශ‍්‍රී ලංකා නිදහස් පක්‍ෂ මුලස්ථානයේ අද (02) පැවති මාධ්‍ය හමුවකට සහභාගී වෙමින් පැවසීය. රජයක් වශයෙන් විගණකාධිපතිවරයාගේ සම්පූර්ණ ආරක්‍ෂාව ලබා දෙන බවද අමාත්‍යවරයා මෙහිදී මාධ්‍යවේදියෙක් විසින් අසන ලද ප‍්‍රශ්නයකට පිළිතුරු ලබා දෙමින් පැවසීය. බැඳුම්කර වංචාව සම්බන්ධයෙන් විගණකාධිපතිවරයා මෙතෙක් තම රාජකාරිය ස්වාධීනව සිදු කර ඇති බවත්, යම් වරදක් සිදු වුවහොත් ඒ වෙනුවෙන් යම් පියවරක් වුවද ගැනීමට ඉදිරිපත් වන බව ද අමාත්‍යවරයා තව දුරටත් කියා සිටියේ ය. එනිසා ඒකාබද්ධ විපක්‍ෂයට කිසිඳු කලබලයක් මේ පිළිබඳ ඇති කර ගත යුතු නොවන අතර විගණකාධිපතිවරයා සම්බන්ධයෙන් කිසිඳු පියවරක් ආණ්ඩු පක්‍ෂයෙන් නොගන්නා බව ද ප‍්‍රකාශ කළේ ය. එමෙන්ම ඒකාබද්ධ විපක්ෂයේ වැඩපිළිවෙළ තුළින් ශ්‍රී ලංකා නිදහස් පක්ෂය නියත වශයෙන්ම දෙකඩ වන බවද අමාත්‍ය දයාසිරි ජයසේකර මහතා පවසයි.එමෙන්ම ඒ මහතා කියා සිටියේ එක්සත් ජාතික පක්ෂයේ අවශ්‍යතාවන් ඒකාබද්ධ විපක්ෂය විසින් ඉටු කරමින් සිටින බවයි.ශ්‍රී ලංකා නිදහස් පක්ෂයේ නායකත්වය ජනාධිපති මෛත්‍රිපාල සිරිසේන මහතා වෙත හිටපු ජනාධිපතිවරයා බාරදීමෙන් අනතුරුව සිදුකරනු ලබන මෙවැනි ක්‍රියාකාරකම් කණගාටුවට කරුණක් බවද දයාසිරි ජයසේකර මහතා එහිදී කියා සිටියේය.", "URL": "https://sinhala.adaderana.lk/news.php?nid=69018", "Category": null, "Parent URL": null}