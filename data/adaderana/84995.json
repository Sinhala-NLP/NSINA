{"Source": "Adaderana", "Timestamp": "February 28, 2018 05:10 pm", "Headline": "දේශීය, සුළු හා මධ්‍ය පරිමාණ ව්‍යවසායකයින් සඳහා ණය යෝජනා ක‍්‍රම 100 ක පුළුල් වැඩපිළිවෙළක්", "News Content": "දේශීය, සුළු හා මධ්‍ය පරිමාණ ව්‍යවසායකයින් සහ ව්‍යාපාරිකයින් නඟා සිටුවීම සඳහා ඒකාබද්ධ ණය යෝජනා ක්‍රම සියයක පුළුල් වැඩපිලිවෙලක් ඉදිරි මාස කිහිපය තුළ ක්‍රියාවට නංවන ලෙස ජනාධිපති මෛත්‍රීපාල සිරිසේන මහතා උපදෙස් ලබාදී තිබේ. මුදල් අමාත්‍යංශයට, මහ බැංකුවට සහ රජ්‍ය බැංකු ප්‍රධානීන්ට ජනාධිපතිවරයා අදාළ උපදෙස් ලබාදී ඇති බව ජනාධිපති මාධ්‍ය අංශය සඳහන් කළේය. ජාතික ආර්ථික සභාව මගින් ආර්ථික පුනර්ජීවනය සඳහා ඒකාබද්ධ ණය යෝජනා ක්‍රම සියයක වැඩපිලිවෙලක් ඉදිරිපත් කර තිබෙන අතර ඒ පිලිබඳව රාජ්‍ය බැංකු ප්‍රධානීන් සමඟ අද පෙරවරුවේ පැවති සාකච්ඡාවකදී ජනාධිපතිවරයා මෙම උපදෙස් ලබා දී තිබේ. ඉදිරි මාස කිහිපය තුළ ක්‍රියාවට නැංවීමට අපේක්ෂිත මෙම වැඩපිලිවෙල පිලිබද වාර්තාවක් ඉදිරි සති දෙකක කාලය තුළ තමා වෙත භාරදෙන ලෙසද ජනාධිපතිවරයා මෙහිදී මුදල් අමාත්‍යංශය වෙත උපදෙස් ලබාදී ඇති බව සඳහන්ය. රාජ්‍ය බැංකු මගින් උපයාගන්නා ලාභය කොතෙක් දුරට මහජනතාව වෙත ගලා යනවාද යන්න පිළිබඳව අවධානය යොමු විය යුතු බව ජනාධිපතිවරයා මෙහිදී පෙන්වා දී තිබේ. අදාල ප්‍රතිලාභ ආර්ථික ක්‍රියාදාමයන් තුළ සාමාන්‍ය ජනතාවට මෙන්ම ව්‍යවසායකින් වෙත ගලා යාමට සැලැස්වීම ඉතා වැදගත් බව ජනාධිපතිවරයා එහිදී පෙන්වා දී ඇත. එමෙන්ම මෙම ණය යෝජනා ක්‍රම පිලිබදව ජනතාව දැනුවත් කිරීමට පුළුල් ප්‍රචාරක වැඩපිලිවෙලක අවශ්‍යතාවයද ජනාධිපති මෛත්‍රීපාල සිරිසේන මහතා මෙහිදී පැහැදිලි කල බව ජනාධිපති මාධ්‍ය අංශය සදහන් කළේය.", "URL": "https://sinhala.adaderana.lk/news.php?nid=84995", "Category": null, "Parent URL": null}