{"Source": "Adaderana", "Timestamp": "August 10, 2019 09:31 am", "Headline": "ලන්ඩන් ඇතුළු නගර රැසක විදුලිය බිඳවැටෙයි", "News Content": "විදුලිය බිඳවැටීමක් හේතුවෙන් බ්‍රිතාන්‍යයේ ප්‍රධාන නගර රැසක ජනතාව දැඩි අපහසුතාවට පත්වුණි. පැයකට ආසන්න කාලයක් මෙලෙස විදුලිය බිඳවැටී තිබූ බවයි වාර්තා වෙයි. විදුලිය බිදවැටීම ලන්ඩන් අගනුවරට, එංගලන්තයේ ගිනිකොණ හා වයඹ පලාත්වලට හා ස්කොට්ලන්තයට බලපා තිබුණි. විදුලිය බිදවැටීම හේතුවෙන් දුම්රිය, මාර්ග සංඥා පුවරු හා ගුවන්ගමන් කටයුතුද අඩාල වූ බවයි වාර්තා වන්නේ. මෙලෙස හදිසියේ විදුලි බිදවැටීම සිදුව ඇත්තේ එංගලන්තය හා ස්කොට්ලන්තය වෙත විදුලිය බෙදාහරින සමාගමට අයත් ප්‍රධාන විදුලි ජනන යන්ත්‍ර දෙකක් අක්‍රියවීමත් සමඟයි. කෙසේ වෙතත් කඩිනමින් කටයුතු කර එම යන්ත්‍ර නැවතත් යථා තත්ත්වයට පත්කර ගැනීමට බලධාරීන් සමත්වුණි. දිනයේ ඉතාමත් කාර්ය බහුල වේලාවක පැයක පමණ කාලයක් මෙලෙස විදුලිය බිදවැටී තිබුණි. ලන්ඩන් නගරයේ ක්‍රියාත්මක භූගත දුම්රිය පද්ධතියක් වන වික්ටෝරියා දුම්රිය පද්ධතිය මෙම කාලය පුරා මුලුමනින්ම පාහේ අක්‍රියව පැවැති බව විදෙස් මාධ්‍ය වාර්තා කරයි. ඉන් දස දහස් සංඛ්‍යාත බ්‍රිතාන්‍ය වැසියන් දැඩි සේ අපහසුතාවට පත්වූ බවද විදෙස් වාර්තාවල සඳහන්ය.", "URL": "https://sinhala.adaderana.lk/news.php?nid=116206", "Category": null, "Parent URL": null}