{"Source": "Adaderana", "Timestamp": "January 22, 2011 01:13 pm", "Headline": "නීලගිරිගේ මරණය සම්බන්ධව තවත් තිදෙනෙකුගේ වැඩ තහනම්", "News Content": "පසුගියදා පින්නවල අලි අනාථාගාරයේ දී සිදුවූ නීලගිරි හස්තියාගේ මරණය සම්බන්ධයෙන් තවත් තිදෙනකුගේ වැඩ තහනම් කළ බව සත්වෝද්‍යාන දෙපාර්තමේන්තුවේ අධ්‍යක්ෂ ජනරාල් භාෂ්වර සේනාංක ගුණරත්න මහතා පවසයි. මෙම සිද්ධියට අදාළව තීරණ ගැනිමේ දී හා ක්‍රියාත්මක වීමේ දී ඊට සම්බන්ධ වූ නිලධාරිණියකගේ සහ ‍අලි බලන්නන් දෙදෙනෙකුගේ වැඩ තහනම් කළ බව ඔහු සඳහන් කළේය. හස්තියාගේ මරණය සම්බන්ධව සිදුවන පරීක්ෂණ වලට අනුකූලව මෙසේ එම තිදෙනාගේ වැඩ තහනම් කළ බව මේ සම්බන්ධයෙන් වැඩිදුරටත් පැහැදිලි කළ භාෂ්වර සේනාංක ගුණරත්න මහතා කියා සිටියේය. ඒ අනුව වාගොල්ල සහ පින්නවල සත්වෝද්‍යානය සහ අලි අනාථාගාරය බාරව සිටි ප්‍රධාන නිලධාරිණියට සිද්ධිය වූ අවස්ථාවේදීම ස්ථාන මාරුවක් ලබාදුන් බවත්, පරීක්ෂණ වලින් ලැබුණු වාර්තා වලට අනුව ඇයගේ වැඩ තහනම් කිරීමට පියවර ගත් බව ද ඔහු පෙන්වාදුන්නේය. පරීක්ෂණ අවසන් වූ වහාම ඔවුන් නිවැරදිකරුවන් වේ නම්, පරීක්ෂණ වලට අනුව ඔවුන්ට සහනයක් කළ හැකිබවත්, නමුත් වැරදිකරුවන් නම් එම දඬුවම් තවදුරටත් ක්‍රියාත්මක වන බවත් ගුණරත්න මහතා අවධාරණය කර සිටියේය. පින්නවල අලි අනාථාගාරයේ සිටි නීලගිරි හස්තියාගේ මරණය සම්බන්ධයෙන් මේ වන විට පින්නවල අලි අනාථාගාරයේ සේවකයින් 6 දෙනෙකුගේ වැඩ තහනම් කර තිබේ.", "URL": "https://sinhala.adaderana.lk/news.php?nid=13672", "Category": null, "Parent URL": null}