{"Source": "Adaderana", "Timestamp": "November 7, 2012 03:30 pm", "Headline": "ශ්‍රී ලංකාව ඉ-රාජ්‍යයක් කරා රැගෙන යෑමේදී රාජ්‍ය අංශය වගකීම ඉටුකළ යුතුයි", "News Content": "ශ්‍රී ලංකාව ඉ-රාජ්‍යයක් කරා රැගෙන යෑමේ මූලික පසුබිම දැන් සකස් වී තිබෙන බව ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය (ICTA) පවසයි. දැන් සිදුවිය යුත්තේ රාජ්‍ය අංශය ඒ සඳහා වන තම වගකීම ඉටුකිරීමට පියවර ගැනීම බව බව ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනයේ රාජ්‍ය අංශය ප්‍රතිනිර්මාණය කිරීමේ අංශයේ අධ්‍යක්ෂ වසන්ත දේශප්‍රිය මහතා පවසයි. ජනතාවට ලබා දෙන මහජන සේවාවන් ඉ - සේවාවන් ලෙස ජනතාවට ලබාදිය හැකි ආකාරය පිළිබදව රාජ්‍ය ආයතන වැඩි වැඩියෙන් අවධානය යොමු කළ යුතු කාලය පැමිණ තිබෙන බවද දේශප්‍රිය මහතා සඳහන් කරයි. ජනතාවට ඉතා සමීප රාජ්‍ය ආයතන කිහිපයක ඉ - සේවාවන් 22ක් පමණ ජනතාවට හඳුන්වාදීවාදීම නිමිත්තෙන් කොළඹ පැවැති උත්සවයක් අමතමින් දේශප්‍රිය මහතා මේ බව සදහන් කළේය. විදේශ ගමන් බලපත්‍රයක් ලබා ගැනීම සඳහා වන අයදුම්පත අන්තර්ජාලය ඔස්සේ ලබාගැනීමේ පහසුකම ජනතාවට ළඟදීම උදාවන බවද ඒ සදහා වන තාක්‍ෂණික කටයුතු මේවන විට සම්පුර්ණයෙන්ම නිමකර තිබෙන බවද දැන් තිබෙන්නේ ඊට නීතිමය කටයුතු සම්පුර්ණ කිරීම බවද දේශප්‍රිය මහතා මෙහිදී කීය. www.srilanka.lk වෙබ් අඩවියට පිවිස නොමිලේ ලියාපදිංචි වී මෙම ඉ - සේවාවන් ලබා ගැනීමට හැකි බවද ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය පවසයි.", "URL": "https://sinhala.adaderana.lk/news.php?nid=28995", "Category": null, "Parent URL": null}