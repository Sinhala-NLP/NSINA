{"Source": "Adaderana", "Timestamp": "February 9, 2016 11:32 am", "Headline": "ඖෂධ පිළිබඳ කඩිනම් වාර්තාවක් අද ", "News Content": "අනුරාධපුර දිස්ත්‍රික්කයේ වකුගඩු රෝගීන්ට අවශ්‍ය ඖෂධ සහ රුධිර කාන්දුකරණය සඳහා අවශ්‍ය රසායනික ද්‍රව්‍ය අදාළ රෝහල්වලට ලබා දී ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා පවසයි.ඊයේ පස්වරුව වන විට එම ඖෂධ සහ රසායන ද්‍රව්‍ය දිස්ත්‍රික්කයේ සියලු රෝහල් වෙත ලබාදුන් බව පාලීත මහීපාල මහතා පවසා තිබේ.රෝහල්වල ඖෂධ හිඟයක් ඇති බවට පළවන මාධ්‍ය වාර්තා පිළිබඳව සොයා බැලීම සඳහා සෞඛ්‍ය සේවා අධ්‍යක්ෂ ජනරාල්වරයා ඊයේ වෛද්‍ය සැපයුම් අංශයේ හදිසි නිරීක්ෂණ චාරිකාවක නිරත වී ඇත.එහිදී එම අංශයේ නිලධාරීන් කැඳවා විශේෂ සාකච්ඡාවක්ද පවත්වා ඇති පාලීත මහීපාල මහතා කොළඹ වරායට ළඟා වී ඇති නෞකාවල තිබෙන ආනයනික ඖෂධ කඩිනමින් රෝහල්වලට ලබාදෙන ලෙස උපදෙස් ලබා දී ඇති බව සඳහන්ය.එමෙන්ම ප්‍රාදේශීය ඖෂධ ගබඩා 26ක සහ සෞඛ්‍ය අමාත්‍යාංශයට අයත් රෝහල් 77කට අවශ්‍ය ඖෂධ පිළිබඳව කඩිනම් වාර්තාවක් අද(09) පස්වරුව වන විට ලබාගන්නා ලෙස ද අධ්‍යක්ෂ ජනරාල්වරයා නිලධාරීන්ට දැනුම් දී තිබේ.ඉන් පසුව අවශ්‍ය ඖෂධ ගුවන් මගින් බ්‍රහස්පතින්දා දිනය වන විට ගෙන්වා ගන්නා ලෙස වෛද්‍ය පාලිත මහීපාල මහතා රාජ්‍ය ඖෂධ නීතිගත සංස්ථාවේ සභාපතිවරයාට දැනුම්දුන් බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=57045", "Category": null, "Parent URL": null}