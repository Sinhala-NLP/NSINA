{"Source": "Adaderana", "Timestamp": "January 12, 2019 03:05 pm", "Headline": "පැරීසියේ ප්‍රබල පිපිරීමක්", "News Content": "ප්‍රංශයේ පැරිස් නුවර වෙළඳ මධ්‍යස්ථානයක ප්‍රබල පිපිරීමක් සිදුව තිබේ. එරට පොලිසිය පවසන්නේ පිපිරීමෙන් පුද්ගලයින් කිහිපදෙනෙකු තුවාල ලබා ඇති බවයි. පිපිරීමත් සමඟ ගින්නක් ද හටගෙන ඇති අතර එය මැඩපැවැත්වීම සඳහා පොලීසිය කටයුතු කරමින් සිටින බව සඳහන්ය. සිද්ධිය වූ ස්ථානයට හදිසි සේවා සැපයීමට සිදුව ඇති බැවින් අදාල ප්‍රදේශයෙන් ඉවත්ව යන ලෙසට ද පොලීසිය ජනතාවට දැනුම් දී තිබේ. විදෙස් මාධ්‍ය වාර්තා කළේ වෙළඳ මධ්‍යස්ථානයේ පිහිටි බේකරියක සිදුවූ ගෑස් කාන්දුවක් හේතුවෙන් පිපිරීම සිදුව ඇති බවට මූලික විමර්ශනවලදී අනාවරණය වී ඇති බවයි. පිපිරීමත් සමඟ වෙළඳ මධ්‍යස්ථානයට හානි සිදුව ඇති අතර ඒ අවට පිහිටි ගොඩනැගිලි වලටද දැඩි අලාභ හානි සිදුව ඇති බව සඳහන්ය.", "URL": "https://sinhala.adaderana.lk/news.php?nid=102226", "Category": null, "Parent URL": null}