{"Source": "Adaderana", "Timestamp": "September 19, 2010 04:35 pm", "Headline": "සෞදියේදී වධ විඳි කතට මානසික රෝගයක් නෑ", "News Content": "සෞදි අරාබියේදී වධ හිංසනයට ලක්වු මාතර තිහගොඩ ප්‍රදේශයේ එල්. පී. ආරියවතී මහත්මියට කිසිදු මානසික රෝගයක් නොමැති බවට නිගමනය කර ඇතැයි කඹුරුපිටිය මූලික රෝහලේ වෛද්‍ය අධිකාරී ප්‍රභාත් ගජධීර මහතා පවසයි. අංගොඩ මානසික වෛද්‍ය පර්යේෂණ ඒකකය මගින් ඒ බව තහවුරු කර ඇති බව ඔහු සඳහන් කරයි. සෞදි අරාබියේ ගෘහ සේවයේ නිරතව සිටියදී, නිවෙස් හිමිකරු ආරියවතී මහත්මියට කිසිදු හිංසාවක් කර නැතැයි එරට මාධ්‍ය වාර්තා කර තිබුණි. මානසික රෝගයක් හේතුවෙන් ඇය විසින්ම සිරුරට ඇණ ගසා ගන්නට ඇති බව ඔවුන් ප්‍රකාශ කරනු ලැබීය. කෙසේ වුව ද ආරියවතී මහත්මිය තවදුරටත් කඹුරුපිටිය රෝහලේ ප්‍රතිකාර ලබන අතර හෙට දිනය වන විට ඇයට රෝහලින් පිටව යා හැකි වනු ඇති බව රෝහලේ වෛද්‍ය අධිකාරීවරයා පැවසීය. මීට අමතරව මාතර තිහගොඩ ප්‍රදේශයේම තවත් කාන්තාවක් සෞදි අරාබියේ වධ හිංසා වලට ලක්වෙමින් සිටින බවට තොරතුරු ලැබී ඇතැයි වාර්තා වේ.", "URL": "https://sinhala.adaderana.lk/news.php?nid=10966", "Category": null, "Parent URL": null}