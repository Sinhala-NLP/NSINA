{"Source": "Adaderana", "Timestamp": "January 23, 2019 11:52 am", "Headline": "ඔස්කාර් නිර්දේශිත නාම ලේඛනය නිකුත් වෙයි-රෝමා ඉදිරියෙන්", "News Content": "2019 වසර සඳහා වන ඔස්කාර් සම්මාන උළෙලේ නිර්දේශිත නාම ලේඛනය ඊයේ මාධ්‍ය වෙත නිකුත් කර ඇත. ඒ ඊයේ (22) දිනයි. එහිදී නිර්දේශිත නාම රැසක් දිනාගනිමින් වැඩි අවධානය දිනාගැනීමට සමත්වූයේ රෝමා සිනමා පටයයි. ලොව පුරා සිනමා රසිකයන් සියලු දෙනාගේම ගෞරවාදරයට පාත්‍ර වන ඔස්කාර් සම්මාන උළෙල ලබන මස 24වැනිදා පැවැත්වීමට නියමිතය. සිනමා නිර්මාණ සඳහා පිරිනැමෙන වැදගත්ම සම්මානය ලෙසින් ද සැලකෙන මෙම සම්මාන උළෙල සඳහා වන නිර්දේශිත නාම ලැයිස්තුව පසුගියදා ප්‍රකාශයට පත්කෙරුණි. සම්මාන උළෙලේ සියලුම අංශ සඳහා වන නිර්දේශිත නාම මෙහිදී ප්‍රකාශයට පත්කෙරුණු අතර, ඉන් වැඩිම නිර්දේශ ප්‍රමාණයක් දිනාගැනීමට සමත්වූයේ රෝමා සහ ද ෆේවරිට් යන සිනමා පට ද්විත්වයයි. එහිදී හොදම සිනමා පටය, රංගන ශිල්පියා සහ ශිල්පිනිය යන අංශ වෙත ද වැඩි අවධානයක් යොමුකෙරුණි. හොදම සිනමාපටය සඳහා වන නිර්දේශ අතරට රෝමා, ද ෆේවරිට්, අ ස්ටාර් වෝස් බෝර්න්, බ්ලැක් පැන්තර්, ග්‍රීන් බුක්, බ්ලැක්ඛාන්ස්මන්, වයිස් සහ බොහිමියන් රැප්සිඩි යන සිනමා පට එක්ව තිබුණි. එහි හොඳම විදෙස් සිනමාපට අංශය සදහා බොහෝ රටවල නිර්මාණ ඉදිරිපත්ව තිබූ අතර, එහිදී ජපානය, ජර්මනිය, මෙක්සිකෝව, පෝලන්තය සහ ලෙබනන් රාජ්‍ය ඉදිරිපත් කළ නිර්මාණ නිර්දේශ වී ඇති බවට සඳහන් වෙයි.", "URL": "https://sinhala.adaderana.lk/news.php?nid=102886", "Category": null, "Parent URL": null}