{"Source": "Adaderana", "Timestamp": "December 24, 2016 12:55 pm", "Headline": " පෞද්ගලික මාධ්‍ය වෙත තොරතුරු නොදීමට පොලීසිය තීරණය කරයි!", "News Content": "මින් ඉදිරියට පොලිස් දෙපාර්තමේන්තුව විසින් පෞද්ගලික මාධ්‍ය වෙත තොරතුරු ලබා නොදීමට තීරණය කර ඇති බව වාර්තා වෙයි.පසුගියදා ඇති වූ යම් යම් සිද්ධීන් මුල් කර ගනිමින් මෙම තීරණය ගෙන ඇති බව වාර්තා වෙයි.මීට ප්‍රථම පොලිස් දෙපාර්තමේන්තුව විසින් සෑම පොලිස් බල ප්‍රදේශයකම සිදු වන සිදුවීම් විද්‍යුත් තැපෑල මාර්ගයෙන් රජයේ මාධ්‍ය වෙත මෙන්ම සියලු පෞද්ගලික මාධ්‍ය වෙත ද යොමු කරනු ලැබීය.මිට අමතරව යම් කිසි සිද්ධියක් සම්බන්ධයෙන් පොලිස් මූලස්ථානයේ මාධ්‍ය ඒකකය අමතා තොරතුරු ලබා ගැනීමට ද අවස්ථාව ලබාදී තිබුණි.අවශ්‍ය වුවහොත් වැඩිදුර තොරතුරු ලබා ගැනීම සඳහා පොලිස් මාධ්‍ය ප්‍රකාශකවරයෙකු ද පත් කර තිබූ අතර ඔහු මේ වන විට නාමික ධුරයක් බවට පත්ව තිබේ.මේ අතර මෙම තත්ත්වය සම්බන්ධයෙන් අද දෙරණ පොලිස් මාධ්‍ය ප්‍රකාශක ධුරයේ කටයුතු කරන පොලිස් අධිකාරි රුවන් ගුණසේකර මහතාගේ විමසීමක් කළ අතර එහිදී ඔහු පවසා සිටියේ පෞද්ගලික මාධ්‍ය ආයතන වෙත තොරතුරු ලබාදීම තවකාලිකව අත්හිටුවා ඇති බවයි.", "URL": "https://sinhala.adaderana.lk/news.php?nid=67316", "Category": null, "Parent URL": null}