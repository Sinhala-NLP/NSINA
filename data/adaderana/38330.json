{"Source": "Adaderana", "Timestamp": "October 23, 2013 12:49 pm", "Headline": "විෂ වායු පිටවුණු බවට මීට පෙර පැමිණිලි නෑ - පැමිණිලි තිබුණේ අපද්‍රව්‍ය ගැනයි", "News Content": "ආන්දෝලනයට තුඩුදී ඇති පිළියන්දල-බැටකැත්තර ප්‍රදේශයේ සේදුම් කාරක නිපදවන කම්හල සම්බන්ධයෙන් විෂ වායු පිටවන බවට මීට පෙරාතුව පැමිණිලි ලැබී නොතිබුණු බව මධ්‍යම පරිසර අධිකාරිය පවසයි. එසේ වුවද 2009 වසරේදි මෙම කර්මාන්ත ශාලාවෙන් පිට කෙරෙන අපද්‍රව්‍ය පිළිබඳ පැමිණිල්ලක් ලැබුණු බවත්, එහිදී කර්මාන්ත ශාලා හිමියන් හා ප්‍රදේශවාසීන් සමග සාකච්ඡා කොට ගැටළුවට විසඳුම් ලබාදීමට ක්‍රියා කළ බව මධ්‍යම පරිසර අධිකාරියේ අධ්‍යක්ෂ ජනරාල්, ආචාර්ය සාරංග අලහප්පෙරුම අද දෙරණට ප්‍රකාශ කළේය. ජනාකීර්ණ ප්‍රදේශයක මෙවැනි කර්මාන්ත ශාලා ස්ථාපිත කිරීමට ඉඩප්‍රස්ථාව ලබාදීම සම්බන්ධයෙන් විමසීමේදී අධ්‍යක්ෂ ජනරාල්වරයා කියා සිටියේ 1996 වසරේ කර්මාන්ත ශාලාව ස්ථාපිත කරන විට ප්‍රදේශය ජනාකීර්ණව නොපැවති බවයි. කෙසේ වෙතත් මේවන විට විෂ වායු කාන්දුවක් සිදුවු පිළියන්දල මඩපාත ප්‍රදේශයේ නිවාස වල ළිං පරීක්ෂා කිරීමට පියවර ගෙන ඇති අතර පිළියන්දල සෞඛ්‍ය වෛද්‍ය නිලධාරී කාර්යාලයේ නිලධාරීන් කණ්ඩායමක් විසින් මෙම පරීක්ෂා කිරීම් සිදුකරයි. මෙම නිවාස වල ජලය සාම්පල වෛද්‍ය පර්යේෂණ ආයතනය වෙත යොමු කිරීමට කටයුතු කරන බවයි සෞඛ්‍ය වෛද්‍ය නිලධාරී කාර්යාලයේ ප්‍රකාශකයෙක් සඳහන් කළේය. අදාළ සාම්පල අද(23) දිනයේ වෛද්‍ය පර්යේෂණ ආයතනය වෙත යොමු කරන බව ද එම ප්‍රකාශකයා කියා සිටියේය. ඊයේ(22) අළුයම මෙම කර්මාන්ත ශාලාවේ සිදුවු විෂ වායු කාන්දුවක් හේතුවෙන් පුද්ගලයින් 72 දෙනෙකු ශ්වසන අපහසුතා හේතුවෙන් රෝහල් ගත කෙරුණි. ඉන් අනතුරුව කර්මාන්තශාලාව වසා දැමීමට අධිකරණයෙන් නියෝග කරන ලදී. මීට අමතරව අදාළ කර්මාන්ත ශාලාවේ පරිසර ආරක්ෂණ බලපත්‍රය අහෝසි කිරීමට ද මධ්‍යම පරිසර අධිකාරිය පියවර ගෙන තිබේ. මේ අතර මේ වන විට ඊයේ සිදුවු මෙම සිද්ධිය පිළිබඳව පරීක්ෂණ සිදුකිරීම සඳහා පරිසර අමාත්‍යවරයා විසින් විශේෂ කමිටුවක් පත් කර ඇත. එම කමිටුව හෙට(24) දිනයේ රැස්වීමට නියමිතයි.", "URL": "https://sinhala.adaderana.lk/news.php?nid=38330", "Category": null, "Parent URL": null}