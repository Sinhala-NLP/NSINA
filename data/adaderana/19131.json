{"Source": "Adaderana", "Timestamp": "October 4, 2011 11:24 am", "Headline": "හොර පාරෙන් දුම්රිය දේපළ වික්කාට විරෝධය ", "News Content": "විධිමත් ක්‍රියා පටිපාටියකින් බැහැරව දුම්රිය දෙපාර්තමේන්තුව සතු දේපළ විකිණීම පෞද්ගලික අංශය හරහා සිදුකිරීම සම්බන්ධයෙන් දැඩි විරෝධය පළකරන බව සමස්ත ලංකා දුම්රිය සේවකයින්ගේ පොදු සේවක සංගමය පවසයි. දුම්රිය දෙපාර්තමේන්තුව විසින් වසරකට ඉවත් කරන යකඩ ප්‍රමාණය ටොන් 6,000ක් පමණ වන බව එම සංගමයේ ප්‍රධාන ලේකම් සුමතිපාල මානවඩු මහතා පෙන්වා දෙයි. මෙම යකඩ තොග විකිණීමේ දී විනිවිද භාවයකින් තොරව එය සිදුකිරීම බරපතල වරදක් බව ඔහු සඳහන් කරයි. අබලි යකඩ පිටතට රැගෙන යාමට පෙර දුම්රිය දෙපාර්තමේන්තුව තුළ දී කිරා බැලිය යුතු වුවත් එසේ නොකර බැහැරට ගෙන ගොස් කිරා බැලීම හේතුවෙන් දෙපාර්තමේන්තුවට ලැබිය යුතු විශාල මුදලක් අහිමි වී යන බව ද සුමතිපාල මානවඩු මහතා පෙන්වා දෙයි. රත්‍රං ලෝහය හැරුණු විට වටිනාකමකින් යුත් අනෙකුත් සියලුම ලෝහ ‍ද්‍රව්‍ය අඩු වැඩි වශයෙන් මෙම අබලි යකඩ තුළ අන්තර්ගත බැවින් වහාම මෙම අක්‍රමිකතාවය සම්බන්ධයෙන් සොයා බලන ලෙස අල්ලස් හෝ දූෂණ විමර්ශන කොමිසමට ද පැමිණිලි කළ බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19131", "Category": null, "Parent URL": null}