{"Source": "Adaderana", "Timestamp": "March 5, 2019 09:16 pm", "Headline": "TV දෙරණ “ස්ලිම් නීල්සන්” ජනතා සම්මාන රැසකින් පිදුම් ලබයි", "News Content": "2019 “ස්ලිම් නිල්සන්” ජනතා සම්මාන උළෙලේදී වසරේ ජනතාවගේ නාලිකාව ඇතුළු සම්මාන 6කින් ටී.වී දෙරණ පිදුම් ලැබීය. සම්මාන උළෙල අති උත්කර්ෂවත් අන්දමින් බත්තරමුල්ල වෝටර්ස් එජ් හිදී අද(05) පස්වරුවේ පැවැත්විය. එහිදී ටී.වී. දෙරණ ජනතා සම්මාන හයකින් පිදුම් ලැබීය. ශ්‍රී ලාංකීය ජනතාවස්වකීය රූපවාහිනි නාලිකාව ලෙස යළි යලිත් තහවුරු කරමින් අඛණ්ඩව දෙවන වරටත් තෝරා ගනිමින් ටී.වී දෙරණ මෙවරත් ස්ලිම් නීල්සන් ජනතා සම්මානයෙන් පිදුම් ලැබීය. එමෙන්ම ශ්‍රී ලාංකීය තාරුණ්‍යයේ නාලිකාව ලෙස ද දෙවන වරටත් පිදුම් ලැබුවේ ටී.වි දෙරණයි. සමස්ත ජනතාවගේ විශ්වාසනීයත්වය යළි යලිත් තහවුරු කරමින් ජාතියේ ප්‍රවෘත්ති සපයන්නා ලෙසද අද දෙරණ ජනතා සම්මානයෙන් එහිදී පිදුම් ලැබීය. එමෙන්ම වසරේ රූපවාහිනි නිවේදකයා ලෙස ස්ලිම් නීල්සන් ජනතා සම්මානයට මෙවර පාත්‍ර වූයේ චතුර අල්විස්. ටී.වී දෙරණ ඔස්සේ විකාශය වන දෙවෙනි ඉනිම ටෙලි නාට්‍යය වසරේ ජනතාවගේ ටෙලි නාට්‍ය ලෙස ස්ලිම් නීල්සන් ජනතා සම්මානයට පාත්‍ර විය. දෙවෙනි ඉනිම ටෙලි නාට්‍යයේ දෙව්මිගේ චරිතයට පණපොවන රංගන ශිල්පිනී නයනතාරා වික්‍රමආරච්චි වසරේ ටෙලි නාට්‍ය නිළිය ලෙස ද එහිදී සම්මානයෙන් පිදුම් ලැබීය.", "URL": "https://sinhala.adaderana.lk/news.php?nid=105532", "Category": null, "Parent URL": null}