{"Source": "Adaderana", "Timestamp": "March 18, 2017 01:00 pm", "Headline": " ඩෙංගු මඩින්න බඳවාගත්  500ක් සේවයට අනුයුත්ත කරයි ", "News Content": "බස්නාහිර පළාතේ ඩෙංගු මදුරු මර්දන කටයුතු සඳහා බඳවාගත් ඩෙංගු මදුරු සහයකයින් 500ක් පුහුණුවෙන් පසු ක්ෂේත්‍ර රාජකාරි සඳහා අනුයුත්ත කර තිබේ. ජනාධිපති මෛත්‍රීපාල සිරිසේන මහතා සහ සෞඛ්‍ය අමාත්‍ය රාජිත සේනාරත්න මහතාගේ ප්‍රධානත්වයෙන් එම පත්වීම් ප්‍රදානය සිදු කළ බව සෞඛ්‍ය අමාත්‍යංශය සඳහන් කළේය. අදාළ මදුරු මර්දන සහයකයින් අතරින් තෝරා ගත් සහයකයින් 100 දෙනෙකු ත්‍රිකුණාමලය කින්නියා ප්‍රදේශයේ මදුරු මර්දන කටයුතු සඳහා ලබන සඳුදා සිට අනුයුත්ත කිරීමට තීරණය කර තිබේ. මදුරු මර්දන සහයකයින් 1500ක් බඳවා ගැනීමට අමාත්‍යංශ මණ්ඩල අනුමැතිය හිමිව ඇති අතර එහි පළමු අදියර යටතේ බස්නාහිර පළාත සඳහා පමණක් ඩෙංගු මදුරු සහයකයින් 500ක් බඳවාගෙන අදාළ පුහුණූ කිරීමේ කටයුතු සිදු කර තිබුණි.", "URL": "https://sinhala.adaderana.lk/news.php?nid=71035", "Category": null, "Parent URL": null}