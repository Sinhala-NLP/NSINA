{"Source": "Adaderana", "Timestamp": "April 5, 2019 11:58 am", "Headline": "තීන්දු රැසක් දුන් අගවිනිසුරු නලින් පෙරේරා විශ්‍රාම යාමට සූදානම්", "News Content": "විශ්‍රාම යාමට නියමිත වත්මන් අගවිනිසුරු නලින් පෙරේරා මහතාට සමුදීමේ චාරිත්‍රානුකුල නිල හමුවක් අද(05) ශ්‍රේෂ්ඨාධිකරණයේ දී පැවැත්වුණි. ශ්‍රේෂ්ඨාධිකරණ උත්සව ශාලාවේ පැවති මෙම සමු දීමේ නිල හමුව සඳහා ශ්‍රේෂ්ඨාධිකරණ, අභියාචනාධිකරණ, මහාධිකරණ සහ කොළඹ කලාපයේ මහේස්ත්‍රාත් අධිකරණවල සේවය කරන සියලුම විනිසුරුවරුන් එක්ව සිටියේය. අගවිනිසුරු නලින් පෙරේරා මහතා මෙම මස 28 වෙනිදා සිය ධුරයෙන් විශ්‍රාම යෑමට නියමිතව ඇති බව වාර්තා වෙයි. මෙහිදී ද වත්මන් අගවිනිසුරු නලීන් පෙරේරා මහතාගේ සේවය අගය කරමින් නීතිපති ජයන්ත ජයසූරිය මහතා මෙන්ම ශ්‍රී ලංකා නීතිඥ සංගමය සභාපති ජනාධිපති නීතිඥ කාලිංග ඉන්දතිස්ස මහතා අදහස් පළ කළේය. ඉන් අනතුරුව අදහස් පලකළ අගවිනිසුරු නලීන් පෙරේරා මහතා තම ධුර කාලය තුළ අධිකරණයේ ස්වාධීනත්වය උපරිම ආකාරයෙන් ආරක්ෂා කිරීමට තමා කටයුතු කළ බව කියා සිටියේය. අගවිනිසුරුවරයෙකු ගේ කාර්යභාරය ඉතා බරපතළ මෙන්ම සංකීර්ණ බව පෙන්වාදුන් අගවිනිසුරු නලීන් පෙරේරා මහතා එම කාර්යය තමන් මැනවින් ඉටුකිරීමට සියලු උත්සාහ දැරූ බවත් නලින් පෙරේරා මහතා වැඩිදුරටත් කියා සිටියේය. මෙම නිල හමූව සඳහා නීතිඥවරු විශාල පිරිසක් එක්ව සිටි බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=107439", "Category": null, "Parent URL": null}