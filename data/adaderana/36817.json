{"Source": "Adaderana", "Timestamp": "August 22, 2013 11:51 am", "Headline": "උපාධිධාරීන්ට දුන් පත්වීම් ආයෙත් එකතු කරලා", "News Content": "උපාධිධාරීන්ට රජය විසින් ලබාදී තිබුණු පත්වීම් ලිපි බලහත්කාරයෙන් නැවත උදුරාගෙන ඇතැයි උපාධිධාරී මධ්‍යස්ථානය චෝදනා කරයි. පසුගිය බදාදා දින (14) උපාධිධාරීන්ට දුන් පත්වීම් ලිපි මෙලෙස ඊයේ දිනයේ නැවත බලහත්කාරයෙන් ලබා ගෙන ඇතැයිද, මාතර, දෙවුන්දර ප්‍රාදේශීය ලේකම් කාර්යාලයට අනුයුක්ත කරන ලද උපාධිධාරීන්ට දුන් පත්වීම් ලිපි මෙසේ නැවත ලබා ගෙන ඇතැයිද ඔවුන් සඳහන් කරයි. මේ පිළිබඳව නිවේදනයක් නිකුත් කරමින් උපාධිධාරී මධ්‍යස්ථානය මෙසේද කියා සිටියි. \"වසර 7ක් තිස්සේ උපාධිධාරීන්ට රැකියා නොදුන් ආණ්ඩුව 2012 පෙබරවාරී මස කිසිදු විධිමත් වැඩපිළිවෙළකින් තොරව රැකියා ලබාදුණි. මේ පිළිබද අප දිගින් දිගටම කරුණු ඉදිරිපත් කළද ඇතැම් අය පැවසුසේ කෙසේ හෝ රැකියා දුන්නා වැනි අදහසකි. නමුත් රැකියා ලද උපාධිධාරීන්ට සිදු වූයේ කබලෙන් ලිපට වැටීමකි. මාස 6න් ස්ථිර කරන බවට පොරොන්දු වී බඳවාගත් අතර අදට මාස 18ක් ගතවී ඇතත් ඔවුන්ගේ ගැටලුවලට විසඳුම් ලැබී නැත. තවමත් බහුතරයකගේ මාසික චේතනය රැපියල් 10,000ක් වැනි සොච්චමකි. මේ අතර මෙම වසර මුල සියලු උපාධිධාරීන් කොළඹට කැඳවා ජනාධිපතිවරයාම පොරොන්දු වූයේ වසරක් ගතවන පළමු මොහොතේම උපාධිධාරියා අතට ස්ථිර පත්වීම් ලිපිය ලබාදෙන බවයි. නමුත් අදට අවුරැද්දක් ගතවී මාස 6ක්ද ඉක්මවා ඇතත් 50823න් 22000කට අධික පිරිසක් ස්ථිර පත්වීම් නොලැබ දුෂ්කරතා රැසකට මුහුණ පා ඇත. බඳවාගත් වයස 35ට වැඩි උපාධිධාරීන්ද අසාධාරණයට ලක්ව ඇත. මේ අතර පසුගිය 14 වැනි බදාදා මාතර දෙව්න්දර ප්‍රාදේශීය ලේකම් කාර්යාලයේ උපාධිධාරීන්ට ස්ථිර පත්වීම් ලිපි ලබාදී ඇති අතර කිසිදු හේතු දැනුම්දීමකින් තොරව 21 වන දින නැවත එම පත්වීම් ලිපි රාජ්‍ය පරිපාලන අමාත්‍යංශයෙන් ලද නියෝගයක් මත එකතු කරගෙන ඇත. මෙසේ පත්වීම් ලිපි නැවත ලබාගැනීම පිළිබද උපාධිධාරීන්ට කරුණු දැක්වීමක් හෝ කර නැත. බලහත්කාරයෙන් මෙන් ලිපි ලබාගෙන ඇත. මේ ආකාරයට රටපුරා බඳවා ගෙන ඇති සියලු උපාධිධාරීන් ස්ථිර කරන බවට පවසමින් රැවටීමට ලක් කරමින් සිටින අතර ආණ්ඩුවට අවධාරණය කරන්නේ මේ බඳවා ගත් සියලු උපාධිධාරීන් සම්බන්ධයෙන් නැවත සමාලෝචනයක් කර ඔවුන්ට සාධාරණයක් ඉෂ්ට කරන ලෙසයි.", "URL": "https://sinhala.adaderana.lk/news.php?nid=36817", "Category": null, "Parent URL": null}