{"Source": "Adaderana", "Timestamp": "June 18, 2018 06:39 pm", "Headline": "ඉල්ලීම් වෙනුවෙන් පාරට බැස්ස තැපැල් වර්ජකයින්ගේ බලාපොරොත්තු බිඳ වැටෙයි", "News Content": "සිය ඉල්ලීම්වලට වහාම විසඳුම් දෙන ලෙස රජයට බලකරමින් තැපැල් වර්ජකයන් අද(18) කොළඹදී විරෝධතා පා ගමනක නිරත විය. දිවයින පුරා තැපැල් සේවකයින් විසිහය දහසක් පමණ මෙම වර්ජනයට එක් ව සිටින අතර ඒ හේතුවෙන් තැපැල් කාර්යාල 653 ක උපතැපැල් කාර්යාල 3410 ක වැඩ කටයුතු අඩාල වී ඇති බව තැපැල් වෘත්තිය සමිති පවසයි. මධ්‍ය තැපැල් හුවමාරුව ඇතුළුව දිවයින පුරා තැපැල් කාර්යාල වල ලිපි ලක්ෂ 20 ක් පමණ සාමාන්‍යයෙන් දෛනිකව හුවමාරු වන අතර දඩ මුදල් ගෙවීම , විභාග කුවිතාන්ති නිකුත් කිරීම , විදෙස් තැපැල් බෙදාහැරීම් ඇතුලු එම සියලු කටයුතු මේ වන විට අඩපණව තිබේ. එවන් පසුබිමක තැපැල් වර්ජකයන් බලධාරීන්ට බලපෑම් කරමින් අද කොළඹ මධ්‍යම තැපැල් හුවමාරුව අසළින් විරෝධතා පා ගමනක් ආරම්භ කළේය. අනතුරුව පාගමින් පිරිස කොටුව දුම්රියපළ ඉදිරිපිටට පැමිණ විරෝධතාවයේ නිරතවීමෙන් ඒඅවට මාර්ග තදබදයක්ද හට ගත්තේය. පසුව විරෝධතාකරුවන් දුම්රියපොළ සිට කොළඹ ලෝටස් මාර්ගය හරහා ජනාධිපති ලේකම් කාර්යාලය දක්වා ගමන් ගත් අතර ඒ අවට ආරක්ෂාවට පොලිස් කැරළි මර්දන ඒකකයද කැඳවා තිබුණි. පසුව විරෝධතාකරුවන් අතුරින් පස්දෙනෙකුට ජනාධිපති සහකාර ලේකම්වරයෙකු සමඟ සාකච්ඡාවකට අවස්ථාව හිමි විය. කෙසේ වෙතත් සාකච්ඡා අසාර්ථවීම නිසා ජනාධිපති ලේකම් කාර්යාලය අසල උණුසුම් තත්ත්වයක් හට ගත්තේය.", "URL": "https://sinhala.adaderana.lk/news.php?nid=91075", "Category": null, "Parent URL": null}