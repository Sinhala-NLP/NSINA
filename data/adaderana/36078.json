{"Source": "Adaderana", "Timestamp": "July 25, 2013 07:17 am", "Headline": "මුහුදුබත් වුණු යාත්‍රාවේ ශ්‍රී ලාංකිකයින් තිදෙනෙක් මරුට", "News Content": "නීති විරෝධී සංක්‍රමණිකයින් පිරිසක් රැගෙන යමින් සිටියදී ඉන්දුනීසියාවේ ජාවා දූපත් ආසන්නයේ දී අනතුරට පත් වු යාත්‍රාවේ සිටි ශ්‍රී ලාංකිකයින් තිදෙනෙකු ජීවිතක්ෂයට පත්ව ඇති බව වාර්තා වේ. කාන්තාවන් දෙදෙනෙකු සහ කුඩා පිරිමි දරුවෙකු මෙලෙස මියගොස් ඇති බව ඉන්දුනීසියානු මාධ්‍ය වාර්තා කරයි. යාත්‍රාව අනතුරට පත්වන අවස්ථාවේ එහි පුද්ගලයින් 200 ට අධික පිරිසක් සිට ඇති බව සඳහන්ය. එයින් පුද්ගලයින් 157 දෙනෙකු බේරාගෙන ඇති බවත් තවත් 60ට ආසන්න සංඛ්‍යාවක් මිය යන්නට හෝ අතුරුදන් වන්නට ඇති බවත් ඉන්දුනීසියානු ආරක්ෂක අංශ පවසයි. ඔස්ට්‍රේලියාව බලා සංක්‍රමණය වෙමින් තිබු මෙම යාත්‍රාවේ ශ්‍රී ලාංකිකයින්ට අමතරව ඉරාක, ඉරාන සහ බංග්ලාදේශ ජාතිකයින් සිටින බව වාර්තා වේ. මෙම අනතුර සිදුවන්නේ නීති විරෝධී සංක්‍රමණිකයින් ඔස්ට්‍රේලියාවට ඇතුළත් කර නොගන්නා බවට එරට අග්‍රාමාත්‍ය කෙවින් රඩ් මහතා ප්‍රකාශ කර දින කිහිපයකට පසුවයි. ඔස්ට්‍රේලියාවේ නව සංක්‍රමණික නීති වලට අනුව නීති විරෝධී ලෙස පැමිණෙන සියලු පුද්ගලයින් පැපුවා නිව්ගිනියාව වෙත පිටත් කරහැරීමට තීරණය කර තිබේ.. මේ අතර නීති විරෝධී ලෙස ඔස්ට්‍රේලියාවට යාමට ගොස් මුහුදේ අතරමංව සිටි පිරිසක් ශ්‍රී ලංකා නාවික හමුදාව විසින් බේරාගෙන තිබේ. නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා කියා සිටියේ මිරිස්ස ප්‍රදේශයේ සිට ඔස්ට්‍රේලියාව බලා ගමන් කළ පිරිසක් ගාල්ලේ සිට මුහුදු සැතපුම් 290ක දුරින් වු ජාත්‍යන්තර මුහුදේ දී අනතුරට පත්ව ඇති බවයි. ඒ අතර ශ්‍රී ලාංකිකයින් 73 දෙනෙකු සිටින බව නාවික හමුදා මාධ්‍ය ප්‍රකාශකවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=36078", "Category": null, "Parent URL": null}