{"Source": "Adaderana", "Timestamp": "March 28, 2018 12:52 pm", "Headline": "ළමයින්ගේ ආරක්ෂාව තහවුරු කරන්න කටයුතු කරන්නැයි ළමා ආරක්ෂක අධිකාරියට නියෝගයක් ", "News Content": "ළමා නිවාසයක ගැහැණු ළමයින් 18 දෙනෙකුට ලිංගික අතවර කිරීමේ සිද්ධියට අදාළව එම ළමයින්ගේ ආරක්ෂාව තහවුරු කිරීමේ කටයුතු නුගේගොඩ ගරු මහේස්ත්‍රාත් අධිකරණය විසින් ජාතික ළමා ආරක්ෂක අධිකාරිය වෙත භාර දී තිබේ. මීට පෙර එම සිදුවීමට අදාළ විමර්ශන කටයුතු කොහුවල පොලිසිය විසින් හා අපරාධ පරීක්ෂණ දෙපාර්තමේන්තුව මඟින් සිදු කර තිබුණි. 2015 අංක 04 දරණ අපරාධයක වින්දිතයින් හා සාක්ෂිකරුවන් හට සහය දීමේ සහ ආරක්ෂා කිරීමේ පනත ප්‍රකාරව එම කටයුතු සිදු කරන ලෙස මහේස්ත්‍රාත් අධිකරණය විසින් ජාතික ළමා ආරක්ෂක අධිකාරිය වෙත වැඩිදුරටත් නියෝග කර තිබේ. එමෙන්ම මෙම සිදුවීමට අදාළ ළමයින්ගේ ජීවන තත්ත්වයන් පිළිබඳව ජනමාධ්‍ය වෙත ප්‍රකාශයක් නිකුත් කිරීමට අදාළව එම ළමා නිවාසයේ අධ්‍යක්ෂකවරියට එරෙහිව ද විමර්ශනයක් ජාතික ළමා ආරක්ෂක අධිකාරිය විසින් ආරම්භ කර තිබේ. මේ වන විට අදාළ ළමයින් 18 දෙනා ජාතික ළමා ආරක්ෂක අධිකාරියේ අධීක්ෂණය යටතේ වෙනත් ළමා නිවාස 03කට ඇතුළත් කර ඇති අතර, ඔවුන්ගේ මානසිකත්වය යහපත් මට්ටමකට රැගෙන ඒම සඳහා මේ වන විට විශේෂ වැඩපිළිවෙලක් ක්‍රියාත්මක කරමින් සිටී. මෙම අපයෝජන සිදුවීම එම ළමා නිවාසයේ පාලිකාවගේ සැමියා විසින් සිදු කර ඇති බවට කරුණු අනාවරණය වන අතර, ඔහු එම ළමා නිවාසයේම රියදුරු වශයෙන් කටයුතු කර ඇත. මේ වන විට සැකකරු අත්අඩංගුවට ගෙන ඇති අතර, ඔහුට එරෙහිව නීතිය ක්‍රියාත්මක කරමින් සිටී.", "URL": "https://sinhala.adaderana.lk/news.php?nid=86505", "Category": null, "Parent URL": null}