{"Source": "Adaderana", "Timestamp": "December 28, 2012 02:02 pm", "Headline": "දැවි තෙල් රුපියල් 25න් ඉහළ දමන යෝජනාවක් -විදුලිබිල ඉහළ යයිද?", "News Content": "විදුලිය නිෂ්පාදනය සඳහා සහන මිලට ඉන්ධන සැපයීමෙන් සිදුවන පාඩුව වළක්වා ගැනීමට රුපියල් 65ට ලබාදෙන දැවිතෙල් ලීටරයක් රුපියල් 90 දක්වාත් රුපියල් 75ක් වන දැවිතෙල් ලීටරයක් රුපියල් 100 දක්වාත් වශයෙන් ඉහළ දැමීමට ලංකා ඛනිජ තෙල් නීතිගත සංස්ථාව යෝජනා කර තිබේ. එම අමාත්‍යංශය විසින් නිකුත් කළ නිවේදනයක මේ පිළිබඳව වැඩිදුරටත් මෙසේ ද සඳහන්ය. විදුලි නිෂ්පාදනයට සඳහා සහන මිලට ඉන්ධන සැපයීම නිසා තෙල් සංස්ථාවට වන පාඩුව අවම කර ගැනීමට විදුලිබල ක්ෂේත්‍රයට ලබාදෙන දැවිතෙල් ලීටරයක් රුපියල් 25කින් වැඩි කිරීමට යෝජනා කර තිබේ. ලංකා විදුලිබල මණ්ඩලය ඇතුළු විදුලිය නිෂ්පාදනය කරන ආයතන වෙත සහන මිල ගණන් යටතේ ඉන්ධන සැපයීම හේතුවෙන් මසකට රුපියල් මිලියන 4194කට අධික පාඩුවක් ලංකා ඛනිජ තෙල් නීතිගත සංස්ථාවට දැරීමට සිදුව ඇත. ඒ අනුව විදුලිබල ක්ෂේත්‍රයට සහන මිලට ඉන්ධන සැපයීම නිසා ලංකා ඛනිජ තෙල් නීතිගත සංස්ථාව දිනකට රුපියල් මිලියන 140ක පමණ පාඩුවක් ලබයි. විදුලිබල නිෂ්පාදනය සඳහා විදුලි බලාගාර වෙත ඩීසල්, නැප්තා, 3500 වර්ගයේ දැවිතෙල්, 1500 වර්ගයේ දැවිතෙල් (High Sulfur) හා 1500 වර්ගයේ දැවිතෙල් (Low Sulfur) යන ඉන්ධන වර්ග සහන මිල ගණන් යටතේ සැපයේ. රුපියල් 103.88ක් වන දැවිතෙල් 3500 වර්ගයේ ඉන්ධන ලීටරයක් රුපියල් 65ට ලබාදෙනු ලබයි. එමෙන්ම දිනකට එම ඉන්ධන ලීටර් ලක්‍ෂ 6.6ට අධික සංඛ්‍යාවක් විදුලි බලාගාර වෙත ලබාදේ. රුපියල් 100.53ක් වන දැවිතෙල් 1500 (High Sulfur) ලීටරයක් රුපියල් 65ට ලබාදීමෙන් එක් ලීටරයකින් රුපියල් 35.53ක් ලංකා ඛනිජ තෙල් නීතිගත සංස්ථාව පාඩු ලබන අතර දිනකට එම ඉන්ධන ලීටර් මිලියන 1.8කට අධික සංඛ්‍යාවක් ලබාදේ. එමෙන්ම රුපියල් 104.84ක් වන දැවිතෙල් 1500 (Low Sulfur) ලීටරයක් රුපියල් 75ට ලබාදෙන අතර එම ඉන්ධන ලීටර් ලක්‍ෂ 8.2ක් පමණ විදුලිබල ක්ෂේත්‍රයට සැපයේ. විදුලි බල ක්ෂේත්‍රය සඳහා දිනකට නැප්තා ලීටර් ලක්‍ෂ 4ක් පමණ ලබාදෙන අතර රුපියල් 96.81ක් වන නැප්තා ලීටරයක් රුපියල් 90.00 ලබාදීමෙන් එක් ලීටරයකින් රුපියල් 6.81ක් ලංකා ඛනිජ තෙල් නීතිගත සංස්ථාව දැනට පාඩු ලබයි. මේ අතර රුපියල් 129ක් පමණ වන ඩීසල් ලීටරයක් රුපියල් 115ට විදුලි බලාගාර වෙත ලබාදෙන අතර දිනකට ඩීසල් ලීටර් මිලියන 1.43ක් පමණ විදුලි බලාගාර වෙත ලබා දී ඇත. සහන මිලට ඉන්ධන සැපයීම හේතුවෙන් 2012 ඔක්තෝම්බර් මාසය වනවිට ලංකා ඛනිජ තෙල් නීතිගත සංස්ථාවේ පාඩුව බිලියන 87ක් පමණ වන අතර ඉන් බිලියන 52ක් පමණ වන්නේ විදුලිබල ක්ෂේත්‍රයට සහන මිලට ඉන්ධන සැපයීම හේතුවෙන් වන පාඩුවයි. සහන මිල ගණන් යටතේ විදුලි බලාගාර වෙත දිගින් දිගටම ඉන්ධන සැපයීම හේතුවෙන් ලංකා ඛනිජ තෙල් නීතිගත සංස්ථාවට වන අතිවිශාල පාඩුව පිළිබඳව තෙල් සංස්ථා නිලධාරීන් විසින් විදුලිබල ක්ෂේත්‍රයේ බලධාරීන් වරින්වර දැනුවත් කර තිබේ. එබැවින් විදුලි බල ක්ෂේත්‍රයට රුපියල් 65ට ලබාදෙන දැවිතෙල් ලීටරයක් රුපියල් 90 දක්වාත් රුපියල් 75ක් වන දැවිතෙල් ලීටරයක් රුපියල් 100 දක්වාත් වශයෙන් දැවිතෙල් ලීටරයක් රුපියල් 25කින් ඉහළ දැමීමට ලංකා ඛනිජ තෙල් නීතිගත සංස්ථාව යෝජනා කර ඇත. එම යෝජනාව අනුව දැවිතෙල් ලීටරයක් රුපියල් 25කින් ඉහළ දැමූ පසුව ද දැවිතෙල් ලීටරයක පිරිවැයට වඩා අඩුවෙන් විදුලිබල ක්ෂේත්‍රයට දැවිතෙල් සැපයීමට ලංකා ඛනිජ තෙල් නීතිගත සංස්ථාවට සිදුව ඇත. මේ අතර විදුලි නිෂ්පාදනය සදහා විදුලිබල ක්ෂේත්‍රයට සහන මිලට ලබා දුන් ඉන්ධන වෙනුවෙන් ලංකා විදුලිබල මණ්ඩලය ඇතුළු විදුලි නිෂ්පාදන සමාගම්වලින් රුපියල් බිලියන 57ට අධික ණය මුදලක් ලංකා ඛනිජ තෙල් නීතිගත සංස්ථාවට ලැබිය යුතුව තිබේ.", "URL": "https://sinhala.adaderana.lk/news.php?nid=30316", "Category": null, "Parent URL": null}