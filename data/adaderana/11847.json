{"Source": "Adaderana", "Timestamp": "October 31, 2010 10:23 am", "Headline": "සිරුරට අලවාගෙන ඉන්දියාවට ජංගම දුරකථන ගෙනගිය කතක් කොටුවෙයි ", "News Content": "ශ්‍රී ලංකාවේ සිට ඉන්දියාවට නීති විරෝධීව ජංගම දුරකථන තොගයක් රැගෙන ගිය ශ්‍රී ලාංකික කාන්තාවක් චෙන්නායිහි මීනම්පාක්කම් ගුවන් තොටුපළේදී අත්අඩංගුවට පත්ව ඇති බව ඉන්දීය මාධ්‍ය වාර්තා කරයි. 20 හැවිරිදි රිස්වියා නැමති මෙම කාන්තාව සතුව තිබී ජංගම දුරකථන 70 ක් ද සොයාගෙන ඇත. ගුවන් තොටුපළේදී සැකකාර කාන්තාව හැඳ සිටි ඇඳුම් පැළඳුම් සැකකටයුතු වීම නිසා ගුවන් තොටුපළ නිලධාරිනියන් විසින් ඇයව විශේෂ පරීක්ෂාවට ලක්කර ඇති බව ද සඳහන්ය. එහිදී ගම් පටි උපයෝගී කරගනිමින් ඇයගේ සිරුරට අලවා තිබූ ජංගම දුරකථන තොගය හමුවී ඇති බව ද ඉන්දීය මාධ්‍ය වාර්තා කරයි. එමෙන්ම ඇයගේ ගමන් මලු පරීක්ෂා කිරීමේදී එහි තිබී උසස් තාක්ෂණයෙන් යුත් සැටලයිට් ජංගම දුරකථන 03 ක් හමුවී ඇත. සාමාන්‍යයෙන් එවැනි දුරකථන භාවිත කරනු ලබන්නේ ත්‍රස්තවාදී කණ්ඩායම් බවත්, එමනිසා මෙම කාන්තාව එවැනි කණ්ඩායමක් සමග සබඳතා පවත්වන්නේද යන්න පිළිබඳව විමර්ශන කටයුතු සිදුකරන බව චෙන්නායිහි සුරාබදු කොමසාරිස්වරයා සඳහන් කර තිබේ.", "URL": "https://sinhala.adaderana.lk/news.php?nid=11847", "Category": null, "Parent URL": null}