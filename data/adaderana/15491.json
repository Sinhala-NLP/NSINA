{"Source": "Adaderana", "Timestamp": "April 15, 2011 03:16 pm", "Headline": "බංග්ලාදේශ නිල සංචාරයකට ජනපතිට ඇරයුම් ලැබෙයි ", "News Content": "ජනාධිපති මහින්ද රාජපක්ෂ මහතා බංග්ලාදේශයේ නිල සංචාරයක නිරත වීමට නියමිතව තිබේ. ඉදිරි සතිය තුළ ජනාධිපතිවරයා මෙම සංචාරයේ නිරත වීමට නියමිත බව ජනාධිපති මාධ්‍ය අංශය ප්‍රකාශ කරනු ලැබීය. බංග්ලාදේශ අග්‍රාමාත්‍ය ශීක් හසීනාගේ ආරාධනයකට අනුව පස් දින නිල සංචාරයක් සඳහා ජනාධිපතිවරයා බංග්ලාදේශයට යාමට නියමිතය. ජනාධිපති ධූරය ලබාගැනීමෙන් පසුව ජනාධිපති මහින්ද රාජපක්ෂ මහතා බංග්ලාදේශයේ සංචාරයක නිරත වන ප්‍රථම අවස්ථාව ද මෙය වේ. මෙහිදී දෙරට අතර කෘෂිකාර්මික හා ධීවර ක්ෂේත්‍ර සම්බන්ධයෙන් අවබෝධතා ගිවිසුම් කිහිපයකට ද අත්සන් කිරීමට නියමිතව තිබේ. මහින්ද රාජපක්ෂ මහතා මෙම සංචාරය තුළ දී බංග්ලාදේශ අග්‍රාමාත්‍ය ශීක් හසීනා ඇතුළු එරටේ නායකයින් රැසක් හමුවීමට සැලසුම් කර ඇති බව සඳහන්ය.", "URL": "https://sinhala.adaderana.lk/news.php?nid=15491", "Category": null, "Parent URL": null}