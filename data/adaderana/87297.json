{"Source": "Adaderana", "Timestamp": "April 11, 2018 02:54 pm", "Headline": " සයිප්‍රස්හි රැකියා දෙන්නම් කියලා මුදල් වංචා කරලා", "News Content": "සයිප්‍රස්හි රැකියා දෙන බව පවසා මුදල් වංචා කළ කාන්තාවක විදේශ සේවා නියුක්ති කාර්යාංශයේ විශේෂ විමර්ශන ඒකකය විසින් අත්අඩංගුවට ගෙන තිබේ. අදාළ කාන්තාව විසින් රුපියල් ලක්ෂ 07ක මුදලක් ලබාගෙන සයිප්‍රස් වෙත යැවූ පුද්ගලයෙකු හට රැකියාවක් නොලැබීමෙන් ඔහු යළි මෙරටට පැමිණ ඒ සම්බන්ධයෙන් විදේශ සේවා නියුක්ති කාර්යාංශයේ විශේෂ විමර්ශන ඒකකය වෙත පැමිණිලි කර තිබුණි. ඒ අනුව විදේශ සේවා නියුක්ති කාර්යාංශයේ විශේෂ විමර්ශන ඒකකය විසින් අදාළ සැකකාරිය එප්පාවල ප්‍රදේශයේ දී අත්අඩංගුවට ගනු ලැබීය. අත්අඩංගුවට ගත් සැකකාරිය තඹුත්තේගම මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව රුපියල් ලක්ෂය බැඟින් වූ ශරීර ඇප දෙකක් හා රුපියල් දස දහසක මුදල් ඇපයක් මත මුදාහැර තිබේ. එමෙන්ම සයිප්‍රස්හි රැඳී සිටින මෙම ජාවාරමේ ප්‍රධාන සැකකාරිය අත්අඩංගුවට ගැනීම සඳහා විදේශ සේවා නියුක්ති කාර්යාංශයේ විශේෂ විමර්ශන අංශය පරීක්ෂණ සිදුකරයි.", "URL": "https://sinhala.adaderana.lk/news.php?nid=87297", "Category": null, "Parent URL": null}