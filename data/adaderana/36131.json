{"Source": "Adaderana", "Timestamp": "July 27, 2013 08:05 am", "Headline": "පාර්ලිමේන්තු විශේෂ කාරක සභාවට වාචික සාක්ෂි ඉදිරිපත් කිරීමට අවස්ථාව", "News Content": "ශ්‍රී ලංකා වාසීන් එක් ජාතියක් ලෙස ජීවත්වීම බලාත්මක කිරීම සඳහා අවශ්‍ය දේශපාලන හා ආණ්ඩුක්‍රම ව්‍යවස්ථනුකූල පියවර නිර්දේශ කොට වාර්තා කිරීම සඳහා වන පාර්මේන්තු විශේෂ කාරක සභාව හමුවේ ලිඛිත නියෝජන භාර ගැනීමේ අවසන් දිනය ලබන මස 15 වන දා දක්වා දීර්ඝ කර තිබේ. අදාළ වාචික සාක්ෂි ඉදිරිපත් කිරීම සඳහා පුද්ගලයින්ට, සංවිධානවලට දේශපාලන පක්ෂ හෝ ආයතනවලට අවස්ථාව හිමි වන බව සඳහන්ය. ඊට අදාළ වාචික සාක්ෂි ලබාදීමට අපේක්ෂා කරන්නේ නම් ඒ සඳහා ද අවස්ථාව ලබා දෙන බව වාර්තා වේ. සියලුම ජනතාවගේ අනන්‍යතාව ආරක්ෂා කරමින් හා ප්‍රවර්ධනය කරමින් එක් ජාතියක් ලෙස ගෞරවනීය හා ආරක්ෂාකාරී ලෙස ජීවත්වීම පිළිබඳවත් ලාංකීය ජනතාවගේ එක්සත් භාවය වැඩිදියුණු කිරීම සමාජ, ආර්ථික, දේශපාලනික හා සංස්කෘතික සංවර්ධනය ප්‍රවර්ධනය කිරීම සඳහා ජනතාව බලාත්මක කිරීමට අදාළ නිර්දේශ ඉදිරිපත් කිරීම මෙම විශේෂ කාරක සභාවේ කාර්යභාරය වේ. කාරක සභා මහලේකම්වරයා විසින් නිකුත් කළ නිවේදනයේ දැක්වෙන්නේ අදාළ ලිඛිත නියෝජන ඉදිරිපත් කිරීමට කැමති පුද්ගලයින් සංවිධාන හෝ දේශපාලන පක්ෂ ඒ පිළිබඳ ශ්‍රී ලංකා පාර්ලිමේන්තුවෙන් ඉල්ලුම් කළ යුතු බවයි. ලබන අගෝස්තු 15 වන දිනට පෙර අදාළ ඉල්ලීම් ඉදිරිපත් කරන ලෙසද කාරක සභා මහලේකම්වරයා ඉල්ලා සිටියි.", "URL": "https://sinhala.adaderana.lk/news.php?nid=36131", "Category": null, "Parent URL": null}