{"Source": "Adaderana", "Timestamp": "January 27, 2019 08:57 pm", "Headline": "ප්‍රාථමික සෞඛ්‍ය සැලසුම් ජනතාවට සමීප විය යුතුයි", "News Content": "මූලික ප්‍රාථමික සෞඛ්‍ය සැලසුම් ජනතාවට සමීප වන අයුරින් විධිමත්ව ක්‍රියාත්මක විය යුතු බව සෞඛ්‍ය අමාත්‍ය රාජිත සේනාරත්න මහතා පවසයි. අමාත්‍යවරයා පෙන්වා දෙන්නේ බෝ නොවන රෝග සම්බන්ධයෙන් දැනුවත් කිරීම සඳහා ජනතාවට සමීප වන බිම් මට්ටමේ වැඩපිළිවෙලක් සකස් කළ යුතු බවයි. ස්විට්සර්ලන්තයේ ජිනීවාහි ලෝක සෞඛ්‍ය සංවිධාන මූලස්ථානයේ පැවැත්වෙන එම සංවිධානයේ 144 වන විධායක මණ්ඩල රැස්වීමේ සමාරම්භක උත්සවය අමතමින් රාජිත සේනාරත්න අමාත්‍යවරයා මේ බව ප්‍රකාශ කර තිබේ. පසුගිය 24 වැනිදා ආරම්භ වූ විධායක මණ්ඩල රැස්වීම පෙබරවාරි මස පළමු වැනිදා දක්වා පැවැත්වීමට නියමිතයි. සමුළුව අමතමින් වැඩිදුරටත් අදහස් දක්වා ඇති රාජිත සේනාරත්න අමාත්‍යවරයා ප්‍රකාශ කර ඇත්තේ මූලික සෞඛ්‍ය පිළිබඳ දකුණු හා නැගෙනහිර ආසියානු කලාපය තුළ මේ වන විට ප්‍රතිසංස්කරණ සිදුවෙමින් පවතින බවයි.", "URL": "https://sinhala.adaderana.lk/news.php?nid=103179", "Category": null, "Parent URL": null}