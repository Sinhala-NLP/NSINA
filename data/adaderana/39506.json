{"Source": "Adaderana", "Timestamp": "December 11, 2013 04:25 pm", "Headline": "රාජා මහේන්ද්‍රන්ට නොතීසි නෑ - මංගලගේ පෙත්සම නිෂ්ප්‍රභයි", "News Content": "මහාරාජා සමූහ ව්‍යාපාරයේ(MTV/MBC) සභාපති රාජා මහේන්ද්‍රන් මහතාට විටෙක නොතීසි නිකුත් කරනු ලැබූ එ.ජා.ප පාර්ලිමේන්තු මන්ත්‍රී මංගල සමරවීර මහතා විසින් අධිකරණයට ගොනු කරන ලද පෙත්සම අධිකරණය විසින් නිෂ්ප්‍රභ කර තිබේ. අදාළ නඩුව අද (11) මාතර මහේස්ත්‍රාත් අධිකරණය හමුවේ අතිරේක මහේස්ත්‍රාත් මංජුල සම්පත් කරුණාරත්න මහතා ඉදිරියේ කැඳවනු ලැබූ බව අද දෙරණ වාර්තාකරු පවසයි. අද දිනයේ පැමිණිලි පාර්ශවය වෙනුවෙන් අධිකරණය හමුවේ කරුණු දැක්වූ නීතිඥ නිශ්ශංක නානයක්කාර මහතා කියා සිටියේ මෙම නඩුවට අදාළව රාජා මහේන්ද්‍රන් මහතාට යළි සිතාසි නිකුත් කළ යුතු බවයි. එක්සත් ජාතික පක්ෂයට එරෙහිව මහජන සාමය කඩවන සේ සිදුකරනු ලැබූ වෛරීය මාධ්‍ය භාවිතය රාජා මහේන්ද්‍රන් මහතාගේ අනුදැනුම මත සිදුකළ බැවින් මහේන්ද්‍රන් මහතා අධිකරණය හමුවට නොකැඳවා මෙම නඩුව පවත්වාගෙන යා නොහැකි බව පැමිණිල්ලේ නීතිඥවරයා සඳහන් කළේය. එහෙත් මෙහිදී රාජා මහේන්ද්‍රන් පාර්ශවය වෙනුවෙන් පෙනී සිටි නීතිඥ රියෙන්සි අර්සකුලරත්න මහතා කියා සිටියේ ස්වකීය සේවාදායකයා නොමැතිව නඩුව විභාග කිරීමට මහේස්ත්‍රාත් අධිකරණයෙන් අවසර ලබාදී ඇති බවයි. මෙය පදනම් විරහිත චෝදනා එල්ල කරන ලද නඩුවක් බැවින් එය නිෂ්ප්‍රභ කරන ලෙසද හෙතෙම අධිකරණයෙන් ඉල්ලා සිටියේය. කෙසේ වෙතත් මෙහිදී දකුණු පළාත් සභා මන්ත්‍රී,නීතිඥ මෛත්‍රී ගුණරත්න මහතාද අගතියට පත් පාර්ශවය වෙනුවෙන් අධිකරණයට කරුණු දැක්වීමට අවසර ඉල්ලා සිටි අතර ඊට අවස්ථාව ලබාදී තිබේ. මාධ්‍යවේදීන්ට නිදහසේ පෑන සහ කැමරාව මෙහෙයවීමට ඉඩකඩ තිබිය යුතු බවත්, පෙත්සම්කාර පාර්ශවය විසින් ඉල්ලා සිටිනු ලැබ ඇත්තේ මාධ්‍ය නිදහස මර්දනය කරන ලෙස බවත් නීතිඥ ගුණරත්න මහතා මෙහිදී කියා සිටියේය. අවසානයේ මෙම නඩුව නිෂ්ප්‍රභ කරන ලෙස ඔහුද අධිකරණයෙන් ඉල්ලා සිටියේය. කෙසේ වෙතත් දීර්ඝ ලෙස කෙරුණු වාද විවාද වලට පසුව දෙපාර්ශවයේම කරුණු කෙරෙහි සැලකිල්ලට ගත් අතිරේක මහේස්ත්‍රාත්වරයා නඩුව දුරදිග පවත්වාගෙන යාමට කරුණු ප්‍රමාණවත් නොවන බැවින් මෙම නඩුව නිෂ්ප්‍රභ කරන බවට ප්‍රකාශ කළේය.", "URL": "https://sinhala.adaderana.lk/news.php?nid=39506", "Category": null, "Parent URL": null}