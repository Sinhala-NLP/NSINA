{"Source": "Adaderana", "Timestamp": "April 15, 2012 08:57 am", "Headline": "පලස්තීන ජනපති අද දිවයිනට පැමිණෙයි", "News Content": "පලස්තීන ජනාධිපති මහමුද් අබ්බාස් අද(15) දිවයිනට පැමිණෙයි. දෙදින නිල චාරිකාවක් සඳහා ඔහු දිවයිනට පැමිණෙන බව රජයේ ප්‍රවෘත්ති දෙපාර්තමේන්තුව සඳහන් කරයි. ශ්‍රී ලංකාවේ විශේෂ ආරාධනයකට අනුව මෙහි පැමිණෙන පලස්තීන නායකයා ජනාධිපති මහින්ද රාජපක්ෂ මහතා සහ තවත් නියෝජිතයන් කිහිපදෙනෙකු හමුවීමට නියමිතය. පලස්තීනයේ හිටපු නායක යසර් අර්ෆත් මීට වසර කිහිපයකට පෙර ශ්‍රී ලංකාවට පැමිණි අතර ඉන්පසු මෙරටට පැමිණි එකම පලස්තීන නායකයා වන්නේ මහමුද් අබ්බාස් ය. පලස්තීනය තම නිදහස් රාජ්‍යයක් වෙනුවෙන් ඊශ්‍රායලය සමඟ ගැටුම්කාරී තත්ත්වයකට මුහුණ දී සිටින අතර ශ්‍රී ලංකා රජය පලස්තීනය සමඟ දිගුකාලීන සහයෝගීතාවයකින් යුතුව කටයුතු කරන රාජ්‍යයක් ලෙස සැලකෙයි. ජනාධිපති මහින්ද රාජපක්ෂ මහතා පලස්තීන ශ්‍රී ලංකා සහයෝගීතා සංවිධානයේ සභාපතිවරයා ලෙස කටයුතු කිරීම ද විශේෂත්වයකි.", "URL": "https://sinhala.adaderana.lk/news.php?nid=23513", "Category": null, "Parent URL": null}