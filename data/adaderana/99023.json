{"Source": "Adaderana", "Timestamp": "November 10, 2018 07:21 pm", "Headline": "නීති විරෝධි දුම්වැටි ගෙන ආ තිදෙනෙක් රේගු භාරයට", "News Content": "නත්තල් උත්සවය ඉලක්ක කර ගනිමින් විදේශීය නිෂ්පාදිත දුම්වැටි තොගයක් නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගීන් තිදෙනකු 11/09 දින උදෑසන කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මොවුන් තිදෙනා අතරින් එක් අයෙකු 35 හැවිරිදි කොළඹ , ග්‍රෑන්ඩ්පාස් ප්‍රදේශයේ පදිංචි ව්‍යාපාරිකයෙකි . අනෙක් පුද්ගලයා හලාවත , මාරවිල ප්‍රදේශයේ පදිංචි 38 හැවිරිදි ව්‍යාපාරිකයෙකි . මොවුන් 11/09 දින උදෑසන 6.30 ට ඩුබායි සිට පැමිණි ෆ්ලයි ඩුබායි ගුවන් සේවයේ එෆ්.ඉසෙඩ්. - 547 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි . මෙහි තුන් වන පුද්ගලයා 37 හැවිරිදි කුරුණෑගල , යන්තම්පලාව ප්‍රදේශයේ පදිංචි ව්‍යාපාරිකයෙකි . මොහු 11/09 දින උදෑසන 8.30 ට ඩුබායි සිට පැමිණි එමිරේට්ස් ගුවන් සේවයේ ඊ.කේ.650 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි . මොවුන් තිදෙනාම ගුවන් තොටුපොළ වෙත පැමිණීමෙන් අනතුරුව , එහි කිසිවක් ප්‍රකාශ කිරීමට නොමැති \" හරිත මාවත \" පිටතට යෑමට තැත් කරමින් සිටියදී රේගු නිලධාරීන් විසින් මොවුන් ගෙන විත් තිබූ ගමන් මලු තුළ තිබී මෙම ඩුබායි හි නිෂ්පාදිත දුම්වැටි තොගය අත් අඩංගුවට ගෙන තිබුණි . මෙයින් පළමු ගුවන් මගීන් දෙදෙනා රැගෙන විත් තිබූ ගමන් මලු තුනකත් , කුරුණෑගල ගුවන් මගියා ගෙන විත් තිබූ එක් ගමන් මල්ලකත් මෙම දුම්වැටි තොගය සගවා ගෙන තිබූ අතර , මෙම ගමන් මලු තුළ මෙම දුම්වැටි තොගය හැර , මොවුන්ගේ ඇදුම් හෝ වෙන කිසිවක් නොතිබුණු බව රේගුව පවසයි. රුපියල් 28,95,000 ක් වටිනා දුම්වැටි 57,900 ඇති දුම්වැටි කාටූන් 287 ක් සහ දුම්වැටි පැකට් 50 ක් ද තිබූ බව රේගු මාධ්‍ය ප්‍රකාශකවරයා වැඩිදුරටත් පැවසීය . මෙම අත් අඩංගුවට ගැනීම මේ පිළිබඳව විමර්ශන කටයුතු ශ්‍රී ලංකා රේගුව විසින් සිදු කර තිබේ. මෙයින් පළමු ගුවන් යානයේ මගීන් දෙදෙනා විසින් නීතිවිරෝධී ලෙස ගෙනැවිත් තිබූ දුම්වැටි පිළිබඳව වැඩිදුර රේගු පරීක්ෂණය නියෝජ්‍ය රේගු අධ්‍යක්ෂ ජී.ඩී.එස්.යූ.චන්ද්‍රසේන මහතා විසින් පැවැත්වූ අතර , එහිදී මෙම දුම්වැටි තොගය රාජසන්තක කිරීමට නියෝග කළේය . දෙවන ගුවන් යානයේ පැමිණ තිබූ තුන් වන ගුවන් මගියා නීතිවිරෝධී ලෙස රැගෙන විත් තිබූ දුම්වැටි තොගය පිළිබඳව වැඩිදුර රේගු පරීක්ෂණය නියෝජ්‍ය රේගු අධ්‍යක්ෂ ඕ.ජේ.ඔබේසේකර මහතා විසින් පැවැත්වූ අතර , එහිදී මෙම දුම්වැටි තොගය රාජසන්තක කර , මෙම ව්‍යාපාරිකයාට රුපියල් 50,000 ක දඩ මුදලක් ගෙවන ලෙසද නියෝග කර ඇත.", "URL": "https://sinhala.adaderana.lk/news.php?nid=99023", "Category": null, "Parent URL": null}