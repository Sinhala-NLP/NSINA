{"Source": "Adaderana", "Timestamp": "July 29, 2012 12:11 pm", "Headline": "අප්‍රසාදය පළකිරීමට ලැබුණු හොඳම අවස්ථාවයි", "News Content": "රජය කෙරෙහි පවත්නා ජනතා අප්‍රසාදය පළකිරීම සඳහා මෙම මැතිවරණය හොඳම අවස්ථාවක් බව විපක්ෂයේ ප්‍රධාන සංවිධායක,පාර්ලිමේන්තු මන්ත්‍රී ජෝන් අමරතුංග මහතා පවසයි. ආණ්ඩුවේ තර්ජනයට මුහුණදී ඇති අලුත්ම ආයතනය රටේ උත්තරීතර ආයතනයක් වන අධිකරණය බව හෙතෙම කියා සිටියි. රට මේ වන විට අර්බුදයෙන් අර්බුදයට ගමන්කරමින් සිටින බවත්,සියල්ල දේශපාලනීකරණය වී ඇති බවත් හෙතෙම කියා සිටියේ අද(29)විපක්ෂ නායක කාර්යාලයේ පැවති මාධ්‍ය හමුවකට එක්වෙමිනි. මෙම අර්බුදයට හේතුවී ඇත්තේ එ.ජා.ප පාලන සමයේ හඳුන්වාදුන් 17 වන ආණ්ඩුක්‍රම ව්‍යවස්ථාව අක්‍රීය කොට 18 වන ව්‍යවස්ථා සංශෝධනය සම්මතකොටගෙන ක්‍රියාවට නැංවීම බව මන්ත්‍රීවරයා අවධාරණය කළේය. තමන්ගේ සුඛ විහරණය විනා ජනතාවට කිසිදු සහනයක් අත්කරදීමට මේ මොහොතේ ආණ්ඩුව විසින් කටයුතු නොකරන බව ජෝන් අමරතුංග මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=26159", "Category": null, "Parent URL": null}