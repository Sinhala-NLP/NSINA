{"Source": "Adaderana", "Timestamp": "June 19, 2019 11:10 am", "Headline": "තත්පර ගණනකින් පුවක් ගස් නැගිය හැකි යන්ත්‍රයක්", "News Content": "තත්පර ගණනක් වැනි කෙටි කාලයකින් පුවක් ගසකට නැගීමේ අවස්ථාව ලබා දෙන යන්ත්‍රයක් පිළිබද පුවතක් ඉන්දියාවෙන් වාර්තා වෙයි. එය නිර්මාණය කර ඇත්තේ ඉන්දීය ගොවියෙක් විසිනි. පුවක් සඳහා දකුණු ඉන්දියාවේ තවමත් වැඩි ඉල්ලුමක් පවතියි. ඒ වෙනුවෙන් මහා පරිමාණයෙන් පුවක් වගාකරන නමුත් පුවක් කැඩීම ඉතාමත් දුෂ්කර සහ ජීවිතයට තර්ජනයක් ගෙනදෙන කටයුත්තකි. මෙම අභියෝග ජයගනිමින් ඉතාමත් උසින් වැඩි පුවක් ගසක් වෙත තත්ත්පර කිහිපයක කාලයකින් නැගීමේ හැකියාවෙන් යුතු යන්ත්‍රයක් නිපදවීමට ඉන්දියානු ගොවියෙක් වන ගනපති භාත් සමත්ව ඇත. කිලෝ 28ක් බරින් යුත් පුවක් ගස් නැගීමේ යන්ත්‍රය මගින් කිලෝ 80ක් දක්වා බරින් යුත් අයෙක් ගසේ මුදුන වෙතම රැගෙනයාමේ හැකියාව පවතියි. අශ්වබල 2.1ක එන්ජිමක් යොදා ගෙන ඇති මෙම යන්ත්‍රයේ ඉන්ධන ලෙස යොදාගෙන ඇත්තේ පෙට්‍රල්ය. යන්ත්‍රය නිපදවීමත් සමඟින් දකුණු ඉන්දියාවේ වඩාත් ජනප්‍රිය කර්මාන්තයක් වන පුවක් කැඩීමේ වෘත්තිය වඩාත් පහසුවී ඇති බව ඉන්දීය වාර්තා වැඩිදුරටත් පවසයි. වෙරළ නගරයක් වන කර්නාටක යනු සාම්ප්‍රදායික පුවක් වගාව සම්බන්ධයෙන් ප්‍රකට කලාපයකි. පුවක් වගාවට ඉතාමත් සුදුසු මේ කලාපයේ වැඩෙන පුවක් ගස් අඩි 50 ත් 100ත් අතර උසින් වැඩෙන බවද සඳහන්ය. මෙම යන්ත්‍රය නුදුරේදීම වාණිජමය වශයෙන් වෙළදපොලට හඳුන්වාදෙනු ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=112306", "Category": null, "Parent URL": null}