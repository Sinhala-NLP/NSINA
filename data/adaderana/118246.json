{"Source": "Adaderana", "Timestamp": "September 4, 2019 12:36 pm", "Headline": "රජයේ ආයතනවලට පෝෂ්‍යදායි කෑම අනිවාර්යය වෙන ලකුණු", "News Content": "පොදු මහජනතාවගේ විවිධ ආහාර අවශ්‍යතා සපුරාලනු ලබන ආපන ශාලා මගින් නිකුත් කරන ආහාර වල පෝෂ්‍යදායීබව තහවුරු කිරීම සඳහා විශේෂ වැඩපිළිවෙලක් සෞඛ්‍ය, පෝෂණ හා දේශීය වෛද්‍ය අමාත්‍යංශයේ පෝෂණ අංශය මඟින් ආරම්භ කර තිබේ. පසුගියදා සෞඛ්‍ය අමාත්‍යංශයේ ශ්‍රවණාගාර පරිශ්‍රයේ පැවති බෝ නොවන රෝග පිළිබඳ ජාතික සභාවේදී මේ සම්බන්ධයෙන් අනාවරණ කළ බව සෞඛ්‍ය, පෝෂණ හා දේශීය වෛද්‍ය අමාත්‍යංශය පවසයි. සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාගේ ප්‍රධානත්වයෙන් පැවති මෙම අවස්ථාවට බෝ නොවන රෝග අංශයේ අධ්‍යක්ෂිකා වෛද්‍ය වී. ටී. එස්. කේ. සිරිවර්ධන මහත්මිය ඇතුළු දිවයිනේ සියලු පළාත් නියෝජනය කරමින් ක්ෂේත්‍රයේ විද්වතුන් සහභාගි වූ බව වාර්තා වෙයි. මෙම අවස්ථාවට එක්වූ පෝෂණ අංශයේ ප්‍රජා වෛද්‍ය විශේෂඥ භානුජ විජේතිලක මහතා පෙන්වා දුන්නේ, පොදු මහජනතාව වෙත ආහාර සම්පාදනය කෙරෙන ස්ථානයන් සෞඛ්‍යාරක්ෂිතදැයි සහතික කරන විධික්‍රමයක් මේ වන විට පවතින නමුත් එම ආහාරයන්හි පෝෂ්‍යදායී බව පිළිබඳ තහවුරුකර ගැනීමක් අත්‍යවශ්‍ය බවයි. දීර්ඝ කාලයක් පුරා මේ පිළිබඳ සාකච්ඡා සිදුකෙරුණත් ඒ සඳහා අනුමැතිය හෝ ක්‍රියාත්මක භාවය මෙතෙක් සිදුව තිබුණේ නොමැති බව සෞඛ්‍ය, පෝෂණ හා දේශීය වෛද්‍ය අමාත්‍යංශය සඳහන් කළේය. සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාගේ ප්‍රධානත්වයෙන් පසුගියදා පැවති බෝ නොවන රෝග පිළිබඳ ජාතික සභාවේදී ඒ සඳහා අනුමැතිය ලැබුණු අතර ඒ සඳහා වන චක්‍රලේඛය නුදුරේදීම නිකත් කරන බව පෝෂණ අංශයේ ප්‍රජා වෛද්‍ය විශේෂඥ වෛද්‍ය භානුජ විජේතිලක මහතා පැවසීය. පෝෂණ අංශයේ යෝජනාව වී ඇත්තේ පොදු ආපන ශාලා නියාමනයට ප්‍රථමයෙන්, රාජ්‍ය ආයතනවල ස්ථාපිත කර ඇති ආපන ශාලාවල ආහාර සඳහා පෝෂ්‍යදායී සහතික කිරීමක් සිදු විය යුතු බවයි. සෞඛ්‍ය අමාත්‍යංශයේ පෝෂණ අංශය මගින් මේ වන විට සෞඛ්‍යයට අනුකූල පෝෂ්‍යදායී ආහාරපාන පිළිබඳ රීති මාලාවක් සම්පාදනය කර ඇත. ආපනශාලාවල පෝෂ්‍යදායී ආහාරපාන විශ්ලේෂණයේදී එම රීති මාලාව නිර්ණායකයක් ලෙස සලකනු ඇත. රටේ සියලු ආපනශාලා සඳහා ආදර්ශයක් ලබා දීමේ අරමුණෙන් සෞඛ්‍ය අමාත්‍යංශයේ ආපනශාලාව මුලින්ම අදාළ නිර්ණායකයන්ට යටත් කරනු ඇත. ඒ හා සමගාමීව සෞඛ්‍ය අමාත්‍යංශය යටතේ ක්‍රියාත්මක සියලු කාර්යාලවල පවත්වාගෙන යනු ලබන ආපනශාලාවලින් පෝෂ්‍යදායී ආහාර නිකුත් කරනු ලැබේ. බෝ නොවන රෝග පිළිබඳ ජාතික සභාවට එක්වූ ප්‍රජා වෛද්‍ය විශේෂඥ අයේෂා ලොකුබාලසූරිය මහත්මිය පෙන්වා දුන්නේ ශ්‍රී ලංකාවේ සියලු පාසල්වලද මෙම වැඩපිළිවෙල ක්‍රියාත්මක කරන බවයි. වෛද්‍යවරිය වැඩිදුරටත් සභාවේ අවධානය යොමුකරමින් පැවසුවේ මෙරට ආහාර පණත තුළ තවමත් පෝෂ්‍යදායී ආහාරපාන පිළිබඳ සඳහන් වී නොමැති බවයි. එම නිසා සෞඛ්‍ය අමාත්‍යංශයේ පෝෂණ අංශයේ නිර්දේශයන්ට අනුව පාසල්වල ඇති ආපනශාලා සඳහා නියාමනයක් ගෙන එන බවයි ඒ මහත්මිය සඳහන් කළේය. සියලු පාසල් ආපනශාලා සඳහා සාධන මට්ටම දැක්වෙන වර්ණ සංඛේත ක්‍රමයක්ද හඳුන්වාදීමට නියමිතයි. බෝ නොවන රෝග පිළිබඳ ජාතික සභාවේ තීරණයක් අනුව සියලු රජයේ කාර්යාල සහ පාසල්වල ආපනශාලා සඳහා පෝෂ්‍යදායී ආහාර නිකුත් කිරීම පිළිබඳ චක්‍රලේඛය මේ වන විට සූදානම්ව පවතින අතර නුදුරේදීම එය අදාළ බලධාරීන් වෙත යොමු කිරීමට නියමිතයි.", "URL": "https://sinhala.adaderana.lk/news.php?nid=118246", "Category": null, "Parent URL": null}