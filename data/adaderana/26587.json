{"Source": "Adaderana", "Timestamp": "August 14, 2012 05:13 pm", "Headline": "ලලිත් කුගන් ඉන්නවාද?", "News Content": "පැහැර ගැනීමට ලක්වු බව කියන ලලිත් හා කූගන් යන දෙදෙනා හමුදා කඳවුරක රඳවා තබාගෙන සිටින බවට තමන්ට ද තොරතුරු වාර්තා වී ඇතැයි පෙරටුගාමි සමාජවාදි පක්ෂය පවසයි. මේ සම්බන්ධයෙන් හමුදාවේ ඉහළ බලධාරින් අතර රහසිගත සාකච්ඡාවක් පවා සිදුව ඇතැයි වාර්තා වු බව එම පක්ෂයේ ප්‍රචාරක ලේකම් පුබුදු ජාගොඩ මහතා පැවසුවේය. විපක්ෂයේ දේශපාලන පක්ෂ කිහිපයක නියෝජිතයින් එක්ව අද (14)‍ කොළඹදී පැවැත්වු මාධ්‍ය සාකච්ඡාවකදි මේ සම්බන්ධයෙන් අදහස් පළවීය. පුබුදු ජයගොඩ මහතාට අමතරව එහිදි එක්සත් සමාජවාදී පක්ෂයේ නායක සිරිතුංග ජයසූරිය හා නව සමසමාජ පක්ෂයේ දේශපාලන මණ්ඩල සභික ධර්මසිරි ලංකාපේලි දැක්වු අදහස් ද පහත දැක්වෙයි. පුබුදු ජයගොඩ මහතා ලලිත් සහ කුගන් දෙදෙනා ජීවතුන් අතර ඉන්නවා, ඔවුන් හමුදා කඳවුරක රඳවා තබා තිබෙනවා, ඔවුන් සම්බන්ධයෙන් ආරක්ෂක අමාත්‍යාංශයේදී හමුදාවේ ඉහළම නිලධාරීන් අතර සාකච්ඡාවක් සිදුව තිබෙනවා කියා ඊයේ රාත‍්‍රී වෙබ් අඩවිවල ප‍්‍රවෘත්තියක් පළ වී තිබෙනවා. ඒ අනුව අපට තිබෙන සම්බන්ධතා මගින් කළ සොයා බැලීමේදී එවැනි සාකච්ඡාවක් සිදුව තිබෙන බව තහවුරු වුණා. ඒ නිසා ඉතාම පැහැදිලියි, ඔවුන් දෙදෙනා හමුදාවේ අත්අඩංගුවේ සිටිනවා. අපි ඔවුන් අත්අඩංගුවට ගත්තේ ආරක්ෂක අංශ විසින් බව මීට ඉහතදීත් අපට තිබෙන තොරතුරු අනුව හෙළි කළා. විශේෂයෙන්ම ඔවුන් පසුගිය දෙසැම්බර් 9 වැනිදා පැහැර ගැනීමට ලක් වූයේ යාපනයේ නීර්වේලි කියන ගමේදී. ගම්වැසියන් කියන පරිදි ඔවුන් යතුරු පැදියකින් ගමන් කරමින් සිටියදී, සුදු වෑන් එකකින් පැමිණි පිරිසක් ඔවුන් වෑන් එකට දමාගෙන ගියා. යතුරු පැදිය එතැන දමා ගියා. ඉන් පසුව ගම්වැසියන් එය ග‍්‍රාම නිලධාරීවරයාට දැනුම් දුන්නා, ග‍්‍රාම නිලධාරීවරයා ඒ බව ආසන්නයේ තිබෙන පොලිසියට පැමිණිලි කළා. ඉන් පසුව එදින සවස පොලිසියෙන් පැමිණ යතුරු පැදිය රැගෙන ගියා. නමුත් එම යතුරු පැදිය ලැබුණු බව පොලිසියට අපට පැවසුවේ නැහැ. කුගන්ගේ බිරිඳ කෝපායි පොලිසියට ගිය විට යතුරුපැදිය තිබෙනවා දැක්කා. පසුව නීතිඥයින් මගින් අප විමසූ විට පොලිසිය පැවසුවේ, කිලෝමීටර් තුන හතරක් ඈත තිබෙන කෝවිලක් ළඟ තිබී සොයා ගත්තා කියලා. පොලිසිය දිගින් දිගටම උත්සාහ කළේ සිද්ධිය යට ගහන්න. ගම්වාසීන්ගෙන් පැහැර ගැනීම ගැන තොරතුරු ලැබී තිබියදීත් පොලිසිය ඒ සම්බන්ධයෙන් කිසිදු විමර්ශයක් සිදු කළේ නැහැ. ඉන් පසුව වාර්තා වුණා ඔවුන් දෙදෙනා කොළඹ, කොටුවේ පිහිටි පොලිස් සුබසාධන ගොඩනැගිල්ලටත් ඉන් පසුව දෙමටගොඩ පොලිස් අපරාධ කොට්ඨාසයටත් රැගෙන ගිය බවට. මේ වන විට ඔවුන් උතුරේ කිසියම් හමුදා කඳවුරක රඳවා තිබෙනවා. ආරක්ෂක අමාත්‍යාංශයේ ඉහළ ආරක්ෂක බලධාරීන්ගේ සාකච්ඡාවේදී ඔවුන් පිළිබඳව සාකච්ඡා වී තිබෙනවා. දැන් ඔවුන් ඉන්නේ ඉතාම බරපතළ ජීවිත අවදානමක. ඔවුන් අත්අඩංගුවට ගෙන ඇතත් කිසිම පොලිස් පොතක ඒ බව ලියා නැහැ. හබයාස් කෝපුස් පෙත්සම විභාගයට ගත් අවස්ථාවේදී රජයේ බලධාරීන් අධිකරණයට පැමිණ පැවසුවේ ඔවුන් තමන් භාරයේ නැහැ කියලා. අපි ආණ්ඩුවට බල කරන්නේ ලලිත් සහ කුගන් නිදහස් කරන්න. ඔවුන්ගේ ජීවිත ආරක්ෂාව තහවුරු කරන්න. ඔවුන් දෙදෙනා පැහැර ගෙන යාම එවැනි සිදුවීම් විශාල ප‍්‍රමාණයක් අතරේ එක් සිදුවීමක් පමණයි. දේශපාලන හේතූන් මත සහ රහස් සඟවා තැබීමේ වුවමනාව මත විවිධ පුද්ගලයින් පැහැර ගෙන යනවා. රට තුළ ඉතාම නරක තත්වයක් නිර්මාණය වී තිබෙන්නේ. මේ තත්වය පරාජය කළ හැක්කේ ජනතා බලයකින් පමණයි.” සිරිතුංග ජයසූරිය මහතා ලලිත් සහ කුගන් ගැන ආණ්ඩුව තවමත් කිසිදු නිල ප‍්‍රකාශයක් කර නැහැ. වාචාල කතා කියනවා. ප‍්‍රගීත් ගැනත් එහෙමයි. හිටපු නීතිපතිවරයා එක්සත් ජාතීන්ගේ සංවිධානයට ගිහින් කිව්වා, ප‍්‍රගීත් විදේශ රටක ඉන්නවා කියලා. පසුව ඔහු අධිකරණයට කැඳෙව්වාම අධිකරණයට කිව්වේ ඔහු ඉන්න තැන දෙයියො තමයි දන්නේ කියලා. අපි එහෙම කිව්වා නම් කනෙන් අල්ලලා කූඩුවට දානවා. අද නීතිය වල්වැදිලා. නීතියේ ඉහළම තනතුරු දැරූ පුද්ගලයින් හැසිරෙන ආකාරය ඉතාම නින්දා සහගතයි. නිමල රූබන් ඝාතනය කළා. දිල්රුක්ෂාන් ඝාතනය කළා. අඩුම තරමේ මරණ සහතිකයක්වත් ලබා දෙන්න ආණ්ඩුවට නොහැකි වී තිබෙනවා. හිර ගෙදර කියන්නේ ආණ්ඩුවේ ආරක්ෂාව යටතේ ජීවත් වෙන්නේ. නමුත් හිර ගෙදර තුළ මිනී මරණවා. බදියුදීන් ඇමතිවරයා මන්නාරමේ විනිසුරුවරයාට නින්දා සහගත ලෙස තර්ජනය කළාම ජනාධිපතිවරයා ප‍්‍රසිද්ධියේ සමාව ගත්තා. නිමල රූබන් සහ දිල්රුක්ෂාන් ඝාතනය සම්බන්ධයෙන් සමාව ගන්නේ නැත්තේ ඔවුන් දෙමළ නිසාද? ඒක තමයි ඇත්ත කතාව. ලලිත්, කුගන් සහ ප‍්‍රගීත් පැහැර ගැනීම ගැනත් දිල්රුක්ෂාන් සහ නිමල රූබන් ඝාතනය කිරීම ගැනත් මහින්ද රාජපක්ෂත් ගෝඨාභය රාජපක්ෂත් වගකීම බාර ගත යුතුයි. ඔවුන් වගකිව යුතුයි. ලලිත් සහ කුගන් උතුරේ හමුදා කඳවුරක රහසිගතව රඳවාගෙන සිටිනවා. නමුත් එසේ රඳවාගෙන ඉන්න බව ආණ්ඩුව පිළිගන්නේ නැහැ. ඒ නිසා අපි ආණ්ඩුවට කියන්නේ ලලිත් සහ කුගන් නිදහස් කරන්න. ප‍්‍රගීත් ඉන්න තැන කියන්න. නිමලරූබන් හා දිල්රුක්ෂාන් ඝාතනය කිරීමේ සිද්ධියේ වැරදිකරුවන් නීතිය හමුවට ගෙන එන්න” ධර්මසිරි ලංකාපේලි ලලිත් සහ කුගන් පැහැර ගත්තේ ඔවුන් සන්නද්ධ කල්ලියක වැඩ කළ නිසා නොවෙයි. ඔවුන් උතුරේ පීඩාවට පත් වූ දෙමළ ජනතාව වෙනුවෙන් පෙනී සිටි නිසා. ඒ ජනතාවට උපකාර කළ නිසා. ඒ සඳහා ඔවුන් භාවිත කළේ ඕනෑම අයකුට ප‍්‍රජාතන්ත‍්‍රවාදී ලෙස දේශපාලනය කිරීමට තිබෙන අයිතිය. ඔවුන්ගේ දේශපාලනය ඉවසා ගන්න බැරිවයි ආණ්ඩුව ඔවුන් දෙදෙනා අත්අඩංගුවට ගත්තේ. මාස අටක් ගත වී තිබෙනවා, ඔවුන් අත්අඩංගුවට ගෙන. ඔවුන් රඳවා තබාගෙන සිටින බවට තොරතුරු වාර්තා වෙනවා. ඉහළ ආරක්ෂක මණ්ඩවල ඒ සම්බන්ධයෙන් කතා කරනවා. ඒ සම්බන්ධයෙන් වාර්තා වන තොරතුරු ආණ්ඩුව ප‍්‍රතික්ෂේප කරන්නේ නැහැ. පෙරටුගාමී සමාජවාදී පක්ෂයේ ප‍්‍රචාරක ලේකම් පුබුදු ජයගොඩ, එක්සත් සමාජවාදී පක්ෂයේ නායක සිරිතුංග ජයසූරිය, නව සමසමාජ පක්ෂයේ දේශපාලන මණ්ඩල සභික ධර්මසිරි ලංකාපේලි යන අයට අමතරව අතුරුදහන් වූවන් පිළිබඳ සොයා බැලීමේ කමිටුවේ ලේකම් එස්. මහේන්ද්‍රන්, සමාජවාදී පක්ෂයේ පී.ඞී. සරණපාල, මාවෝවාදී කොමියුනිස්ට් පක්ෂයේ උපාලි චන්ද්‍රසිරි, ප‍්‍රැක්සිස් සාමූහිකයේ විදර්ශන කන්නන්ගර හා අතුරුදහන් කර ඇති මාධ්‍යවේදී ප‍්‍රගීත් එක්නැලිගොඩ මහතාගේ බිරිඳ සන්ධ්‍යා එක්නැලිගොඩ යන මහත්ම මහත්මීහු ද එම ප්‍රවෘත්ති සාකච්ඡාව සඳහා සහභාගි වූහ.", "URL": "https://sinhala.adaderana.lk/news.php?nid=26587", "Category": null, "Parent URL": null}