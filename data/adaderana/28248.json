{"Source": "Adaderana", "Timestamp": "October 13, 2012 10:22 am", "Headline": "යකඩ උණුකරන්න ආ ඉන්දීය සේවකයින් වර්ජනයේ", "News Content": "පරණ යකඩ උණුකර නැවත යකඩ නිෂ්පාදනය කරන හලාවත, මාදම්පේ පිහිටි කර්මාන්ත ශාලාවක සේවය කරන ඉන්දීය ජාතික කම්කරුවන් පිරිසක් වැඩ වර්ජනයක් ආරම්භ කර තිබේ. මෙම කර්මාන්ත ශාලාව තුළ ඉන්දීය කම්කරුවන් 230 දෙනෙකු පමණ සේවය කරන අතර මෙරට කම්කරුවන් පිරිසක් ද සිටින බව අප වාර්තාකරු පවසයි. දේශීය කම්කරුවන්ට අඩු වැටුප් ලබාදෙන බව පවසමින් ඔවුන් ද පසුගිය කාලය පුරා විවිධ අරගලවල නිරතව ඇත. එම කර්මාන්ත ශාලාවේ සේවය කරන කම්බි ඇඹරුම් අං‍ශයේ සේවය කරන ඉන්දීය ජාතික කම්කරුවන් 59 දෙනෙකු මේ වන විට වැඩ වර්ජනයේ නිරතව සිටින බව අප වාර්තාකරු පවසයි. මේ හේතුවෙන් සෙසු අංශවල වැඩ කටයුතු ද අඩාලව පවතින බව සඳහන්ය. ඉන්දීය ජාතික කම්කරුවන්ගේ දින 4ක වැටුප් කප්පාදුවක් සහ අර්ථසාධක මුදල් ගෙවීම් පැහැර හැරීම නව තත්ත්වයට හේතු වී ඇතැයි වාර්තාකරු පවසයි.", "URL": "https://sinhala.adaderana.lk/news.php?nid=28248", "Category": null, "Parent URL": null}