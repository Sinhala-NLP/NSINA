{"Source": "Adaderana", "Timestamp": "June 2, 2014 06:45 am", "Headline": "අධික වර්ෂාවෙන් දුම්රියට බාධා ", "News Content": "අධික වර්ෂාපතනය හේතුවෙන් රාගම දුම්රිය ස්ථානය ජලයෙන් යටවී ඇති බව දුම්රිය දෙපාර්තමේන්තුව පවසයි. ඒ අනුව ප්‍රධාන දුම්රිය මාර්ගය,උතුරු මාර්ගය මෙන්ම පුත්තලම මාර්ගයේ දුම්රිය ගමනාගමනයට බාධා එල්ලවී ඇති බව එම දෙපාර්තමේන්තුව පෙන්වාදෙයි. එසේම දිවයිනට බලපෑ ඇති අධික වර්ෂාව හේතුවෙන් ප්‍රදේශ රැසක මාර්ග ජලයෙන් යට වී ඇති අතර ඊයේ රාත්‍රීයේ සිට මේ දක්වා අඛණ්ඩව දිවයිනේ බස්නාහිර සහ දකුණු ප්‍රදේශ වලට අධික වර්ෂාවක් පවතින බව වාර්තා වේ. මේ අතර බෙන්තර ගඟ සහ ගිං ගඟ පිටාර ගැලීමෙන් පහත්බිම් කිහිපයක් සහ පිටිගල - මැටිවිලිය ඇල්පිටිය මාර්ගය, පිටිගල- උතුරු පිටිගල මාර්ගය හා පිටිගල - පැලවත්ත මාර්ගය යට වි ඇති අතර එහි ජල මට්ටම අඩි 04ක් පමණ වන බව කියැවෙයි. මේ අතර පවතින සුළං ප්‍රවාහයේ අභිසාරි තත්ත්වය හේතුවෙන් දිවයිනේ මධ්‍යම, සබරගමුව, බස්නාහිර පළාත් වලත් ගාල්ල සහ මාතර දිස්ත්‍රීක්ක වලත් වැසි සහිත කාලගුණික තත්ත්වයක් ඇති විය හැකි බව කාලගුණ විද්‍යා දෙපාර්තමේන්තුව පවසයි. අපරභාගයේ දි හෝ සන්ධ්‍යා කාලයේ දි ඌව, උතුරුමැද සහ නැගෙනහිර පළාත් වල තැනින් තැන වැසි ඇති වන අතර පුත්තලම සිට කොළඹ සහ ගාල්ල හරහා පොතුවිල් දක්වා මුහුදු ප්‍රදේශ වල විටින් විට වැසි ඇති විය හැකි බව වාර්තා වේ. මේ අතර පැය කිහිපයක් අවෑමෙන් රාගම දුම්රිය ස්ථානයේ දුම්රිය ගමන් සේවා යළි යථා තත්ත්වයට පත්ව ඇති බව දුම්රිය පාලක මැදිරිය කියයි.", "URL": "https://sinhala.adaderana.lk/news.php?nid=43652", "Category": null, "Parent URL": null}