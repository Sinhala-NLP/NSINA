{"Source": "Adaderana", "Timestamp": "December 3, 2012 07:05 pm", "Headline": "ඇමතිතුමාගේ ප්‍රකාශය මට අපහාසයක් වගෙයි!", "News Content": "කාන්තාවක් වූ පමණින් කළ අපහාසයක් ලෙස අමාත්‍ය කුමාර වෙල්ගම මහතා විසින් කළ ප්‍රකාශය දකින බව එක්සත් ජාතික පක්ෂයේ රෝසි සේ‍නානායක මන්ත්‍රීවරිය පවසයි. අද (03) පාර්ලිමේන්තුවේදී රෝසි සේනානායක මහත්මිය විසින් තමාගෙන් ප්‍රශ්නයක් ඇසීමට ඉදිරිපත්වීම ගැන මහත් සතුටට පත්වන බව ප්‍රවාහන අමාත්‍ය කුමාර වෙල්ගම මහතා කියා සිටියේය. මෙවැනි ‍රූමත් නෝනා මහත්මියක් මගෙන් ප්‍රශ්න අහනවාට ගොඩාක් සතුටුවන බවත් තමාගේ වසර 19ක පාර්ලිමේන්තු ජීවිතයේ වඩාත්ම සතුටු වන දවස අද බවත් අමාත්‍යවරයා පැවසුවේය. රෝසි සේනානායක මහත්මියගේ මුහුණ දිහා බලාගෙන සිටින විට වචන පැටලෙන බවද එහීදි කුමාර වෙල්ගම අමාත්‍යවරයා කියා සිටියේය. කෙසේ වෙතත් එහිදී රෝසී සේනානායක මහත්මිය පැවසුවේ මගේ නමටවත්, මතුපිට පෙනුමටවත් නොව වැදගත් ප්‍රශ්නයක් ලෙස එය තමන් ඉදිරිපත් කළ බවයි. ඒ අනුව අමාත්‍යවරයා විසින් තමා සම්බන්ධයෙන් කළ ප්‍රකාශය කාන්තාවක් වූ පමණින් කළ අපහාසයක් ලෙස දකින බව ඇය කියා සිටියේය.", "URL": "https://sinhala.adaderana.lk/news.php?nid=29688", "Category": null, "Parent URL": null}