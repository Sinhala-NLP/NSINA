{"Source": "Adaderana", "Timestamp": "May 31, 2012 06:45 pm", "Headline": "බ්‍රිතාන්‍ය තවදුරටත් ශ්‍රී ලංකාවට සහයදෙනවා ", "News Content": "ශ්‍රී ලංකාවේ සංහිඳියාව සහ සංවර්ධනය සඳහා ඕනෑම ආකාරයකින් තවදුරටත් සහය පළ කරන බව බ්‍රිතාන්‍යය පවසයි. ශ්‍රී ලංකාව සහ බ්‍රිතාන්‍ය අතර ඉතා හොඳ සබඳතාවක් පවතින බව ශ්‍රී ලංකාවේ බ්‍රිතාන්‍ය මහ කොමසාරිස් ජෝන් රැන්කින් මහතා සඳහන් කරයි. බ්‍රිතාන්‍ය‍යේ දෙවැනි එළිසබෙත් රැජිණ‍ගේ රාජාභිෂේකයේ 60 වන සංවත්සරය හෙවත් \"දියමන්ති ජුබිලිය\" වෙනුවෙන් පැවති උත්සවයක දී ශ්‍රී ලංකාවේ බ්‍රිතාන්‍ය‍ මහකොමසාරිස්වරයා මේ බව සඳහන් කළේය. මහ කොමසාරිස් නිල නිවසේ පැවති මෙම අවස්ථාවට දේශපාලන නියෝජිතයින්, මාධ්‍යවේදීන් ඇතුළු පිරිසක් ද සහභාගී වී සිටියහ. බ්‍රිතාන්‍යයේ දෙවැනි එළිසබෙත් රැජිණ ඔටුණු පළඳා වසර 60 ක් ගතවීමේ සංවත්සරය ලොව පුරා උත්සවශ්‍රීයෙන් සමරයි. 6 වන ජෝර්ජ් රජුගේ මරණයෙන් පසු 1952 වසරේ දී එළිසබෙත් කුමරියට රජකම හිමිවිය. ඇය මේ වන විට ද ස්වාධීන රාජ්‍යයන් 16 ක නාමමාත්‍රික රාජ්‍ය නායිකාව ලෙස පිළිගැනෙයි. 1926 වසරේ දී උපත ලද එළිසබෙත් කුමරිය පිලිප් කුමරු සමග විවාහ දිවියට එළඹි අතර චාල්ස්, ඇන්‍ඩෲ, එඩ්වඩ් සහ ඈන් කුමරිය ඔවුන්‍ දෙදෙනාගේ දරුවන් වේ.", "URL": "https://sinhala.adaderana.lk/news.php?nid=24664", "Category": null, "Parent URL": null}