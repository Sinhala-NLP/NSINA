{"Source": "Adaderana", "Timestamp": "July 22, 2011 02:21 pm", "Headline": "මුතුහෙට්ටිගම කපා දැමූ යකඩ වැට යළි සවිකරයි", "News Content": "ගාල්ල බස් නැවතුම්පළේ හික්කඩුව මගී වේදිකාවේ යකඩ වැට යළි සවි කිරීමට දකුණු පළාත් සභාව පියවර ගෙන තිබේ. අදාළ යකඩ වැට ඊයේ(21) පාර්ලිමේන්තු මන්ත්‍රී නිශාන්ත මුතුහෙට්ටිගම මහතා විසින් කපා ඉවත් කර තිබේ. එක් ප්‍රවේශ මාර්ගයක් පමණක් තිබු බැවින් අම්බලන්ගොඩ හා හික්කඩුව පෞද්ගලික බස් රථ සේවකයින් නව බස් නැවතු‍ම්පළට විරෝධය පළ කරමින් වර්ජනයක් ද ක්‍රියාත්මක කර තිබුණි. මුතුහෙට්ටිගම මන්ත්‍රීවරයා පැමිණ ඉන් අනතුරුව අදාළ මගී වේදිකාවේ යකඩ වැට ඉවත් කළේය. කෙසේ වෙතත් ජනතා අවශ්‍යතා වෙනුවෙන් ලබාදෙන පොදු පහසුකම් රැකගැනීම තමාගේ වගකීමක් බව පෙන්වා දෙන පළාත් ප්‍රධාන අමාත්‍ය ශාන් විජේලාල් ද සිල්වා මහතා, කිසිදු වග විභාගයකින් තොරව පොදු දේපල කඩා බිඳ දැමීම අනුමත නොකරන බව සඳහන් කළේය. ඒ අනුව වර්ජනයේ නිරත වු බස් රථ සේවකයින්ගේ ගැටලුවලට විසඳුම් ලබාදී බස් නැවතුම්පළේ යකඩ වැට යළි ඉදිකිරීමට කටයුතු යොදා ඇති බව මහ ඇමතිවරයා ප්‍රකාශ කළේය.", "URL": "https://sinhala.adaderana.lk/news.php?nid=17564", "Category": null, "Parent URL": null}