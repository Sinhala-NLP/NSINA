{"Source": "Adaderana", "Timestamp": "April 14, 2019 07:27 pm", "Headline": "ලන්ඩනයේදී අත්අඩංගුවට පත් ලංකිකයන් සිව්දෙනා ගැන අනාවරණයක්", "News Content": "එංගලන්තයේ ලූටන් ගුවන්තොටුපලේදී අත්අඩංගුවට ගැනුණු ශ්‍රී ලාංකිකයින් සිව්දෙනා එරටට පැමිණ ඇත්තේ ශ්‍රී ලංකාවේ සිට බව එරට මාධ්‍ය අනාවරණ කරයි. මොවුන් සිව්දෙනා ගුවන්තොටුපොලේදී අත්අඩංගුවට ගනු ලැබුවේ එරට තහනම් කරනු ලැබු අන්තවාදී සංවිධානයක සමාජිකයින් ලෙස කටයුතු කරන බවට ලැබුණු තොරතුරු මතයි. ශ්‍රී ලාංකිකයන් සිව්දෙනකු ඉකුත් අප්‍රේල් 10 වැනිදා රාත්‍රී 10 ට පමණ ලන්ඩනයේ ලුටන් ගුවන්තොටුපලේදී එරට ආරක්ෂක අංශ භාරයට ගැනුණි. ඒ ඔවුන් ජාත්‍යන්තර ගුවන් සේවයකින් ලුටන් ගුවන් තොටුපොල වෙත පැමිණි අවස්ථාවේදිය. අත්අඩංගුවට පත් සිව්දෙනා එක්සත් රාජධානිය විසින් තහනම් කරනු ලැබු අන්තවාදී සංවිධානයක සමාජිකයින් ලෙස කටයුතු කරන බවට තොරතුරු ලැබී ඇති බවයි මෙට්ට්‍රෝපොලිටන් පොලිසිය පැවසුවේය. මේ අතර එරට පුවත් සේවා වාර්තාකරන්නේ මෙම ශ්‍රී ලාංකිකයින් සිව්දෙනා ලන්ඩන් නුවර වෙත පැමිණ ඇත්තේ ශ්‍රී ලංකාවේ සිට බවයි. බ්‍රිතාන්‍යෙය් 2000 ත්‍රස්තවාදී පනතේ හත් වැනි වගන්තිය ප්‍රකාරව එම ශ්‍රී ලාංකිකයන්ව ගුවන් තොටුපොළේදී ප්‍රශ්නකිරීම සඳහා රඳවාගෙන, 1984 පොලිස් සහ අපරාධ සාක්ෂි පනතේ විධිවිධාන ප්‍රකාරව ඔවුන් අත්අඩංගුවට ගෙන ඇති අතර එම සිව්දෙනාගෙන් මේ වන විට බෙඩ්ෆඩ්ශයර් පොලීසිය භාරයේ ප්‍රශ්න කෙරෙමින් පවතින බව වාර්තා වෙයි. මේ අතර තුර්කිය හරහා යුරෝපයට ඇතුළුවීමට තැත් කළ නීතිවිරෝධි සංක්‍රමණයින් 558 දෙනෙකු එරට ආරක්ෂක අංශ අත්අඩංගුවට ගෙන තිබේ. මේ අතර ශ්‍රී ලාංකිකයින් පිරිසක්ද සිටින බවයි විදෙස් මාධ්‍ය ප්‍රකාශ කරයි. ඔවුන් අතර බංග්ලාදේශ, පාකිස්තාන, මොරොක්කෝ, ඉරාන, ඉරාක, පලස්තීන, ඊජිප්තු හා ටියුනිසියානු ජාතිකයින් ද සිටින බවද වාර්තා වෙයි.", "URL": "https://sinhala.adaderana.lk/news.php?nid=107966", "Category": null, "Parent URL": null}