{"Source": "Adaderana", "Timestamp": "July 6, 2013 10:22 am", "Headline": "ඉන්දියාව පළමු ජය ලබයි", "News Content": "බටහිර ඉන්දිය කොදෙව්හි පැවැත්වෙන තුන්කොන් එක්දින තරගාවලියේ පළමු ජය වාර්තාකරමින් බටහිර ඉන්දීය කොදෙව් කණ්ඩායම පරදවා ලකුණු 102 ක ජයක් හිමිකර ගැනීමට ඉන්දීය කණ්ඩායම ඊයේ සමත් විය. තරගයේ කාසියේ වාසිය දිනූ කොදෙව් කණ්ඩායම පළමුව පන්දුවට පහරදීමේ අවස්ථාව ඉන්දීය කණ්ඩායමට ලබා දුන්නේය. ඒ අනුව ඔවුන් නියමිත පන්දුවාර 50 අවසානයේ කඩුලු 7 ක් දැවී ලකුණු 311 ක් ලබා ගත්තේය. ඉන්දීය ඉණිම වෙනුවෙන් චිරාට් කෝලි ලකුණු 102 ක් ලබා ගැනීමට සමත් විය. තරගයට වර්ෂාවෙන් බාදා එල්ල වූ අතර ඩක්වත් ලුයිස් න්‍යායට අනුව ජයග්‍රහණය සඳහා පන්දුවාර 39 කදී ලකුණු 274 ක ඉලක්කයක් බටහිර ඉන්දීය කොදෙව් කණ්ඩායමට හිමි විය. කෙසේ වෙතත් පන්දුවාර 34 කදී සියලු ක්‍රීඩකයින් දැවී ඔවුන්ට ලබා ගත හැකි වූයේ ලකුණු 171 ක් පමණි. ඒ අනුව ඉන්දීය කණ්ඩායම මෙම තරගයෙන් ජයගත් අතර ශ්‍රී ලංකාව ද එක් ජයග්‍රහණයක් ලබාගෙන සිටියි. තරග 2ක් ජයගත් කොදෙව්වන් ප්‍රසාද ලකුණු සටහනේ පළමු තැන සිටින අතර දෙවන හා තෙවන ස්ථාන පිළිවෙළින් ලංකාවත් ඉන්දියාවත් හිමිකරගෙන සිටියි.", "URL": "https://sinhala.adaderana.lk/news.php?nid=35527", "Category": null, "Parent URL": null}