{"Source": "Adaderana", "Timestamp": "August 15, 2019 12:06 pm", "Headline": "අපි වැටෙන්නේ ජනතාව ළඟට මිසක් කුණු බක්කියට නෙමෙයි-පියංකර ජයරත්න", "News Content": "පක්ෂය විසින් සිදු කරනු ලබන ඕනෑම විනය පරීක්ෂණයකට සුදානම් බව පුත්තලම දිස්ත්‍රික් පාර්ලිමේන්තු මන්ත්‍රී පියංකර ජයරත්න මහතා පවසයි. ආණමඩුවේ දී මාධ්‍ය අමතමින් ඒ මහතා මේ බව සඳහන් කර සිටියේය. ශ්‍රී ලංකා නිදහස් පක්ෂයේ ලේකම් පාර්ලිමේන්තු මන්ත්‍රී දයාසිරි ජයසේකර මහතා පසුගිය දා පොදු ජන පෙරමුණේ සමුළුවට සහභාගී වු මන්ත්‍රීවරුන්ට එරෙහිව විනය පරීක්ෂණයක් සිදු කරන බවට ප්‍රකාශ කර තිබීම සම්බන්ධයෙන් අදහස් දක්වමින් මන්ත්‍රීවරයා මෙම අදහස් පළ කළේය. මෙහිදී වැඩිදුරටත් අදහස් දැක්වු මන්ත්‍රීවරයා මෙසේ පැවසීය. “ශ්‍රී ලංකා නිදහස් පක්ෂයේ ලේකම් තුමා ප්‍රකාශයක් කර තිබෙනවා පොදුජන පෙරමුණ පක්ෂයේ සමුළුවට ගිය අයට එරෙහිව විනය පරීක්ෂණයක් කරන බව. එතුමා අපිට විනය පරීක්ෂණයක් කරන්න පෙර කළ යුතු වන්නේ එතුමාට එරෙහිව විනය පරීක්ෂනයක් සිදු කරන එකයි. ඊට හේතුව මේ වන විට එතුමා පක්ෂ කීයක් මාරු කරලා තියනවාද කියලා හිතලා බලන්න කියලා මම කියනවා. ඒ නිසා මම කියන්න කැමතියි ශ්‍රී ලංකා නිදහස් පක්ෂය විසින් පවත්වන ඕනම විනය පරීක්ෂණයකට මුහුණ දෙන්න අපි සුදානම්. මොකද අපි වැටෙන්නේ ජනතාව ළඟට.එහෙම නැතුව කුණු බක්කියට නෙමෙයි.ඒ නිසා ඔය කියන විනය පරීක්ෂණවලට මුහුණ දෙන්න අපි සුදානම් බව ශ්‍රී ලංකා නිදහස් පක්ෂයේ මහා ලේකම්වරයාට කියන්න කැමතියි.“", "URL": "https://sinhala.adaderana.lk/news.php?nid=116597", "Category": null, "Parent URL": null}