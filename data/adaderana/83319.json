{"Source": "Adaderana", "Timestamp": "January 21, 2018 10:12 pm", "Headline": "ගුරුවරිය දණ ගැස්වීමෙන් ඌව මහ ඇමති කරලා තියෙන්නේ අපරාධමය වරදක්", "News Content": "බදුල්ල දෙමළ බාලිකා විද්‍යාලයේ විදුහල්පතිනියක දණගැස්වීම සම්බන්ධයෙන් පරීක්ෂණ පැවැත්වෙන තුරු අධ්‍යාපන අමාත්‍ය ධුරයෙන් ඉවත්වීම පමණක් අපරාධ වරදකට දඩුවමක් නොවන බව ශ්‍රී ලංකා මානව හිමිකම් කේන්ද්‍රය අවධාරණය කරයි. එහි විධායක අධ්‍යක්ෂ කීර්ති තෙන්නකෝන් මහතා පෙන්වා දුන්නේ අපරාධමය වරදකින් ගැලවී යාමට අධ්‍යාපන ඇමතිකම පමණක් බිල්ලට දීම කිසිසේත්ම අනුමත කළ නොහැකි බවයි. ඌව පළාත් මහ ඇමති චාමර සම්පත් දිසානායක මහතා පමණක් නොව එම අපරාධමය වරදට සහය දක්වමින් අදාල විදුහල්පතිනියට තර්ජනය කොට, බලපෑම් මඟින් අතවර කරමින් බොරු ප්‍රකාශ ලබාගත් රාජ්‍ය නිලධාරීන්ද වහාම අත්අඩංගුවට ගත යුතු බවයි. ඌව පළාත් සභාවෙන් වැටුප් ලබන මාධ්‍යවේදීන් යැයි කියාගන්නා පිරිසක් යොදාගනිමින් එම තර්ජනය කොට ලබාගත් ප්‍රවෘත්තිය මාධ්‍ය වෙත යොමු කර ඇති බවත්, එම පුද්ගලයින් සම්බන්ධයෙන්ද සියලු කරුනු තමන් සතුව පවතින බවත් ඒවා රජයේ ප්‍රවෘත්ති දෙපාර්තමේන්තුව සහ අදාල ජනමාධ්‍ය ආයතන වෙත ලබාදී ඇති බවත් හෙතෙම වැඩිදුරටත් පැවසීය. මේ සම්බන්ධයෙන් මේ වනවිට අධ්‍යාපන අමාත්‍යංශ ලේකම් වරයා වෙත, පොලිස්පති වරයා වෙත මෙන්ම ජාතික පොලිස් කොමිසම වෙත ශ්‍රී ලංකා මානව හිමිකම් කේන්ද්‍රය විසින් පැමිණිලි 3ක් ඉදිරිපත් කර ඇති බවද තෙන්නකෝන් මහත මෙහිදී පැවසීස. මෙම මාධ්‍ය හමුව සඳහා ලංකා බැංකු සේවක සංගමයේ රුසිරිපාල තෙන්නකෝන් මහතා සහ අචාර්ය නිර්මාල් රංජිත් දේවසිරි මහතා ද සහභාගි වූහ.", "URL": "https://sinhala.adaderana.lk/news.php?nid=83319", "Category": null, "Parent URL": null}