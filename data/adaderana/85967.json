{"Source": "Adaderana", "Timestamp": "March 20, 2018 07:30 am", "Headline": "නව අධිකරණ සංශෝධන පනත් කෙටුම්පත ගැන නීතිපති ශ්‍රේෂ්ඨාධිකරණයට කරුණු කියයි", "News Content": "යෝජිත අධිකරණ සංවිධාන සංශෝධන පනත් කෙටුම්පත තුළින් විශේෂ මහාධිකරණ ස්ථාපිත කිරීමට රජය තීරණය කර ඇත්තේ සංකීර්ණ හා බරපතළ ආර්ථික මූල්‍ය අපරාධ පිළිබඳ නඩු විභාග කිරීමේ අරමුණින් බව නීතිපතිවරයා ශ්‍රේෂ්ඨාධිකරණයට දැනුම් දී තිබේ. රජය විසින් පාර්ලිමේන්තුවට ඉදිරිපත් කර ඇති අධිකරණ සංශෝධන පනත් කෙටුම්පත අභියෝගයට ලක් කරමින් ගොනුකර ඇති පෙත්සම් සලකා බැලූ අවස්ථාවේ දී නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් යසන්ත කෝදාගොඩ මහතා මේ බව ප‍්‍රකාශ කර ඇති බව වාර්තා වෙයි. අගවිනිසුරු ප‍්‍රියසාද් ඩෙප්, බුවනෙක අලුවිහාරේ සහ නලීන් පෙරේරා යන ත‍්‍රිපුද්ගල විනිසුරු මඩුල්ල හමුවේ මෙම නඩු විභාගය පැවැත් වෙයි. මෙරට සාමාන්‍ය අපාරාධයක් සිදුවී ඒ පිළිබඳ නඩු විභාගයක් පවත්වා තීන්දුව ප‍්‍රකාශයට පත් කිරීමට අවම වශයෙන් වසර 19ක් ගත වන බව පෙන්වාදුන් අතිරේක සොලිසිටර් ජනරාල්වරයා එම කාලය පමාවීම රටකට නුසුදුසු තත්ත්වයක් බව කියා සිටියේය. මහ බැංකු බැදුම්කර සිද්ධිය වැනි සංකීර්ණ අපරාධ විමර්ශනය කිරීම සඳහා මෙම අධිකරණ ස්ථාපිත කරන බව අතිරේක සොලිසිටර් ජනරාල්වරයා සඳහන් කළේය. මෙම ත‍්‍රිපුද්ගල විශේෂ මහාධිකරණ සඳහා මනා පුහුණුව ලත් විනිසුරුවරුන් පත් කිරීමට නියමිත බවත් එම විනිශ්චයකාරවරුන් පත් කිරීමේ ක‍්‍රියාදාමය අධිකරණ සේවා කොමිසම යටතේ සිදුවන බවත් ඊට විධායකය කිසිසේත් මැදිහත් නොවන බවත් යසන්ත කෝදාගොඩ මහතා සඳහන් කර ඇත. කෙසේවෙතත් මෙම පනත් කෙටුම්පතේ වගන්ති කිහිපයක් සංශෝධනය කිරීමට ද නීතිපතිවරයා විසින් එකඟතාව පළ කර තිබේ. මෙම නඩු විභාගය අද20 දිනයේ යළි කැදවීමට නියමිතයි.", "URL": "https://sinhala.adaderana.lk/news.php?nid=85967", "Category": null, "Parent URL": null}