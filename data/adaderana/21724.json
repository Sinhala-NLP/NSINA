{"Source": "Adaderana", "Timestamp": "January 29, 2012 02:06 pm", "Headline": "ආහාර පරිහරණ ආයතන වර්ගීකරණය ඇරඹෙයි", "News Content": "දිවයිනේ ආහාර පරිහරණ ආයතන වර්ගීකරණය කිරීමේ කටයුතු ආරම්භ කර තිබේ. පළාත් සෞඛ්‍ය අධ්‍යක්ෂ කාර්යාල ප්‍රාදේශීය සෞඛ්‍ය කාර්යාල මට්ටමින් මෙම වර්ගීකරණය සිදු කරන බව සෞඛ්‍ය අමාත්‍යාංශය ප්‍රකාශ කරයි. ආහාර පරිහරණ මධ්‍යස්ථාන වශයෙන් සැලකෙන හෝටල් , ආපනශාලා , තේ කඩ , සුපිරි වෙළඳසැල් , වෙනත් සිල්ලර වෙළඳසැල් හා සංචාරක හෝටල් මේ යටතේ වර්ගීකරණය කිරීමට නියමිතය. ආහාර පරිහරණ ආයතනයේ ස්වභාවය සලකා ලකුණු ලබා දීමේ වැඩපිළිවෙලක් ක්‍රියාත්මකවන අතර ඒ අනුව ඒ, බී , සී හා ඩී වශයෙන් වර්ගීකරණය සිදුකරන බව සෞඛ්‍ය අමාත්‍යාංශය සඳහන් කරයි. වර්ගීකරණයෙන් පසුව එම ආයතන වලට අදාළ සහතික පත්‍රය ප්‍රදර්ශනය සඳහා තැබිය යුතු අතර එමඟින් මහජනතාවට තමන්ට අවශ්‍ය ආහාර පාන මිල දී ගන්නා ආහාර පරිහරණය ආයතනය කවර වර්ගයට අයත් දැයි හඳුනාගත හැකිය.", "URL": "https://sinhala.adaderana.lk/news.php?nid=21724", "Category": null, "Parent URL": null}