{"Source": "Adaderana", "Timestamp": "August 27, 2010 10:16 am", "Headline": "මිරිහානෙන් පැන්නත් රද්දොළුගමින් අල්ලයි", "News Content": "පසුගිය වසරේ මිරිහාන පොලිස් ස්ථානයේ සිරමැදිරියෙන් පැනගිය සැකකරුවෙකු රද්දොළුගම ප්‍රදේශයේ දී අත්අඩංගුවට ගෙන තිබේ. රද්දොළුගම නිවාස සංකීර්ණයේ සුපිරි නිවසක සැඟව සිටියදී අදාළ සැකකරු අත්අඩංගුවට ගත් බව පොලිස් මාධ්‍ය ප්‍රකාශක‍ පොලිස් අධිකාරී ප්‍රිශාන්ත ජයකොඩි මහතා සඳහන් කරයි. මෙම සැකකරු සිටි නිවස තුළ තිබී කොල්ලකන ලද රුපියල් ලක්ෂ 5කට ආසන්න මුදල් තොගයක් සොයාගැනීමට හැකිවී තිබේ. මොහු ගල්කිස්ස හා නුගේගොඩ ප්‍රදේශවල අපරාධ 114 කට සම්බන්ධ‍ අයෙකු බව අනාවරණය වී ඇති අතර ඔහු සමග මෙම අපරාධවලට සම්බන්ධ වූ තවත් සැකකරුවෙකු ජීව අත්බෝම්බයක් සමග ගම්පහ නගරයේ දී අත්අඩංගුවට ගත් බව පොලිසිය සඳහන් කරයි.", "URL": "https://sinhala.adaderana.lk/news.php?nid=10468", "Category": null, "Parent URL": null}