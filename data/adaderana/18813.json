{"Source": "Adaderana", "Timestamp": "September 19, 2011 07:26 am", "Headline": "ජනපති නිව්යෝර්ක් බලා යයි", "News Content": "එක්සත් ජාතීන්ගේ සංවිධානයේ 66 වන සැසිවාරයට සහභාගීවීම සඳහා ජනාධිපති මහින්ද රාජපක්ෂ මහතා අද පෙරවරුවේ නිව්යෝර්ක් බලා පිටත්වූ බව රජයේ ප්‍රවෘත්ති දෙපාර්තමේන්තුව සඳහන් කරයි. මෙම අවස්ථාවට විදේශ කටයුතු අමාත්‍ය,මහාචාර්ය ජී.එල් පීරිස් මහතාද සහභාගී වී ඇති අතර එළඹෙන 23 වන දින ඔහු මෙම සමුළුව අමතා ශ්‍රී ලංකාව වෙනුවෙන් අදහස් දක්වනු ඇත. මෙම සමුළුව පැවැත්වෙන අතරවාරයේ ජනාධිපතිවරයා හා එක්සත් ජාතීන්ගේ සංවිධානයේ මහ ලේකම් බෑන් කී මූන් මහතා අතර වෙනම හමුවක් පැවැත්වීම සඳහා කටයුතු කෙරෙනු ඇතැයිද සඳහන් වේ. කෙසේ වෙතත් දරුස්මාන් වාර්තාව එළිදැක්වීමෙන් පසු ජනාධිපතිවරයා හා එක්සත් ජාතීන්ගේ මහ ලේකම්වරයා අතර පැවැත්වෙන පළමු හමුව මෙම අවස්ථාව වනු ඇත. එක්සත් ජාතීන්ගේ මහා මණ්ඩල සැසිවාරයට සමගාමීව ක්ලින්ටන් ග්ලෝබල් ඉනේෂියේටිව් සමුළුව ද නිව්යෝර්ක් නුවර දී පැවැත්වෙයි. එම සමුළුවට අමෙරිකා‍නු ජනාධිපති බැරැක් ඔබාමා සහ ලොව නන්දෙසින් පැමිණි දෙපාර්තමේන්තු ප්‍රධානීන් මෙන්ම ව්‍යාපාරිකයින් ද සහභාගීවීමට නියමිතය. මෙවර එක්සත් ජාතීන්ගේ සංවිධානයේ මහා මණ්ඩල සැසිය ශ්‍රී ලංකාවට ද ඉතා වැදගත්ය. ඒ ශ්‍රී ලංකාවට එරෙහිව නිකුත් කෙරුණු දරුස්මාන් වාර්තාව හා චැනල් ෆෝ නාලිකාව මඟින් එළි දැක්වූ වාර්තා චිත්‍රපටය හේතුවෙනි. මෙම චෝදනා සම්බන්ධයෙන් එක්සත් ජාතීන්ගේ සංවිධානයේ මහා මණ්ඩල සැසියේ දී වැඩි අවධානයක් යොමු කෙරෙනු ඇත. ජනාධිපති මහින්ද රාජපක්ෂ මහතා ද එක්සත් ජාතීන්ගේ රාජ්‍ය නායක සමුළුව ඇමතීමට නියමිතය. මහා මණ්ඩල සැසිවාරයේ සියලු තොරතුරු අද දෙරණ වෙබ් අඩවිය, අද දෙරණ රාත්‍රී 8 ට ප්‍රවෘත්ති ප්‍රකාශය හා එෆ් ‍.එම් දෙරණ ඔස්සේ ගෙන ඒමට සියල්ල සූදානම්ය. රාජ්‍ය නායක සමුළුවේ සියලු තොරතුරු නිව්යෝර්ක් නුවර සිට ගෙන ඒමට අද දෙරණ විශේෂ නියෝජිත ෂෙහාන් බරණගේ සූදානමින් සිටියි.", "URL": "https://sinhala.adaderana.lk/news.php?nid=18813", "Category": null, "Parent URL": null}