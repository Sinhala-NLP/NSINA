{"Source": "Adaderana", "Timestamp": "January 10, 2012 01:16 pm", "Headline": "දිනුවත් පැරදුනත් මේක මහත්වරුන්ගේ පක්ෂයයි", "News Content": "දිනුවත් පැරදුනත් එක්සත් ජාතික පක්ෂය යනු මහත්මාවරුන්ගේ දේශපාලන පක්ෂයක් බව විපක්ෂ නායක රනිල් වික්‍රමසිංහ මහතා පවසයි. ඩී.එස් සේනානායක,ඩඩ්ලි සේනානායක,ජේ.ආර් ජයවර්ධන වැනි මහත්මාවරුන් මහත්මා දේශපානනයක නිරතවූ සැබෑ ජන නායකයින් බවත්,ඔවුන් පක්ෂය වෙනුවෙන් අනූපමේය මෙහෙයක් ඉටු කළ බවත් හෙතෙම පෙන්වා දුන්නේය. එවැනි පක්ෂයක මරියකඩේ මාළු වෙළෙන්දන් මෙන් කෑගැසීමෙන් සිදුවන්නේ පාක්ෂිකයන් දිනෙන් දින ඈත්වීම බව වික්‍රමසිංහ මහතා සඳහන් කළේය. මේ රටේ ආණ්ඩු හදන්නේ පක්ෂ දෙකක් පමණක් බවත්,ඒ එක්සත් ජාතික පක්ෂය හා ශ්‍රී ලංකා නිදහස් පක්ෂය පමණක් බවත් විපක්ෂ නායකවරයා කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. පක්ෂයේ විනය කඩකරන්නන්ට ඉතා තදින් ක්‍රියා මාර්ග ගන්නා බවත්,එක්ව මේ ගමන යා නොහැකි පිරිස් ඉවත්කරන්නට කටයුතු කරන බවත් ඔහු සඳහන් කළේය. එක් එක් මාධ්‍යවල දේශපාලන වැඩ සටහන්වලට සහභාගීවීමෙන් හෝ මාධ්‍යට අදහස් දැක්වීමෙන් ඵලක් නොවන බවත්,කළ යුත්තේ පක්ෂයේ සංවිධාන ජාලය ශක්තිමත්ව ගොඩනැඟීම බවත් හෙතෙම පෙන්වා දුන්නේය. දේශපාලනය යනු පක්ෂයේ පණිවිඩය ජනතාව අතරට ගෙනයාම විනා තමන්ගේ පණිවිඩය ජනතාව මත පැටවීම නොවන බවත්,ඇතැම් අය එය හඳුනාගෙන නොමැති බවත් වික්‍රමසිංහ මහතා චෝදනා කළේය. මේවන විට රටේ නීතිය පිළිබඳ කිසිදු විශ්වාසයක් ජනතාවට නොමැති බවත්,රටේ අවනීතිය රජකරවන බවත්,මෙම තත්ත්වය වහා වෙනස් විය යුතු බවත් විපක්ෂ නායකවරයා අවධාරණය කළේය. භාරත ලක්ෂ්මන් මහතා ඝාතනය වුවත්,දුමින්ද සිල්වා මහතා තුවාල ලැබූවත් එකී පරීක්ෂණවලට සිදුවූයේ කුමක්දැයි කිසිවෙකුත් නොදන්නා බව රනිල් වික්‍රමසිංහ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21288", "Category": null, "Parent URL": null}