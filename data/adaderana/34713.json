{"Source": "Adaderana", "Timestamp": "June 7, 2013 12:36 pm", "Headline": " සැඳෑ සමයේ සතුටු විය හැකි වැඩ කරන්න ඕනෑ", "News Content": "ඒ.සී. කාමරවල සිටියත් සැඳෑ සමය එළඹෙද්දී කළ වැඩ සිහිපත් වන බැවින් එම කාලයේදී සතුටු විය හැකි වැඩ දැන් කළ යුතු බව ජනමාධ්‍ය අමාත්‍ය කෙහෙළිය රඹුක්වැල්ල මහතා පවසයි. සදාකාලිකව දේශපාලනය කිරීමට නාව බැවින් නාමිකව ඇමතිවරයෙකු ලෙසට සීමා නොවී දැක්මක් ඇතිව වැඩ කළ යුතු බව හෙතෙම කියයි. රජයේ මුද්‍රණ දෙපාර්තමේන්තුවේ ස්ථාපිත නව ඩිජිටල් මුද්‍රණාලයේ කටයුතු ආරම්භ කිරීමේ අවස්ථාවට අද (07) පෙරවරුවේ සහභාගි වෙමින් අමාත්‍යවරයා මේ බව පැවසීය. තාක්ෂණයෙන් ඉදිරියට ගිය රටක් ඉදිරි පරපුරට භාරදිය යුතු බවද මුද්‍රණ දෙපාර්තමේන්තුවේ ඉහළ සිට පහළම සේවකයා දක්වා කොන‍්ද කෙළින් තබාගෙන වැඩ කළ පරිසරයක් එහි නව මුද්‍රණාලාධිපතිවරයා යටතේ දැන් ස්ථාපිත වී ඇතැයිද ඔහු එහිදී පැවසීය. එම අවස්ථාවට සහභාගි වූ තිලංග සුමතිපාල මන්ත්‍රීවරයා කීවේ පාර්ලිමේන්තුවේ සිටින එකම මුද්‍රණ ශිල්පියා ලෙසට මුද්‍රණ දෙපාර්තමේන්තුවේ අලෙවි අංශය ශක්තිමත් කළ යුතු බවයි. පෞද්ගලික අංශය සමග ‍හොඳ තරගයක් දීමට එසේ කළ යුතු බවත් මුද්‍රණ දෙපාර්තමේන්තුව යටතේ පුහුණුව ලැබු විශාල පිරිසක් මේවන විට විවිධ අංශවල රැකියාවල නියුතුව සිටින බව ඔහු පෙන්වාදුන්නේය. මේ අතර එම උත්සවයට සහභාගි වූ පාර්ලිමේන්තු මන්ත්‍රී මනූෂ නානායක්කාර මහතා කියා සිටියේ රාජ්‍ය ආයතන කඩා වැටුණු යුගයක තාක්ෂණය සමග අපේ රට ඉදිරියට ගමන් කරමින් සිටින බවයි. රජයේ මුද්‍රණාලය දේශපාලන පක්ෂයට සම්බන්ධයක් නැතැයි උත්සවයට සහභාගි වූ ජනමාධ්‍ය අමාත්‍යංශයේ ලේකම් චරිත හේරත් මහතා පැවසීය. එසේ වුවද දේශපාලන ක්ෂේත්‍රයේ නිලධාරීන් රැසක් මෙම ආයතනය සමග සම්බන්ධ වී කටයුතු කරන බව හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=34713", "Category": null, "Parent URL": null}