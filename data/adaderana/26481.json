{"Source": "Adaderana", "Timestamp": "August 10, 2012 09:33 pm", "Headline": "දිල්රුක්ෂාන්ගේ අවසන් කටයුතු හෙට", "News Content": "රාගම රෝහලේ ප්‍රතිකාර ලබමින් සිටියදි මිය ගිය මරියදාසන් දිල්රුක්ෂාන් නැමැති එල්.ටී.ටී.ඊ සැකකරුගේ දේහය පිළිබඳ අවසන් කටයුතු හෙට (11) සිදුකරන බව මානව හිමිකම් සඳහා ක්‍රියාකාරිකයෝ සංවිධානය පවසයි. ඔහුගේ දේහය පිළිබඳ අවසන් කටයුතු අද (10) පස්වරුවේ සිදුකිරීමට නියමිතව තිබුණි. එහෙත් අදාළ පුද්ගලයාගේ ඥාතීන් විසින් අධිකරණයෙන් කළ ඉල්ලීමක් නිසා එම දේහය පිළිබඳ අවසන් කටයුතු හෙට සිදුකිරීමට අවසර ලැබුණු බව මානව හිමිකම් සඳහා ක්‍රියාකාරිකයෝ සංවිධානය පවසයි. වව්නියාව බන්ධනාගාරයේ ඇති වු ගැටුමකින් තුවාල ලබා රාගම රෝහලට ඇතුළත් කර ප්‍රතිකාර ලබමින් සිටි එම එල්.ටී.ටී.ඊ රැඳවියා ඊයේ අලුයම මියගොස් තිබුණි. පසුගිය ජූනි මස 28 වැනිදා වව්නියාව බන්ධනාගාරයේ ඇති වු ගැටුමකින් පසු එහි රඳවා සිටි රැඳවියන් 28 දෙනෙකු මහර බන්ධනාගාරයට මාරුකර යවන ලදී. එම ගැටුමේදි තුවාල ලබා සිටි නිමල රූබන් නැමැති අය රාගම රෝහලේ ප්‍රතිකාර ලබමින් සිටියදි පසුගිය මස 7 වැනිදා මිය ගියේය.", "URL": "https://sinhala.adaderana.lk/news.php?nid=26481", "Category": null, "Parent URL": null}