{"Source": "Adaderana", "Timestamp": "September 10, 2019 02:09 pm", "Headline": "පාකිස්ථාන සංචාරයේ දී ශ්‍රී ලංකා පිලට ලැබෙන ආරක්ෂාව ගැන දැනුවත් කිරීමක්", "News Content": "මේ මස 27 වැනිදා ආරම්භ වීමට නියමිත ශ්‍රී ලංකා පිලේ පාකිස්තාන තරග සංචාරයේදී එක්දින කණ්ඩායම මෙහෙවීමේ වගකීම ළහිරු තිරිමාන්නට හිමිවි ඇති අතර විස්සයි විස්ස කණ්ඩායමේ නායකත්වය දසුන් ශානකට හිමිව තිබේ. ඒ මෙම තරග සංචාරයට සහභාගීවීමට නිත්‍ය එක්දින නායක දිමුත් කරුණාරත්න සහ නිත්‍ය විස්සයි විස්ස නායක ලසිත් මාලිංග අකමැත්ත පළ කර තිබීම නිසයි. ශ්‍රී ලංකා කණ්ඩායමේ පාකිස්තාන සංචාරයේදී ශ්‍රී ලංකා කණ්ඩායමට සැපයෙන ආරක්ෂාව පිළිබඳව ක්‍රීඩකයන් දැනුවත් කිරීම සඳහා විශේෂ සාකච්ඡාවක් ශ්‍රී ලංකා ක්‍රිකට් ආයතනයේදී ඊයේ(09) පැවැත්විය. එහිදි ලසිත් මාලිංග,ඇන්ජලෝ මැතීව්ස්,දිමුත් කරුණාරත්න,දිනේෂ් චන්දිමාල්,තිසර පෙරේරා,කුසල් ජනිත් පෙරේරා,අකිල ධනංජය,සුරංග ලක්මාල්,ධනංජය ද සිල්වා සහ නිරෝෂන් දික්වැල්ල යන ක්‍රීඩකයින් පාකිස්තාන සංචාරයට එක්වීම සඳහා අකමැත්ත පළ කර ඇති බව ශ්‍රී ලංකා ක්‍රිකට් ආයතනය නිවේදනයක් නිකුත් කරමින් සඳහන් කළේය. ඒ අනුව පාකිස්තාන තරගාවලියේදී ශ්‍රී ලංකා එක්දින කණ්ඩායමේ නායකත්වයට ළහිරු තිරිමාන්න නම් කර ඇති අතර විස්සයි විස්ස නායකත්වයට දසුන් ශානක නම් කර තිබේ. ශ්‍රී ලංකා කණ්ඩායම පාකිස්තානයේදී එක්දින තරග 3කට සහ විස්සයි විස්ස තරග 3කට ක්‍රීඩා කිරීමට නියමිතයි.", "URL": "https://sinhala.adaderana.lk/news.php?nid=118761", "Category": null, "Parent URL": null}