{"Source": "Adaderana", "Timestamp": "May 30, 2019 11:07 am", "Headline": "ගිනස් වාර්තාවකට සැරසෙන ඩ්‍රම්ස් වාදකයින් පිරිසක්", "News Content": "ගිනස් ලෝක වාර්තාවක් බිහි කිරීමට සූදානම් වන ඩ්‍රම්ස් වාදකයන් පිරිසක් පිළිබඳ පුවතක් රුසියාවෙන් වාර්තා වෙයි. රුසියාවේ ශාන්ත පීටර්ස්බර්ග් නගරයේ 316වන ජන්ම දින සැමරුමට සමගාමීව අපූරු ඉසව්වක් සංවිධාන කර තිබුණි. ඩ්‍රම්ස් වාදකයන් 556දෙනෙකු සහභාගී කරමින් පැවැත්වූ මෙම ඩ්‍රම්ස් වාදන ඉසව්ව ගිනස් ලෝක වාර්තාවකටත් සුදුසුකම් ලබා ඇත. මේ සඳහා රට පුරා නගර 40කින් සහ යුක්‍රේනය හා බෙලාරුස් යන රටවලින් වාදක කණ්ඩායම් 80ක් සහභාගි වුණි. විවිධාකාරයේ නිල ඇඳුම් වලින් සැරසුණු විවිධ වයස් මට්ටම්වලට අයත් වාදකයන් නරඹන්නන්ගේ දැඩි අවධානය දිනාගැනීමට සමත්වූ බව සඳහන්ය. එම ඉසව්ව නැරඹීමටද දහස් සංඛ්‍යාත පිරිසක් ශාන්ත පීටර්ස්බර්ග් නගරයට රැස්ව සිටි බවයි විදෙස් වාර්තා සඳහන් කළේය. එමෙන්ම එය නිරීක්ෂණය කිරීමට ගිනස් ලෝක වාර්තා කමිටුවේ නිලධාරීන් පිරිසක්ද එක්ව සිටියේය. මෙම වාදකයන් පිරිස සිය පළමු උත්සහයේදීම ගිනස් ලෝක වාර්තාව වෙතට ලඟා වීමට සමත්ව තිබුණි. මේ වන විට ඩ්‍රම්ස් වාදනයෙන් ගිනස් ලෝක වාර්තාවට හිමිකම් කියන්නේ බ්‍රසීලයයි. ඒ එරට සාඕ පවුලෝ නගරයේ පැවති ඩ්‍රම්ස් වාදන ඉසව්වකින් වන අතර ඒ සඳහා වාදකයන් 104 දෙනෙකු සහභාගි වී තිබුණි.", "URL": "https://sinhala.adaderana.lk/news.php?nid=110974", "Category": null, "Parent URL": null}