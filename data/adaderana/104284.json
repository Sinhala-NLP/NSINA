{"Source": "Adaderana", "Timestamp": "February 14, 2019 10:27 am", "Headline": "බෝම්බ ප්‍රහාරයකින් ඉරාන හමුදාවේ 27 දෙනෙකු මරුට", "News Content": "ඉරාන විප්ලවීය ආරක්ෂක සෙබලුන් පිරිසක් ඉලක්ක කර එල්ල වූ මරාගෙන මැරෙන බෝම්බ ප්‍රහාරයකින් පුද්ගලයින් 27දෙනෙක් මියගොස් තිබේ. ඉරානයේ සිස්තාන් - බලුකිස්තාන ප්‍රාන්තය වෙත ආරක්ෂකයන් ප්‍රවාහනය කළ බස් රථයක් එම ත්‍රස්ත ප්‍රහාරයේ ඉලක්කය වුණි. සුන්නි නිකායික ඉස්ලාමීය සංවිධානයක් වන ජයිෂ් අල් අඩ්ල් ත්‍රස්ත කල්ලිය ප්‍රහාරයේ වගකීම බාරගෙන තිබේ. 1979 දී සිදුවූ ඉස්ලාමීය විප්ලවයෙන් අනතුරුව පිහිටුවනු ලැබූ විප්ලවීය ආරක්ෂක බලඇණිය, ඉරානයේ ක්‍රියාත්මක වඩාත් බලගතු ආරක්ෂක අංශයක් වෙයි. එය හමුදාමය, දේශපාලනික සහ ආර්ථික වශයෙන් ද අතිශය ශක්තිමත්ය. රටේ ඉස්ලාමීය පද්ධතිය පවත්වාගෙන යාම සදහා පිහිටවූ මෙම බලඇණියට සෙබලුන් 125 000ක් අයත්ය. ඊට ගොඩබිම්, ගුවන්, නාවික, බුද්ධි අංශ සහ විශේෂ කාර්ය බලකා සෙබලුන්ද අයත්ය. එහි සාමාජකයන් ලොව වටා විවිධ රටවල විසිර පැතිරී සිය මෙහෙයුම් සිදුකරන බව විටෙක බටහිර රටවල් චෝදනා කර තිබුණි. ප්‍රහාරය පිළිබද වැඩිදුර විමර්ශන ක්‍රියාත්මකයි.", "URL": "https://sinhala.adaderana.lk/news.php?nid=104284", "Category": null, "Parent URL": null}