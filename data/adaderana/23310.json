{"Source": "Adaderana", "Timestamp": "April 5, 2012 03:07 pm", "Headline": "දිවා ආහාරය ගැන බන්දුලගේ ප්‍රකාශය - ආපන ශාලා හිමියන් කරුණු දක්වයි", "News Content": "පසුගියදා දෙරණ වාද පිටිය වැඩසටහනේ දී අධ්‍යාපන අමාත්‍ය බන්දුල ගුණවර්ධන මහතා විශ්ව විද්‍යාල ආපන ශාලාවකින් අවම මිලකට ආහාර වේලක් ලබාගැනීම සම්බන්ධව සිදුකළ ප්‍රකාශය පිළිබඳව විශ්ව විද්‍යාල බලධාරීන් හා ආපන ශාලා හිමියන් අද දෙරණ වෙත අදහස් දැක්වීමක් සිදුකරනු ලැබීය. එහිදී උදේ ආහාරයට අමතරව දිවා ආහාරය සඳහා ලබාදෙන බත් සහ එළවළු ඇතුළත් ආහාර වේලක් සඳහා එක් ආපන ශාලාවක රුපියල් 40, තවත් ආපන ශාලාවක රුපියල් 30 බැගින් අයකරන බව කොළඹ විශ්ව විද්‍යාලයේ උපකුලපතිනී මහාචාර්ය ක්ෂණිකා හිරිඹුරේගම මහත්මිය සඳහන් කළාය. එමෙන්ම විශ්ව විද්‍යාලයීය ආපන ශාලාවලින් විදුලිය සඳහා සීමිත මුදලක් අයකරන බවත්, ජලය සඳහා ගාස්තු අයකිරීමක් සිදුනොකරන ඇය පෙන්වාදුන්නාය. මාළු, බිත්තර හෝ මස් සමග එම ආහාර වේල සඳහා රුපියල් 50 ක මිලක් අයකරන බව ද ඇය ප්‍රකාශ කර සිටියාය. විශ්ව විද්‍යාල ආපන ශාලාවක දිවා ආහාර වේලක් රුපියල් 25 ක් සහ රුපියල් 30 මිලකට ලබාගත හැකි බව, රුපියල් 2500 න් එක් අයෙකුට මසක් ජීවත්විය හැකි බවට බන්දුල ගුණවර්ධන අමාත්‍යවරයා සිදුකළ ප්‍රකාශය සම්බන්ධයෙන් පසුගිය 03 වනදා එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතා සහ බන්දුල ගුණවර්ධන අමාත්‍යවරයා අතර ටී.වී දෙරණ වාද පිටිය වැඩසටහන ඔස්සේ පැවති විවාදය අතරතුර දී, බන්දුල ගුණවර්ධන අමාත්‍යවරයා සඳහන් කර සිටියේය. කොළඹ විශ්ව විද්‍යාලයේ ශාස්ත්‍ර පීඨ ආපන ශාලාව ටෙන්ඩර් කැඳවීමේ දී ටෙන්ඩර්කරුවන් විසින් ඉදිරිපත් කරන ලද ටෙන්ඩර් පත්‍රිකා ඇසුරින් අමාත්‍යවරයා මේ බව පෙන්වාදුන්නේය. විශ්ව විද්‍යාලය තුළින් ආපන ශාලාව වෙනුවෙන් වතුර සහ විදුලි පහසුකම් සපයන බවත්, උදෑසන ආහාර වේලක් රුපියල් 25, දිවා ආහාර වේලක් 30 බැගින් ලබාදෙන බවත්, ආහාර වට්ටෝරුව අනුව මිල වෙනස්වීම් සිදුවන බවත් මේ සම්බන්ධව අද දෙරණ කළ විමසීමක දී අදහස් දැක්වූ කොළඹ විශ්ව විද්‍යාලයේ ආපන ශාලා හිමියකු ප්‍රකාශ කළේය. කෙසේවෙතත් අකමැත්තෙන් වුවත් ප්‍රමිතියෙන් බාල ආහාර ද්‍රව්‍ය සැපයීමට සිදුවන බව විශ්ව විද්‍යාල සහ රජයේ ආයතනවලට එලෙස සේවා සපයන සමස්ත ලංකා ආපන ශාලා එකමුතුව මෙම ආහාර ගැන අදහස් දැක්වූ සමස්ත ලංකා ආපන ශාලා එකමුතුව සඳහන් කරනු ලැබීය. එම ආහාර වේලක කිසිදු පෝෂණ ගුණයක් නොමැති බවත්, එම ආහාර සඳහා රසවත් කිරීම සඳහා කිසිදු රසකාරක ද්‍රව්‍යයක් එක්කිරීමට නොහැකි බවත් එම එකමුතුව පෙන්වාදෙයි. ආපනාශාලා හිමියෙකුට ඒ සම්බන්ධව දොස් නොපවරන ලෙසත් අවම මිලකට ආහාර වේලක් සැපයීමේ දී මෙම ගැටලුවලට මුහුණදීමට සිදුවන බවත් ඔවුන් සඳහන් කරයි. තිදෙනෙකුගෙන් යුතු පවුලකට ජීවත්වීම සඳහා මසකට රු.7500 ක් ප්‍රමාණවත් බවත්,එක් පුද්ගලයකුට රු.2500 ක් හොඳටම සෑහෙන බවත් අධ්‍යාපන අමාත්‍ය බන්දුල ගුණවර්ධන මහතා පසුගියදා පැවති මාධ්‍ය හමුවක දී සඳහන් කර තිබිණි. එහිදී මාධ්‍යවේදියකු විසින් අමාත්‍යවරයාගේ ජීවන වියදම් ගණනය කිරීමේ ක්‍රමවේදය පිළිබඳව විමසන ලද පැනයකට පිළිතුරු දෙමින් රු.2500 න් ජීවත්විය හැකිවීම පිළිබඳ පෙන්වාදෙන්නට ප්‍රසිද්ධ සංවාදයකට එළඹෙන්නට තමා සූදානම් බව අමාත්‍යවරයා කියා සිටියේය. අමාත්‍යවරයාගේ එකී අභියෝගය භාරගනිමින් නව වාමාංශික පෙරමුණේ නායක ආචාර්ය වික්‍රමබාහු කරුණාරත්න, ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති සහ එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක යන මහත්වරුන් අදාළ තේමාව සමග සංවාදයකට සූදානම් බව නිවේදන මගින් දැනුම්දෙනු ලැබීය. එහෙත් බන්දුල ගුණවර්ධන අමාත්‍යවරයා විවාදයට කැමැත්ත පළකර තිබුණේ එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතා සමග පමණි.", "URL": "https://sinhala.adaderana.lk/news.php?nid=23310", "Category": null, "Parent URL": null}