{"Source": "Adaderana", "Timestamp": "March 25, 2012 10:06 am", "Headline": "වකුගඩු රෝගයට හේතු හොයන්න බෙල්ජියමේ සහය", "News Content": "මෙරට ප්‍රදේශ කිහිපයක පැතිර යන වකුගඩු රෝගයට නිශ්චිත හේතුව හඳුනාගැනීම සඳහා බෙල්ජියම් රජයේ සහය ලබාගැනීමට සෞඛ්‍ය අමාත්‍යාංශය තීරණය කර තිබේ. උතුරු මැද , ඌව සහ වයඹ පළාතේ ප්‍රදේශ කිහිපයක මේ වන විට වකුගඩු රෝගය බහුල වශයෙන් දක්නට ලැබෙන බව සෞඛ්‍ය අමාත්‍යාංශය සඳහන් කරයි. මෙම රෝගී තත්ත්වයට හේතුව ජලයේ කැඩ්මියම් ප්‍රමාණය ඉහළ යාම , ෆ්ලෝරයිඩ් ප්‍රතිශතය ඉහළ යාම, මධ්‍යසාර භාවිතය , කෘමිනාශක හා රසායනික පොහොර භාවිතය මූලීක වී ඇති බව හඳුනාගෙන තිබේ.. එහෙත් මෙම වකුගඩු රෝගයට නිශ්චිත හේතුව තහවුරු කර ගැනීමට මෙතෙක් නොහැකි වී ඇති බව සෞඛ්‍ය අමාත්‍යාංශය පෙන්වා දෙයි. එම නිසා බෙල්ජියම් රසායනාගාර දෙකකින් අදාළ රෝගය සම්බන්ධයෙන් විශේෂ පරීක්ෂණයක් ආරම්භ කර තිබේ. අදාළ පරීක්ෂණ වාර්තාව ඉදිරි මාස දෙක ඇතුළත මෙරටට ලැබීමට නියමිත අතර ඉන් අනතුරුව මෙම වකුගඩු රෝගය සඳහා නිශ්චිත හේතුව අනාවරණය කරගැනීමට බලාපොරොත්තු වන බව සෞඛ්‍ය අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=23043", "Category": null, "Parent URL": null}