{"Source": "Adaderana", "Timestamp": "February 27, 2019 11:55 am", "Headline": "කුලියාපිටියේ කර්මාන්ත ශාලාවක ගින්නක්", "News Content": "කුලියාපිටිය කරගහගෙදර ප්‍රදේශයේ පිහිටි ප්‍රධාන පෙලේ කොහු කර්මාන්ත ශාලාවක අද(27) උදෑසන ගින්නක් ඇතිව තිබේ. මහා පරිමාණයෙන් කොහු පිරවූ එක් කොටසක් හදිසියේ ඇතිවූ ගින්නකින් මුළුමනින්ම ගිනිබත්ව තිබූ අතර එම ගොඩනැඟිල්ල ඇතුළත තිබූ විශාල ප්‍රමාණයේ ලොරි රථයක්ද ඒ හේතුවෙන් ගිනිබත්වූ බව එහි සේවකයින් පවසයි. සුපුරුදු පරිදි පෙරවරු 10ට ලැබෙන තේ විවේකයේදී සේවකයින් සියලූම දෙනා ආපන ශාලාවේ තේ පැන් පානයකරමින් සිටියදී හදිසියේ ගින්න ඇතිව තිබේ. කර්මාන්ත ශාලාවේ සවිකොට තිබූ සයිරන් නලා නාද වීමත් සමඟින් එම ස්ථානයට සියලූම සේවකයින් පැමිණියත් ඒ වනවිටත් තදබල ලෙස ගින්න පැතිරයාම හේතුවෙන් ගින්න නිවා දැමීමට සේවකයින්ට හැකියාව ලැබී නොමැත. ගින්න හේතුවෙන් සෙස්වකයින්ට බරපතළ හානි වාර්තා නොවූවත් සුළු තුවාල ලැබූවන් හා උෂ්ණත්වය දරාගත නොහැකිව යම් යම් ආසාද්මික තාවයන්ට ගොඳුරුවූවන් කිහිපදෙනෙකු කුලියාපිටිය මූලික රෝහලට ඇතුළත්කර ඇතැයි රෝහල් ආරංචිමාර්ග සඳහන් කරයි. ගින්න ඇතිවී පැයක පමණ කාලයකින් කුරුණෑගල මහ නගරසභාවේ ගිනි නිවන ඒකකය පැමිණ ගින්න අනෙකුත් ගොඩනැඟිලිවලට පැතිරයාම වලක්වන්නට කටයුතු කළ අතර ඊට සුළු වේලාවකට පසුව හලාවත නගරසභාවේ ගිනි නිවන ඒකකයද කැඳවා තිබිණ. කර්මාන්ත ශාලාව අවට ජීවත්වන කරගහගෙදර අවට ග්‍රාම වාසීන් ගින්න පැතිරයාම වළක්වාලන්නට දැඩි ශ්‍රම දායකත්වයක් ලබාදුන් අතර කුලියාපිටිය පොලීසිය සිවිල් සංවිධාන රැසක් ඒ සඳහා දායකවී තිබිණ. කර්මාන්තශාලාවේ ඇතිවූ ගින්න හේතුවෙන් සිදුවූ අලාභය මෙතෙක් ගණන් බලා නොමැති බවද එහි උසස් නිලධාරියෙකු පැවසීය.", "URL": "https://sinhala.adaderana.lk/news.php?nid=105131", "Category": null, "Parent URL": null}