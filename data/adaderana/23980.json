{"Source": "Adaderana", "Timestamp": "May 3, 2012 09:15 am", "Headline": "කොළඹ දන්සැල්වලට ලියාපදිංචිය අනිවාර්යය කෙරෙයි", "News Content": "කොළඹ දී පැවැත්වෙන සියලුම දන්සැල් කොළඹ මහ නගර සභාව තුළ ලියාපදිංචි වීම අනිවාර්යය බව එහි සෞඛ්‍ය අංශය අවධාරණය කරයි. මේ වන විට දන්සැල් ලියාපදිංචි කිරීම ආරම්භ කර ඇති බව සෞඛ්‍ය අංශය පවසයි. මේ දක්වා ලියාපදිංචි වී නොමැති සියලුම දන්සැල් ඉදිරි දින කිහිපය තුළ දී ලියාපදිංචි කරවීමට කටයුතු කරන ලෙස කොළඹ මහ නගර සභාවේ නාගරික වෛද්‍ය නිලධාරී වෛද්‍ය ප්‍රදීප් කාරියවසම් මහතා සඳහන් කළේය. දන්සැල් පිළිබඳ තොරතුරු අදාළ සෞඛය වෛද්‍ය නිලධාරී කාර්යාලයට ලබාදීමෙන් අනතුරුව මහජන සෞඛ්‍ය පරීක්ෂකවරයෙකු එම ස්ථානයට පැමිණ අනුමැතිය ලබාදීම සඳහා කටයුතු කරන බව ඒ මහතා කියා සිටියේය. එම මහජන සෞඛ්‍ය පරීක්ෂකවරයා ලබාදෙන උපදෙස් මත ආහාර පිසීමේ කටයුතු, ජලය ලබාගැනීම වැනි කරුණු සම්බන්ධව කටයුතු කළ යුතු බවත් ඔහු පෙන්වාදුන්නේය.", "URL": "https://sinhala.adaderana.lk/news.php?nid=23980", "Category": null, "Parent URL": null}