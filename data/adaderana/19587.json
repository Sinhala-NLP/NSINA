{"Source": "Adaderana", "Timestamp": "October 25, 2011 06:01 pm", "Headline": "ජ.වි.පෙට එරෙහිව පොලිසි ගියේ කුමන්ත්‍රණයක් නිසා නෙවෙයි", "News Content": "ජ.වි.පෙ පිරිසක් විසින් තමාට සිදුකළ තර්ජනයකට අදාළව තලංගම පොලිසියට පැමිණිලි කරන ලද්දේ මතු ආරක්ෂාව සලකා මිස කුමන්ත්‍රණයක් නිසා නොවන බව තර්ජනයට ලක්වූ ජ.වි.පෙ සාමාජිකයා පවසයි. ඔහු විසින් එවන ලද නිවේදනයක මේ බව සඳහන් වේ. ජනතා විමුක්ති පෙරමුණේ සාමාජිකයකුට තර්ජන එල්ල කිරීමේ සිදුවීමක් සම්බන්ධයෙන් පොලීසිය විසින් එහි ප්‍රධාන ලේකම් ටිල්වින් සිල්වා මහතාගෙන් ප්‍රකාශයක් සටහන් කරගන්නා ලද්දේ පසුගිය 22 දාය. සිද්ධියට අදාළව කරුණු පැහැදිලි කරමින් ජ.වි.පෙ සාමාජිකයා විසින් යොමු කරන ලද නිවේදනය පහත පරිදි වේ. මා විසින් තලංගම පොලිසියට ඉදිරිපත් කරන ලද පැමිණිල්ලට අදාළව මේ වන විට විවිධ පුද්ගලයින් මාධ්‍ය වෙත අසත්‍ය ප‍්‍රකාශ සිදු කරමින් සිටින අතර ඒ නිසාම බොහෝ දෙනකුට ගැටලූ සහගත තත්ත්වයක් උද්ගතව ඇති බව පෙනේ. ජනතා විමුක්ති පෙරමුණේ පූර්ණකාලීන සාමාජිකයකු ලෙස මම වසර 25ක් කැපවීමෙන් කටයුතු කළ අතර පසුගිය වසර 12ක පමණ කාලය තුළ මා කටයුතු කළේ විවිධ ස්ථානවල පවත්වාගෙන ගිය ජනතා විමුක්ති පෙරමුණේ ප‍්‍රධාන කාර්යාලයන්හි වගකීම් දරමින්ය. නව පක්ෂ කාර්යාලය විවෘත කිරීමෙන් පසුවද මම එම කාර්යාලයේ මට පැවරුණු වගකීම් ඉටු කරමින් සිටියෙමි. එහෙත් පසුගිය දිනක සිදු වූ මාගේ පවුලේ ඥාතියකුගේ අභාවය නිසා සති දෙකකට ආසන්න කාලයක් කාර්යාලයට පැමිණීමට නොහැකි වූ අතර එම අවසන් කටයුතු නිමවීමෙන් පසුව යළිත් සුපුරුදු පරිදි ප‍්‍රධාන කාර්යාලය වෙත පැමිණියේ පසුගිය 19 වැනි දින ය. එම අවස්ථාවේදී ප‍්‍රධාන කාර්යාලයේ සිටි මා හඳුනන පක්ෂයේ සහෝදරවරුන් පිරිසක් සහ තවත් මා නොහඳුනන පිරිසක් පැමිණ මට මරණ තර්ජන එල්ල කළ අතර කාර්යාලය තුළට යාමට නොහැකි වන ලෙස එහි දොරද වසා දමන ලදී. ඒ අවස්ථාවේදී ජනතා විමුක්ති පෙරමුණේ ප‍්‍රධාන ලේකම් ටිල්වින් සිල්වා සහෝදරයා කාර්යාලය තුළ සිටි අතර මම මගේ පෞද්ගලික දුරකතනයෙන් ඔහු අමතා සිද්ධිය පිළිබඳව දැනුම් දුන්නෙමි. එහෙත් ඔහුගේ පිළිතුර වූයේද කාර්යාලයට නොපැමිණෙන ලෙසය. මේ තත්ත්වය හමුවේ, මාගේ මතු ආරක්ෂාව පතා තලංගම පොලිසියේ පැමිණිල්ලක් ඉදිරිපත් කිරීමට මම කටයුතු කළෙමි. එහි අරමුණ වූයේ ඔවුන් විසින් කරන ලද තර්ජන හමුවේ මාගේ ආරක්ෂාව තහවුරු කර ගැනීම මිස ඇතැම් පුද්ගලයින් ජනමාධ්‍ය භාවිත කරමින් රටට ඉදිරි පත් කරන ආකාරයේ කුමන්ත‍්‍රණ හෝ වෙනත් අරමුණු නොවේ. එම ප‍්‍රවෘත්ති දෙස බැලීමෙන් පෙනීයන්නේ ඔවුන් මෙම සිද්ධියෙන් අයුතු ප‍්‍රචාරක වාසියක් ලැබීමට සහ ජනතා විමුක්ති පෙරමුණේ සාමාජිකයින්ගේත් හිතවතුන්ගේත් අනුකම්පාව තමන් වෙත ලබා ගැනීමටත් ඔවුන් හමුවේ මා අප‍්‍රසාදයට පත් කිරීමට ඉහත සිද්ධිය යොදා ගන්නා බවයි. එමෙන්ම දීර්ඝ කාලයක් පක්ෂයේ පූර්ණ කාලීනව කටයුතු කරන මා වැනි සාමාජිකයින්ට මේ ආකාරයට සලකන බව යටපත් කිරීම සඳහා වෙනත් කරුණු ඉස්මතු කරන ආකාරයද පෙනෙන්නට තිබේ. එම නිසා මෙම කරුණු පැහැදිලි කිරීම ඔබ මාධ්‍යයෙහි පළ කරන ලෙස කාරුණිකව ඉල්ලා සිටිමි. ස්තූතියි, මෙයට, විශ්වාසී, ......................................... එම්.කේ.ජී.පී. මදනායක 2011.10.24", "URL": "https://sinhala.adaderana.lk/news.php?nid=19587", "Category": null, "Parent URL": null}