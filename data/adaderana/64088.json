{"Source": "Adaderana", "Timestamp": "September 14, 2016 05:36 pm", "Headline": "වනඅලි පහරකින් මැරුණොත් ලක්ෂ 2ක්", "News Content": "වනඅලීන්ගෙන් සිදුවන ජීවිත හා දේපළ හානී සඳහා ලබාදෙන වන්දි මුදල් වැඩි කිරීමට අමාත්‍ය මණ්ඩල අනුමැතිය හිමිව තිබේ.තිරසාර සංවර්ධන හා වනජීවි අමාත්‍ය ගාමිණි ජයවික්‍රම පෙරේරා මහතා ඉදිරිපත් කළ යෝජනාවට මෙලෙස අනුමැතිය හිමිව ඇති බව සඳහන්ය. වන අලීන්ගෙන් මිනිස් ජීවිතවලට හා දේපලවලට සිදුවන හානී සඳහා ලබාදෙනු ලබන වන්දි මුදල් අවසන් වරට සංශෝධනය කර ඇත්තේ 2004 වසරේදී ය.ඒ අනුව වාර්ෂිකව ගෙවනු ලබන මුළු වන්දි ප්‍රමාණය රුපියල් මිලියන 25ත් 30ත් අතර වන බව සඳහන්ය.නව යෝජනාවට අනුව වන අලි පහරදීමක් හේතුවෙන් සිදුවන මරණයකදී, සහ පූර්ණ බෙලහීනතාවකට පත්වූ විට ලබාදෙන වන්දි මුදල රුපියල් ලක්ෂ 2ක් දක්වා ඉහළ නංවා ඇත.වනඅලි පහරදීමකදී තුවාල ලැබු පුද්ගලයෙකු සඳහා රුපියල් 75,000ක වන්දියක් ද නිවාස හා දේපළ හානී සඳහා රුපියල් ලක්ෂයක වන්දියක් ද ලබාදීමට නියමිත බව වාර්තා වේ.එමෙන්ම වන්දි මුදල් ගෙවීම අනුමත කිරීමේ දී සිදුවන ප්‍රමාදයන් අවම කිරීම සඳහා වන්දි මුදල් ගෙවීම දිස්ත්‍රික් ලේකම්වරයාගේ ප්‍රධානත්වයෙන් යුත් කමිටුවක් වෙත පැවරීමට තීරණය වී ඇත. මේ අතර කලාකරුවන් සඳහා දායකත්ව විශ්‍රාම වැටුප් ක්‍රමයක් ආරම්භ කිරීම සඳහා අභ්‍යන්තර කටයුතු වයඹ සංවර්ධන හා සංස්කෘතික කටයුතු අමාත්‍ය එස්.බි.නාවින්න මහතා ඉදිරිපත් කළ යෝජනාවට ද අමාත්‍ය මණ්ඩල අනුමැතිය හිමිව තිබේ.විවිධ කලා ක්ෂේත්‍රයන්හි නිරත කලාකරුවන් සඳහා වෘත්තීමය පිළිගැනීමක් සහ සමාජ සුරක්ෂිතතාව සහතික කරලීමේ අරමුණින් ආරම්භ කෙරෙන මෙම විශ්‍රාම වැටුප් ක්‍රමය ඇති කිරීම සඳහා අයවැය යෝජනා මගින් අරමුදල් වෙන් කෙරෙන බව සඳහන්ය.", "URL": "https://sinhala.adaderana.lk/news.php?nid=64088", "Category": null, "Parent URL": null}