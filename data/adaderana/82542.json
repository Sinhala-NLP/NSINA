{"Source": "Adaderana", "Timestamp": "January 5, 2018 11:53 am", "Headline": "ජාලියට විවෘත වරෙන්තුවක්", "News Content": "ඇමරිකාවේ ශ්‍රී ලංකා හිටපු තානාපති ජාලිය වික්‍රමසූරිය මහතා වහාම අත්අඩංගුවට ගැනීමට කොටුව මහෙස්ත්‍රාත් අධිකරණය විසින් අද (05) විවෘත වරෙන්තු නිකුත් කර තිබේ. කොටුව මහේස්‍ත්‍රාත් ලංකා ජයරත්න මහත්මිය විසින් මෙම නියෝගය ලබා දුන් බව අද දෙරණ අධිකරණ වාර්තාකරු පවසයි. ඇමරිකාවේ ශ්‍රී ලංකා තානාපති ලෙස කටයුතු කරමින් සිටියදී ගොඩනැගිල්ලක් මිලදී ගැනීමේදී ශ්‍රී ලංකා රජයට අයත් ඇමරිකානු ඩොලර් එක්ලක්ෂ තිස්දහසක මුදලක් වංචා කිරීමේ සිද්ධියක් සම්බන්ධයෙන් පොලිස් මූල්‍ය අපරාධ කොට්ඨාසය විසින් අත්අඩංගුවට ගෙන රක්ෂිත බන්ධනාගාරගතකර සිටි සැකකරු කොළඹ ප්‍රධාන මහෙස්ත්‍රාත් අධිකරණයේ නියෝගයක් අනුව ඇප මත නිදහස් කර තිබිණි. එසේ ඇප හිමි වීමෙන් පසුව වෛද්‍ය ප්‍රතිකාර සඳහා කොටුව මහේස්ත්‍රාත් අධිකරණයෙන් අවසර හිමිවීමෙන් පසුව මාස 2කට විදේශ ගත වීමට අවසර ලබා ගනිමින් මේ වන තෙක් අධිකරණය ඉදිරියේ පෙනී නොසිටීම නිසා මහේස්ත්‍රාත්වරිය මෙලෙස විවෘත වරෙන්තු නිකුත් කළ බව අද දෙරණ අධිකරණ වාර්තාකරු පවසයි. ඔහුගේ ඇපකරුවන් ලෙස අධිකරණයේ දී ඇප අත්සන් කළ බිරිඳ ඇතුළු සිව් දෙනාට ලබන පෙබරවාරී 16 වන දා අධිකරණය හමුවේ පෙනී සිටිමට නොතේසි යැවීමට ද මහේස්ත්‍රාත්වරිය නියෝග කර තිබේ. මාස 9කට ආසන්න කාලයක් රක්ෂිත බන්ධනාගාර ගත කරව සිටි ජාලිය වික්‍රමසූරිය මහතා කොළඹ මහාධීකරණය විසින් දැඩි ඇප කොන්දේසි සහිතව මුදා හැර ලැබුවේය.", "URL": "https://sinhala.adaderana.lk/news.php?nid=82542", "Category": null, "Parent URL": null}