{"Source": "Adaderana", "Timestamp": "April 14, 2014 07:45 am", "Headline": "ආසියාවේ ආශ්චර්යයේ කිරුළ පැළඳීමට අධිෂ්ඨාන කරගනිමු!", "News Content": "සංහිඳියාව ගොඩනංවමින් ආසියාවේ ආශ්චර්යයේ කිරුළ පැළඳීම, ලබන්නාවු සිංහළ අලුත් අවුරුද්දේ අප සැමගේ අධිෂ්ඨානය විය යුතු බව ජනාධිපති මහින්ද රාජපක්ෂ මහතා පවසයි. සිංහළ හා දෙමළ අලූත් අවුරුද්ද වෙනුවෙන් සුබපැතුම් පණිවිඩයක් නිකුත් කරමින් කරමින් ජනාධිපති මහින්ද රාජපක්ෂ මහතා මේ බව ප්‍රකාශ කරයි. බත බුලතින් පිරි නිල්ල පිරුණු ස්වයංපෝෂිත රටක් ගොඩනැගෙන අවධියක සිංහළ හා දෙමළ අලුත් අවුරුද්ද ඉමහත් සතුටින් පිළිගත යුතු බව ජනාධිපතිවරයා පෙන්වාදෙයි. ලෙයින් මසින් මෙන්ම හදවතින් සපිරි මිනිසෙකු ලොවට බිහිවන්නේ යහගුණ දහමින් හෙබි ශ්‍රේෂ්ඨ සංස්කෘතියක උරුමයන් තුළින් බව පෙන්වා දෙන ජනාධිපතිවරයා පවසන්නේ එම පදනම සලසන ප්‍රධානතම ජාතික උළෙල මෙම සංස්කෘතික මංගල්‍යය බවයි. මේ අතර සිංහළ දෙමළ අළුත් අවුරුද්ද වෙනුවෙන් නිවේදනයක් නිකුත් කරන අග්‍රාමාත්‍ය දි.මු ජයරත්න මහතා, සූර්යයා මීන රාශියේ සිට මේශ රාශි ගතවීම නව වසරක උදාව පමණක්ම නොව එය සිංහළ හින්දු ඇතුළු සමස්ත ජනතාව අතර සහයෝගය උදා කරන ශක්තිමත් බැදීමක් බව පෙන්වාදෙයි. මේ අතර අලුත් අවුරුද්ද වෙනුවෙන් නිවේදනයක් නිකුත් කරන විපක්ෂ නායක රනිල් වික්‍රමසිංහ මහතා පවසන්නේ මෙරට යහපත් දේශයක් බවට පත් කිරීම සඳහා පුද්ගල මනස යහපත් හා නිවැරදි සිතුවිලි වලින් පුරවා ගැනීමට අලුත් අවුරුද්දේ අදිටන් කරගත යුතු බවයි. අළුත් අවුරුදු උදාවේ ඒ හා බැදුණු සාම්ප්‍රදායික චාරිත්‍ර වාරිත්‍ර ගණනාවක් පිළිපැදීමට පුරුදුව සිටියද වත්මන් සමාජයේ එම චාරිත්‍ර පිළිපැදීමට හැකියාව සහ අවකාශය බොහෝ දෙනෙකුට නොමැති බව ද විපක්ෂ නායකවරයා පෙන්වාදෙයි. අලුත් අවුරුදු චාරිත්‍ර වාරිත්‍ර සියල්ලෙන්ම පිළිබිඹු වන්නේ යහගුණ පැතිරවීම බව විපක්ෂ නායක රනිල් වික්‍රමසිංහ මහතා සඳහන් කරයි. මේ අතර අලුත් අවුරුදු උදාව වෙනුවෙන් නිවේදනයක් නිකුත් කරන ජනතා විමුක්ති පෙරමුණ නායක අනුර කුමාර දිසානායක මහතා පවසන්නේ ජයග්‍රහණ අත්පත් කරගැනීම නව වසරේ ශ්‍රී ලාංකීය ජනතාවගේ නව පැතුම විය යුතු බවයි.", "URL": "https://sinhala.adaderana.lk/news.php?nid=42523", "Category": null, "Parent URL": null}