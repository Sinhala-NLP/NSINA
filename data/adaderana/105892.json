{"Source": "Adaderana", "Timestamp": "March 11, 2019 06:11 pm", "Headline": "පුද්ගලයෙකුට හා සද්ධන්තයෙකුට මරු කැඳවූ මාරක අනතුර", "News Content": "පුත්තලම-අනුරාධපුර මාර්ගයේ ධාවනය වෙමින් තිබූ කැබ් රථයක් කරුවලගස්වැව 14 කණුව ප්‍රදේශයේ දී මාර්ගය හරහා ගමන්කරමින් සිටි වනඅලියකුගේ සිරුරේ ගැටීමෙන් කැබ් රථ සහයකයා එම ස්ථානයේදිම මරණයට පත්ව අසාධ්‍යව සිටි වන අලියාද පැය කිපයකින් මරණයට පත්වූ බව කරුවලගස්වැව පොලීසිය පවසයි. අදාළ අනතුර අද(11) අළුයම සිදුව ඇති බව වාර්තා වෙයි. මෙම අනතුරින් මරණයට පත්ව ඇත්තේ පුත්තලම මනල්කුන්ඩ්‍ර ප්‍රදේශයේ පදිංචි 28 හැවිරිදි අබ්දුල් අසාද් ෆවුසර් නැමති විවාහකයකු බව පොලීසිය පවසයි. කැබ් රථයේ රියදුරාටද බරපතළ තුවාල ලබා රෝහල් ගත කර ඇති බව අද දෙරණ වාර්තාකරු පවසයි. අද අළුයම පුත්තලම-දඹුල්ලට එළවළු රැගෙන ඒම සඳහා ගමන් කරමින් තිබු කැබ් රථයක් මෙසේ කරුවලගස්වැව 14 කණුව ප්‍රදේශයේ ප්‍රසිද්ධ අලි මංකඩ ආසන්නයෙන් මාර්ගය මාරු විමට ගමන් කරමින් සිටි වන අලියකු ගේ සිරුරේ කැබ් රථය ගැටී ඇති බව පොලීසිය සඳහන් කළේය. කැබ් රථයේ ගැටුන වන අලියා කැබ් රථය මතට වැටි ඇති බවත් එහිදි කැබ් රථයේ සහයකයා අලියාට යටවී මරණයට පත්ව සිටි බව කරුවලගස්වැව පොලීසියේ රථවාහන අංශය පවසයි. ඉන් පසුව කෙසේ හෝ සිට ගෙන ඇති වන අලියා ගමන් කිරීමට යාමේදි මාර්ගය ආසන්නයේ කානුවක් මතට ඇද වැටි ඇති බව පුත්තලම වන ජීවි නිලධාරින් පවසයි. එසේ අසාධ්‍යව වැටී සිටි වන අලියාට වයඹ වන ජීවි පශු වෛද්‍ය එච්.කේ . ඉසුරු මහතා ඇතුළු පශු වෛද්‍ය කණ්ඩායම පැමිණ ප්‍රථිකාර ලබා දිම කර තිබුණද දහවල් වන විට අසාධ්‍යව සිටි වන අලියා මරණයට පත්වු බව වාර්තා වෙයි. මෙයට පෙර අවස්ථා ගනනාවකදි පුත්තලම අනුරාධපුර මාර්ගයේ කරුවලගස්වැව ඇතුළු ස්ථාන කිපයකි මෙසේ අලි අනතුරු සිදුව ඇති බව පොලීසිය පවසයි. එම අනතුරු වලක්වා ගැනීමට වනජීවි දෙපාර්තුමේන්තුව සහ පොලීසිය එක්ව රියදුරන් දැනුවත් කරමින් දැවැන්ත පුවරු සවිකරමින් වන අලි මාර්ග මාරු වන ස්ථාන බවට දැනුවත් කර තිබුනත් කිසිදු රියදුරෙකු මේ බව ගනන් නොගෙන අධික වේගයෙන් මෙම අලි මාරු වන ප්‍රසිද්ධ ස්ථානය හරහා වාහන ධාවනය කිරීම නිසා මෙම අනතුරු වලක්වා ගැනීමට නොහැකි වි ඇති බව කියයි. කෙසේ නමුත් මරණයට පත් වල් අලියාගේ පශ්චාත් මරණ පරික්ෂණ 12 දින සිදු කිරීමට නියමිත බව කියයි.", "URL": "https://sinhala.adaderana.lk/news.php?nid=105892", "Category": null, "Parent URL": null}