{"Source": "Adaderana", "Timestamp": "June 9, 2019 12:44 pm", "Headline": "එලිසබෙත් මහ රැජිණ 93 වැනි ජන්ම දිනය සමරයි", "News Content": "බ්‍රිතාන්‍යයේ දෙවන එලිසබෙත් මහ රැජිණ නිල ජන්ම දින උත්සවය සැමරූ අයුරු දැක්වෙන දර්ශන විදෙස් මාධ්‍ය වාර්තා යි. මෙවර ඇය සමරනු ලැබුවේ සිය 93 වැනි ජන්ම දිනයයි. විදෙස් වාර්තා සඳහන් කරන්නේ හෙට දිනයේ 98 වැනි ජන්ම දිනය සමරන ඇයගේ සැමියා වන පිලිප් කුමරු මෙම අවස්ථාවට සහභාගී නොවූ බවයි. බ්‍රිතාන්‍යයේ දෙවන එලිසබත් මහ රැජිණගේ නිල උපන්දිනය පසුගියදා සමරනු ලැබුවේය. නමුත් රැජිණගේ උපන් දිනය යෙදී තිබුනේ 1926 අප්‍රේල් මස 21 වන දිනයි. මිට වසර 250කට ඉහතදී 2 වන ජෝර්ජ් රජුගෙන් ඇරඹි සම්ප්‍රදායකට අනුව උපන් දිනය සැමරීමේ නිල උත්සවය පවත්වනු ලබයි. ඊයේ (08) දින පැවති උත්සවය සඳහා බ්‍රිතාන්‍ය රජ පවුලේ සියළු දෙනා සහභාගි වී සිටිනු දක්නට ලැබුනේය. මේ අතර සිය කුළුදුල් දරු උපතින් පසුව පළමු වරට ජනතාව අතරට පැමිණි සසෙක්ස් ආදිපාදවරිය වන මේගන් මාකල් ට කාගේත් අවධානය යොමුවුණි. කොන්සර්වේටිව් පක්ෂ නායකත්වයට සමුදුන් අගමැතිනී තෙරේසා මේ ද මෙම අවස්ථාවට ඇරයුම් ලබා තිබුණි. දෙවැනි එලිසබෙත් මහ රැජිනගේ ජන්ම දිනය පසුගිය අප්‍රේල් 21 වැනිදාට යෙදී තිබුණත් ඔවුන්ගේ රාජවංශයේ සිරිත් විරිත්වලට අනුව එය ඉතා උත්සවාකාරයෙන් සමරන්නේ නැත. කෙසේ නමුත් රජකු හෝ රැජිනක සඳහා නිල ජන්ම දින උත්සවයක් චාරිත්‍රානුකූලව පැවැත්විය යුතුයි. මේ අනුව ඇගේ නිල ජන්ම දින උත්සවය සෑම වසරකම ජූනි මාසයේදී මෙලෙස උත්සවාකාරයෙන් සමරනු ලබයි. රැජිණගේ නිල ජන්ම දින උත්සවයට සමගාමීව පැවැත්වෙන මේ පෙළපාලියට හමුදා සොල්දාදුවන් 1400කට වැඩි පිරිසක් අශ්වයින් 200ක් සහ සංගීතඥයින් 400ක් ඇතුළුව විශාල පිරිසක් එක්වන බව විදෙස් වාර්තා සඳහන් කළේය. මේ අතර උත්සවයේ අවසානය සනිටුහන් වන්නේ රාජකීය ගුවන් හමුදාවේ අලංකාර සංදර්ශනයකිනි. බකිංහැම් මාලිගයේ සඳලු තලයේ සිට එය නැරඹීමට රාජකීය පවුලේ සාමාජිකයින් එක්ව සිටියේය.", "URL": "https://sinhala.adaderana.lk/news.php?nid=111612", "Category": null, "Parent URL": null}