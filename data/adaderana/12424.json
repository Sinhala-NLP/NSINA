{"Source": "Adaderana", "Timestamp": "November 27, 2010 08:31 am", "Headline": "ෆොන්සේකාගේ පෙත්සමට නීතිපති කරුණු දැක්වීම 01 වනදා", "News Content": "දෙවන යුදාධිකර‍ණයේ තීන්දුව අහෝසි කරන්නැයි ඉල්ලා හිටපු යුද හමුදාපති සරත් ෆොන්සේකා මහතා විසින් ගොනු කර ඇති පෙත්සමට අදාළ නීතිපතිවර‍යාගේ කරුණු දැක්වීම ලබන මස පළමුවැනිදා කැඳවීමට අභියාචනාධිකරණය තීන්දු කර තිබේ. දෙවන යුදාධිකරණය විසින් ෆොන්සේකා මහතා වරදකරු කරමින් දුන් තීන්දුව ජනාධිපතිවරයා නිසි පරිදි අනුමත කර නොමැති නිසා ඔහුට පැනවූ මාස 30 ක සිර දඩුවම වලංගු නොවන බව අදාළ පෙත්සම කැඳවූ අවස්ථාවේ දී සරත් ෆොන්සේකා මහතා වෙනුවෙන් පෙනී සිටි ජනාධිපති නීතීඥ ‍රොමේෂ් ද සිල්වා මහතා පැවසුවේය. අදාළ වරදකරු කිරීමේ තීරණය ජනාධිපතිවරයා නිසි පරිදි අනුමත කර නොමැති නිසා මෙම දඩුවම අභියෝගයට ලක් කළ නොහැකි බවට නීතිපතිවරයා මතු කරන තර්කය බැහැරවන බව ද හෙතෙම තර්ක කළේය. දෙවන යුදාධිකරණයේ විනිසුරුවරු ඉතා පක්ෂග්‍රාහී අයුරින් කටයුතු කිරීම හේතුවෙන් තම සේවාදායකයාට දැඩි අසාධාරණයක් සිදුවූ බව ද ජනාධිපති නීතීඥවරයා තර්ක කර සිටියේය. පෙත්සම වැඩිදුර විභාගය ලබන 01 වනදා දක්වා කල් තැබුණි.", "URL": "https://sinhala.adaderana.lk/news.php?nid=12424", "Category": null, "Parent URL": null}