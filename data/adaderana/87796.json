{"Source": "Adaderana", "Timestamp": "April 21, 2018 10:01 pm", "Headline": "අවුරුද්දට දියණියගේ ගෙදර ඇවිත්  මත්පැන් පානය කළ පියා ළිඳට ඇද වැටී මරුට", "News Content": "ළිං බැම්මක් උඩ වාඩිවී මත්පැන් පානය කරමින් සිටි පුද්ගලයෙකු ළිඳට ඇද වැටීමෙන් මියගොස් ඇතැයි දඹුල්ල පොලීසිය පවසයි. දඹුල්ල අතුපාර යාය ප්‍රදේශයේ සිය දියණියක ගේ නිවසට පැමිණ රාත්‍රියේ මත්පැන් පානය කරමින් ළිඳ උඩ වාඩිවී සිටි පියෙකු මෙසේ හදිසියේ ළිඳට ඇද වැටීමෙන් මියගොස් තිබේ. මෙසේ මියගොස් ඇත්තේ මාතලේ මුවන්දෙනිය පල්ලේයාය ප්‍රදේශයේ පදිංචි ගුණරත්න බණ්ඩා (56) තිදරු පියෙකි. සිංහල අලුත් අවුරුද්ද සඳහා දියණිය බැලීමට තවත් ඥාතීන් කිහිපදෙනෙකු සමඟ මියගිය පුද්ගලයා ද අතුපාරයාය ප්‍රදේශයේ නිවසට පැමිණ තිබෙන බවත් ඒ අනුව රාත්‍රී කාලයේ නිවස පිටුපස පිහිටි කළුගලෙන් බඳින ලද අඩි 22 ක් පමණ වූ ගැඹුරැති ළිං බැම්මක් උඩ වාඩිවී මියගිය පුද්ගලයා මත්පැන් පානය කරමින් සිට ඇති බව මූලික පොලිස් පරීක්ෂණවලදී හෙලිවී ඇති බව පොලීසිය ප්‍රකාශ කළේය. ඒ අනුව ළිඳට යමක් වැටෙන ශබ්දය ඇසී දියණිය සහ නිවැසියන් වහා එම ස්ථානයට ගොස් සොයා බලද්දී මත්පැන් පානය කරමින් සිටි පුද්ගලයා නොමැතිකම නිසා සොයා බලද්දී ඔහු ළිඳ තුළ ඇති බව ද ඇති වූ සැකය නිසා වතුර මෝටර් හයක් දමා අළුයම 2.00 පමණ වනවිට තෙක් වතුර ඉවත් කළ බව පොලීසිය ප්‍රකාශ කළේය. මියගිය අයගේ පශ්චාත් මරණ පරීක්ෂණය දඹුල්ල රෝහලේ දී සිදු කෙරෙන අතර සිද්ධිය සම්බන්ධයෙන් දඹුල්ල පොලිසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=87796", "Category": null, "Parent URL": null}