{"Source": "Adaderana", "Timestamp": "November 10, 2013 02:02 pm", "Headline": "මනුසත් දෙරණ කාලෝචිතයි - ඇමති විමල් ජනපතිට ලියයි", "News Content": "රජරට ප්‍රදේශය පුරා සීඝ්‍රයෙන් පැතිර යන නිසි හේතුවක් හඳුනාගෙන නැති වකුගඩු රෝගය දිවයිනේ සෙසු ප්‍රදේශවලට ද පැතිරීමේ අවදානම වැඩිවෙද්දී ඉන් පීඩාවිඳින රෝගීන් වෙනුවෙන් දෙරණ නාලිකාව ඇරඹු “මනුසත් දෙරණ” වැඩසටහන ඊට කාලෝචිත පියවරක් යැයි ජා.නි.පෙ. නායක ඇමති විමල් වීරවංශ මහතා ජනපති මහින්ද රාජපක්ෂ මහතාට ලිපියක් යොමුකරමින් දන්වා සිටියි. ඇමති විමල් වීරවංශ මහතා විසින් ජනාධිපතිවරයාගේ අවධානය යොමු කළ ලිපිය පහත පරිදිය. අතිගරු ජනාධිපති මහින්ද රාජපක්‍ෂ මැතිතුමා, ශ‍්‍රී ලංකා ප‍්‍රජාතාන්ත‍්‍රික සමාජවාදී ජනරජය, අරලියගහ මන්දිරය, කොළඹ අතිගරු ජනාධිපතිතුමනි, කෘෂිකාර්මික වකුගඩු රෝගය පාලනය කිරීම සඳහා ජාතික මැදිහත්වීමක අවශ්‍යතාවය පසුගිය කාලයේදී රජරට ප‍්‍රදේශය තුළ ඉතා ශීඝ‍්‍රයෙන් පැතිර ගිය, ‘‘හේතුවක් නොමැති’’ යැයි හැඳින්වෙන වකුගඩු රෝගය දැන් අනෙකුත් ප‍්‍රදේශවලටද පැතිරීම ආරම්භ වී ඇත. ඊට අදාළ වාර්තා සෑම දිනකම පාහේ පුවත්පත්වල පළවේ. පර්යේෂකයන්ට අනුව මෙම තත්ත්වය වර්ධනය වුවහොත් තවත් වසර 4කදී රෝගීන් ප‍්‍රතිශතය දෙගුණයක් බවට පත්වනු ඇත. දැනටමත් යම් ප‍්‍රදේශවල ජනගහනයෙන් 15%ට අධික පිරිසක් රෝගයට ගොදුරු වී ඇත. එසේම යමකු රෝගයට ගොදුරු වුවත් ඒ බව හඳුනා ගැනෙන්නේ රෝගය 70%ක් පමණ උත්සන්න වූ පසුවය. ඒ අනුව මෙම ඛේදවාචකය අප ජාතිය මුහුණ දෙන ප‍්‍රමුඛතම අභියෝගයක් ලෙස සැලකිය යුතු බව මගේ විශ්වාසයයි. එම තත්ත්වය 30 වසරක යුද්ධය නිසා අප ජාතියම මුහුණදුන් ඛේදවාචකයට සමාන කළ හැකි තරමට බරපතළ බව ඔබතුමාද පිළිගන්නවා ඇත. එදා ඔබතුමා අප රට යුද්ධයේ ශාපයෙන් මුදවා ගැනීම සඳහා සමස්ත ජාතිය පෙළගැස්වූවා සේම මෙම ජාතික ව්‍යසනයේදී ද ඔබතුමාගේ දැඩි මැදිහත්වීම ජාතිය විසින් ඉල්ලා සිටින බව සැකයක් නැත. මේ වනවිට ප‍්‍රබල සාක්‍ෂි සහිතව ඔප්පු වී ඇති ආකාරයට කෘෂි රසායනිකවලින් පරිසරයට එක්වන විෂ සහිත ලෝහ වර්ග, යම් පළිබෝධනාශකවල අඩංගු රසායනික ද්‍රව්‍ය සහ වකුගඩු රෝගය අතර ප‍්‍රබල සම්බන්ධයක් ඇත. ඒ බව මේ වනවිට අමාත්‍ය මණ්ඩලයට ඉදිරිපත් වී ඇති නිර්දේශ සහිත පත‍්‍රිකා දෙක මගින්ද තහවුරු වී ඇත. එහිදී ඒ පිළිබඳව තවදුරටත් පරීක්‍ෂණ අවශ්‍ය බවට විවාදයක් නැත. නමුත් තිබෙන සාක්‍ෂි අනුව රෝගය පාලනය කිරීම සඳහා මැදිහත් වීම ඉතා හදිසි කටයුත්තකි. දැනටමත් මෙම කාරණා පිළිබඳව සමාජයේ විවිධ පාර්ශ්ව අතර පුළුල් කථිකාවක් සිදුවෙමින් ඇත. මෑතකදී දෙරණ නාලිකාව විසින් වකුගඩු රෝගීන් වෙනුවෙන් ආරම්භ කළ ‘‘මනුසත් දෙරණ’’ ඉතා කාලෝචිත ව්‍යාපෘතියක් ලෙස හඳුනාගත හැක. අතිගරු ජනාධිපතිතුමනි, එම රෝගීන් සඳහා විවිධ ක‍්‍රමවේද මගින් ආරක්‍ෂිත පානීය ජලය සපයාදීම, බරපතළ රෝගීන්ගේ ජීවිත යම් පමණකින් හෝ යහපතක් වන ආකාරයට රෝගී සත්කාර සේවා වැඩිදියුණු කිරීම සහ මූලික රෝග ලක්‍ෂණ සහිත රෝගීන් හඳුනාගැනීම සඳහා මහජන සෞඛ්‍ය වැඩසටහන් දියත් කිරීම හදිසියේම කළ යුතු මැදිහත් වීම් ලෙස හඳුනාගත හැක. ඒ සඳහා ජාතික අරමුදලක් පිහිටුවීමද වැදගත්වනු ඇත. ඒ සියල්ලටම වඩා පරිසරය දිගින් දිගටම දූෂණය වීමට හේතුවන කෘෂි රසායන පාලනය සඳහා දැඩි නීති රීති ගෙන ඒමද ප‍්‍රමුඛතම කාර්යයක් බව අමාත්‍ය මණ්ඩලයට ඉදිරිපත් වූ පත‍්‍රිකාව මගින් නිර්දේශ වී ඇත. මේ සියලූ කරුණු සහ අමාත්‍ය මණ්ඩල පත‍්‍රිකා දෙකෙහි නිර්දේශ සලකා බලා ඔබතුමාගේ විශේෂ මැදිහත් වීමක් මගින් මේ ජාතික ව්‍යසනයෙන් රට ගලවා ගැනීම සඳහා විධිමත් වැඩපිළිවෙළක් සකස් කරන ලෙස ඉතා ගෞරවයෙන් ඉල්ලා සිටිමි. එසේ නොමැතිව තවදුරටත් මේ ප‍්‍රශ්නයට අදාළ පිළියම් යෙදීම කල්ගත වුවහොත්, කෘෂිකාර්මික වකුගඩු රෝගයෙන් අවාසනාවන්ත ලෙස මිය යන හැම පුද්ගලයකුගේම ජීවිත ඒ සඳහා බිලිදීමක් වනු ඇති බවද කනගාටුවෙන් යුතුව සිහිපත් කරමි. ස්තූතියි, මෙයට, විශ්වාසී, විමල් වීරවංශ (පා.ම) නායක, ජාතික නිදහස් පෙරමුණ ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය, 2013.11.10", "URL": "https://sinhala.adaderana.lk/news.php?nid=38733", "Category": null, "Parent URL": null}