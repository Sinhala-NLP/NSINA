{"Source": "Adaderana", "Timestamp": "September 9, 2017 04:11 pm", "Headline": "  ආයෝජන ඉහළ දැමිය යුතුයි", "News Content": "ණය බරින් නිදහස්වීම සඳහා මෙරට ආයෝජන ඉහළ දැමිය යුතු බව අග්‍රමාත්‍ය රනිල් වික්‍රමසිංහ මහතා පවසයි.ජාතික ආණ්ඩුව හරහා රට මුහුණ දී ඇති ආර්ථික ගැටළුවට විසඳුම් සෙවිය හැකි බව අග්‍රමාත්‍යවරයා සඳහන් කළේය.ගාල්ල, සමනළ ක්‍රීඩාංගණයේ පැවැති උත්සවයකට එක්වෙමින් අග්‍රමාත්‍ය රනිල් වික්‍රමසිංහ මහතා මෙම අදහස් පළ කළේය.එහිදී වැඩිදුරටත් අදහස් දැක්වූ ඒ මහතා,අද වැවිලි කර්මාන්ත අමාත්‍ය නවීන් දිසානායක මහතාගේ උපන් දිනයත් යෙදී තිබෙනවා. ගංවතුරට ලක් වූ කුඩා තේ වතු හිමියන් සඳහා ආධාර උපකාර ලබාදීම එක් අතකට ඇමතිතුමාගේ උපන්දින සැමරුම හැටියටත් අර්ථ දැක්විය හැකියි. නවීන් දිසානායක ඇමතිතුමා වැවිලි කර්මාන්ත ක්ෂේත්‍රය දියුණු කිරීම සඳහා විශාල උනන්දුවක් ගෙන තිබෙනවා. රබර්, තේ, පොල්, මෙන්ම කුඩා තේ වතු හිමියන්ගේ ආර්ථිකය දියුණු කිරීම සඳහා විශේෂ වැඩසටහන් ක්‍රියාත්මක කර තිබෙනවා. ඒ වැඩසටහන් තවදුරටත් ශක්තිමත්ව ඉදිරියට ගෙන යාම අපේ අරමුණයි. මෙම උත්සවය සංවිධානය කිරීම සඳහා මූලිකත්වය ගෙන ක්‍රියා කළේ වජිර අබේවර්ධන ඇමැතිතුමායි. එතුමා ගංවතුරෙන් හානියට පත්වූවන්ගේ ජන ජීවිතය යථා තත්ත්වයට පත් කිරීම සඳහා පියවර රාශියක් ගත් බව කිව යුතුයි. එමෙන්ම මෙරට අභ්‍යන්තර පාලන කටයුතු සම්බන්ධවත් එතුමා විශේෂ උනන්දුවකින් කටයුතු කරනවා. එමෙන්ම මේ ප්‍රදේශයේ වැඩ කටයුතු සඳහා උපකාර කරන තවත් කැබිනට් අමාත්‍යවරුන් දෙදෙනෙකු සිටිනවා. මෙම දිස්ත්‍රික්කයට කැබිනට් අමාත්‍යවරුන් තිදෙනෙකු ලැබීම විශේෂ වාසියක් බව සඳහන් කළ යුතුයි. චන්දිම වීරක්කොඩි ඇමැතිතුමා මෙහි සංවර්ධන කටයුතු සඳහා විශේෂ උනන්දුවකින් කටයුතු කරනවා. මේ ප්‍රදේශය දියුණු කිරීම සඳහා එතුමා සංවර්ධන යෝජනා ක්‍රම කිහිපයක් ඉදිරිපත් කර තිබෙනවා. රැකියා සඳහා පුහුණුව ලබා දීම ඒ සියලූම කරුණුවලට වඩා වැදගත් වන බව සඳහන් කළ යුතුයි. ගයන්ත කරුණාතිලක ඇමැතිතුමා මෙහි නොසිටියත් එතුමාගේ සහයෝගයත් අපට නිරන්තරයෙන් ලැබෙනවා. ආණ්ඩුකාර හේමකුමාර නානායක්කාර මහතා තේ වගාව පිළිබඳව පොත් දෙක තුනක් රචනා කිරීමට පවා දැනුම ඇති අයෙකු බව සඳහන් කළ යුතුයි. එතුමාගේ සහයෝගයත් අපට ලැබෙනවා. ගංවතුර උවදුරට මුහුණදීම සඳහා මේ ප්‍රදේශයේ සියලූම දේශපාලන නියෝජිතයින් අපට සහයෝගය දැක්වුවා. ගංවතුර සමයේ විශාලතම හානියක් සිදු වූයේ කුඩා තේ වතු හිමියන්ටයි. හිනිදුම, බද්දේගම, අකුරැස්ස, දෙණියාය, රක්වාන, කලවාන, බුලත්සිංහල හා අගලවත්ත ප්‍රදේශවල තේ වගාවලට වැඩිපුරම හානි සිදු වුණා. ඉන්පසුව හානි සිදු වූයේ රබර් වගාවටයි. සෙසු හෝගවලට එතරම්ම හානියක් සිදු වූයේ නැහැ. කුඩා තේ වතු හිමියන් සඳහා අප විශේෂයෙන්ම ආධාර උපකාර කරනවා. එම ක්ෂේත්‍රය නගාසිටුවීම අපේ අරමුණයි. ගංවතුර ව්‍යසනය ඇතිවූ අවස්ථාවේදී අප පොහොර සඳහා මූල්‍ය සහනාධාර ලබාදීමට එකඟ වී සිටියා. අප ගෙවා නොතිබූ අය සඳහා රුපියල් කෝටි 47 ක් ලබා දුන්නා. එම මුදලෙන් රුපියල් කෝටි 16 ක ගෙවීම් සිදු කළේ ගාලූ දිස්ත්‍රික්කය සඳහායි. අද කුඩා තේ වතු හිමියන් 5600 කටත් ගංවතුරෙන් හානියට පත්වූ තේ කර්මාන්තශාලා 17 ක් සඳහාත් අප රුපියල් කෝටි 33 ක් ලබා දෙනවා. මේ සෑම ආධාරයක්ම ලබා දෙන්නේ කුඩා තේ වතු හිමියන්ටත් ඔවුන්ගේ තේ මිලදී ගන්නා කර්මාන්ත ශාලා ශක්තිමත් කිරීම සඳහාත් බව කිව යුතුයි. අප පොහොර සඳහා රුපියල් කෝටි 220 ක් පමණ ලබා දී තිබෙනවා. ඒ මුදලින් සියයට හැත්තෑපහක් අසූවක් පමණ දැනට ගෙවා තිබෙනවා. නොගෙවූ මුදල් ද කඩිනමින් ලබා දෙන ලෙස මා අද උදේ මුදල් අමාත්‍යංශයට දැනුම් දුන්නා. තේවලට අමතරව රබර්, පොල් ආදිය සඳහාත් එම පොහොර සහනාධාරය ලබා දිය යුතුව තිබෙනවා. ඊට අමතරව කෘෂිකර්මය සඳහා වන ජාත්‍යන්තර අරමුදල තේ හා රබර් කර්මාන්තයට ආධාර කිරීම සඳහා තවත් රුපියල් කෝටි 100 ක් ලබා දී තිබෙනවා. ඊට අමතරව කුඩා තේ වතු හිමියන් සඳහා අප තවත් ආධාර ලබා දෙනවා. නැවත වගා කිරීම් සඳහා හෙක්ටයාරයකට රුපියල් ලක්‍ෂ 5 බැගින් ලබාදී තිබෙනවා. එමෙන්ම වගාව හෙක්ටයාරයකට අඩු නම් අහිමි වන මුදල ලබාදී තිබෙනවා. මේ ප්‍රමාණය තවත් වැඩි කළ යුතුයි. අප තේ කර්මාන්තය ගෙන යා යුතු ප්‍රාග්ධන මුදල් ක්‍රම කිහිපයක් යටතේ ණය ආධාර ලෙස ලබාදී තිබෙනවා. තේ වගාව තවදුරටත් දියුණු කිරීම වර්තමානයේ අප හමුවේ තිබෙන අභියෝගයයි. තේ සංවර්ධනය කිරීමට, පසෙහි ගුණාත්මක බව දියුණු කිරීමට අලූත් තේ පැල වර්ග ලබාදීමට අප මීට වඩා සහනාධාරයක් ලබාදීමට අපේක්‍ෂා කරනවා. තේ වගාව සම්පූර්ණයෙන්ම දියුණු කිරීම එහි අරමුණයි. තේ කර්මාන්තශාලා සඳහාත් ක්‍රම කිහිපයකට මුදල් ලබාදීමට අප තීරණය කර තිබෙනවා. තේ වගා අක්කර 50 කට අඩු වැවිලිකරුවන් සඳහාත් අප මුදල් ලබා දිය යුතුව තිබෙනවා. තේ අක්කර 50 ක් ඇත්තේ දේශීය ඉඩම් හිමියන් සඳහායි. ඒ අයටත් අප ආධාර උපකාර කළ යුතුව තිබෙනවා. නැවත වගාව දියුණු කිරීම තුළින් ඊළඟ වසර දහය පහළොව ඇතුළත තේ වගාවේ සීඝ්‍ර දියුණුවක් අපේක්‍ෂා කරනවා. මේ කටයුතු සඳහා මුදල් අවශ්‍යයි. එමෙන්ම ගංවතුර සමයේ වැඩකටයුතු කළ රජයේ සේවකයින් සඳහා 2002 – 2005 වසරවල මෙන් විශේෂ දීමනාවක් ලබාදීමට ද කටයුතු කරනවා. අපට මේ සියලූම පියවර ගැනීමට හැකියාව ලැබී ඇත්තේ ජනාධිපති මෛත්‍රීපාල සිරිසේන මහතාගේ මූලිකත්වයෙන් ජාතික රජයට ශක්තිමත් ආර්ථිකයක් නිර්මාණය කර ගැනීමට හැකියාව ලැබුණු නිසයි. 2005-2014 කාලයේදී ශ්‍රී ලංකාවේ ණය ප්‍රමාණය සියයට 233 කින් වැඩි වුණා. එලෙස වැඩි වුණේ සහනාධාර ණය නොව වානිජ ණයයි. එම ණය ගෙවීමට රටේ ආදායම ප්‍රමාණවත් වූයේ නැහැ. 2013 වසරේ රටේ ණය ගෙවීමට කෝටි එක් ලක්‍ෂ දහ හතර දහස් හත් සියයක් අවශ්‍ය වුණා. නමුත් ඒ වන විට අපේ ආදායම කෝටි එක් ලක්‍ෂ දහ තුන් දහස් හත් සියයක් පමණයි. එසේ නම් රටට ලැබෙන ආදායමට වඩා ණය ගෙවීමට අවශ්‍ය මුදල විශාලයි. නමුත් මෛත්‍රීපාල සිරිසේන ජනාධිපතිතුමා ප්‍රමුඛ ජාතික ආණ්ඩුව යටතේ අප ගත් ආර්ථිකමය ප්‍රතිපත්ති හේතුවෙන් 2016 වන විට රටේ ණය පියවීමට අවශ්‍ය මුදල කෝටි එක් ලක්‍ෂ තිස් හත් දහස් හාරසියයක් වූ අතර ඒ වන විට රටේ ආදායම කෝටි එක් ලක්‍ෂ හතළිස් පන් දහසක් දක්වා වර්ධනය කර ගැනීමට අපට හැකි වුණා. ඒ අනුව රටේ ආදායම වර්ධනය කර ගැනීමට අපට හැකි වී තිබෙනවා. අපි වැට් වැඩි කිරීම් ආදිය සිදු කරන විට ජනතාවගේ දෝෂාරෝපණ එල්ල වුණත් අවසානයේ රටේ ආදායම වර්ධනය කර ගැනීමට අපට හැකි වුණා. 2014 වසරේ අපේ ආදායම් වියදම් මූලික හිඟය වූයේ දළ දේශීය නිෂ්පාදනයෙන් 1.5% ක්. 2016 වන විට එය 0.2% ක් බවට පරිවර්තනය කර ගැනීමට හැකි වුණා. 2020 වන විට එහි අතිරික්තයක් ලබාගැනීමට අප බලාපොරොත්තු වෙනවා. කුඩා තේ වතු සංවර්ධනය කර ගැනීම සඳහා මේ ආකාරයට මුදල් ලබාගැනීමට අපට හැකි වී තිබෙන්නේ රජයක් ලෙස අප කල්පනාකාරීව කටයුතු කරන නිසයි. ඒ සමගම අධ්‍යාපනය වෙනුවෙන් ද මුදල් වෙන් කර තිබෙනවා. නිවාස ලක්‍ෂ දෙකක් ඉදිකිරීම සඳහා මුදල් ලබාදී තිබෙනවා. ඉන්ධන මිල පහළ දැමීමටත් අප කටයුතු කළා. ගැබිණි මව්වරුන්ට රුපියල් 20,000 ක දීමනාවක් ලබා දුන්නා. රැකියා අවස්ථා ලක්‍ෂ හතරක් බිහි කිරීමට අපට හැකි වුණා. මෙරටට පැමිණෙන සංචාරකයින් ප්‍රමාණය මිලියන දෙකක් දක්වා වර්ධනය කිරීමට හැකි වුණා. මෙවැනි ආර්ථික සංවර්ධන කටයුතු ගණනාවක් අප සිදු කර තිබෙනවා. ඒ වගේම නීතිය සහ සාමය සුරක්‍ෂිත කරමින් රටේ බරපතල ගණයේ අපරාධ 30% කින් අඩු කර ගැනීමට හැකි වුණා. මේ කටයුතුවලින් පමණක් අපට සෑහීමකට පත් විය නොහැකියි. ආණ්ඩුවක් ලෙස රට වෙනුවෙන් විශාල යුතුකමක් තිබෙනවා. රටේ ආදායම වැඩි කිරීම පමණක් නොවේ. රටේ විදේශ විනිමය වර්ධනය කිරීමත් අප කළ යුතුයි. ඒ වගේම රටේ ණය බර ගෙවා දැමීමත් සිදු කළ යුතු වෙනවා. ණය බර පියවීමට නම් රටේ ආදායම ඉහළ නැංවිය යුතුයි. ඒ සඳහා රටේ ආයෝජන අවස්ථා වැඩි කළ යුතුයි. එය දේශීය හෝ විදේශීය විය හැකියි. පුද්ගලික අංශයෙන් විය හැකියි. කෙසේ වුවත් ඒ සෑම ආයෝජන අවස්ථාවක්ම අප ඉහළ දැමිය යුතු වෙනවා. දේශීය සහ විදේශීය ආයෝජන සඳහා අප බදු සහන ලබාදී තිබෙන්නේ ඒ නිසයි. සියලූම ආයෝජකයින් දිරිමත් කිරීමට අවශ්‍ය බදු සහන නව දේශීය ආදායම් පනත මගින් සම්මත කර තිබෙනවා. මේ සියලූ දේ ක්‍රියාත්මක කළ පසු ඉදිරි වසරේදී පමණ එහි ප්‍රතිඵල ජනතාවට අත් විදිය හැකියි. ජී.එස්.පී. ප්ලස් බදු සහනයත් නැවත ලබාගැනීටත් අපට හැකි වුණා. සිංගප්පූරුව, ඉන්දියාව සහ චීනය සමගත් නිදහස් වෙළෙඳ ගිවිසුම්වලට එළැඹිමට අප කටයුතු කරනවා. විදේශ විනිමය සඳහා නව පනතක් ගෙන ඒමටත් අප කටයුතු කර තිබෙනවා. ආයෝජන හරහා රට තුළට මුදල් ගෙන ඒමට අප කටයුතු කරනවා. රටේ ආයෝජන ඇති කිරීම සඳහා සංවර්ධන සැලැස්මක් අවශ්‍යයි. එම සංවර්ධන සැලැස්මට අනුව අප මේ වනවිට වැඩ කටයුතු ආරම්භ කරමින් සිටිනවා. මහනුවර සිට වැල්ලවාය දක්වා විශාල සංවර්ධන ව්‍යාපෘති ආරම්භ කරනවා. මහනුවර නගරය දියුණු කිරීම, සංචාරක ව්‍යාපාරය දියුණු කිරීම, තාක්‍ෂණය දියුණු කිරීම, මධ්‍යම අධිවේගී මාර්ගයේ ඉදිකිරීම් කටයුතු ආරම්භ කිරීම, කර්මාන්ත කලාප ඇති කිරීම, කල්පිටිය ප්‍රදේශය තවදුරටත් සංවර්ධනය කිරීම, කොළඹනගරය මහනගර සංකල්පයට අනුව දියුණු කිරීම, කළුතර ප්‍රදේශයේ විශාල කර්මාන්ත කලාප ඇති කිරීම ආදී වැඩකටයුතු රැසක් අප මේ වන විට ආරම්භ කර තිබෙනවා.ඒ වගේම අපේ අවධානය ගාල්ල ප්‍රදේශයටත් යොමු වී තිබෙනවා. මේ ප්‍රදේශය තුළ ඉහළ ආදායම් සහිත සංචාරකයින් සඳහා වන කලාපයක් ඇති කරනවා. ඊට අවශ්‍ය සැලසුම් මේ වනවිට සකස් කරමින් පවතිනවා. එක් පසකින් දේද්දුව, අනික් පසෙන් අකුරල, චන්දිම වීරක්කොඩි මැතිතුමා නියෝජනය කරන කොග්ගල ආදී ප්‍රදේශවල සංචාරක ව්‍යාපාරයත් කර්මාන්ත කලාපත් ඇති කරනවා. සාමාන්‍ය ආදායමක් සහිත සංචාරකයින් සඳහා වෙළෙඳ පොළක් ඇති කිරීමට මේ ප්‍රදේශයේම සාමාන්‍ය ජනතාවටත් අවස්ථාව ලැබෙනවා. මේ වැඩ කටයුතු අප මාතර දක්වා ගෙන යනවා. ඉන්පසුව හම්බන්තොටටත්, වැල්ලවාය දක්වාත් විශාල කර්මාන්තකරණයක් ඇති කරනවා. හම්බන්තොට වරායෙන් පාඩු ලැබීම නතර කර ගැනීමට අපට හැකි වී තිබෙනවා. එය චීන ලංකා ඒකාබද්ධ සමාගමක් හරහා භාර ගෙන තිබෙනවා. මත්තල ගුවන් තොටුපල දියුණු කිරීමේ වැඩ කටයුතු ද ආරම්භ කර තිබෙනවා. තෙල් පිරිපහදු මධ්‍යස්ථානයක්, එල්.එන්.ජී. විදුලි බලාගාරයක්, වානේ කර්මාන්ත ශාලාවක්, සිමෙන්ති කර්මාන්ත ශාලාවක් ආදිය ඇති කිරීමටත් සැලසුම් කර තිබෙනවා. මේ ප්‍රදේශයේ චාර්ලිමන්ට් වත්ත ආශ්‍රීත ප්‍රදේශයේත් කර්මාන්ත කලාපයක් ඇති කිරීමේ හැකියාව පිළිබඳව අප සාකච්ඡා කරමින් සිටිනවා. එවැනි විශාල දියුණුවක් දකුණට ගෙන ඒමට අප බලාපොරොත්තු වෙනවා. අපි මේ රටට අනාගතයක් ඇති කළ යුතුය. රට දියුණු වූ විට ණය ගෙවීමටත් විදේශ විනිමය ලබා ගැනීමටත් හැකියාව ලැබෙනවා. මෛත්‍රීපාල සිරිසේන ජනාධිපතිතුමා සමග ඇති කර ගත් ජාතික ආණ්ඩුව නිසා රට වෙනුවෙන් මේ වැඩ කටයුතු සිදු කිරීම පහසු වී තිබෙනවා. එක්සත් ජාතික පක්‍ෂය, ශ්‍රී ලංකා නිදහස් පක්‍ෂය, මුස්ලිම් කොංග්‍රසය, කඳුකරයේ දෙමළ පක්‍ෂ, ජාතික හෙළ උරුමය ආදී පක්‍ෂ සියල්ල එකට එකතු වූයේ තනි දේශපාලන පක්‍ෂයක් ලෙස සැමදා ක්‍රියා කිරීමට නොවේ. අප එකට එක් වූයේ රටේ ජනතාව ණය බරට හසුවී සිටි මොහොතක ඒ ණය බර අනාගත පරම්පරාවට ඉතිරි නොකිරීමටත් රට සංවර්ධනය කරමින් ඉදිරියට ගෙන යාමත් අරමුණු කර ගනිමින් පමණයි. පළමුව දෙපිලේම පාක්‍ෂිකයින් අප විවේචනය කළා. නමුත් දැන් රටේ ඇති වී තිබෙන ප්‍රගතිය ජනතාවට පෙනෙනවා. 2015-2016 කාලයේදී ජනතාව එය දුටුවේ නැහැ. 2017 වසරේ මේ වන විට ඔවුන් එය යම් තරමකින් තේරුම් ගනිමින් සිටිනවා. 2018-2019 වන විට ඒ ප්‍රගතිය ජනතාවට සම්පූර්ණයෙන්ම අවබෝධ කර ගැනීමට හැකි වේවි. ජාතික ආණ්ඩුවක් ලෙස එකට එක්වී එළැඹෙන මැතිවරණය තෙක් එක්ව වැඩ කටයුතු කිරීම දේශපලකයින් ලෙස අප ගත් හොඳ තීරණයක් බව එදාට ජනතාව පවසාවී. ජනතාවට සහන සැලසීම සඳහා කැප වී ක්‍රියා කිරීම අප හමුවේ ඇති කාර්යයි. ඒ සඳහා ඔබේ සහයෝගය අපට අවශ්‍ය වෙනවා. ඒ වගේම අද දිනයේ ප්‍රතිලාභ ලබන කුඩා තේ වතු හිමියන්ට මම සුභ ප්‍රාර්ථනා කරනවා.", "URL": "https://sinhala.adaderana.lk/news.php?nid=77340", "Category": null, "Parent URL": null}