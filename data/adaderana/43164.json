{"Source": "Adaderana", "Timestamp": "May 12, 2014 06:28 pm", "Headline": " ඒ චෝදනා බොරු - අයෙත් පොලීසිය එපා", "News Content": "පොලිස් නිලධාරීන් මෙහෙකාර සේවයේ යොදවා ගත් බවට තමාට එරෙහිව පුවත්පත් වාර්තා මගින් එල්ලවූ චෝදනාවන්හි කිසිදු සත්‍යතාවක් නොමැති බව එජනිස පත් කළ මන්ත්‍රීනි කමලා රණතුංග පවසයි. ඒවා සම්පූර්ණයෙන්ම ගොතන ලද ප්‍රවෘත්ති බවත්,තමන් කිසි විටෙකත් පොලිස් නිලධාරීන්ගෙන් අනිසි වැඩ අරගෙන නොමැති බවත් මන්ත්‍රීවරිය අද දෙරණට සඳහන් කළාය. මෙවැනි අභූත චෝදනා එල්ල කරමින් පුවත් පළකිරීමෙන් තම කීර්ති නාමය පමණක් නොව රජයද, අනෙක් මැති ඇමතිවරුන් මෙන්ම පොලිස් දෙපාර්තමේන්තුවද අපකීර්තියට පත්වන බව ඇය අවධාරණය කළාය. තමාගේ ආරක්ෂාව වෙනුවෙන් යොදවා සිටි එක් පොලිස් නිලධාරියෙකු මුලදී හොඳින් රාජකාරී කටයුතු කළද, පසුව සේවයට වාර්තා කිරීමෙන් වැළකී සිටි බවත්, තමන් එකී නිලධාරියාගේ පුහුණු සැසිවාර සඳහා සහභාගීවීමේදී මගවියදම් පවා දුන්නු බවත් මන්ත්‍රීවරිය සිහිපත් කළාය. තමාගේ ආරක්ෂාවට සිටින පොලිස් නිලධාරීන් වළං සෝදන බවට, කොස් පොල් කඩන බවට පුවත් පත් වාර්තා මගින් කරුණු දක්වා තිබුණද තමන් පිරිමින් ලවා වළං සේදවීමට තරම් අමන කාන්තාවක නොවන බවද කියා සිටියාය. තමාගේ වත්තේ කොස්, පොල් ඇති බැවින් නිවාඩු යන විට ඒවා කඩාගෙන යන ලෙස පවසා ඇති නමුත් තමාට කඩාදෙන ලෙස පවසා නැති බවද ඇය අවධාරණය කළාය. තමාට ව්‍යාජ චෝදනා එල්ලකරමින් කළ අපහාසය වෙනුවෙන් ගත යුතු ක්‍රියාමාර්ග පිළිබඳ මේවන විට සිතමින් සිටින බවත්, ඒ පිළිබඳ මේ මොහොතේ යමක් ප්‍රකාශ කළ නොහැකි බවත් ඇය සඳහන් කළාය. තමාට පසුව වේයන්ගොඩ පොලීසියෙන් පොලිස් සැරයන්වරයෙකු හා කොස්තාපල් කෙනෙකු එවූවද ඔවුන් ආපසු හරවා යැවූ බවත්, තමාට ආරක්ෂාවට මේ මොහොතේ කිසිදු පොලිස් නිලධාරියෙකු නොමැති බවත්, ආරක්ෂාව සඳහා පොලිස් නිලධාරීන්ගේ සහය යළි අවශ්‍ය නොවන බවත් ඇය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=43164", "Category": null, "Parent URL": null}