{"Source": "Adaderana", "Timestamp": "September 16, 2010 10:41 am", "Headline": "ශ්‍රී ලාංකිකයන් ඇතුළු 31 ක් කොරියාවෙන් පිටුවහල් කෙරෙයි", "News Content": "විවිධ අපරාධ වලට සම්බන්ධ බවට හෙළිදරව්වීමත් සමග කොරියාවේ විසූ ශ්‍රී ලාංකිකයන් පිරිසක්ද ඇතුළු විදේශිකයින් 31 දෙනෙකු එරටින් පිටුවහල් කිරීමට තීරණය කර තිබේ. කොරියානු ගුවන් තොටුපළෙහි සති 2ක පමණ කාලයක සිට සවිකර ඇති නව ඇඟිලි සලකණු යන්ත්‍රය මගින් මෙම පිරිස පිළිබඳව තොරතුරු හෙළිදරව් කරගැනීමට හැකියාව ලැබී ඇත. කොරියානු අධිකරණ අමාත්‍යාංශයට අනුව බලධාරීන්ට ඇඟිලි සලකුණු මගින් මෙම සැකකටයුතු විදේශිකයින් පිළිබඳව හෙළිදරව් කරගැනීමට අවස්ථාව ලැබී ඇත. ඒ අනුව මෙම විදේශිකයින් 31 දෙනා පසුගිය කාලය තුළ කොරියාවේ සිදුවූ විවධ අපරාධ වලට සම්බන්ධ බව අනාවරණය වී ඇති බව සඳහන්ය. චීනය, මොංගෝලියාව, පිලිපීනය, ශ්‍රී ලංකාව, තායිලන්තය හා ඝානාව වැනි රටවලට අයත් මෙම පිරිස ඔවුන්ගේ ගමන් බලපත්‍ර සකස් කරගෙන ඇත්තේ නව අනන්‍යතාවයන් යටතේය. එමෙන්ම මෙම පිරිස අතරින් ඇතැම් පුද්ගලයින් විවිධ නම් යටතේ අවස්ථා කිහිපයකදීම කොරියාවට පැමිණ ඇති බව ද වාර්තා වේ. මෙම මාසයේ ආරම්භයේ සිට කොරියානු අධිකරණ අමාත්‍යාංශය ගුවන් තොටුපළවල් හා වරායවල් වල මෙම ඇඟිලි සලකුණු යන්ත්‍ර පිහිටුවා ඇත්තේ විවිධ අපරාධයන් සම්බන්ධ තොරතුරු අනාවරණය කර ගැනීම සඳහාය.", "URL": "https://sinhala.adaderana.lk/news.php?nid=10886", "Category": null, "Parent URL": null}