{"Source": "Adaderana", "Timestamp": "July 5, 2019 06:19 pm", "Headline": "පොහොට්ටුවට වෙනත් ජාතීන්ගේ ඡන්ද ඕනෙ නෑ කියලා අපි කිව්වෙ නෑ-මහින්ද", "News Content": "ශ්‍රී ලංකා පොදුජන පෙරමුණට සුළු ජාතීන්ගේ ඡන්ද අවශ්‍ය නැති බවට ප්‍රකාශ කළ බවට අසත්‍ය මතවාදයක් පැතිරෙමින් පැතිරයමින් පවතින බව විපක්‍ෂ නායක මහින්ද රාජපක්‍ෂ මහතා පවසයි. විද්වත් වෘත්තිකයින්ගේ ප්‍රධාන කාර්යාලය වන පවුර ප‍්‍රධාන කාර්යාලය හා එහි වෙබ් අඩවිය විවෘත කිරීමේ උත්සවයට අද (05) පෙරවරුවේ එක්වෙමින් ඒ මහතා මෙම අදහස් පල කලේය. \"මේ දිනවල බොරු ප්‍රචාරයක් ගෙන යනවා අපි කිවුවා කියලා ශ්‍රී ලංකා පොදුජන පෙරමුණට වෙනත් ජාතීන්ගේ ඡන්ද අවශ්‍ය නැහැ කියලා. දේශපාලන පක්‍ෂයකට ඡන්ද අවශ්‍ය නැහැ කියන පුද්ගලයින් ඉන්නවාද? දේශපාලන පක්‍ෂයකට සෑම ජාතියකම, සෑම ආගමකම ඡන්ද අවශ්‍යයි. පක්‍ෂයක සෑම ජාතියක්ම, සෑම ආගමක්ම නියෝජනය කරන අය ඉන්නවා\" යනුවෙන් විපක්ෂ නායකවරයා එහිදී ප්‍රකාශ කළේය. වැඩිදුරටත් අදහස් දැක්වූ මහින්ද රාජපක්‍ෂ මහතා කියා සිටියේ ප්‍රශ්න මඟ හැරීමට ආණ්ඩුව දවස ගානේ අලුත් ප්‍රශ්නයක් නිර්මාණය කරමින් පවතින බවයි. \"පසුගියදා සිදු වූ සිදුවීමත් සමඟ රටට වගේම කිසිම ජාතියකට ආරක්‍ෂාවක් නැහැ. සිංහල, දෙමළ, මුස්ලිම් සෑම ජාතියක්ම අනාරක්‍ෂිත තත්වයට පත්වෙලා. තාත්තට පාසලට ගිහින් තම දරුවා පාසලෙන් ගන්න බැරි තත්වයක් උදාවෙලා. ළමයා ගන්නගිය තාත්තට වෙඩි තියලා මරනවා. එවැනි තත්වයක් රට තුළ උදාවෙලා. ජාතීන් අතර සැකය ඇතිවෙලා. රටක් ඉදිරියට යන්න අරමුණක් තිබිය යුතුයි. 2005දී ජනතාව අපෙන් ඉල්ලුවේ යුද්ධය අවසන් කරදෙන ලෙසයි. වසර 30ක් තිබූ යුද්ධය වසර තුනහමාරකින් අපි අවසන් කළා. ඊළඟට තිබුණේ සංවර්ධනය ආරම්භ කිරීමයි. අපි එයත් කළා. වසර 30ක් යුද්ධයෙන් බැට කාපු උතුරු නැගෙනහිර පළාත්වලත් යටිතල පහසුකම් ගොඩ නගමින් සංවර්ධනය කළා.\"යැයි මෙහිදී විපක්ෂනායකවරයා පැවසීය. මෙම අවස්ථාවට පාර්ලිමේන්තු මන්ත්‍රීවරුන් වන ඩලස් අලහප්පෙරුම, ගාමිණි ලොකුගේ, පවුර විද්වත් වෘත්තිකයින්ගේ සංගමයේ සභාපති එස් අමරසේකර, ලේකම් එස් ලියනගම යන මහත්වරුන්ද එක්වූහ.", "URL": "https://sinhala.adaderana.lk/news.php?nid=113453", "Category": null, "Parent URL": null}