{"Source": "Adaderana", "Timestamp": "January 15, 2012 05:10 pm", "Headline": "කටාර්හි එමීර්වරයා දිවයිනට ගොඩබසියි", "News Content": "කටාර් රාජ්‍යයේ නායක ෂෙයික් හමාඩ් බින් කලිෆා අල්තානි දෙදින නිල සංචාරයක් සඳහා අද පස්වරුවේ මෙරටට පැමිණ තිබේ. ජනාධිපතිවරයාගේ ආරාධනාවකට අනුව කටාර් පාලකයා සමග එරට ඉහළ පෙළේ රජයේ නිලධාරීන් කණ්ඩායමක් ද පැමිණි බවත්,ජනාධිපති මහින්ද රාජපක්ෂ මහතා විසින් කටුනායක ජාත්‍යන්තර ගුවන්තොටුපළේදී මහත් හරසරින් යුතුව ඔහු පිළිගත් බවත්,එහිදී ආචාර වෙඩිමුර 21 ක් තබන ලද බවත් කියැවෙයි. අද පෙරවරුවේ කටාර් රාජ්‍යයේ ව්‍යාපාරිකයින් පිරිසක් ද ශ්‍රී ලංකාවට පැමිණි අතර එරට සමග වෙළඳ, ආයෝජන, සංස්කෘතික හා කර්මාන්ත අංශයන්ට අදාළ ද්වීපාර්ශ්වික ගිවිසුම් කිහිපයකට එළඹීමට ද සැලසුම් කර තිබේ. කෙසේ වෙතත් අද පස්වරුවේ ජනාධිපති මහින්ද රාජපක්ෂ මහතා සමග කටාර් රාජ්‍ය නායක කලී‍ෆා අල්තානි මහතා ද්වි පාර්ශ්වික සාකච්ඡා පැවැත්වීමට නියමිත බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=21402", "Category": null, "Parent URL": null}