{"Source": "Adaderana", "Timestamp": "November 2, 2017 09:37 am", "Headline": "ඕස්ට්‍රේලියා අගමැති දිවයිනට", "News Content": "නිල සංචාරයක් සදහා ඕස්ට්‍රේලියානු අග්‍රාමාත්‍ය මැල්කම් ටර්න්බුල් මහතා දිවයිනට පැමිණ තිබේ. උදෑසන 7.10ට පමණ ඕස්ට්‍රේලියාවට අයත් විශේෂ ගුවන් යානයකින් දිවයිනට පැමිණි බව අද දෙරණ ගුවන්තොටුපල වාර්තාකරු සඳහන් කළේය. ඕස්ට්‍රේලියානු අග්‍රාමාත්‍යවරයා සමඟ 13 දෙනෙකුගෙන් සමත්විත දූත පිරිසක් දිවයිනට පැමිණ තිබේ. ඕස්ට්‍රේලියානු අග්‍රාමාත්‍ය මැල්කම් ටර්න්බුල්ගේ මෙම සංචාරයේ දී ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ යන මහත්වරුන් හමුවී සාකච්ඡා පැවැත්වීමට නියමිතය. ඕස්ට්‍රේලියාව සහ ශ්‍රී ලංකාව අතර ද්වීපාර්ශවික සබඳතාවල 70 වන සංවත්සරය සැමරෙන මොහොතේ ශ්‍රී ලංකාවේ සංචාරයක නිරත වීමට ලැබීම සතුටට කරුණක් බව මැල්කම් ටර්න්බුල් මහතා පවසා ඇත. දිවයිනට පැමිණි ඕස්ට්‍රේලියානු අග්‍රාමාත්‍යවරයා අද දහවල් ඕස්ට්‍රේලියාව බලා පිටත්ව යාමට නියමිතව තිබේ.", "URL": "https://sinhala.adaderana.lk/news.php?nid=79430", "Category": null, "Parent URL": null}