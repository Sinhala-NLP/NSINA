{"Source": "Adaderana", "Timestamp": "July 24, 2012 04:14 pm", "Headline": "අපිරිසිදු ජලය පානයෙන් පුද්ගලයින්ට විවිධ රෝගාබාධ", "News Content": "විකල්ප ජල ප්‍රභවයන්ගෙන් ලැබෙන ජලය පරිභෝජනය කිරීම හේතුවෙන් මේ වන විට පුද්ගලයින් විවිධ රෝගවලට ගොඳුරුවන තත්ත්වයක් උද්ගත වී ඇති බව ජාතික ජල සම්පාදන හා ජලපවාහන මණ්ඩලය පවසයි. දිවයිනේ බොහෝ ප්‍රදේශවලින් මෙම තත්ත්වය වාර්තා වී ඇති බව නිවේදනයක් නිකුත් කරමින් එම මණ්ඩලය සඳහන් කළේය. ජාතික ජල සම්පාදන හා ජලපවාහන මණ්ඩලය විසින් ජනනාවට පානීය ජලය ලබා දෙන්නේ පිළිගත් ප්‍රමිතීන්ට අනුව, සෞඛ්‍යාරක්ෂිත බව තහවුරු කිරීමෙන් අනතුරුව බව එම මණ්ඩලය පැවසීය. එහෙත් ඇතැම් ප්‍රදේශවල ජනතාව තවදුරටත් පිරිසිදු නල ජලය වෙනුවට අනාරක්ෂිත ජලය පරිභෝජනය කිරීමට හුරුවී ඇති බව ඔවුන් පෙන්වාදෙයි. මේ නිසා අනාරක්ෂිත ජලය බීම සහ ආහාර පිසීම සඳහා භාවිතා නොකොට ජල සම්පාදන මණ්ඩලය විසින් ලබාදෙන පිරිසිදු නල ජලය පමණක් භාවිතයට ගන්නා ලෙස එම මණ්ඩලය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=26028", "Category": null, "Parent URL": null}