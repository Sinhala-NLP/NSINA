{"Source": "Adaderana", "Timestamp": "May 12, 2019 02:14 pm", "Headline": "ආරක්ෂාව සම්බන්ධ සහතිකයක් අවශ්‍යයි-ජනපති හා අගමැති අතර එක හඬක් තිබිය යුතුයි", "News Content": "හෙට (13) පාසල් ආරම්භ කිරීමට ඇති පසුබිමක ආරක්ෂාව සම්බන්ධ සහතිකයක් රජයෙන් ලැබිය යුතුව ඇතැයි විපක්ෂ නායක මහින්ද රාජපක්ෂ මහතා පවසා සිටියි. අන්තවාදීන් සෙවීමේ මෙහෙයුම් ආරම්භ කරනු ලැබුවේ පසුගිය රජයෙන් බවත් ඔවුන්ගේ සංවිධාන තුළට ඔත්තුකරුවන් යවා තොරතුරු ජාලයක් සකස් කරගෙන තිබු ඒ ක්‍රමය විනාශ වූවායින් පසුව මෙම තත්ත්වය ඇති වු බව විපක්ෂනායකවරයා ප්‍රකාශ කර සිටියි. ප්‍රහාරයක් එල්ල වීම පිළිබඳ තොරතුරු හුවමාරු වන අතර ඒ අතරතුර ආරක්ෂාව පිළිබඳව සහතිකයක් නොමැතිව පාසල් විවෘත කිරීම පිළිබඳව දෙවරක් සිතිය යුතුයැයි ඒ මහතා පැවසුවේය. එසේම විහාරස්ථාන ආශ්‍රිතව වෙනදාට වඩා උද්යෝගයකින් වෙසක් සැමරිය යුතු බවත් විපක්ෂ නායකවරයා ප්‍රකාශ කළේය. රට තුළ සාමකාමී තත්ත්වයක් ඇති බවට සහතිකයක් අවශ්‍ය බවත් ඒ සඳහා ජනාධිපතිවරයාගේ හා අගමැතිවරයාගේ එක හඬක් පැවතිය යුතු බවත් මහින්ද රාජපක්ෂ මහතා පවසයි. විපක්ෂ නායකවරයා මේ බව ප්‍රකාශ කළේ අනුරාධපුර රුවන්වැලි මහ සෑයේ පැවති වැඩසටහනකට සහභාගී වීමෙන් අනතුරුව මාධ්‍ය වෙත අදහස් දක්වමිනි.", "URL": "https://sinhala.adaderana.lk/news.php?nid=109799", "Category": null, "Parent URL": null}