{"Source": "Adaderana", "Timestamp": "January 29, 2018 01:00 pm", "Headline": " නළ ළිඳ ළඟ කසළ අංගනයක් වෙයිද?", "News Content": "වවුනියාව නව බස් නැවතුම්පල අසල පිහිටි නළ ළිඳ අක්‍රිය වී ඇතත් බස් නැවතුම්පලට පැමිණෙන පිරිස මේ දිනවල එම ස්ථානය කසළ දැමීමට තෝරාගෙන ඇති බව බස් රථ සේවකයෝ කියා සිටිති. ඩෙංගු මර්දන කටයුතු සඳහා දිනපතාම සෞඛ්‍ය නිලධාරීන් හා මහජන සෞඛ්‍ය පරීක්ෂකවරුන් මේ ස්ථානයට පැමිණෙන නමුත් ඒ ස්ථානයේ කසළ දැමීම නතර කිරීමට කිසිඳු ක්‍රියා මාර්ගයක් අනුගමනය නොකරණ බවද බස් රථ සේවකයෝ පවසති. යම් හෙයකින් වර්ෂාව ඇද හැලී මෙම වළ ජලයෙන් පිරුණහොත් විශාල පරිසර ප්‍රශ්නයකට මුහුණ දීමට සිදුවන බව කියා සිටින එම සේවකයෝ තමන් දන්නා සියලුම නිලධාරීන්ට මේ බව කියා සිටියත් එම ස්ථානයේ කසළ දැමීම නතර නොවන බවද කියා සිටියි. වවුනියාව නගර සභාවේ කසළ එකතු කරණ සේවකයින් ඉද හිට මේ ස්ථානයේ ඇති කසල රගෙන යන නමුත් එම ක්‍රියාව නිරන්තරයෙන්ම සිදු නොවන බවද වවුනියාව බස් නැවතුම් පලේ සිටින බස් රථ සේවකයෝ කියා සිටියි. එම නළ ලිද අළුත්වැඩියා කිරීමට නොහැකිනම් එම ස්ථානයෙන් නළ ලිද ඉවත් කොට කසල දමන වළ වසා දමන මෙන් එම සේවකයෝ ඉල්ලා සිටිති.", "URL": "https://sinhala.adaderana.lk/news.php?nid=83739", "Category": null, "Parent URL": null}