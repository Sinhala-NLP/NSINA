{"Source": "Adaderana", "Timestamp": "March 6, 2019 08:45 am", "Headline": "පාකිස්ථානයට ඇතුළු වීමට ගිය ඉන්දීය සබ්මැරීනයක් පළවා හැරෙයි", "News Content": "සිය නාවික කලාපයට ඇතුලුවීමට උත්සාහ කළ ඉන්දීය සබ්මැරීනයක් පළවා හැරිය බවට පාකිස්ථාන නාවික හමුදාව නිවේදනය කර ඇත. ඊට ක්ෂණික ප්‍රතිචාර දක්වමින් ඉන්දියාව එම වාර්තා ප්‍රතික්ෂේප කර ඇතැයි විදෙස් වාර්තා සදහන් කළේය. කෙසේ වෙතත් එම සබ්මැරීනයේ වීඩියෝවක් මාධ්‍ය වෙත නිකුත් කිරීමටද පාකිස්තානය කටයුතු කර තිබුණි. සිය නාවික හමුදාව සබ්මැරීන් යානා පළවාහැරීමේ විශේෂඥ දැනුමින් සමන්විත වීම හේතුවෙන් අදාළ ආක්‍රමණය පැරදවීමට ඉතා පහසු වූ බවත් පාකිස්තාන ආරක්ෂක අංශවල සඳහන් වුණි. එහෙත් පාකිස්තානය එම යාත්‍රාවට පහර දීමෙන් වැළකී සිටි බවත් සඳහන්ය. සිය හමුදා අවධානයෙන් පසුවන හෙයින් පාකිස්ථානය දක්වන සාමයේ පණිවිඩය හොඳින් අවබෝධ කරගන්නා ලෙසත් ඔවුන් ඉන්දියාවෙන් ඉල්ලා සිටියේය. ඉන්දීය කාශ්මීරයට අයත් පුල්වාමාහිදී ඉන්දීය හමුදා ඉලක්ක කර එල්ල වූ ත්‍රස්ත ප්‍රහාරයකින් හමුදා සෙබලුන් 40කට අධික පිරිසක් මියයාමෙන් පසු දෙරට අතර මතභේදාත්මක තතත්වයක් උද්ගත වුණි. ප්‍රහාරයේ වගකීම පාකිස්ථානයේ ක්‍රියාත්මක ජායිෂ් ඊ මුහම්මද් ත්‍රස්ත කල්ලිය බාරගත්තත්, ඊට පාකිස්තාන රජය සෘජුවම වගකිව යුතු බව ඉන්දියාවේ මතය වෙයි.", "URL": "https://sinhala.adaderana.lk/news.php?nid=105549", "Category": null, "Parent URL": null}