{"Source": "Adaderana", "Timestamp": "June 11, 2014 03:24 pm", "Headline": "එක්සත් ජාතීන්ගේ යෝජනාවලට එරෙහිව මෙහේ පාර්ලිමේන්තුවේ යෝජනා තුට්ටුවකට වැඩක් නෑ", "News Content": "එක්සත් ජාතීන්ගේ මානව හිමිකම් කවුන්සිලය යටතේ විශේෂ කමිටුවක් විසින් ශ්‍රී ලංකාවේ සිදුවීයයි කියනු ලබන යුද අපරාධ හා මානව හිමිකම් උල්ලංඝණයවීම් පිළිබඳ සිදුකිරීමට නියමිත පරීක්ෂණයට විරෝධය දක්වා මෙරට පාර්ලිමේන්තුවේ යෝජනා සම්මත කිරීමෙන් ප්‍රධාන වශයෙන් අහිතකර ප්‍රතිඵල දෙකක් සිදුවිය හැකි බව එ.ජා.ප පාර්ලිමේන්තු මන්ත්‍රී,ජනාධිපති නීතිඥ විජයදාස රාජපක්ෂ මහතා පවසයි. එයින් පළමුවැන්න නම් එවැනි යෝජනාවක් පාර්ලිමේන්තුවේ ඡන්ද විමසීමට ගැනීමෙන් එවැනි ජාත්‍යන්තර පරීක්ෂණයක් අවශ්‍යය බවට අවම වශයෙන් ද්‍රවිඩ ජාතික සන්ධානය හෝ පෙනී සිටින බැවින් පාර්ලිමේන්තුව මතවාදී වශයෙන් දෙකඩවන බව මන්ත්‍රීවරයා පෙන්වාදෙයි. එසේවීමෙන් මෙරට පාර්ලිමේන්තුව තුළ පවා ජාත්‍යන්තර පරීක්ෂණයක් පැවැත්විය යුතු බවට සුළු මතයක් හෝ පවතින බවට එක්සත් ජාතීන්ගේ සංවිධානයට හා ජාත්‍යන්තර ප්‍රජාවට පණිවිඩයක් ලබාදීමක් සිදුවන බව රාජපක්ෂ මහතා පැහැදිලි කරයි. අනෙක් අතට එක්සත් ජාතීන්ගේ මානව හිමිකම් කවුන්සිලය විසින් මේවන විටත් ජාත්‍යන්තර පරීක්ෂණයක් පැවැත්විය යුතු බවට යෝජනා සම්මත කරගෙන ඇති තත්ත්වයක් තුළ මෙරට පාර්ලිමේන්තුව විසින් සම්මත කරනු ලබන යෝජනාවන් තුට්ටුවකට හෝ මායිම් නොකරන බැවින් මෙරට පාර්ලිමේන්තුවේ උත්තරීතරත්වය තව තවත් හෑල්ලුවට ලක්වන බව මන්ත්‍රීවරයා කියා සිටියි. එසේම යුද්ධය නිමාවීමෙන් පසු 2009 මැයි 23 වන දින ශ්‍රී ලංකා රජය වෙනුවෙන් එවක විදේශ කටයුතු අමාත්‍ය රෝහිත බොගොල්ලාගම මහතා සහ එක්සත් ජාතීන්ගේ සංවිධානයේ මහලේකම් බෑන්කීමූන් අතර ගිවිසුමක් අත්සන් කරමින් රාජ්‍ය තාන්ත්‍රික වශයෙන් ජාත්‍යන්තර පරීක්ෂණයක් සිදුකිරීමට එකඟවී ඇති බව රාජපක්ෂ මහතා සිහිපත් කළේය. බැන්කීමූන් විසින් දරුස්මාන් කමිටුව පත්කරනු ලබන්නේ එම රාජ්‍ය තාන්ත්‍රික එකඟතාව නිසා බවත්,එම දරුස්මාන් කමිටුවේ වාර්තාව ප්‍රකාශයට පත්කිරීමට මාස 2ට ප්‍රථම 2011 ජනවාරි 15 වන දින එවක විදේශ කටයුතු අමාත්‍ය මහාචාර්ය ජී.එල් පීරිස් මහතා එක්සත් ජාතීන්ගේ මහලේකම්ට ලිපියක් යොමුකරමින් දරුස්මාන් කමිටුව පත්කරමින් කරන ලද මෙහෙය ඇගයීමට ලක්කර ඇති බවත් මන්ත්‍රීවරයා පෙන්වාදුන්නේය. මේ අයුරින් රාජ්‍ය තාන්ත්‍රික වශයෙන් මෙන්ම ජාත්‍යන්තර ගිවිසුම් අනුව මෙරට සිදුවීයයි කියනු ලබන මානව හිමිකම් උල්ලංඝණයවීම් පිළිබඳව පරීක්ෂණ පැවැත්වීමට පවරාදී ඇති බලය මෙරට පාර්ලිමේන්තුව තුළ යෝජනාවක් සම්මත කිරීමෙන් පමණක් කිසිසේත්ම අහෝසිවී නොයන බව මන්ත්‍රීවරයා වැඩිදුරටත් කියා සිටියේ අද දෙරණ කළ විමසීමකට ප්‍රතිචාර දක්වමිනි. කෙසේ වෙතත් එක්සත් ජාතීන්ගේ මානව හිමිකම් කවුන්සිලය විසින් පැවත්වීමට නියමිත පරීක්ෂණයට අදාළව නියෝජිතයෙකු මෙරටට පැමිණීමට අවසර ඉල්ලා ඇති බවත්, ඒ සම්බන්ධයෙන් පාර්ලිමේන්තුවේ අදහස විමසා බලන්නට තමන් තීරණය කර ඇති බවත් ජනාධිපති මහින්ද රාජපක්ෂ මහතා ඊයේ දිනයේ (10) කියා සිටියේය. ජනාධිපතිවරයාගේ ප්‍රකාශයෙන් පැය 48 ක් ගතවීමටත් මත්තෙන් එක්සත් ජාතීන්ගේ ජාත්‍යන්තර පරීක්ෂණයට එරෙහිව අද (11) දවසේ ආණ්ඩු පක්ෂයේ මන්ත්‍රීවරුන් 09 දෙනෙකුගෙන් යුතු යෝජනාවක් පාර්ලිමේන්තු මහලේකම් ධම්මික දසානායක මහතාට බාරදී තිබේ. අචල සුරංග ජාගොඩ,ජානක ප්‍රියන්ත,මාලිනී ෆොන්සේකා,උදිත් ලොකුබණ්ඩාර,ඒ.එච්.එම් අස්වර්,ශාන්ත බණ්ඩාර,ජේ.ආර්.පී සූරියප්පෙරුම,නිමල් වීජේසිංහ,දුමින්ද සිල්වා යන උදවිය විසින් මෙම යෝජනාව පාර්ලිමේන්තු මහලේකම්වරයාට ඉදිරිපත් කර ඇත.", "URL": "https://sinhala.adaderana.lk/news.php?nid=43897", "Category": null, "Parent URL": null}