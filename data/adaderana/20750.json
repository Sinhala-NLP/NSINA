{"Source": "Adaderana", "Timestamp": "December 17, 2011 12:40 pm", "Headline": "රිය අනතුරු නිසා වසරකට වන දේපළ හානිය බිලියන 10 ට වැඩියි", "News Content": "උත්සව සමයේ බීමත්ව රිය පැදවීම හේතුවෙන් සිදුවන මාර්ග අනතුරු ඉහළ ගොස් ඇති බව අනාවරණය වි තිබේ. 2010 වසරට සාපේක්ෂව මෙම වසරේ උත්සව සමයේ සිදුව ඇති රිය අනතුරු සංඛ්‍යාවේ වැඩිවීමක් පෙන්නුම් කරන බව පොලිස් මූලස්ථානයේ රථවාහන අංශයේ දත්ත පෙන්වාදෙයි. 2010 වසරේ දී දිනකට රිය අනතුරු 92 ක් පමණ වාර්තා වී ඇති අතර මේ වන විට එය අනතුරු 100 ත් 150 ත් අතර වන බව පොලිස් රථවාහන මූලස්ථානය පවසයි. මේ හේතුවෙන් දේපළවලට වන හානිය වසරකට රුපියල් බිලියන 10 ද ඉක්මවන බව එම මූලස්ථානය පෙන්වාදෙයි. බීමත්ව රිය පැදවූ පුද්ගලයින් 27,388 දෙනෙකු මේ වසරේ සැප්තැම්බර් දක්වා කාලයේ දී පමණක් නීතියේ රැහැනට හසුවී ඇති බව පොලිස් මූලස්ථාන වාර්තා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=20750", "Category": null, "Parent URL": null}