{"Source": "Adaderana", "Timestamp": "March 25, 2015 02:08 pm", "Headline": "මෛත්‍රී පිටවෙයි ", "News Content": "සිව්දින නිල සංචාරයක් සඳහා ජනාධිපති මෛත්‍රීපාල සිරිසේන මහතා මීට ටික වේලාවකට පෙර චීනය බලා පිටත්ව ගොස් තිබේ.ජනාධිපතිවරයා ඇතුළු දූත පිරිස පස්වරු 1.30ට යු.එල්.868 දරණ සාමාන්‍ය මගී ගුවන් යානයකින් චීනයේ බීජිං නුවර බලා පිටත්ව ගිය බව අද දෙරණ ගුවන්තොටුපළ වාර්තාකරු පැවසුවේය.ජනාධිපතිවරයාගේ චීන සංචාරය සඳහා විදේශ අමාත්‍යවරයා ඇතුළු තිස් දෙනෙකුගෙන් යුත් දූත පිරිසක් එක්ව සිටින බව වාර්තා වේ.ජනාධිපති මෛත්‍රීපාල සිරිසේන මහතා එම ධුරයට පත්වීමෙන් පසු චීනයේ සංචාරයක නිරත වන පළමු අවස්ථාව මෙයයි. අද පස්වරුවේ බීජිං අන්තර්ජාතික ගුවන්තොටුපළ වෙත ගොඩබසින ජනාධිපතිවරයා එරට විදේශ කටයුතු නියෝජ්‍ය අමාත්‍යවරයා ඇතුළු විශේෂ දූත පිරිසක් විසින් පිළිගැනීමට නියමිතය.ජනාධිපති මෛත්‍රීපාල සිරිසේන මහතා පිළිගැනීමේ නිල උත්සවය චීන ජනාධිපති ෂිං ජින්පිං මහතාගේ ප්‍රධානත්වයෙන් හෙට චීන මහජන ශාලාවේ දී පැවැත්වෙයි. දෙරටේ රාජ්‍ය නායකයින් අතර ද්වීපාර්ශවික සාකච්ඡාවලින් අනතුරුව ගිවිසුම් කිහිපයකට ද අත්සන් තබන බව ජනාධිපති මාධ්‍ය අංශය සඳහන් කළේය.එම සංචාරයේ දී ජනාධිපතිවරයා චීන අග්‍රාමාත්‍ය ලී ක්වැං සහ චීන මහජන ජාතික කොංග්‍රසයේ විධායක කමිටු සභාපති බෙජියෑං යන මහත්වරුන් සමග ද සාකච්ඡා කිරීමට නියමිතය.මෛත්‍රීපාල සිරිසේන මහතා ජනාධිපතිධූරයට පත්වීමෙන් පසු ඉන්දියාවට හා බ්‍රිතාන්‍යයට ද ගියේ සාමාන්‍ය මගී ගුවන් යානයකිනි.", "URL": "https://sinhala.adaderana.lk/news.php?nid=50215", "Category": null, "Parent URL": null}