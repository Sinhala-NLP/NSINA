{"Source": "Adaderana", "Timestamp": "March 17, 2014 06:15 am", "Headline": "සංවර්ධනයේ අපේක්ෂාව දරුවන්ගේ අනාගතයයි", "News Content": "රටපුරා ගෙන යන සංවර්ධන ක්‍රියාදාමයේ අවසන් අපේක්ෂාව මෙරට සියලු දරුවන්ට පැහැබර අනාගතයක් උදාකිරීම බව ජනාධිපති මහින්ද රාජපක්ෂ මහතා පවසයි. සියලු දෙනා එක්ව මෙම සංවර්ධන වැඩපිළිවෙළ අඛණ්ඩව ඉදිරියට ගෙන යායුතු බව ජනාධිපතිවරයා සඳහන් කළේය. මාතර, හිත්තැටිය රජමහා විහාරය පූජා භූමියක් බවට පත් කිරිමේ සන්නස් පත්‍රය ප්‍රදානය කිරිම වෙනුවෙන් පැවති උත්සවයකට එක්වෙමින් ජනාධිපති මහින්ද රාජපක්ෂ මහතා මෙම අදහස් පල කළේය. ඊයේ පස්වරුවේ විහාරස්ථානයට ගිය ජනාධිපතිවරයා විහාර මන්දිරය වෙත ගොස් ආගමික වතාවත් වල නිරතවීමෙන් අනතුරුව විහාරස්ථානය පූජා භූමියක් බවට පත්කිරිමේ සන්නස් පත්‍රය විහාරාධිපති ශාස්ත්‍රපති රාජකීය පණ්ඩිත ගොඩගම චූලාලන්කාර නාහිමිපාණන් වහන්සේ වෙත පිළිගැන්වු බව ජනාධිපති මාධ්‍ය අංශය නිවේදනය කරයි. මෙහිදි වැඩිදුරටත් අදහස් දැක්වු ජනාධිපතිවරයා පවසා ඇත්තේ ලෝකය ජයගත හැකි මෙන්ම වැඩිහිටියන්ට ගරු කරන අනාගත පරපුරක් රට තුළ ගොඩනැගිය යුතු බවයි. ආගමික හැදියාවන්ගෙන් යුත් සදාචාරවත් අනාගත පරපුරක් ගොඩනැගිමට ආගමික ස්ථාන මුල්විය යුතු බව ද ජනාධිපතිවරයා මෙහිදි වැඩිදුරටත් කියා සිටියේය.", "URL": "https://sinhala.adaderana.lk/news.php?nid=41850", "Category": null, "Parent URL": null}