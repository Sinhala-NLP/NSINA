{"Source": "Adaderana", "Timestamp": "May 12, 2011 02:16 pm", "Headline": "රියදුරු බලපත්‍ර ලබාගැනීමට ඉතාලිය සමග ගිවිසුමක්", "News Content": "ශ්‍රී ලංකාවේ රියදුරු බලපත්‍රලාභීන්ට ඉතාලියේදී එහි න්‍යායාත්මක හා ප්‍රායෝගික පරීක්ෂණයකට පෙනීසිටීමකින් තොරව ඉතාලි රියදුරු බලපත්‍ර ලබාගැනීමට හැකිවන පරිදි එරට සමඟ ද්විපාර්ශවික ගිවිසුමක් අත්සන් කිරීම සඳහා අමාත්‍ය මණ්ඩල අනුමැතිය හිමිව තිබේ. ප්‍රවාහන අමාත්‍ය කුමාර වෙල්ගම මහතාගේ යෝජනාවක් මත මෙම ගිවිසුමට එළඹීමට තීරණය කර ඇති බව අද(12) පැවති කැබිනට් තීරණ දැනුම්දීමේ මාධ්‍ය හමුවේදී අමාත්‍ය කෙහෙළිය රඹුක්වැල්ල මහතා සඳහන් කළේය. මේ වනවිට ශ්‍රී ලාංකිකයන් 75, 000 දෙනෙකු පමණ ඉතාලියේ සේවය කරන අතර එහි ඇතැම් වෘත්තීන්හි ස්වභාවය අනුව මෝටර් රථ පැදවීම අත්‍යවශ්‍ය වන බව එහිදී අමාත්‍යවරයා පෙන්වාදුන්නේය. මේ තුළින් ඉතාලි වෙළඳපොළේ ශ්‍රී ලාංකිකයන්ට රැකියා ලබාගැනීම තවදුරටත් පහසුවනු ඇති බව ද රඹුක්වැල්ල මහතා ප්‍රකාශ කළේය.", "URL": "https://sinhala.adaderana.lk/news.php?nid=16055", "Category": null, "Parent URL": null}