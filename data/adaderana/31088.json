{"Source": "Adaderana", "Timestamp": "January 26, 2013 01:20 pm", "Headline": "ස්වදේශී කොහොඹ කැලණි රජමහාවිහාරය ආලෝකමත් කරයි", "News Content": "ශී‍්‍ර ලංකාවේ ශාකසාර සනීපාරක්‍ෂක නිෂ්පාදනයේ පුරෝගාමී සමාගම වන කඳානේ සීමාසහිත ස්වදේශී කර්මාන්තායතනය විසින් වාර්ෂික දුරුතු පෙරහැර නිමිත්තෙන් ඓතිහාසික කැලණි රජමහා විහාරය, පසුගියදා ආලෝකමත් කෙරුණි.වාර්ෂිකව 14වන වරටත් සිදු කෙරුණු මෙම ආලෝක පූජාව පසුගිය ජනවාරි මස 22 වනදා සිට 26වන දා දක්වා පැවැත්වුණි. මේ පිළිබඳව අදහස් දක්වමින් ස්වදේශී සමාගමේ සභාපතිනි අමරි විජයවර්ධන මහත්මිය පැවසුවේ ස්වදේශී සමාගම පුරා දශකයකට වැඩි කාලයක් කැලණි විහාරය වන්දනාමාන කරන්නන්ගේ භක්ත්‍යාදරය වැඩිකිරීම සඳහා සිදු කෙරෙන මෙම ආලෝක පූජාවට අනුග‍්‍රහය දැක්වීමට අවස්ථාවක් උදාවීම, ගෞරවයක් සේ සලකන බවය. එමෙන්ම, මෙම වාර්ෂික ආලෝක පූජාවට අනුග‍්‍රහය දැක්වීම, ශී‍්‍ර ලංකාවේ සංස්කෘතික හා සම්ප‍්‍රදායික උරුමයන් රැකගැනීමට සියයට සියයක්ම ශ‍්‍රී ලාංකික සමාගමක් වන ස්වදේශී සමාගමේ යුතුකමක් වන බව හා දේශීය උරුමයන් රැකගැනිමේ වැදගත්කම මතු පරපුරට වටහාදීම උදෙසා මෙවැනි ක‍්‍රියාවකට දායක වන බවත් ඇය ප‍්‍රකාශ කළාය. “දීපදෝ හෝතී චක්ඛුදෝ” යන බුදු වදනට අනුව යමින් ධර්මාලෝකයෙන් ණැනැස වඩමු යන තේමාව පෙරදැරි කරගෙන මෙවර ආලෝක පූජාව සිදු කෙරේ. විදේශිකයන්ගේ විවිධ හිරිහැරයන්ට ලක් වූ ඓතිහාසික කැලණි රජමහා විහාරයේ ස්වර්ණමය යුගය ආරම්භ වූයේ කි‍්‍ර.ව. 1888 දී හෙලේනා විජයවර්ධන ළමාතැනී එම විහාරය වන්දනාමානකිරීමට පැමිණීමත් සමඟ ය. එවකට ජරාවාසව පැවති කැලණි විහාරයේ බුදු මැදුරු බිමෙහි ගල් අතුරා, ඇය විසින් එහි ප‍්‍රතිසංස්කරණ කටයුතු ආරම්භ කරනු ලැබුවාය. එයින් පසුව කි‍්‍ර.ව. 1927 හෙලේනා විජයවර්ධන ළමාතැනී විසින් කැලණි විහාරයේ නව විහාර මන්දිරය ඉදිකිරීම සඳහා මුල්ගල තබන ලදි. එම සම්ප‍්‍රදායට අනුව යමින් කඳානේ සීමාසහිත ස්වදේශී සමාගමේ වර්තමාන සභාපතිනිය/කළමණාකාර අධ්‍යක්‍ෂිකා, අමරි විජයවර්ධන මැතිනිය විසින් සෑම වසරකම කැලණි රජමහ විහාරය දුරුතු මහ පෙරහැර නිමිත්තෙන් ආලෝක පූජා සත්කාරය සඳහා පූර්ණ අනුග‍්‍රාහකත්වය දරයි. එමෙන්ම, ස්වදේශී සමාගම විසින් ශ‍්‍රී ලංකාව ආරක්‍ෂා කරන්නාවූ සතර මහා දෙවිවරුන් වැඩ සිටිනා සතර මහා දේවාල වන, කැලණිය (විභීෂණ දෙවිදුන්), කතරගම (කතරගම දෙවිදුන්), සමන් දේවාලය රත්නපුරය (සමන් දෙවිදුන්) හා දෙවිනුවර ශ‍්‍රී විෂ්ණු දේවාලයද (විෂ්ණු දෙවිදුන්) වාර්ෂිකව පැවැත්වෙන මෙම ආලෝක පූජා සත්කාරයෙන් ආලෝකමත් කෙරේ. ගෞතම බූදුන්වහන්සේ, කැලණියේ රජකළ මණිඅක්ඛිත නා රජුගේ ආරාධනාව මත පන්සියයක් මහරහතන් වහන්සේලා සමග තෙවැනිවරට ශී‍්‍ර ලංකාවේ කැලණියට වැඩම කළහ. බූදුන්වහන්සේ මණිඅක්ඛිත නා රජු ඇතුළු පිරිසට දහම් දෙසු ස්ථානයේ බූදුන් වැඩසිටි මැණික්පුටුව නිදන්කොට මණිඅක්ඛිත නා රජු චෛත්‍යයක් ඉදිකරන ලදී. කි‍්‍ර.ව. 1505 දී ලංකාව ආක‍්‍රමණය කළ පෘතුගීසින් හා කි‍්‍ර.ව. 1682 දී ලංකාව ආක‍්‍රමණය කළ ලන්දේසීන්, කැලණි චෛත්‍යය ඇතුළු විහාරය විනාශ කරන ලද අතර, එම වකවානුවල රාජ්‍යය කළ රජවරුන් නැවත මෙම චෛත්‍යය ගොඩනගා ප‍්‍රතිසංස්කරණය කළ බව ඉතිහාසයේ සඳහන් වේ. කැලණි විහාරයට නව කාලපරිච්ඡේදයක් උදාවූයේ කි‍්‍ර.ව. 1747 සිට 1782 දක්වා උඩරට රාජධානියේ රාජ්‍යත්වයට පත් කීර්ති ශ‍්‍රී රාජසිංහ රජුගේ රාජ්‍ය සමයේදීය. වැලිවිට ශ‍්‍රී සරණංකර සංඝරාජ මාහිමියන්ගේ අනුශාසනා පරිදි කීර්ති ශ‍්‍රී රාජසිංහ රජතුමා කැලණි විහාරය වැඩිදියුණු කරන ලදි. වර්ෂ 1941 දී ඇරඹුණු කඳානේ සීමාසහිත ස්වදේශී කර්මාන්තායතනය මෙරට සම්පත් මෙරටේම ඉතිරි කරන ශ‍්‍රී ලංකාවේ ප‍්‍රමුඛතම ශාකසාර නිෂ්පාදන සමාගම වේ. සමාගමේ ප‍්‍රමුඛතම වෙළඳනාම අතරට කොහොඹ ශාකසාර, කොහොඹ බේබි, රාණිසඳුන්, රාණි සුදු සඳුන්, අප්සරා වෙනිවැල්, පර්ල්වයිට් සහ ලක්බාර් රෙදි සෝදන සබන්, ලේඩි සහ බ්ලැක් ඊගල් පර්ෆියුම් සහ ස්වදේශී ෂවර් ජෙල් නිෂ්පාදන පෙළ අයත් වේ. ශ‍්‍රී ලංකාවේ ප‍්‍රථම ශාකසාර සබන් නිෂ්පාදනයවන කොහොඹ ශාකසාර සබන් සහ ශ‍්‍රී ලංකාවේ ප‍්‍රථම සඳුන් සබන් නිෂ්පාදනයවන රාණි සඳුන් සබන් කවදත් එම අංශයන් හි වෙළඳපොළ ප‍්‍රමුඛත්වය උසුලයි. ස්වදේශී සමාගම මෑතකදී සේෆ්ප්ලස් නමින් ආරක්‍ෂාවටත්, ප‍්‍රබෝධයටත් මුළු පවුලටම එකම සබන් කැටයක් වෙළඳපොළට හඳුන්වාදුනි.", "URL": "https://sinhala.adaderana.lk/news.php?nid=31088", "Category": null, "Parent URL": null}