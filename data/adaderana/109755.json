{"Source": "Adaderana", "Timestamp": "May 11, 2019 04:27 pm", "Headline": "ත්‍රස්ත ප්‍රහාරය පිළිබඳව අප අපටම ඇඟිල්ල දික්කර ගතයුතුයි", "News Content": "පසුගියදා එල්ල වූ ත්‍රස්ත ප්‍රහාරයෙන් වටිනා ජීවිත රැසක් අහිමි වූ අතර එම ජිවිත නැවත ලබා ගැනීමට නොහැකි බව නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. මෙම ත්‍රස්ත ප්‍රහාරය පිළිබඳව අන් අයට ඇඟිල්ල දික් නොකර අප අපටම ඇඟිල්ල දික්කර ගතයුතු බව අමාත්‍යවරයා පවසයි. සජිත් ප්‍රේමදාස අමාත්‍යවරයා මෙම අදහස් පළ කළේ රුපියල් ලක්ෂ 900 ක වියදමින් මොණරාගල දිස්ත්‍රික්කයේ,වැල්ලවාය ඓතිහාසික බුදුරුවගල පුදබිමේඉදිවෙන සංචාරක පොදු පහසුකම් ඒකකය සඳහාමුල්ගල තැබිමේ අවස්ථාවටඅද (11) දින සහභාගී වෙමිණි. පාස්කු ඉරිදා මෙරරට එල්ල වූ ත්‍රස්ත ප්‍රහාරයෙන් අප පාඩමක් ඉගෙන ගෙන නැවත මෙවැනි ත්‍රස්ත ප්‍රහාරයන් සිදු නොවීම සඳහා මාතෘ භූමියේ ජාතික ආරක්ෂාව රැක ගැනීමට සියලුදෙනා එක්ව කටයුතු කළ යුතු බව පැවසූ අමාත්‍යවරයා ප්‍රහාරයෙන් විපතට පත් සෑම පවුලක්ම රැකබලා ගැනීම අපගේ වගකීම බවත් සඳහන් කළේය. ත්‍රස්ත ප්‍රහාරය සිදුවීමෙන් පසුව ඇතිවූ මහා ව්‍යවසනය හමුවේ අතිගරු කාදිනල් හිමිපාණන්ගේ ක්‍රියාකලාපය අපි අගය කළ යුතු බවත්, එම අවස්ථාවේදී උන්වහන්සේ උපදෙස් ලබා දුන්නේ පළිගැනීම හරහා රට ගිනි තැබීමට නොව කරුණාව හා මෛත්‍රිය පැතිරවීම බවත් අමාත්‍යවරයා පැවසීය. ජාත්‍යන්තර ත්‍රස්තවාදීන්ගේ එකම අරමුණ ත්‍රස්ත ප්‍රහාර එල්ලකර එමඟින් රටතුළ ජාතිවාදී ප්‍රහාර ඇති කිරීම බවත්, කාදිනල්තුමා ඇතුළු ආගමික නායකයින්ගේ පණිවුඩ ජනතාව පිළිපැදීම හේතුවෙන් ත්‍රස්තවාදීන්ට සිය ඉලක්ක කරා යාමට නොහැකි වූ බවත් අමාත්‍යවරයා මෙහිදී ප්‍රකාශකර සිටියේය. සජිත් ප්‍රේමදාස අමාත්‍යවරයාගේ උපදෙස් පරිදි මධ්‍යම සංස්කෘතික අරමුදලේ ප්‍රතිපාදන මත මෙම සංචාරක පොදු පහසුකම් ඒකකය ඉදි කෙරෙන අතර මෙය ආරක්ෂක කුටියකින්, ඒ. ටී. එම්. යන්ත්‍ර පහසුකම් සහිත කුටියකින්, දේශීය අත්කම් නිර්මාණ අලෙවිසලකින්, අනුරූ ප්‍රකාශන අලෙවිසලකින්, ප්‍රධාන කාර්යාලයකින්, රථගාලකින් සහ සියලු සනීපාරක්ෂක පහසුකම් වලින් සමන්විත වේ. මෙම උත්සවයට සමගාමීව සේනා දලඹූ උවදුරෙන් වගා හානියට පත් බුත්තල ප්‍රදේශීය ලේකම් කොට්ඨශයේ ගොවි පවුල් 271 කට රුපියල් ලක්ෂ 116 ක් වටිනා වගාහානි වන්දි මුදල් ප්‍රදානය කිරීම හා මාළිගාවිල රජමහා විහාරයේ ප්‍රතිසංස්කරණ කටයුතු වෙනුවෙන් මධ්‍යම සංස්කෘතික අරමුදලේ මූල්‍ය ප්‍රතිපාදන මත රුපියල් 750,000/= ක් වටිනා මූල්‍යධාර එම විහාරස්ථානයේ විහාරාධිපති පූජ්‍ය උනහානේ චන්ද්‍ර ජෝති නාහිමියන් වෙත ප්‍රදානය කිරීමද අමාත්‍යවරයා අතින් මෙහිදී සිදු කෙරිණ. මෙම අවස්ථාවට රාජ්‍ය පරිපාලන හා ආපදා කළමනාකරණ අමාත්‍ය රංජිත් මද්දුමබන්ඩාර, ශ්‍රී ලංකා පාර්ලිමේන්තුවේ නියෝජ්‍ය කථානායක ආනන්ද කුමාරසිරි යන මහත්වරු ඇතුළු දේශපාලන නියෝජිතයින් සහ ප්‍රදේශවාසීන් විශාල පිරිසක් සහභාගී වී සිටියහ.", "URL": "https://sinhala.adaderana.lk/news.php?nid=109755", "Category": null, "Parent URL": null}