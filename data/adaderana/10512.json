{"Source": "Adaderana", "Timestamp": "August 30, 2010 07:58 am", "Headline": "වධ විඳි කත ගැන වාර්තාව සෞදි විදෙස් අමාත්‍යංශයට ", "News Content": "සෞදි අරාබියේදී හිංසාවට ලක්වු මාතර තිහගොඩ ප්‍රදේශයේ කාන්තාව පිළිබඳ වෛද්‍ය වාර්තාව ඇතුළු ලිපිගොනුව අද සෞදි අරාබියානු විදේශ කටයුතු අමාත්‍යංශයට බාරදීමට නියමිතව තිබේ. රියාද් හි පිහිටි ශ්‍රි ලංකා තානාපති කාර්යාලයට ‍එම ලිපි ගොනුව මේ වන විටත් බාරදී ඇති බව විදේශ සේවා නියුක්ති කාර්යංශයේ සභාපති කිංස්ලි රණවක මහතා පවසයි. අදාළ කාන්තාව විදේශ ගත කළ රැකියා නියෝජිත ආයතනය ද තහනම් කිරීමට පියවර ගෙන ඇති බව කිංස්ලි රණවක මහතා සඳහන් කළේය. මේ අතර විදේශ සේවා නියුක්ති කාර්යංශයේ සභාපතිවරයා ඇතුළු නියෝජිතයින් පිරිසක් අද සෞදි අරාබියාව බලා පිටත්ව යාමට නියමිතය. එම පිරිස සැප්තැම්බර් මස 3 වන දින දක්වා එරට රැඳී සිටිමින් ශ්‍රී ලාංකික ශ්‍රමිකයින් මුහුණ දෙන ගැටලු සම්බන්ධයෙන් සොයා බලන බව වාර්තා වේ. අදාළ නියෝජිත පිරිස රියාද්, ජෙඩා, ඩමාම් යන ප්‍රදේශවල සංචාරය කිරීමට ද නියමිත බව විදේශ සේවා නියුක්ති කාර්යාංශයේ සභාපති කිංස්ලි රණවක මහතා පවසයි.", "URL": "https://sinhala.adaderana.lk/news.php?nid=10512", "Category": null, "Parent URL": null}