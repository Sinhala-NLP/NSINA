{"Source": "Adaderana", "Timestamp": "August 28, 2017 07:14 am", "Headline": "නිධන් හෑරූ 10ක් මාට්ටු ", "News Content": "නවගත්තේගම ප්‍රදේශයේ රක්ෂිත වනාන්තරයක නිධන් හාරමින් සිටි විශ්‍රාමික පොලිස් සැරයන්වරයෙකු ඇතුළු 10 දෙනෙකු අත්අඩංගුවට ගෙන තිබේ. නවගත්තේගම පොලිස් වසමේ ගෙදරවැව ග්‍රාම නිලධාරී වසමේ, තරුණයාගොඩ - කොහොඹයාය රක්ෂිතයේදී මෙම අත්අඩංගුවට ගැනීම සිදු කර ඇති බව සඳහන්ය.පොලිස් නිලධාරීන් අදාළ වැටලීම සිදු කරන අවස්ථාවේදී සැකකරුවන් නිධානය ගොඩ දැමීමට කටයුතු සිදු කරමින් සිට ඇති බව අද දෙරණ වාර්තාකරු පවසයි.ඔවුන් සතුව තිබූ මල් බුලත් තට්ටුවක් ඇතුළු පුජා භාණ්ඩද,කැණීම් කටයුතු සඳහා යොදා ගන්නා උපකරණ රැසක්ද පොලිස් බාරයට ගෙන ඇත.සැකකරුවන් 08 දෙනෙකු නවගත්තේගම පදිංචිකරුවන් වන අතර,එක් අයෙකු ආණමඩුවේ සහ තවත් අයෙකු නොච්චියාගම පදිංචිකරුවන් වෙති.නොච්චියාගම පදිංචිකරුවා පොලිස් සැරයන්වරයෙකු ලෙස සේවය කරමින් සිට විශ්‍රාම ලැබූ අයෙක් බව සඳහන්ය.සැකකරුවන් අතර වයස අවුරුදු 65 ක් වන මන්ත්‍රාචාර්යවරයෙකුද සිට ඇත.සැකකරුවන් ආණමඩුව දිසා අධිකරණයට ඉදිරිපත් කිරීමට නියමිතව ඇති අතර නවගත්තේගම පොලීසිය වැඩිදුර විමර්ශන කටයුතු සිදු කරයි.", "URL": "https://sinhala.adaderana.lk/news.php?nid=76780", "Category": null, "Parent URL": null}