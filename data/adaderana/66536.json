{"Source": "Adaderana", "Timestamp": "November 29, 2016 01:37 pm", "Headline": " ඖෂධ සංස්ථාවේ ලාභය ඉහළට-සේවක වැටුපත් ඉහළ යයි", "News Content": "රාජ්‍ය ඖෂධ නීතිගත සංස්ථාවේ සේවකයින්ගේ වැටුප් වැඩි කරන ලෙස සෞඛ්‍ය අමාත්‍ය රාජිත සේනාරත්න මහතා නිලධාරීන්ට උපදෙස් ලබා දී තිබේ. එම සංස්ථාවේ නිරීක්ෂණ චාරිකාවකට එක්වෙමින් අමාත්‍යවරයා මෙම අදහස් පළ කළ බව සෞඛ්‍ය අමාත්‍යාංශය සඳහන් කළේය.රාජ්‍ය ඖෂධ නීතිගත සංස්ථාවේ ලාභය පෙර වර්ෂයට වඩා සියයට 66කින් ඉහළ ගොස් ඇති බව සඳහන්ය. අත්‍යවශ්‍ය ඖෂධ වර්ග 48ක මිල අඩුකිරීමෙන් පසු රාජ්‍ය ඖෂධ නීතිගත සංස්ථාවේ ලාභය වැඩි වී ඇති බව සංඛ්‍යා ලේඛනවලින් පෙන්නුම් කර ඇති බව අමාත්‍යවරයා මෙහිදී සඳහන් කර සිටියේය. මහා භාණ්ඩාගාරය මත යැපෙන සංස්ථාවක් නොව තම මුදලින් යැපෙන සංස්ථාවක් බවට පත් කරගන්නා ලෙස ද අමාත්‍යවරයා එහි දී නිලධාරීන්ට උපදෙස් ලබාදී තිබේ.", "URL": "https://sinhala.adaderana.lk/news.php?nid=66536", "Category": null, "Parent URL": null}