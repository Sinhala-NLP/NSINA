{"Source": "Adaderana", "Timestamp": "January 25, 2013 11:33 am", "Headline": "පින් ළිඳ ළගදී කත කෙළෙසු 2ක් රිමාන්ඩ්", "News Content": "නුගේගොඩ විජේරාම පන්සල මාවත ප‍්‍රදේශයේ දී කාන්තාවක් සමූහ දූෂණයට ලක්කිරිමේ සිද්ධිය සම්බන්ධයෙන් අත්අඩංගුවට ගත් අතුරුගිරියගේ මාලක එරංග සහ කංකානම්ගේ අශෝක පේ‍්‍රමලාල් පෙරේරා යන සැකකරුවන් දෙදෙනා රක්ෂිත බන්ධනාගාර ගතකර තිබේ. සැකකරුවන් ගංගොඩවිල මහේස්ත‍්‍රාත් අධිකරණයට ඊයේ (25) ඉදිරිපත් කළ අතර ඔවුන් දෙදෙනා ලබන මස 06 වැනි දා දක්වා රක්ෂිත බන්ධනාගාර ගත කිරීමට අධිකරණය නියෝග කර ඇත. පෙරේදා (23) රාත‍්‍රියේ නුගේගොඩ විජේරාම පන්සල මාවත පින් ළිඳ අසළදී 47 හැවිරිදි කාන්තාවකට පුද්ගලයින් කිහිප දෙනෙකු විසින් අතවර කර තිබේ. මේ සම්බන්ධයෙන් පොලිසියට ලැබුණු පැමිණිල්ලකට අනුව සිදුකළ විමර්ශනවල දී සැකකරුවන් දෙදෙනෙකු අත්අඩංගුවට ගන්නා ලදී. අතුරුගිරියගේ මාලක එරංග සහ කංකානම්ගේ අශෝක පේ‍්‍රමලාල් පෙරේරා නැමැති ගංගොඩවිල ප‍්‍රදේශයේ පදිංචිකරුවන් දෙදෙනෙකු මෙසේ අත්අඩංගුවට ගෙන තිබේ. සිද්ධියට සම්බන්ධ බව කියන තවත් සැකකරුවන් දෙදෙනෙකු අත්අඩංගුවට ගැනීම සඳහා මිරිහාන පොලීසිය විමර්ශන ආරම්භ කර ඇති බව පොලිස් මාධ්‍ය ප‍්‍රකාශක කාර්යාලය පැවසුවේය.", "URL": "https://sinhala.adaderana.lk/news.php?nid=31062", "Category": null, "Parent URL": null}