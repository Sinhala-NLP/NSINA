{"Source": "Adaderana", "Timestamp": "October 1, 2017 02:44 pm", "Headline": " ටිකිරි ශක්ති-තිගාම්බරම්ගේ ප්‍රධානත්වයෙන්", "News Content": "ලෝක ළමා දිනයට සමගාමීව, වැවිලිකරයේ ළමුන්ගේ මන්ද පෝෂණය තුරන් කිරීම සඳහා අධි පෝෂණ දිවා ආහාර වේලක් ලබා දීමේ \"ටිකිරි ශක්ති\" නම් වැඩසටහන අද (01) නුවර එළිය සිනේසිටා ශාලාවේදී පැවැත්වුණි.කඳුරට නව ගම්මාන යටිතල පහසුකම් හා ප්‍රජා සංවර්ධන අමාත්‍යාංශයේ ප්‍රතිපාදන යටතේ ක්‍රියාත්මක කරන මෙම වැඩසටහන අද ආරම්භ කරනු ලැබුවේ විෂය භාර අමාත්‍ය පලනි තිගාම්බරම් මහතා විසිනි.ඒ අනුව දිවයිනේ පිහිටි සියලුම වතුකරයේ ළමා සංවර්ධන මධ්‍යස්ථානවල අවුරුදු 03 - 05 ත් අතර ළමුන්ට මෙම අධි පෝෂණ දිවා ආහාරවේල ලබා දීමට නියමිතය.මෙහිදී අදහස් දැක්වූ අමාත්‍ය පලනි තිගාම්බරම් මහතා කියා සිටියේ වතුකරයේ ළමුන්ගේ අනාගත අභිවෘද්ධිය වෙනුවෙන් මේ වන විටත් වැඩසටහන් රැසක් ක්‍රියාත්මක කර ඇති බවයි.එමෙන්ම ඉදිරියේදී මෙවැනිව අධ්‍යාපන වැඩසටහන්, සෞඛ්‍ය වැඩසටහන් රැසක් වතුකරයේ ළමයින් වෙනුවෙන් ක්‍රියාත්මක කරන බවත් අමාත්‍යවරයා වැඩිදුරටත් කියා සිටියා.මෙම වැඩසටහන සඳහා ළමුන් 4000 කට අධික ප්‍රමාණයක් සහභාගී වී සිටියේය.", "URL": "https://sinhala.adaderana.lk/news.php?nid=78222", "Category": null, "Parent URL": null}