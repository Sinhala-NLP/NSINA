{"Source": "Adaderana", "Timestamp": "February 23, 2014 03:38 pm", "Headline": "අන්දමන් - නිකොබාර් එල්.ටී.ටී.ඊ. තිප්පොළක්?", "News Content": "අන්දමන් හා නිකොබාර් දූපත්වල එල්.ටී.ටී.ඊ. සාමාජිකයින් රැඳී සිටින බවට සැක කළ හැකි තොරතුරු අනාවරණය වී තිබේ. එම දූපත් ඉන්දීය රජය යටතේ පාලනය වන බව පැවසෙයි. බෙංගාල බොක්කේ සිට කිලෝ මීටර් 1200ක් දුරින් පිහිටි මෙහි භූමි ප්‍රමාණය වර්ග කිලෝ මීටර් 8249කි. අන්දමන් හා නිකොබාර් හි දූපත් සංඛ්‍යාව 572ක් වේ. ඉන් 38ක ජනතාව ජීවත් වන බව විදෙස් මාධ්‍ය වාර්තා කරයි. එකී දූපත්වල එල්.ටී.ටී.ඊ. සාමාජිකයින් සිටින බවට ඉන්දීය රජයේ බලධාරීන්ට තොරතුරු ලැබී ඇතැයි විදෙස් මාධ්‍ය වාර්තා කරයි. මියන්මාරය, බංග්ලාදේශය, තායිලන්තය හා ශ්‍රී ලංකාව වැනි රටවල ජනතාව මෙම දූපත්වල වාසය කරන බව කියැවේ. එසේම ඔවුන් එම රටවලට යාමේදී හා ඒමේදී එල්.ටී.ටී.ඊ. සංවිධානයට සහය දෙන බව වාර්තා වී ඇති බව ඉන්දීය බලධාරීන් අනාවරණය කරගෙන ඇත. වසර 1960 සිට 1970 දක්වා කාලය තුළදී ශ්‍රී ලාංකික ද්‍රවිඩ සරණාගතයින් අදාළ දූපත්වල පදිංචිකර ඇති බවද පැවසෙයි. වනාන්තර සහිත ප්‍රදේශ මෙම දූපත්වල ඇති බැවින් එල්.ටී.ටී.ඊ. සංවිධානයට සිය සංවිධානයේ ක්‍රියාකාරකම් පහසුවෙන් කරගෙන යාමටත්, සැඟව සිටීමටත් එය රුකුලක් වී ඇති බව විදෙස් වාර්තා අනාවරණය කරයි. ඒ අනූව මෙම දූපත්වල එල්.ටී.ටී.ඊ. සංවිධානයේ ක්‍රියාකාරකම් සිදුවන බව එම වාර්තාවල වැඩිදුරටත් දැක්වෙයි.", "URL": "https://sinhala.adaderana.lk/news.php?nid=41331", "Category": null, "Parent URL": null}