{"Source": "Adaderana", "Timestamp": "February 7, 2011 01:16 pm", "Headline": "අයහපත් කාලගුණයෙන් 320,408 ක් අවතැන් ", "News Content": "දිවයිනට බලපා ඇති අයහපත් කාලගුණික තත්ත්වය හේතුවෙන් පවුල් 333,986 ක් මේ වන විට පීඩාවට පත්ව සිටියි. මීට අමතරව පුද්ගලයින් 320,408 දෙනෙකු අවතැන්ව සිටින බව ආපදා කළමනාකරණ මධ්‍යස්ථානය පවසයි. ඔවුන් රැඳවීම සඳහා ස්ථාපිත කර ඇති කඳවුරු සංඛ්‍යාව ද 759 ක් දක්වා වැඩිකර තිබේ. මේ දක්වා පැවති ආපදා තත්ත්වය හේතුවෙන් පුද්ගලයින් 11 දෙනෙකු ජිවිතක්ෂයට පත්ව ඇති අතර තවත් පුද්ගලයින් තිදෙනෙකු අතුරුදන්ව සිටින බව ආපදා කළමනාකරණ මධ්‍යස්ථානය සඳහන් කරයි. තවද පුද්ගලයින් 9 දෙනෙකු විවිධ අනතුරුවලට ලක්වීමෙන් තුවාල ලබා ඇත. මේ දක්වා පැවති ආපදා තත්ත්වය හේතුවෙන් නිවාස 1,813 ට පූර්ණ හානී සිදුව ඇති අතර තවත් නිවාස 11,471ට අර්ධ හානී සිදුව ඇති බව ආපදා කළමනාකරණ මධ්‍යස්ථානය වැඩිදුරටත් සඳහන් කරනු ලැබීය. ආපදාවන් හේතුවෙන් අවතැන්ව සිටින ජනතාව සඳහා අවශ්‍ය ආහාර හා අනෙකුත් පහසුකම් ලබදීමට පියවර ගෙන තිබේ. ආපදාවට පත්වන්නන් බේරාගැනීමට මෙන්ම ඔවුන්ට සහන සැලසීම සඳහා ගුවන් හමුදාව මෙන්ම නාවික හමුදාවෙන් ද අවශ්‍ය පියවර ගෙන ඇති බව සඳහන්ය. මේ අතර හුරුළුවැව වාන් දැමීමත් සමඟ යාන්ඔය පිටාර ගැලීම හේතුවෙන් හොරොව්පතාන සහ කහටගස්දිගිලිය ප්‍රාදේශීය ලේකම් කොට්ඨාශයන්හි පවුල් රැසක් දැඩි අසීරූතාවන්ට පත්ව තිබේ. පරංගියාවාඩිය, දියතිත්තවැව, දෙමටවැව, පුලියන්කඩවල, වාහල්කඩ, රත්මලේ සහ සුහදගම යන ප්‍රදේශයන්හි පවුල් 860ක් පමණ මෙසේ පීඩාවට පත්ව සිටින බව අද දෙරණ වාර්තාකරු සඳහන් කළේය. ඔවුන් එක ප්‍රදේශයකට කොටුවී ඇති බවත් ඔවුන්ට අවශ්‍ය ආහාර ගුවන් මගින් සැපයීමට මේ වන විටත් ගුවන් හමුදාව කටයුතු යොදා තිබේ. කෙසේ වෙතත් එසේ ගුවනින් ලැබෙන ආහාර ප්‍රමාණවත් නොවන බවට එසේ කොටුවී සිටින ජනතාව දුරකථන මගින් රජයේ නිලධාරීන්ට දැනුම් දී ඇති බව අද දෙරණ වාර්තාකරු ප්‍රකාශ කළේය.", "URL": "https://sinhala.adaderana.lk/news.php?nid=14052", "Category": null, "Parent URL": null}