{"Source": "Adaderana", "Timestamp": "August 4, 2016 12:27 pm", "Headline": "දසමසැති දරුවා පැහැරගත් සැකකරු උසාවියට", "News Content": "ගාලුමුවදොර පිටියේදී කුඩා දරුවෙකු පැහැරගෙනයාම සම්බන්ධයෙන් අත්අඩංගුවට ගත් සැකකරු අද අධිකරණයට ඉදිරිපත් කිරීමට නියමිත බව පොලීසිය පවසයි.පසුගිය දෙවනිදා පස්වරුවේ සිය මව සමග ගාලුමුවදොර පිටියේ රැඳී සිටි මාස 10ක් පමණ වන කුඩා දරුවෙකු අතුරුදන්වීම සම්බන්ධයෙන් එම මව විසින් කොටුව පොලීසියට පැමිණිල්ලක් ඉදිරිපත් කර තිබුණි.ඒ අනුව කොටුව පොලීසියේ නිළධාරීන් කණ්ඩායමක් මේ සම්බන්ධයෙන් පුළුල් විමර්ශනයක් ආරම්භ කළ අතර එහිදී හලාවත ප්‍රදේශයේ කුඩා දරුවා රඳවාගෙන සිටි සැකකරු සම්බන්ධයෙන් තොරතුරු අනාවරණය කරගැනීමට හැකිව ඇති බව සඳහන්ය.ඒ අනුව ඊයේ රාත්‍රි දරුවා පොලිස් භාරයට ගෙන ඇති අතර සිද්ධියට අදාළ සැකකරු අත්අඩංගුවට ගත් බව පොලීසිය පැවසුවේය.34 හැවිරිදි මෙම සැකකරු කිරුලපන ප්‍රදේශයේ පදිංචිකරුවෙකු බව වාර්තා වේ.ඔහු අද කොටුව මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=62752", "Category": null, "Parent URL": null}