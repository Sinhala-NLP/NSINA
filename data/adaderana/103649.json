{"Source": "Adaderana", "Timestamp": "February 4, 2019 07:11 am", "Headline": "රේගු වර්ජනය නිසා අත්‍යාවශ්‍ය භාණ්ඩ හිඟ වන ලකුණු", "News Content": "රේගු වෘත්තිය සමිති ආරම්භ කර ඇති අකුරට වැඩ කිරීමේ වෘත්තීය සමිති ක්‍රියාමාර්ග අද 06 වන දිනටත් ක්‍රියාත්මක වෙයි. රේගු නිලධාරින්ගේ සංගමයේ භාණ්ඩාගාරික ශීතාංජන මඩපාත මහතා සඳහන් කළේ වෘත්තිය සමිති ක්‍රියාමාර්ගය හේතුවෙන් රේගුවේ නිශ්කාෂන කටයුතු සියයට 90කින් පමණ පහත වැටී ඇති බවයි. රේගු අධ්‍යක්ෂ ජනරාල්වරිය යළි සේවයේ පිහිටුවන ලෙස බලකරමින් පසුගිය 30 වන දින සිට මෙම අකුරට වැඩ කිරීමේ වෘත්තිය සමිති ක්‍රියාමාර්ගය ආරම්භ කරුණු ලැබුවේය. සිය ඉල්ලීම් වලට යහපත් ප්‍රතිචාර නොලැබුණහොත් ඉදිරියේදී වෘත්තිය සමිති ක්‍රියාමාර්ග දැඩි කිරීමට බලාපොරොත්තු වන බව ගීතාංජන මඩපාත මහතා සඳහන් කළේය. මේ අතර හෙට දිනයේ පිටකොටුවේ අත්‍යාවශ්‍ය ආහාර ද්‍රව්‍ය තොඟ වෙලදසැල් වසා දැමිමට අත්‍යාවශ්‍ය ආහාර ද්‍රව්‍ය ආනයනකරුවන්ගේ සහ තොඟ වෙළදුන්ගේ සංගමය තීරණය කර තිබේ. එම සංගමයේ ලේකම් ජි.එස් එළමනාදන් මහතා සදහන් කළේ රේගු වෘත්තිය සමිති ආරම්භ කර ඇති වෘත්තිය සමිති ක්‍රියාමාර්ගය හේතුවෙන් භාණ්ඩ ආනයනයේදී විශාල අලාභයක් සිදුව ඇති බවයි. මේ අතර අදාළ ගැටළුවට හෙට පස්වරු 04.00 පෙර විසඳුම් ලබාදීමට බලධාරින් පියවර නොගත හොත් සමස්ත ලංකා බහලුම් ප්‍රවාහන රථ හිමිකරුවන්ගේ සංගමය ද වෘත්තිය සමිති ක්‍රියාමාර්ගයක නිරත වන බව එම සංගමයේ සභාපති සනත් මංජුල මහතා සඳහන් කළේය.", "URL": "https://sinhala.adaderana.lk/news.php?nid=103649", "Category": null, "Parent URL": null}