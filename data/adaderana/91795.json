{"Source": "Adaderana", "Timestamp": "July 1, 2018 05:05 pm", "Headline": "නොදිරන අපද්‍රව්‍ය නිසා අවලස්සන වන කාසල්රී සහ මාඋසාකැලේ ජලාශ ", "News Content": "මධ්‍යම කඳුකරයේ ජල විදුලි බලාගාර සඳහා ජලය සපයන කාසල්රී හා මාඋසාකැලේ ජලාශ තුල ප්ලාස්ටික්, පොලිතින් හා නොදිරන ඝණ අපද්‍රව්‍ය ටොන් ගණනක් ඒකරාශී වි ඇති අයුරු මේ දිනවල දක්නට ලැබෙයි. එමගින් පාරිසරික සුන්දරත්වයට දැඩි හානි මෙන්ම විශාල ජල දූෂණයක්ද සිදුවන බව පරිසරවේදීන් පෙන්වා දෙයි. කාසල්රී හා මාඋසාකැලේ ජලාශ යනු මෙරට ජල විදුලි උත්පාදන ක්‍රියාවලියේ ආරම්භක ජලවිදුලි බලාගාර වන ලක්ෂපාන, නව ලක්ෂපාන හා විමලසුරේන්ද්‍ර කැණියෝන් හා පොල්පිටිය සමනල යන බලාගාරයන්ට ජලය සපයන ප්‍රදේශයේ සුන්දරත්වය වඩවන ජලාශ දෙකකි. කඳුකරයේ සුන්දරත්වය විදීම සඳහා නන්දෙසින් පැමිණෙන දේශීය හා විදේශීය සංචාරකයින් අවිධිමත් ලෙස විවෘත්ත පරිසරයට මුදා හරින ලද ප්ලාස්ටික් බෝතල්, පොලිතින් ඇසුරුම් හා වෙනත් නොදිරන ද්‍රව්‍ය මධ්‍යම කදුකරයේ බටහිර බෑවුම් ප්‍රදේශයට පවතින වර්ෂා ජලය හා මුසු වි ගසාගෙන ගොස් ජලාශ ඉවුරේ මෙලෙස තැම්පත්ව තිබේ. මෙම තත්වය හමුවේ ජලාශවල ජීවත්වන ජලජ ජීවීන්ගේ හා ජලජ පැලෑටි වල පැවැත්මටත් පාරිසරික මනස්කාන්ත බවට හානි කරන්නටත් ඉවහල් වන බව පරිසරවේදීන් පෙන්වා දෙයි. අදාල බලධාරීන්ගේ අවධානය කඩිනමින් මේ වෙත යොමුව නිසි පිලියමක් යොදන ලෙස පරිසර හිතකාමී ජනතාව බලධාරීන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=91795", "Category": null, "Parent URL": null}