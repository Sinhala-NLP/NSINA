{"Source": "Adaderana", "Timestamp": "August 21, 2012 11:05 am", "Headline": "ලක්ෂ 30 ක් අත යටින් ගත් සභාපති යළි රිමාන්ඩ්", "News Content": "රු.ලක්ෂ 30 ක අල්ලස් මුදලක් ලබාගත් බව කියන කළුතර ප්‍රාදේශීය සභාවේ සභාපති විදානපතිරණලාගේ ලක්ෂ්මන් නමැති අය සැප්තැම්බර් මස 4 වෙනි දින දක්වා යළි රක්ෂිත බන්ධනාගාර ගතකර තිබේ. කොළඹ අතිරේක මහේස්ත්‍රාත් අධිකරණය විසින් අද (21) මෙම නියෝගය ලබාදුන් බව අද දෙරණ අධිකරණ වාර්තාකරු පවසයි. කළුතර ප්‍රදේශයේ ව්‍යාපාරිකයෙකුට අයත් කළුතර, නාගොඩ ප්‍රදේශයේ ඉඩමක් සංවර්ධන කිරීම සඳහා සහ එම ඉඩමට පිවිසුම් මාර්ගයක් සකස්කිරීම සඳහා ප්‍රාදේශීය සභාව මගින් අවසරලබාදීමට අදාළ අල්ලස් මුදල ලබාගන්නා අවස්ථාවේ සභාපතිවරයා සහ කාර්යාල කාර්යය සහයකයෙකු ඉකුත් 27 වන දින අත්අඩංගුවට ගෙන තිබුණි. අල්ලස් හෝ දූෂණ විමර්ශන කොමිසන් සභාවේ සභාපති විනිසුරු ජගත් බාලපටබැඳිගේ මහතාගේ නියෝගයක් මත මෙම වැටලීම සිදුකළ බව එම කොමිසමේ අධ්‍යක්ෂ ජනරාල් කාර්යාලයේ ප්‍රකාශකයෙක් සඳහන් කළේය. ඒ අනුව රක්ෂිත බන්ධනාගාරගත කර තිබුණු සැකකාර සභාපතිවරයා අද දින යළි අධිකරණයට ඉදිරිපත් කළ අවස්ථාවේදී යළි රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=26762", "Category": null, "Parent URL": null}