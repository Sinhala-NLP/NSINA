{"Source": "Adaderana", "Timestamp": "May 13, 2011 08:12 am", "Headline": "ජාත්‍යන්තර අධිකරණ යෝජනාව යුරෝපා පාර්ලිමේන්තුවේදී ඉවතට", "News Content": "ශ්‍රි ලංකාව සම්බන්ධයෙන් ජාත්‍යන්තර අධිකරණ යාන්ත්‍රණයක් කඩිනමින් ස්ථාපනය විය යුතු බවට යුරෝපා පාර්ලිමේන්තුවට ඉදිරිපත් වූ යෝජනාව ප්‍රතික්ෂේප වී තිබේ. බ්‍රසල්ස් නුවර පිහිටි ශ්‍රී ලංකා තානාපති කාර්යාලය නිවේදනයක් නිකුත් කරමින් මේ බව දැනුම් දෙයි. ශ්‍රී ලංකාව සම්බන්ධයෙන් ඉදිරිපත් කර ඇති දරුස්මන් වාර්තාව පිළිබඳව ඊයේ(12) යුරෝපා පාර්ලිමේන්තුවේ දී විවාදයට ගැනුණි. යුරෝපා පාර්ලිමේන්තුවේ හරිත පක්ෂය සිදුකළ ඉල්ලීමකට අනුව මෙම විවාදය පවත්වා ඇති බව වාර්තා වේ. කෙසේවෙතත් දරුස්මාන් වාර්තාව සම්බන්ධයෙන් ශ්‍රී ලංකා රජය විනිවිදභාවයකින් යුතු පරික්ෂණයක් පැවැත්විය යුතු බව යුරෝපා පාර්ලිමේන්තුව පෙන්වා දෙයි. එම වාර්තාව මගින් යුද ගැටුම් පැවති සමයේ දී ශ්‍රී ලංකා රජය සහ එල්.ටී.ටී.ඊ සංවිධානය මානව හිමිකම් උල්ලංඝණය කර ඇති බවට පෙන්වා දී ඇති බැවින් ඒ පිළිබඳ විධිමත් පරීක්ෂණයක් පැවැත්විය යුතු බවයි ඔවුන් පවසයි. මේ අතර යුද්ධය අවසන් වී වසර දෙකක් ගතවන ‍මොහොතේ දෙමළ ජනතාවගේ ආරක්ෂාව සම්බන්ධයෙන් ශ්‍රී ලංකා රජය ක්‍රමවත් වැඩපිළිවෙළක් ක්‍රියාත්මක කළ යුතු බව ද යුරෝපා පාර්ලිමේන්තුව දැනුම් දෙයි.", "URL": "https://sinhala.adaderana.lk/news.php?nid=16065", "Category": null, "Parent URL": null}