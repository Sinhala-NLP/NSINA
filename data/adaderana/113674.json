{"Source": "Adaderana", "Timestamp": "July 8, 2019 07:37 pm", "Headline": "මහජන ආරක්ෂාව තුට්ටුවට දමා සූදුවක් කළා-සමන්ත විද්‍යාරත්න", "News Content": "'විශ්වාසය භංගකළ ආණ්ඩුව පරදන - වීදි පිරෙන පාද සටන '' මැයෙන් ජනතා විමුක්ති පෙරමුණ සංවිධාන කළ පාගමන ඊයේ (07) උදෑසන කළුතර නගර ශාලාවෙන් ආරම්භ වූ අතර එය ඊයේ සවස මොරටුව නගර මධ්‍යයෙන් අවසන් කෙරුණි. අද (08) උදෑසන නැවතත් මොරටුව ප්‍රධාන බස්නැවතුම්පල අසළින් ආරම්භ වූ පාගමන නුගේගොඩ දක්වා ගමන් ආරම්භ කළේය. ජනරැලිය පැවැත්වුණේ නුගේගොඩ ආනන්ද සමරකෝන් එළිමහන් රංගපීඨයේදීයි. එහිද අදහස් දැක්වු ජනතා විමුක්ති පෙරමුණේ ඌව පළාත් සභා මන්ත්‍රී සමන්ත විද්‍යාරත්න මහතා ප්‍රශ්න කළේ රනිල් - මෛත්‍රි ආණ්ඩුව පැවසු දේවල් කළාද? යනුවෙනි. වංචාව හා දූෂණය දෙගුණ තෙගුණ කළ බවත් මහජන ආරක්ෂාව තුට්ටුවට දමා සූදුවක් කළ බවත් මන්ත්‍රීවරයා පැවසීය. මේ වන විට ඔවුන් නුසුදුස්සන් බව ඔප්පු කර අවසන් බව ද ඒ මහතා ප්‍රකාශ කළේය. එහිද අදහස් දැක්වු ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක මහතා පැවුසවේ ජාතීන් අතර සැකය හා අවිශ්වාසය නිසා මහජනයාගේ ආරක්ෂාව බිඳවැටී තිබෙන බවයි.", "URL": "https://sinhala.adaderana.lk/news.php?nid=113674", "Category": null, "Parent URL": null}