{"Source": "Adaderana", "Timestamp": "May 31, 2010 08:23 am", "Headline": "විශේෂ පහසුකම් අවශ්‍ය සිසුන්ට සහන", "News Content": "අධ්‍යයන පොදු සහතික පත්‍ර උසස් පෙළ සහ 5 ශ්‍රේණිය ශිෂ්‍යත්ව විභාගවලට පෙනී සිටින සිසුන් අතරින් විශේෂ පහසුකම් අවශ්‍ය සිසුන් සඳහා සහන සැලසීමට විභාග දෙපාර්ත‍මේන්තුව තීරණය කර තිබේ. පහසුකම් අවශ්‍ය පාසල් අපේක්ෂකයන් විදුහල්පතිවරුන් මාර්ගයෙන් ද පෞද්ගලික අපේක්ෂකයින් දෙමව්පියන් මාර්ගයෙන් ද අදාළ විස්තර විභාග දෙපාර්තමේන්තුවට ලියාපදිංචි තැපෑලෙන් එවිය යුතුය. එම විස්තර ලබන මස 26 වැනි දින දක්වා භාරගන්නා බව විභාග දෙපාර්තමේන්තුව සඳහන් කළේය. මේ අතර විභාග රාජකාරීවලදී අක්‍රමිකතාවලට සම්බන්ධ බවට සැකකෙරෙන ගුරුවරුන් ඇතුළු කාර්යය මණ්ඩලය 40 දෙනෙකු පිළිබඳව පරීක්ෂණ ආරම්භ කිරිමට විභාග දෙපාර්තමේන්තුව පියවර ගෙන තිබේ. පසුගිය වසරේ අධ්‍යයන පොදු සහතික පත්‍ර සාමාන්‍ය පෙළ විභාගයේ දී විවිධ අක්‍රමිකතාවල නිරත වූ බවට මෙම පිරිසට එරෙහිව ‍චෝදනා එල්ල වී ඇති බව සඳහන්ය. පරීක්ෂණවලදී වරදකරුවන් වුවහොත් විභාග දෙපාර්තමේන්තුව මගින් පවත්වන කිසිඳු විභාගයක රාජකාරී කටයුතු සඳහා ඔවුන් යොදා ‍නොගන්නා අතර වෙනත් විනය ක්‍රියාමාර්ග ගැනීම ‍කෙරෙහි ද අවධානය යොමුව ඇති බව විභාග දෙපාර්තමේන්තුව පවසයි.", "URL": "https://sinhala.adaderana.lk/news.php?nid=8717", "Category": null, "Parent URL": null}