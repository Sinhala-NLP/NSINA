{"Source": "Adaderana", "Timestamp": "July 31, 2011 12:56 pm", "Headline": "දකුණු සුඩානයට මේ පාරෙන් එන්න කියන්නැයි රනිල් ඉල්ලයි", "News Content": "දකුණු සුඩානය පොදු රාජ්‍ය මණ්ඩලයීය රටවල් අතරට එකතු කර ගැනීම පිළිබඳ තමන්ගේ අකමැත්තක් නොමැති නමුත් එහිදී දකුණු සුඩානය ශ්‍රී ලංකාවේ භෞමික අඛණ්ඩතාවය පිළිගැනීමට එකඟවිය යුතු යැයි විපක්ෂ නායක රනිල් වික්‍රමසිංහ මහතා පවසයි. විදෙස් සංචාරයක නිරත වී සිටින විපක්ෂ නායකවරයා බ්‍රිතාන්‍යයේ පොදු රාජ්‍ය මණ්ඩලයීය හා විදේශ කටයුතු නියෝජ්‍ය අමාත්‍ය ඇලිස්ටෙයාර් බර්ට් මහතාට මේ බව දන්වා ඇතැයි විපක්ෂ නායක කාර්යාලය නිවේදනය කරයි. මේ පිළිබඳව දකුණු සුඩානය දැනුවත් කිරීමට තමන් ක්‍රියා කරන බවට ඇලිස්ටෙයාර් බර්ට් මහතා එහිදී සහතික වූ බව සඳහන් වේ. පසුගිය 29 වන දින ඇලිස්ටෙයාර් බර්ට් මහතා සමග බ්‍රිතාන්‍ය විදේශ කටයුතු හා පොදුරාජ්‍ය මණ්ඩලයීය කාර්යාලයේ පැවති විශේෂ සාකච්ඡාවකදී මේ බව දැනුම් දී ඇති බවත්,පසුගිය පළාත් පාලන මැතිවරණයේදී ශ්‍රී ලංකාවේ උතුරේ ජනයා මෙරට භෞමික අඛණ්ඩතාවය ආරක්ෂා කිරීම සඳහා ජන වරමක් ලබා දී ඇති බැවින් ඒ පිළිබඳ දකුණු සුඩානය දැනුවත් කරන ලෙස ද වික්‍රමසිංහ මහතා එහිදී ඉල්ලා ඇති බවත් විපක්ෂ නායක කාර්යාලය කියා සිටියි. ශ්‍රී ලංකාවේ භෞමික අඛණ්ඩතාවය ආරක්ෂා කර ගනිමින් 13 වන ආණ්ඩුක්‍රම ව්‍යවස්ථා සංශෝධනය ඉදිරියට ගෙන යාමට ඉන්දු-ලංකා ඒකාබද්ධ ප්‍රකාශනය ඔස්සේ ශ්‍රී ලංකා ආණ්ඩුව එකඟ වී ඇතැයිද ඒ පිළිබඳ මේවන විටත් ද්‍රවිඩ ජාතික සන්ධානය හා ආණ්ඩුව අතර සාකච්ඡා පැවැත්වෙන බවත් වික්‍රමසිංහ මහතා පෙන්වා දී තිබේ. ජනතාවගේ ප්‍රජාතන්ත්‍රවාදී අයිතිවාසිකම් ආරක්ෂා කෙරෙන ,සෑම ජන කොටසකටම පිළිගත හැකි දේශපාලන විසඳුමකට එළඹෙන්නේනම් ඒ සඳහා සහය ලබාදීම එක්සත් ජාතික පක්ෂයේ ස්ථාවරය බව ද විපක්ෂ නායකවරයා එහිදී අවධාරණය කර තිබේ.", "URL": "https://sinhala.adaderana.lk/news.php?nid=17758", "Category": null, "Parent URL": null}