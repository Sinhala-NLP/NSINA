{"Source": "Adaderana", "Timestamp": "October 7, 2011 04:10 pm", "Headline": "සියලු සරසවි නියමිත කාලසටහනකට ඇරඹීමට කටයුතු යොදයි", "News Content": "මෙරට සියලු විශ්ව විද්‍යාල නියමිත කාලසටහනකට අනුව ආරම්භ කිරිමට සහ පවත්වාගෙන යාමට අවශ්‍ය කටයුතු යොදා ඇතැයි උසස් අධ්‍යාපන අමාත්‍යාංශය පවසයි. මීට ඉහතදී ඒ ඒ විශ්ව විද්‍යාල ඔවුන්ගේ අභිමතය සහ අවශ්‍යතාවයන් අනුව ආරම්භ කිරීම සිදුවු බව එම අමාත්‍යාංශය පෙන්වා දෙයි. මේ හේතුවෙන් ශිෂ්‍ය ශිෂ්‍යාවන්ට උසස් පෙළ ප්‍රතිඵල නිකුත් වී වසර දෙකකටත් වැඩි කාලයක් විශ්ව විද්‍යාල ප්‍රවේශය නොමැතිව නිවසට වී සිටීමට සිදුවු බව ද උසස් අධ්‍යාපන අමාත්‍යාංශය සඳහන් කරයි. ඉතිහාසයේ පළමුවරට මේ මාසය තුළ සියලු විශ්ව විද්‍යාල එකම කාලසටහනකට අනුව ආරම්භ කිරීම සිදුවු බවත් එය 90% න් පමණ සාර්ථක වී ඇති බවත් එම අමාත්‍යාංශය වැඩිදුරටත් පැවසීය.", "URL": "https://sinhala.adaderana.lk/news.php?nid=19208", "Category": null, "Parent URL": null}