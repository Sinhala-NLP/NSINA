{"Source": "Adaderana", "Timestamp": "October 20, 2011 11:11 am", "Headline": "මාර්ග අංක 705 පුද්ගලික බස් වර්ජනයක්", "News Content": "හැටන් -බගවන්තලාව, හැටන් - බලංගොඩ මාර්ග අංක 705 යටතේ ධාවන කෙරෙන පෞද්ගලික බස්රථ ධාවකයින් වර්ජනයක නිරත වේ. අද(20) උදෑසන සිට මෙම වර්ජනය ක්‍රියාත්මක කෙරෙන බව බස්රථ ධාවකයින් පවසයි. මධ්‍යම පළාත් මාර්ගස්ථ මගී ප්‍රවාහන අධිකාරියේ සභාපතිවරයාගේ අභිමතය පරදි බස්රථයක් ධාවනයට යෙදවීමට එරෙහිව මෙම වර්ජනය ක්‍රියාත්මක කෙරෙන බව සඳහන්ය. අදාළ බස්රථය ධාවනයට යෙදවීම හේතුවෙන් තම බස්රථ ගමන් වාර සංඛ්‍යාව අඩුවන බවට බස් ධාවකයින් චෝදනා කරයි. අදාළ බස්රථය ධාවනයෙන් ඉවත් කරගන්නා තෙක් වර්ජනය ක්‍රියාත්මක කරන බව ඔවුන් පවසයි.", "URL": "https://sinhala.adaderana.lk/news.php?nid=19470", "Category": null, "Parent URL": null}