{"Source": "Adaderana", "Timestamp": "May 8, 2014 07:39 pm", "Headline": "පුරහලේ සූදුපොළ යළිත් වටලයි - 34ක් අත්අඩංගුවේ", "News Content": "කොළඹ පුරහල ප‍්‍රදේශයේ පවත්වාගෙන ගිය ප‍්‍රසිද්ධ සූදුපොළ යළිත් වරක් අද දින සවස 6.00ට පමණ කොළඹ අපරාධ කොට්ඨාසයේ ස්ථානාධිපති ප‍්‍රධාන පොලිස් පරීක්‍ෂක නෙවිල් සිල්වා සහ බස්නාහිර පළාත් දූෂණ මර්දන ඒකකයේ ස්ථානාධිපති පොලිස් පරීක්‍ෂක චන්දන ඇතුළු නිලධාරීන් කණ්ඩායමක් විසින් වටලා තිබේ. බස්නාහිර පළාත බාර ජ්‍යෙෂ්ඨ නියෝජ්‍ය පොලිස්පති අනුර සේනානායක මහතාගේ උපදෙස් පරිදි කොළඹ අපරාධ කොට්ඨාසයේ සහකාර පොලිස් අධිකාරී නුවන් වෙදසිංහ මහතා මෙම වැටලීම අධීක්‍ෂණය කරන ලදී. සූදු පොළ වටලා පිරිමි සැකකරුවන් 26 දෙනෙක්, එක් සැකකාරියක් සහ සූදු පොළේ සේවකයින් 07 දෙනෙකු අත්අඩංගුවට ගෙන ඇත. ඒ අනුව අත්අඩංගුවට ගත් මුළු සැකකරුවන් ගණන 33ක් හා සැකකාරියන් 01කි. කොළඹ අපරාධ කොට්ඨාසය වැඩිදුර විමර්ශන පවත්වාගෙන යනු ලබයි. මීට පෙරද මෙම ස්ථානය පොලීසිය විසින් වැටලූ අතර එය වැටලීමට සම්බන්ධ නිලධාරීන් 23 දෙනෙකුට ස්ථාන මාරු ලබාදීමේ සිද්ධියට එවකට ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතාගේ නමද ගැවී තිබූ බව මාධ්‍ය මගින් අනාවරණය කෙරිණ.", "URL": "https://sinhala.adaderana.lk/news.php?nid=43080", "Category": null, "Parent URL": null}