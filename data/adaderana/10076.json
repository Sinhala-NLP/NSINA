{"Source": "Adaderana", "Timestamp": "August 6, 2010 05:05 pm", "Headline": "ජනශක්ති මලල ක‍්‍රීඩකයෝ  ජය කෙහෙලි නංවති", "News Content": "ජනශක්ති අනුග‍්‍රහය ලත් මලල ක‍්‍රීඩකයෝ නොබෝදා පැවති 87 වැනි සමස්ත ලංකා පාසල් මලල ක‍්‍රීඩා ශුරතා තරඟාවලියේදී සහ කනිෂ්ඨ ජාතික මලල ක‍්‍රීඩා ශුරතා තරඟාවලියේදී සිය ක‍්‍රීඩා කුසලතා දක්වමින් ජයග‍්‍රාහකයෝ බවට පත්වූහ. ඔවුන්ගෙන් 6 දෙනෙක් 87 වැනි සමස්ත ලංකා පාසල් මලල ක‍්‍රීඩා ශුරතා තරඟාවලියේදී තමන් ඉදිරිපත් වූ ක‍්‍රීඩා ඉසව්වලදී ප‍්‍රථම ස්ථාන දිනාගත්හ. මෙහිදි ඉෂාරා දයානන්ද (පර්ගියුව්සන් උසස් බාලිකා විද්‍යාලය - රත්නපුරය)මීටර් 100 සහ මීටර් 200 බාලිකා බාධක දිවීමේ තරඟ දෙකින්ම ප‍්‍රථම ස්ථාන දිනාගනිමින් හොඳම මලල ක‍්‍රීඩිකාව ලෙස සම්මානයට පාත‍්‍ර වූවාය. පබසරා සේනානායක (ශාන්ත ජෝශප් බාලිකා විද්‍යාලය-කෑගල්ල) 18 න් පහල කෙටිදුර ධාවන තරඟ තුනින්ම ප‍්‍රථම ස්ථාන දිනාගත් අතර නයෝමිකා ගිම්හානි ජයතිලක (සුමන බාලිකා විද්‍යාලය- රත්නපුරය)මීටර් 100 සහ මීටර් 400 බාධක දිවීමේ තරඟ දෙකින්ම ප‍්‍රථම ස්ථානත් මීටර් 400 තරඟ ඉසව්වෙන් 2 වැනි ස්ථානයත් දිනා ගත්තාය. නිමේෂා සිරිවර්ධන (ගලෙන්බිඳුනුවැව මධ්‍ය විද්‍යාලයේ) 16 න් පහල උස පැනීමේ ඉසව්වේ ප‍්‍රථම ස්ථාන හිමි කරගත් අතර චාමිකා ජයමිනි (සුමන බාලිකා විද්‍යාලය-රත්නපුරය) 18 න් පහල මීටර් 800 සහ මීටර් 1500 ඉසව්වලදී ප‍්‍රථම ස්ථාන දිනාගත්තාය. 20 න් පහල තුන් පිම්ම සහ දුර පැනීම තරඟවල 1 වැනි සහ 2 වැනි ස්ථාන දිනාගත්තේ හිරුණි වීරසේකරයි. (පර්ගියුසන් උසස් බාලිකා විද්‍යාලය - රත්නපුරය) මෙම ක‍්‍රීඩා ශුරතා තරඟාවලියට සති කිහිපයකට පෙර පැවති කනිෂ්ඨ ජාතික මලල ක‍්‍රීඩා ශුරතා තරඟාවලියේදී සෂිප‍්‍රභා ජයසිංහ මීටර් 100 මීටර් 200 සහ මීටර් 400 ජය ගනිමින් 23 න් පහල හොඳම මලල ක‍්‍රීඩිකාව ලෙස ජය කෙහෙලි නැංවූවාය. මීටර් 100 සහ මීටර් 200 බාලිකා බාධක දිවීමේ තරඟ දෙකින්ම සහ මීටර් 100 බාධක දිවීමේ තරඟයෙන් ප‍්‍රථම ස්ථාන දිනාගත් ඉෂාරා දයානන්ද 20 න් පහල හොඳම මලල ක‍්‍රීඩිකාව ලෙස පෙරමුණට පැමිණියාය. නයෝමිකා ගිම්හානි මීටර් 100 සහ මීටර් 400 බාධක දිවීමෙන් ප‍්‍රථම ස්ථානයත් මීටර් 400 ඉසව්වෙන් 3 වැනි ස්ථානයත් හිමිකර ගනිමින් මෙම තරඟයේදී බාධක දිවීමේ හොඳම ක‍්‍රීඩිකාවට හිමි ”ප‍්‍රියන්ති ගුණසේකර” පලිහ දිනා ගත්තාය. හිරුණි වීරසේකර 20 න් පහල තුන් පිම්ම පැනීමෙන් ප‍්‍රථම ස්ථානයත් දුර පැනීමෙන් 2 වැනි ස්ථානයත්, නිමේෂා සිරිවර්ධන 16 න් පහල උස පැනීමේ ඉසව්වේ 2 වැනි ස්ථානයත්, චාමිකා ජයමිනි 20 න් පහල මීටර් 3000 සහ මීටර් 1500 ඉසව්වලදී ප‍්‍රථම ස්ථානත් දිනාගත්හ. රිටි පැනීමේ යෙදෙන යාපනයේ අරුණෝදය විද්‍යාලයේ එස්. තනුෂා විශේෂ එතෙර වැඩසටහනක කොටසක් ලෙස දැනට එක්සත් රාජධානියේ පුහුණුව ලබමින් සිටින්නීය. මෙම ක‍්‍රීඩිකාවන් තරඟ ඉසව්වලදී දැක්වු සුවිශේෂි දස්කම් ගැන මෙම සමාගම මහත්සේ සතුටට පත්වන බව ජනශක්ති ඉන්ෂුවරන්ස් පීඑල්සී හී කළමනාකාර අධ්‍යක්‍ෂ ප‍්‍රකාශ් ෂාෆ්ටර් මහතා පැවසීය.\"ආයතනික පුරවැසියකු ලෙස ශ‍්‍රී ලංකාවේ පිබිදෙමින් සිටින මෙම මලල ක‍්‍රීඩකයන්ට අනුග‍්‍රහය දැක්වීමට ලැබීම අපට ආඩම්බරයක් වගේම එය මෙරට මලල ක‍්‍රීඩා ක්‍ෂේත‍්‍රයේ අනාගත සාර්ථකත්වයට අතදීමකි. ඔවුන් සියලු දෙනාම 2009 දී සහ 2010 දි එක ලෙස සුවිශේෂි දස්කම් දක්වමින් ඔවුන්ගේ වයස් කාණ්ඩවල අපරාජිතව සිටීමට සමත්වී ඇත. ඉදිරි අනාගතයේදී ඔවුන් තවත් ජයග‍්‍රහණ ලබමින් ඉහලට යන බව නිසැකයි.\" ජනශක්ති මලල ක‍්‍රීඩා අනුග‍්‍රාහක ව්‍යාපෘතියේ සම්බන්ධීකාරක බර්ටල් පින්ටෝ ජයවර්ධන /සාමාන්‍යාධිකාරි මූල්‍ය සහ සැලසුම් ප‍්‍රකාශ කළේ \"මෙය ජාතිය ගොඩනැගීමේ ක‍්‍රියාවලියට ජනශක්ති ඉන්ෂුවරන්ස් සමාගමෙන් පිදෙන තවත් එක් දායකත්වයක්. නුදුරු අනාගතයේදීම මෙම මලල ක‍්‍රීඩක ක‍්‍රීඩිකාවන් අන්තර් ජාතිත තලයේදී ජයකෙහෙලි නංවා අප රටට කීර්තියක් අත්කර දෙනු ඇති බව අපේ අපේක්‍ෂාවයි. එම ජය අත්කරදීමට ඔවුන්ට නිසැකවම හැකියාව තිබෙනවා. ඔවුන් එය ඉටු කරනවා.\"යනුවෙනි. ප‍්‍රියංගිකා මධුමන්ති, ටී අනුෂා සහ අමාලි විජේසිංහ යන ප‍්‍රකට ජාතික මලල ක‍්‍රීඩිකාවන් තිදෙනා ජනශක්ති සමගමේ සේවය කරති. මෙම සමාගම රැකියා ලබාදී ඇති සහ 2009 දී අනුග‍්‍රහය දක්වා ඇති සියලුම ක‍්‍රීඩිකාවන් ජාතික මලල ක‍්‍රීඩා සහ කනිෂඨ සංචිතවල තම ස්ථාන රැකගෙන සිටින අතර ඉන් හතර දෙනෙකු වන මධුමන්ති, සෂිප‍්‍රභා, නයෝමිකා සහ නිමේෂා 2009 දි සහ 2010 දි අන්තර් ජාතික මට්ටමේදී ශ‍්‍රී ලංකාව නියෝජනය කළහ. ක‍්‍රිකට් ක‍්‍රීඩාව සමග සමීප සබඳතාවකින් ක‍්‍රියා කිරීමෙන් ප‍්‍රචලිතව සිටින ජනශක්ති සමාගම ගත වූ වසර කීපය තුළ ටෙස්ට් ක‍්‍රීකට් තරග ගණනාවකට සිය අනුග‍්‍රහය දක්වා ඇති අතර හොකී, ස්කොෂ්, ඔරු පැදීම සහ ගොල්ෆ් ආදී ජාතික තලයේ ක‍්‍රීඩා ගණනාවකට ආධාර ලබාදෙමින් දිගු කාලීන වශයෙන් ශ‍්‍රී ලංකාවේ ක‍්‍රීඩා සංවර්ධනය කෙරෙහි දක්වන ලැදියාව යලි සනාථ කොට ඇත.", "URL": "https://sinhala.adaderana.lk/news.php?nid=10076", "Category": null, "Parent URL": null}