{"Source": "Adaderana", "Timestamp": "July 4, 2017 07:37 am", "Headline": "නිල කාලය අවසන් වූ පසු ඡන්දය පවත්වන්න කොමිසමට බලය තිබෙනවා", "News Content": "පළාත් සභාවක නිල කාලය අවසන්වීමෙන් පසු නව ජන්ද විමසීමක් සඳහා අවශ්‍ය ක්‍රියාමාර්ග ගැනීමට මැතිවරණ කොමිසමට බලය පවතින බව ආචාර්ය ප්‍රතිභා මහානාමහේවා මහතා පවසයි.ඔහු පෙන්වා දෙන්නේ නිල කාලය අවසන් වු පළාත් සභාවක කාලය දීර්ඝ කරන්නේ නම් ආණ්ඩුක්‍රම ව්‍යවස්ථා සංශෝධනයක් සිදු කළ යුතු බවය.ආණ්ඩුක්‍රම ව්‍යවස්ථාවේ 154/ඉ වගන්තියට අනුව පළාත් සභාවක නිල කාලය වසර 05ක් වන අතර එම කාලය ඉක්ම වන විට අදාළ පළාත් සභාව විසිරගියා සේ සැලකෙයි.ඒ අනුව සබරගමුව, උතුරමැද හා නැගෙනහිර පළාත් සභා නිල කාලය ඔක්තෝබර් 01 වන දිනෙන් අවසන්විමට නියමිතය.මේ අතර මැතිවරණය කල්යාම සම්බන්ධයෙන් විෂය භාර අමාත්‍යවරයා වගකීම බාරගත යුතු බව පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය.මේ සම්බන්ධයෙන් අදහස් දැක්වු එක්සත් ජාතික පක්ෂ පාර්ලිමේන්තු මන්ත්‍රී නලීන් බණ්ඩාර මහතා ප්‍රකාශ කළේ මැතිවරණය කල් දැමීමක් සිදු නොවන නමුත් ඊට අදාළ නීතිමය ගැටළු විසඳා ගැනීමට ඉදිරි සති කිහිපය තුළ කටයුතු කරනු ඇති බවය.", "URL": "https://sinhala.adaderana.lk/news.php?nid=74838", "Category": null, "Parent URL": null}