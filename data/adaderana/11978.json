{"Source": "Adaderana", "Timestamp": "November 7, 2010 08:32 am", "Headline": "කුවේට් හි අතරමංවූවන් 113 ක් යළි මව්බිමට", "News Content": "කුවේට් හි අතරමංව සිටි තවත් ශ්‍රී ලාංකික ශ්‍රමිකයින් 113 දෙනෙකු අද දිනයේ දිවයිනට පැමිණීමට නියමිතව තිබේ. මෙම පිරිස කාලයක සිට කුවේට් හි තානාපති කාර්යාල රැකවරණයේ රැඳී සිට ඇති බව විදේශ සේවා නියුක්ති කාර්යාංශය ප්‍රකාශ කරයි. අද දිනයේ දිවයිනට පැමිණෙන පිරිස අතර පිරිමි ශ්‍රමිකයින් 8 දෙනෙකු ද සිටින බව වාර්තාවේ. රැකියා සඳහා කුවේට් වලට ගොස් එහි දී රැකියා අහිමිව විවිධ කරදර සහ හිරිහැර වලට ලක්වීම හේතුවෙන් මෙම පිරිස තානාපති කාර්යාලයේ රැකවරණය ලබා ගෙන සිටි බව සඳහන් වේ. ඒ අනුව කුවේට් හි පිහිටි ශ්‍රී ලංකා තානාපති කාර්යාලය මැදිහත්ව අදාළ බලධාරීන් සමඟ සාකච්ඡා කොට ශ්‍රී ලංකා විදේශ සේවා නියුක්ති කාර්යාංශය මෙම පිරිස දිවයිනට ගෙන්වා ගැනීමට කටයුතු කර ඇති බව වාර්තා වේ. මේ ආකාරයට මේ වසරේ අවස්ථා කිහිපයක දීම කුවේට් හි සිට ශ්‍රී ලාංකික ශ්‍රමිකයින් මෙරටට ගෙන්වා ගෙන ඇති බව විදේශ සේවා නියුක්ති කාර්යාංශය සඳහන් කරයි.", "URL": "https://sinhala.adaderana.lk/news.php?nid=11978", "Category": null, "Parent URL": null}