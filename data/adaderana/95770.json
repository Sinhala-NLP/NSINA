{"Source": "Adaderana", "Timestamp": "September 8, 2018 01:45 pm", "Headline": "යට ඇඳුමේ සඟවා ගෙනා කෝටි ගානක් වටින රත්‍රං රේගු දැලේ", "News Content": "රන් බිස්කට් තොගයක් නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගියෙකු අද(08) උදෑසන කටුනායක බණ්ඩාරනායක ජාත්‍යන්තර ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන තිබේ. රුපියල් දෙකෝටි අට ලක්ෂයක් (2,08,00,000) ක පමණ වටිනාකමින් යුත් මෙම රන් බිස්කට් තොගය ගෙනා පුද්ගලයා හැටන් \"ටෙම්පල් ටෝ\"(Temple Tow) ප්‍රදේශයේ පදිංචි 37 හැවිරිදි ව්‍යාපාරිකයෙකි. ඔහු අද දින උදෑසන 8.30 ට ඉන්දියාවේ චෙන්නායි සිට පැමිණි ඉන්ඩිගෝ ගුවන් සේවයේ 6E1201 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. ඔහු විසින් ඇඳ සිටි යට ඇඳුම තුළ සහ ඔහු පැළද ගෙන සිටි පාවහන් යුවළ තුළ කිලෝ ග්‍රෑම් 03 ග්‍රෑම් 200 ක් බර මෙම රන් බිස්කට් 31 ක සඟවා ගෙන සිටියදී රේගු නිලධාරීන් විසින් සොයා ගෙන අත් අඩංගුවට ගෙන තිබුණි. මෙම අත් අඩංගුවට ගැනීම සහකාර රේගු අධිකාරීවරුන් වන ඩී.එන්.සී.අබේනායක , ඒ.කේ.ආර්.සමන්ජිත් , කේ.බී.බණ්ඩාර ,ඒ.එම්.ජී.ඩී.අලහකෝන් සහ පී.එච්.ඩී.පී.චන්ද්‍රසිරි යන මහත්වරුන් විසින් සිදු කර තිබුණි.", "URL": "https://sinhala.adaderana.lk/news.php?nid=95770", "Category": null, "Parent URL": null}