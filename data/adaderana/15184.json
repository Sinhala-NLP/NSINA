{"Source": "Adaderana", "Timestamp": "March 31, 2011 11:19 am", "Headline": "මුහුදු ගිය නාවික හමුදා භටයින් සිව් දෙනෙක් අතුරුදන් ", "News Content": "නාවික හමුදා බෝට්ටුවකින් මුලතිව් ප්‍රදේශයෙන් මුහුදු ගිය නාවික හමුදා භටයින් සිව් දෙනෙකු අතුරුදන් වී ඇති බව නාවික හමුදාව පවසයි‍. මෙම භටයින් ගමන්ගත් බෝට්ටුව අද(31) උදෑසන වෙරළට ගොඩගසා තිබියදී සොයාගෙන ඇති අතර නාවික හමුදා භටයින් සිව්දෙනා පිළිබඳ කිසිදු තොරතුරක් නොමැති බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා ප්‍රකාශ කළේය. මුලතිව් වලට උතුරින් වූ චුන්ඩිකුලම්වල සිට පෙරේදා(29) අලුයම පලෙයි දක්වා මුහුදු තීරයේ නාවික හමුදා කඳවුරු වලට අවශ්‍ය බඩු බාහිරාදිය රැගෙන මෙම නාවික භටයින් සිව් දෙනා ගමන්කොට තිබේ. ඔවුන් ආපසු නොපැමිණීම පිළිබඳව සොයා බැලීමේ දී බෝට්ටුව පමණක් වෙ‍රළේ ගොඩගසා තිබියදී හමුවු බව කෝසල වර්ණකුලසූරිය මහතා ප්‍රකාශ කළේය. මෙම නාවික හමුදා භටයින් සිව්දෙනා සෙවීමේ කටයුතු සඳහා මේ වන විටත් නාවික හමුදා නිලධාරීන් යොදවා ඇති අතර ඒ පිළිබඳව ඉන්දීය මහකොමසාරිස් කාර්යාලය ද දැනුවත් කර ඇත. මෙම සෙබලුන් සිව්දෙනා සෙවීමේ කටයුතු සඳහා ඉන්දියාවේ වෙරළ ආරක්ෂක බලකාය සහ ඉන්දීය නාවික හමුදාවේ ද සහය ලබාගැනීමට බලාපොරොත්තු වන බව කමාන්ඩර් කෝසල වර්ණකුලසූරිය මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=15184", "Category": null, "Parent URL": null}