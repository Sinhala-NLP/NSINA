{"Source": "Adaderana", "Timestamp": "March 5, 2013 11:20 am", "Headline": "මෙරට වගවීම පිළිබඳ බැංකි මූන්ගෙන් නිල ප්‍රකාශයක්", "News Content": "ශ්‍රී ලංකාවේ වගවීමේ ක්‍රියාවලිය සම්බන්ධයෙන් එක්සත් ජාතීන්ගේ සංවිධානයේ මහලේකම් බැන්කී මූන් මහතා විසින් නිල ප්‍රකාශයක් සිදුකිරීමට නියමිතව තිබේ. ඊයේ (05) පැවති දෛනික මාධ්‍ය හමුවේ දී මහලේකම්වරයාගේ නියෝජ්‍ය ප්‍රකාශක එදුර්දෝ ඩෙල් බුඒ මේ බව සඳහන් කළේය. යුද ගැටුම් අවසන්වීමෙන් අනතුරුව ශ්‍රී ලංකා රජය වැදගත් පියවර ගෙන ඇති බවට එක්සත් ජාතීන්ගේ මහලේකම්වරයා විසින් සිදුකළ බව කියන ප්‍රකාශයක් සම්බන්ධයෙන් අදාළ මාධ්‍ය හමුවේ දී මාධ්‍යවේදියෙකු විමසා තිබේ. ශ්‍රී ලංකාව සම්බන්ධයෙන් මහලේකම්වරයා ඉදිරියේ දී නිල ප්‍රකාශයක් සිදුකරනු ඇති බව එහිදී මහලේකම්වරයාගේ නියෝජ්‍ය ප්‍රකාශකවරයා සඳහන් කර ඇත. මේ අතර ජිනීවා මානව හිමිකම් කවුන්සිලයට ඉදිරිපත් කිරීමට නියමිත ශ්‍රී ලංකාව පිළිබඳ යෝජනාව සම්බන්ධයෙන් සාකච්ඡා කිරීම සඳහා තමිල්නාඩු ප්‍රාන්ත කොංග්‍රස් පක්ෂ සාමාජිකයින් පිරිසක් පක්ෂ නියෝජ්‍ය නායක රාහුල් ගාන්ධි හමුවී තිබේ. මානව හිමිකම් කවුන්සිලයට ඉදිරිපත් කෙරෙන යෝජනාවේ දී ඉන්දියාව, ශ්‍රී ලංකාවට එරෙහිව කටයුතු කළ යුතු බව එම මන්ත්‍රීවරුන් පිරිස රාහුල් ගාන්ධි හමුවේ ප්‍රකාශ කර ඇත. එය ශ්‍රී ලංකාවේ දෙමළ ජනතාවගේ අයිතිවාසිකම් ලබාගැනීම සඳහා වැදගත් වන අතර ඒ සඳහා ඉන්දියාව දැඩි ස්ථාවරයක සිටිය යුතු බව ඔවුන් පෙන්වා දී තිබේ.", "URL": "https://sinhala.adaderana.lk/news.php?nid=32128", "Category": null, "Parent URL": null}