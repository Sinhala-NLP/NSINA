{"Source": "Adaderana", "Timestamp": "February 28, 2018 01:11 pm", "Headline": "මධ්‍යම කදුකරයේ බිඳ වැටුන විදුලිය යථා තත්ත්වයට පත් කිරීම අරඹයි", "News Content": "මධ්‍යම කදුකරයේ බටහිර බෑවුම් ප‍්‍රදේශය හරහා ඊයේ (27) රාත්‍රී හමාගිය දැඩි සුළඟ හේතුවෙන් බිඳ වැටි තිබෙන විදුලි බලය යථාතත්ත්වය පත් කිරිමේ කටයුතු විදුලි පාරිභෝගික සේවා මධ්‍යස්ථානය විසින් ආරම්භ කර ඇත. ප‍්‍රදේශය හරහා හමාගිය දැඩි සුළගකින් අධි බලැති විදුලිරැහැන් එකින් එක ගැටිමෙන් හා එම විදුලි රැහැන් වලට ගස්වල අතු කඩා වැටිමෙන් වරින් වර හැටන් ප‍්‍රදේශයේ ස්ථාන කිහිපයකම විදුලි බලය ඇණහිට තිබුණි. දැඩි සුළගින් හැටන් ප්‍රදේශයේ නිවාස රැසක වහලවල් සෙවිලි තහඩු ගැලවි ගොස් තිබු අතර හැටන් සර්කියුලර් මාර්ගයේ නිවසක වහලක ෂිටි ගැලවී යාමෙන් මෝටර් රථයකටද අලාභ හානි සිදුවි තිබුණී. තලවාකැලේ ගේ‍්‍රඩිවෙස්ටන් වතුයායේ වතුනිවාසයක වහළක් සම්පුර්ණයෙන්ම ගැලවි ගොස් ඇති අතර තවත් වතු නිවාස කිහිපයක වහලවල්වල සෙවිලි තහඩු කිහිපයක් ගැලවි ගොස් ඇති බව තලවාකැලේ පොලිසිය පැවසුවේ. වියළි කාළගුණය හේතුවෙන් කාසල්රි ජලාශයේ ජල මටිටම පිටාර මට්ටමේ සිට අඩි විස්සක් දක්වා පහළ බැස තිබු අතර මාවුස්සාකැලේ ජලාශයේ ජල මට්ටම පිටාර මට්ටමේ සිට අඩි විසිහතර දක්වා පහළ බැස තිබුණි. පවතින වර්ෂාපතනය එම ජලාශවල මට්ටම ඉහළ යෑම තරම් ප‍්‍රමාණවත් නොවන බව එම විදුලි බලගාර ඉංජිනේරුවන් කියා සිටියේය.", "URL": "https://sinhala.adaderana.lk/news.php?nid=84978", "Category": null, "Parent URL": null}