{"Source": "Adaderana", "Timestamp": "June 20, 2019 08:47 pm", "Headline": "හෙරොයින් ළඟ තබා ගත් අයෙක් පෝරකයට තීන්දුයි", "News Content": "හෙරොයින් මත්කුඩු ග්‍රෑම් 129.6ක් සන්තකයේ තබාගැනීම සහ ජාවාරම් කිරීමේ චෝදනාවට වරදකරු කෙරුණු විත්තිකරුවෙකුට කොළඹ මහාධිකරණය මරණීය දණ්ඩනය නියම කළේය. කොළඹ මහාධිකරණ විනිසුරු විකුම් කළුආරච්චි මහතා විසින් මෙම නියෝගය කළ බව අද දෙරණ වාර්තාකරු පවසයි. කනපති ජෙයම් නමැති විත්ති කරුවකුට මෙසේ මරණීය දණ්ඩනය නියම කෙරුණි. 2014 වසරේ ජනවාරි මස 28 වනදා මිරිහාන පොලීසිය විසින් දෙල්කඳ ප්‍රදේශයේ සිදුකළ වැටලීමකදී මෙම විත්තිකරු හෙරොයින් මත්කුඩු ග්‍රෑම් 129.6 ක් සමඟ අත්අඩංගුවට ගනු ලැබුවේය. ඉන් අනතුරුව නීතිපතිවරයා විසින් ඔහුට එරෙහිව කොළඹ මහාධිකරණය හමුවේ අධිචෝදනා ගොනු කෙරුණු අතර දීර්ඝ නඩු විභාගයකින් පසුව තීන්දුව ප්‍රකාශයට පත් කළ මහාධිකරණ විනිසුරු විකුම් කළුආරච්චි මහතා තීන්දු කළේ විත්තිකරුට එරෙහිව පැමිණිල්ල විසින් එල්ල කර තිබූ හෙරොයින් මත්කුඩු සන්තකයේ තබාගැනීම සහ ජාවාරම් කිරීම යන චෝදනා සාධාරණ සැකයකින් තොරව ඔප්පු වී තිබෙන බවයි. ඒ අනුව විත්තිකරුට මරණීය දණ්ඩනය නියම කරන බවද විනිසුරුවරයා තීන්දු කළේය.", "URL": "https://sinhala.adaderana.lk/news.php?nid=112437", "Category": null, "Parent URL": null}