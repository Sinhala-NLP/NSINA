{"Source": "Adaderana", "Timestamp": "August 15, 2013 08:22 am", "Headline": "කොළඹ වරාය නැරඹීම අදින් අවසන්", "News Content": "කොළඹ වරාය නැරඹීම සඳහා ලබා දී තිබූ කාලය අදින් අවසන් වෙයි. කොළඹ වරායේ අලුතින් ඉදිකළ නව දියකඩනය , බහලුම් අංගනය හා නියමු මූලස්ථානය පසුගියදා 05 වැනිදා විවෘත කෙරිණ. අනතුරුව එය මහජන ප්‍රදර්ශනය සඳහා විවෘතව තැබීමටයි වරාය අධිකාරිය තීරණය කරන ලදි. පසුගිය 13 වැනිදා දක්වා මහජනයාට ප්‍රදර්ශනය කිරීමට කළින් තීරණය වී තිබුණත් එය නැරඹීමට විශාල පිරිසක් පැමිණීම හේතුවෙන් තවත් දින දෙකකින් කල් දැමීමට තීරණය කෙරිණ. ඒ අනුව ඊයේ දිනය සහ අද(15) දිනයේ කොළඹ වරායේ නව දියකඩනය, බහාලුම් අංගනය සහ නියමු මූලස්ථානය ජනතාවට දැකබලා ගැනීමට අවස්ථාව හිමි වනවා. පෙරේදා වන විට කොළඹ වරාය නැරඹීමට මිලියන පහකට අධික පිරිසක් පැමිණ ඇති බව වාර්තා විය.", "URL": "https://sinhala.adaderana.lk/news.php?nid=36636", "Category": null, "Parent URL": null}