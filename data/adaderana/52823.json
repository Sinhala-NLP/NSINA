{"Source": "Adaderana", "Timestamp": "July 24, 2015 01:18 pm", "Headline": "සජින්ගේ පෙත්සම ප්‍රතික්ෂේපවෙයි ", "News Content": "තමන්ව අත්අඩංගුවට ගෙන රිමාන්ඩ් කිරීම නීතිවිරෝධි බව ප්‍රකාශ කරන මෙන් ඉල්ලා හිටපු පාර්ලිමේන්තු මන්ත්‍රී සජින් ද වාස් ගුණවර්ධන මහතා ඉදිරිපත් කළ මූලික අයිතාවාසිකම් පෙත්සම ශ්‍රේෂ්ඨාධිකරණය විසින් ප්‍රතික්ෂේප කර තිබේ.තමන්ව අත්අඩංගුවට ගෙන රඳවා තබා ගැනීම නීතියට පටහැනි බව සඳහන් කරමින් සජින් වාස් ගුණවර්ධන මහතා අදාළ පෙත්සම ඉදිරිපත් කර තිබුණි.එහෙත් එම පෙත්සමට විරෝධතා ඉදිරිපත් කරමින් නීතිපතිවරයා සඳහන් කළේ ජනාධිපති ලේකම් කාර්යාලයේ වාහන 20ක් සාවද්‍ය ලෙස පරිහරණය කිරීමේ සිද්ධියක් සම්බන්ධයෙන් සජින් ද වාස් ගුණවර්ධන මහතා අත්අඩංගුවට ගෙන රිමාන්ඩ් භාරයට පත් කළ බවයි.එමෙන්ම හිටපු මන්ත්‍රීවරයා අත්අඩංගුවට ගැනීමට පෙර ඔහුට එරෙහිව ප්‍රමාණවත් සාක්ෂි රැස්කර ගත් බවත්, අත්අඩංගුවට ගැනීම සිදු කළේ නිසි නීතිමය පටිපාටය අනුව බවත්, නීතිපතිවරයා වෙනුවෙන් පෙනී සිටි රජයේ නීතිඥවරයා එහිදී සඳහන් කර ඇත.එම නිසා එම අත්අඩංගුවට ගැනීම තුළින් මූලික අයිතිවාසිකම් කඩ නොවන බව නීතිඥවරයා එහිදී සඳහන් කර තිබේ.ඒ අනුව ඉදිරිපත් වූ කරුණු සලකා බැලූ අගවිනිසුරු කේ.ශ්‍රී පවන් මහතා ප්‍රමුඛ ත්‍රි පුද්ගල විනිසුරු මඩුල්ල සඳහන් කළේ අදාල සිද්ධිය තුළින් මූලික අයිතිවාසිකම් කඩවන බවට කරුණු තහවුරු නොවන බවයි.එම නිසා අදාළ පෙත්සම විභාගයට නොගෙනම ප්‍රතික්ෂේප කරන බව අධිකරණය දැනුම් දී ඇත.", "URL": "https://sinhala.adaderana.lk/news.php?nid=52823", "Category": null, "Parent URL": null}