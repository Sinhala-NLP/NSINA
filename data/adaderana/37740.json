{"Source": "Adaderana", "Timestamp": "September 27, 2013 03:02 pm", "Headline": "විදේශ රැකියා පෙන්නා මුදල් ගැරූ කත මාට්ටු", "News Content": "විදේශ රැකියා ලබාදෙන බව පවසමින් මුදල් වංචා කළ කාන්තාවක් හොරණ මිනුවන්ගොඩ, ප්‍රදේශයේ දී අත්අඩංගුවට ගෙන තිබේ. හොරණ සහකාර පොලිස් අධිකාරී කාර්යාලයේ විශේෂ අපරාධ විමර්ශන ඒකකය විසින් සැකකාරිය අත්අඩංගුවට ගෙන ඇත. සැකකාරිය විසින් විදේශ රැකියා ලබාදෙන බව පවසා දිවයිනේ විවිධ ප්‍රදේශවල පුද්ගලයින්ගෙන් රුපියල් කෝටි දෙකකට වැඩි මුදලක් වංචා කර ඇති බව වාර්තා වේ. සැකකාරිය සම්බන්ධයෙන් ත්‍රීකුණාමලය, අම්පාර, කොට්ටාව, පිළියන්දල, මාතලේ සහ මහරගම යන පොලිස් ස්ථානවලට පැමිණිලි ලැබී ඇති බව ද සඳහන්ය. අත්අඩංගුවට ගත් කාන්තාව හොරණ තලගල ප්‍රදේශයේ පදිංචිකාරියක වන අතර ඇය අද හොරණ මහේස්ත්‍රාත් අධිකරණය හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=37740", "Category": null, "Parent URL": null}