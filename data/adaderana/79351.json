{"Source": "Adaderana", "Timestamp": "October 31, 2017 01:01 pm", "Headline": "  මෙහෙයුම් කමිටු අතුරු වාර්තා විවාදය අද රාත්‍රී 8 දක්වා පැවැත්වීමට සභාවේ එකඟතාව", "News Content": "ආණ්ඩුක්‍රම ව්‍යවස්ථා මණ්ඩලයේ මෙහෙයුම් කමිටුවේ අතුරු වාර්තාව පිළිබඳ විවාදය අද රාත්‍රී 08.00 දක්වා පැවැත්වීමට සභාවේ එකඟතාව හිමිව තිබේ. මෙහෙයුම් කමිටුවේ අතුරු වාර්තාව පිළිබඳ විවාදය ඊයේ ආරම්භ වූ අතර එය හෙට දිනයේදීද පැවැත්වීමට නියමිතය. නව ආණ්ඩුක්‍රම ව්‍යවස්ථාව සම්බන්ධයෙන් දැනට ඉදිරිපත්ව ඇති යෝජනාවලිය පිළිබඳ අදහස් දක්වමින් ඊයේ දිනයේ විවාදය ආරම්භ කළ අමාත්‍ය ලක්ෂ්මන් කිරිඇල්ල මහතා ප්‍රකාශ කළේ ආණ්ඩුක්‍රම ව්‍යවස්ථා මණ්ඩලයේ මෙහෙයුම් කමිටුවේ අතුරුවාර්තාව ව්‍යවස්ථා මණ්ඩලයට අවශ්‍ය පරිදි වෙනස් කළ හැකි බවයි. එය යෝජනාවලියක් පමණක් බව ද අවශ්‍ය ලෙස සංශෝධනය කළ හැකි බව ද ලක්ෂ්මන් කිරිඇල්ල මහතා සඳහන් කළේය. එහිදී හිටපු ජනාධිපති මහින්ද රාජපක්ෂ මහතා නව ව්‍යවස්ථාවක් පිළිබඳ ඉදිරිපත් කර තිබූ කරුණු දක්වමින් අමාත්‍යවරයා පෙන්වා දුන්නේ ඔහු මේ වන විට නව ව්‍යවස්ථාවට විරුද්ධවීම පිළිගත නොහැකි බවයි. නව යෝජනා මඟින් ශ්‍රී ලංකාවේ සමස්ත ඉඩම්වල පාලනය ඉඩම් කොමිසමකට පවරා දෙන බව ද එම කොමිසමට සියලු පළාත්වලින් නියෝජිතයින් පත් කරන බව ද ලක්ෂ්මන් කිරිඇල්ල මහතා ප්‍රකාශ කළේය. එමෙන්ම ස්වාධීන පොලිස් කොමිසක් ස්ථාපිත කිරීමටත් පළාත් පොලීසිවලට යම්යම් බලතල ලබාදීමටත් යෝජනා කර ඇති බව ඔහු සඳහන් කළේය. විවාදයට එක්වෙමින් එහිදී දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ සුමන්තිරන් මහතා ප්‍රකාශ කළේ සියලු ජනතාවට පිළිගත හැකි විසඳුමකට එළඹීමට දෙමළ ජනතාව අපේක්ෂාවෙන් සිටින බවයි. එමෙන්ම අමාත්‍ය නිමල් සිරිපාල ද සිල්වා මහතා ප්‍රකාශ කළේ ශ්‍රී ලංකා නිදහස් පක්ෂය විධායක බලය සම්පූර්ණයෙන් ඉවත් කිරීමටත් ආණ්ඩුක්‍රම ව්‍යවස්ථා අධිකරණය පිහිටුවීමටත් විරුද්ධ බවයි.", "URL": "https://sinhala.adaderana.lk/news.php?nid=79351", "Category": null, "Parent URL": null}