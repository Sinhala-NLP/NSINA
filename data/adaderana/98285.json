{"Source": "Adaderana", "Timestamp": "October 26, 2018 10:21 pm", "Headline": "ගුවන් සේවයේම නිලධාරියෙක් ළඟ හොර බඩු", "News Content": "ශ්‍රී ලන්කන් ගුවන් සේවයේ කාර්යය මණ්ඩල සාමාජිකයෙකු විසින් , තමන් සේවය කළ ගුවන් යානයෙන්ම, රුපියල් කෝටි දෙකකට අධික වටිනාකමකින් යුත් ස්වර්ණාභරණ තොගයක් නීතිවිරෝධී ලෙස ශ්‍රී ලංකාවට ගෙන එමින් සිටියදී අද(26) දහවල් කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. සැකකරු අද දහවල් 11.15 ට ඉන්දියාවේ මදුරෙයි සිට පැමිණි ශ්‍රී ලන්කන් ගුවන් සේවයේ යූ.එල්.- 138 දරන ගුවන් යානයෙන් කටුනායක ගුවන් තොටුපොළ වෙත පැමිණ ඇත. මෙම නිලධාරීවරයා විසින් රැගෙන පැමිණි තම ගමන් මල්ලේ රුපියල් දෙකෝටි විසිනව ලක්ෂ අනූ හතර දහස් තුන්සිය හැට පහක් (2,29,94,365 ) ක් වටිනා , කිලෝ ග්‍රෑම් 04 ක් පමණ බර ස්වර්ණාභරණ තොගයක් සගවා ගෙන සිටියදී රේගු නිලධාරීන් විසින් අත් අඩංගුවට ගෙන තිබේ. මෙම ස්වර්ණාභරණ තොගය අතර අත් පළදනා , මාල වැඩි වශයෙන් තිබූ බව රේගුව වැඩිදුරටත් පවසයි . මෙම අත් අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ විසින් සිදු කරමින් සිටියි.", "URL": "https://sinhala.adaderana.lk/news.php?nid=98285", "Category": null, "Parent URL": null}