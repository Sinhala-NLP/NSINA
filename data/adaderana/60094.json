{"Source": "Adaderana", "Timestamp": "May 12, 2016 01:58 pm", "Headline": "ජී.එස්.පී ප්ලස් සහනය ගැන සාකච්ඡා කළා", "News Content": "වෙළඳාම හා ආර්ථික සහයෝගීතාව පිළිබඳ යුරෝපා සංගම් - ශ්‍රී ලංකා කාර්ය කණ්ඩායම අතර බ්‍රසල්ස් හිදී පැවති හමුවේදී යුරෝපීය සංගමයේ ජී.එස්.පී රෙගුලාසි යටතේ ලංකාව ඉල්ලා ඇති ජී.එස්.පී ප්ලස් සහනය ගැන විශේෂයෙන් සාකච්ඡාවට භාජනය වූ බව විදේශ කටයුතු නියෝජ්‍ය අමාත්‍ය හර්ෂ ද සිල්වා මහතා පවසයි.ඒ මහතා මේ බව ප්‍රකාශ කර සිටියේ අද(12) කොළඹදී පැවති මාධ්‍ය හමුවකට එක් වෙමිනි.එහිදී වැඩිදුරටත් අදහස් දැක්වූ ඒ මහතා, වෙළඳාම හා ආර්ථික සහයෝගීතාව පිළිබඳ යුරෝපා සංගම් - ශ්‍රී ලංකා කාර්ය කණ්ඩායම 2016 මැයි 11 වැනි දින බ්‍රසල්ස් හිදී හමුවිය. මිත්‍රශීලී සුහද වාතාවරණයක් යටතේ පැවැති මෙම රැස්වීමෙහි මුලසුන දරණ ලද්දේ ශ්‍රී ලංකාවේ වාණිජ අධ්‍යක්ෂ ජනරාල් සොනාලි විජේරත්න මහත්මිය හා යුරෝපා සංගමය වෙනුවෙන් යුරෝපා කොමිසමේ අධ්‍යක්ෂ ජනරාල් මණ්ඩලයේ අංශ ප්‍රධානී පීටර් බර්ස් මහතා විසිනි.ද්විපාර්ශ්වික වෙළඳාම හා ආයෝජන දෙපාර්ශ්වයට අන්‍යෝන්‍ය වශයෙන් වාසිදායක වන අන්දමත් ඒවා ප්‍රවර්ධනය කර ගැනිමේ මාර්ග පිළිබඳ කරුණු කාර්ය කණ්ඩායම විසින් සාකච්ඡා කරන ලදී. යුරෝපීය සංගමයේ ජී.එස්.පී රෙගුලාසි යටතේ ලංකාව ඉල්ලා ඇති ජී.එස්.පී + තත්ත්වය විශේෂයෙන් සාකච්ඡාවට භාජනය විය. මෙම ඉල්ලීමට අදාළ වැදගත් කරුණු සම්බන්ධයෙන් විශේෂයෙන්ම නීතියේ ආධිපත්‍යයට, ප්‍රජාතන්ත්‍රවාදයට, යහපාලනයට හා සමස්තයක් වශයෙන් මානව හිමිකම් හා කම්කරු අයිතිවාසිකම් වලට අදාළ වැදගත් කරුණු මෙන්ම පරිසර ආරක්ෂාවට අදාළ කරුණු සම්බන්ධයෙන් ලංකාව විශාල ප්‍රගතියක් ලබා තිබෙන බව අවබෝධ විය.ශ්‍රී ලංකාව විසින් තම ධීවර කටයුතු පාලන පද්ධතියට ප්‍රතිසංස්කරණ ගෙනඒම ඔවුන්ගේ පැසසුමට ලක් වූ අතර එහි ප්‍රතිඵලයක් ලෙස නීති විරෝධී, වාර්තාගත නොවු සහ අක්‍රමවත් (IUU) ධීවර කටයුතු සම්බන්ධයෙන් වූ ආනයන තහනම ඉවත් කිරීම සම්බන්ධයෙන් 2016 අප්‍රේල් මස 21 වැනි දින කොමිසම විසින් කවුන්සිලයට යෝජනාවක් ගෙන එන ලදී.තවද, ඔවුන් ද්විපාර්ශ්වික කාරණා පිළිබඳ සාකච්ඡා කරන ලද අතර එහි දී ආයෝජන සංවාද, රේගු තක්සේරු කිරීම සහ යුරෝපා සංගමයට අයත් රටවල් වෙත ලංකාවෙන් පළතුරු සහ එළවළු අපනයනය කිරීම ආදියේ ප්‍රගතිය පිළිබඳ සඳහන් කරන ලදී.යුරෝපා සංගමය සහ ශ්‍රී ලංකාව, නයිරෝබි හිදී පවත්වන්නට යෙදුණු ලෝක වෙළඳ සංවිධානයේ 10 වැනි අමාත්යම මණ්ඩල සමුළුවෙන් අනතුරුව එහි ප්‍රතිඵල සහ ඉදිරි වැඩ කටයුතු පිළිබඳ සමාලෝචනයක නියැළිණි. වෙළඳ අවස්ථා සඳහා පහසුකම් සැළසීමේ ගිවිසුම ( TFA ) හැකි ඉක්මනින් ක්‍රියාත්මක වනු ඇතැයි දෙපාර්ශ්වය බලාපොරොත්තු පළකළ අතර එම ගිවිසුමට එළැඹීම සඳහා ලංකාව විසින් මේ වනවිටත් ගෙන ඇති ක්‍රියාමාර්ග පිළිබඳ සඳහන් කරන්නට විය.ආසියාව සඳහා වන යුරෝපා සංගමයේ කලාපීය වැඩසටහන යටතේ (බහුවාර්ශික ප්‍රදර්ශක වැඩ සටහන 2014-2020) කලාපීය සහ යුරෝපා සංගමයට අයත් රටවල වෙළඳපොළෙහි කුඩා සහ මධ්‍යම පරිමාණ ආරම්භ කිරීමට නියමිතව ඇති වෙළඳ කටයුතු වලට අදාල තාක්ෂණික සහයෝගීතාව සම්බන්ධ ව්‍යාපෘති පිළිබඳවද ලංකාවේ සහ යුරෝපා සංගමයේ අවධානය යොමු විය.", "URL": "https://sinhala.adaderana.lk/news.php?nid=60094", "Category": null, "Parent URL": null}