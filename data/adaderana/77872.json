{"Source": "Adaderana", "Timestamp": "September 22, 2017 08:58 am", "Headline": "උද්දමනය වැඩිවෙලා", "News Content": "මෙරට උද්දමනය අගෝස්තු මාසයේදී සියයට 7.9 දක්වා වැඩි වී ඇති බව ජන ලේඛන හා සංඛ්‍යා ලේඛන දෙපාර්තමේන්තුව පවසයි. එම දෙපාර්තමේන්තුව පෙන්වා දෙන්නේ ජුලි මාසයේ 6.3ක්ව පැවැති උද්දමනය ඉහළ යාමට හේතුව ආහාර ද්‍රව්‍යවල මිල වැඩිවීම බවයි. අගෝස්තු මාසයේ උද්දමනය සඳහා ආහාර කාණ්ඩයේ සියයට 5.3ක සහ ආහාර නොවන කාණ්ඩයේ සියයට 2.7ක දායකත්වයක් ලබා දී තිබේ. කෙසේවෙතත් ජාතික පාරිභෝගික මිල දර්ශකය ජුලි මාසයට සාපේක්ෂව ඒකක දශම එකකින් අඩු වී ඇති බව ජන ලේඛන හා සංඛ්‍යා ලේඛන දෙපාර්තමේන්තුව පෙන්වා දෙයි. ජුලි මාසයේ ඒකක 122.4ක් වූ ජාතික පාරිභෝගික මිල දර්ශකය අගෝස්තු මාසයේ ඒකක 122.3ක් දක්වා පහළ ගොස් තිබේ. 2017 වර්ෂයේ අගෝස්තු මාසයේ ආහාර නොවන කාණ්ඩයේ වියදම්වල වටිනාකම ද ඉහළ ගොස් ඇති බව වාර්තා වෙයි.", "URL": "https://sinhala.adaderana.lk/news.php?nid=77872", "Category": null, "Parent URL": null}