{"Source": "Adaderana", "Timestamp": "July 12, 2012 07:04 am", "Headline": " පළාත් මැතිවරණයට නම් කැඳවීම අද සිටයි", "News Content": "විසුරුවා හරින ලද පළාත් සභා ත්‍රිත්වයට අදාළව නාම යෝජනා භාරගැනීම අද(12)සිට සිදුකෙරෙයි. එබැවින් උතුරුමැද,නැගෙනහිර හා සබරගමුව පළාත් සභාවන්ට අදාළව සෑම දිස්ත්‍රීක් කාර්යාලයකම නාම යෝජනා බාර ගැනීම සඳහා කටයුතු සූදානම් කර ඇති බව මැතිවරණ මහ ලේකම් කාර්යාලය පවසයි. මෙවර නාමයෝජනා බාරදීමේදී සෑම නාමයෝජනා පත්‍රයකටම අදාළව පිටපතක්ද බාරදිය යුතු බව සඳහන්ය. කෙසේ වෙතත් අද සිට ආරම්භවන නාම යෝජනා බාරගැනීමේ කාර්යය එළඹෙන 19 වන දින දහවල් 12.00 වනතුරු සිදුකෙරෙන බවත්,ස්වාධීන කණ්ඩායම් සඳහා ඇප මුදල් තැන්පත් කිරීමට එළඹෙන 18 වන දින දහවල් 12.00 වනතුරු හැකි බවත් මැතිවරණ මහ ලේකම් කාර්යාලය නිවේදනය කරයි. නාමයෝජනා බාරගැනීමෙන් පසු මැතිවරණ පැවැත්වෙන දිනය පිළිබඳ දැනුම්දෙන බව ද එම කාර්යාලය පෙන්වාදෙයි. නාමයෝජනා බාරදීම අද සිට ආරම්භවන බැවින් අදාළ පළාත් සභා ත්‍රිත්වයේ සෑම දිස්ත්‍රීක් කාර්යාලයකටම විශේෂ පොලිස් ආරක්ෂාවක් යොදවා ඇතැයි පොලිස් මාධ්‍ය ප්‍රකාශක කාර්යාලය සඳහන් කරයි.", "URL": "https://sinhala.adaderana.lk/news.php?nid=25706", "Category": null, "Parent URL": null}