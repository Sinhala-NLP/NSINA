{"Source": "Adaderana", "Timestamp": "March 28, 2018 02:46 pm", "Headline": "දුරකථන දත්ත පරික්ෂාවට අවස්ථාව දෙන්නැයි සමාගම් 2 කට අධිකරණය නියෝග කරයි", "News Content": "අල්ලස් ලබා ගැනීමේ චෝදනා එල්ල වී සිටින ශ්‍රී ලංකා රේගුවේ හිටපු අධිකාරිවරුන් සිව් දෙනෙකුට එරෙහිව පවරා ඇති නඩුවේ සාක්ෂි ලෙස ඉදිරිපත් කර තිබෙන දුරකථන අංකවලට අදාළ පරිගණක දත්ත පරික්ෂා කිරීමට අවස්ථාව සලසා දෙන ලෙස කොළඹ මහාධිකරණය දුරකතන සමාගම් දෙකකට නියෝග කර තිබේ. අදාළ නඩුව අද කැඳවූ අවස්ථාවේදී කොළඹ මහාධිකරණ විනිසුරු ආර්. ගුරුසිංහ මහතා එම නියෝගය ලබා දුන් බව අද දෙරණ අධිකරණ වාර්තාකරු සදහන් කළේය. අල්ලස් කොමිසමේ නීතිඥවරියක අධිකරණය හමුවේ කරුණු දක්වමින් ප්‍රකාශ කර ඇත්තේ අදාළ නඩුවේ සාක්ෂි වශයෙන් ජංගම දුරකථන අංක දෙකක් ඇතුලත් කර ඇති බවයි. සාක්ෂි ආඥා පනත යටතේ අප්‍රේල් පළමුවනදා සිට 30 වනදා දක්වා කාලසීමාව තුළ අදාළ පරිගණක පද්ධති පරික්ෂා කිරීමට විත්තියේ නීතිඥවරුන්ට ඉඩ ලබාදෙන ලෙස එම දුරකතන සමාගම් දෙකට නියෝගයක් ලබාදෙන ලෙස නීතිඥවරිය අධිකරණය හමුවේ ප්‍රකාශ කර ඇති බව සදහන්ය. එම ඉල්ලීම පිළිගත් මහාධිකරණ විනිසුරුවරයා අදාළ කාලසීමාව තුළ විත්තියේ නීතිඥවරුන්ට එම පරිගණක පද්ධති පරික්ෂා කිරිම සඳහා ඉඩ ලබාදෙන ලෙස දුරකථන සමාගම් දෙකකට නියෝග කර තිබේ. 2015 වසරේදී පංචිකාවත්ත ප්‍රදේශයේ ව්‍යාපාරිකයෙකු විසින් ලංකා ගමනාගමන මණ්ඩලයට සැපයීම සඳහා ආනයනය කළ රුපියල් මිලියන 1500ක් පමණ වටිනා මෝටර් රථ අමතර කොටස් බදු සහන ලබා දී මුදා හැරීම සඳහා රුපියල් මිලියන 125 ක මුදලක් අල්ලස් ලෙස ලබා ගැනීම සම්බන්ධයෙන් අල්ලස් කොමිසම ඔවුන්ට එරෙහිව චෝදනා 14 ක් යටතේ අදාල නඩුව පවරා තිබිණි.", "URL": "https://sinhala.adaderana.lk/news.php?nid=86514", "Category": null, "Parent URL": null}