{"Source": "Adaderana", "Timestamp": "June 10, 2018 02:49 pm", "Headline": "තද සුළං නිසා නිවාසවලට හානි ", "News Content": "දිවයිනේ ප්‍රදේශ රැසකට බලපෑ තද සුළං තත්ත්වය හේතුවෙන් ප්‍රදේශ කිහිපයක නිවාසවලට හානී සිදුවී ඇති බව ආපදා කළමනාකරණ මධ්‍යස්ථානය පවසයි. කුරුණෑගල, පුත්තලම, මහනුවර සහ කිළිනොච්චිය යන දිස්ත්‍රික්කවල ප්‍රදේශ කිහිපයක නිවාසවලට තද සුළං තත්ත්වය හේතුවෙන් හානීසිදුවී ඇති බව එම මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේය. කුරුණෑගල, උඩුබද්දාව ප්‍රදේශයේ නිවාස 30කට හානී සිදුවී ඇති අතර පුත්තලම, මුතුපංතිය ප්‍රදේශයේ නිවාස කිහිපයකට සහ ධීවර බෝට්ටුවලට හානී සිදුවී ඇති බව සඳහන්ය. මහනුවර, පන්විල ප්‍රදේශයේ නිවාස කිහිපයකට ද තද සුළං තත්ත්වයෙන් හානී සිදුවී ඇති අතර කිළිනොච්චිය දිස්ත්‍රික්කයේ ප්‍රදේශ කිහිපයක නිවාස වලට හානී සිදුව ඇති බව ප්‍රදීප් කොඩිප්පිලි මහතා පැවසුවේය. වැසි සහිත කාලගුණ තත්ත්වයත් සමඟ පවතින මෙම තද සුළං තත්ත්වය අද දිනයේ ද උතුර, උතුරුමැද, බස්නාහිර, දකුණ, සබරගමුව, මධ්‍යම සහ වයඹ යන පළාත්වලට බලපානු ඇති බව ප්‍රදීප් කොඩිප්පිලි මහතා කියා සිටියේය.", "URL": "https://sinhala.adaderana.lk/news.php?nid=90666", "Category": null, "Parent URL": null}