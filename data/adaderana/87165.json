{"Source": "Adaderana", "Timestamp": "April 9, 2018 11:03 am", "Headline": "යාපනය සරසවියේ අනධ්‍යයන සේවකයින් ප්‍රාර්ථනා ඉටුවෙන්න පොල් ගහපු හැටි", "News Content": "යාපනය විශ්වවිද්‍යාලයේ අනධ්‍යයන සේවක සේවිකාවන් 108 දෙනෙකු කෝවිලකදී 108 වරක් මතුරන ලද පොල් ගෙඩි 108 ක් එකවර කෝවිල් හතක බිදිමින් ඔවුන්ගේ ප්‍රාර්ථනා ඉෂ්ඨ වන ලෙසත් ඊට බාධා කරන්නන්ට අපළ උපද්‍රව ළගා වේවායි ඊයේ (08) යාපනයේදී ප්‍රාර්ථනා කළ බව අද දෙරණ වාර්තාකරු පැවසීය. යාපනය විශ්ව විද්‍යාලයේ අනධ්‍යයන සේවක සේවිකාවන් කියා සිටින්නේ තමන් දීප ව්‍යාප්තව සිදුවන තම සංගමයේ විරෝධතාවයට සහය දෙන අතරතුර යාපනය විශ්වවිද්‍යාලයෙන් තමන්ට සිදුවන අසාධාරණකම් වෙණුවෙන් වෙනම පෙනී සිටින බවයි. යාපනය විශ්වවිද්‍යාලයේ අනධ්‍යයන කාර්යමණ්ඩලයට වසර ගණනක සිට වැටුප් වැඩිවීම් සම්බන්ධයෙන් වූ හිග වැටුප්ද වෙනත් දීමනාද ලැබෙන්නට නියමිත නමුත් ඒවා මේ වනතුරු ලැබී නැතැයි පැවසූහ. මේ සම්බන්ධයෙන් අදාළ අමාත්‍යවරයාටද විශ්වවිද්‍යාලයීය බලධාරීන්ටද අවස්ථා ගණනාවකදී කරුණු පැහැදිලි කොට ඇතත් තමන්ට සහනයක් නොමැති නිසා ඔවුන් සියළු දෙනාට විරෝධය පලකිරීමට පසුගිය දිනක විශ්වවිද්‍යාලය වටා කළු කොඩි දමමින් විශ්වවිද්‍යාල පාලකයින්ගේ අනුරුව දැක්වෙන පඹයින් සාදා ඔවුන්ව ඇදගෙන ගොස් ගිණි තැබූ බවද යාපනය විශ්වවිද්‍යාලයේ අනධ්‍යයන සේවක සේවිකාවෝ පැවසීය. දීප ව්‍යාප්තව පැවැත්වෙන වැඩ වර්ජනය අවසන් කළත් යාපනය විශ්වවිද්‍යාලය තුළ වෙනම විරෝධතාවයක් දියත් කිරීමට බලාපොරොත්තු වන බවත් ඊට තම සංවිධානයේ සමස්ත ලංකා මට්ටමේ සහය ලබාගැනීමට බලාපොරොත්තු වන බවත් යාපනය විශ්වවිද්‍යාලයේ සේවක පිරිස් කියා සිටිති.", "URL": "https://sinhala.adaderana.lk/news.php?nid=87165", "Category": null, "Parent URL": null}