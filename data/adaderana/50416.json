{"Source": "Adaderana", "Timestamp": "April 3, 2015 04:09 pm", "Headline": "මහින්ද ගේන්න එජාපයත් හවුල් - පාර්ලිමේන්තුව විසුරුවන්න තාම කේන්ද්‍ර බැලුවේ නෑ", "News Content": "හිටපු ජනපති මහින්ද රාජපක්ෂ මහතා මේවන විට මැදමුලනෙන් දේශපාලන කටයුතු ආරම්භ කර ඇති බව කැබිනට් ප්‍රකාශක සෞඛ්‍ය හා දේශීය වෛද්‍ය ඇමති රාජිත සේනාරත්න මහතා කියයි.ඔහු මැදමුලනෙන් දේශපාලන කටයුතු ආරම්භ කර ඇති බවත්, කට්ටිය බැලීම සඳහා එහේ මෙහේ යන බවත්, ඒ මහතා පෙන්වාදෙයි.එසේම මහින්ද රාජපක්ෂ මහතා දේශපාලනයට ගෙන ඒමේදී එක්සත් ජාතික පක්ෂය ඔහු පිටිපස සිටින බව ද, එසේ නොවී බැරි බවද, ඒ මහතා පවසයි.කැබිනට් තීරණ දැනුම්දීම වෙනුවෙන් අද පැවැති මාධ්‍ය හමුවේදී අමාත්‍යවරයා මේ අදහස් පළ කළේ මාධ්‍යවේදීන්ගේ ප්‍රශ්නවලට පිළිතුරු ලෙසය.පෙර මෙන් දැන් ජාතිවාදය ඇවිස්සෙන්නේ නැති බවත්, දින 100 පොරොන්දු ඉටුනොකර මැතිවරණයකට යාමට හදිස්සියක් නැති බවත්, අමාත්‍යවරයා පැවසුවේය.කෙසේ වුවද පවත්නා වාතාවරණය යටතේ මැතිවරණයකට යාම එක්සත් ජාතික පක්ෂයට වාසි බවද මාධ්‍යවේදියෙකුගේ පැනයකට පිළිතුරු ලෙස‍ හෙතෙම කීවේය.එසේ වුවද පාර්ලිමේන්තුව විසුරුවා හැරීමට නැකත් බලා නැති බවත්, දිනේෂ් ගුණවර්ධන මහතා 19 වැනි සංශෝධනය යටතේ බුද්ධාගම පිළිබඳ ගැටලුවක් මතුකළද පෙනෙන තරම් වරදක් එහි නැති බවත්, ඔහු පැවසීය.අතුරු අය වැයෙන් පොරොන්දු වූ පරිදි රාජ්‍ය බැංකුවල උගසට තබා ඇති රන් බඩු සඳහා පොලියක් අය නොකරන බවත්, මහ බැංකුව ලබාදෙන උපදෙස් සෙසු බැංකු ද පිළිගත යුතු බවත්, ඒ මහතා කියා සිටියේය.අන්තරේ පා ගමනට කඳුළු ගෑස් එල්ලවීම ගැන අමාත්‍යවරයා කියා සිටියේ සිසුන් හතර පස්දෙනෙකුට සාකච්ඡාවක් ලබාදීමට එකඟව තිබියදීත් සිසුන් සියලුදෙනාටම එකවර සාකච්ඡාවලට යාමට අවශ්‍ය බව පවසා පොලිසිය සමග ගැටුමකට යාම මීට හේතුව බවයි.මහපොළ ශිෂ්‍යත්වය පොරොන්දු වූ පරිදි ඉදිරි මාසවලදී ලබාදෙන බවද, සංවර්ධන ලොතරැයි මණ්ඩලයේ විශාල ප්‍රශ්න ඇති බවද, ඊට ප්‍රධාන හේතුව පසුගිය කාලයේ මෝටර් රථ ධාවන තරඟ සඳහා මුදල් යෙදවීම බවද, ඔහු කියා සිටියේය.‍ෙම් අතර කොළඹ පිටත වටරවුම් පාර ඉදිකිරීමේදී වැය වන මුදලින් රුපියල් බිලියන 30ක මුදලක් අඩු කිරීමට චීනය එකඟවී ඇතැයි තමන්ට පැවසුවේ අග්‍රාමාත්‍ය රනිල් වික්‍රමසිංහ මහතා බවද, ඔහු පැවසීය.අදාළ බලධාරීන් සමග පැවැති සාකච්ඡාවකින් පසු පෙරදින අගමැතිවරයා තමාට මෙය පැවසූ බවත්, චීන රජයේ ප්‍රතිචාරය දැනගත් පසු තමන් චීන තානාපති කාර්යාලයට කතා කර අගමැතිවරයා සමග මේ ගැන සාකච්ඡා කරන ලෙස දැන්වූ බවත්, ඒ මහතා වැඩිදුරටත් කියා සිටියේය. මේ අතර කැබිනට් මණ්ඩලය ගනු තීරණ වලට අනූව රාජ්‍ය වෙසක් උත්සවය මෙවර මහියංගණයේ පැවැත්වීමටත්, අමු තේ දළු කිලෝවක් සඳහා රුපියල් 80ක සහතික මිලක් ලබාදීමටත්, ජාතීන් අතර වාර්ගික ගැටුම් ඇති නොවන පරිදි සාමය හා සහජීවනය පවත්වාගෙන යා හැකි පරිදි ඊට එරෙහිව කටයුතු කරන පුද්ගලයින්ට දඬුවම් පැමිණවීම සඳහා දණ්ඩ නීති සංග්‍රහයට සංශෝධන ගෙන ඒමටත්, රබර් සඳහා සහතික මිලක් ලබාදීමටත්, දූෂණ විරෝධි කමිටු කාර්යාලය සඳහා විශ්‍රාමික පොලිස් නිලධාරීන් කණ්ඩායමක් බඳවා ගැනීමටත්, කැබිනට් අනුමැතිය හිමිව තිබේ.", "URL": "https://sinhala.adaderana.lk/news.php?nid=50416", "Category": null, "Parent URL": null}