{"Source": "Adaderana", "Timestamp": "September 17, 2013 01:30 pm", "Headline": " ඩී.ඇස්‌. පිළිරුව ඉවත් කරන්නැයි පිල්ලේ කියා නෑ - ආණ්ඩුව කියන්නේ අතේ පත්තුවන බොරු!  ", "News Content": "කොළඹ නිදහස් චතුරශ්‍රයේ ඇති මහාමාන්‍ය ඩී. ඇස්‌. සේනානායක මහතාගේ පිළිරුව ඉවත් කරන්නැයි එක්සත් ජාතීන්ගේ සංවිධානයේ මානව හිමිකම් පිළිබඳ මහ කොමසාරිස් නවනීදන් පිල්ලේ මහත්මිය නොකියූ බව එම මහත්මියගේ ප්‍රකාශිකාවක් විසින් තහවුරු කර ඇතැයි එ.ජා.ප. මහ ලේකම් පාර්ලිමේන්තු මන්ත්‍රී තිස්ස අත්තනායක මහතා පවසයි. මානව හිමිකම් කොමසාරිස්වරිය එවැන්නක් කියූ බවට ආණ්ඩුව අතේ පත්තුවන බොරු කියමින් ජනතාව නොමග යවන බව හෙතෙම පෙන්වාදෙයි. ඩී.එස්. සේනානායක මහතාගේ පිළිරුව සම්බන්ධයෙන් තම පක්ෂය කටයුතු කරන බවත්, ඒ සම්බන්ධයෙන් ආණ්ඩුව ඇගිළි ගැසීමට අවශ්‍ය නැති බවත් අද(17) කොළඹ පැවති මාධ්‍ය හමුවකට එක් වෙමින් ඒ මහතා සඳහන් කර සිටියේය. නවිපිල්ලේ මහත්මියගේ ශ්‍රී ලංකා සංචාරයේදී ජනාධිපති මහින්ද රාජපක්ෂ මහතා සමඟ පැවති සාකච්ඡාවකදී නිදහස් චතුරශ්‍රයේ ඇති මහාමාන්‍ය ඩී.ඇස්‌. සේනානායක මහතාගේ පිළිරුව ඉවත් කරන්නැයි ඇය විසින් ජනාධිපතිවරයාට ප්‍රකාශයක් කර ඇති බව මාධ්‍ය මගින් අනාවරණය කර තිබුණි. එවැනි ප්‍රකාශයක් කර ඇතිද යනුවෙන් විපක්ෂ නායකවරයා විසින් ජගත් මානව හිමිකම් මහ කොමසාරිස්වරියට ලිඛිතව දැනුම්දීමක් ද කර තිබිණ. ද්‍රවිඩ ජාතික සන්ධානය දේශපාලන පක්ෂයක් වශයෙන් ලියාපදිංචි නොවීම සම්බන්ධයෙන් මාධ්‍යවේදියෙකු ප්‍රශ්නයක් නැගූ අවස්ථාවේදී මන්ත්‍රීවරයා මේ බව අනාවරණය කළේය. ජාතිවාදී තුරුම්පු අලවා අණ්ඩුව බලයේ රැදී සිටීමට කටයුතු කරන බවද ඔහු එහිදී සඳහන් කර සිටියේය. එසේම එළඹෙන පළාත් සභා මැතිවරණ ආණ්ඩුව වෙනස් කිරීමට නොහැකි වූ නමුත් මෙය ආණ්ඩුවට යමක් දැන්විය හැකි මැතිවරණයක් බවත්, ගමනා ගමන මණ්ඩලයේ බස් යොදවාගෙන මැතිවරණ ව්‍යාපාර සඳහා කුලියට මිනිසුන් ගෙන්වන බවත් හෙතෙම සඳහන් කර සිටියේය. ප්‍රජාතන්ත්‍රවාදී ලේබල් අලවන ලද ඒකාධිපති පාලනයක් මෙරටේ ක්‍රියාත්මක වන බවත්, ලෝකයේ දූෂීතම රාජ්‍යයන් අතරට ශ්‍රී ලංකාව පැමිණ ඇති බවත්, අත්තනායක මහතා සඳහන් කළේය. තවද පසුගිය දින ආසියාවේ විශාලතම මත්කුඩු තොගය ශ්‍රී ලංකාවට පැමිණ ඇති බවත්, ඒසේනම් මේරට මත්කඩු මර්මස්ථානයක් වුයේ රාජපක්ෂ ආණ්ඩුව කාලයේ බවත් ඒ මහතා පැවසීය. එසේම එම මත්කුඩු තොගය නිදහස් කරන ලෙස අග්‍රාමාත්‍ය දී.මූ.ජයරත්න මහතා විසින් ලිපියක් යොමු කර ඇති බවත්, එම ලිපිය යොමු කර ඇත්තේ ඒ සම්බන්ධයෙන් දැනුවත් හෝ නොදැනුවත්භාවයකින් ද යන්නත් එසේත් නොමැතිනම් මහනුවර ප්‍රදේශයේ දන්සල් ව්‍යාපාරය කරගෙන යන්නේ මෙම මුදල්වලින්ද යන්න නොදන්නා බවත් මන්ත්‍රීවරයා අවධාරණය කළේය. එම මාධ්‍ය හමුවට එක්වෙමින් එ.ජා.ප. පළාත් සභා මන්ත්‍රී මුජීබර් රහුමාන් මහතා පවසා සිටියේ රාජපක්ෂ රේජීමය කරන කියන දේවල් දිහා බලමින් සමහරක් ඇමතිලා කසාය බීපු ගෝලයෝ ටික මෙන් සිටින බවයි. තවද ආරක්ෂක ලේකම් ගෝඨාභය රාජපක්ෂ මහතා විසින් පසුගිය දිනකදී මෙරටේ මුස්ලිම් අන්තාවාදීන් පිරිසක් සිටින බව ප්‍රකාශ කළ බවත්, එය මුස්ලිම් ජනතාවටත් අපහාසයක් බවත් රහුමාන් මහතා කියා සිටියේය. ආරක්ෂක ලේකම් ගෝඨාභය රාජපක්ෂ මහතා මෙවන් වූ ප්‍රකාශ කරනු ලබන්නේ ජනාධිපති මහින්ද රාජපක්ෂ මහතා ඔහුගේ සහෝදරයෙකු වීම නිසා බවද වැඩිදුරටත් හෙතෙම කීවේය.", "URL": "https://sinhala.adaderana.lk/news.php?nid=37473", "Category": null, "Parent URL": null}