{"Source": "Adaderana", "Timestamp": "February 25, 2019 07:04 pm", "Headline": "පාර්ලිමේන්තු කලබලය පිළිබඳ වාර්තාව පක්ෂග්‍රාහි", "News Content": "ඉකුත් නොවැම්බර් මාසයේදි පාර්ලිමේන්තුවේ ඇති වු ගැටුම සම්බන්ධයෙන් සොයා බැලිම සඳහා පත් කළ කමිටුවේ අවසන් වාර්තාව පක්ෂග්‍රාහි බැවින් එය ප්‍රතික්ෂේප කරන බව පිවිතුරු හෙළ උරුමයේ නායක පාර්ලිමේන්තු මන්ත්‍රි උදය ගම්මන්පිල මහතා පවසයි. අද(25) එම පක්ෂයේ පැවති මාධ්‍ය හමුවට එක් වෙමින් මන්ත්‍රීවරයා මේ බව සඳහන් කළේය. එහිදී වැඩිදුරටත් අදහස් දක්වමින් ඒ මහතා මේ බව පැවසීය. “2018 නොවැම්බර් මාසයේ දී පාරලිමේන්තුවේ ඇති වුණු කලබල පිළිබඳ සොයා බැලීමට පත් කළ නියෝජ්‍ය කතානායකතුමා ඇතුළු කමිටුව සිය වාරතාව එළි දක්වා තිබෙනවා. මේ වාරතාව බැලු බැල්මට පක්ෂග්‍රාහි කොලම කොල පාට වාරතාවක්. ඇයි අපි එහෙම කියන්නේ? මේ වාරතාවෙන් සංධානයේ මන්ත්‍රිවරුන් 54ක් එජාපයේ මන්ත්‍රිවරුන් 4ක් සහ ජවිපෙ මන්ත්‍රිවරයෙකු වැරදිකාරයා කර තිබෙනවා. මන්ත්‍රිවරුන් සාතිශය බහුතරයට ඉදිරිපත් කර තිබෙන චෝදනාව තමයි සභා ගැබ මැදට පැමිණීම. නමුත් 1947 සිටම මන්ත්‍රිවරුන් විරෝධතා දැක්වීම සඳහා සභා ගැබ මැදට පැමිණ තිබෙනවා. අතුරුදහන්වූවන් පිළිබඳ කාරයාල පනත සම්මත කළ දිනයේ දී අගමැතිතුමාත් සභා ගැබ මැදට පැමිණියා. ඒ කිසි දවසක එය වරදක් කියා දඬුවම් කිරීමක් නොව අඩුම ගණනේ අවවාද කිරීමක් වත් කලේ නෑ. එහෙම නම් හදිසියේ එය වරදක් වුණේ කොහොමද? එදා 2018 නොවැම්බර් 14 වන දා ආණ්ඩුවට එරෙහිව විශ්වාස භංග යෝජනාව ඉදිරිපත් කිරීමට කතානායක වෙත පැමිණීම තමයි විජිත හේරත් මන්ත්‍රිතුමා කර තිබෙන වරද. ඉතින් ඒක වරදක් නම් ඒ අවස්ථාවේ විජිත හේරත් මන්ත්‍රිතුමා ආපසු හරවා සිය අසුනට යැව්වා නම් මේ කිසිම කලබලයක් ඇති වෙන්නේ නෑනෙ. කලබල සියල්ලටම මුල වුණේ පාරලිමේන්තු ස්ථාවර නියෝග නොතකා විශ්වාස භංග යෝජනාව විවාදයට ගැනීමයි. ඒ යෝජනාව භාර දීමෙන් හේරත් මන්ත්‍රිතුමා වරදක් කළා නම් එය භාර ගැනීමෙන් කතානායකතුමාත් වරදක් කර තිබෙනවා. නමුත් කතානායකතුමාව වැරදිකරු කරලා නෑනෙ. පාර්ලිමේන්තුවේ කලබලය දුකක් නම් දුකට හේතුව කරු ජයසූරිය මැතිතුමායි. කතානායක කළ එකම වරද ඒක නොවේ. දෙවන දවසේ එනම් 2018 නොවැම්බර් 15 වෙනිදා මහින්දානන්ද මන්ත්‍රිතුමා කතානායකට පැමිණිල්ලක් කරනවා. රන්ජන් රාමනායක සහ පාලිත තෙවලප්පෙරුම යන නියෝජ්‍ය ඇමතිවරු පිහි ගෙනැවිත් තිබෙන නිසා සභාව කල් තබන්න කියා. එවිට කතානායකතුමාගේ ප්‍රතිචාරය වන්නේ පිහි නොවෙයි පිස්තෝල ගෙනාවත් මට කමක් නෑ කියන එකයි. මහින්දානන්ද මන්ත්‍රිතුමා කියනවා, නෑ සර් මෙතැන මන්ත්‍රි කෙනෙකු මැරෙන්න ඉඩ තිබෙනවා. ඒ නිසා පාරලිමේන්තුව කල් තබන්න කියා. මොකද්ද කතානායකතුමාගේ ප්‍රතිචාරය. මන්ත්‍රිවරු මැරුණත් මට කමක් නෑ. පිහි අරන් ආවේ පිට තැනක දී නම් මන්ත්‍රිවරුන්ට පොලිසියට පැමිණිලි කරන්න පුළුවන්. නමුත් පාරලිමේන්තුව තුලට කතානායකගේ අවසරයකින් තොරව පොලිසියට එන්න බෑ. ඒ නිසා කතානායක ජීවිත ර්තජන නොසළකා හරියි නම් මන්ත්‍රිවරුන්ට තමන්ගේ ආරක්ෂාව තමන්ට සලසා ගැනීමට සිදු වෙනවා. ඒ නිසා මිරිස් කුඩු ප්‍රහාරය වැනි දෑ පිළිබඳ වගකීමත් ගත යුත්තේ පිහි අරගෙන පැමිණි මන්ත්‍රිවරුන්ගේ ක්‍රියා කලාපය අනුමත කළ කතානායකටයි. හිතවත් කරු, ඔබ මේ සියල්ලට වැරදිකරු කියලා අපි කියනවා.“", "URL": "https://sinhala.adaderana.lk/news.php?nid=105022", "Category": null, "Parent URL": null}