{"Source": "Adaderana", "Timestamp": "July 19, 2017 02:51 pm", "Headline": " හිටපු නාවික හමුදා මාධ්‍ය ප්‍රකාශක යළි රිමාන්ඩ්", "News Content": "අපරාධ පරීක්ෂණ දෙපාර්තමේන්තුව මගින් අත්අඩංගුවට ගනු ලැබූ නාවික හමුදා හිටපු මාධ්‍ය ප්‍රකාශක, කොමදෝරු ඩී.කේ.පී දසනායක මහතා අගෝස්තු 02 වන දින දක්වා යළි රක්ෂිත බන්ධනාගාර ගත කර තිබේ.2008-2009 කාලයේ කොළඹ ප‍්‍රදේශයේ දී තරුණයින් 11 දෙනෙකු පැහැර ගෙන ගොස් ඔවුන්ව නීතිවිරෝධී ලෙස රඳවා තබා ගෙන අනතුරුව අතුරුදන් කිරීම සම්බන්ධයෙන් සිදු කරනු ලැබූ විමර්ශනවලට අදාළව ඉකුත් 12 වන දින මොහු අත්අඩංගුවට ගන්නා ලදී.අදාළ නඩුව අද (19) කැඳවූ අවස්ථාවේදී විත්ති පාර්ශවය වෙනුවෙන් පෙනී සිටි නීතිඥයින් මෙම නඩුවට අදාළ කරුණු මාධ්‍ය මගින් විකෘති කරන බව කියා සිටි අතර එම නිසා මෙම නඩුව මාධ්‍ය මගින් ආවරණය කිරීම වළක්වන ලෙස අධිකරණයෙන් ඉල්ලා තිබේ.එහෙත් එවැනි විකෘති කිරීමක් සම්බන්ධයෙන් වන තොරතුරු කරුණු සහිතව තහවුරු කිරීමට විත්තියේ නීතිඥයින් අපොහොසත්වීම නිසා එම ඉල්ලීම ප්‍රතික්ෂේප කිරීමට කොටුව මහේස්ත්‍රාත් ලංකා ජයරත්න මෙනවිය තීරණය කළ බව සඳහන්ය.නඩුවේ වැඩිදුර විභාගය අගෝස්තු 02 දා කැඳවීමට නියමිතය.", "URL": "https://sinhala.adaderana.lk/news.php?nid=75421", "Category": null, "Parent URL": null}