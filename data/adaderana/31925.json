{"Source": "Adaderana", "Timestamp": "February 26, 2013 07:57 am", "Headline": "බැන්කී මූන්ගෙන් ලංකාව ගැන විශේෂ ප්‍රකාශයක්", "News Content": "ශ්‍රී ලංකාව සම්බන්ධයෙන් එක්සත් ජාතීන්ගේ මහලේකම් බැන්කී මූන් මහතා විශේෂ ප්‍රකාශයක් සිදුකිරීමට නියමිතව තිබේ. දෛනික මාධ්‍ය හමුවේ දී එක්සත් ජාතීන්ගේ මහලේකම්වරයාගේ මාධ්‍ය ප්‍රකාශකවරයා මාධ්‍යවේදීයෙකු නැගු පැනයකට පිළිතුරු ලබාදෙමින් මේ බව ප්‍රකාශ කළේය. ශ්‍රී ලංකාව තුළ සිදුවු බව කියන මානව හිමිකම් උල්ලංඝණය වීම් සම්බන්ධයෙන් එක්සත් ජාතීන්ගේ ස්ථාවරය කුමක් ද යන්න මාධ්‍යවේදියෙකු විමසා සිටියේය. ශ්‍රී ලංකාවේ සිදුවු බව කියන අදාළ මානව හිමිකම් උල්ලංඝණය වීම් සම්බන්ධයෙන් එක්සත් ජාතීන්ගේ සංවිධානය දැඩි අවධානයක් යොමුකර ඇති බව එහිදී එක්සත් ජාතීන්ගේ මහලේකම් බැන්කී මූන් මහතාගේ නියෝජ්‍ය ප්‍රකාශක එඩුආඩෝ ඩෙල් මහතා පැවසීය. ඒ පිළිබඳව මෙවර ජිනීවාහි පැවැත්වෙන මානව හිමිකම් සමුළුවේ දී අවධානය යොමුවනු ඇති බව ද හෙතෙම ප්‍රකාශ කර සිටියේය. ශ්‍රී ලංකාවේ වගවීමේ ක්‍රියාවලිය සහ සංහිඳියාව සම්බන්ධයෙන් ජාතික සැලැස්මක් ක්‍රියාත්මක කිරීම පිළිබඳව එක්සත් ජාතීන්ගේ මහලේකම්වරයා විශේෂ ප්‍රකාශයක් කිරීමට නියමිත බව එක්සත් ජාතීන්ගේ සංවිධානය සඳහන් කළේය. මේ අතර එක්සත් ජාතීන්ගේ මානව හිමිකම් සමුළුවේ 22 වන සැසිවාරය ආරම්භ කරමින් මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය ද ශ්‍රී ලංකාව සම්බන්ධයෙන් ප්‍රකාශයක් නිකුත් කර තිබේ. ශ්‍රී ලංකාව සහ ඉරාකය මහ පරිමාණයෙන් මානව හිමිකම් උල්ලංඝණය කර ඇති බව ඇය පෙන්වාදෙයි. මීට අමතරව ශ්‍රී ලංකාවේ මානව හිමිකම් තත්ත්වය උසස් මට්ටමකට ගෙන ඒමට නම් උගත් පාඩම් හා ප්‍රතිසන්ධාන කොමිෂන් වාර්තාවේ නිර්දේශ ක්‍රියාත්මක කළ යුතු බව බ්‍රිතාන්‍යය පවසයි. මානව හිමිකම් සමුළුව අමතමින් බ්‍රිතාන්‍ය විදේශ කටයුතු කාර්යාලයේ රාජ්‍ය අමාත්‍ය බැරොනිස් සයිඩා වරුසි මහත්මිය මේ බව සඳහන් කළාය.", "URL": "https://sinhala.adaderana.lk/news.php?nid=31925", "Category": null, "Parent URL": null}