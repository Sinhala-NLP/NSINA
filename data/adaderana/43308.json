{"Source": "Adaderana", "Timestamp": "May 19, 2014 04:29 pm", "Headline": " ප්‍රතිකාර ගන්න ගිය රෝගියාට ආරක්ෂකයින් පහරදීලා-ආරක්ෂකයින් රෝහලේ - රෝගියා පොලීසියේ", "News Content": "අසනීප තත්ත්වයක් හේතුවෙන් ප්‍රතිකාර ගැනීමට පැමිණි රෝගියෙකුට රෝහලේ ආරක්ෂක අංශ නිලධාරියෙකු හා නිලධාරිණියක එක්ව කළ පහරදීමක් පිළිබඳ රාගම රෝහලෙන් වාර්තා වේ. වාර්තාවන අන්දමට සිද්ධිය මෙසේය. බී.ඩී සුමතිපාල නම් අයෙකු ඊයේ දිනයේ ප්‍රතිකාර ලබා ගැනීම සඳහා රාගම රෝහලට ඇතුළත්වී ඇති අතර වාට්ටු අංක 15 ලියාපදිංචිවී ප්‍රතිකාර ලබමින් සිට ඇත. වාට්ටුවේ ඇඳන් හිඟපාඩු බැවින් මෙන්ම රෝගියාගේ තත්ත්වය එතරම් අසීරු නොවන බැවින් කොරීඩෝවේ තාවකාලික ඇතිරිල්ලක් දමාගෙන මොහු නතරවී සිටි බව සඳහන්ය. කෙසේ වෙතත් අද(19) දිනයේ රෝගීන් බැලීමේ නියමිත වේලාව පසුවූ විට කාන්තා ආරක්ෂක නිලධාරිණියක පැමිණ ඒවන විටත් රෝහල් වාට්ටුව තුළ සිටි බාහිර පුද්ගලයින්ට වහා පිටවන ලෙස දැනුම්දෙමින් සිටි බව කියැවෙයි. එම අවස්ථාවේදී බී.ඩී සුමතිපාල නම් රෝගියාටද (කොරීඩෝවේ සිටි)පිටවන ලෙස දැනුම්දුන් බවත්, ඒ අවස්ථාවේදී තමන් ප්‍රතිකාර ලබන්නෙකු බව කියා ඇතත් ඒ බව විශ්වාස නොකළ ඇය රෝගියාට බැණවැදී පහරදෙන්නට උත්සාහ දරා ඇති බවත් රෝහල් ආරංචි මාර්ග පවසයි. කෙසේ වෙතත් මෙම අවස්ථාවේදී රෝගියාද ඇයට බැණවැදීම නිසා කලකෝලාහල තත්ත්වයක් උද්ගතව ඇති අතර ඇය ආරක්ෂක කුටියට ගොස් තවත් ආරක්ෂක නිලධාරියෙකුද කැටුව පැමිණ මෙම රෝගියාට දැඩි සේ පහරදී තිබේ. සුළු වේලාවකින් රෝහල් පොලීසිය පැමිණ ගැටුම සමථයකට පත්කර ඇතත් පහරකෑමට ලක්වූ රෝගියා අත්අඩංගුවට ගෙන තිබේ. අනතුරුව රෝහල් පොලීසිය විසින් රෝගියා රාගම පොලීසියට බාරදී ඇති බවත්, මේවන විට අදාළ රෝගියා රාගම පොලීසිය බාරයේ සිටින බවත් අද දෙරණ කළ විමසීමකදී පොලීසියේ ප්‍රකාශකයෙක් සඳහන් කළේය. කෙසේ වෙතත් රෝහලක ප්‍රතිකාර ලබමින් සිටින රෝගියෙකු මෙලෙස හදිසියේ රෝහලෙන් පොලීසියට රැගෙනයා හැකිදැයි රෝහල් බලධාරීන්ගෙන් විමසන ලදුව ඔවුන් කියා සිටියේ ඒ පිළිබඳ කිසිවක් කිවනොහැකි බවයි. මේ පිළිබඳ රාගම පොලීසියෙන් කරන ලද විමසීකදී එහි ප්‍රකාශකයා තවදුරටත් කියා සිටියේ රෝහලේ ආරක්ෂක නිලධාරිණියකට පහරදුන් බවට ඇය විසින් කරන ලද පැමිණිල්ලකට අනුව මොහු අත්අඩංගුවට ගත් බවයි. එසේම රෝගියා කැටුව පැමිණියේ රෝහලෙන් නීත්‍යනුකූලව පිටත්කරවීමෙන්දැයි අසන ලද පැනයකට පිළිතුරු දුන් අදාළ පොලීසියේ ප්‍රකාශකයා කියා සිටියේ ඒ පිළිබඳව තමන් නොදන්නා බවයි. බී.ඩී සුමතිපාල නම් රෝගියා කලකට ඉහතදී යම් අපරාධයකට සිරගතව සිට පසුව පොදු සමාව ලබා පැමිණි අයෙකු බවද කියැවෙයි.", "URL": "https://sinhala.adaderana.lk/news.php?nid=43308", "Category": null, "Parent URL": null}