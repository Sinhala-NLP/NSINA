{"Source": "Adaderana", "Timestamp": "March 26, 2015 05:13 pm", "Headline": "චීන - ශ්‍රී ලංකා ගිවිසුම් 4ට අත්සන් තැබේ", "News Content": "චීනය සහ ශ්‍රී ලංකාව අතර ගිවිසුම් 4කට අත්සන් තබා තිබේ.ජනාධිපති මෛත්‍රීපාල සිරිසේන මහතා සහ චීන ජනාධිපති ශී ජින් පින් මහතා අතර අද පෙරවරුවේ පැවති නිල හමුවෙන් අනතුරුව මෙම ගිවිසුම් වලට අත්සන් තැබීම සිදුව ඇති බව සඳහන්ය.සෞඛ්‍ය, අධ්‍යාපන, සමාජයීය සහ ආර්ථික සංවර්ධනයට අදාළ ගිවිසුම් 4කට මෙලෙස අත්සන් තැබුණු බව ජනාධිපති මාධ්‍ය අංශය සඳහන් කළේය.සිව් දින නිල සංචාරයක් සඳහා චීනයට ගිය ජනාධිපති මෛත්‍රීපාල සිරිසේන මහතා පිළි ගැනීමේ නිල උත්සවය චීන ජනාධිපතිවරයාගේ ප්‍රධානත්වයෙන් අද පෙරවරුවේ චීන මහජන ශාලාවේදී පැවැත්වුණි. එහිදී ජනාධිපතිවරයා වෙනුවෙන් විශේෂ හමුදා උත්තමාචාර පවත්වා ඇති බව සඳහන්ය.ඉන් අනතුරුව රාජ්‍ය නායකයින් දෙදෙනා අතර ද්විපාර්ශවික සාකච්ඡා පැවති අතර ශ්‍රී ලංකාවේ අංග සම්පුර්ණ වකුගඩු රෝහලක් ඉදිකිරිම සඳහා අවශ්‍ය ආධාර ලබාදීමට චීන ජනාධිපති ශී ජින් පින් මහතා එහිදී එකඟතාව පළකර තිබේ.චීන රජය මෙතෙක් ශ්‍රී ලංකාවට ලබාදුන් සහය ඉතා ඉහළින් අගය කරන බව ජනාධිපති මෛත්‍රීපාල සිරිසේන මහතා ප්‍රකාශ කර ඇත.චීන රජය ලබාදුන් රාජ්‍ය හා පෞද්ගලික අංශයේ ඝෘජු ආයෝජන ගෙවීගිය කාලයටත් වඩා ඵලදායි ලෙස ශ්‍රී ලංකාව ප්‍රයෝජනයට ගන්නා බව ජනාධිපතිවරයා එහිදී ප්‍රකාශ කළ අතර ඊට ප්‍රතිචාර දැක්වු චීන ජනාධිපතිවරයා කියා සිටියේ දෙරටේ දිගු කාලීන මිත්‍රත්වය ඉදිරියේදී තව තවත් තහවුරු කෙරෙන බවයි. ජනාධිපති මෛත්‍රීපාල සිරිසේන මහතා විසින් රටෙ අභ්‍යන්තර කටයුතු වලදී ගෙනයන දුෂණයෙන් තොර යහපාලන ප්‍රවේශය චීන ජනාධිපතිවරයාගේ පැසසුමට ලක්ව ඇත.විශේෂයෙන් අධිකරණයේ සාධාරණත්වය ඇති කිරීමට රජය ගෙනයන ක්‍රියාමාර්ගද චීන ජනාධිපති ශී ජින් පින් මහතාගේ ඇගයීමට ලක්ව ඇති අතර වඩා වැඩි ප්‍රතිලාභ ගෙනදෙන සංවර්ධන සහයක් පෙරටත් වඩා වැඩියෙන් ශ්‍රී ලංකාවට ලබාදෙන බව ප්‍රකාශ කර තිබේ.එමෙන්ම ජාත්‍යන්තරයෙන් ශ්‍රී ලංකාවට එල්ල වන මානව හිමිකම් චෝදනා වලදී චීනයේ උපරිම සහය ශ්‍රී ලංකාවට ලබාදෙන බවද චීන ජනාධිපතිවරයා අවධාරණය කර තිබේ.", "URL": "https://sinhala.adaderana.lk/news.php?nid=50248", "Category": null, "Parent URL": null}