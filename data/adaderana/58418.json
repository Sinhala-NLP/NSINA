{"Source": "Adaderana", "Timestamp": "March 20, 2016 02:24 pm", "Headline": " පාරම්පරික උරුමයන් රකින්න දීප ව්‍යාප්ත වැඩපිළිවෙළක්", "News Content": "පාරම්පරික උරුමයන් සංරක්ෂණය කිරීම සඳහා දීප ව්‍යාප්ත වැඩපිළිවෙළක් ආරම්භ කිරීම සම්බන්ධයෙන් අග්‍රාමාත්‍ය රනිල් වික්‍රමසිංහ මහතා සියළුම දිස්ත්‍රික් ලේකම්වරුන්ට උපදෙස් ලබාදී තිබේ.ඒ අනුව පාරම්පරික ජන ගී, ජන නැටුම්, ජනකතා, ආහාර වර්ග සහ සිරිත් විරිත් පිළිබඳ ශ්‍රව්‍ය දෘශ්‍ය වාර්තා එක් රැස් කිරීමේ දිප ව්‍යාප්ත වැඩපිළිවෙළක් ක්‍රියාත්මක කිරීමට තීරණය කර ඇති බව අග්‍රාමාත්‍යවරයා ඔවුන්ට දැනුම් දී ඇත.අරලිය ගහ මන්දිරයේ පැවති මාසික දිස්ත්‍රික් ලේකම්වරුන්ගේ හමුවේ දී මේ බව දැනුම් දී ඇති අග්‍රාමාත්‍ය රනිල් වික්‍රමසිංහ මහතා පාරම්පරික උරුමයන් අභාවයට යමින් පවතින බැවින් ඒවා සංරක්ෂණය කිරීම ජාතික වගකීමක් බව එහිදී පෙන්වා දී තිබේ.ඒ අනුව මෙම දීප ව්‍යාප්ත වැඩපිළිවෙළ සකස් කිරීමේ දී ඒ ඒ දිස්ත්‍රික්කයන්ට සුවිශේෂී වූ පාරම්පරික උරුමයන් පිළිබඳව වැඩි අවධානයක් යොමු කළ යුතු බව රනිල් වික්‍රමසිංහ මහතා සඳහන් කර ඇත.එමෙන්ම සංස්කෘතික දෙපාර්තමේන්තුවේ පූර්ණ සහය ද මේ සඳහා ලබාගත යුතු බව අග්‍රාමාත්‍යවරයා පවසා තිබේ.ජන ගී සහ ජන කතා පිළිබඳ දීප ව්‍යාප්ත වාර්තා රැස් කිරීමක් මීට පෙර සිදුකර ඇත්තේ 1940 වසරේ වන අතර පසුකාලිනව සිදුකළ බොහෝ නිර්මාණ කාර්යයන් සඳහා එම වාර්තා ප්‍රයෝජනවත් වී ඇති බව සඳහන්ය.", "URL": "https://sinhala.adaderana.lk/news.php?nid=58418", "Category": null, "Parent URL": null}