{"Source": "Adaderana", "Timestamp": "May 10, 2013 08:46 am", "Headline": " උතුරේ අවතැන්ව වෙනත් තැන්වල සිටින අයට ඡන්දහිමි ලියාපදිංචිය", "News Content": "උතුරු පළාතේ සිට අවතැන්ව දැනට ශ්‍රී ලංකාවේ වෙනත් පළාත්වල තාවකාලිකව වාසය කරන පුද්ගලයන් ඡන්ද හිමි පුරවැසියන් ලෙස ලියාපදිංචි කිරීමට තීරණය කර තිබේ. කලින් තමන් පදිංචිව සිටි ස්ථාන පිළිබඳ ලිපිලේඛන ඉදිරිපත් කිරීමෙන් පසු මේ සඳහා අවස්ථාව සලසා දීමට නියමිතය. ඒ සඳහා ඡන්ද හිමියන් ලියාපදිංචි කිරීමේ විශේෂ විධිවිධාන පනත් කෙටුම්පතට නීතිමය සංශෝධන ඉදිරිපත් කිරීම සඳහා නීතිපති දෙපාර්තමේන්තුවට යොමු කරවීමට කැබිනට් අනුමැතිය හිමිව තිබේ. මේ අතර පුනරුත්ථාපනය ලැබූ ඇතැම් හිටපු එල්.ටී.ටී.ඊ සාමාජිකයන් දේශපාලනයට යොමුවීම සඳහා කැමැත්තක් දක්වන බව අනාවරණය වී ඇත. පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා ප්‍රකාශ කර ඇත්තේ මේ වන විට පුනරුත්ථාපනය ලැබූ හිටපු එල්.ටී.ටී.ඊ සාමාජිකයින් 6 දෙනෙකු ඉදිරි පළාත් සභා මැතිවරණයට තරග කිරීමට කැමැත්ත පළ කර ඇති බවයි. කෙසේ වුව ද දෙමළ ඩයස්පෝරාව සහ ඇතැම් සංවිධාන ශ්‍රී ලංකාවේ සාමය බිඳ දැමීම සඳහා පියවර ගනිමින් සිටින බවට අමාත්‍යවරයා චෝදනා කර තිබේ.", "URL": "https://sinhala.adaderana.lk/news.php?nid=33956", "Category": null, "Parent URL": null}