{"Source": "Adaderana", "Timestamp": "July 29, 2019 11:04 am", "Headline": "නීති විරෝධිව මසුන් ඇල්ලු 14ක් නාවික හමුදා බාරයට", "News Content": "නැගෙනහිර නාවික විධානයට අයත් වෙරළබඩ මුර යාත්‍රාවකට අනුයුක්ත නාවිකයින් පිරිසක් විසින් ත්‍රිකුණාමලය, නොර්වේ දූපත ආසන්න මුහුදු ප්‍රදේශයේදී නීති විරෝධි ලෙස ධීවර කටයුතුවල නිරත වූ පුද්ගලයින් නවදෙනෙකු සිය භාරයට ගෙන ඇත. නොර්වේ දූපත ආසන්න ඊයේ (28) මුහුදු ප්‍රදේශයේ සිදු කළ මුර සංචාරයක් අතරතුරදි නීති විරෝධි දැල් භාවිතා කර මසුන් ඇල්ලීම හේතුවෙන් මෙම පුද්ගලයින් නාවික හමුදා බාරයට ගෙන තිබේ. එහිදී, ධීවර කටයුතු සඳහා යොදා ගත් ඩිංගි යාත්‍රාවක්, පිටත දහන යන්ත්‍රයක් සහ තහනම් දැලක් නාවික හමුදා බාරයට ගෙන ඇති අතර, නාවික හමුදා බාරයට පත් පුද්ගලයින් වයස අවුරුදු 17 ත් 34 ත් අතර වියෙහි පසුවන කින්නියා සහ චීන වරාය යන ප්‍රදේශයන්හි පදිංචිකරුවන් බව හඳුනාගෙන ඇත. අත්අඩංගුවට ගත් පුද්ගලයින්, ධීවර යාත්‍රාව, පිටත දහන යන්ත්‍රය, තහනම් දැල සහ අනෙකුත් ධීවර ආම්පන්න ත්‍රිකුණාමලය, සහකාර ධීවර අධ්‍යක්‍ෂක කාර්යාලය වෙත භාරදිමට කටයුතු කෙරුණි. මෙවැනි තහනම් ධීවර දැල් භාවිතා කර මසුන් ඇල්ලීම හේතුවෙන් සාගර පරිසර පද්ධතිය විනාශ විමට ලක්වී ඇති බැවින්, ශ්‍රී ලංකාව වටා ඇති සාගර කලාපය තුල ඇති මත්ස්‍ය සම්පත මෙන්ම සාගර සම්පත සුරක්‍ෂිත කිරීම වෙනුවෙන් නාවික හමුදාව නිරන්තර මෙහෙයුම් ක්‍රියාත්මක කරන අතර, මෙවැනි නීති විරෝධී ක්‍රියාවන් මැඩපැවැත්විම සඳහා නාවික හමුදාව නිරන්තර අවධානයෙන් සිටි. මේ අතර, හම්බන්තොට ජාත්‍යන්තර වරාය පරිශ්‍රයේ ධීවර කටයුතුවල නිරත වූ පුද්ගලයින් පස්දෙනෙකු නාවික හමුදා බාරයට ගෙන තිබේ. දකුණු නාවික විධානයට අනුයුක්ත නාවිකයින් පිරිසක් විසින් සිදු කළ මුර සංචාරයකදී හම්බන්තොට ජාත්‍යන්තර වරාය පරිශ්‍රයට ඇතුල්වී තහනම් දැල් භාවිතා කරමින් ධීවර කටයුතුවල නිරත වූ මෙම පුද්ගලයින් පිරිස නාවික හමුදා බාරයට ගෙන ඇත. එහිදී, ධීවර කටයුතු සඳහා යොදා ගත් ටයර් ටියූබ් 01 ක් සහ තංගුස් දැලක් නාවික හමුදා බාරයට ගෙන තිබේ. නාවික හමුදා බාරයට පත් පුද්ගලයින් වයස අවුරුදු 18, 20, 24 සහ 31 වන වියෙහි පසුවන හම්‍බන්තොට ප්‍රදේශයේ පදිංචිකරුවන් බව හඳුනාගෙන ලදී. අත්අඩංගුවට ගත් පුද්ගලයින්, ටයර් ටියූබය සහ තහනම් ධීවර දැල හම්බන්තොට, වරාය පොලිසිය වෙත භාරදිමට කටයුතු කෙරුණි.", "URL": "https://sinhala.adaderana.lk/news.php?nid=115253", "Category": null, "Parent URL": null}