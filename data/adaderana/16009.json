{"Source": "Adaderana", "Timestamp": "May 10, 2011 01:49 pm", "Headline": "විශ්‍රාම වැටුප් කෙටුම්පත පැරදවීමට දැවැන්ත අරගලයක් කරනවා ", "News Content": "රජය ගෙනඒමට සූදානම් වන පෞද්ගලික අංශයේ විශ්‍රාම වැටුප් කෙටුම්පතට එරෙහිව ගතහැකි ක්‍රියාමාර්ග සම්බන්ධයෙන් වෘත්තීය සමිති සමග විශේෂ සාකච්ඡාවක් අද(10) පැවැත්වෙන බව අන්තර් සමාගම් සේවක සංගමය පවසයි. අදාළ විශ්‍රාම වැටුප් කෙටුම්පත පරාජය කිරීම සඳහා සියලු වෘත්තීය සමිති පෙළගස්වා දැවැන්ත අරගලයක් ඉදිරියේ දී සිදුකරන බව එම සංගමයේ සභාපති වසන්ත සමරසිංහ මහතා සඳහන් කළේය. ආණ්ඩුවේ මෙම අත්නෝමතික ක්‍රියා මාර්ගය පරදා විශ්‍රාම වැටුපක් දිනාගැනීම සහ මෙම අරමුදල් කොල්ලකන ප්‍රෝඩාකාරී පනත පැරදිය යුතුය යන ස්ථාවරය යටතේ මෙම සාකච්ඡාව සඳහා වෘත්තීය සමිති කැඳවා ඇති බව මේ සම්බන්ධයෙන් පැහැදිලි කළ වසන්ත සමරසිංහ මහතා කියා සිටියේය. පෞද්ගලික විශ්‍රාම වැටුප් කෙටුම්පත සම්බන්ධව වෘත්තීය සමිති වෙතින් ඉදිරිපත් වූ සංශෝධන සඳහා අනුමැතිය ලැබී එම සංශෝධන පාර්ලිමේන්තුව වෙත ඉදිරිපත්ව ඇති බව කම්කරු සබඳතා අමාත්‍ය ගාමිණී ලොකුගේ මහතාගෙන් අද දෙරණ කළ විමසීමකදී ඔහු සඳහන් කළේය. ජනතා විමුක්ති පෙරමුණ සිය දේශපාලන අරමුණු වෙනුවෙන් මෙම කෙටුම්පතට එරෙහිව කටයුතු කරන බව ගාමිණී ලොකුගේ අමාත්‍යවරයා චෝදනා කළේය. සේවකයින් සඳහා 2% ක ප්‍රමාණයක් වැඩිපුර ගෙවීමට සිදුවන නිසා මේ සඳහා විරුද්ධ විය යුතුව ඇත්තේ හාම්පුතුන්ගේ සංගමය බව ද අමාත්‍යවරයා පෙන්වාදුන්නේය. ඒ සඳහා හාම්පුතුන්ගේ සංගමය ඉදිරිපත්ව නොමැති නිසා එම කොන්ත්‍රාත්තුව ජනතා විමුක්ති පෙරමුණ මගින් බාරගෙන ඇද්දැයි පැවසිය නොහැකි බව ද ඔහු අවධාරණය කර සිටියේය.", "URL": "https://sinhala.adaderana.lk/news.php?nid=16009", "Category": null, "Parent URL": null}