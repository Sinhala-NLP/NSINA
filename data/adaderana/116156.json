{"Source": "Adaderana", "Timestamp": "August 9, 2019 12:58 pm", "Headline": "වෛද්‍ය ෂාෆිට එරෙහි නඩුව කල් යයි", "News Content": "කුරුණෑගල ශික්ෂණ රෝහලේ වෛද්‍ය මොහොමඩ් ෂාෆිට එරෙහි නඩුව දෙසැම්බර් මස 12 වැනිදා දක්වා කල් තැබීමට කුරුණැගල මහේස්ත්‍රාත්වරයා අද (09) නියෝග කළේය. ඒ හතරවැනි දිනටත් එම නඩුව අද පෙරවරුවේ කැඳවු අවස්ථාවේදීයි. අයථා ලෙස මුදල් ඉපැයීම, ත්‍රස්තවාදයට ආධාර අනුබල දීම සහ වඳ සැත්කම් සිදුකිරීම යන චෝදනා යටතේ කුරුණෑගල ශික්ෂණ රෝහලේ වෛද්‍ය මොහොමඩ් ෂාෆිට එරෙහි පැවරූ නඩුව අද සිව්වන දිනට කුරුණෑගල මහේස්ත්‍රාත් අධිකරණයේ විභාගයට ගැනුණි. වෛද්‍ය මොහොමඩ් ෂාෆි අද පෙරවුරු 10 ට පමණ අධිකරණ සංකීර්ණය වෙත පැමිණියේය. නඩු විභාගය ආරම්භයේදි අපරාධ පරික්ෂණ දෙපාර්තමේන්තුව විසින් මෙම නඩුවට අදාළව පිටු 12 ක වාර්තාවක් අධිකරණයට ඉදිරිපත් කළේය. එම වාර්තාව හරහා ෂාෆි වෛද්‍යවරයා සම්බන්ධයෙන් සිදු කෙරෙන විමර්ශන පිළිබඳ අධිකරණය දැනුවත් කර ඇත. අනතුරුව විත්තිකාර පාර්ශ්වය හා අගතියට පත් පාර්ශවයද අධිකරණය හමුවේ කරුණු ඉදිරිපත් කළේය. කරුණු සලකා බැලු කුරුණෑගල මහේස්ත්‍රාත්වරයා නඩු විභාගය දෙසැම්බර් මස 12 වැනිදා දක්වා කල් තැබීමට නියෝග කර ඇත.", "URL": "https://sinhala.adaderana.lk/news.php?nid=116156", "Category": null, "Parent URL": null}