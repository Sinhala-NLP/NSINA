{"Source": "Adaderana", "Timestamp": "August 6, 2015 03:13 pm", "Headline": "රට බේරාගත් ආරක්ෂක අංශ කලකිරීමෙන් ඉන්නවා", "News Content": "2015 මහ මැතිවරණයේදී ජනතාවට සත්‍ය කරුණු මත පදනම්ව ඡන්දය ලබාදෙන්නේ කාටදැයි අවබෝධයක් ලබාදිය යුතුව ඇති බව ජාතික සංවිධාන එකමුතුව වෙනුවෙන් පූජ්‍ය බෙංගමුවේ නාලක හිමියන් පවසයි.අද වන විට රට බේරාගත් හමුදාවේ ඉහළ නිලධාරීන් පසුපස සී.අයි.ඩීය ලුහුබඳින බවත්, එය ආරක්ෂක ලේකම්වරයාද දැනුවත්ව සිදුවන්නක් බවත් නාලක හිමියන් කියා සිටියේ අද (06) කොළඹ පැවති මාධ්‍ය හමුවකදීය.මේ හේතුව නිසා ආරක්ෂක අංශවල ඉහළ නිලධාරී කලකිරීමෙන් සිටින බවත්, රට යළි අගාධයට වැටීම වැළැක්වීමට නම් මහින්ද රාජපක්ෂ මහතා නැවත මේ රටේ පාලකයා බවට පත්විය යුතු බවත් උන්වහන්සේ සඳහන් කළේය.රනිල් වික්‍රමසිංහ මහතාට, එක්සත් ජාතික පක්ෂයට ලබාදෙන ඡන්දයක් රට බෙදීමට උඩගෙඩි දෙන ඡන්දයක් බවට පත්වන බවත්, මහින්ද රාජපක්ෂ මහතාට, සන්ධානයට ලබාදෙන ඡන්දයක් රට රැකීමට දෙන ඡන්දයක් බවට පත්වෙන බවත් නාලක හිමියන් කියා සිටියේය.මෙම මාධ්‍ය හමුවට එක්වුණු ප්‍රවීණ සාහිත්‍යධර, ආචාර්ය ගුණදාස අමරසේකර මහතා කියා සිටියේ මහින්ද රා‍ජපක්ෂ මහතා යළි බලයට පත්වීම තුළින් රට ජාත්‍යන්තරය හමුවේ හුදකලාවන තත්ත්වයක් ඇතිවේයයි ඇතැමුන් බොරු බියක් මවා පෙන්වන බවයි.සිරිමාවෝ බණ්ඩාරනායක මැතිනිය මෙන් රාජපක්ෂ මහතාද රටේ නොබැඳි විදේශ ප්‍රතිපත්තියක් අනුගමනය කළ බවත්, ඉදිරියේදීද එතුමා රටේ ස්වාධීනත්වය ආරක්ෂා කරගෙන කොන්ද කෙලින් තියාගෙන කටයුතු කරනු ඇති බවත් අමරසේකර මහතා සඳහන් කළේය.රමේශ්වරම් හරහා ඉන්දු-ලංකා පාලමක් සෑදීමට අග්‍රාමාත්‍ය රනිල් වික්‍රමසිංහ මහතා කටයුතු කරන බව පවසා ඇති බවත්, මීට පෙරාතුවද එවැනි උත්සාහයක් තිබුණු බවත් හෙතෙම සිහිපත් කළේය.එසේ වුවද එම ක්‍රියාමාර්ගය ගනු ලැබුවහොත් ර‍ට බෙදුම්වාදයට ගමන් කිරීමේ අවදානමක් පවත්නා බවත්, එකී වැඩපිළිවෙලට විරුද්ධ විය යුතු බවත්, සියලුම දේශපාලන පක්ෂ නායකයින් ජනතාව හමුවේ ඒ පිළිබඳ තම ස්ථාවරය පැහැදිලි කළ යුතුව ඇති බවත් අමරසේකර මහතා මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=53081", "Category": null, "Parent URL": null}