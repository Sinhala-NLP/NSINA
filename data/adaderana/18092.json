{"Source": "Adaderana", "Timestamp": "August 15, 2011 04:16 pm", "Headline": "කච්චතිව් හි ඉන්දීය ධජය නැංවීමට තැත් කළ 43 දෙනෙකු අත්අඩංගුවට", "News Content": "කච්චතිව් දිවයිනේ ඉන්දීය ධජය නැංවීමට උත්සාහ කළ හින්දු ජනතා පක්ෂයේ සාමාජිකයින් 43 දෙනෙකු අත්අඩංගුවට ගෙන ඇති බව ඉන්දීය මාධ්‍ය වාර්තා සඳහන් කරයි. එම පක්ෂයේ ප්‍රාන්ත ඒකකයේ සභාපති අන්තුරෙයි ඇතුළු 43 දෙනෙකු තමිල්නාඩුවේ රාමේෂ්වරම්හි ජැටිය වෙත ගමන්කරන අතරතුර මෙසේ පොලිස් අත්අඩංගුවට පත්ව තිබේ. කච්චතිව් දිවයිනේ සහ අවට මුහුදු තීරයෙහි ධීවර කටයුතු සඳහා ධීවරයින්ට අවසර ලබාදෙන ලෙස මෙම පිරිස ඉල්ලීමක් කර ඇති බව ඉන්දීය මාධ්‍ය වාර්තා පෙන්වාදෙයි. ඉන්දියාවේ රාමේශ්වරම් ප්‍රදේශයේ ධීවරයින්ට අද(15) දිනයේ ධීවර කටයුතුවල නිරතවීම පොලිසිය විසින් තහනම් කර තිබිණි. 2000 ට වැඩි ධීවරයින් පිරිසක් ඔවුන්ගේ 600 ක් පමණ වූ ධීවර යාත්‍රා ද සමග මුහුද බලා පිටත්ව නොගොස් රාමේෂ්වරම්හි මන්ඩපම් මුහුදු තීරයෙහි නැංගුරම් ලා සිටි බව ද වාර්තා වේ.", "URL": "https://sinhala.adaderana.lk/news.php?nid=18092", "Category": null, "Parent URL": null}