{"Source": "Adaderana", "Timestamp": "April 25, 2014 03:41 pm", "Headline": "ලෝක ශූරයින් වෙනුවෙන් සමුරු මුද්දරයක් සහ සිහිවටනයක් ", "News Content": "ලෝක ශූරතාව දිනාගත් ශ්‍රී ලංකා ක්‍රිකට් කණ්ඩායමට උපහාර දැක්වීම වෙනුවෙන් සමරු මුද්දරයක් සහ සිහිවටන පත්‍රිකාවක් නිකුත් කිරීමට තැපැල් සේවා අමාත්‍යාංශය තීරණය කර තිබේ. තැපැල් සේවා අමාත්‍ය ජීවන් කුමාරතුංග මහතා විසින් මුද්දර උපදේශක කාරක සභාව වෙත මේ සම්බන්ධයෙන් උපදෙස් ලබාදී ඇති බව අමාත්‍යාංශය සඳහන් කළේය. වසර 18කට පසු ලෝක ශූරතාව දිනාගනිමින් රටට කීර්තිය අත්කර දුන් ක්‍රිකට් කණ්ඩායමට රජයෙත් මහජනතාවගේත් උත්තමාචාරය පුදකිරීමේ අරමුණින් මෙම සමරු මුද්දරය සහ සිහිවටන පත්‍රිකාව නිකුත් කිරීමට තීරණය කළ බව ජීවන් කුමාරතුංග අමාත්‍යවරයා පවසයි . ක්‍රීඩකයින්ගේ ඡායාරූප සහිත සමරු මුද්දරය සහ සිහිවටන පත්‍රිකාව නිකුත් කිරීම සඳහා තැපැල්පති රෝහණ අබේරත්න මහතා විසින් අද දිනයේ ශ්‍රී ලංකා ක්‍රිකට් ආයතනයෙන් ඉල්ලීමක් ද කර තිබේ. 1996 වසරේ ලෝක කුසලාන ජයග්‍රහණය වෙනුවෙන් මෙන්ම හිටපු ක්‍රිකට් ක්‍රීඩක මුත්තයියා මුරලිදරන්ට උපහාර දැක්වීම සඳහා මීට පෙර තැපැල් සේවා අමාත්‍යාංශය විසින් මුද්දර නිකුත් කිරීමට පියවර ගනු ලැබුණි.", "URL": "https://sinhala.adaderana.lk/news.php?nid=42788", "Category": null, "Parent URL": null}