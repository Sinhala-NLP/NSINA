{"Source": "Adaderana", "Timestamp": "July 14, 2017 09:25 pm", "Headline": " රටට අවංක වෙන්න-ජනතාවට ඇත්ත කියන්න ", "News Content": "නව ව්‍යවස්ථාව සම්බන්ධයෙන් රටට, මහා සංඝරත්නයට හා ජනතාවට අවංක වී ඇත්ත හෙලි කරන ලෙස ඉල්ලා සිටින බව ගෙවිදු කුමාරතුංග මහතා පවසයි. අස්ගිරි හා තෛනිකායික මහ නාහිමිවරුන් නව ව්‍යවස්ථාව පිළිබඳව කරුණු මතු කළ පසුව බුද්ධාගම සම්බන්ධයෙන් හා රටේ ඒකීයභාවට සම්බන්ධ දැනට ව්‍යවස්ථාවේ පවත්නා කරුණු කිසිවකට හානියක් නොවන බව ජනපති හා අගමැති විවිධ ප්‍රකාශ සිදු කරන බවද ඔහු පැවසීය. අද(14) කොළඹදී පැවති මාධ්‍ය හමුවක් අමතමින් ඒ මහතා මේ බව කියා සිටියේය. එමෙන්ම නව ව්‍යවස්ථාව සම්බන්ධයෙන් අගමැතිවරයා, අධිකරණ අමාත්‍යවරයා හා සුමන්තිරන් අමාත්‍යවරයා විවිධ ප්‍රකාශ සිදු කර ඇති බවත්, එම ප්‍රකාශයන් හමුවේ නව ව්‍යවස්ථාව සම්බන්ධයෙන් විවිධ ගැටළුකාරී තත්ත්වයන් මතුවන බවද ඒ මහතා කියා සිටියේය. එමෙන්ම ලාල් විජේනායක කමිටුව පත් වූයේද පාර්ලිමේන්තුවේ ව්‍යවස්ථා සම්පාදන ක්‍රියාවලිය තුළ නොවන බවද එය පටහැනි එකක් බවද ඔහු කියා සිටියේය. මෙම ලාල් විජේනායක කමිටුවේ ඇති අදහස් දිගින් දිගටම විවේචනය කරන බවත් ඔහු පැවසීය. එමෙන්ම අගමැති ජනපති ඇතුළු සියල්ලන් නව ව්‍යවස්ථාව සම්පාදනය වන්නේ සියල්ලන්ගේ අදහස් මත බව ප්‍රකාශ කරන නමුත්, එහි නිසි පැහැදිලිතාවයක් නොමැති බවද ඒ මහතා කියා සිටියේය. එපමණක් නොව නව ව්‍යවස්ථාව සම්පාදනය සම්බන්ධයෙන් සම්පාදනය කර ඇති වාර්තා කිසිවක් තුළ විශේෂඥයෙකු ලෙස කටයුතු කිරීමට මහනාහිමිවරයෙකු හෝ නොමැති බවද ඔහු පැවසීය. එමෙන්ම ව්‍යවස්ථා සම්පාදන කටයුතු සඳහා ආරම්භ කර ඇති ආයතන, වාර්තා කමිටු යනාදිය රටේ ජනතාවගේ මුදලින් යැපෙන ආයතන හා කමිටු බවත්, ඒ මගින් නිසි ආකාරයෙන් කටයුතු සිදු නොවන බවත් පවසා සිටි ඔහු කියා සිටියේ මේ සම්බන්ධයෙන් ජනතා මතයක් ගොඩනැගිය යුතු බවයි.", "URL": "https://sinhala.adaderana.lk/news.php?nid=75251", "Category": null, "Parent URL": null}