{"Source": "Adaderana", "Timestamp": "April 28, 2012 11:03 am", "Headline": "මුදල් වෙනුවට මගේ ගිණුමට චෝදනා එකතුවෙනවා", "News Content": "තමාට එරෙහිව අල්ලස් චෝදනා පවතී නම් තමන් තත්ත්පරයක් හෝ අමාත්‍යධුරයෙහි රැඳීනොසිටින බව මහජන සම්බන්ධතා හා මහජන කටයුතු අමාත්‍ය මර්වින් සිල්වා මහතා පවසයි. සිය බැංකු ගිණුමට මුදල් වෙනුවට එක්වන්නේ චෝදනා බවත්, නමුත් එම චෝදනා හමුවේ නොසැලෙන බවත් අමාත්‍යවරයා සඳහන් කරයි. මීගමුව ප්‍රදේශයේ අද(28) පැවති මහජන සම්බන්ධතා හා මහජන කටයුතු අමාත්‍යාංශය මගින් සංවිධානය කරන ලද වැඩසටහනකට එක්වෙමින් මර්වින් සිල්වා අමාත්‍යවරයා මේ බව සඳහන් කළේය. අමාත්‍යවරයා සම්බන්ධව ශ්‍රී ලංකා නිදහස් පක්ෂය මගින් පවත්වනු ලබන විනය පරීක්ෂණය පිළිබඳව පුවත්පත්වල පළවූ වාර්තාවක් පිළිබඳව අදහස් දක්වමින් ඒ මහතා මෙම කරුණු දැක්වීය. එමෙන්ම අසත්‍ය ලියන මාධ්‍යවේදීන්ට සිය රෝම කූපයක් හෝ සෙලවිය නොහැකි බව ද මර්වින් සිල්වා අමාත්‍යවරයා මෙහිදී වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=23862", "Category": null, "Parent URL": null}