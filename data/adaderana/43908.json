{"Source": "Adaderana", "Timestamp": "June 12, 2014 08:34 am", "Headline": "මත්කුඩු කිලෝ 85යි - දෙන්නෙක් මාට්ටු - වටිනාකම කෝටි 68යි", "News Content": "හෙරොයින් කිලෝ ග්‍රෑම් 85ක් සමග පුද්ගලයින් දෙ‍දෙනෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබේ. බියගම ප්‍රදේශයේදී සැකකරුවන් අත්අඩංගුවට ගෙන ඇති අතර හයිබ්‍රිඩ් වර්ගයේ මෝටර් රථයක් ද පොලිස් විශේෂ කාර්ය බලකාය විසින් එහිදී බාරයට ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පැවසීය. මේ සම්බන්ධයෙන් අද පස්වරුවේ පැවැති මාධ්‍ය හමුවකදී ඔහු කියා සිටියේ මෙම සිද්ධිය සම්බන්ධයෙන් ද්‍රවිඩ සැකකරුවන් දෙදෙනෙකු අත්අඩංගුවට ගෙන ඔවුන් මත්ද්‍රව්‍ය නාශක කාර්යංශයට බාරදී වැඩිදුර පරීක්ෂණ මෙහෙය වන බවයි. මෙම ජාවාරම ගැන තොරතුරු අනාවරණය වීමෙන් පසු මාස 3ක් පමණ මොවුන් අත්අඩංගුවට ගැනීම සඳහා පුළුල් පරීක්ෂණයක් කළ බවද එහි ප්‍රතිඵලයක් ලෙස සැකකරුවන් අත්අඩංගුවට ගැනීමට හැකි වූ බවද හෙතෙම කියා පැවසීය. එසේම ජාත්‍යන්තර මත්ද්‍රව්‍ය ජාවාරමට සම්බන්ධ සැකකරුවන් 9 දෙනෙකු මේවන විට අත්අඩංගුවට ගැනීමට හැකිව ඇති බවත් ඔහු කියා සිටියේය. තවද ඊයේ කළ වැටලීම හැර 2011 වසරේ සිට මේ දක්වා පොලිස් විශේෂ කාර්ය බලකාය හෙරොයින් වැටලීම් 308ක් කර පුද්ගලයින් 256 දෙනෙකු අත්අඩංගුවට ගෙන ඇති බවත් එහිදී හෙරොයින් කිලෝ 6යි ග්‍රෑම් 185ක් ඔවුන් බාරයට ගෙන ඇති බවත් ඒවායේ වටිනාකම රුපියල් කෝටි 4ට අධික බවද එහිදී අනාවරණය කෙරිණ. මේ අතර හෙරොයින් ළඟ තබා ගත් පුද්ගලයෙකු අඟුලාන, මෝදරවත්ත කනත්ත අසල ප්‍රදේශයේදී පොලීසිය විසින් අත්අඩංගුවට ගෙන තිබේ. අඟුලාන පොලිස් ස්ථානයේ නිළධාරින්ට ලැබුණු තොරතුරකට අනූව සිදුකළ වැටලීමකදී සැකකරු අත්අඩංගුවට ගෙන ඇත. අත්අඩංගුවට ගන්නා අවස්ථාවේ හෙරොයින් ග්‍රැම් 02යි මිලිග්‍රෑම් 150ක් පොලීසිය බාරයට තිබේ. අත්අඩංගුවට ගෙන ඇත්තේ මොරටුව, අඟලාන ප්‍රදේශයේ පදිංචි 31 හැවිරිදි පුද්ගලයෙකි . සැකකරු මොරටුව මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=43908", "Category": null, "Parent URL": null}