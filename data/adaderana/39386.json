{"Source": "Adaderana", "Timestamp": "December 6, 2013 09:24 pm", "Headline": "ජනවාරී 1දා සිට ඔක්ටේන් 90 නෑ - 92 පමණයි", "News Content": "දැනට අලෙවි කෙරෙන ඔක්ටේන් 90 පෙට්‍රල් වෙනුවට 2014 ජනවාරි පළමුවැනිදා සිට ගුණාත්මක බවින් වැඩි බව කියන ඔක්ටේන් 92 නව පෙට්‍රල් රට පුරා අලෙවි කිරීමට පියවර ගන්නා බව ලංකා ඛනිජ තෙල් නීතිගත සංස්ථාව පවසයි. ඔක්ටේන් 90 පෙට්‍රල්වලට වඩා ඔක්ටේන් 92 පෙට්‍රල් ගුණාත්මකභාවයෙන් වැඩි නමුත් දැනට ඔක්ටේන් 90 පෙට්‍රල් ලීටරයක් අලෙවි කරන මිලටම ඒවා නිකුත් කරන බවඑම සංස්ථාව කියයි. මෙම ඔක්ටේන් 92 පෙට්‍රල් පරිසරයට හිතකර මෙන්ම රථ වාහන එන්ජින්වලට ද හිතකර බව පර්යේෂණවල දී තහවුරු වී ඇති බව ඛණිජ තෙල් නීතිගත සංස්ථාව සඳහන්කරයි. සපුගස්කන්ද තෙල් පිරිපහදුව මගින් ඉදිරියේ දී ඔක්ටේන් 90පෙට්‍රල් වෙනුවට ඔක්ටේන් 92 පෙට්‍රල් පිරිපහදු කෙරෙන බව ද ලංකා ඛනිජතෙල් සංස්ථාව පවසයි. ඊට අමතරව ඔක්ටේන් 95 වර්ගයේ පෙට්‍රල් ද වෙළඳපොළේ අලෙවි කරන බව සඳහන්ය. පසුගිය කාලයේ ඇතැම් අවස්ථා වල බාල පෙට්‍රල් වෙළදපොළේ පවතින බවට නැගෙන චෝදනාව ද මෙහිදී ඉවත් වනු ඇති බව ඛණිජතෙල් සංස්ථාව කියයි. මේ අතර ලංකා අයි.ඕ.සී සමාගම මගින් අලෙවි කරන ඔක්ටේන් 90 වර්ගයේ පෙට්‍රල් වෙනුවට ඔක්ටේන් 92 වර්ගයේ පෙට්‍රල් ලබන වසරේ ජනවාරි පළමුවැනි දින සිට අලෙවි කිරීමට තීරණය කර ඇති බව එම සමාගමේ කළමනාකාර අධ්‍යක්ෂ සුබෝද් දක්වාල් මහතා කීවේය. ශ්‍රී ලංකා රජය කළ දැනුම්දීමකට අනුව මෙම තීරණය ගත් බව සුබෝද් දක්වාල් මහතා පැවසුවේය.", "URL": "https://sinhala.adaderana.lk/news.php?nid=39386", "Category": null, "Parent URL": null}