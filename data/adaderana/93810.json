{"Source": "Adaderana", "Timestamp": "August 4, 2018 02:02 pm", "Headline": "බන්ධනාගාරයේ රඳවා සිටි සැකකරුවෙක් මිය යාම ගැන පොලීසියෙන් පරීක්ෂණයක්", "News Content": "පානදුර දකුණ පොලීසිය මඟින් අත්අඩංගුවට ගෙන කළුතර බන්ධනාගාරයේ රඳවා සිටි සැකකරුවෙකු රෝගී තත්ත්වයක් හේතුවෙන් මියයාම සම්බන්ධයෙන් කළුතර උතුර පොලීසිය විමර්ශන ආරම්භ කර තිබේ. රන් මාල කොල්ලකෑමක් සම්බන්ධයෙන් පසුගිය 31 වනදා එම සැකකරු පානදුර දකුණ පොලීසිය මඟින් අත්අඩංගුවට ගෙන තිබිණි. පානදුර මහේස්ත්‍රාත් අධිකරණයට ඉදිරිපත් කළ ඔහු ලබන 06 වන දින දක්වා රක්ෂිත බන්ධනාගාර ගත කිරිමට නියෝග කර ඇති අතර ඒ අනුව සැකකරු කළුතර බන්ධනාගාරයේ රඳවා සිටි බව සඳහන්ය. කෙසේවෙතත් පසුගිය දෙවැනිදා ඇති වූ රෝගී තත්ත්වයක් හේතුවෙන් එම පුද්ගලයා කළුතර නාගොඩ රෝහලට ඇතුළත් කර තිබේ. රෝහලේ ප්‍රතිකාර ලබමින් සිටි ඔහු අද (04) උදෑසන මියගොස් ඇති බව පොලීසිය සඳහන් කළේය. මියගොස් ඇත්තේ මිල්ලනිය, හල්තොට ප්‍රදේශයේ පදිංචිව සිටි 36 හැවිරිදි පුද්ගලයෙකි. අදාළ මරණය සැක සහිත බව පවසමින් එම පුද්ගලයාගේ ඥාතීන් විසින් කළුතර උතුර පොලිසියට සිදු කර ඇති පැමිණිල්ලකට අනුව ඒ සම්බන්ධයෙන් විමර්ශනයක් ආරම්භ කර ඇති බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=93810", "Category": null, "Parent URL": null}