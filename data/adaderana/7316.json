{"Source": "Adaderana", "Timestamp": "March 17, 2010 08:11 am", "Headline": "පොලිසියේ තිදෙනෙකුට පොලිස් දොර වැසෙයි", "News Content": "හැටන් පොලිස් ස්ථානයේ රාජකාරීයේ නිරතව සිටි පොලිස් නිලධාරීන් තිදෙනෙකුගේ වැඩ තහනම් කර තිබේ. ප්‍රදේශයේ පුද්ගලයෙකුට පහරදීමක් සම්බන්ධයෙන් මොවුන්ගේ වැඩ තහනම් කළ බව හැටන් පොලිස් ස්ථානයේ මුලස්ථාන පොලිස් පරීක්ෂකවරයා කියා සිටියි. වැඩතහනමට ලක්ව ඇත්තේ එම පොලිස් ස්ථානයේ සේවය කරමින් සිටි පොලිස් නිලධාරීන් ති‍දෙනෙකි. පහර කෑමට ලක්වු පුද්ගලයා පවසන පරිදි අදාළ පොලිස් නිලධාරීන් තමාගේ ත්‍රි‍රෝද රථයට නැඟ ඔවුන් ප්‍රකාශ කළ ස්ථානයට රැගෙන යාමට අණ කර තිබේ. එම ස්ථානයට යාමෙන් අනතුරුව තවත් ස්ථානයකට යෑමට ඔවුන් අණ කළ අතර ඊට එකඟතාවය පළ නොකිරීම හේතුවෙන් පොලිස් නිලධාරින් තමාට පහරදුන් බව එම පුද්ගලයා කියා සිටියි.", "URL": "https://sinhala.adaderana.lk/news.php?nid=7316", "Category": null, "Parent URL": null}