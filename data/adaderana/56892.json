{"Source": "Adaderana", "Timestamp": "February 3, 2016 04:43 pm", "Headline": " ඒකාබද්ධ විපක්ෂයෙන් දෙවියන්ට කන්නලව් - සීනිගමදී පොල් ගැහිල්ලක්", "News Content": "මේවන විට රටේ සිද්ධවෙන දේවල් ගැන වෙනත් කියන්න කෙනෙකු නොමැති බැවින් දෙවියන්ට කියන්න තීරණය කළ බව එජනිස පාර්ලිමේන්තු මන්ත්‍රී බන්දුල ගුණවර්ධන මහතා පවසයි.එබැවින් පෙබරවාරි මස 06 වන දින සීනිගම දේවාලයේ දී පෙ.ව 9 ට පොල්ගසා ආණ්ඩුව විසින් සිදුකරමින් පවතින අකටයුතුකම්වලට ශාප කරන බව මන්ත්‍රීවරයා කියා සිටියේ අද (03) කොළඹ පැවති ඒකාබද්ධ විපක්ෂයේ මාධ්‍ය හමුවකට එක්වෙමිනි.එතැන් සිට ඒකාබද්ධ විපක්ෂය විසින් විවිධාකාරයේ විරෝධතා රැසක් අඛණ්ඩව පවත්වන බව ඔහු අවධාරණය කළේය.එෆ්.සී.අයි.ඩී වැනි ආයතන හරහා ආණ්ඩුව විසින් සිදුකරන දේශපාලන දඩයමට එරෙහිව,විනිවිදභාවයකින් තොර ආයෝජන සඳහා ඉඩකඩ විවර කර රටේ ආර්ථිකය බිඳවැට්ටවීම ආදිය සම්බන්ධයෙන් ශ්‍රීලනිප නායකයා වන ජනාධිපතිවරයාටත්,ශ්‍රීලනිප මධ්‍යම කාරකසභාවටත් දැනුම්දුන්නද ඒ කිසිවකින් සහනයක් අත්නොවුණු බව මන්ත්‍රීවරයා පෙන්වා දුන්නේය.පොලිස් මූල්‍ය අපරාධ කොට්ඨාසය හෙවත් එෆ්.සී.අයි.ඩී එක නීති විරෝධී බවත්, ආණ්ඩුක්‍රම ව්‍යවස්ථාවට පටහැණි බවත් සඳහන් කරමින් විද්වතෙකු වන මහාචාර්ය කාලෝ ‍ෆොන්සේකා මහතාත්, පූජ්‍ය ඇල්ගේ ගුණවංශ ස්වාමින් වහන්සේත් අධිකරණයට පෙත්සම් ඉදිරිපත් කර ඇතත් ඒවායේ තීන්දුවක් තාමත් දක්නට ‍නොලැබෙන බව ඔහු සිහිපත් කළේය.මෙම මාධ්‍ය හමුවට එක්වුණු වාසුදේව නානයක්කාර මන්ත්‍රීවරයා කියා සිටියේ පොලිස් කොමිසම සහ නීතිපති දෙපාර්තමේන්තුව වැනි ආයතන තිබියදී එෆ්.සී.අයි.ඩී වැනි ආයතනයක් සැබින්ම අවශ්‍ය නොවන බවයි.මූල්‍ය කටයුතු සම්බන්ධයෙන් බලය පවතින්නේ මහාධිකරණයට හා නීතිපති දෙපාර්තමේන්තුවට වුවද එය නොතකා කටයුතු කරනු ලබන්නේ හුදෙක් දේශපාලන පලිගැනීම් සඳහා පමණක් බව ඔහු අවධාරණය කළේය.", "URL": "https://sinhala.adaderana.lk/news.php?nid=56892", "Category": null, "Parent URL": null}