{"Source": "Adaderana", "Timestamp": "March 13, 2016 01:32 pm", "Headline": "ශ්‍රී ලංකාවට ඉන්දියාවෙන් පැසසුම්", "News Content": "ශ්‍රී ලංකාව මේ වන විට සෑම අංශයකින්ම සාර්ථක ගමනක් ආරම්භ කර ඇති බව ඉන්දීය ජනාධිපති ප්‍රනාබ් මුකර්ජි මහතා පවසයි.ශ්‍රී ලංකාවේ වත්මන් තත්ත්වය පිළිබඳ අතිශය සතුටට පත්වන බව ඉන්දීය ජනාධිපතිවරයා ප්‍රකාශ කර ඇත. ඉන්දියාවේ නිල සංචාරයක නිරතව සිටින මුදල් අමාත්‍ය රවී කරුණානායක මහතා සමඟ රාෂ්ටපති භවන්හිදී පැවති විශේෂ හමුවකදී ඉන්දීය ජනාධිපතිවරයා මේ බව ප්‍රකාශ කර තිබේ.දෙරටට වැදගත් වන කරුණු කිහිපයක් සම්බන්ධයෙන් අදාළ සාකච්ඡාවේ දී අවධානය යොමුවු බව මුදල් අමාත්‍යාංශය සඳහන් කළේය.ශ්‍රී ලංකාව කලාපය තුළ ඉදිරියට ගෙන ඒම සඳහා ඉන්දියාව සතු අත්දැකීම් සහ ඊට අවශ්‍ය සහයෝගය ලබාදීමට කටයුතු කරන බව ප්‍රනාබ් මුකර්ජි මහතා එහිදි සඳහන් කර ඇත.ඉන්දියාවේ සාර්ථකත්වය ශ්‍රී ලංකාවටත් ශ්‍රී ලංකාවේ සාර්ථකත්වය ඉන්දියාවටත් වැදගත් වන බව ප්‍රකාශ කර ඇති ඉන්දීය ජනාධිපතිවරයා නුදුරේ දී ශ්‍රී ලංකාවේ සංචාරයක නිරත වීමට තමන් අපේක්ෂාවෙන් පසු වන බව ද ප්‍රකාශ කර තිබේ. ජාත්‍යන්තර මූල්‍ය අරමුදලේ විශේෂ සම්මන්ත්‍රණයකට සහභාගී වීමේ අරමුණින් මුදල් අමාත්‍ය රවී කරුණානායක මහතා ඉන්දියාවේ නිල සංචාරයක නිරතව සිටියි.", "URL": "https://sinhala.adaderana.lk/news.php?nid=58169", "Category": null, "Parent URL": null}