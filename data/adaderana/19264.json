{"Source": "Adaderana", "Timestamp": "October 10, 2011 01:45 pm", "Headline": "කොළඹ ජය එ.ජා.පයට හිමිවීම දුක්ඛදායි තත්ත්වයක්", "News Content": "කොළඹ මහ නගර සභාව ජයග්‍රහණය කිරීමට එක්සත් ජාතික පක්ෂයට හැකිවීම දුක්ඛදායි තත්ත්වයක් බව ශ්‍රීල.නි.ප මහ ලේකම්,සෞඛ්‍ය අමාත්‍ය මෛත්‍රීපාල සිරිසේන මහතා පවසයි. කොළඹ,එක්සත් ජාතික පක්ෂයේ බලකොටුවක් බවත්,එය සුව කළ නොහැකි රෝගයක් බවත් අමාත්‍යවරයා කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. එසේ වුවද කොළඹ සංවර්ධනයට එ.ජා.පයේ ජයග්‍රහණය බාධාවක් නොවන බවත්,කොළඹ අප කාගේත් වානිජ අග නගරය බැවින් සංවර්ධන කටයුතු අඛණ්ඩව ක්‍රියාත්මක කෙරෙන බවත් සිරිසේන මහතා පෙන්වා දුන්නේය. තවත් වසර දෙකක කාලයක් යනතුරු යළි මැතිවරණ නොපැවැත්වෙන බැවින් දැන් එළඹ ඇත්තේ රටේ සංවර්ධන කටයුතු අඛණ්ඩව කර‍ගෙන යාමේ අවස්ථාව බවද,මෙම මැතිවරණයේ ප්‍රතිඵල මගින් ජාත්‍යන්තර ලෝකයට ද පාඩමක් උගන්වා ඇති බව සෞඛ්‍ය අමාත්‍ය මෛත්‍රීපාල සිරිසේන මහතා වැඩිදුරටත් කියා සිටියි. මෙම මාධ්‍ය හමුවට එ.ජ.නි.ස මහ ලේකම්,ඛනිජ තෙල් කර්මාන්ත අමාත්‍ය සුසිල් ප්‍රේම්ජයන්ත්,යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම යන මහත්වරුද සහභාගී වූහ.", "URL": "https://sinhala.adaderana.lk/news.php?nid=19264", "Category": null, "Parent URL": null}