{"Source": "Adaderana", "Timestamp": "June 22, 2019 10:11 am", "Headline": "ඉරානයට පහර දීමට ට්‍රම්ප් ගත් තීරණයේ වෙනසක්", "News Content": "ඉරානයට පහර දීමට තමා ගත් තීරණයක් වෙනස් කිරීමට සිදු වූ බව අමෙරිකානු ජනාධිපති ඩොනල්ඩ් ට්‍රම්ප් පවසා ඇත. ඔහු එම අදහස් පළ කළේ දෙරට අතර උණුසුම් තත්ත්වය තවදුරටත් වර්ධනය වෙමින් පවතින පසුබිමක් තුළයි. ඉරානය හෝමූස් සමුද්‍ර සන්ධිය ආසන්න ප්‍රදේශයකදී ඇමෙරිකාවට අයත් නියමුවන් රහිත ආරක්ෂක සෝදිසි මෙහෙයුම් යානයකට පහර දී බිම හෙළීමෙන් පසුව දෙරට අතර උණුසුම් තත්ත්වය තවදුරටත් වර්ධනය වුණි. අමෙරිකානු මාධ්‍ය වාර්තා කරන ආකාරයට එකට එක කිරීමක් වශයෙන් ඉරානයට ප්‍රහාර එල්ල කිරීමට ජනාධිපති ඩොනල්ඩ් ට්‍රම්ප් බ්‍රහස්පතින්දා අනුමැතිය ලබා දී ඇති නමුත් පසුව එම තීරණය වෙනස් කර ඇත. ඉරානයට පහර දීමට සියල්ල සූදානම් බව නිවේදනය කළ ජනාධිපති ඩොනල්ඩ් ට්‍රම්ප් එම තීරණය වෙනස් කර ඇත්තේ ප්‍රහාරවලට මිනිත්තු 10 කට පෙරයි. ඉරාන හමුදාව, ඇමෙරිකන් ඩ්‍රෝන යානාවක් පහර දී බිම හෙළීමේ සිදුවීම මුල් කරගෙන අමෙරිකාව ඉරානයේ ස්ථාන තුනකට ගුවන් ප්‍රහාර එල්ල කිරීමට සූදානමින් සිටියේය. සැලැසුම් කළ එම ගුවන් ප්‍රහාරය තමන් නවතා දැම්මේ එම ප්‍රහාරය එල්ල වූයේ නම් 150 දෙනකු පමණ මිය යනු ඇති බව බුද්ධි අංශ වාර්තා තමන්ට දැනුම් දුන් නිසා යැයි අමෙරිකා ජනපතිවරයා පසුව පැවසුවේය. ඉරාන ගුවන් අවකාශය තුළදී නියමුවන් රහිත අමෙරිකානු ඔත්තු සේවා යානයකට පහර දී බිම හෙළූ බව ඉරානයේ රාජ්‍ය ආරක්ෂක හමුදා ශාඛාවක් වන ඉස්ලාම් විමුක්ති ආරක්ෂණ බලකාය පවසා ඇත. එරට රාජ්‍ය මාධ්‍ය වාර්තා කළේ, ඉරානයේ හෝමොස්ගන් පළාතේ කුමෝබාරක් ප්‍රදේශය ආසන්නයේදී අදාළ යානයට ආරක්ෂක හමුදා විසින් ප්‍රහාර එල්ල කරනු ලැබූ බවයි. හෝමස් සමුද්‍ර සන්ධිය ඉහළින් පියාසර කරමින් තිබියදී ඉරාන ගුවන් මිසයිල ප්‍රහාරයකින් එම යානය කඩා වැටී ඇති බව අමෙරිකාව එය තහවුරු කරමින් ප්‍රකාශ කළේය. මෙම සිද්ධිය වාර්තා වූයේ, මැදපෙරදිග කලාපයේ පවතින උණුසුම් තත්ත්වය හමුවේ අතිරේක හමුදා භටයින් 1000ක් එම කලාපයට යවන බවට අමෙරිකාව නිවේදනය කිරීමෙන් දින කිහිපයකට පසුවයි. ඕමාන් ගල්ෆ් කලාපයේදී ඉන්ධන ප්‍රවාහන නෞකාවලට බෝම්බ ප්‍රහාර එල්ල කළ බවට අමෙරිකාව ඉරානයට චෝදනා කළේය. පසුගිය බ්‍රහස්පතින්දා ඕමාන් ගල්ෆ් කලාපයේදී ඉන්ධන නෞකා දෙකකට ප්‍රහාර එල්ල වූ අතර, ඊට මසකට පමණ පෙර එක්සත් අරාබි එමීර් රාජ්‍යයේ වෙරළ ආසන්නයේදී තවත් නෞකා 4ක් ඉලක්ක කර ප්‍රහාර එල්ල වුණි. බ්‍රහස්පතින්දා සිදුවූ ප්‍රහාරය සම්බන්ධයෙන් අමෙරිකා එක්සත් ජනපදය ද ඉරානයට චෝදනා එල්ල කළ අතර ඉරානය එය ප්‍රතික්ෂේප කළේය.", "URL": "https://sinhala.adaderana.lk/news.php?nid=112527", "Category": null, "Parent URL": null}