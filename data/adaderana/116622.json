{"Source": "Adaderana", "Timestamp": "August 15, 2019 03:24 pm", "Headline": "වැට පනින අලි", "News Content": "අම්පාර, බුද්ධංගල අභයභුමියේ සිටින වන අලි මේ දිනවල ගොයම් කපා අවසන් වීමෙන් පසුව හැදෙන “නීරි“ කෑම සඳහා ගමන් කරන ආකාරය දැකගන්නට ලැබෙයි. දිනපතාම සවස්වරුවේ අම්පාර කල්මුනේ ප්‍රධාන මාර්ගයේ මල්වත්ත සහ වලතාපිටිය අතරතුර ප්‍රදේශයේදී මෙලෙස වන අලි පැමිණෙන ආකාරය දැක ගැනීමට හැකි බව අද දෙරණ වාර්තාකරු පවසයි. දිනපතා සවස 3.00 පමණ බුද්ධංගල අභයභුමියේ සිට පැමිණෙන මෙම වන අලි 200ක් පමණ වලතාපිටියවැවට පැමිණ දිය නෑමට පටන් ගන්නා බව අප වාර්තාකරු පවසයි. පැයක පමණ කාලයක් දිය නෑමෙන් පසුව මෙම වන අලි ආහාර සොයා අස්වනු නෙලන ලද කුඹුරු සොය යෑම ආරම්භ කරයි. වන අලි පාර මාරුවන අවස්ථාවලදී වනජීවි නිලධාරින් විසින් මාර්ගයේ වාහන ගමනා ගමනයද නතර කර වන අලින්ට නිදහසේ ගමන් කිරීමට අවස්ථාව ලබාදීමට පියවර ගෙන ඇති බවද වාර්තා වෙයි. එසේ ගමන් කරන වන අලින් රාත්‍රි කෑම ආහාරයට ගෙන නැවතත් බුද්ධංගල අභයභුමිය වෙත පැමිණෙන බව අප වාර්තාකරු වැඩිදුරටත් පැවසීය.", "URL": "https://sinhala.adaderana.lk/news.php?nid=116622", "Category": null, "Parent URL": null}