{"Source": "Adaderana", "Timestamp": "June 7, 2017 07:55 am", "Headline": "මීතොටමුල්ල කුණු කන්ද නායයෑම - අධ්‍යයන වාර්තාව අවසන්", "News Content": "මීතොටමුල්ල කුණු කන්ද නායයෑම සම්බන්ධයෙන් සිදුකරන ලද අධ්‍යයන වාර්තාව සකස් කිරීම අවසන් කර තිබේ. පේරාදෙණිය විශ්වවිද්‍යාලයේ අධ්‍යන කමිටුවක් විසින් මෙම වාර්තාව සකස් කර ඇති බව සඳහන් වෙයි. එම වාර්තාව පොලීස් පරිසර ඒකකයේ සහකාර පොලිස් අධිකාරීවරයා වෙත භාරදීම ඊයේ(06) සිදු විය. ලබන සඳුදා දින අදාළ වාර්තාව අධිකරණය වෙත භාරදීමට නියමිත බව සඳහන් වෙයි. 14 දෙනෙකුගෙන් යුත් විද්වත් මඩුල්ලක් විසින් අදාළ වාර්තාව සකස් කර ඇති අතර එම මඩුල්ලේ සම්බන්ධීකාරක, ආචාර්ය ජලයත් එදිරිසිංහ මහතා පැවසුවේ කරුණු 12ක් සම්බන්ධයෙන් මෙහිදී විශේෂ සැළකිල්ලක් දැක්වූ බවයි. කෙසේවෙතත් මීතොටමුල්ල කුණු කන්ද කඩාවැටීම, කඩාකප්පල්කාරී ක්‍රියාවක ප්‍රතිපළයක් නොවන බවද පේරාදෙණිය විශ්වවිද්‍යාල පරිශ්‍රයේදී අදාළ වාර්තාව භාරගැනීමේ අවස්ථාවට එක්වූ පරිසර පොලිස් ඒකකයේ සහකාර පොලිස් අධිකාරී ඩී.කේ මනෝජ් පෙරේරා මහතා අවධාරණය කර සිටියි. මේ අතර අපද්‍රව්‍ය කළමනාකරණය කිරීම සඳහා මහා පරිමාණ අපද්‍රව්‍ය කළමනාකරණ වැඩසටහන් ක්‍රියාත්මක විය යුතු බව බස්නාහිර පළාත් අපද්‍රව්‍යය කළමනාකරණ අධිකාරිය පවසයි. එහි අධ්‍යක්ෂ නලීන් මාන්නප්පෙරුම මහතා පැවසුවේ එමඟින් 2020 වසර වන විට මෙරට අපද්‍රව්‍යවලින් සියයට 50ක් පමණ කළමනාකරණය කිරීමේ හැකියාව පවතින බවයි. මහා පරිමාණ අපද්‍රව්‍ය කළමනාකරණ වැඩසටහන් ක්‍රියාත්මක කරන පෞද්ගලික ආයතන සමඟ අදාළ ගිවිසුම් අත්සන් කිරීමට ද නියමිත බව නලීන් මාන්නප්පෙරුම මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=73977", "Category": null, "Parent URL": null}