{"Source": "Adaderana", "Timestamp": "September 27, 2016 06:53 am", "Headline": "පළාත් සභිකයින්ට අධ්‍යයන චාරිකා සඳහා විදෙස්ගතවීමට අනුමැතිය ඕනෑ", "News Content": "අධ්‍යයන චාරිකාවක් සඳහා යම් පළාත් සභාවක නියෝජිත පිරිසක් විදේශ ගත වන්නේ නම් ඊට භාණ්ඩාගාර අනුමැතිය ලබාගැනීම අනිවාර්ය කර තිබේ.නිවේදනයක් නිකුත් කරමින් ජනාධිපති මාධ්‍ය අංශය පෙන්වා දෙන්නේ 2017 වසරේ සිට කිසියම් පළාත් සභාවක මැති ඇමතිවරුන් අධ්‍යයන චාරිකා සඳහා විදේශගත වීමේ දී අනිවාර්යයෙන්ම රාජ්‍ය භාණ්ඩාගාර අනුමැතිය ලබාගත යුතු බවයි.දිවයිනේ සියලු පළාත් සභාවල මැති ඇමතිවරුන් රජයේ මුදලින් විදේශ සංචාරයන්ට සහභාගී වීම අවුරුදු 20කට වැඩි කාලයක් අඛණ්ඩව සිදුව ඇති බව එම නිවේදනයේ සඳහන්ය. මධ්‍යම පළාත් සභාවේ මන්ත්‍රී කණ්ඩායමක් අති විශාල මුදලක් වැය කර රුසියාවේ සංචාරයක නිරත වීම පිළිබදව ද ජනාධිපතිවරයාගේ අවධානය යොමුවී ඇති බව ජනාධිපති මාධ්‍ය අංශය පවසයි. මේ අතර මධ්‍යම පළාත් සභාවේ මන්ත්‍රීවරුන්ගේ රුසියානු සංචාරය නතර කරන ලෙස ජනාධිපතිවරයා විසින් තමාට දැනුම්දුන් බව මධ්‍යම පළාත් ආණ්ඩුකාර නිලූකා ඒකනායක මහත්මිය පවසයි. කෙසේවෙතත් මධ්‍යම පළාත් සභාව නියෝජනය කරමින් තිස් දෙනෙකුගෙන් සමන්විත කණ්ඩායමක් අද අලුයම රුසියාවේ සංචාරය සඳහා පිටත්ව ගොස් තිබේ.ලබන පස්වන දින මධ්‍යම පළාත නියෝජනය කරමින් තවත් කණ්ඩායමක් රුසියාවේ සංචාරය කිරීමට නියමිතව තිබූ අතර ජනාධිපතිවරයාගේ උපදෙස් මත එය අවලංගු කිරීමට පියවර ගත් බව නිලූකා ඒකනායක මහත්මිය සඳහන් කළාය.", "URL": "https://sinhala.adaderana.lk/news.php?nid=64470", "Category": null, "Parent URL": null}