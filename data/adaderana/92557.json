{"Source": "Adaderana", "Timestamp": "July 14, 2018 12:44 pm", "Headline": "මොණරාගල ප්‍රදේශයේ වෙඩි තැබීම් දෙකකින් පුද්ගලයින් 2 ක් මරුට", "News Content": "මොණරාගල ප්‍රදේශයේ සිදුවූ වෙඩි තැබීම් දෙකකින් පුද්ගලයින් දෙදෙනෙකු ජීවිතක්ෂයට පත්වී තිබේ. මොණරාගල ඌව කුඩාඔය සහ ගොවිඳුපුර යන ප්‍රදේශවල දී මෙම ඝාතන සිදුව ඇති බව පොලීසිය සදහන් කළේය. ඊයේ (13) රාත්‍රී කුඩාඔය පොලිස්වසමේ ඌව කුඩාඔය ප්‍රදේශයේ දී පුද්ගලයින් තිදෙනෙකු අතර ආරවුලක් සිදුව තිබේ. මෙහිදී එක් පුද්ගලයෙකු වෙඩි තබා ඝාතනය කර ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. මෙලෙස ඝාතනයට ලක්ව ඇත්තේ 52 හැවිරිදි පුද්ගලයෙකු වන අතර සිද්ධිය සම්බන්ධයෙන් 27 හැවිරිදි සහ 36 හැවිරිදි පුද්ගලයින් දෙදෙනෙකු අත්අඩංගුවට ගෙන තිබේ. සැකකරුවන් අද වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිත අතර කුඩාඔය පොලීසිය වැඩිදුර විමර්ශන සිදුකරයි. මේ අතර ගොවිඳුපුර උණනයාය ප්‍රදේශයේ දී පුද්ගලයෙකු වෙඩි තබා ඝාතනය කර තිබේ. 38 හැවිරිදි පුද්ගලයෙකු මෙලෙස ඝාතනයට ලක්ව ඇති බව පොලීසිය සඳහන් කළේය. මෙරට නිෂ්පාදිත ගිනි අවියකින් අදාළ වෙඩි තැබීම සිදුකර ඇති අතර සැකකරු ප්‍රදේශයෙන් පළාගොස් ඇති බව ද පොලීසිය සඳහන් කළේය. සැකකරු අත්අඩංගුවට ගැනීම සඳහා ගොවිඳුපුර පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=92557", "Category": null, "Parent URL": null}