{"Source": "Adaderana", "Timestamp": "February 10, 2014 02:38 pm", "Headline": "බාහුට පොලීසියෙන් කැඳවීමක්", "News Content": "නව සම සමාජ පක්ෂයෙන් ගම්පහ දිස්ත්‍රීක්කයට ඉදිරිපත් කළ නාම යෝජනා පත්‍රය වංචනික ලෙස සකස් කිරිමේ සිද්ධිය සම්බන්ධයෙන් ප්‍රශ්න කිරීම සඳහා එම පක්ෂයේ නායක ආචාර්ය වික්‍රමබාහු කරුණාරත්න මහතා ගම්පහ පොලිස් ස්ථානයට කැඳවීමට නියමිතව තිබේ. අදාළ නාම යෝජනා පත්‍රය සඳහා දිවුරුම් ප්‍රකාශ සහතික කළ නීතිඥවරියක් සහ සාම විනිසුරුවරයෙක් ද හෙට දිනයේ ගම්පහ පොලිස් ස්ථනයට කැඳවීමට නියමිත බව පොලිස් මාධ්‍ය ප්‍රකාශක කාර්යාලය සඳහන් කළේය. ගම්පහ දිස්ත්‍රික්කයේ පළාත් සභා ලැයිස්තුවට එම පක්ෂයේ අපේක්ෂකයින් 43 දෙනෙකුගේ නම් ඇතුළත් කර ඇති අතර ඉන් ඇතැම් අපේක්ෂකයින්ගේ නම් හා ලිපිනයන් ව්‍යාජ ඒවා බවට ගම්පහ සහකාර මැතිවරණ කොමසාරිස් සුනිල් සේනාරත්න මහතා පොලීසියට පැමිණිලි කර තිබේ. ඒ අනුව ගම්පහ පොලිසිය සිදුකළ විමර්ශනයකදී අදාළ නාම ලේඛනයේ නම් සහ ලිපින 15ක් පමණ ව්‍යාජ ඒවා බවට තොරතුරු අනාවරණය වී ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=41013", "Category": null, "Parent URL": null}