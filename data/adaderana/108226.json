{"Source": "Adaderana", "Timestamp": "April 19, 2019 01:34 pm", "Headline": "කුමන වනෝද්‍යානයට ඇතුළු වෙන්න නව නිර්ණායක කිහිපයක්", "News Content": "කුමන ජාතික වනෝද්‍යානයේදී දිවියෙකුගේ පහර කෑමකට ලක්ව පුද්ගලයෙකු මියයාම සම්බන්ධයෙන් පරීක්ෂණයක් ආරම්භ කර ඇති බව වනජීවි සංරක්ෂණ දෙපාර්තමේන්තුව පවසයි. ඒ අනුව අදාල සිද්ධිය සම්බන්ධයෙන් පරීක්ෂණයක් කර වාර්තාවක් ලබාදෙන නිලධාරින්ට උපදෙස් ලබා දී ඇති එම දෙපාර්තමේන්තුවේ අධ්‍යක්ෂ ජනරාල් එම්.ජී.සී. සූරියබණ්ඩාර මහතා සඳහන් කළේය. මේ අතර සිද්ධිය වූ ප්‍රදේශය සංචාරකයින් සඳහා වසා තැබීමට ද පියවර ගෙන තිබේ. කුමන ජාතික වනෝද්‍යානය සදහා ඇතුළු වීමේදී සම්පුර්ණයෙන්ම ආවරණය වූ රථවාහන පමණක් ඇතුළු කිරීමටද පියවර ගෙන ඇති බව අධ්‍යක්ෂ ජනරාල්වරයා පැවසුවේය. ඊයේ(18) සිදූවූ සිද්ධිය අහඹු සිදුවීමක් ද එසේත් නැත්නම් දිවියා ආබාධයකට ලක්ව සිටියේද යන්න සම්බන්ධයෙන් සොයාබැලීමක් සිදුකිරීමට කටයුතු කරන බව ඔහු සඳහන් කළේය. කුමන ජාතික වනෝද්‍යානයේ මාර්ග සංවර්ධන කටයුතුවල නිරතව සිටි කම්කරුවෙකු දිවියෙකුගේ පහර කෑමකට ලක්ව ජිවිතක්ෂයට පත් වූ අතර තවත් අයෙකු තුවාල ලබා අම්පාර රෝහලේ ප්‍රතිකාර ලබයි.", "URL": "https://sinhala.adaderana.lk/news.php?nid=108226", "Category": null, "Parent URL": null}