{"Source": "Adaderana", "Timestamp": "March 27, 2012 06:01 pm", "Headline": "පාන් පිටි කොන්ත්‍රාත්තුවත් එන්.ජී.ඕ බාර අරන්", "News Content": "පාන්පිටි පරිභෝජනය වැඩිකිරීමේ කොන්ත්‍රාත්තුව රාජ්‍ය නොවන සංවිධාන කිහිපයක් විසින් බාරගෙන ඇති බව ඉදිකිරීම්,ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. වී කිලෝ එකක් සඳහා රුපියල් 40 ක මිලක් ලබාදෙන ලෙස ඉල්ලා සිටින සටන් පාඨය රජරට ගොවිජනතාව තුළට ගෙන ගොස් ඇත්තේ රාජ්‍ය නොවන සංවිධානයක් විසින් බව හෙතෙම සඳහන් කරයි. අද කුරුණෑගල,ඉබ්බාගමුවල කිඹුල්වානාඔය - ජනසෙවණ විරු ගම්මානයේ ඉදිකිරීම් කටයුතු ආරම්භ කිරීම වෙනුවෙන් අද(27) දින පැවති උත්සවයට ප්‍රධාන ආරාධිතයා වශයෙන් සහභාගී වෙමින් අමාත්‍යවරයා මේ බව කියා සිටියේය. පසුගිය දිනවල පොළොන්නරුව ප්‍රදේශයේ ගොවිජනතාව සිදුකළ උද්ඝෝෂණයේදී සටන් පාඨ ලබාදී ඇත්තේද එක්තරා රාජ්‍ය නොවන සංවිධානයක් විසින් බවත්, එම සංවිධානය ප්‍රකාශ කරන්නේ වී ගැනීමේ මිල රුපියල් 40 දක්වා වැඩිකරන ලෙස බවත් හෙතෙම පෙන්වා දුන්නේය. එහිදී ඔහු මෙසේද කියා සිටියේය. රුපියල් 40 ට වී මිලදී ගෙන ඒවා ගබඩාකරලා වී මෝල් වලට යවා සුද්දකර නැවත වෙළඳපොළට එනවිට එම සිදුවන ක්‍රියාවලියේදී විශාල මුදලක් අයකෙරෙනවා. ගබඩා ගාස්තු,ප්‍රවාහන ගාස්තු, වී සුද්ද කිරීමට යන ගාස්තු නැවත ඒවා පැකට්කර වෙළඳපොළට එවීමට වැයවන ගාස්තු යනාදී වශයෙන් ගාස්තු ගණනාවක් එක්වෙනවා. එවිට සහල් කිලෝවක වෙළඳපොළේ මිල රුපියල් 100 ටත් අධික වේවි. එවිට සහල් පරිභෝජනය අඩු වී පාන්පිටි පරිභෝජනය වැඩිවේවි. ඒ නිසා ගොවිජනතාව ඒ ගැනත් අවධානයෙන් සිටීම වැදගත්.\"මහින්ද චින්තන ඉදිරි දැක්ම\" අනුව\"අපි වවමු - රට නගමු\" හා\"දිවි නැගුම\"වැනි වැඩසටහන් සමග කෘෂි ක්ෂේත්‍රයේ විශාල වර්ධනයක් පෙන්නුම් කරනවාග මීට පෙර පුරන් වූ කුඹුරු අක්කර දහස් ගණනක් දැන් වගා කෙරෙනවා. ගොවි නිෂ්පාදන වලට සැලකියයුතු මිලක් හිමිවෙලා තියෙනවා. මීට පෙර පැවති ආණ්ඩු වලදී වී අලෙවිකර ගැනීමට නොහැකිව ගොවියන් වස බිව්වා මතකඇති. ගොවි ණය ගෙවා ගැනීමට නොහැකිව ඇතැමෙක් සියදිවි නසාගත්තා.නමුත් මේ ආණ්ඩුව යටතේ එහෙම අවාසනාවන්ත තත්ත්වයක් ඇතිවෙලා නැහැ. රටේ වත්මන් නායකයා ගොවි ජනතාව ගැන හොඳ අවබෝධයක් තියෙන, ඒ ජනතාවගෙන් පැමිණි නායකයෙක්. ගිරුවාපත්තුවෙන් පැමිණි නායකයෙක් වශයෙන් කිසිම රාජ්‍ය නායකයෙකුට වඩා ගොවි ජනතාව ගැන ඉතා හොඳ අවබෝධයක් මහින්ද රාජපක්ෂ මැතිතුමාට තියෙනවා. මීට පෙර සිටි නායක නායිකාවන් බොහෝ විට බිහි වුණේ බස්නාහිර පළාතෙන් කොළඹ දිස්ත්‍රික්කයෙන් පිට කෙනෙකු රටේ නායකත්වයට පත්වුණේ බොහොම කලාතුරකින්. රටේ නායකත්වය සීමා වෙලා තිබුණේ කොළඹ 07 වෝර්ඩ් පෙදෙසට හා රොස්මිඩ් පෙදෙසට පමණයි. නමුත් කෘෂි කර්මාන්තය වැඩිපුරම දක්නට ලැබෙන දකුණේ හම්බන්තොටින් ජනනායකයෙක් බිහිවෙලා. ඒ ගැන ගොවි ජනතාව තුළ ඇත්තේ මහත් වූ අභිමානයක්. ත්‍රස්තවාදයෙන් වසර 30 කට අධික කාලයක් ති‍ස්සේ මේ රටට නොලැබුණු බොහෝ දේ කඩිනමින් ලබාදීම ජනාධිපතිතුමාගේ ප්‍රධාන අරමුණයි. ඒ නිසා ගොවියන් පාරට බැස්සවීම අධිරාජ්‍යවාදී උවමනාවන් අනුව කටයුතු කරන රාජ්‍ය නොවන සංවිධාන වලට හැකිවෙන්නේ නැහැ. රුපියල් 350 ක් වැනි අඩු මිලට පොහොර මිටියක් සියලුම ගොවි ජනතාවට ලබා දෙන්නේ ශ්‍රී ලංකාව පමණයි. වෙනත් රටවල කෘෂිකර්මාන්තය දිරිගැන්වීම සදහා එවැනි කටයුතු සිදුකරන්නේ නැහැ. එපමණක් නොවෙයි නිදහස් අධ්‍යාපනයල නිදහස් සෞඛ්‍ය සේවය,සමෘද්ධි දීමනාවල ඉන්ධන සහනාධාරය වැනි දේවල් මහජනතාව වෙනුවෙන් මේ රජය ලබාදෙන බව අමතක කරන්න එපා\" යනුවෙන්ද අමාත්‍යවරයා ප්‍රකාශ කළේය. \"ජනාධිපති මහින්ද රාජපක්ෂ මහතාට ලිපියක් එවමින් ඉන්දීය අග්‍රාමාත්‍ය මන් මෝහං සිං මහතා ප්‍රකාශයක් කර තිබෙනවා, ඇමරිකානු යෝජනාවට සහාය දුන්නේ වැදගත් සංශෝධන 2 ක් ඇතුළත් කරලා කියලා. මොකක්ද මේ වැදගත් සංශෝධන දෙක? ඉන්දියාව කියන විදිහට කතිකාකොට හා සමගාමී කියන වචන දෙක ඇතුළත් කරලලු. මේ වචන වලින් ඇමරිකාවට වැඩක් නැහැ.ඔවුන්ට අවශ්‍ය දේ ඔවුන් කරනවා. අඩුම ගණනෙ එකඟත්වය ඇතිව කියන වගන්තිය දැම්මා නම් ඊට වඩා හොඳයි. උතුරේ හමුදා කඳවුරු ඉවත් කිරීම, පළාත් සභා වලට වඩා වැඩි බලතල බෙදාදීම වැනි කරුණු මෙම යෝජනාවට ඇතුළත් වී ඇති නිසා ජාත්‍යන්තර කොටි බලවේග සිටින්නේ දැඩි ප්‍රීතියකින් ජිනීවා නුවර සිටින ඉන්දියානු නියෝජිතයා ශ්‍රී ලංකාවට දැනුම්දී තිබුණේ ශ්‍රී ලංකාවට පක්ෂව ඡන්දය ප්‍රකාශ කරනවා කියලා. ඒ වගේම ඉන්දියානු විදේශ අමාත්‍යවරයා ප්‍රකාශ කර තිබුණේ රටක අභ්‍යන්තර ප්‍රශ්නයකට මැදිහත්වීම අනවශ්‍යය දෙයක් කියලා.මෙවැනි තත්ත්වයක් යටතේ ඇමරිකාව කෙසේ හෝ ඉන්දියාවේ අත කරකවලා ඔවුන්ට අවශ්‍යදේ කරගත්තා\" යනුවෙන්ද අමාත්‍යවරයා සඳහන් කළේය. ජනසෙවණ නිවාස දස ලක්ෂයේ ජනාවාස සංවර්ධන මෙහෙයුම සදහා නාගරික, අර්ධ නාගරික,ග්‍රාමීය ඇතුළු රටපුරා ප්‍රදේශ වල ජනතාවට දැඩි උනන්දුවක් පවතින බවත් එමනිසා මේ වසර තුළදී පමණක් නිවාස 50,000 ක ඉලක්කය අභිබවා යාම තම අමාත්‍යාංශයේ ප්‍රධාන අරමුණ බවත් ‍මෙහිදී වැඩිදුරටත් අදහස් දැක්වූ විමල් වීරවංශ අමාත්‍යවරයා පෙන්වා දුන්නේය.", "URL": "https://sinhala.adaderana.lk/news.php?nid=23111", "Category": null, "Parent URL": null}