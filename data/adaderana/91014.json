{"Source": "Adaderana", "Timestamp": "June 17, 2018 02:56 pm", "Headline": "කිරිවෙහෙර විහාරාධිපති හිමියන්ට වෙඩි තැබු සැකකරුවන් අද අධිකරණයට", "News Content": "කතරගම කිරිවෙහෙර රජමහා විහාරාධිපති පූජ්‍ය කොබවක ධම්මින්ද හිමියන්ට හා තවත් හිමිනමකට වෙඩි තැබීමේ සිද්ධිය සම්බන්ධයෙන් අත්අඩංගුවට ගත් එම විහාරස්ථානයේ මහසෙන් දේවාලයේ ප්‍රධාන කපුමහතා ලෙස කටයුතු කළ ප්‍රධාන සැකකරු ඇතුළු තිදෙනා තංගල්ල කොට්ඨාස අපරාධ විමර්ෂණ අංශය විසින් තංගල්ලට රැගෙන ගොස් තිබේ. ඔවුන් අද(17) පස්වරුව වනවිට තිස්සමහාරාම මහේස්ත්‍රාත් අධිකරණය වෙත ඉදිරිපත් කිරීමට හැකි වනු ඇති බව පොලිස් මාධ්‍ය ප්‍රකාශක කාර්යාලය පවසයි. කතරගම කිරිවෙහෙර රජමහා විහාරාධිපති පූජ්‍ය කොබවක ධම්මින්ද හිමියන් සහ තවත් භික්ෂූන් වහන්සේ නමක් කිරිවෙහෙර චෛත්‍ය රාජයාණන් වහන්සේ අභියසදී වෙඩි ප්‍රහාරයට ලක් වුණේ ඉකුත් 12 වනදා රාත්‍රීයේදීය. මූලික පොලිස් පරීක්ෂණ අතරවාරයේ සැකකරුවන් පලාගිය මොටර් රථය කිරිවෙහෙර අසල ගම්මානයක තිබී පොලීසිය සොයාගත්තේ ඊට විහාරස්ථානයේ මහසෙන් දේවාලයේ ප්‍රධාන කපුමහතා ලෙස කටයුතු කළ අසේල බණ්ඩාර නැමැත්තා එහි ප්‍රධාන සැකකරු ලෙසද හදුනා ගනිමින්ය. මේ අතර වෙඩි ප්‍රහාරයෙන් තුවාල ලැබු භික්ෂූන් වහන්සේ දෙනම හම්බන්තොට මහරෝහලට ඇතුළු කෙරුණු අතර පසුව ජනාධිපති මෛත්‍රිපාල සිරිසේන මහතාගේ විශේෂ උපදෙස් මත ගුවනින් කොළඹට රැගෙන ආ උන්වහන්සේ මේ වනවිටත් කොළඹ පෞද්ගලික රෝහලක ප්‍රතිකාර ලබමින් සිටියි. සැකකරුවන් අත්අඩංගුවට ගැනීම සඳහා පොලිස් කණ්ඩායම් 04 ක් සහ පොලිස් විශේෂ කාර්ය බලකා කණ්ඩායමක් මෙහෙයුම් ආරම්භ කළ අතර එහි ප්‍රතිළුලයක් ලෙස ප්‍රදේශයෙන් පලාගොස් සිටි ප්‍රධාන සැකකරු සහ සෙසු සැකකරුවන් දෙදෙනා තංගල්ල කොට්ඨාස අපරාධ විමර්ශන ඒකකයේ නිලධාරීන් විසින් ඊයේ(16) රාත්‍රියේ අත්අඩංගුවට ගෙන තිබුණේ පැපිළියාන ප්‍රදේශයේදීය. ඒ අනුව අත්අඩංගුවට පත්වුනේ මෙම සිද්ධියේ ප්‍රධාන සැකකරු වන 40 හැවිරිදි මහසෙන් දේවාලයේ ප්‍රධාන කපුමහතා ලෙස කටයුතු කළ අසේල බණ්ඩාර, 24 හැවිරිදි නිවුන් සහෝදරයන් වන ජයවික්‍රම කංකානම්ගේ නුවන් කුමාර සහ ජයවික්‍රම කංකානම්ගේ ධනුෂ්ක කුමාර යන සැකකරුවන්ය. අත්අඩංගුවට පත් සැකකරුවන් තංගල්ලට රැගෙන ගොස් ඇති අතර ඔවුන්ගෙන් මේ වනවිට ප්‍රශ්න කරමින් සිටින බව වාර්තා වෙයි.", "URL": "https://sinhala.adaderana.lk/news.php?nid=91014", "Category": null, "Parent URL": null}