{"Source": "Adaderana", "Timestamp": "April 23, 2019 08:58 am", "Headline": "බැටරි 13ක් සමඟ තිදෙනෙක් අත්අඩංගුවට", "News Content": "දුරකථන සංඥා කුළුණු වලින් ගලවන ලද බවට සැකකරන බැටරි 13ක් සමඟ සැකකරුවන් තිදෙනෙකු පල්ලම පොලිස් නිලධාරීන් විසින් අත්අඩංගුවට ගෙන ඇත. ඊයේ (22) සවස ආඬිගම-කම්මන්දළුව ප්‍රදේශයේදී මෙම අත්අඩංගුවට ගැනීම සිදු කර ඇත. බැටරි තොගය ප්‍රවාහනය කිරීමට සුදානම් කර තිබූ වෑන් රථයක්ද පොලිස් බාරයට ගෙන ඇත. අත්අඩංගුවට ගෙන ඇති එක් සැකකරුවෙකු රස්නායකපුර ප්‍රදේශයේ පදිංචිකරුවෙකු වන අතර, අනෙක් දෙදෙනා පොළොන්නරුව ප්‍රදේශයේ පදිංචිකරුවන්ය. කම්මන්දළුව ප්‍රදේශයේ බෝක්කුවක් යට ඇති කිසියම් දෙයක් වෑන් රථයකට පටවන බවට පොලීසියට තොරතුරක් ලැබී ඇත. ඒ අනුව එම ස්ථානයට ගිය පොලිස් නිලධාරීන් සැකකරුවන් තිදෙනා අත්අඩංගුවට ගෙන බැටරි තොගය සහ වෑන් රථය තම බාරයට ගෙන ඇති බව අද දෙරණ වාර්තාකරු සඳහන් කර සිටියි. බෝක්කුව යට සඟවා තිබූ බැටරි තොගය ගෙනවිත් දෙන ලෙසට කිසියම් අයෙකු ලබා දුන් තොරතුරක් අනුව තමන් එහි පැමිණි බව සැකකරුවන් පවසා ඇත. නමුත් එම තොරතුර ලබා දුන්නේ කවුරුන්ද යන්න සැකකරුවන් අනාවරණය කර නැත. මෙම බැටරි තොගය කුමන ප්‍රදේශයක පිහිටි දුරකතන සංඥා කුළුණු වලින් ගලවන ලද ඒවාද යන්න මෙතෙක් තොරතුරු ලැබී නොමැති බව පොලීසිය ප්‍රකාශ කර ඇත. සැකකරුවන් ආණමඩුව මහේස්ත්‍රාත් අධිකරණයට ඉදිරිපත් කිරීමට නියමිතව ඇති අතර පල්ලම පොලීසියේ වැඩිදුර විමර්ශණ කටයුතු මෙහෙයවනු ලබයි.", "URL": "https://sinhala.adaderana.lk/news.php?nid=108499", "Category": null, "Parent URL": null}