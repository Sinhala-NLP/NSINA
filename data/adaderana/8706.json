{"Source": "Adaderana", "Timestamp": "May 30, 2010 02:15 pm", "Headline": "රෝගීන්ගේ සල්ලි පිල්ලිගැසූ කාන්තාවක් රිමාන්ඩ්", "News Content": "පෞද්ගලික බැංකු ‍ට්‍රේලර් යන්ත්‍ර මගින් රුපියල් ලක්ෂ ගණනක මුදල් වංචා කිරීමේ සිද්ධියක් සම්බන්ධයෙන් අත්අඩංගුවට ගත් කාන්තාවක රක්ෂිත බන්ධනාගාර ගතකර තිබේ. මාතලේ ‍මූලස්ථාන පොලිසිය මගින් අත්අඩංගුවට ගත් සැකකාරිය අද මාතලේ මහේස්ත්‍රාත් අධිකරණය හමුවට ඉදිරිපත් කිරීමෙන් අනතුරුව ලබන දෙවැනි දා දක්වා රක්ෂිත බන්ධනාගාර ගතකරන ලෙස නියෝග කෙරුණි. මැදිරිගිරිය ප්‍රදේශයේ පදිංචි සැකකාරිය, වකුගඩු රෝගවලට මූල්‍යාධාර ඉල්ලා පුවත්පත්වල දැන්වීම් පළ කළ රෝගීන්ගේ මුදල් වංචා කර ඇති බව පොලිසිය පවසයි. අදාළ රෝගීන් සතු මුදල් බැංකු ගතකිරීමට සහය වන මුවාවෙන් ව්‍යාජ ගිණුම් ආරම්භ කර මෙම මුදල් වංචා සිදුකර තිබේ. රත්නපුර, කඩුගන්නාව, ඇඹිලිපිටිය, මාතලේ, නුවර‍එළිය, මැදිරිගිරිය, බකමූණ හා වත්තේගම යන ප්‍රදේශවල සැකකාරිය විසින් මෙවැනි වංචා සිදුකර ඇති බව සඳහන් වේ.", "URL": "https://sinhala.adaderana.lk/news.php?nid=8706", "Category": null, "Parent URL": null}