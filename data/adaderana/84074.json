{"Source": "Adaderana", "Timestamp": "February 7, 2018 11:59 am", "Headline": "රට ඉදිරියට යන වැඩපිළිවෙල පෙබරවාරි 10 අරඹනවා", "News Content": "ජනතාව කෙරෙහි විශ්වාසය තබමින් නොකිළිටි දේශපාලන ව්‍යාපාරයක් සමඟ රට ඉදිරියට ගෙනයාමේ වැඩපිළිවෙලේ ඇරඹුම මෙම පෙබරවාරී 10 වන දා සනිටුහන් කරන බව ජනාධිපතිවරයා පවසයි. ඊයේ (06) පස්වරුවේ මහරගම ප‍්‍රදේශයේ පැවති ජනහමුවක් අමතමින් ජනාධිපතිවරයා මෙම අදහස් පළ කළේය. දූෂිත දේශපාලනඥයින්ගේ රැකවරණය වෙනුවෙන් අලූත් පක්ෂයක් හරහා ගොඩනගාගත් පවුර මෙම පෙබරවාරි 10 වනදා රටට ආදරය කරන ජනතාව එක්ව බිඳ දමනු ඇති බව ද ජනාධිපතිතුමා මෙහිදී සඳහන් කළේය. ඉදිරියේදී මේ රට සෞභාග්‍යමත් දේශයක් ලෙස ගොඩනැගීමට නම් රටට නායකත්වය දිය යුත්තේ සොරුන් නොවන පිරිසිදු දේශපාලනඥයින් පිරිසක් බව පැවසූ ජනාධිපතිවරයා එම ජනතාවාදී ව්‍යාපාරයේ පෙරමුණ ගත හැක්කේ රටේ ජනතාවාදී ව්‍යාපාරය වූ ශී‍්‍ර ලංකා නිදහස් පක්ෂයට පමණක් බව ද කියා සිටියේය. ශී‍්‍ර ලංකා නිදහස් පක්ෂයේ සභාපතිත්වය තමා විධායක බලතල යොදවා ලබාගත් බවට හිටපු ජනාධිපතිවරයා රූපවාහිනී නාලිකාවකට කළ ප‍්‍රකාශය ද සිහිපත් කළ ජනාධිපතිවරයා කියා සිටියේ හිටපු කථානායකවරයාගේ නිවසට ඒමට තමාට ආරාධනා කර ශ‍්‍රී ලංකා නිදහස් පක්ෂයේ මන්තී‍්‍රවරුන් පිරිසක් ද ඉදිරිපිට එකම මේසයක වාඩිවී සාකච්ඡා කිරීමෙන් අනතුරුව එම සභාපතිත්වය තමා වෙත භාරදුන්නේ හිටපු ජනාධිපතිවරයා විසින්ම බවයි. එබැවින් එවැනි ප‍්‍රකාශ පිළිබඳ තමා කනගාටු වන බව ද ජනාධිපතිවරයා පැවසීය. අද විරුද්ධ දේශපාලනඥයින් විසින් නගන සියලූ චෝදනා සහ විවේචන ප‍්‍රතික්ෂේප කරන අතරම නිදහස් ප‍්‍රජාතන්ත‍්‍රවාදී සමාජයක වංචාවෙන්, දුෂණයෙන් තොර පිරිසිදු දේශපාලන ව්‍යාපාරයක් සමඟ රට ගොඩනැගීමේ වැඩපිළිවෙළ ඉදිරියටම කි‍්‍රයාත්මක කරන බව ද ජනාධිපතිතුමා මෙහිදී අවධාරණය කළේය. මෙවර පළාත් පාලන මැතිවරණයට එක්සත් ජනතා නිදහස් සන්ධානයෙන් මහරගම නගර සභාවට තරගකරන අපේක්ෂකයින්ගේ ජය තහවුරු කිරීම වෙනුවෙන් මෙම ජනහමුව සංවිධානය කර තිබුණි.", "URL": "https://sinhala.adaderana.lk/news.php?nid=84074", "Category": null, "Parent URL": null}