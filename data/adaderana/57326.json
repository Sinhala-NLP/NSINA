{"Source": "Adaderana", "Timestamp": "February 18, 2016 11:10 am", "Headline": "තායිලන්තයෙන් ශ්‍රී ලංකාවට භික්ෂූ රෝහලක් හා සරසවියක්", "News Content": "තායිලන්ත රජයේ අනුග්‍රහය මත ශ්‍රී ලංකාවේ නව භික්ෂූ රෝහලක් සහ භික්ෂූ විශ්වවිද්‍යාලයක් ආරම්භ කිරීම සම්බන්ධයෙන් රජයේ අවධානය යොමු වී ඇති බව ප්‍රාථමික කර්මාන්ත අමාත්‍ය ගරු දයා ගමගේ මහතා පවසයි.පසුගියදා තමන් ඇතුළු ධූත පිරිසක් තායිලන්තයේ සිදු කළ නිල සංචාරයේ දී මේ සම්බන්ධයෙන් සාකච්ඡා කළ බව අමාත්‍යවරයා සඳහන් කර තිබේ.පසුගියදා කථානායක කරු ජයසූරිය මහතාගේ ප්‍රධානත්වයෙන් කථානායක නිල නිවසේ දී පැවති විශුද්ධිමග්ග ජාත්‍යන්තර බෞද්ධ මහා සම්මේලනයේ මංගල සභාවාරය අමතමින් අමාත්‍යවරයා මේ බව කියා සිටියේය.සම්බුද්ධ ශාසනයේ චිරස්ථීතිය වෙනුවෙන් දැනට ක්‍රියාත්මක ජාතික වැඩපිළිවෙළ ශක්තිමත් කිරීම හා අවශ්‍ය ප්‍රතිපත්ති සම්පාදනය වෙනුවෙන් කටයුතු කිරීම මෙම සම්මේලනයේ මූලික අරමුණ වී තිබේ.එසේම සිව්වනක් පිරිසෙහි අභිවෘද්ධිය වෙනුවෙන් කටයුතු කළ හැකි පරිදි භික්ෂූන් වහන්සේ සවිබල ගැන්වීම හා උන්වහන්සේට අවශ්‍ය අනුග්‍රහය ලබා දීමට ද මෙම සම්මේලනය අපේක්ෂා කරන බවද ප්‍රකාශිතය. ශ්‍රී ලංකාවේ ඓතිහාසික ශාසනික සේවාවක් වන අන්තර්ජාතික මට්ටමේ ධර්ම ප්‍රචාරණ කටයුතු පුළුල් කිරීම ශක්තිමත් කිරීමට මෙම සම්මේලනයේ අපේක්ෂාව බවත්, ඒ සඳහා භික්ෂූන් වහන්සේගේ ඉංග්‍රීසි දැනුම හා සන්නිවේදන කුසලතා සංවර්ධනය කිරීමට අවශ්‍ය වැඩපිළිවෙළ ක්‍රියාත්මක කිරීම ද මෙමඟින් සිදු කරනු ඇත.ත්‍රෛනිකායික මහා සංඝයා වහන්සේගේ ආශීර්වාදයෙන් නිර්මාණය වුණු මෙම සම්මේලනයේ නිළධාරී මණ්ඩලය පත් කර ගැනීම ද එදින සිදු විය.ඒ අනුව එහි ප්‍රධාන අනුශාසක ලෙස එම සම්මේලනයේ නිර්මාතෘ ආචාර්ය නාගොඩ සද්ධාලෝක හිමියෝ පත් කර ගනු ලැබූහ.", "URL": "https://sinhala.adaderana.lk/news.php?nid=57326", "Category": null, "Parent URL": null}