{"Source": "Adaderana", "Timestamp": "May 2, 2019 09:53 pm", "Headline": "මධ්‍යම තැපැල් හුවමාරුවේ දී ජාතීන් අතර අසමඟිය ඇති වන ලිපි 600ක් සමඟ 3ක් අත්අඩංගුවට", "News Content": "මධ්‍යම තැපැල් හුවමාරුවේදී ලිපි 600ක් සමඟ සැකකරුවන් තිදෙනෙක් පොලීසිය විසින් අද(02) අත්අඩංගුවට ගෙන තිබේ. අදාළ ලිපි තොගය ලංකාව පුරා ඇති විවිධ විහාරස්ථානවලට යොමු කර තිබී ඇත. කෙසේ‍ වෙතත් ලිපි පිළිබඳ සැක සිතීමෙන් අනතුරුව කොළඹ මධ්‍යම තැපැල් හුවමාරුවේ නිලධාරීන් විසින් ඒ බව ‍පොලීසියට දැනුම් දී තිබේ. අදාළ ලිපි සඳහා ජනාධිපතිවරයාගේ නම ඇතුළත්ව තිබී ඇති අතර, ජාතීන් අතර අසමගිය ඇති වන ආකාරයේ හා රාජ්‍ය විරෝධී කරුණු රැසක් සඳහන්ව තිබී ඇත. කෙසේ වෙතත් අදාළ ලිපි පිළිබඳ දැනුවත් කිරීමෙන් පසුව මෙම සැකකරුවන් තිදෙනා අත්අඩංගුවට ගත් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසීය. මෙලෙස අත්අඩංගුවට ගත් සැකකරුවන් එක්සත් ජාතික පක්ෂයේ ප්‍රබල ඇමතිවරයෙකුගේ කාර්ය මණ්ඩලට අයත් සාමාජිකයින් බව අද දෙරණ සිදුකල සොයා බැලීමේ දී තවදුරටත් අනාවරණය වී තිබේ.", "URL": "https://sinhala.adaderana.lk/news.php?nid=109138", "Category": null, "Parent URL": null}