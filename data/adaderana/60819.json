{"Source": "Adaderana", "Timestamp": "June 5, 2016 11:02 pm", "Headline": " UPDATE:  ගින්නෙන් සෙබලෙක්  මරුට-සෞඛ්‍යාරක්ෂිත ක්‍රම අනුගමනය කරන්න", "News Content": "කොස්ගම යුද හමුදා කඳවුරේ ගින්න සමග ඇති වූ පිපිරීම් හේතුවෙන් තුවාල ලැබූ එක් හමුදා සෙබලෙකු මිය ගොස් තිබේ.තුවාල ලැබූ සෙබලා හෝමාගම රෝහලට ඇතුළත් කිරීමෙන් පසුව මිය ගොස් ඇති බව වාර්තා වෙයි. එමෙන්ම ගින්නෙන් තුවාල ලැබූ තවත් දෙදෙනකු මහනුවර සහ හෝමාගම යන රෝහල්වලට ඇතුළත් කර ඇතැයි පොලිස් ආරංචි මාර්ග සඳහන් කරයි .එමෙන්ම මෙම පිපිරීම නිසා අවට ප්‍රදේශවල ජනතාවට හුස්ම ගැනීමේ අපහසුතා ඇති වීමට ඉඩ ඇති බැවින් එම ප්‍රදේශවලින් ඉවත් වී සිටින ලෙස සෞඛ්‍ය අධ්‍යක්ෂක ජෙනරාල් වෛද්‍ය පාලිත මහීපාල මහතා උපදෙස් ලබා දී ඇති බවද වාර්තා වෙයි. ජල මූලාශ්‍රවලට විස ද්‍රව්‍ය එකතුවිය හැකි බැවින් ඒ පිළිබඳ සැළකිලිමත් වන්නැයි ද ඒ මහතා ප්‍රකාශ කර තිබේ.ඉදිරියේදී විස එකතු වූ ජලය වර්ෂාව සමඟ ලැබිය හැකි බැවින් ජලය පරිහරණය කිරීමේදී සැළකිලිමත් වන්නැයි ද හැකිතාක් පිරිසුදු පානීය ජලය ලබාගැනීමට උත්සාහ කරන ලෙසත් ඒ මහතා වැඩිදුරටත් පවසා ඇති බව සඳහන්ය.හැකි සෑම විටම සෞඛ්‍යාරක්ෂිත ක්‍රම අනුගමනය කරන ලෙස ජනතාවගෙන් ඉල්ලා සිටින බව ද සෞඛ්‍ය පිළිබඳ තොරතුරක් අවශ්‍ය නම් 011 3071073 අංකයෙන් ලබාගැනීමට හැකි බවත් වාර්තා වෙයි.ගින්න නිවීමට ආරක්ෂක අංශවලට එම ස්ථානයට ඇතුළු වීමට හැකියාව ලැබී ඇත්තේ ගින්නෙන් පැය හතර හමාකරකට පමණ පසුව බවද වාර්තා වෙයි.මෙම ගින්නේ දුම වැදීමෙන් හුස්ම ගැනීමේ අපහසුව ඇතිවීම සමනය කර ගැනීම සඳහා තෙත රෙද්දකින් මුහුණ ආවරණය කර ගන්නැයිද සෞඛ්‍ය අංශ උපදෙස් ලබා දී තිබේ.එමෙන්ම මෙම ගින්න පිළිබඳ පරීක්ෂණ ආරම්භ කිරීමට රහස් පොලීසියට පවරන ලෙස නීතිය හා සාමය ඇමැති සාගල රත්නායක මහතා උපදෙස් දී ඇති බවද වාර්තා වී තිබේ.එසේම ගිනිගැනීම් හා පිපුරුම් සිදුවන විට අවට ප්‍රදේශවලට කිසියම් ද්‍රව්‍ය පතිතවීමක් සිදුව ඇත්නම් ඒවා ඇල්ලීමෙන් වැළකී ඒ පිළිබඳ 0113818609/2434251 යන දුරකථන අංකවලට දැනුම්දෙන ලෙස යුද හමුදාව විසින් ජනතාවගෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=60819", "Category": null, "Parent URL": null}