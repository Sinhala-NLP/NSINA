{"Source": "Adaderana", "Timestamp": "March 14, 2012 03:39 pm", "Headline": "හිටපු පොලිස් අධිකාරිට සිරගෙදර ප්‍රමාණවත් පහසුකම් තියෙනවා", "News Content": "ත්‍රස්තවාදය වැළැක්වීමේ පනත යටතේ රඳවා ගෙන සිටින ගම්පහ හිටපු පොලිස් අධිකාරී ලක්ෂ්මන් කුරේ මහතාට ප්‍රමාණවත් පහසුකම් ලබා නොදෙන බවට එල්ල වී ඇති චෝදනා ත්‍රස්ත මර්දන කාර්යාංශය කොළඹ මහාධිකරණය හමුවේ ප්‍රතික්ෂේප කර තිබේ. ඒ ලක්ෂ්මන් කුරේ මහතාට එරෙහිව පවරා ඇති නඩුව කොළඹ මහාධිකරණය හමුවේ අද කැඳවූ අවස්ථාවේදීය. ඔහු වෙනුවෙන් පෙනී සිටි නීතීඥවරුන් මීට පෙර අධිකරණය හමුවේ කියා තිබුණේ සෑම දිනකම පස්වරු 6.00 සිට පෙරවරු 6.00 දක්වා කාලය තුළ ලක්ෂ්මන් කුරේ මහතාව ත්‍රස්ත මර්දන කාර්යාංශය විසින් අඳුරු කාමරයක රඳවන බවයි. ප්‍රමාණවත් සනීපාරක්ෂක පහසුකම් විත්තිකරුට ලබානොදෙන බව සඳහන් කළ නීතීඥවරු ඥාතීන් හමුවීම සඳහා සතියට එක් දිනක් පමණක් ලබාදෙන බව ද සඳහන් කළහ. මේ සම්බන්ධයෙන් විමසීම සඳහා ත්‍රස්ත මර්දන කාර්යාංශයේ බූස්ස රැදවුම් කඳවුරේ ස්ථානාධිපතිවරයා අද දින අධිකරණය හමුවට කැඳවා තිබුණි. එම නිලධාරියා අධිකරණය හමුවේ කියා සිටියේ ලක්ෂ්මන් කුරේ මහතා විසින් එල්ල කර ඇති සියලු චෝදනා ප්‍රතික්ෂේප කරන බවයි. ඔහුට ප්‍රමාණවත් පහසුකම් ලබාදෙන බව ද ඔහු අධිකරණය හමුවේ කියා සිටියේය. ඉදිරිපත් වූ කරුණු සලකා බැලූ කොළඹ මහාධිකරණ විනිසුරු සුනිල් රාජපක්ෂ මහතා වෙනත් සිරකරුවන්ට ලබාදෙන පහසුකම් ලක්ෂ්මන් කුරේ මහතාට ද ලබාදෙන ලෙස ත්‍රස්ත මර්දන කාර්යාංශයට උපදෙස් ලබාදුන්නේය. අනතුරුව වැඩිදුර නඩු විභාගය අප්‍රේල් මස 26 වැනි දිනට කල්තබා තිබේ.", "URL": "https://sinhala.adaderana.lk/news.php?nid=22797", "Category": null, "Parent URL": null}