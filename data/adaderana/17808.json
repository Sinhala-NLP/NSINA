{"Source": "Adaderana", "Timestamp": "August 2, 2011 02:14 pm", "Headline": "ජ.වි.පෙ සහෝදරත්වයේ දිනයට උතුරේ හමුදාවන්ගෙන් බාධා", "News Content": "සමාජවාදී තරුණ සංගමය විසින් කිලිනොච්චිය, ධර්මපුරම්හිදී සංවිධානය කරන ලද ක‍්‍රිකට් තරගයකට ආරක්ෂක හමුදාවන් විසින් බාධා එල්ල කළ බව ජනතා විමුක්ති පෙරමුණ පවසයි. ජනතා විමුක්ති පෙරමුණ විසින් සහෝදරත්වයේ දිනය ලෙස පසුගිය ජූලි 23 වන දින\"සහෝදරත්වයේ දිනය\"ලෙස නම් කර තිබුණු අතර ඒ නිමිත්තෙන් වැඩසටහන් රාශියක් සංවිධානය කර තිබිණි. එහි තවත් එක් පියවරක් ලෙස දකුණෙන් ගිය සිංහල තරුණ තරුණියන් පිරිසක් සහ උතුරෙන් සහභාගි වූ දෙමළ තරුණ තරුණියන් පිරිසක් එක්ව කණ්ඩායම් දෙකක් ලෙස අද(02)මෙම ක‍්‍රිකට් තරගය පවත්වන ලද බව ජ.වි.පෙ විසින් නිකුත් කළ නිවේදනයක දැක්වේ. එසේ වුවද එම ස්ථානයට හදිසියේම පැමිණි හමුදා කණ්ඩායමක්\"එක්ව අපි පියාඹමු- සහෝදරත්වයේ දිනය - සමාජවාදී තරුණ සංගමය\"ලෙස සඳහන්ව තිබූ බැනරය ගලවා ඉවත් කරනු ලැබූ බවත්,ක‍්‍රිකට් තරගය වහාම නතර කරන ලෙස නියෝග කළ බවත් එහි දැක්වේ. ඉන් පසුව එය සංවිධානය කළ සංවිධායකයින්ට වහාම ඒ ආසන්නයේ පිහිටි හමුදා කඳවුරට පැමිණ ප‍්‍රකාශයක් ලබා දෙන ලෙසද නියෝග කරනු ලැබූ බවත්,මෙම ක්‍රිකට් තරගය පවත්වන්නට නොහැකි ලෙස කඩාකප්පල් කළ බවත් ජනතා විමුක්ති පෙරමුණ වැඩිදුරටත් කියා සිටියි.", "URL": "https://sinhala.adaderana.lk/news.php?nid=17808", "Category": null, "Parent URL": null}