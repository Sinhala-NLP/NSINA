{"Source": "Adaderana", "Timestamp": "February 13, 2019 03:56 pm", "Headline": "අධිකරණයට බාර වූ එජාප මන්ත්‍රී චමින්ද විජේසිරිට ඇප", "News Content": "පොලිස් මත්ද්‍රව්‍ය නාශක කාර්යංශයේ පොලිස් නිලධාරියෙකුට පහරදීමේ චෝදනාව සම්බන්ධයෙන් අධිකරණයට ඉදිරිපත් වූ පාර්ලිමේන්තු මන්ත්‍රී චමින්ද විජේසිරි මහතා සහ ඔහුගේ ආරක්ෂක නිලධාරියා ඇප මත මුදා හැරීමට බණ්ඩාරවෙල මහේස්ත්‍රාත් අධිකරණය නියෝග කර තිබේ. අද පෙරවරුවේ සිය නීතිඥවරුන් සමඟ මන්ත්‍රීවරයා සහ ආරක්ෂක නිලධාරියා අධිකරණයට ඉදිරිපත් වු බව බණ්ඩාරවෙල පොලීසිය සඳහන් කළේය. ඒ අනුව ඉදිරිපත් වූ කරුණු සලකා බැලීමෙන් පසු එක් අයෙකුට රුපියල් ලක්ෂ 05 බැගින් වූ ශරීර ඇප 02 ක් සහ රුපියල් දස දහසක මුදල් ඇප දෙකක් මත සැකකරුවන් මුදා හැරින ලෙස මහේස්ත්‍රාත්වරයා නියෝග කර තිබේ. එමෙන්ම සෑම ඉරිදා දිනකම සැකකරුවන්ට බණ්ඩාරවෙල පොලීසිය හමුවේ පෙනී සිටින ලෙසද මහේස්ත්‍රාත්වරයා නියෝග කර තිබේ. පසුගිය 10 වනදා රාත්‍රියේ බණ්ඩාරවෙල නගරයේදී පොලිස් මත්ද්‍රව්‍ය නාශක කාර්යංශයට අයත් මෝටර් රථයක් චමින්ද විජේසිරි මන්ත්‍රීවරයා රැගත් මෝටර් රථය පසුකර යාම හේතුවෙන් මන්ත්‍රීවරයාගේ ආරක්ෂක නිලධාරින් අදාල මෝටර් රථයේ රියදුරා ලෙස කටයුතු කල පොලිස් කොස්තාපල්වරයාට පහරදී තිබුණි.", "URL": "https://sinhala.adaderana.lk/news.php?nid=104238", "Category": null, "Parent URL": null}