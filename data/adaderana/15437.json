{"Source": "Adaderana", "Timestamp": "April 12, 2011 09:14 pm", "Headline": " වැල්ලම්පිටියෙන් ගිනි අවි සහ ගිනිකෙළි", "News Content": "වැල්ලම්පිටිය ප්‍රදේශයේ පවත්වාගෙන ගිය නීති විරෝධී ගිනි අවි ගබඩාවක් සොයාගැනීමට පොලීසිය විසින් සමත් වී තිබේ. යුද හමුදා බුද්ධි අංශයට ලැබුණු තොරතුරක් මත විශේෂ පොලිස් කණ්ඩායමක් විසින් සිදුකළ සෝදිසියකදී නීති විරෝධී ලෙස ළඟ තබාගත් ගිනි අවි සහ පුපුරණ ද්‍රව්‍ය තොගයක්ද,ගිනි අවි නිෂ්පාදනය සඳහා යොදාගන්නේ යැයි සැක කළ හැකි අමුද්‍රව්‍ය ‍කිහිපයක්ද සොයාගැනීමට හැකිවී ඇතැයි කියැවේ. වැල්ලම්පිටිය ප්‍රදේශයේ නිවසක් සහ රෙස්ටුරන්ට් එකක් ආශ්‍රිතව මෙම අවි ආයුධ තොගය සඟවා තිබියදී සොයාගත් බවත්,එහි හිමිකරු බව කියන 75 හැවිරිදි විශ්‍රාමලත් ආරක්ෂක අංශ නිලධාරියෙකු අත්අඩංගුවට ගත් බවත් ජ්‍යෙෂ්ඨ පොලිස් නිලධාරියෙක් අද දෙරණට කියා සිටියේය. අද අලුයම සිට කරන ලද විමර්ශනයක ප්‍රතිඵලයක් ලෙස ලී රිවෝල්වරයක්,ගල්කටස් වර්ගයේ ගිනි අවියක්,යුද හමුදා ගිනි අවියක්,විදෙස් රටක නිෂ්පාදිත ජීව අත්බෝම්බයක්,බෝර 12 පතරොම් තුවක්කු දෙකක්,වායු රයිෆලයක්,මි.මි 7.62 ජීව උණ්ඩ 5 ක්,මි.මි 9 උණ්ඩ 3 ක්,බෝර 12 ජීව උණ්ඩ 12ක්,වායු රයිෆල් උණ්ඩ 5000 ට වැඩි ප්‍රමාණයක්,රම්බෝ වර්ගයේ පිහි දෙකක්,ගිනි අවි නිෂ්පාදනයට යොදාගන්නා උපකරණ කිහිපයක්,යුද හමුදා හිස්වැස්මක්,හමුදා නිල ඇඳුමක් ඇතුළු භාණ්ඩ තොගයක් සොයාගත් බවද පොලිස් නිලධාරියා කියා සිටියේය. ග්‍රෑන්ඩ්පාස් පොලීසිය විසින් මේ පිළිබඳ වැඩිදුර පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=15437", "Category": null, "Parent URL": null}