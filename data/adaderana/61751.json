{"Source": "Adaderana", "Timestamp": "July 4, 2016 02:45 pm", "Headline": " වෛද්‍ය වර්ජනය සාර්ථකව අවසන්!", "News Content": "රජයේ වෛද්‍යවරුන්ගේ සංගමයේ මෙහෙයවීමෙන් අද(04) උදෑසන 08.00 සිට පැවැති වෛද්‍ය වැඩ වර්ජනය අවසන් කර තිබේ.එම සංගමයේ සංස්කාරක වෛද්‍ය නලින් ද හේරත් මහතා සඳහන් කළේ එම වර්ජනය සාර්ථකව අවසන් වූ බවයි.වර්ජනය හේතුවෙන් දිවයිනේ රෝහල් රැසක දෛනික ප්‍රතිකාර සඳහා පැමිණි රෝගීන් දැඩි දුෂ්කරතාවලට මුහුණ දුන් බව අද දෙරණ වාර්තාකරුවන් සඳහන් කළේය.රෝහල්වල සායන කටයුතු සහ සැත්කම් කටයුතුවලට ද වර්ජනය හේතුවෙන් බාධා එල්ල වූ බව වාර්තා වෙයි.වෘත්තීය සමිතියක් වශයෙන් රජයේ වෛද්‍ය නිලධාරීන්ගේ සංගමය රෝගීන් බිල්ලට දෙමින් ඔවුන්ගේ අයිතිවාසිකම් දිනා ගැනීමට කටයුතු කිරීම අසාධාරණ බව මහනුවර රෝහලට පැමිණි රෝගීන් ප්‍රකාශ කළේය.වර්ජනය හේතුවෙන් අනුරාධපුර ශික්ෂණ රෝහලේ කටයුතුවලට බාධා පැමිණි බව අද දෙරණ ප්‍රාදේශීය වාර්තාකරු අතුල බණ්ඩාර සඳහන් කරයි.කොළඹ ජාතික රෝහලේ ද සේවා කටයුතු රැසක් අද දිනයේ අඩපණව පැවැති බව එම රෝහලේ නියෝජ්‍ය අධ්‍යක්ෂ වෛද්‍ය සිරිල් ද සිල්වා මහතා පැවසුවේය.", "URL": "https://sinhala.adaderana.lk/news.php?nid=61751", "Category": null, "Parent URL": null}