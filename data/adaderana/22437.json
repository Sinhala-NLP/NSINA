{"Source": "Adaderana", "Timestamp": "February 27, 2012 03:59 pm", "Headline": "නවනීදන් පිල්ලෙයි ශ්‍රී ලංකාව ගැන නිහඬයි", "News Content": "එක්සත් ජාතීන්ගේ නිර්දේශ ක්‍රියාත්මකවීම පිළිබඳ විමර්ශනය කිරීමට යාන්ත්‍රණයක් අවශ්‍යව ඇතැයි එක්සත් ජාතීන්ගේ මානව හිමිකම් පිළිබඳ මහ කොමසාරිස් නවනීදන් පිල්ලෙයි මහත්මිය පවසයි. එක්සත් ජාතීන්ගේ සංවිධානයට අයත් රටවල ඇතිවන යම් යම් අර්බුදකාරී තත්ත්වයන් වලදී ඒ ඒ රටවලට ක්‍රියාත්මක වීම සඳහා නිර්දේශයන් ඉදිරිපත් කළද එකී නිර්දේශයන් ක්‍රියාත්මකවීම හෝ වගවීමේ ක්‍රියාවලියක් සඳහා එකී රටවල් යොමුකරවීමේ වැඩපිළිවෙළක් තිබිය යුතු බව ඇය සඳහන් කරයි. ජිනීවා නුවර මානව හිමිකම් සමුළුවේ 19 වන සැසිවාරය ආරම්භ කරමින් එක්සත් ජාතීන්ගේ මානව හිමිකම් පිළිබඳ මහ කොමසාරිස් නවනීදන් පිල්ලෙයි මහත්මිය මීට ස්වල්ප මොහොතකට පෙර මේ බව කියා සිටියාය. සිරියාවේ ඇතිවූ අර්බුදකාරී තත්ත්වය පිළිබඳ දිගින් දිගටම අදහස් දැක්වූ මහ කොමසාරිස්වරිය එරට යම් යම් ගැටලුවලට පිළියම් යෙදීමට හැකිවූ බවත්,ඇතැම් ගැටලුවලට පිළියම් යෙදීමට නොහැකි වූ බවත් සිහිපත් කළාය. පසුගිය වසරේ සැප්තැම්බර් මස ජිනීවාහි පැවති 18 වන සමුළුවේ දේශනය පවත්වමින් නවනීදන් පිල්ලෙයි ශ්‍රී ලංකාව සම්බන්ධයෙන් සිය විවේචනාත්මක ස්ථාවරය පැහැදිලි කළද මෙවර ශ්‍රී ලංකාව පිළිබඳ වචනයකුදු ප්‍රකාශ නොකිරීමට වගබලාගත්තාය.", "URL": "https://sinhala.adaderana.lk/news.php?nid=22437", "Category": null, "Parent URL": null}