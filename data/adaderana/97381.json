{"Source": "Adaderana", "Timestamp": "October 8, 2018 11:59 pm", "Headline": "පේරාදෙනිය ශික්ෂණ රෝහලත් ඊ-හෙල්ත් ව්‍යාපෘතියට", "News Content": "වසර 2020 වනවිට ශ්‍රී ලංකාවේ සියලුම රෝහල් ඊ-හෙල්ත් ව්‍යාපෘතියට ඇතුලුත් කරන බව සෞඛ්‍ය, පෝෂණ හා දේශීය වෛද්‍ය අමාත්‍ය රාජිත සේනාරත්න මහතා පවසයි. පේරාදෙනිය ශික්ෂණ රෝහල ඊ-හෙල්ත් ව්‍යාපෘතියට ඇතුලත් කිරීමේ උත්සවයට පසුගියදා එක්වෙමින් සෞඛ්‍ය අමාත්‍යවරයා මේ බව ප්‍රකාශ කළේය. පේරාදෙනිය ශික්ෂණ රෝහලේ අලුතින් ඉදි කරන ලද රුධිර රෝග සායන සහ දිවා ප්‍රතිකාර ඒකකය විවෘත කිරීම ද සෞඛ්‍ය අමාත්‍යවරයා අතින් මෙහිදී සිදු විය. මෙහිදී අදහස් දැක් වූ සෞඛ්‍ය අමාත්‍යවරයා - “2019 වසර වන විට රෝහල් 300 ක් ඊ-හෙල්ත් ව්‍යාපෘතියට ඇතුලත් කරනවා. හොරණ මුලික රෝහලෙන් තමයි ඊ-හෙල්ත් ව්‍යාපෘතිය ආරම්භ කළේ. නවීන තාක්ෂණය සමග පරිගණක ගත කළ රෝහල් පද්ධතියක් අපි නිර්මාණය කළ යුතුයි. එය රේගීන්ට ද ඉතාම පහසුවක්.” “මහනුවර රෝහලේ තදබදය අවම කිරීමේ අරමුණින් පේරාදෙනිය ශික්ෂණ රෝහලේ බහුමාන ගොඩනැගිල්ලක් ඉදිකරනවා. ඇස්තමේන්තු ගත මුදල රුපියල් බිලියන 30 ක්. එය ඇදන් 1000 කින් යුත් ගොඩනැගිල්ලක්. හෙලිකොප්ටර් ගොඩබැස්සවීමට ද පුළුවන්.” මෙම අවස්ථාවට පේරාදෙනිය විශ්ව විද්‍යාලයේ උපකුලපති මහාචාර්ය උපුල් දිසානායක මහතා, රෝහල් අධ්‍යක්ෂ අර්ජුන තිලකරත්න මහතා ඇතුලු විශේෂඥ වෛද්‍යවරු, වෛද්‍යවරු, රෝහල් කාර්ය මණ්ඩලය එක්ව සිටියහ.", "URL": "https://sinhala.adaderana.lk/news.php?nid=97381", "Category": null, "Parent URL": null}