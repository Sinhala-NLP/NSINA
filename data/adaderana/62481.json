{"Source": "Adaderana", "Timestamp": "July 27, 2016 12:08 pm", "Headline": "අතුරුදන් කොමිසමේ වාර්තාව කඩිනමින් ජනපතිට", "News Content": "තම කොමිසමේ අවසන් වාර්තාව ඉදිරි දින කිහිපයේ දී ජනාධිපති මෛත්‍රීපාල සිරිසේන මහතා වෙත භාරදීමට කටයුතු කරන බව අතුරුදන්වූවන් පිළිබඳ ජනාධිපති විමර්ශන කොමිසම පවසයි.එම කොමිසමේ සභාපති හිටපු මහාධිකරණ විනිසුරු මැක්ස්වෙල් පරණගම මහතා අද දෙරණ සමග සඳහන් කළේ මේ පිළිබඳව ජනාධිපතිවරයා වෙත ලිඛිත ඉල්ලීමක් සිදුකර ඇති බවයි. ජනාධිපති විමර්ශන කොමිසමේ කාලය මේ මස 15 වන දිනෙන් අවසන් වූ අතර මේ වන විට එම කොමිසම විසුරුවාහැර ඇත. කෙසේවෙතත් කොමිසමේ අවසන් වාර්තාව සකස් කර ඇති අතර එය ජනාධිපතිවරයා වෙත භාරදීමට කොමිසම සැලසුම් කර තිබේ.ඒ අනුව ජනාධිපතිවරයාගෙන් අවස්ථාවක් ලද විගස වාර්තාව ජනාධිපතිවරයා වෙත භාරදීමට කටයුතු කරන බව මැක්ස්වෙල් පරණගම මහතා සඳහන් කළේය.", "URL": "https://sinhala.adaderana.lk/news.php?nid=62481", "Category": null, "Parent URL": null}