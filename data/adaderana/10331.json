{"Source": "Adaderana", "Timestamp": "August 20, 2010 08:29 am", "Headline": "සන් සී නැවේ කපිතාන් එල්.ටී.ටී.ඊය සමග සබඳතා පවත්වලා", "News Content": "කැනේඩියානු බලධාරී‍න්ගේ ග්‍රහණයට නතු වූ\"සන් සී\"නෞකාවේ සිටි ශ්‍රී ලාංකිකයන්ගෙන් වැඩි පිරිසක් එල්.ටී.ටී.ඊ සංවිධානය සමග සමීප සබඳතා පැවැත්වූ අය බවට තහවුරු වී තිබේ. අදාළ නෞකාවේ සිටි පිරිස් පිළිබඳ එරට බලධාරීන් කළ පරීක්ෂණවල දී මේ බව අනාවරණය වී ඇති බව සඳහන්ය. සන් සී නෞකාවේ කපිතාන්වරයා වශයෙන් කටයුතු කළ පුද්ගලයා ද එල්.ටී.ටී.ඊ සංවිධානය සමග සමීප සම්බන්ධතා පවත්වා ඇති බව කැනේඩියානු බලධාරීන් පවසයි. ඔහු මැලේසියාවේ දී නාවික පුහුණුව ලබා ඇති අතර මීට පෙර අවස්ථා කිහිපයක දී ද සංක්‍රමණිකයින් ප්‍රවාහනය කිරීමට දායක වී ඇති බව සඳහන්ය. එල්.ටී.ටී.ඊ සංවිධානයට අවි ආයුධ සැපයීමට ද අදාළ ‍නෞකාවේ කපිතාන් වශයෙන් කටයුතු කළ විනෝද් නැමැත්තා සම්බන්ධ බව වාර්තා වේ.", "URL": "https://sinhala.adaderana.lk/news.php?nid=10331", "Category": null, "Parent URL": null}