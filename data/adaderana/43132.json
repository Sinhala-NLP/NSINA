{"Source": "Adaderana", "Timestamp": "May 11, 2014 01:57 pm", "Headline": "කුරුණෑගල සිද්ධීන්වල සැකකාර පුද්ගලයින්ගේ ඡායා රූප - ඔත්තුවට ලක්ෂ 10යි", "News Content": "කුරුණෑගල නගරයේ රථවාහන රාජකාරි කරමින් සිටි පොලිස් නිලධාරීවරයෙකු ඝාතනය කිරීම හා එම දිනම වේවැල්දෙණිය ප්‍රදේශයේ ඉන්ධන පිරවුම්හලක් කොල්ලකෑ බවට සම්බන්ධ සැකකාර පුද්ගලයින් දෙදෙනෙකුට සමාන ඡායා රූප පොලීසිය විසින් මාධ්‍ය වෙත නිකුත් කර තිබේ. ඒ අනුව අදාළ සැකකාර පුද්ගලයින් සම්බන්ධයෙන් තොරතුරු ඇත්නම් 0772 659336 යන දුරකථන අංකයට දැනුම් දෙන ලෙස පොලිස් මාධ්‍ය ප්‍රකාශය ජ්‍යේෂ්ඨ පොලිස් අධිකාරී අජිත් රෝහණ මහතා අද(11) කොළඹ පැවති මාධ්‍ය හමුවකදී කියා සිටියේය. එසේම නිවැරදී තොරතුරු ලබාදෙන ඕනෑම පුද්ගලයෙකුට රුපියල් ලක්ෂ 10 ක මුදලක් ලබාදීමට කටයුතු කර ඇති බවද ඔහු එහිදී සඳහන් කළේය. එම මාධ්‍ය හමුවේදී තවදුරටත් අදහස් දැක්වූ පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා ප්‍රකාශ කර සිටියේ පසුගිය ජනාවාරී 01 වන දින සිට මැයි මස 08 වන දින දක්වා වු කාලය තුළ මුහුණු ආවරණ කරගත් හිස්වැසම් පැළඳ සිදුකරණ ලද කොල්ලකෑම් ප්‍රමාණය 97ක් බවයි. ඒ අනුව ගල්කිස්ස පොලිස් බල ප්‍රදේශය තුළදී කොල්ලකෑම් 26ද, නුගේගොඩ ප්‍රදේශයේදී සිද්ධීන් 11,ගාල්ල ප්‍රදේශයෙන් 08, රත්නපුරෙන් 05, පානදුර ප්‍රදේශයෙන් සිද්ධීන් 07ද වාර්තා වී ඇති බව අජිත් රෝහණ මහතා පැවසුවේය. මෙවන් සිදුවීම් ඉදිරියටත් සිදු නොවීමට පොලිස් දෙපාර්තමේන්තුව අවධානය යොමු කර ඇති බවත්, වර්තමානය වන විට මුහුණු ආවරණ ආරක්ෂක හිස් වැසුම් තමාගේ ආරක්ෂාවටත් වඩා කොල්ලකෑමේ මෙවලමක් විදියට උපයෝගි වන බවත් ඒ මහතා එහිදී වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=43132", "Category": null, "Parent URL": null}