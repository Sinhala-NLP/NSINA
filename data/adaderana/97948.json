{"Source": "Adaderana", "Timestamp": "October 20, 2018 06:55 am", "Headline": "ඉතාලියට වීසා ලබා දෙන බවට තරුණයින් රැවටු පිරිස පොලිස් දැලේ", "News Content": "ඉතාලියට යාම සඳහා වීසා ලබා දෙන බව පවසා තරුණයින් විවාහ කරගෙන ලක්ෂ ගනන් මුදල් ජාවාමේ නිරත කණ්ඩායමක් මාරවිල පොලීසිය විසින් අත්අඩංගුවට ගෙන තිබේ. මහවැව - තොඩුවාව ප්‍රදේශයේ තරුණයෙකු විසින් පොලිස් විශේෂ කාර්යංශයට සිදු කරන ලද පැමිණිල්ලක් අනුව සිදු කළ විමර්ශණයකින් අනතුරුව මෙම අත්අඩංගුවට ගැනීම සිදු කර ඇත. අත්අඩංගුවට ගෙන ඇති කණ්ඩායමට තරුණයින් සිව් දෙනෙකු සහ තරුණියක්ද වේ. තරුණයින් පිරිස හලාවත,බිංගිරිය,සහ නාත්තන්ඩියේ පදිංචිකරුවන් වන අතර තරුණිය කුලියාපිටියේ පදිංචිකාරියකි. සැකකරුවන් විසින් භාවිතා කරන ලද කුලී පදනම මත ලබා ගත් මෝටර් රථයක් ඔවුන් සතුව තිබූ ව්‍යාජ විවාහ සහතික පත්‍ර කීපයක්ද,ව්‍යාජ වීසා පත් කීපයක්ද පොලිස් බාරයට ගෙන ඇත. මහවැව - තොඩුවාව ප්‍රදේශයේ පදිංචි තරුණයෙකුට ඉතාලියේ වීසා ලබා දෙන බව පවසා තරුණියක් ඔහු හා විවාහ වී තිබේ. ඒ සමගම ඇය ඔහුගෙන් රුපියල් ලක්ෂ 06 ක මුදලක්ද ලබා ගෙන ඇත. ගණු දෙණුවේ මුළු වටිනාම රුපියල් ලක්ෂ 08ක් වන අතර එම කටයුත්ත සඳහා මැදිහත් වී ඇත්තේ තොඩුවාව ප්‍රදේශයේම පදිංචි දැනට ඉතාලියේ සේවය කරන අයෙකි. පසුව ජාවාරමට සම්බන්ධ තවත් අයෙකු විසින් මුදල් ලබා දුන් තරුණයාට වීසා පතක් ලබා දී ඇතත් එය ව්‍යාජ එකක් බවට ඔහු තහවුරු කරගෙන ඇත. ඉතිරි මුදල වන රුපියල් ලක්ෂ 02 ක ලබා ගැනීම සඳහා හලාවත අධිකරණ සංකීර්ණය අසල නීතිඥවරියක් හමුවට පැමිණි අවස්ථාවේදී සැකකරුවන් සහ සැකකාරිය අත්අඩංගුවට ගැනීමට පොලිස් නිලධාරීන්ට හැකියාව ලැබී ඇත. ඒ වන විට මෙම ජාවාරමේ ප්‍රධාන මොළකාරිය හලාවත - බංගදෙණිය ප්‍රදේශයේ ලැගුම්හලක නවාතැන් ගෙන සිට ඇත. පොලිස් නිලධාරීන් එම සැකකාරිය අත්අඩංගුවට ගැනීම සඳහා එම ස්ථානයට කඩා පනින විට ඇය එම ලැගුම් හලේ කළමණාකරු සමග පලා ගොස් තිබී ඇත. සැකකරුවන් අත්අඩංගුවට ගැනීමත් සමග මහවැව ප්‍රදේශයේ පදිංචි තරුණයෙකුද මාරවිල පොලීසියට පැමිණ කියා සිටියේ තමන්ද මෙම කාන්තාව හා විවාහ වී ඉතාලිය බලා යාමට සුදානමින් සිටි බවයි. තමන්ගෙන්ද ඇය මුදල් ලබා ගත් නමුත් මේ වන තුරු ඉතාලියට යාමට නොහැකි වූ බවද ඔහු කියා සිටියේය. එමෙන්ම තමා විවාහ වූ තරුණිය විසින් ලබා දී තිබූ ඇයගේ විදේශ ගමන් බලපත්ර යේ පිටපත තමන් පරීක්ෂා කළ බවත්,එය ව්‍යාජ එකක් බවට අනාවරණය වූ බවද එම තරුණයා කියා සිටියේය. ඒ අනුව දැනට පලා ගොස් ඇති කාන්තාව සහ අත්අඩංගුවට ගෙන ඇති පිරිස දිවයිනේ තවත් ප්‍රදේශ වල මේ ආකාරයට තරුණයින් රවටා මුදල් ජාවාරම් සිදු කරන්නට ඇති බවට විශ්වාස කරන්නේ යැයි පොලීසිය කියයි. සැකකරුවන් සහ සැකකාරිය මාරවිල දිසා අධිකරණයට ඉදිරිපත් පත් කිරීමට නියමිතව ඇත.", "URL": "https://sinhala.adaderana.lk/news.php?nid=97948", "Category": null, "Parent URL": null}