{"Source": "Adaderana", "Timestamp": "August 5, 2019 09:00 am", "Headline": "ජීවිතයක් රකින්න කළ අපුරු නිර්මාණයක්", "News Content": "අමෙරිකාවේ ඉරිගු වගාකරුවෙක් සකස් කළ අපූරු නිර්මාණයක් පිළිබද කාගේත් අවධානය යොමුව තිබේ. එය වෙන්කර ඇත්තේ සියදිවි හානිකර ගැනීමේ මානසිකත්වයෙන් පසුවන පිරිස තුළ ජීවිත්වීම පිළිබඳ ආශාවක් ඇති කිරීමේ අරමුණින්. මානසික ආතතිය හේතුවෙන් සිදුවන සියදිවි නසාගැනීම් සම්බන්ධ පුවත් පිළිබද මේ දිනවල කාගේත් අවධානය යොමුව තිබේ. එහි සමීපතම සිදුවීම ලෙසින් කෙනඩි පවුලේ 22 හැවිරිදි මිනිබිරියක් අධික ඖෂධ මාත්‍රාවක් ලබාගනිමින් මියයාම පෙන්වා දිය හැකියි. කෙසේ නමුත් සියදිවි හානිකරගැනීම වෙනුවට ජීවිතය තෝරාගන්නා ලෙසට ජනතාව දැනුම්වත් කිරීමට අමෙරිකාවේ විස්කොන්සින් ප්‍රාන්ත ගොවියෙක් ගත් උත්සාහයක් ලෙස මෙය හැඳින්විය හැකියි. මහා පරිමාණ වශයෙන් ඉරිඟු වගාකරන ගොවියෙක් වන ජෝන් ගොවින්ගේ වගාබිම සරසා තිබුණි. යුවර් ලයිෆ් මැටර්ස්, එනම් ඔබේ ජීවිතය මට වටිනවා යනුවෙන් සකසන ලද රටාවක් සිය වගාබිම මත ඇදීමට ඔහු කටයුතු කර තිබුණේ ඒ පිළිබද ජනතාවගේ අවධානය යොමු කරවාගැනීමේ අදහසින්. ඊට අමතරව එහි දිවිනසාගැනීමේ අදහස වලකාගැනීමට සහාය සපයන ආයතන 800ක දුරකතන අංක සටහන් කර තිබුණි. මීට පෙරද අවස්ථා කිහිපයකදීම සිය ගොවිබිම මත විවිධ රටා සටහන් කිරීමට ගොවින් කටයුතු කර තිබුණි. 2012 වසරේදී ඔහුගේ අවධානය මෙතෙක් ඖෂධයක් සොයාගෙන නොමැති ඇල්ෂයිමර් රෝගය වෙනුවෙන් වෙන්ව තිබූ අතර 2013 වසරේදී එය වෙන්ව තිබුණේ රණබිමේදී තුවාල ලැබූ හමුදා සෙබලුන්ට ප්‍රතිකාර ලබාදීමේ වීර අරමුදලක් ප්‍රවර්ධනය සඳහායි.", "URL": "https://sinhala.adaderana.lk/news.php?nid=115749", "Category": null, "Parent URL": null}