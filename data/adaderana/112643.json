{"Source": "Adaderana", "Timestamp": "June 24, 2019 10:35 am", "Headline": "ජනතාවට සමෘද්ධියක් මොකටද?", "News Content": "මහ බැංකුවේ විෂමතා මඟහරවාගෙන, පොලී අනුපාතය 5% ක් වැනි තත්ත්වයකට ගේන්න පුළුවන්නම්, ජනතාවට සමෘද්ධියක් මොකටද යන්න විදුලිබල, බලශක්ති සහ ව්‍යාපාර සංවර්ධන අමාත්‍ය රවී කරුණානායක මහතා පවසයි. ඒ මහතා මෙම අදහස් පළකලේ, කොළඹ දිස්ත්‍රික්කයේ සමෘද්ධීලාභීන් 11512 ක් වෙනුවෙන් සමෘද්ධි හිමිකම් ඔප්පු ලබාදීමේ අවස්ථාවට එක් වෙමිනි. මෙහිදී වැඩිදුරටත් අදහස් දැක්වූ අමාත්‍ය කරුණානායක මහතා මේ බව පැවසීය. \"1948 සිට මේ රට සංවර්ධනය කළාට තවමත් රට තුළ දුප්පත්භාවය තිබෙනවා. යම් යම් අවස්ථාවල දේශපාලන උපක්‍රම භාවිත කරලා, මෙම තත්ත්වය වෙනස් කරන්න හැදුවත්, තවමත් ඒ වෙනස ඇති කරන්න හැකිවෙලා නැහැ. මේක ජනතාවගේ ප්‍රශ්නයක් නෙමෙයි. පරිපාලනයේ තිබෙන මේ තත්ත්වය තමයි අපි වෙනස් කළ යුත්තේ. ජනතාවට සමෘද්ධි ආධාර ලබා දුන්නා කියලා ඔවුන්ගේ දුප්පත්භාවය නැති කරන්න සාර්ථක විසදුමක් වෙන්නේ නැහැ. ඔවුන්ගේ ආර්ථිකය ශක්තිමත් කරකන්න රැකියා අවස්ථා ලබාදීමයි අපි අරමුණු කරන්නේ. ඒ සදහා තමයි අපේ අගමැතිතුමා ආර්ථිකය ප්‍රසාරණ කරන්න හදන්නේ. මේ දේවල් කරන්න යද්දි තමයි යම් පිරිස් ඒ දේවල් වලට බාධා මතු කරන්නේ. අපට අවශ්‍ය වන්නේ සහජ හැකියාවට අවස්ථාව ලබා දෙන්න. අසල්වැසි රටවල පොලි අනුපාතය 6% - 7% තියෙද්දි. ලංකාවේ පොලී අනුපාතය 15% - 16% ක් වෙනවා. මේ නිසා තමයි සහජ හැකියාවන් තිබෙන පිරිස් වලට ඒ තුළින් තම ආර්ථිකය ගොඩනගා ගන්න ණය මුදලක් ලබාගන්න බැරිවෙලා තිබෙන්නේ. මහ බැංකුවේ මේ විෂමතා මගහරවා ගන්න පුළුවන්නම්, පොලී අනුපාතය 5% ක් වැනි තත්ත්වයකට ගේන්න පුළුවන්නම්, මේ විදියට ජනතාවට සමෘද්ධියක් මොකටද. වෙනසක් ඇති කළ යුත්තේ ඒ ආකාරයටයි. මේ ලබාදෙන අවස්ථාවෙන්, තමාගේ දෙපයින් නැගී සිටීමට හැකියාවක් උදාකරගන්න කියලා සමෘද්ධිලාභීන්ගෙන් ඉල්ලා සිටිනවා\" යැයි විදුලිබල, බලශක්ති සහ ව්‍යාපාර සංවර්ධන අමාත්‍ය රවී කරුණානායක මහතා පවසයි.", "URL": "https://sinhala.adaderana.lk/news.php?nid=112643", "Category": null, "Parent URL": null}