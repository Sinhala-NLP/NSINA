{"Source": "Adaderana", "Timestamp": "July 8, 2010 09:23 pm", "Headline": "ද්‍රවිඩ සන්ධානයේ මන්ත්‍රීවරුන් නව දිල්ලියේ සාකච්ඡා", "News Content": "ද්‍රවිඩ ජාතික සන්ධානයේ පාර්ලිමේන්තු මන්ත්‍රීවරුන් පිරිස ඉන්දියාවේ නව දිල්ලි නුවරදී ඉන්දීය විදේශ කටයුතු අමාත්‍ය එස්.එම් ක්‍රිෂ්ණ මහතා හමුවී තිබේ. යුදමය වාතාවරණය අවසන් වීමෙන් පසු ජනවාර්ගික අර්බුදයේ ඉස්මතුවී තිබෙන කෙටි කාලීන හා දිගු කාලීන අහිතකර තත්ත්වයන් පිළිබඳ සැලකිල්ල යොමුකරවා ගැනීමත්,ඒ වෙනුවෙන් ඉන්දියාවේ සහය ලබා ගැනීමේ හැකියාවත් සම්බන්ධයෙන් ඉන්දීය විදෙස් කටයුතු අමාත්‍යවරයා හා සාකච්ඡා කළ බව සඳහන් වේ. අවතැන් කඳවුරු වල සිටින ද්‍රවිඩ ජනයා යළි පදිංචි කරවීමේ ක්‍රියාදාමයේ ගැටලු සහගත තත්ත්වයන් දැඩි විවේචනයට ලක් කළ ද්‍රව්ඩ ජාතික සන්ධානයේ නායක ආර්.සම්බන්ධන් මහතා දිවයින පුරා විසිරී සිටින අවතැන්වූවන් යළි පදිංචි කරවීමට හා ඔවුන්ගේ ගැටලු විසඳීම වෙනුවෙන් ඉන්දියාවේ සහය ඉල්ලූ බව අභ්‍යන්තර ආරංචි මාර්ග සඳහන් කරයි. ජනවාර්ගික ගැටලුවේ විවිධ මානයන් පිළිබඳව මෙන්ම අළුයට ගිනි පුපුරු මෙන් පවතින අවතැන්වූවන්ගේ අර්බුදය පිළිබඳ මෙහිදී දැඩිව අවධානය යොමු කෙරෙනු බව වාර්තා වේ. ද්‍රවිඩ සන්ධානයේ හය දෙනෙකුගෙන් යුතු කණ්ඩායමක් දින දෙකක සංචාරයක් සඳහා ඉන්දියාවට පැමිණි ඇති බවත්,ව්‍යවස්ථා සම්පාදකයෙකුද මෙම පිරිසට ඇතුළත්ව සිටි බවත් ඉන්දීය මාධ්‍ය උපුටා දක්වයි.", "URL": "https://sinhala.adaderana.lk/news.php?nid=9483", "Category": null, "Parent URL": null}