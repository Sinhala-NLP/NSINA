{"Source": "Adaderana", "Timestamp": "August 12, 2018 05:59 pm", "Headline": "ටිපර් රථයක් හා වෑන් රථයක් ගැටී මාරක අනතුරක්- 6ක් රෝහලේ", "News Content": "බලංගොඩ-කල්තොට ප්‍රධාන මාර්ගයේ දෙහිගත්තාලාන ප්‍රදේශයේ දී සිදුවූ රිය අනතුරකින් කුඩා හයදෙනෙකු තුවාල ලබා ඇති බව අද දෙරණ වාර්තාකරු පවසයි. අද(12) පස්වරුවේ මෙම අනතුර සිදුව ඇති බව පොලීසිය සඳහන් කළේය. වෑන් රථය තුළ කුඩා ළමුන් 4ක් සහ වැඩි හිටියන් දෙදෙනෙකු ගමන් කර ඇති බව වාර්තා වෙයි. බලංගොඩ ප්‍රදේශයේ සිට කල්තොට දෙසට ධාවනය වෙමින් තිබු වෑන් රථයක් සහ කල්තොට සිට බලංගොඩ දෙසට ධාවනය වෙමින් තිබූ ටිපර් රථයක් මුහුණට මුහුණ ගැටීමෙන් මෙම අනතුර සිදුව ඇති බව අප වාර්තාකරු සඳහන් කළේය. ටිපර් රථයට ඉදිරියෙන් ගිය බස් රථය ඉස්සර කරීමට යාමේදී ප්‍රතිවිරුද්ධ දිශාවෙන් පැමිණි වෑන් රථයේ මෙම ටිපර් රථය ගැටී ඇති බව වාර්තා වෙයි. වාහන දෙක අනතුරට පත්වීමෙන් පසු අසළ තිබූ නිවසක තාප්පයක ගැටී ඇති බව බලංගොඩ පොලීසිය සඳහන් කරයි. අනතුරෙන් තුවාල ලැබූවන් බලංගොඩ මූලික රෝහල වෙත ඇතුළත් කර ඇති අතර වෑන් රථයේ ගමන් ගත් කාන්තාවකගේ තත්ත්වය බරපතළ බව බලංගොඩ රෝහල් පවසයි. ටිපර් රථයේ රියදු මේ වනවිටත් අත්අඩංගුවට ගෙන නොමැති අතර සිද්ධිය සම්බන්ධයෙන් බලංගොඩ පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=94296", "Category": null, "Parent URL": null}