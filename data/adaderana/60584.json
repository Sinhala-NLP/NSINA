{"Source": "Adaderana", "Timestamp": "May 29, 2016 02:03 pm", "Headline": "ගුණාත්මක ඇමතිවරයෙක් ඕනෑ-නැතිනම් ජනපති පවරාගන්න ඕනෑ", "News Content": "සෞඛ්‍ය ක්ෂේත්‍රය ගුණාත්මක කිරීමට නම් සෞඛ්‍ය අමාත්‍යංශයට ගුණාත්මක අමාත්‍යවරයෙකු පත්කරන ලෙස රජයේ වෛද්‍ය නිලධාරීන්ගේ සංගමය ඉල්ලීමක් කරයි.එසේ නොමැතිනම් අදාළ අමාත්‍යංශය ජනාධිපතිවරයා විසින් පවරාගත යුතු බව වෛද්‍ය නිලධාරීන්ගේ සංගමයේ ලේකම්,වෛද්‍ය නලින්ද හේරත් මහතා පවසයි.සෞඛ්‍ය අමාත්‍යවරයා‍ගේ පමණක් නොව අමාත්‍යවරයාගේ පුතුගේ ප්‍රතිරූපය ගොඩනැංවීමට පවා අමාත්‍යංශය සතු රජයේ දේපළ යොදාගැනීම සිදුකරන බව හෙතෙම කියා සිටියේ අද(29)කොළඹ පැවති මාධ්‍ය හමුවකදීය.අමාත්‍යංශය නියෝජනය කරන වෘත්තීය රැස්වීම් වලදී අමාත්‍යවරයාගේ බිරිඳ සහ දරුවන් සහභාගිවන බවත්,ඒ අයුරින් පවුලේ උදවිය සහභාගිවන්නේ කුමන පදනමකින්දැයි තමන් නොදන්නා බවත් ඔහු පෙන්වා දුන්නේය.අමාත්‍යවරයා අමාත්‍යංශය නියෝජනය කරමින් විදේශගත වන විට බහුජාතික කිරිපිටි සමාගමක නියෝජිතයෙකුද විදෙස්ගත වන බවත්,අමාත්‍යවරයා දැඩි සත්කාර ඒකකයේ ප්‍රතිකාර ගනිද්දී ඊට ඇතුළුවීමට අවසර තිබුණු ඉතා සීමිත කිහිපදෙනා අතර පවා මෙම බහුජාතික සමාගම් නියෝජිතයා සිටි බවත්,රටක වගකිව යුතු ඇමතිවරයෙකු සමග මෙතරම් සමීප සබඳතා පවත්වන්නට බහුජාතික සමාගම් කටයුතු කිරීම සැකසංකා මතුකරන බව වෛද්‍ය නලින්ද හේරත් මහතා සඳහන් කළේය.මෙම මාධ්‍ය හමුවට එක්වුණු වෛද්‍ය සමන්ත ආනන්ද මහතා කියා සිටියේ ඉතා පාරදෘෂ්‍ය ක්‍රමවේදයකට සිදුවුණු වෛද්‍ය මාරුවීම් සඳහා සිදුකරන ඇඟිලිගැසීම් හේතුවෙන් ඊට විරෝධය පා 31 වන දින දීප ව්‍යාප්ත වැඩවර්ජනයක් ක්‍රියාත්මක කරන බවයි.එහිදී ජනතාව ගැන සලකා ගංවතුරෙන් පීඩාවට පත් ප්‍රදේශවල රෝහල්,වකුගඩු රෝගී වාට්ටු,පිළිකා රෝහල,කාසල් රෝහල ආදී අත්‍යවශ්‍ය රෝහල් කිහිපයක් හැරුණුවිට දිවයිනේ සියලුම රෝහල්වල මෙම වැඩවර්ජනය ක්‍රියාත්මක කරන බව වෛද්‍ය ආනන්ද මහතා සඳහන් කළේය.හෙට දිනයේ රජයේ වෛද්‍ය නිලධාරීන්ගේ සංගමයේ මධ්‍යම කාරක සභා රැස්වීමෙන් අනතුරුව මෙම වැඩවර්ජන‍ය ඉදිරියට ක්‍රියාත්මක කිරීම සම්බන්ධයෙන් තීරණයක් ගන්නා බව ඔහු අවධාරණය කළේය.නිමල් සිරිපාල ද සිල්වා අමාත්‍ය ධූරය දරණ සමයේද මෙවන් ඇඟිලිගැසීම් තිබුණු බවත්,අන්තිමේදී ඔහු ගෙදර යැවීමට කටයුතු සිදුවුණු බවත් අමතක කළ නොහැකි බව ඔහු සිහිපත් කළේය.දේශපාලන පත්වීම් කිසිවක් ස්ථීර නොමැති බවත්,වත්මන් අමාත්‍යවරයාද පරණ පුරුදු ක්‍රියාත්මක කරමින් සිටින බවත් හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=60584", "Category": null, "Parent URL": null}