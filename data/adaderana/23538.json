{"Source": "Adaderana", "Timestamp": "April 16, 2012 08:41 am", "Headline": "ඉන්දීය නියෝජිතයින්ගේ මෙරට සංචාරයෙන් ප්‍රයෝජනයක් නෑ", "News Content": "ඉන්දීය පාර්ලිමේන්තු නියෝජිත පිරිසගේ ශ්‍රී ලංකා සංචාරයෙන් කිසිදු ප්‍රයෝජනයක් අත්නොවන බව මරුමලර්චි ද්‍රාවිඩ මුන්නේත්‍ර කලහම්(එම්.ඩී.එම්.කේ) පක්ෂය පවසයි. එම සංචාරය තුළින් ශ්‍රී ලංකාවේ ද්‍රවිඩ ජනතාව වෙත කිසිදු ආකාරයක සහයක් නොලැබෙන බව එම පක්ෂ ප්‍රධානී වයිකෝ මහතා සඳහන් කර තිබේ. මාධ්‍යවේදීන් වෙත අදහස් දක්වමින් ඔහු මේ බව සඳහන් කර ඇති බව ඉන්දීය මාධ්‍ය වාර්තා කරයි. එමෙන්ම තමිල්නාඩු මහ ඇමතිනී ජේ. ජයලලිතා මහත්මිය අදාළ නියෝජිත පිරිසෙන් සිය පක්ෂ සාමාජිකයා ඉවත්කරගැනීම පිළිබඳව අදහස් දැක්වීම මෙහිදී වයිකෝ මහතා විසින් ප්‍රතික්ෂේප කර ඇති බව ද එම මාධ්‍ය වාර්තා පෙන්වාදෙයි. ඉන්දීය විපක්ෂ නායිකා සුෂ්මා ස්වරාජ් මහත්මියගේ ප්‍රධානත්වයෙන් යුතු ඉන්දීය සර්ව පාක්ෂික පාර්ලිමේන්තු නියෝජිත පිරිස අද(16) මෙරටට පැමිණීමට නියමිතව තිබේ. එම නියෝජිත පිරිස 22 වන දින දක්වා ශ්‍රී ලංකාවේ රැඳීසිටීමට නියමිත අතර නැවත පදිංචි කිරීමේ ක්‍රියාවලිය හා දේශපාලන ක්‍රියාවලිය පිළිබඳව විමසා බැලීම එම සංචාරයේ අරමුණ වී ඇත.", "URL": "https://sinhala.adaderana.lk/news.php?nid=23538", "Category": null, "Parent URL": null}