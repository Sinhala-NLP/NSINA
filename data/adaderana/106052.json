{"Source": "Adaderana", "Timestamp": "March 14, 2019 02:17 pm", "Headline": "ශෂී වීරවංශට එරෙහි නඩු විභාගය කල් දමයි", "News Content": "ව්‍යාජ තොරතුරු ඉදිරිපත් කර අවිධිමත් රාජතාන්ත්‍රික විදේශ ගමන් බලපත්‍රයක් ලබා ගත්තේයැයි චෝදනා එල්ල වී සිටින හිටපු අමාත්‍ය විමල් වීරවංශ මහතාගේ බිරිඳ වන ශෂී වීරවංශ මහත්මියට එරෙහිව ගොනු කර තිබෙන නඩුවේ විභාගය අප්‍රේල් මස 4 වැනිදා දක්වා කල් දැමීමට කොළඹ මහේස්ත්‍රාත් අධිකරණය නියම කර ඇත. මෙම නඩුව අද (14) කොළඹ ප්‍රධාන මහේස්ත්‍රාත් ලංකා ජයරත්න මෙනවිය ඉදිරියේ කැඳවූ අවස්ථාවේදී සාක්ෂි දීම සඳහා ජනතා විමුක්ති පෙරමුණේ ලේකම් ටිල්වින් සිල්වා මහතා අධිකරණය හමුවේ පෙනී සිට ඇති බව අද දෙරණ වාර්තාකරු සඳහන් කර සිටියේය. එහෙත් පැමිණිල්ල මෙහෙයවන රජයේ නියෝජ්‍ය සොලිසිටර් ජෙනරාල් දිලීප පිරිස් මහතා රාජකාරි කටයුත්තක් සඳහා විදේශගත වී ඇති හෙයින් නඩු විභාගය අප්‍රේල් මස 4 වනදා දක්වා කල් තැබීමට අධිකරණය නියම කර ඇත. එදිනට සාක්ෂි දීම සඳහා අධිකරණය හමුවේ පෙනී සිටින්නැයි ටිල්වින් සිල්වා මහතාට ද නියම කර ඇත. ව්‍යාජ තොරතුරු ඉදිරිපත් කර අවිධිමත් රාජතාන්ත්‍රික විදේශ ගමන් බලපත්‍රයක් ලබාගැනීම තුළින් ආගමන සහ විගමන පනත යටතේ වරදක් සිදුකර ඇතැයි චෝදනා කරමින් රහස් පොලීසිය විසින් ශෂී වීරවංශ මහත්මියට එරෙහිව මෙම නඩුව ගොනුකර තිබුණි.", "URL": "https://sinhala.adaderana.lk/news.php?nid=106052", "Category": null, "Parent URL": null}