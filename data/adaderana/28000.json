{"Source": "Adaderana", "Timestamp": "October 4, 2012 11:14 am", "Headline": "20/20 පළමු අවසන් පූර්ව තරඟය අද", "News Content": "විස්සයි විස්ස ලෝක කුසලාන ක්‍රිකට් තරඟාවලියේ පළමු අවසන් පූර්ව තරගය අද (04) පැවැත්වේ. ශ්‍රී ලංකා කණ්ඩායම හා පකිස්තාන කණ්ඩායම අතර පැවැත්වෙන එම තරඟය රාත්‍රී 7.00 ට කොළඹ ආර්.ප්‍රේමදාස ක්‍රීඩාංගණයේ දී ආරම්භ වීමට නියමිතය. අද තරඟය සඳහා සහභාගීවන කණ්ඩායම තනතීරුව පරීක්ෂා කිරීමෙන් අනතුරුව ප්‍රකාශයට පත් කරන බව ශ්‍රී ලංකා කණ්ඩායමේ නායක මහේල ජයවර්ධන සඳහන් කළේය. දඟ පන්දු යවන්නන්ට වාසි සහගත ලෙස ආර්.‍ප්‍රේමදාස ක්‍රීඩාංග‍ණයේ තනතීරුව මේ වන විට ක්‍රියාත්මක වන බව ක්‍රීඩා විචාරකයින් පෙන්වාදෙයි. මේ අතර විස්සයි විස්ස ලෝක කුසලාන ක්‍රිකට් තරඟාවලියේ අවසන් පූර්ව තරඟවලට අදාළ ප්‍රවේශ පත්‍ර තවදුරටත් මිලදී ගත හැකි බව ජාත්‍යන්තර ක්‍රිකට් කවුන්සිලය පවසයි. අද තරඟය සඳහා ප්‍රවේශපත්‍ර 3314 ක් ඉතිරිව ඇති අතර හෙට පැවැත්වෙන තරගය සඳහා ප්‍රවේශ පත්‍ර 5107 ක් ඉතිරිව ඇති බව වාර්තාවේ. එම ප්‍රවේශ පත්‍ර අද උදෑසන 9.00 සිට කොළඹ තර්ටන් විද්‍යාලීය ක්‍රීඩාංගනයේ දී මීලදී ගත හැකි බව ජාත්‍යන්තර ක්‍රිකට් කවුන්සිලය සඳහන් කළේය. මේ අතර අවසන් තරඟයේ ප්‍ර‍වේශ පත්‍ර ද සෙනසුරාදා දිනයේදී මිලදී ගත හැක.", "URL": "https://sinhala.adaderana.lk/news.php?nid=28000", "Category": null, "Parent URL": null}