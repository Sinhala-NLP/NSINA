{"Source": "Adaderana", "Timestamp": "June 28, 2011 04:49 pm", "Headline": "ශ්‍රී ලංකාවට එරෙහිව ජයලලිතාගේ දෑත ශක්තිමත් කරන සූදානමක්", "News Content": "තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය විසින් ගනු ලබන තීරණ හා ක්‍රියා මාර්ග ශක්තිමත් කරන බව උතුරු ඉන්දියා කලාකරුවන්ගේ සංගමය පවසයි. අද පෙරවරුවේ තමිල්නාඩු ප්‍රාන්තයේ කෝට්ටෙයි ප්‍රදේශයේ පවත්නා ප්‍රධාන අමාත්‍යවරියගේ කාර්යාලයේදී ඇය හමුවීමෙන් පසු මාධ්‍ය හමුවක් පවත්වමින් උතුරු ඉන්දියා කලාකරුවන්ගේ සංගමයේ නායක සරත් කුමාර්,ලේකම් රාධා රවී යන අය අදහස් දක්වමින් මේ බව කියා සිටි වග ඉන්දීය මාධ්‍ය උපුටා දක්වයි. ප්‍රධාන අමාත්‍ය ජයලලිතා ජයරාම් මහත්මිය විසින් ශ්‍රී ලංකාවේ පාලකයා යුද අපරාධකරුවෙකු ලෙස නම් කළ යුතු බවත්,ශ්‍රී ලංකාවට එරෙහිව ආර්ථික සම්බාධක පැනවිය යුතු බවත්,කච්චතිව් දූපත යළි ඉන්දියාවට පවරාගත යුතු බවත් පවසමින් ඒ වෙනුවෙන් ක්‍රියා මාර්ග ගන්නා බවත්,ඒ පිළිබඳ තමන් ඇයට සුභපතන බවත් මෙම සංගමය සඳහන් කර තිබේ. තමිල්නාඩු ප්‍රධාන අමාත්‍යවරියට ශක්තියක් වනු පිණිස දැවැන්ත විරෝධතා පා ගමනක් සංවිධානය කිරීමටත්,එය අවසානයේ තමිල්නාඩු ආණ්ඩුකාරවරයාට හෝ ඉන්දීය ජනාධිපතිවරයාට පෙත්සමක් ඉදිරිපත් කිරීමට තමන් බලාපොරොත්තු වන බවත් කලාකරුවන්ගේ සංගමය පවසා ඇත. කලා සංගමයක් ලෙස තමන් ගන්නා ක්‍රියා මාර්ගය සම්බන්ධයෙන් ජයලලිතා මහත්මිය සිය සතුට ප්‍රකාශ කළ බවත්,එසේ වුව තම විරෝධතා පාගමන ආරම්භ කරනුයේ දිල්ලියෙන්ද,චෙන්නායි වලින්ද යන්න මේවන විට නිශ්චිත තීරණයක් ගෙන නැතැයිද සංගමය විසින් අවධාරණය කළ බව\"මාලෙයිචුඩර්\"වෙබ් අඩවිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=17062", "Category": null, "Parent URL": null}