{"Source": "Adaderana", "Timestamp": "May 6, 2017 09:18 am", "Headline": "බැඳුම්කර ගනුදෙනු සිදුවීම - වරදකරුවන්ට එරෙහිව නීතිමය පියවර ගන්නවා", "News Content": "ආන්දෝලනාත්මක බැඳුම්කර ගනුදෙනුව සම්බන්ධයෙන් සාක්ෂි සහ ලිපි ලේඛන අධ්‍යයනය කිරීමෙන් අනතුරුව අවශ්‍ය වුවහොත් වරදකරුවන්ට එරෙහිව නෛතික ක්‍රියාමාර්ග ගැනීමට නීතිපති දෙපාර්තමේන්තුව බලාපොරොත්තු වන බව අතිරේක සොලිසිටර් ජනරාල් දප්පුල ද ලිවේරා මහතා පවසයි.ඊයේ(5)බැඳුම්කර කොමිසමේ සාක්ෂි විමසීම අතරතුරදී අතිරේක සොලිසිටර් ජනරාල්වරයා මේ බව පැවසුවේය.කොමිසමේ සාක්ෂි විමසීමේ කටයුතු ඊයේ(5) පස්වරු 1ට ආරම්භවූ අතර අදත් කොමිසම හමුවේ පෙනී සිටියේ මහ බැංකුවේ නියෝජ්‍ය අධිපති නන්දලාල් විරසිංහ මහතාය.ජ්‍යෙෂ්ඨ රජයේ නිතිඥ සහිදා බාරි මහත්මිය සාක්ෂි මෙහෙයවිම ආරම්භ කළ අතර 2015 පෙබරවාරි 27 වන දින පැවති බැඳුම්කර වෙන්දේසියේදී රුපියල් මිලියන 10ක ලන්සු බාරගැනීමට අදාළ ටෙන්ඩර් කමිටු තීරණයට සම්බන්ධ ලේඛනයක් පිළිබඳව ඇය සාක්ෂිකරුගේ අවධානයට යොමු කළේය.කෙසේ වෙතත් නන්දලාල් වීරසිංහ මහතා සාක්ෂි ලබා දෙමින් සිටින අතරතුර නැගී සිටි අර්ජුන් මහේන්ද්‍ර මහතා වෙනුවෙන් පෙනී සිටින නීතිඥ චානක ද සිල්වා මහතා, සාක්ෂිකරුගෙන් සටහන් කර ගනිමින් සිටින සාක්ෂිවල ස්වභාවය සම්බන්ධයෙන් තම විරෝධය පළ කරන බව පැවසීමත් සමඟ කොමිසම තුළ උණුසුම් විවාදයක් ඇති විය.ඒ මොහොතේදී මහ බැංකුවේ නියෝජ්‍ය අධිපති පී. සමරසිරි මහතා වෙනුවෙන් පෙනී සිටින නීතිඥ හර්ෂ ප්‍රනාන්දු මහතා ද නැගී සිටිමින් සිය විරෝධය පළ කළ අතර අදාළ ලේඛනය සිය සේවාදායකයාට සෘජුවම සම්බන්ධ වුවද ඔහුගෙන් එම ලේඛනය සම්බන්ධයෙන් නිතිපති දෙපාර්තමේන්තුව කිසිදු ප්‍රශ්නයක් නොවිමසූ බව ප්‍රකාශ කළේය.එහිදී අතිරේක සොලිසිටර් ජනරාල් දප්පුල ද ලිවේරා මහතා කොමිසමට සඳහන් කළේ පී. සමරසිරි මහතා කොමිසමට ලබාදුන් සාක්ෂි සම්බන්ධයෙන් තම දෙපාර්තමේන්තුවට යම් සැකයක් පවතින බැවින් ඔහුගෙන් මෙම ලේඛනයට අදාළ ප්‍රශ්න නොවිමසූ බවය. එමෙන්ම කොමිසම හමුවේ දැනට පවතින සාක්ෂිවලට අනුව පී සමරසිරි මහතා ටෙන්ඩර් මණ්ඩලයේදී සිය රාජකාරිය නිසි පරිදි ඉටු කිරීමට අසමත් වී ඇති බව නිතිපති දෙපාර්තමේන්තුවේ මතය බව ද අතිරේක සොලිසිටර් ජනරාල්වරයා ප්‍රකාශ කළේය.එමෙන්ම මෙම විමර්ශනයට අදාළව තමන් සතුව පවතින සාක්ෂි සහ ලිපි ලේඛන අධ්‍යයනය කිරිමෙන් අනතුරුව අවශ්‍ය වුවහොත් වරදකරුවන්ට එරෙහිව සිවිල් හෝ අපරාධ නීතියට අනුව නෛතික ක්‍රියාමාර්ග ගැනීමට නීතිපති දෙපාර්තමේන්තුව බලාපොරොත්තු වන බවද අතිරේක සොලිසිටර් ජනරාල්වරයා කොමිසමට පැවසුවේය. කෙසේ වෙතත් එම අවස්ථාවේදි කොමිසමේ සාමාජික ශ්‍රේෂ්ඨාධිකරණ විනිසුරු ප්‍රසන්න ජයවර්ධන මහතා සඳහන් කළේ පී. සමරසිරි මහතා සම්බන්ධයෙන් අතිරේක සොලිසිටර් ජනරාල්වරයා පළ කළ අදහස් මේ මොහොත වන විට ඔහුගේ පෞද්ගලික මතය වන බවය.", "URL": "https://sinhala.adaderana.lk/news.php?nid=72871", "Category": null, "Parent URL": null}