{"Source": "Adaderana", "Timestamp": "April 3, 2017 06:18 pm", "Headline": "  පාරිභෝගික නීති උල්ලංඝණය කළොත් මේ අංකයට කියන්න", "News Content": "සිංහල හා හින්දු අලුත් අවුරුදු සමයේ වෙළෙඳපොළට ගැටළු අවම කරමින් පාරිභෝගිකයා කූට වෙළෙඳුන්ගෙන් සහ වංචනික සේවා සපයන්නන්ගෙන් ආරක්ෂා කර ගැනීමට දීප ව්‍යාප්තව විශේෂ වැඩපිළිවෙළක් ක්‍රියාත්මක කර තිබේ. කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතා විසින් ඒ සම්බන්ධයෙන් පාරිභෝගික කටයුතු පිළිබඳ අධිකාරියේ සියලුම නිලධාරීන්ට උපදෙස් ලබාදී ඇති බව එම අමාත්‍යංශය සඳහන් කළේය. පාරිභෝගික කටයුතු පිළිබඳ අධිකාරියේ නිලධාරීන් සහ අමාත්‍යවරයා අතර පැවති සාකච්ඡාවකදී අමාත්‍යවරයා විසින් අදාළ උපදෙස් ලබාදී තිබේ. එහිදී එම අධිකාරියේ සභාපති හසිත තිලකරත්න මහතා පවසා ඇත්තේ මේ වන විටත් දිවයින පුරා ඇති සියලු වෙළෙඳසැල් වැටලීම් කටයුතු ආරම්භ කර ඇති බවයි. යම් සේවා සපයන ස්ථානයක පාරිභෝගික නීති උල්ලංඝණය කරන්නේ නම් ඒ පිළිබඳව තම අධිකාරියේ හදිසි ඇමතුම් අංකය වන 1977 දුරකතන අංකයට දැනුම්දීමට ද පාරිභෝගිකයින්ට හැකියාව පවතින බව සභාපතිවරයා එහිදී පවසා ඇත.", "URL": "https://sinhala.adaderana.lk/news.php?nid=71681", "Category": null, "Parent URL": null}