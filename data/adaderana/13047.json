{"Source": "Adaderana", "Timestamp": "December 23, 2010 03:31 pm", "Headline": "ඔරුව පෙරළී මරණ සංඛ්‍යාව හයයි-ගොඩ බිම සිටි බිරිඳත් දියේ ගිලෙයි", "News Content": "පොළොන්නරුව -වැලිකන්ද,මහසෙන් වැවේ ඔරුවක් පෙරළීමෙන් මරණයට පත්වූ සංඛ්‍යාව හයක් බව ට තහවුරු වී ඇතැයි පොලීසිය පවසයි. අද දහවල් මුලින්ම සිද්ධිය වාර්තා වූයේ තිදෙනෙකු ජීවිතක්ෂයට පත්වී තවත් දෙදෙනෙකු අතුරුදහන්ව ඇති බවටයි. කෙසේ වුවද වාර්තා වන අනද්මට සිදුවීම මෙසේය. මහනුවර-දවුලගල ප්‍රදේශයේ පදිංචි කරුවෙකු වූ රෝහණ කුමාර නැමති අය සිය පවුලේ උදවිය සමගින් ඊයේ දිනයේ පොළොන්නරුව-වැලිකන්ද ප්‍රදේශයේ පදිංචිව සිටින සිය මව බලන්නට ගොස් තිබේ. පසුව අද දහවල් මෙම පිරිස යළි මහනුවර බලා පිටත්ව එන ගමනේදී මහසෙන් වැවේ ඔරුපදින්නට කැමැත්ත පළ කර ඇති අතර,රෝහණ කුමාර නැමති අයගේ සොහො‍යුරා මෙම වැවේ මිරිදිය මත්ස්‍ය කර්මාන්තයේ යෙදෙන්නෙකු නිසා ඔහුගේ ඔරුව ඒ සඳහා යොදා ගෙන තිබේ. දියත් කළ ඔරුව යළි ගොඩ බිමට පැද එද්දී ඔරුවේ කොල්ලෑව කැඩීමෙන් වැව මැදදී ඔරුව අනතුරට ලක් වී ඇති අතර ඔරුව පැද ගිය රෝහණ කුමාර ගේ සොහොයුරා වන ගීතානන්ද නැමැති අය වෙනත් ඔරුවක් ගෙන ඒම සඳහා ගොඩ බිමට පීනා විත් තිබේ. ඒ වන විට ‍ගොඩබිමේ සිටි ගීතානන්ද යන අයගේ බිරිඳ අනතුරට ලක්වූ ඔරුවේ පිරිස බේරා ගැනීම සඳහා වැව‍ට පැන පීනා ගොස් තිබේ. එසේ වුවද ඔරුවේ සිටි පිරිස් එකවර ඇය සමග ගොඩට පීනා එන්නට කළ උත්සාහය හා පොරබැදීම නිසා මොවුන් බේරා ගැනීම සඳහා ගිය කාන්තාවද දියේ ගිලී ජීවිතක්ෂයට පත්ව ඇති බව වාර්තා වේ. ඒ අනුව ඔරුව පැද ගිය ගීතානන්ද යන අය ගොඩබිමට පැමිණ ඇති අතර ගොඩ බිම සිට වැවට පැන පීනා ගිය ගීතානන්ද යන අයගේ බිරිඳ සහ වයස අවුරුදු 2 1/2, ක දරුවෙකු ඇතුළු 6 දෙනෙකු ජීවිතක්ෂයට පත්ව ඇති බව පොලීසිය සඳහන් කරයි.", "URL": "https://sinhala.adaderana.lk/news.php?nid=13047", "Category": null, "Parent URL": null}