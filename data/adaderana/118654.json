{"Source": "Adaderana", "Timestamp": "September 9, 2019 11:35 am", "Headline": "රෆායල් නඩාල්ට තවත් ජයක්", "News Content": "2019 අමෙරිකා විවෘත ටෙනිස් තරගාවලියේ පිරිමි අංශයේ ශූරතාව හිමිකර ගැනීමට ස්පාඤ්ඤයේ රෆායල් නඩාල් අද(09) සමත් විය. රෆායල් නඩාල් ජයගත් සිව්වන අමෙරිකා විවෘත ටෙනිස් තරගාවලි ජයග්‍රහණය මෙයයි. මෙවර අමෙරිකා විවෘත ටෙනිස් තරගාවලියේ පිරිමි අංශයේ අවසන් මහා තරගයට සුදුසුකම් ලබාගත්තේ ස්පාඤ්ඤයේ රෆායල් නඩාල් සහ රුසියාවේ ඩැනීල් මෙද්වදේව්. තරගය ආරම්භයේ සිටම ඉතා තියුණු මුහුණුවරක් ගත්තේය. තරගයේ පළමු වට දෙක පිළිවෙලින් ලකුණු 7ට 5ක් සහ 6ට 3ක් ලෙස ජයගත්තේ රෆායල් නඩාල් විසින්. නමුත් තුන්වන වටයේදී ඉතා හොඳින් තරගයට අවතීර්ණ වූ ඩැනීල් මෙද්වදේව් තුන්වන වටය ලකුණු 7ට 5ක් ලෙස ජයගත්තේය. සිව්වන වටයත් ලකුණු 6ට 4ක් ලෙස මෙද්වදේව් ජයගත්තේ තරගය තවදුරටත් උණුසුම් කරමින්. අනතුරුව තරගයේ පස්වන සහ අවසන් වටය ආරම්භ වූයේ තරගාවලියේ ජයග්‍රාහකයා තෝරා ගැනීම සඳහායි. එහිදීත් නඩාල් සහ මෙද්වදේව් කරට කර සටනක නිරත වුවත් අත්දැකීම් බහුල නඩාල් ලකුණු 6ට 4ක් ලෙස මෙද්වදේව්ව අභිබවා යමින් තරගය ජයගත්තේය. ඒ අනුව පැය 4කුත් මිනිත්තු 50ක් පුරා දිවගිය තරගය වට 3ට 2ක් ලෙස ජයගනිමින් රෆායල් නඩාල් 2019 අමෙරිකා විවෘත ටෙනිස් තරගාවලියේ පිරිමි අංශයේ ශූරතාව හිමිකර ගැනීමට සමත් විය. ඉතා තියුණු මුහුණුවරක් ගත් මෙම තරගය ක්‍රීඩා විචාරකයින් හැඳින්වූයේ අමෙරිකා විවෘත ටෙනිස් තරගාවලි ඉතිහාසයේ විශිෂ්ටතම අවසන් මහා තරග වලින් එකක් ලෙසයි. එම ජයත් සමග නඩාල් ග්‍රෑන්ඩ් ස්ලෑම් ටෙනිස් ශූරතා 19ක් ජයගෙන තිබෙන අතර ඔහු දෙවැනි වන්නේ ග්‍රෑන්ඩ් ස්ලෑම් ටෙනිස් ශුරතා 20ක් ජයගෙන සිටින ස්විට්සර්ලන්තයේ රොජර් ෆෙඩරර්ට පමණයි.", "URL": "https://sinhala.adaderana.lk/news.php?nid=118654", "Category": null, "Parent URL": null}