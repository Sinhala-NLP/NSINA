{"Source": "Adaderana", "Timestamp": "March 8, 2012 01:18 pm", "Headline": "නියෝගය සංශෝධනය කරන ලෙස පොලිස්පති කළ ඉල්ලීම ප්‍රතික්ෂේපයි", "News Content": "පොලිස් සැරයන්වරුන් 634 දෙනෙකු, උප පොලිස් පරීක්ෂක ධුරයට උසස් කරන මෙන් පසුගියදා ශ්‍රේෂ්ඨාධිකරණය කළ නියෝගය සංශෝධනය කරන ලෙස පොලිස්පතිවරයා කළ ඉල්ලීම ශ්‍රේෂ්ඨාධිකරණය විසින් අද(08) ප්‍රතික්ෂේප කර තිබේ. අග්‍ර විනිශ්චයකාර ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඬුල්ලක් විසින් මෙම තීන්දුව ප්‍රකාශයට පත්කරනු ලැබීය. පසුගිය ජනවාරි මාසයේ තීන්දුවක් ලබාදුන් ශ්‍රේෂ්ඨාධිකරණය පොලිස් සැරයන්වරුන් 634 දෙනෙකු උප පොලිස් පරීක්ෂක ධුරයට උසස් කරන මෙන් නියෝගයක් නිකුත් කර තිබිණි. එම උසස්වීම් පෙබරවාරි 15 වන දිනට පෙර ලබාදිය යුතු බව පොලිස්පතිවරයාට කළ නියෝගයේ සඳහන් විය. එහෙත් අදාළ ශ්‍රේෂ්ඨාධිකරණ නියෝගය ක්‍රියාත්මක කිරීමේ දී පරිපාලන ගැටලු රැසක් මතුවන බව පොලිස්පතිවරයා අද අධිකරණයට මෝසමක් ඉදිරිපත් කරමින් සඳහන් කළේය. එබැවින් අදාළ ශ්‍රේෂ්ඨාධිකරණ නියෝගය සංශෝධනය කරන මෙන් පොලිස්පතිවරයා අධිකරණයෙන් ඉල්ලා තිබුණේය. ඊට දැඩි විරෝධය පළකළ පෙත්සම්කාර පාර්ශවයේ නීතිඥවරුන් එවැනි මෝසමක් ඉදිරිපත් කිරීමට පොලිස්පතිවරයාට බලයක් නොමැති බව කියා සිටියේය. මෙය අධිකරණයට අපහාසයක් බව සඳහන් කළ එම නීතිඥවරුන් අදාළ ශ්‍රේෂ්ඨාධිකරණ නියෝගය සංශෝධනය කිරීමට අධිකරණයට හැකියාවක් නොමැති බව සඳහන් කළේය. ඉදිරිපත් වූ කරුණු සලකා බැලූ ශ්‍රේෂ්ඨාධිකරණය පොලිස්පතිවරයාගේ මෝසම ප්‍රතික්ෂේප කළ අතර කලින් ලබාදුන් තීන්දුව බලාත්මක කරන බව ද නිවේදනය කර ඇත.", "URL": "https://sinhala.adaderana.lk/news.php?nid=22670", "Category": null, "Parent URL": null}