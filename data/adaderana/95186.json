{"Source": "Adaderana", "Timestamp": "August 29, 2018 11:43 am", "Headline": "ආගමෙන් වෙනස් වුනත් එකම තැන මිහිදන් වු ජීවිත", "News Content": "ඇඹිලිපිටිය-රත්නපුර මාර්ගයේ සිදුවු යතුරුපැදි අනතුරකින් මිය ගිය දෙමළ හා සිංහල තරුණයින් දෙදෙනෙකුගේ අවසන් කටයුතු එකම ස්ථානයක බෞද්ධ ආගමික වතාවත් මුල් කර ගෙන සිදු කර ඇති බව අද දෙරණය වාර්තා විය. අඟුණකොළපැල්ස්ස, ආචාරියගම පොදු සුසාන භූමියේදී ඊයේ(28) දිනයේ මෙම වතාවත් සිදු කර තිබේ. පසුගිය අගෝස්තු මස 25වනදා මෙම පුද්ගලයින් දෙදෙනා ඇඹිලිපිටිය-රත්නපුර මාර්ගයේ කොස්වැටිය ප්‍රදේශයේදී අනතුරට ලක්වන්නේ කොළඹ සිට තම රාජකාරිය අවසන් කොට නිවස වෙත පැමිණෙන අවස්ථාවේදීය. මෙම අනතුරෙන් මිය ගොස් ඇත්තේ අඟුණකොළපැලැස්ස ප්‍රදේශයේ පදිංචි නාලක ඉරෝෂන් නැමති 31 හැවිරිදි දෙදෙරු පියෙක් හා ගාල්ල නෙළුව ප්‍රදේශයේ පදිංචිව සිටි රාජේන්ද්‍ර ශිව කුමාර් නැමති 19 හැවිරිදි තරුණයෙකි. මිය ගිය දෙමළ තරුණයා දිළිඳු පවුලක පුද්ගලයෙක් බවත් ඔහුගේ දේහය තබා ගැනීමට තරම්වත් හෝ ස්ථානයක් නොමැතිකම හේතුවෙන් ඔහු ගේ දේහයද මිය ගිය නාලක යන අයගේ පවුලේ සාමාජිකයින් විසින් බාර ගෙන ඇත. ඒ අනුව ඊයේ දිනයේ දී මොවුන් දෙදෙනාගේම දේහයන්ට බෞද්ධ ආගමික වතාවත් අනුව අවසන් කටයුතු සිදු කර එකම ස්ථානයක භූමදානය කර ඇති බව අප වාර්තාකරු පැවසීය. ජාතී වාදී, ආගම්වාදී අයිතීන් වෙනුවෙන් එකිනෙකා මරා ගන්නා අද වැනි සමාජයක මෙවැනි දේ ඇසීමට ලැබීම පවා සමාජයට ආදර්ශයක් ගෙන දෙන කරුණකි. ඡායාරූප - සහම්පති මාන්නගේ", "URL": "https://sinhala.adaderana.lk/news.php?nid=95186", "Category": null, "Parent URL": null}