{"Source": "Adaderana", "Timestamp": "March 13, 2018 01:51 pm", "Headline": "  අකිහිතෝ-ජනපති හමුවෙයි", "News Content": "ජපානයේ රාජ්‍ය සංචාරය නිරත ජනාධිපති මෛත්‍රීපාල සිරිසේන මහතා සහ ජපාන අකිහිතෝ අධිරාජ්‍යා යා අතර හමුවක් අද පෙරවරුවේ සිදුව තිබේ. ටෝකියෝ නුවර පිහිටි ඉම්පීරියල් මන්දිරය වෙත ගිය ජනාධිපතිවරයා අකිහිතෝ අධිරාජ්‍යා සහ මිචිකෝ රැජිණ විසින් උණුසුම් ආකාරයෙන් පිලිගැනුණු බව ජනාධිපති මාධ්‍ය අංශය සඳහන් කළේය. ජනාධිපති මෛත්‍රීපාල සිරිසේන මහතාගේ පැමිණීම පිළිබඳ එහිදී සිය සතුට පල කර ඇති අකිහිතෝ අධිරාජ්‍යා දෙරට අතර අතීතයේ සිට පවතින ශක්තිමත් සබඳතා මෙම සංචාරය තුළින් තවදුරටත් තහවුරු වනු ඇති බව සඳහන් කර තිබේ. ජපානය ස්වාභාවික ආපදාවන්ට මුහුණ දුන් අවස්ථාවලදී ශ්‍රී ලංකාව සැබෑ මිතුරෙකු ලෙස ජපානයට දැක්වූ සහය සිහිපත් කරමින් ජපාන අධිරාජ්‍යා ප්‍රකාශ කර ඇත්තේ අවශ්‍ය ඕනෑම අවස්ථාවක ශ්‍රී ලංකාවට සහය ලබා දීමට සූදානම් බවයි. එහිදී අදහස් දැක්වූ ජනාධිපති මෛත්‍රීපාල සිරිසේන මහතා ජපානයේ රාජ්‍ය සංචාරයක් සඳහා ආරාධනා කිරීම පිළිබඳ ජපාන අධිරාජ්‍යා වෙත සිය ස්තූතිය පල කර තිබේ දෙරට අතර සබඳතා සෑම අතින්ම ශක්තිමත් කර ගැනීම තම අපේක්ෂාව බවද ජනාධිපතිවරයා එහිදී සඳහන් කළ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=85612", "Category": null, "Parent URL": null}