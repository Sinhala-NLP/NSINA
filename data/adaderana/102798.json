{"Source": "Adaderana", "Timestamp": "January 22, 2019 07:17 am", "Headline": "සේනා කුමන්ත්‍රණයක් කියන්න අමාරුයි", "News Content": "සේනා දළඹුවා මෙරට ව්‍යාප්ත වීමේ කුමන්ත්‍රණයක් ඇති බවට යම් යම් පිරිස් ප්‍රකාශ කලත් එවැනි තත්ත්වයක් ඇති වීමේ ඉඩ කඩ බොහෝ විරල බව කෘෂිකර්මා දෙපාර්තමේන්තුවේ ගන්නෝරුව ජාතික කෘෂිකර්ම තොරතුරු හා සන්නිවේදන මධ්‍යස්ථානයේ සහකාර අධ්‍යක්ෂ සනත් එම්.බණ්ඩාර මහතා පවසයි. සමහරුන් මෙම සත්වයා පොහොර හෝ බීජ සමඟ ගෙනැවිත් ඇති බවට ප්‍රකාශ කළත් එසේ ගෙන ඒමට නොහැකි බවත් එසේ සිදුවුවහොත් සත්වයා මිය යෑමට හැකි බව ද ‍ඒ මහතා පවසයි. පිළල අවස්ථාවේ දී ද ගෙන ඒමේ දී එවැනි තත්ත්වයක් ඇති බව පවසන බණ්ඩාර මහතා වැඩි දුරටත් පවසා සිටියේ, කිසියම් ‍අයෙකුට මේ සතා ගෙන ඒමට හැකි එකම මාර්ගය වන්නේ බිත්තර වශයෙන් බවයි. මෙම සත්වයාගේ බිත්තර දින 3ක් පමණ නිරුපද්‍රිතව පවතින අතර, එම බිත්තර බඩඉරිඟු කරලේ තැන්පත් කිරීම තුළින් පමණක් එම බිත්තර පුපුරා යෑමෙන් දළඹුවෙකු බෝවිය හැකි බව ද ඒ මහතා සඳහන් කරයි. එය ඉතා අපහසු කාර්යයක් බව පැවසු බණ්ඩාර මහතා, ඒ ආකාරයෙන් සිදු වුයේ ද යන්න පිළිබඳ තමාට කිසිවක් කිව නොහැකි බව ද පැවසීය. මෙම දළඹුවා 2018 වසරේ සැප්තැම්බර් මස අග භාගයේ දී පමණ ඉන්දියාවෙන් ශ්‍රී ලංකාවට පැමිණ ඇති බවට සැක කරන බවත්, ඒ සොයා ගත් අවස්ථාවේ දීම කෘෂිකර්ම දෙපාර්ත‍මේන්තුව විසින් ගොවීන් දැනුවත් කරමින් නිසි ක්‍රියාමාර්ග ගැනීමට කටයුතු කළ බව ද බණ්ඩාර මහතා පවසයි. දළඹුවා මර්දනයට රජය මඟින් ගත හැකි උපරිම දායකත්වය ලබා දී ඇති බවත්, සත්වයා මේ වන විට මර්දනය කිරීමේ වැඩකටයුතු ආරම්භ කර ඇති බවත් ඒ මහතා සඳහන් කළේය. සත්වයා මර්දනයට මධ්‍ය කාලීන හා දීර්ඝ කාලීන කටයුතු රැසක් කෘෂිකර්ම දෙපාර්තමේන්තුව විසින් ගත යුතු අතර, එම ක්‍රියාමාර්ග නිසි ලෙසම ගොවීන්ට පිළිපදින්නැයි ද ඒ මහතා පැවසීය.", "URL": "https://sinhala.adaderana.lk/news.php?nid=102798", "Category": null, "Parent URL": null}