{"Source": "Adaderana", "Timestamp": "July 23, 2012 12:20 pm", "Headline": "ශ්‍රී ලංකාවට විරුද්ධව ඉන්දීය ධීවරයින් උද්ඝෝෂණයේ", "News Content": "තමිල්නාඩු ධීවරයින්ගේ සංගමය විරෝධතාවයක නිරතවන බව ඉන්දීය මාධ්‍ය වාර්තා පවසයි. ඒ මෙරට මුහුදු තීරයේ දී අත්අඩංගුවට පත්වූ ඉන්දීය ධීවරයින් 23 දෙනෙකු නිදහස් කර ගැනීම සඳහාය. ඒ අනුව අද (23) උදෑසන සිට ඉන්දීය ධීවරයින් මුහුදුයෑම නවතා ඇතැයි වාර්තා වේ. මේ අතර මෙරට නාවික හමුදාව විසින් ඉන්දීය ධීවර යාත්‍රා 20 කට පහර දුන් බවට රාමේෂ්වරම් ධීවරයින්ගේ සංගමය පවසා ඇතැයි ද ඉන්දීය මාධ්‍ය වාර්තාවල සදහන්ය. ඔවුන් මෙලෙස චෝදනා නගනුයේ ජාත්‍යන්තර මුහුදු සීමා උල්ලංඝණය කිරීමේ චෝදනාව මත ඊයේ (22) අලුයම ඉන්දීය ධීවරයින් 23 දෙනෙකු මන්නාරම මුහුදු ප්‍රදේශයේ දී ශ්‍රී ලංකා නාවික හමුදාව විසින් අත්අඩංගුවට ගැනීමේ සිදුවීමට අදාළවයි. කෙසේ වෙතත් ධීවර යාත්‍රාවලට පහර දුන් බවට ඉන්දීය ධීවර සංගම් නගන චෝදනා නාවික හමුදාව විසින් ප්‍රතික්ෂේප කරයි.", "URL": "https://sinhala.adaderana.lk/news.php?nid=25989", "Category": null, "Parent URL": null}