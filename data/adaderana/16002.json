{"Source": "Adaderana", "Timestamp": "May 10, 2011 09:58 am", "Headline": "මෙරට පුහුණු සේවකයින්ට කටාර්හි වැඩි රැකියා අවස්ථා ", "News Content": "විවිධ අංශ යටතේ පුහුණු සේවකයින් සඳහා කටාර් රාජ්‍යයේ වැඩි රැකියා අවස්ථා ලබාගැනීමට බලාපොරොත්තු වන බව එරට නිල සංචාරයක නිරතව සිටින විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා පවසයි. කටාර් රාජ්‍යයේ සේවය කිරීමට සඳහා පැමිණෙන ශ්‍රී ලාංකික පුහුණු සහ අර්ධ පුහුණු ශ්‍රමිකයින්ගේ සංඛ්‍යාව විශාල වශයෙන් වර්ධනය වෙමින් තිබෙන බව ද අමාත්‍යවරයා වැඩිදුරටත් සඳහන් කරයි. මේ දිනවල කටාර්හි නිල සංචාරයක නිරතව සිටින ඩිලාන් පෙරේරා අමාත්‍යවරයා සහ අමාත්‍යාංශය නිලධාරීන්ගෙන් සමන්විත නියෝජිත පිරිස ඊයේ(09) දිනයේදී එරට විවිධ සමාගම් සඳහා ‍ශ්‍රමිකයින් බඳවාගැනීමේ ආයතනවල නියෝජිත පිරිස් හමුව සාකච්ඡා පවත්වා තිබේ. විදේශ රැකියා අපේක්ෂාකරන ශ්‍රී ලාංකික ශ්‍රමිකයින් සඳහා නියමිත පුහුණුව හා ඉංග්‍රීසි, අරාබි භාෂා හැකියා වර්ධනය ලබාදෙන බව ද අමාත්‍යවරයා එහිදී පැහැදිලි කර ඇත.", "URL": "https://sinhala.adaderana.lk/news.php?nid=16002", "Category": null, "Parent URL": null}