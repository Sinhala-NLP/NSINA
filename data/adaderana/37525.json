{"Source": "Adaderana", "Timestamp": "September 19, 2013 11:48 am", "Headline": " ශ්‍රී ලංකාව ගැන No Fire Zone පෙන්නුවා‍ට චෝදනා ගොනුකරයි", "News Content": "ශ්‍රී ලංකාවේ පැවති යුදමය වාතාවරණය ආශ්‍රිතව නිර්මාණය කරන ලද ආන්දෝලනයට තුඩුදුන් No Fire Zone වාර්තා චිත්‍රපටය මලයාසියාවේදී ප්‍රදර්ශනය කළ එරට මානව හිමිකම් ක්‍රියාධරයෙකුට එරෙහිව චෝදනා ගොනු කර තිබේ. යුද්ධයේ අවසාන අදියර තුළ මානව හිමිකම් උල්ලංඝණය වූ බවට ඇඟවීම් කරනු ලබන No Fire Zone චිත්‍රපටය පසුගිය ජූලි මස 03 වන දින ක්වාලාම්පූර්හි සෙලින්ගෝර් චයිනීස් එසේම්බ්ලි හෝල්හිදී ප්‍රදර්ශනය කෙරුණි. කෙසේ වෙතත් මෙම චිත්‍රපටය ප්‍රදර්ශනය කිරීමේ සිදුවීමට අදාළව සංවිධායකයින් තිදෙනකු අත්අඩංගුවට ගෙන රඳවා තබා ප්‍රශ්න කෙරුණු අතර අද (19) එයින් එක් අයෙකුට ක්වාලාම්පූර් මහේස්ත්‍රාත් අධිකරණය හමුවේ චෝදනා ගොනු කර ඇති බවට විදෙස් මාධ්‍ය උපුටා දක්වයි. මෙම චිත්‍රපට ප්‍රදර්ශනයේ සංවිධායකවරියක වන 28 හැවිරිදි ලෙනා හෙන්ඩ්රිට මෙසේ චෝදනා ගොනු කර ඇත්තේ \"2002 චිත්‍රපට පාලක පනත\"උල්ලංඝණය කළ බවටයි. කෙසේ වෙතත් මෙම චෝදනා අධිකරණය හමුවේ තහවුරු වුවහොත් මැලේසියන් රිංගිට් 30,000 ක දඩ මුදලක් හෝ වසර 3 ට නොඅඩු සිරදඬුවමක් ඇයට හිමිවනු ඇති බව එරට මාධ්‍ය වාර්තා කරයි.", "URL": "https://sinhala.adaderana.lk/news.php?nid=37525", "Category": null, "Parent URL": null}