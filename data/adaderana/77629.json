{"Source": "Adaderana", "Timestamp": "September 17, 2017 08:42 am", "Headline": "නොවැම්බරයේ ඡන්දයක් තියේවි", "News Content": "නොවැම්බර් මාසය වන විට මැතිවරණයක් ප්‍රකාශයට පත්විය හැකි බව එක්සත් ජනතා නිදහස් සන්ධාන මහලේකම් අමාත්‍ය මහින්ද අමරවීර මහතා පවසයි. අමාත්‍යවරයා පෙන්වා දෙන්නේ ජනවාරි මාසය වන විට මැතිවරණය පැවැත්වීමේ ඉඩකඩ පවතින බවයි. බස්නාහිර පළාතේ පළාත් පාලන මැතිවරණයට ඉදිරිපත් වන ශ්‍රී ලංකා නිදහස් පක්ෂයේ නියෝජිතයන්ගේ හමුවක් ඊයේ ජනාධිපතිවරයාගේ ප්‍රධානත්වයෙන් පක්ෂ මූලස්ථානයේ දී පැවැත්විණි. එහිදී මැතිවරණය සම්බන්ධයෙන් දීර්ඝ වශයෙන් සාකච්ඡා කෙරුණු බව අමාත්‍ය මහින්ද අමරවීර මහතා කළුතර පැවති ජන හමුවකින් අනතුරුව මාධ්‍ය වෙත ප්‍රකාශ කළේය. සිල් රෙදි නඩුවේ තීන්දුව පෙන්වා ජනතාව වෙනුවෙන් රාජකාරිය ඉටු නොකිරීමට රාජයේ නිලධාරින් සූදානම් වන්නේ නම් එය බරපතළ වරදක් බව අමාත්‍ය මහින්ද අමරවීර මහතා කළුතර ප්‍රදේශයේ ධීවර ජනතාව අමතමින් ප්‍රකාශ කළේය. මේ අතර හිටපු ජනාධිපතිවරයාගේ නියෝග ක්‍රියාත්මක කිරීම සම්බන්ධයෙන් සෑම දේශපාලනඥයෙකුම සහ සෑම නිලධාරියෙකුම ඉගෙනගත යුතු දෙයක් පවතින බව බස්නාහිර පළාත් සභා මන්ත්‍රී නිශාන්ත ශ්‍රී වර්ණසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=77629", "Category": null, "Parent URL": null}