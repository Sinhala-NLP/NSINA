{"Source": "Adaderana", "Timestamp": "November 16, 2013 07:07 pm", "Headline": "බ්‍රිතාන්‍ය අග්‍රාමාත්‍යවරයා නොමග යවලා - මුරලි කියයි", "News Content": "පොදුරාජ්‍ය මණ්ඩලයීය සමුළුව වෙනුවෙන් ශ්‍රී ලංකාවට පැමිණි බ්‍රිතාන්‍ය අග්‍රාමාත්‍ය ඩේව්ඩ් කැමරන් නොමගයවා ඇති බව ශ්‍රී ලංකා කණ්ඩායමේ හිටපු ක්‍රීඩක මුත්තයියා මුරලිදරන් මහතා පවසයි. යුද්ධයෙන් පසුව රටතුළ සිදුකර ඇති සංවර්ධන හා උපායමාර්ගික වෙනස්කම් පිළිබඳ බ්‍රිතාන්‍ය අග්‍රාමාත්‍යවරයා අඩුවෙන් තක්සේරු කර ඇතැයි හෙතෙම විදෙස් මාධ්‍යට අදහස් දක්වමින් පවසා තිබේ. පොදුරාජ්‍ය මණ්ඩලයීය සමුළුවට සහභාගීවීම සඳහා ශ්‍රී ලංකාවට පැමිණි බ්‍රිතාන්‍ය අග්‍රාමාත්‍යවරයා අද (16) පෙරවරුවේ මුත්තයියා මුරලිදරන් හමුවී ඇති අතර චැනල් ෆෝ නාලිකාවේ ආන්දෝලනාත්මක වැඩසටහන් අධ්‍යක්ෂවරයා වූ කැලම් මැක්රේද බත්තරමුල්ල පිහිටි මුත්තයියාගේ නිවසේදී ඔහු හමුවී ඇති බව සඳහන්ය. “මම ක්‍රීඩකයෙක්. මං දේශපාලනය ගැන එච්චර හිතන්නේ නෑ“මුරලි පවසයි. එහෙත් පසුගිය වසර 30 ක කාලයේ උතුරේ ප්‍රශ්න පැවති බව තමන් දන්නා බවත්, කිසිවෙකුටත් එහි යාමට ඒමට හැකියාවක් නොතිබුණු බවත්, එක්සත් ජාතීන් සමග ගොස් යුද සමයේ තමන්ට එහි පැවති සැබෑ තතු දැක ගැනීමට හැකිවූ බවත් මුත්තයියා පෙන්වා දී තිබේ. එහෙත් දැන් තමන් සාමාන්‍යයෙන් නිතර එහි යන බවත්, එහිදී ඒ ප්‍රදේශවල 1000%ක පහසුකම්වල වර්ධනයක් දකින්නට හැකි බවත් ඔහු අවධාරණය කර ඇත. බ්‍රිතාන්‍ය අග්‍රාමාත්‍යවරයා නිවරදි හෝ වැරදි යයි තමන් නොකියන නමුත් ඔහු උතුරේ ප්‍රදේශ පිළිබඳ දැන නැති බවත්,එංගලන්තයේ සිට පැමිණ ඊයේ දිනයේ සංචාරයකින් පමණක් එකී ප්‍රදේශ දුටු බවත් මුත්තයියා මුරලිදරන් සඳහන් කරයි. ශ්‍රී ලංකාවේ යුද අපරාධ සිදුවූ බවට එල්ලවන චෝදනා සම්බන්ධයෙන් ජාත්‍යන්තර පරීක්ෂණයක් අවශ්‍ය බවත්,එකී චෝදනා නොතකා හළ නොහැකි බවත් බ්‍රිතාන්‍ය අග්‍රාමාත්‍යවරයා විසින් පැවසීමට අදාළව හිටපු ක්‍රිකට් ක්‍රීඩකයා විසින් මෙම අදහස් පළ කර ඇත.", "URL": "https://sinhala.adaderana.lk/news.php?nid=38891", "Category": null, "Parent URL": null}