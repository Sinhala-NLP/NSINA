{"Source": "Adaderana", "Timestamp": "March 9, 2012 01:07 pm", "Headline": "හමුදා සාමාජිකයින් තිදෙනෙකු මියයාම - ත්‍රස්තවාදී ක්‍රියාවක් නොවේ", "News Content": "යාපනය, චාවකච්චේරිය ශ්‍රී මුරුගන් කෝවිල අසල රාජකාරියේ නිරත සිටි යුද හමුදා සාමාජිකයින් තිදෙනෙකු වෙඩි තබාගැනීමකින් ජීවිතක්ෂයට පත්ව තිබෙන බව ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ලේ මහතා පවසයි. මෙම සාමාජිකයින් තිදෙනා ශ්‍රී ලංකා යුද හමුදාවේ හත්වන විජයබාහු පාබල රෙජිමේන්තුවට අනුබද්ධව නුනාවිල් යුද හමුදා කඳවුරේ රාජකාරී කටයුතු කළ බව හුළුගල්ලේ මහතා සඳහන් කළේය. ඔවුන් තිදෙනා අතර ඇතිවූ පෞද්ගලික ආරවුලක් මත සිදුවූ වෙඩි තබා ගැනීමක් බව මේ වන විට අනාවරණය කරගෙන ඇතැයි ලක්ෂ්මන් හුළුගල්ලේ මහතා ප්‍රකාශ කරයි. මෙය කිසිසේත්ම ත්‍රස්තවාදී ක්‍රියාවක් හෝ ජාතික ආරක්ෂාවට තර්ජනයක් වන සිදුවීමක් නොවන බව ඔහු අවධාරණය කරයි.", "URL": "https://sinhala.adaderana.lk/news.php?nid=22691", "Category": null, "Parent URL": null}