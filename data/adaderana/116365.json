{"Source": "Adaderana", "Timestamp": "August 12, 2019 12:19 pm", "Headline": "දෙවියන් වෙනුවෙන් දැල්වූ පහනින් ඇවිළුණු ජීවිත", "News Content": "පැල්මඩුල්ල රිල්හේන වතු යායේ කම්කරු නිවාසයක් ගිනි ගෙන විනාශ වී ඇත. දෙවියන් වෙනුවෙන් දැල්වු පහනකින් මෙම ගිනි ගැනීම ඇති වී ඇති බවට සැක කෙරෙන බව ද අද දෙරණ වාර්තාකරු පවසයි. අදාළ නිවෙස් හිමියා එදිනෙදා කුලී වැඩ කරමින් ජීවත් වන්නෙකු වන අතර ඔහුට පාසලේ 10 ශ්‍රේණියේ හා 4 ශ්‍රේණියේ ඉගෙනුම ලබන දරුවන් දෙදෙනෙකු ද සිටින බවත් වාර්තා වෙයි. ගින්න හේතුවෙන් සම්පූර්ණ නිවස ගිනි බත් වී ඇති අතර දරුවන්ගේ පොත් පත් සියල්ලම විනාශ වී ඇඳි වත පමණක් ඉතිරි වී ඇති බැවින් මොවුන් ඉතා අන්ත අසරණ තත්ත්වයට පත්ව ඇති බවත් අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=116365", "Category": null, "Parent URL": null}