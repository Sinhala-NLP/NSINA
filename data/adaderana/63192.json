{"Source": "Adaderana", "Timestamp": "August 18, 2016 03:18 pm", "Headline": "  කථානායකට එරෙහිව විශ්වාසභංගයක් ගේනවා", "News Content": "අතුරුදන් වූවන් පිළිබඳ කාර්යාලය පිහිටුවීමේ පනත් කෙටුම්පතට අත්සන් තැබූවහොත් කථානායකවරයාට එරෙහිව විශ්වාසභංග යෝජනාවක් ගෙන එන බව පිවිතුරු හෙළ උරුමයේ නායක පා.ම. උදය ගම්මන්පිල මහතා පවසයි.ඒ මහතා මේ බව කියා සිටියේ අතුරුදන්වූවන් පිළිබඳ කාර්යාලය පිහිටුවීමේ පනත් කෙටුම්පත සම්මත කළ ආකාරය නීති විරෝධී බව පෙන්වාදෙමින්, ඒකාබද්ධ විපක්ෂය විසින් අද(18) දින කථානායකවරයාට නිවේදනයක් භාරදීමේ අනතුරුව පැවැති මාධ්‍ය හමුවකට සහභාගී වෙමිනි.මෙම පනත් කෙටුම්පත සම්මත වූ ආකාරය පිළිබඳව හා එහි නීති විරෝධීභාවය පෙන්වාදෙමින් පිටු 6කින් යුත් නිවේදනයක් අද දින පාර්ලිමේන්තුවේදී කථානායකවරයාට භාර දී තිබේ.අතුරුදහන්වූවන් පිළිබඳ කාර්යාලය පිහිටුවීමේ පනත් කෙටුම්පත නීත්‍යානුකූලව සම්මත නොවූ බව පෙන්වාදෙන ඒ මහතා කියා සිටියේ මෙම පනත් කෙටුම්පත ව්‍යවස්ථාවට හා ස්ථාවර නියෝගයන්ට පටහැණි බවයි.එමෙන්ම ව්‍යවස්ථාව උල්ලංඝණය කරමින් ස්ථාවර නියෝගයන්ට පටහැණිව සම්මත කළ මෙම පනත් කෙටුම්පත අමාත්‍ය මණ්ඩල අනුමැතිය සඳහා විවාදයට ලක් කළ යුතු පනතක් නොවන බවද ඒ මහතා පෙන්වා දී තිබේ.කථානායකවරයා තම ඇඳුමේ ජාතික කොඩිය පැළඳගෙන සිටියද ඔහුගේ පපුවේ ජාතික ආලය තිබේනම් මෙම පනත් කෙටුම්පතට අත්සන් නොතැබිය යුතු බවද ඔහු පෙන්වාදෙයි.මෙම පනත සම්මත කිරීම මගින් සිදුවන්නේ තොරතුරු සෙවීමක් බව ප්‍රකාශ කළද මේ මගින් ලංකාවේ රණවිරුවන්ගෙන් යුද අපරාධ සම්බන්ධයෙන් ලොව ඕනෑම අධිකරණයකින් නඩු ඇසිය හැකි බවද ඒ මහතා පවසයි.එමෙන්ම ඊයේ(17) දින කැබිනට් මණ්ඩල තීරණ දැනුම්දීමේ මාධ්‍ය හමුවේදී නාමල් රාජපක්ෂ මහතා සම්බන්ධයෙන් රාජිත සේනාරත්න මහතා කළ ප්‍රකාශයට පිළිතුරු ලබාදෙමින් උදය ගම්මන්පිල මහතා ප්‍රකාශකර සිටියේ රක්ෂිත බන්ධනාගාරයේ සිටින ඕනෑම අයෙකුට තම වරප්‍රසාද ලබා ගත හැකි බවයි.එනම් නාමල් මෙන්ම තමන්ද මස්, මාළු ආහාරයට නොගන්නා නිසා තමන්ද රක්ෂිත බන්ධනාගාරයේ සිටි සමයේ නිවසින් ආහාර ‍ගෙන්වා ගත් බවත්, එය නාමල් රාජපක්ෂ මහතාට මෙන්ම අනෙක් පුද්ගලයින්ටද පොදු තත්ත්වයක් බවත්, නිවසේ ආහාර ලබාදිය හැකි බවත් ඒ මහතා පැවසීය.අවසන් වශයෙන් ඒ මහතා කියා සිටියේ අතුරුදන්වූවන් සෙවීමේ මෙම පනතට අත්සන් තබා කථානායකවරයාගේ පපුවට රිදුම් ඇති කර ‍නොගන්නා ලෙස ඉල්ලා සිටින බවයි.එමෙන්ම මේ අවස්ථාවට එක් වූ ඒකාබද්ධ විපක්ෂයේ නායක දිනේෂ් ගුණවර්ධන මහතා කියා සිටියේ අතුරුදහන්වූවන් පිළිබඳ කාර්යාලය පිහිටුවීමේ පනත් කෙටුම්පත සම්මත කළ ආකාරයට ඒකාබද්ධ විපක්ෂය විරුද්ධත්වය පළ කරන බවයි.ව්‍යවස්ථාව උල්ලංඝණය කරමින් ස්ථාවර නියෝගයන්ට පටහැණිව සම්මත කළ මෙම පනත් කෙටුම්පතට අත්සන් නොතබන ලෙස කථානායකවරයාගෙන් ඉල්ලා සිටින බවත්, ඒ පිළිබඳව අද කථානායකවරයා හමුවේ ඉදිරිපත් කළ නිවේදනයෙන් පෙන්වාදෙන බවත් ඒ මහතා කියා සිටියේය.මාධ්‍ය හමුවට එක්වූ ජී.එල්. පීරිස් මහතා පෙන්වාදුන්නේ අතුරුදන්වූවන් පිළිබඳ කාර්යාලය පිහිටුවීමේ පනත් කෙටුම්පතට නීති විරෝධී බවයි.වැඩිදුරටත් අදහස් දක්වමින් ඒ මහතා කියා සිටියේ වැට් බදු සංශෝධන පනත් කෙටුම්පතද අවුල් ජාලාවක් වූ මොහොතක මෙවැනි පනත් කෙටුම්පතකට කථානායකවරයා අත්සන් තැබීම මගින් සිදු වන්නේ තම නිලය නිග්‍රහ කර ගැනීමක් බවයි.එමෙන්ම මෙම තත්ත්වය දැන් පාර්ලිමේන්තුව තුළත් ව්‍යාකූල තත්ත්වයකට පත්ව ඇති බවද ඒ මහතා පෙන්වා දී තිබේ.මේ අවස්ථාවට එක් වූ පාර්ලිමේන්තු මන්ත්‍රී බන්දුල ගුණවර්ධන මහතා කියා සිටියේ ලිච්ඡවී රජදරුවන්ගේ ආදර්ශයෙන් පාර්ලිමේන්තුව තුළ කටයුතු කරන බව ප්‍රකාශ කළද එය යථාර්ථයක් නොවන බවයි.එමෙන්ම මේ වන විට ආ‍ණ්ඩුව විසින් දිගින් දිගටම පුද්ගලික අංශයට පහර ගසන බවත්, වැට් විරෝධය පාමින් වැසූ කඩවලට ආණ්ඩුව විසින් සීල් තැබූ බවත්, ඒ මහතා පෙන්වා දී තිබේ.", "URL": "https://sinhala.adaderana.lk/news.php?nid=63192", "Category": null, "Parent URL": null}