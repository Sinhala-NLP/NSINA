{"Source": "Adaderana", "Timestamp": "January 7, 2019 04:32 pm", "Headline": "ලොවම එක්වුණ මොහොතක්", "News Content": "ආගමික, වාර්ගික හා සංස්කෘතික බහුවිධතාව ලොවට කියාපාමින් පැවැත්වෙන සැණකෙළියක් පිළිබඳව කොලොම්බියාවෙන් වාර්තා වෙයි. දෙස් විදෙස් සංචාරකයින් විශාල පිරිසක් මේ වන විටත් එය නැරඹීමට පැමිණ තිබෙනවා. කොලොම්බියාවේ වාර්ෂික බ්ලැක්ස් ඇන්ඩ් වයිට්ස් (Blacks and Whites) සැණකෙළිය මෙවරත් අති උත්කර්ෂවත් ලෙස පැවැත් වෙයි. ආගමික, වාර්ගික හා සංස්කෘතික බහුවිධතාව ලොවට කියාපන සැණකෙළියක් ලෙස මෙය සුවිශේෂයි. නිරිතදිග කොලොම්බියාවේ පැස්ටෝ නගරයේ දින දෙකක් පුරාවට මෙය පැවැත්වෙන බව සඳහන් වෙයි. 2009 වර්ෂයේදී යුනෙස්කෝ සංවිධානය මෙය \" සංස්කෘතික උරුමය\" ලෙස නම් කළේ එහි ඇති වටිනාකම මුළු ලෝකයටම කියාපාමින්. මේ සඳහා සහභාගී වන්නන් සමානාත්මතාවය හා එකමුතුකම සංකේතවත් කරන ඇඳුම් වලින් සැරසී සිටීම මෙහි ඇති විශේෂත්වයයි. මෙය අමෙරිකාවට ස්වදේශීය අනන්‍යතාවන් හා වටිනාකම් රැගෙන ආ අප්‍රිකානුවන්ට උපහාරයක් බවයි ඇතැමුන් ප්‍රකාශ කළේය. මේ අතර මෙය නැරඹීමට දෙස් විදෙස් සංචාරකයින් විශාල පිරිසක් පැමිණ තිබේ. නගරයේ වීථි සංචාරය කරන පෙළපාලි මෙහිදී කාගේත් වැඩි අවධානයක් දිනාගත් බවයි විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=101953", "Category": null, "Parent URL": null}