{"Source": "Adaderana", "Timestamp": "July 1, 2013 03:22 pm", "Headline": "පානීය ජල ව්‍යාපෘතිය අතරමග නතර කරලා ", "News Content": "දිඹුලාගල - පැලෑටියාව ගම්මානයේ ඉදිකිරීමට යෝජිත පානීය ජල ව්‍යාපෘතිය අතරමග නවතා දමා ඇති බව ප්‍රදේශවාසීන් පවසයි. රුපියල් තුන්කෝටි විසිඅට ලක්ෂයක පමණ වියදමින් අදාළ ජල ව්‍යාපෘතිය නිම කිරීමට සැළසුම් කළද දැනට රුපියල් කෝටි එකහමාරක් පමණ වැය කර ක්‍රියාත්මක කර ඇත්තේ ව්‍යාපෘතියෙන් සුළු කොටසක් පමණක් බව ප්‍රදේශවාසීන් පෙන්වා දෙයි. මීට වසර 4 ට පමණ පෙර අදාළ ව්‍යාපෘතියේ ඉදිකිරීම් නවතා දැමීමට හේතුව එහි කොන්ත්‍රාත්කරුට මුදල් නොලැබීම නිසා බව අනාවරණය වෙයි. පවුල් 640ක් පමණ ජීවත් වන පැලෑටියාව ගම්මානයේ වකුගඩු රෝගීන් 40 දෙනෙකු පමණ සිටින බව ප්‍රදේශවාසීන් පවසයි. අදාළ ජල ව්‍යාපෘතිය කඩිනමින් ක්‍රියාත්මක කරන ලෙස ඉල්ලා මහියංගනය - පොළොන්නරුව මාර්ගය අවහිරකරමින් ප්‍රදේශවාසීන් අද(01) උද්ඝෝෂණයක ද නිරත විය. මේ අතර කන්තලේ ගොවිජන ව්‍යාපාරයේ ගොවීන් අද කන්තලේ ප්‍රාදේශිය ලේකම් කාර්යාලය ඉදිරිපිට උද්ඝෝෂණයක නිරත විය. වගාවන් සඳහා රජයේ සහනාධාර ලබා නොදීමට විරෝධය පල කරමින් උද්ඝෝෂණයේ නිරතවූ ගොවීන් කියා සිටියේ පොහොර නොලැබීම හේතුවෙන් කුඹුරු අක්කර 25,000ක් පමණ විනාශ වීමේ අවධානමක් පවතින බවයි.", "URL": "https://sinhala.adaderana.lk/news.php?nid=35401", "Category": null, "Parent URL": null}