{"Source": "Adaderana", "Timestamp": "March 10, 2013 12:58 pm", "Headline": "අයි.ඕ.සී. ආයේත් නාගනීද? ", "News Content": "ඉන්දියන් ඔයිල් සමාගම විසින් ත්‍රීකුණාමලය වරායට ගෙන්වන ලද පෙට්‍රල් තොගය සම්බන්ධයෙන් විශේෂ පරික්ෂාවක් සිදුකරන බව ලංකා ඛනිජ තෙල් නීතිගත සංස්ථාව පවසයි. අදාළ පරීක්ෂණ කටයුතු සඳහා මේවන විටත් පියවර ගෙන ඇති බව එහි කළමනාකාර අධ්‍යක්ෂ සුසන්ත සිල්වා මහතා සඳහන් කළේය. පෙට්‍රල් මෙට්‍රික් ටොන් 16,000ක් ඉන්දියන් ඔයිල් සමාගම විසින් ඊයේ දහවල් චීන වරායට ගෙනවිත් තිබේ. අදාළ පෙට්‍රල් තොගයේ ප්‍රමිතිය සම්බන්ධයෙන් මේ වන විට මතභේදාත්මක තත්ත්වයක් උද්ගත වී ඇති බව වාර්තා වේ. එම පෙට්‍රල් තොගය විශේෂ පරික්ෂාවකින් තොරව ගොඩබෑම තහනම් කර ඇති බව සුසන්ත සිල්වා මහතා සඳහන් කළේය. නිසි ප්‍රමිතියක් නොමැති ඉන්ධන මෙරට ගොඩබෑමට ඉඩ ලබානොදෙන බව ලංකා ඛනිජ තෙල් නීතිගත සංස්ථාව වැඩිදුරටත් පැවසීය. මේ අතර මෙම පෙට්‍රල් තොගය ප්‍රමිතියෙන් තොර බවට සිදුකළ මූලික රසායනාගාර පර්යේෂණ වලින් තහවුරු වී ඇති බව ඛනිජ තෙල් වෘත්තීය සමිති පවසයි. මේ සම්බන්ධයෙන් විමසීමට ඉන්දියන් ඔයිල් සමාගමේ නිලධාරියෙකු සම්බන්ධ කර ගැනීමට අද දෙරණ උත්සාහ කළ ද එය ව්‍යර්ථ විය. පසුගිය මාසයේදීත් ඉන්දියන් ඔයිල් සමාගම විසින් ගෙන් වූ බව කියන ප්‍රමිතියෙන් තොර ඩීසල් තොගයක් සම්බන්ධයෙන් දැඩි කතා බහක් ඇති වූ අතර රසායනාගාර පරික්ෂාවකින් පසුව එසේ ගෙන්වන ලද ඩීසල් මෙට්‍රික් ටොන් 5000ක් ගොඩබෑම අත්හිටුවන ලදී.", "URL": "https://sinhala.adaderana.lk/news.php?nid=32279", "Category": null, "Parent URL": null}