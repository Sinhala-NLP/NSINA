{"Source": "Adaderana", "Timestamp": "March 7, 2013 04:06 pm", "Headline": "කාන්තා හිංසනය වැඩියි - රනිල්ගෙන් කමිටුවක්", "News Content": "වර්තමානය වන විට මෙරට කාන්තා හිංසන විශාල වශයෙන් වැඩිවී ඇති බව විපක්ෂ නායක රනිල් වික්‍රමසිංහ මහතා පවසයි. නීතියේ ආධිපත්‍ය කඩා වැටීම , පොලිසිය දේශපාලනීකරණය වීම සහ සමාජය පිරිහීමට ලක්වීම මෙම තත්ත්වයට හේතුවී ඇති බව රනිල් වික්‍රමසිංහ මහතා පෙන්වා දෙයි. රටත් සමාජයත් ඉදිරියට ගෙනයාමට විශාල මෙහෙවරක් සිදු කරන කාන්තාවන්ගේ අයිතිවාසිකම් සුරක්ෂිත කිරීම සඳහා සියලු දෙනාම වගකීමෙන් ක්‍රියා කළ යුතු බව විපක්ෂ නායකවරයා පෙන්වා දෙයි. ඔහු මේ අදහස් පළ කරනු ලැබුවේ කාන්තා හිංසනය වැළැක්වීම සඳහා අනුගමනය කළ යුතු ක්‍රියාමාර්ග පිළිබද කරුණු සොයා බලා නිර්දේශ ඉදිරිපත් කිරීමට පත් කෙරුණු විශේෂ කොමිසන් සභාවේ වැඩකටයුතු ආරම්භ කිරීම නිමිත්තෙන් අද පෙරවරුවේ පාර්ලිමේන්තු සංකීර්ණයේ පැවති උත්සවයට සහභාගී වෙමිනි. ප්‍රියානි විජේසේකර මහත්මියගේ සභාපතිත්වයෙන් යුත් මෙම කාන්තා කොමිසන් සභාවේ වාර්තාව , පාර්ලිමේන්තුවට ඉදිරිපත් කිරීමට බලාපොරොත්තු වන බව රනිල් වික්‍රමසිංහ මහතා එහිදී සඳහන් කළේය.", "URL": "https://sinhala.adaderana.lk/news.php?nid=32196", "Category": null, "Parent URL": null}