{"Source": "Adaderana", "Timestamp": "January 9, 2012 02:39 pm", "Headline": "තේ දළු ප්‍රවාහනයටත් ප්ලාස්ටික් කූඩ අනිවාර්යය කෙරෙයි", "News Content": "තේ දළු ප්‍රවාහනයේ දී ප්ලාස්ටික් කූඩ භාවිතය අනිවාර්යය කිරීමට තීරණය කර ඇති බව වැවිලි කර්මාන්ත අමාත්‍ය අර්ල් ගුණසේකර මහතා පවසයි. ඉහළ ප්‍රමිතියෙන් යුත් ශ්‍රී ලාංකේය තේ නිෂ්පාදනය කිරීම සඳහා මෙය ඉවහල් වන බව අමාත්‍යවරයා පෙන්වා දෙයි. තේ දළු ප්‍රවාහනයේ දී 30% ක පමණ ප්‍රමාණයක් අපතේ යන බවත්, තේ නිෂ්පාදනයේ ගුණාත්මක බව ආරක්ෂා කිරීම හා නාස්තිය අවම කිරීමට රජයක් ලෙස වගකීම බවත් ඒ මහතා සඳහන් කරයි. මේ සම්බන්ධව අවශ්‍ය අණපනත් සකස්කර ඇති බවත් ගුණසේකර මහතා අවධාරණය කරයි. ප්ලාස්ටික් කූඩ හෝ වෙනත් ඇසුරුම් වලින් ප්‍රමිතිය ආරක්ෂා කිරීමට කටයුතු කළ යුතු බවත්, කුමන අභියෝග පැමිණිය ද එසේ නොකරන්නන්ට එරෙහිව දැඩි ලෙස නීතිය ක්‍රියාත්මක කරන බව හෙතෙම වැඩිදුරටත් සඳහන් කළේය. මීට පෙර එළවළු සහ පළතුරු ප්‍රවාහනයේ දී ප්ලාස්ටික් කූඩ භාවිතය අනිවාර්ය කිරීමට පාරිභෝගික හා අභ්‍යන්තර වෙළඳ කටයුතු අමාත්‍යාංශය ගෙන තිබූ තීරණ ය ක්‍රියාත්මක කිරීමට හැකි වූයේ නැත. එහෙත් එම නීතීය ද මේ මස 15 වැනිදා සිට නැවත ක්‍රියාත්මක කිරීමට තීරණය කර තිබේ.", "URL": "https://sinhala.adaderana.lk/news.php?nid=21265", "Category": null, "Parent URL": null}