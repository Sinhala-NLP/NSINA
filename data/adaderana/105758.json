{"Source": "Adaderana", "Timestamp": "March 9, 2019 10:52 am", "Headline": "ගෙයක් බින්ඳ 3ක් පොලිස් දැලේ", "News Content": "මහියංගන පඟරගම්මන ප්‍රදේශයේ දී අද (09) අලුයම 4.00ට පමණ නිවසක් බිඳ රුපියල් ලක්ෂ විස්සකට අධික වටිනාකමින් යුත් රන් භාණ්ඩ සහ රුපියල් හතලිස්දාහක මුදලක් සොරකම් කල පුද්ගලයින් තිදෙනෙකු සැකපිට අත්අඩංගුවට ගත්බව රිදීමාලියද්ද පොලීසිය පවසා සිටියි. මෙලෙස අත්අඩංගුවට පත්ව ඇත්තේ පඟරගම්මන සහ කුඩාලුණුක ගම්මානවල පදිංචි අවුරුදු 18, 20 හා 40 යන වයස්වල පසුවන සිංහල සහ මුස්ලිම් ජාතික පුද්ගලයන් තිදෙනෙකි. මුහුණු ආවරණයක් සහිත (full face) හිස් ආවරණ දෙකක් පැළඳගෙන මහියංගන බිබිල මාර්ගයේ ආදාඋල්පත මංසන්ධිය හරහා යතුරුපැදියකින් යමින් සිටි තරුණයින් දෙදෙනෙකු පිළිබඳ සැක සිතූ රාත්‍රී මුර සංචාරයේ නිරතව සිටි රිදීමාලියද්ද පොලිසියේ ස්ථානාධිපතිවරයා ඇතුළු නිලධාරීන් කණ්ඩායමක් තරුණයින් දෙදෙනාගෙන් කළ ප්‍රශ්න කිරීම් හමුවේ මෙම සොරකම අනාවරණය වී ඇති අතර ඔවුන්ගෙන් ලද තොරතුරු මත අනෙක් පුද්ගලයාද අත්අඩංගුවට ගෙන ඇත. මෙම පුද්ගලයින් තිදෙනා අද අලුයම 2.00-3.00 අතර කාලයේදී පඟරගම්මන ප්‍රදේශයේ පිහිටි නිවස වහලයෙන් ඇතුළුවී මෙම සොරකම සිදුකර ඇති බව පරීක්ෂණවලදී අනාවරණයවී ඇත. රිදීමාලියද්ද පොලීසිය මේ පිළිබඳ වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=105758", "Category": null, "Parent URL": null}