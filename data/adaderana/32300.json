{"Source": "Adaderana", "Timestamp": "March 11, 2013 10:16 am", "Headline": "සමූහ දූෂණයේ ප්‍රධාන සැකකරු දිවි නසාගනියි", "News Content": "පසුගියදා ඉන්දියාවේ තරුණියක් සමූහ දූෂණයට ලක්කිරීමේ සිදුවීමට අදාළ බස් රථයේ රියැදුරු අද (11) උදෑසන නව දිල්ලියේ තිහාර් හි පිහිටි සිරමැදිරියේ දී ගෙල වැලලාගෙන සිය දිවි හානි කරගෙන තිබේ. මෙම සිද්ධියට සම්බන්ධ ප්‍රධාන සැකකරු වන 35 හැවිරිදි රාම් සිං නැමැති අය සිය කමිසයේ ආධාරයෙන් මෙලෙස ගෙල වැලලාගෙන ඇතැයි සඳහන්ය. තිහාර් යනු ඉන්දියාවේ පිහිටා ඇති උපරිම ආරක්ෂාව සහිත සිර මැදිරිය වන අතර එහිදී බෙහෙවින් රළුව සැකකරුවන්ගෙන් ප්‍රශ්න කිරීම් සිදු කෙරෙන බව විදෙස් වාර්තා පවසයි. පසුගිය දෙසැම්බර් 16 වන දින 23 හැවිරිදි නීති ශිෂ්‍යාවක ඇගේ පෙම්වතා සමග චිත‍්‍රපටයක් නරඹා නැවත නිවසට යමින් සිටිය දී බස් රථයේ සිරකරගෙන ඇයව සමූහ දූෂණයට ලක්කිරීම හා හිංසනය සිදුකිරීම නිසා සිරුරේ ඉන්ද්‍රීයයන්ට හානිවී ඇය සති දෙකකට පසු සිංගප්පූරු රෝහලක දී මිය ගියාය. මෙම සිද්ධියෙන් අනතුරුව ඉන්දියාවේ මේ ආකාරයේ අපරාධ සම්බන්ධයෙන් දැඩි නීති ක‍්‍රියාත්මක කරන ලෙස උද්ඝෝෂණ පවා පැවැත්විණි. කෙසේ වෙතත් නඩුවේ අවසාන තීන්දුව අනුව ඔවුනට මරණ දඬුවම ලැබෙන්නට නියමිත බවට වැඩි විශ්වාසයක් තිබෙන බැවින් එයට පෙර මොහු මේ ආකාරයට දිවිනසාගන්නට ඇතැයි මියගිය තරුණියගේ 20 හැවිරිදි සොහොයුරා සඳහන් කර තිබේ. කෙසේ වෙතත් තමන් ඒ පිළිබඳ සතුටට පත් නොවන බවද ප්‍රසිද්ධියේ ඔවුන් එල්ලා මැරිය යුතු බවට ද හෙතෙම පවසා සිටියි. අනෙකුත් සැකකරුවන්ට ද මරණීය දඬුවම හිමිවනු ඇති බවට හෙතෙම බලාපොරොත්තු වන බවද විදෙස් වාර්තා සඳහන්කරයි. මොහු දිවිනසාගත්ත ද නඩුවට කිසිදු වෙනසක් නොවන අතඑ එම විභාගය ඉදිරියේ දී නියමිත ආකාරයටම පවත්වා වරදකරුවන් සියල්ලන්ට නිසි දඬුවම් ලබාදෙන බව ඉන්දීය බලධාරීන් ප‍්‍රකාශ කර ඇත.", "URL": "https://sinhala.adaderana.lk/news.php?nid=32300", "Category": null, "Parent URL": null}