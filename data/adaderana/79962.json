{"Source": "Adaderana", "Timestamp": "November 15, 2017 04:10 pm", "Headline": "පුංචි ඡන්දය කල්දාන්න ඒකාබද්ධය අධිකරණයේ පිහිට පතන බව අජිත් හෙළිකරයි", "News Content": "පළාත් පාලන මැතිවරණය කල් දැමීම සඳහා ඒකාබද්ධ විපක්ෂයේ මන්ත්‍රීවරුන් පිරිසක් මැතිවරණය කල් දමා ගැනීමේ අරමුණින් අධිකරණයේ සහය පතන බව විදුලි බල හා පුනර්ජනනීය බලශක්ති නියෝජ්‍ය අමාත්‍ය අජිත් පී. පෙරේරා මහතා පවසයි. අද(15) පැවති මාධ්‍ය හමුවකට එක්වෙමින් අමාත්‍යවරයා මෙම අදහස් පළ කළේය. මැතිවරණයක් ලබා දීමට යන විට ඒකාබද්ධ විපක්ෂයේ බියඟුළු පිරිස් එය නැවැත් වීමට ක්‍රියාකරමින් සිටින බවත් මැතිවරණයක් සඳහා අවශ්‍ය සියලු කාරණා රජය විසින් මේ වන විටත් ඉටු කර ඇති බවත් නියෝජ්‍ය අමාත්‍යවරයා මෙහිදී වැඩිදුරටත් සඳහන් කළේය. එක්සත් ජාතික පක්ෂය ලෙස කිසි විටෙකත් මැතිවරණයකට බිය නොවන බව ජනතාවට පවසා සිටින බවත්, පසුගිය වසර 2ක තුළ ගම් මට්ටමින් සිදු කළ සංවර්ධනය හා නිදහස මත ජනතාව ඉදිරි මැතිවරණයකදී ඒ පිළිබඳ තීරණය කරනු ඇති බවත් අජිත් පී.පෙරේරා මහතා පවසයි. තරග කිරීම සඳහා තරග බිමට පැමිණෙන ලෙසත් දිනන පරදින එක ජනතාව තීරණය කරනු ලබන්නක් බවත්, ඡන්දය වළක්වාලමින් කූඨ උපක්‍රම යොදන පිරිස් මෙරට ප්‍රජාතන්ත්‍රවාදයට ගරු නොකරන අය ලෙසත් නියෝජ්‍ය අමාත්‍යවරයා සඳහන් කරයි. කෙසේ වෙතත් එක්සත් ජාතික පෙරමුණ වශයෙන් මැතිවරණයකට තරග කිරීමට ජනතාව ඉදිරියට පැමිණෙන බවත්, ඒකාබද්ධ විපක්ෂයට, ශ්‍රී ලංකා නිදහස් පක්ෂය හෝ වෙනත් ඕනෑම දේශපාලන පක්ෂයකට මැතිවරණයකට පැමිණෙන ලෙස අභියෝග කර සිටින බවත් පැවසු නියෝජ්‍ය අමාත්‍යවරයා ජනතාවගේ තීරණයන්ට බිය වී උසාවි නොවන ලෙස ද මෙහිදී කියා සිටියේය. පසුගිය ආණ්ඩුව බලයේ සිටින විට විධායක ජනාධිපතිධූරය රබර් මුද්‍රාවක් බවට පත්ව තිබු නමුත් අද වන විට එම තත්ත්වය වෙනස් වී ඇති බව ද අජිත් පී.පෙරේරා මහතා පැවසීය.", "URL": "https://sinhala.adaderana.lk/news.php?nid=79962", "Category": null, "Parent URL": null}