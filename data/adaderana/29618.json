{"Source": "Adaderana", "Timestamp": "November 30, 2012 05:19 pm", "Headline": "දේශීය ආදායම් බදු දෙපාර්තමේන්තුවේ අනුරාධපුර නියෝජ්‍ය කොමසාරිස්වරිය අල්ලසකට යටවෙයි ", "News Content": "රුපියල් ලක්ෂ 12ක අල්ලසක් ඉල්ලා ඉන් ලක්ෂ 5ක මුදලක් අල්ලස් වශයෙන් ගනිද්දි දේශීය ආදායම් බදු දෙපාර්තමේන්තුවේ අනුරාධපුර නියෝජ්‍ය කොමසාරිස් දිස්නා වසන්ති මැණිකේ හා තවත් තක්සේරුකරුවන් දෙදෙනෙකු අල්ලස් හෝ දූෂණ විමර්ශන කොමිසම විසින් අත්අඩංගුවට ගෙන තිබේ. අනුරාධපුර, ගල්කඩවල කරඹව ප්‍රදේශයේ පදිංචි ව්‍යාපාරිකයෙකුගේ බැංකු ගිණුමේ ඇති මුදල් ප්‍රමාණය අඩුවෙන් දක්වා ආදායම් බදු වාර්තාවේ එය අඩුවෙන් තක්සේරු කිරීමට මෙම මුදල ඉල්ලා ඇත. ඒ අනුව පසුව එකී මුදල රුපියල් ලක්ෂ 10 ක් දක්වා දෙපාර්ශවය විසින් ගිවිස ගෙන තිබේ. ඉන් රුපියල් ලක්ෂ 5ක මුදලක් අල්ලස් වශයෙන් අද ලබාගන්නා අවස්ථාවේදී සැකකාර නියෝජ්‍ය කොමසාරිස්වරිය ඇතුළුව තක්සේරුකරුවන් වන හරංකහව පන්සල වත්තේ සරත් කුමාර චන්ද්‍රසිරි සිල්වා හා ඒකනායක මුදියන්සේලාගේ ජයරත්න බණ්ඩාර යන තිදෙනා අත්අඩංගුවට ගත් බව අල්ලස් කොමිසම කියයි. ඔවුන් තිදෙනා අනුරාධපුර මහේස්ත්‍රාත්වරයා වෙත ඉදිරිපත් කිරීමට කටයුතු යොදා ඇතැයිද එම කොමිසම පවසයි.", "URL": "https://sinhala.adaderana.lk/news.php?nid=29618", "Category": null, "Parent URL": null}