{"Source": "Adaderana", "Timestamp": "August 6, 2015 02:32 pm", "Headline": "නිදහස් සෞඛ්‍ය සේවයේ මළගම ළඟයි!", "News Content": "ලෝකයේම පිළිගන්නා ශ්‍රී ලංකාවේ නිදහස් සෞඛ්‍ය සේවයේ මළගම ආසන්නවී ඇති බව හිටපු පාර්ලිමේන්තු මන්ත්‍රී බන්දුල ගුණවර්ධන මහතා පවසයි.ඉකුත් රජය විසින් සෞඛ්‍ය සේවය නඟා සිටුවීම සඳහා බිලියන 160 ක් වෙන් කළ බව හෙතෙම කියා සිටියේ අද(06) කොළඹ පැවති මාධ්‍ය හමුවකදීය.එජාපයේ ප්‍රතිපත්ති ප්‍රකාශනය තුළ රාජ්‍ය නිදහස් සෞඛ්‍ය සේවය අහෝසි කරමින් ජාතික සෞඛ්‍ය සේවා අධිකාරියක් පිහිටුවීමට යෝජනා කර ඇති බවත්, එවිට ඖෂධ ගෙන්වීම බෙදාහැරීම ආදී සියල්ල පුද්ගලික අංශයේ සමාගම්වලට පැවරෙන බවත් ඔහු සඳහන් කළේය.ඒ අනුව නිදහස් සෞඛ්‍ය සේවය රැකගැනීමට උද්ඝෝෂණ ව්‍යාපාර දියත් කළ යුතුව ඇතැයි හෙතෙම කියා සිටියේය.මෙම මාධ්‍ය හමුවට එක්වුණු ඩලස් අලහප්පෙරුම හිටපු මන්ත්‍රීවරයා කියා සිටියේ දකුණේ රාජ්‍ය දේපළ හා රාජ්‍ය නිලධාරීන් මැතිවරණ රාජකාරි වලට යොදාගනිමින් මැතිවරණ නීති දැඩිව උල්ලංඝණය කරන බවයි.ඒ අනුව මාතර ඩිපෝවේ සේවකයින් 250 දෙනෙකු පමණ මේවන විට නිවාඩු ගන්වා එයින් 200 ක් පමණ මැතිවරණ ප්‍රචාරක කටයුතු වලට යොදාගෙන ඇති බවත්, ඒ පිළිබඳව මැතිවරණ කොමසාරිස්ට පැමිණිලි කරන බවත් අලහප්පෙරුම මහතා කියා සිටියේය.මෙම මාධ්‍ය හමුවට එක්වුණු හිටපු මන්ත්‍රී ඩිලාන් පෙරේරා මහතා කියා සිටියේ තම දේශපාලන ඉතිහාසයේ පළමු වතාවට හරීන් ප්‍රනාන්දු මහ ඇමතිවරයා තමාට හොරා යයි චෝදනා කර ඇති බවයි.එසේ වුවද හරීන් තරහ අරන් කරනු ලබන ප්‍රකාශ වලින් සරම ඇඳන් වස බාල්දියක ඔළුවෙන් සිටගැනීමක් සේ ඔහුටම අවාසි සහගත බවද පෙරේරා මහතා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=53080", "Category": null, "Parent URL": null}