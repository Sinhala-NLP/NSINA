{"Source": "Adaderana", "Timestamp": "November 30, 2018 11:28 pm", "Headline": "කිසිඳු හිඟයකින් තොරව පොහොර බෙදා හරින්න", "News Content": "කිසිඳු හිඟයකින් තොරව පොහොර බෙදා හැරීමට පියවර ගන්නා ලෙස කෘෂිකර්ම අමාත්‍ය මහින්ද අමරවීර මහතා අදාළ නිලධාරීන්ට උපදෙස් ලබා දී තිබේ. මේ දිනවල අධික වර්ෂාවක් බොහෝ ප්‍රදේශවලට ලැබෙන බැවින් ඇතැම් ගොවීන්ට නැවත නැවතත් කුඹුරු අස්වැද්දීමට සිදුව තිබෙන නිසා එම ගොවීන්ටද අපහසුවකින් තොරව පොහොර මිලදීගැනීම සඳහා අවශ්‍ය පහසුකම් සලසන ලෙසත් ඔහු උපදෙස් ලබා දී තිබේ. දැනට පොහොර අවශ්‍යතාවයන් පිළිබඳව සොයා බැලීම සඳහා ප්‍රගති සමාලෝචන රැස්වීමක් ඊයේ(29) පස්වරුවේ කෘෂිකර්ම අමාත්‍යංශයේදී පැවැත්විණි. අමාත්‍ය මහින්ද අමරවීර මහතාගේ ප්‍රධානත්වයෙන් මෙම ප්‍රගති සමාලෝචන රැස්වීම පැවති අතර එම අවස්ථාවට අමාත්‍යංශයේ ලේකම් කේ.ඩී.එස්.රුවන්චන්ද්‍ර මහතා ඇතුළු නිලධාරීන් පිරිසක් සහභාගී වී තිබේ. 2018 / 2019 මහ කන්නය මේ වන විට ආරම්භ වී ඇති අතර කුඹුරු හෙක්ටෙයාර් ලක්ෂ 08ක් ඉක්මවූ කුඹුරු ප්‍රමාණයක් මෙවර වී වගාව සඳහා අස්වැද්දීමේ කටයුතු මේ වන විට අරඹා ඇති බව නිවේදනයක් නිකුත් කරමින් පැවසීය.", "URL": "https://sinhala.adaderana.lk/news.php?nid=100086", "Category": null, "Parent URL": null}