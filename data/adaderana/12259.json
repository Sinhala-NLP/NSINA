{"Source": "Adaderana", "Timestamp": "November 19, 2010 11:08 am", "Headline": "මහනුවර රෝහලේ වෛද්‍යවරුන් සේවයෙන් ඉවත්වෙයි", "News Content": "අද(19) පෙරවරුවේ සිට මහනුවර රෝහලේ වෛද්‍යවරුන් සේවයෙන් ඉවත්ව සිටින බව අද දෙරණ වාර්තාකරු සඳහන් කළේය. එම රෝහලේ සේවය කරන වෛද්‍යවරයෙකුගේ නිවසට කිසියම් පිරිසක් විසින් සිදුකළ පහරදීමක් මෙම තීරණයට හේතුවී ඇති බව සඳහන්ය. එම නිවස හිමි වෛද්‍යවරයා විසින් සැත්කමට භාජනය කළ රෝගියකු මරණයට පත්ව ඇති අතර එම රෝගියාගේ ඥාතීන් බවට සැකකරන පිරිසක් විසින් මෙම පහරදීම සිදුකරන්නට ඇති බවට සැක පළ කරන බවද අද දෙරණ වාර්තාකරු කියා සිටියේය. කෙසේවෙතත් රෝහලේ සේවා කටයුතු පවත්වාගෙන යාම පිළිබඳ රෝහල් අධ්‍යක්ෂවරියගේ ප්‍රධානත්වයෙන් අද පෙරවරුවේ සාකච්ඡාවක් ද පැවැත්වුණු බව සඳහන්ය. වෛද්‍යවරුන් සේවයෙන් ඉවත්වීම හේතුවෙන් අද පෙරවරුවේ හදිසි සේවා කටයුතු පමණක් සිදුවූ අතර සායන ඇතුළු සෙසු සියලු කටයුතු ඇන හිට තිබූ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=12259", "Category": null, "Parent URL": null}