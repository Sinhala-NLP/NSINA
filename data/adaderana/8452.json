{"Source": "Adaderana", "Timestamp": "May 17, 2010 11:07 am", "Headline": "හොරණ-කොළඹ මාර්ගයත් වතුරෙන් යටවෙයි", "News Content": "හොරණ-කොළඹ ප්‍රධාන මාර්ගයේ පිලියන්දල බෝකුන්දර දහය කනුව අතර මාර්ගය ජලයෙන් යටවීම හේතුවෙන් රථ වාහන ගමනාගමනයට බාධා එල්ල වී ඇති බව පොලිසිය පවසයි. එබැවින් අදාළ මාර්ගය වෙනුවට විකල්ප මාර්ග භාවිත කරන ලෙස පොලිසිය ජනතාවගෙන් ඉල්ලා සිටියි. 120 බස් මාර්ගයේ කොළඹ දෙසට ගමන් කරන රථ වාහන පිලියන්දල හරහා කටුබැද්දට ගොස් ගාලු පාර ඔස්සේ ද පිලියන්දල සිට මහරගමට ගොස් හයිලෙවල් පාර ඔස්සේ ද ගමන් කළ හැකිය. කොළඹ සිට හොරණ දෙසට ගමන් ගන්නා වාහන බොරලැස්ගමුව අත්තිඩිය පාර ඔස්සේ ගාලු පාරට පැමිණ කටුබැද්ද මංසන්ධියෙන් පිලියන්දල හරහා ගමන් කළ හැකි බව පොලිසිය සඳහන් කළේය. මේ අතර හලාවත කාකපල්ලිය - මැදගම මාර්ගය , මාදම්පේ මැදගම මාර්ගය , මාදම්පේ කුලියාපිටිය මාර්ගය සහ නාත්තන්ඩිය කුලියාපිටිය මාර්ගය ජලයෙන් යටවී ඇති බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=8452", "Category": null, "Parent URL": null}