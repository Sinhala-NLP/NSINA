{"Source": "Adaderana", "Timestamp": "November 21, 2012 04:35 pm", "Headline": "න්‍යෂ්ටික බලාගාර ඉදිකරන්න අයිතියක් තියෙනවා", "News Content": "වැඩිවන විදුලි ඉල්ලුමත් සමග ලොව ඕනෑම රටකට, අන්තර්ජාතික ප්‍රමිතීන්ට අනුව න්‍යෂ්ටික බලාගාර ඉදිකිරීමේ අයිතිය ඇති බව විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. යම් හෝ අවස්ථාවක ශ්‍රී ලංකාව තුළද න්‍යෂ්ටික බලාගාරයක් ඉදිකිරීමට යෝජනා වන්නේද, එය ක්‍රියාත්මක කිරීම සඳහා රටක් වශයෙන් අපට අයිතියක් ඇති බව හෙතෙම කියා සිටියි. රටක් විදියට ගන්නා තීරණ වලට විරුද්ධ වීමට කලාපයේ හෝ අනෙක් කිසිදු රටකට අයිතියක් නැති බවත් , එහිදී දැනුම සහ තාක්ෂණය නිවැරදි ආකාරයෙන් යොදාගෙන, අන්තර්ජාතික ප්‍රමිතීන්ට අනුකූලව න්‍යෂ්ටික බලාගාර ඉදිකිරීම, සෑම රටකම වගකීම සහ යුතුකම බවත් ඔහු පෙන්වාදෙයි. පරමාණුක සමස්ථානික තාක්ෂණය උපයෝගි කරගනිමින් කාලගුණික විපර්යාස හේතුවෙන් සාගර පද්ධතියට සිදුවිය හැකි සහ සිදුවන හානි පිළිබඳව අධ්‍යයනය වෙනුවෙන් ශ්‍රී ලංකාව තුළ යෝජිත ක්‍රියාපිළිවෙල සම්බන්ධයෙන් නිලධාරීන් දැනුවත් කිරීම සඳහා අද (21) පැවති පළමු වැඩමුළුවට සහභාගිවෙමින් අමාත්‍යවරයා මෙම අදහස් පළකළේය. අද වනවිට ලෝක බලශක්ති අවශ්‍යතාවයෙන් වැඩි කොටසක් සපුරාගන්නේ ගල් අඟුරු ඛණිජ තෙල් වැනි පොසිල ඉන්ධන භාවිතයෙන් බව ජාත්‍යන්තර වාර්තා අනාවරණය කරන බවත්, මේ හේතුවෙන් කාලගුණ-දේශගුණ විපර්යාස අසාමාන්‍ය ලෙස සිදුවෙමින්, ලෝකයේ රටවල් බොහෝමයකට බලපෑම් එල්ලකරමින් ඇති බවත් අමාත්‍යවරයා එහිදී සඳහන් කළේය. මේ තත්ත්වයත් සමග බලශක්ති උත්පාදනය වෙනුවෙන් න්‍යෂ්ටික තාක්ෂණය භාවිතයට යොමුවීම 1990 වර්ෂයේ සිට වැඩි ප්‍රවණතාවක් දක්වන බවත්, ඉන්දියාව ඒ මත පිහිටා තම රට තුළ මේ වනවිටත් කූඩන්කුලම් ඇතුළු න්‍යෂ්ටික බලාගාර 07 ක් ඉදිකොට ඇති බවත් ඔහු අවධාරණය කළේය. ශ්‍රී ලංකාවට, අවට කලාපයෙන් එල්ලවන න්‍යෂ්ටික විකිරණශීලී අවදානමෙන් මිදීම සඳහා සියලු මූලික පියවර, ශ්‍රී ලංකා රජයත්, ඒ හා සෘජුවම සම්බන්ධ පරමාණුක ශක්ති අධිකාරියත් විසින් මේ වනවිට ගෙන ඇති බව ද රණවක මහතා සඳහන් කළේය. ආරක්ෂණය සඳහා වන ද්විපාර්ශ්වික මෙන්ම බහුපාර්ශ්වීය සාකච්ඡා ඉන්දියාව ප්‍රමුඛ කලාපයේ අනෙකුත් රටවල් සමඟ මේ වනවිටත් සිදුකර ඇති බවත්, සිදුවන ඕනෑම න්‍යෂ්ටික විකිරණශීලී තත්ත්වයක් හඳුනාගැනීම සහ ඊට ප්‍රතිචාර දැක්වීම වෙනුවෙන් න්‍යෂ්ටික ආරක්ෂණ ක්‍රමවේද, දැනටමත් ශ්‍රී ලංකාව විසින් අනුගමනය කර ඇති බවත් එය සක්‍රියව ක්‍රියාත්මක බවත් අමාත්‍යවරයා පෙන්වාදෙයි. යෝජිත වැඩපිළිවෙල සඳහා පරමාණු ශක්ති අධිකාරිය, නාරා ආයතනය සහ සමුද්‍ර පරිසර ආරක්ෂණ අධිකාරිය එක්ව කටයුතු කරයි. ශ්‍රී ලංකාව අවට සාගර කලාපය ආශ්‍රිත තොරතුරු එක්රැස්කිරීම සඳහා පළමු අධික්ෂණ චාරිකාව ලබන 23 වනදා මීගමුව කලපුව ආශ්‍රිතව සිදුකිරීමට නියමිතය. එහිදී කඩොලාන සහ ආශ්‍රිත ජෛවීය කලාපයේ ඉතිහාසය පිළිබඳ අධ්‍යයනය සඳහා කටයුතු කරන බව පරමාණු ශක්ති අධිකාරිය පෙන්වාදෙයි. මෙම වැඩසටහන සඳහා රුහුණු විශ්ව විද්‍යාලයීය ධීවර හා සමුද්‍ර විද්‍යා තාක්ෂණ පීඨයද සහයෝගය ලබාදෙයි. නොවැම්බර් 26 වනදා කොළඹ සහ ගල්කිස්ස අවට මුහුදු පෙදෙස් වල තාක්ෂණික අධ්‍යයනය සිදුකිරීමට නියමිතය. මෙම වැඩසටහන සඳහා අන්තර්ජාතික පරමාණු බල ඒජන්සියේ මෙහෙයවීම මත ඔස්ට්‍රේලියානු සහ ප්‍රංශ විශ්ව විද්‍යාලවල අදාළ විෂය පිළිබඳ මහාචාර්යවරුන් දෙදෙනකු ලබාදී ඇති බව සඳහන්ය.", "URL": "https://sinhala.adaderana.lk/news.php?nid=29382", "Category": null, "Parent URL": null}