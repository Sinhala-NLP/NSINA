{"Source": "Adaderana", "Timestamp": "February 17, 2011 03:12 pm", "Headline": "ශ්‍රී ලංකාවට එරෙහි වූ බී.ජේ.පී නායකයා ඇතුළු තවත් 200 ක් අත්අඩංගුවට", "News Content": "ශ්‍රී ලංකාවේ මුහුදු සීමාව උල්ලංඝණය කළ බවට චෝදනා නඟා ඉන්දීය ධීවරයින් අත්අඩංගුවට ගෙන ඇතැයි සඳහන් කරමින් හා ශ්‍රී ලංකා රජයේ ක්‍රියා කලාපයට එරෙහිව පවත්වන ලද උද්ඝෝෂණයට සහය වූ භාරතීය ජනතා පක්ෂයේ නායක පී.රාධාක්‍රිෂ්ණන් ඇතුළු තවත් 200 ක පිරිසක් අත්අඩංගුවට ගෙන ඇතැයි ඉන්දීය මාධ්‍ය උපුටා දක්වයි. ඊයේ (16)පෙරවරුවේ තමිල්නාඩු ප්‍රධාන අමාත්‍ය එම්.කරුණානිධි ගේ දියණිය මෙන්ම රාජ්‍ය සභා මන්ත්‍රීවරියක වන එම්.කේ කනිමොහ්ලි ගේ නායකත්වයෙන් චෙන්නායිහි,මයිලපූර්-නායේෂ්වරා උද්‍යානයෙන් ආරම්භ වූ මෙම විරෝධතා පා ගමන ඉන්දියාවේ ශ්‍රී ලංකා මහ කොමසාරිස් කාර්යාලය දක්වා පැමිණ ති‍බේ. එහිදී එම්.කේ කනිමොහ්ලි ඇතුළු විරෝධතාකරුවන් දහසකට වැඩි පිරිසක් අත්අඩංගුවට ගෙන තිබුණි. එසේ වුවද මෙසේ ඊයේ දිනයේ අත්අඩංගුවට පත් වූ දහසක් පමණ වූ විරෝධතාකරුවන්ට අමතරව ඉන්දීය පොලීසිය විසින් අද(17)පෙරවරුවේ පී.රාධාක්‍රිෂ්ණන් ඇතුළු තවත් 200 ක පිරිසක් අත්අඩංගුවට ගෙන ඇති බව ඉන්දීය මාධ්‍ය වාර්තා කරයි. ශ්‍රී ලංකා නාවික හමුදා විසින් ඉන්දීය ධීවරයින්ට දිගින් දිගටම අකටයුතුකම් සිදුකරන බවත්,අභූත චෝදනා නගා ඉන්දීය ධීවර පිරිසක් ශ්‍රී ලංකාව විසින් අත්අඩංගුවට ගෙන ඇති බවත්,එසේ අත්අඩංගුවට ගනු ලැබූ පිරිස් වහාම නිදහස් කළ යුතු බවත් පවසමින් විරෝධතාකරුවන් සිය විරෝධය දක්වන ලදී. ශ්‍රී ලංකාවේ මුහුදු සීමාවට ඇතුළු වී නීති විරෝධී ලෙස ධීවර කටයුතු වල නිරත වූ ඉන්දීය ධීවරයින් 112 දෙනෙකු පෙරේදා (15) රාත්‍රීයේ අත්අඩංගුවට ගත් බව නිවේදනය කෙරුණු අතර මෙම පිරිස සම්බන්ධයෙන් ‍මේ වන විට ශ්‍රී ලංකා රජය නිල වශයෙන් ඉන්දීය ධීවර කටයුතු අමාත්‍යංශය දැනුවත් කර තිබේ. මෙම ඉන්දීය ධීවරයින් 112 දෙනා ඊයේ(16)පේදුරුතුඩුව දිසා අධිකරණයට ඉදිරිපත් කිරීමෙන් පසු දෙසතියක කාලයක් රිමාන්ඩ් භාරයේ තබන ලෙස අධිකරණය විසින් තීන්දු කළ බැවින් මේ වන විට ශ්‍රී ලංකා රජය භාරයේ රඳවාගෙන සිටියි. ‍එසේ වුවද පේදුරුතුඩුව මුහුදු සීමාවේ නීති විරෝධී ලෙස ධීවර කටයුතු වල නිරත වූ තවත් ඉන්දීය ධීවරයින් 24 දෙනෙකු ,ධීවර යාත්‍රා 7 ක් ද සමගින් ඊයේ රාත්‍රීයේ යළි අත්අඩංගුවට ගත් බව උතුරු ප්‍රදේශය භාර ජ්‍යෙෂ්ඨ නියෝජ්‍ය පොලිස්පති ගාමිණි සිල්වා මහතා ප්‍රකාශ කර සිටියේය.", "URL": "https://sinhala.adaderana.lk/news.php?nid=14280", "Category": null, "Parent URL": null}