{"Source": "Adaderana", "Timestamp": "May 14, 2019 07:07 pm", "Headline": "තම පුතා නීති විද්‍යාලයට සුදුසුකම් ලබා සිටි බව කොච්චිකඩේ ප්‍රහාරකයාගේ පියා අධිකරණයට පවසයි", "News Content": "කොටහේන කොච්චිකඩේ ශාන්ත අන්තෝනි මුනිඳුන්ගේ දේවස්ථානයට මරාගෙන මැරෙන බෝම්බ ප්‍රහාරය එල්ල කළ අලව්දීන් අහමඩ් මුවාත් නමැත්තාගේ මරණය සිදුවූ ආකාරය පිළිබඳ පශ්චාත් මරණ පරීක්ෂණ වාර්තාවක් ඉදිරිපත් කරන ලෙස කොළඹ ප්‍රධාන මහේස්ත්‍රාත් ලංකා ජයරත්න මෙනෙවිය අද(14) නියෝග කළේය. මෙම මරණ පරීක්ෂණයේදී බෝම්බකරුගේ පියා වන මට්ටක්කුලිය, මධ්‍යම පාරේ පදිංචි අහමඩ් ලෙබ්බේ අලව්දීන් නමැත්තාගෙන් ද සාක්ෂි සටහන් කර ගෙන තිබුණි. එහිදී පියා විසින් ප්‍රකාශ කර තිබුණේ බෝම්බය පුපුරුවා ගත් 22 හැවිරිදි තම පුත්‍රයා නීතිය පිළිබඳ මුලික අධ්‍යාපනය අවසන් කර ශ්‍රී ලංකා නීති විද්‍යාලයට ඇතුළත් වීමට සුදුසුකම් ලබා සිටි බවයි. සායින්දමරුදු ප්‍රදේශයේ පදිංචි සබීනා සෙනුල් ආබ්දීන් නමැති ඥාති දියණියක සමඟ ඔහු විවාහ වී සිටි බවත් ඉකුත් අප්‍රේල් 14 වනදා කල්මුණේ ප්‍රදේශයට යන බව පවසා නිවසින් පිටත් වූ තම පුත්‍රයා මියයන තුරුම දුරකථන ඇමතුමක් හෝ තමන් වෙත ලබා නුදුන් බවත් පියා විසින් සඳහන් කර තිබේ. මීට අමතරව බෝම්බකරුගේ මව සහ ඥාතීන් දෙදෙනෙකු ද අධිකරණය හමුවේ සාක්ෂි ලබා දී තිබෙන අතර වැඩිදුර සාක්ෂි සටහන් කර ගැනීම ලබන 23 වනදාට කල් දැමුණි.", "URL": "https://sinhala.adaderana.lk/news.php?nid=109939", "Category": null, "Parent URL": null}