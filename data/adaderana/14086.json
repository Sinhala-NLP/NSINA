{"Source": "Adaderana", "Timestamp": "February 8, 2011 04:53 pm", "Headline": "රත්නපුර සන්ධාන ලැයිස්තුවේ හොර උප්පැන්නයක්-තිස්ස උසාවි යයි", "News Content": "පළාත් පාලන මැතිවරණය වෙනුවෙන් රත්නපුර නගර සභාවට එක්සත් ජනතා නිදහස් සන්ධානයෙන් ඉදිරිපත් කරනු ලැබූ නාම යෝජනා පත්‍රය ප්‍රතික්ෂේප කරන ලෙස ඉල්ලා එක්සත් ජාතික පක්ෂය විසින් අභියාචනාධිකරණය හමුවේ පෙත්සමක් ගොනු කර තිබේ. එක්සත් ජාතික පක්ෂයේ මහ ලේකම් තිස්ස අත්තනායක මහතා විසින් එක්සත් ජනතා නිදහස් සන්ධානයේ මහ ලේකම් අමාත්‍ය සුසිල් ප්‍රේම්ජයන්ත්,මැතිවරණ කොමසාරිස්වරයා ඇතුළු පිරිසක් වගඋත්තරකරුවන් ලෙස නම් කරමින් මෙම පෙත්සම ගොනු කර තිබේ. රත්නපුර නගර සභාව සඳහා එක්සත් ජනතා නිදහස් සන්ධානයෙන් ඉදිරිපත් කරන ලද නා‍ම යෝජනා ලැයිස්තුවේ එක් අපේක්ෂකයෙකුගේ ව්‍යාජ උප්පැන්න සහතිකයක් ඇතුළත් කර ඇති බව අත්තනායක මහතා පෙත්සම මගින් චෝදනා කර ඇත. එසේ ව්‍යාජ දත්ත ඉදිරිපත් කිරීම මැතිවරණ නීති උල්ලංඝණය කිරීමක් බවත්,ඒ පිළිබඳ අදාළ තේරීම්භාර නිලධාරියාට කරුණු දක්වා සිටියත් තේරීම්භාර නිලධාරියා විසින් මෙම නාම යෝජනා පත්‍රය ප්‍රතික්ෂේප කිරීමට පියවර නොගත් බවත් පෙත්සම්කරු සිය පෙත්සමෙන් පෙන්වා දී තිබේ. එබැවින් මෙම නාම යෝජනා පත්‍රය මැතිවරණ නීතියට පටහැණි බැවින් එය ප්‍රතික්ෂේප කරන ලෙස නියෝගයක් ලබාදෙන ලෙස ඉල්ලමින් මෙම පෙත්සම ගොනු කර ඇත.", "URL": "https://sinhala.adaderana.lk/news.php?nid=14086", "Category": null, "Parent URL": null}