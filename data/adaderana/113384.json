{"Source": "Adaderana", "Timestamp": "July 4, 2019 05:55 pm", "Headline": "ෂාෆි නිදහස් කරන්නැයි CIDය වැඩබලන පොලිස්පතිට ඉල්ලීමක් කරලා-ඉඳුරාගාරේ ධම්මරතන හිමි", "News Content": "කුරුණෑගල ශික්ෂණ රෝහලේ වෛද්‍ය ෂාෆි සහාබ්දීන් නිදහස් කිරීම වෙනුවෙන් රජය මේ වන විට කටයුතු කරමින් සිටින බව වහාබ් අන්තවාදයට එරෙහි ජනතා ව්‍යාපාරයේ කැඳවුම්කරු මහාචාර්ය පූජ්‍ය ඉදුරාගාරේ ධම්මරතන හිමියන් ප්‍රකාශ කර සිටියි. වහබ් අන්තවාදය අතුගා දමමු යන මැයින් වහාබ් අන්තවාදයට එරෙහි ජනතා ව්‍යාපාරය විසින් සංවිධාන ජන රැලිය අද (04) පස්වරුවේ පැවැත්වුණේ නුගේගොඩ ආනන්ද සමරකෝන් රංග පීඨයේදීයි. ඊට ආගමික නායකයින්, දේශපාලන පක්ෂ නියෝජිතයින් සහ කලාකරුවන් ඇතුළු පිරිසක් සහභාගී වුණි. එහිදී වැඩිදුරටත් සිය අදහස් දක්වමින් පූජ්‍ය ඉදුරාගාරේ ධම්මරතන හිමියන් ප්‍රකාශ කළේ අපරාධ පරීක්ෂණ දෙපාර්තමේන්තුව විසින්ද අදාළ වෛද්‍යවරයා නිදොස් කොට නිදහස් කිරීමට සැලසුම් කරමින් සිටින බවත් එසේ කිරීමට වැඩ බලන පොලිස්තිට ඉල්ලීමක් කර ඇති බවත්ය. අවසානයේ ෂාෆි වෛද්‍යවරයා සම්බන්ධ සිදුවීමෙන් වැරදිකරුවන් බවට පත්වන්නේ ෂාෆි වෛද්‍යවරයා විසින් සිසේරියන් සැත්කම් සිදු කළ මව්වරුන් බව උන්වහන්සේ පැවසීය. අප්‍රේල් 21 වන දා ප්‍රහාරයෙන් පසු මුස්ලිම් ව‍්‍යාපාරිකයන්ට සිදු කළ ප්‍රහාරයේ වගකීම වහබ් අන්තවාදීන් විසින් දැරිය යුතු අතර වහබ් අන්තවාදය පෝෂණය කළ පිරිස් වෙනුවෙන් ප්‍රථමයෙන් නැඟී සිටිය යුත්තේ මේ රටේ මුස්ලිම් ප්‍රජාව බවත් හිමියන් ප්‍රකාශ කළේය‍. සම්බුද්ධ ශාසනය ආරක්ෂා කර ගැනීම සඳහා දිවි හිමියෙන් කැපවිය යුතු එකම රට ශ්‍රී ලංකාව බවත් කියා ඒ හිමියන් ප්‍රකාශ කළේය. ඉදිරියේ දී බලයට පැමි‍ණෙන කුමන ආණ්ඩුවක් වුවද වහබ්වාදී අදහස් දරන්නන් ආණ්ඩුවට එක් කර ගැනීම කිසිසේත්ම සිදු නොකළ යුතු බවට ද වැඩි දුරටත් අදහස් දක්වමින් ‍උන්වහන්සේ පැවසීය.", "URL": "https://sinhala.adaderana.lk/news.php?nid=113384", "Category": null, "Parent URL": null}