{"Source": "Adaderana", "Timestamp": "December 9, 2011 04:27 pm", "Headline": "පාසල් නිවාඩුව වෙනුවෙන් බණ්ඩාරවෙලට විශේෂ දුම්රියක්", "News Content": "පාසල් නිවාඩුව සහ එළඹෙන ශ්‍රී පාද වන්දනාව මුල්කරගනිමින් කොළඹ කොටුවේ සිට බණ්ඩාරවෙල දක්වා විශේෂ දුම්රියක් ධාවනය කරවීමට දුම්රිය දෙපාර්තමේන්තුව තීරණය කර තිබේ. මෙම දුම්රිය පළවන පන්තියේ සහ දෙවන පන්තියේ මැදිරිවලින් ද යුක්ත වන බව දුම්රිය දෙපාර්තමේන්තුවේ දුම්රිය වාණිජ අධිකාරි පී.ඩබ්ලිව්.එස්.සිසිර කුමාර මහතා පැවසුවේය. පෙරවරු 8.30 ට කොළඹ කොටුව දුම්රිය ස්ථානයෙන් බණ්ඩාරවෙල බලා ගමන් ආරම්භ කරන දුම්රිය පස්වරු 6.30 ට බණ්ඩාරවෙලින් කොළඹ කොටුව බලා ධාවනය කිරීමට නියමිතය. මෙම දුම්රිය සඳහා කලින් ආසන වෙන්කරවා ගැනීමේ පහසුව ද සලසා ඇති බව සිසිර කුමාර මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=20574", "Category": null, "Parent URL": null}