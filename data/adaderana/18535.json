{"Source": "Adaderana", "Timestamp": "September 5, 2011 04:54 pm", "Headline": "හිටපු ලේකම්ට එරෙහිව මේ වන තෙක් පියවරක් ගෙන නෑ", "News Content": "ප්‍රමිතියෙන් තොර පෙට්‍රල් ආනයනය කිරීම සම්බන්ධයෙන් චෝදනා ලැබ සිටි ඛනිජ තෙල් කර්මාන්ත අමාත්‍යාංශයේ හිටපු ලේකම්වරයාට එරෙහිව මේ වන තෙක් පියවරක් ගෙන නොමැති බව රාජ්‍ය පරිපාලන අමාත්‍යාංශය පවසයි. ඛනිජ තෙල් කර්මාන්ත අමාත්‍යාංශයෙන් මේ වන තෙක් අදාළ නිලධාරියාට එරෙහිව ඇති චෝදනා හෝ ගත යුතු ක්‍රියාමාර්ග සම්බන්ධයෙන් දන්වා නොමැති බව එම අමාත්‍යාංශයේ ලේකම් පී.බී අබේකෝන් මහතා සඳහන් කළේය. මේ හේතුවෙන් ඔහුට එරෙහිව පියවරක් ගැනීමට රාජ්‍ය පරිපාලන අමාත්‍යාංශයට නොහැකි බව පී.බී අබේකෝන් මහතා ප්‍රකාශ කළේය. ඛනිජ තෙල් කර්මාන්ත අමාත්‍යාංශයේ හිටපු ලේකම්වරයා රාජ්‍ය පරිපාලන නිලධාරියෙකු වශයෙන් තවදුරටත් සේවය කරන බව ඔහු වැඩිදුරටත් සඳහන් කළේය. ප්‍රමිතියෙන් තොර පෙට්‍රල් ආනයනය කිරීම සම්බන්ධයෙන් චෝදනා ලැබ සිටින නිලධාරීන්ට එරෙහිව අවශ්‍ය පියවර ගන්නා ලෙස සිද්ධිය සම්බන්ධයෙන් සොයා බැලීමට පත් කළ කමිටු වාර්තාව මගින් ද නිර්දේශ කර තිබුණි.", "URL": "https://sinhala.adaderana.lk/news.php?nid=18535", "Category": null, "Parent URL": null}