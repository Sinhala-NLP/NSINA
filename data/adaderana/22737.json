{"Source": "Adaderana", "Timestamp": "March 12, 2012 08:46 am", "Headline": "ගතවූ මාස 2 දී කිසිදු පීලි පැනීමක් වාර්තා වී නෑ", "News Content": "පසුගිය වසර කිහිපය හා සසඳා බැලීමේ දී මෙම වසරේ පළමු මාස 2ක තුළ ප්‍රධාන ගණයේ ලා සැලකෙන කිසිදු දුම්රිය පීලි පැනීමක් වාර්තා වී නොතිබීම විශේෂත්වයක් බව දුම්රිය දෙපාර්තමේන්තුව පවසයි. දුම්රිය පීලී නඩත්තු කිරීම් හා ප්‍රතිසංස්කරණ කටයුතු ක්‍රමවත්ව පවත්වාගෙන යාම මෙම තත්ත්වයට හේතු වී ඇති බව දුම්රිය සැලසුම් අධ්‍යක්ෂ විජය සමරසිංහ මහතා සඳහන් කළේය. පසුගිය වසර 10 තුළ සෑම මසකම මෙන් ප්‍රධාන දුම්රියක් පීලි පැනීම සම්බන්ධව වාර්තා වී ඇති බව අද දෙරණ වෙත අදහස් දක්වමින් ඒ මහතා පෙන්වාදුන්නේය. මේ සඳහා මාර්ග හා කර්මාන්ත අංශයේ නිලධාරීන් සහ සේවක මණ්ඩලයත් දුම්රිය දෙපාර්තමේන්තුවේ අනෙකුත් අංශවල නිලධාරීන්ගේත් උපරිම සහය ලැබුණු බව ඔහු වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=22737", "Category": null, "Parent URL": null}