{"Source": "Adaderana", "Timestamp": "January 12, 2017 04:50 pm", "Headline": " නාවික හමුදාපති හම්බන්තොට යයි", "News Content": "නාවික හමුදාපති වයිස් අද්මිරාල් රවීන්ද්‍ර විජේගුණරත්න මහතා හම්බන්තොට වරායේ නිරීක්ෂණ චාරිකාවක නිරත වී තිබේ.දකුණු නාවික විධානය බාර ආඥාපති රියර් අද්මිරාල් නිශාන්ත උළුගෙතැන්න මහතා විසින් හම්බන්තොට වරාය වෙත පැමිණි නාවික හමුදාපතිවරයා පිළිගත් බව නාවික හමුදාව සඳහන් කළේය.වරායේ ආරක්ෂාව සඳහා යොදවා ඇති නාවික හමුදා සාමාජිකයින් සහ ආරක්ෂක කටයුතු සම්බන්ධයෙන් එහිදී රවින්ද්‍ර විජේගුණරත්න මහතා විශේෂ පරික්ෂාවක් සිදු කර ඇත.හම්බන්තොට වරායේ ක්ෂණික විහිදුම් කලාපයේ ඉදිකරන ලද ගොඩනැගිල්ලක් විවෘත කළ නාවික හමුදාපතිවරයා එහි සිටි නාවික නිලධාරීන් සහ නාවිකයින් අමතා ඔවුන්ගේ සේවය ඇගයීමට ලක්කර ඇති බව සඳහන්ය.ප්‍රදේශයේ සිවිල් ජනතාව සමඟ සම්බන්ධතාවන් පවත්වා ගනිමින් ආරක්ෂක හා ජාතික අරමුණු කරා ළඟාවීමට නාවික හමුදාව සිදු කරන ලද සේවය ඉතාමත් පැසසුම් සහගත බව නාවික හමුදාපති වයිස් අද්මිරාල් රවින්ද්‍ර විජේගුණරත්න මහතා මෙහිදී ප්‍රකාශ කර තිබේ.", "URL": "https://sinhala.adaderana.lk/news.php?nid=68039", "Category": null, "Parent URL": null}