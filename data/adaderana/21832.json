{"Source": "Adaderana", "Timestamp": "February 2, 2012 04:03 pm", "Headline": " හිටපු විදුහල්පති නිදොස් කොට නිදහස්..!", "News Content": "කොළඹ,ආනන්ද විදුහලේ හිටපු විදුහල්පති බී.ඒ අබේරත්න මහතාට එල්ලවූ දූෂණ චෝදනාවකින් හෙතෙම නිදොස් කොට නිදහස් කිරීමට කොළඹ මහේස්ත්‍රාත් අධිකරණය අද තීන්දු කර තිබේ. එම විදුහලේම නියෝජ්‍ය විදුහල්පතිවරයකු විසින් 2010 අප්‍රේල් මස 05 වන දින කොළඹ ප්‍රධාන මහේස්ත්‍රාත් අධිකරණය හමුවේ ගොනුකරන ලද නඩුවකට අදාළ තීන්දුව ලබාදෙමින් කොළඹ ප්‍රධාන මහේස්ත්‍රාත් රශ්මි සිංගප්පුලි මහතා විසින් අද දින චූදිතයා නිදොස් කොට නිදහස් කිරීමේ තීන්දුව ලබා දුන්නේය. 2005 වසරේ පළමු ශ්‍රේණියට සිසුන් ඇතුළත් කර ගැනීමට පවත්වන ලද සම්මුඛ පරීක්ෂණ මණ්ඩලයේ සභාපතිව සිටියදී කේ.පී සිරිල් ආනන්ද නමැති අයෙකුගේ පුතු ‍පාසලට ඇතුළත් කරගැනීම සඳහා නීති විරෝධී ලෙස අර්ථ ලාභයන් අපේක්ෂාවෙන් කටයුතු කළ බවට හිටපු විදුහල්පතිවරයාට පැමිණිල්ල මගින් චෝදනා එල්ල කර තිබුණි. සම්මුඛ පරීක්ෂණ මණ්ඩලයට ඉදිරිපත් කළ ලියකියවිලිවල මෙම සිසුවාගේ පදිංචි ලිපිනය දෝෂ සහිත බව දැන දැනත් සිසුවා පාසලට ඇතුළත් කරගැනීමට කටයුතු කළ බවත්,එමගින් හිතා මතාම අල්ලස් පනතේ 70 වන වගන්තිය උල්ලංඝණය කරමින් දූෂණයක් කළ බවට පැමිණිල්ලේ වැඩිදුරටත් සඳහන් විය. කෙසේ නමුත් සැකකාර හිටපු විදුහල්පතිවරයා අද සියලු චෝදනාවලින් නිදෝකොට නිදහස් කර තිබේ.", "URL": "https://sinhala.adaderana.lk/news.php?nid=21832", "Category": null, "Parent URL": null}