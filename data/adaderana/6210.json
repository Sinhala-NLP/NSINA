{"Source": "Adaderana", "Timestamp": "January 24, 2010 10:38 am", "Headline": "කිලිනොච්චි නිල ඡන්ද පත්‍රිකා බෙදීම ඡන්ද දිනයේ", "News Content": "කිලිනොච්චි දිස්ත්‍රික්කයේ ඡන්ද දායකයින්ට අදාළ නිල ඡන්ද දැන්වීම් පත්‍රිකා බෙදා දීම ඡන්ද දිනයේ දීම සිදු කරන බව තැපැල්පති එම්.කේ ඩී දිසානායක මහතා පවසයි. කිලිනොච්චි දිස්ත්‍රික්කයේ ඡන්ද දායකයින් සියයට අසූවකට නිල ඡන්ද දැන්වීම් පත්‍රිකා බෙදා‍ හැරීමට නොහැකි තත්වයක් උදා වී ඇති බවද, විශේෂයෙන්ම කිලිනොච්චි දිස්ත්‍රික්කයේ ජනතාවට අදාළ ඡන්ද දැන්වීම් පත්‍රිකා බෙදා හැරීමේ දී හදුනා ගැනීමේ ගැටළුක් මතු වූ බවද තැපැල්පතිවරයා සඳහන් කරයි. මේ හේතුව නිසා ඡන්දය ප්‍රකාශ කරන දිනයේ දී අදාළ නිල දැන්වීම් ඡන්ද පත්‍රිකා බෙදාහැරීමේ කුටි ඒ ඒ ඡන්ද මධ්‍යස්ථා‍න අශ්‍රිතව ස්ථාපිත කර ඇති බවද දිසානායක මහතා අවධාරණය කරයි යාපනය දිස්ත්‍රික් ලේකම්වරයාගේ උප‍දෙස් පරිදි මෙම පියවර ගත් බව ඔහු වැඩි දුරටත් පැවසීය. මේ අතර මුලතිව් දිස්ත්‍රික්කයේ ද නිල ඡන්ද දැන්වීම් පත්‍රිකා 54,000 කින් බෙදාහැරීමට හැකිවූයේ 13,000 කට ආසන්න ප්‍රමාණයක් බවද තැපැල්පති එම්.කේ.ඩී දිසානායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=6210", "Category": null, "Parent URL": null}