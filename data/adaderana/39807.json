{"Source": "Adaderana", "Timestamp": "December 23, 2013 04:06 pm", "Headline": "මට ගහපු අය තාම නිදැල්ලේ ", "News Content": "මසකට රුපියල් 40,000ක් නොමැතිව බස්නාහිර පළාතේ ජීවත් වීමට නොහැකි තත්ත්වයක් උද්ගත වී ඇති බව විපක්ෂ නායක රනිල් වික්‍රමසිංහ මහතා පවසයි. මේ වන විට ආණ්ඩුව විසින් විශාල ණය ප්‍රමාණයක් අරගෙන රටම දූෂණය කර ඇති බව අද(23) කොළඹ පැවති රාජ්‍ය සේවා ජාතික මුද්‍රණ සේවක සමිතියේ 46 වන සංවත්සරය අමතමින් ඒ මහතා පවසා සිටියේය. එසේම 1948 සිට 2005 කාලය තුළ මෙරට පාලනය කළ නායකයින් සහ තමන් මෙරටට ලබාගෙන ඇති ණය ප්‍රමාණය වන්නේ ත්‍රිලියන 1.8ක් පමණක් බවත්, නමුත් මේ වන විට ජාතික ණය ත්‍රිලියන 6.8ක් වන බවත්, යුද්ධයෙන් පසුව ආණ්ඩුව විසින් ත්‍රිලියන 3ට වඩා ණය ප්‍රමාණයක් මෙරටට ලබාගෙන ඇති බවත් වික්‍රමසිංහ මහතා ‍එහිදී පෙන්වා දුන්නේය. පසුගිය අවුරුදු 55 ට අරගන්නා ලද ණය ප්‍රමාණයට වඩා වැඩි ණය ප්‍රමාණයක් පසුගිය අවුරුදු 4කදී මෙම ආණ්ඩුව විසින් ලබාගෙන ඇති බවද ඔහු ‍අවධාරණය කළේය. මේ සම්බන්ධයෙන් ජනාධිපති මහනිද රාජපක්ෂ මහතාගෙන් විමසා සිටිය යුතුව ඇති බවද හෙතෙම කියා සිටියේය. එසේම මාර්ග කොන්ක්‍රීට් කර ජනතාවට ඒවායේ නිදා ගන්නා ලෙස ආණ්ඩුව පවසන බවත්, මේවායින් හම්බකර ගන්නේ කවුරුන්දැයි තමන් ප්‍රශ්න කරන බවත් ඔහු කීවේය. එම ව්‍යාපෘති මගින් වැඩි වශයෙන් සිදු වන්නේ කොමිස් ගැහිල්ලක් බවත්, ඒ හේතුවෙන් ජනතාවට පඩි වැඩි කිරීමක් කිසිසේත්ම බලාපොරොත්තු විය නොහැකි බවද උත්සව සභාව අමතමින් වික්‍රමසිංහ මහතා පැවසීය. එසේම වැටුප් වැඩි කරන ලෙස ඉල්ලා සේවකයින් අරගල කරන විට ආණ්ඩුව විසින් අධිකරණ නියෝග මගින් තහනම් නියෝග නිකුත් කරන බවත්, තහනම් නියෝග ඉල්ලා සිටීම සහ ලබාදී‍ම වැනි විශාල වැඩ කොටසක් අධිකරණයට සහ පොලීසියට ඇති බැවින් තමන්ට බලපිටියේදී සහ පක්ෂ මුලස්ථානයේදී පහරදුන් පුද්ගලයින් මේ වන විටත් අත්අඩංගුවට ගැනීමට නොහැකි වී ඇති බවත් හෙතෙම පෙන්වා දුන්නේය. තවද මේ වන විට පුවත්පත් කතුවරුන් 15 දෙනෙකු පමණ ඝාතනයට ලත් වී ඇති බවත්, ජීවිත තර්ජන හේතුවෙන් තවත් මාධ්‍යවේදීන් පිරිසක් රට හැර ගොස් ඇති බවත්, ඒ මහතා එහිදී පවසා සිටියේය. යුද්ධය හේතුවෙන් මෙරටේ ජනතාව විශාල කැප කිරීමක් කළ බවත්, යුද්ධයෙන් පසු සියලු දෙනා සහනයක් බලාපොරොත්තු වු නමුත් මේ ආණ්ඩුව විසින් එය ඉටු නොකළ බවත්, විපක්ෂ නායකවරයා එහිදී වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=39807", "Category": null, "Parent URL": null}