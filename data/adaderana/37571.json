{"Source": "Adaderana", "Timestamp": "September 21, 2013 02:34 pm", "Headline": " තැන් තැන්වල ගැටුම් - 6ට තුවාලයි", "News Content": "මහනුවර, පන්විල, කැලෑබොක්ක ඡන්ද මධ්‍යස්ථානය ආසන්නයේ සිදුවු කලහකාරී තත්ත්වයකින් පුද්ගලයින් සිව් දෙනෙකු තුවාල ලබා තිබේ. පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා කියා සිටියේ අද දහවල් මෙම කලහකාරී තත්ත්වය හටගෙන ඇති බවයි. මේ අතර පාතදුම්බර ප්‍රදේශයේදී ද දේශපාලන ආධාරකරුවන් දෙපිරිසක් අතර හටගත් ගැටුමකින් එක් අයෙකු තුවාල ලබා තිබේ. අද දෙරණ වාර්තාකරු කියා සිටියේ තුවාල ලැබු පුද්ගලයා ප්‍රතිකාර සඳහා මඩොල්කැලේ රෝහල වෙත ඇතුළත් කර ඇති බවයි. මේ අතර වෙන්නප්පුව, බොරලැස්ස ප්‍රදේශයේදී ද දේශපාලන පක්ෂ ආධාරකරුවන් දෙපිරිසක් අතර ගැටුමක් හටගෙන තිබේ. එහිදි එක් පුද්ගලයෙකු තුවාල ලබා ඇති අතර ඔහු ප්‍රතිකාර සඳහා මාරවිල මූලික රෝහලට ඇතුළත් කර ඇති බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=37571", "Category": null, "Parent URL": null}