{"Source": "Adaderana", "Timestamp": "November 19, 2017 08:47 am", "Headline": " ගිංතොට සිද්ධියෙන් මිනිස්සු මැරුණේ නෑ-කටකතා බොරු", "News Content": "ගාල්ල - ගිංතොට ප්‍රදේශයේ කලහකාරී තත්ත්වය හේතුවෙන් හානී වූ සියලු දේපල සඳහා රජය මඟින් වන්දි ලබාදීමට කටයුතු කරන බව අමාත්‍ය වජිර අබේවර්ධන මහතා පවසයි. ඊයේ රාත්‍රියේ පැවති විශේෂ සාකච්ඡාවකදී අමාත්‍යවරයා ප්‍රකාශ කළේ සිද්ධියෙන් පුද්ගලයන් මියගිය බවට පල වන වාර්තා සත්‍ය නොවන බවයි. කටකතා සම්බන්ධයෙන් කිසිඳු ක්‍රියාවක නොයෙදෙන ලෙස අමාත්‍යවරයා ජනතාවගෙන් වැඩිදුරටත් ඉල්ලා සිටියි. මේ අතර ප්‍රදේශයේ ආරක්ෂාව තර කිරීමට පියවර ගෙන ඇති බව අමාත්‍ය සාගල රත්නායක මහතා එහිදී ප්‍රකාශ කළේය. ප්‍රදේශයේ ආරක්ෂාව සම්බන්ධයෙන් ඊයේ රාත්‍රියේ ගාල්ල දිස්ත්‍රික් ලේකම් කාර්යාලයේ දී පැවති සාකච්ඡාව සඳහා ගයන්ත කරුණාතිලක අමාත්‍යවරයා ද පොලිස්පතිවරයා ඇතුළු ආරක්ෂක අංශ නියෝජිතයන් ද ප්‍රජා නියෝජිතයන් ද සහභාගී වී තිබේ මේ අතර ගාල්ල පොලිස් වසමේ ග්‍රාම සේවා වසම් 07කට පනවා තිබු පොලිස් ඇදිරි නීතිය අද පෙරවරු 6න් අවසන් වුණි. ගාල්ල පොලිස් වසමේ වැලිපිටිමෝදර, මාහපුගල, රුක්වත්ත, ගිංතොට නැගෙනහිර, ගිංතොට බටහිර, පියදිගම සහ කුරුදුවත්ත යන ග්‍රාම සේවා වසම් සඳහා මෙලෙස පොලිස් ඇදිරිනීතිය පනවා තිබුණි. තවදුරටත් එම ප්‍රදේශවල රාජකාරි කටයුතු සඳහා පොලීසියට අමතරව පොලිස් විශේෂ කාර්යය බලකාය සහ යුධ හමුදාව කටයුතු කරන බව පොලිස් මාධ්‍ය ප්‍රකාශකවරයා සඳහන් කළේය. පසුගිය සිකුරාදා ඇති වූ කලහකාරී සිද්ධිය සම්බන්ධයෙන් පුද්ගලයින් 19 දෙනෙකු අත්අඩංගුවට ගැණුනි.", "URL": "https://sinhala.adaderana.lk/news.php?nid=80155", "Category": null, "Parent URL": null}