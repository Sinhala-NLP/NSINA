{"Source": "Adaderana", "Timestamp": "August 9, 2019 10:26 am", "Headline": "නවාස් ෂරීෆ්ගේ දියණිය අත්අඩංගුවට", "News Content": "පාකිස්තානයේ හිටපු අගමැති නවාස් ෂරීෆ්ගේ දියණිය මරියම් නවාස් දුෂණ චෝදනා මත අත්අඩංගුවට ගෙන ඇත. පියා රඳවා සිටින ලාහෝර් නුවර පිහිටි බන්ධනාගාරය වෙත ගිය අවස්ථාවේදී ඇය අත්අඩංගුවට ගෙන ඇති බව සඳහන්. පාකිස්තාන විපක්ෂ දේශපාලන නායිකාවක් මෙන්ම හිටපු අගමැති නවාස් ෂරීෆ්ගේ දියණිය මරියම් නවාස් අත්අඩංගුවට ගැනීමට එරට දුෂණ මර්දන ඒකකය පියවර ගෙන ඇත. එරට විපක්ෂය නියෝජනය කරන ඉහළ පෙළේ දේශපාලනඥයෙකු අත්අඩංගුවට පත් වූ ආසන්නතම අවස්ථාව මෙයයි. දුෂණ චෝදනා හේතුවෙන් හිටපු අගමැති නවාස් ෂරීෆ් මේ වනවිට සිර දඬුවමකට යටත් කර ඇත. ඔහු රඳවා සිටින ලාහෝර් නුවර පිහිටි බන්ධනාගාරය වෙත ගිය අවස්ථාවේදී මරියම් නවාස් ඇයත් සමග සිටි ඥාතී සොහොයුරා ද සමග අත්අඩංගුවට ගෙන තිබුණි. පවුලට අයත් සීනි කම්හලක් හා සම්බන්ධ නඩු විභාගයක් හේතුවෙන් ඇය මෙලෙස අත්අඩංගුවට ගෙන ඇති බව විදෙස් වාර්තා සඳහන් කර ඇත. කෙසේ වෙතත් නවාස් පවුල දශක තුනක් තිස්සේ එරට දේශපාලනයට සැළකිය යුතු බලපෑමක් කිරීම හේතුවෙන් ඔවුන් දේශපාලන පළිගැනීම්වල ගොදුරක් බවට පත්ව ඇති බව විරුද්ධවාදීන්ගේ අදහසයි. පාකිස්තාන වත්මන් රජයේ සහ අගමැති අගමැති ඉම්රාන් ඛාන්ගේ ප්‍රබලම විවේචකයෙක් ලෙස මරියම් නවාස් සැළකෙයි. එමෙන්ම සිය පක්ෂය සම්බන්ධයෙන් මර්දනකාරී පිළිවෙතක් අනුගමනය කරන බවට චෝදනා කරමින් ඇතැම් අවස්ථාවල හමුදාව විවේචනය කර තිබුණි.", "URL": "https://sinhala.adaderana.lk/news.php?nid=116140", "Category": null, "Parent URL": null}