{"Source": "Adaderana", "Timestamp": "February 2, 2012 10:26 am", "Headline": "ධීවරයින් නිදහස් කිරීමට ඩොලර් මිලියන 6 ක් ඉල්ලයි", "News Content": "මීට මාස 03 ට පෙර පැහැරගනු ලැබූ ශ්‍රී ලාංකික ධීවරයින් 06 දෙනෙකු නිදහස් කිරීම සඳහා සෝමාලියානු මුහුදු කොල්ලකරුවන් අමෙරිකානු ඩොලර් මිලියන 06 ක මුදලක් ඉල්ලා සිටින බව එම ධීවරයින්ගේ පවුල්වල සාමාජිකයින් පවසයි. පසුගිය සැප්තැම්බර් මාසයේ සිය සොහොයුරා ඇතුළු අනෙකුත් ධීවරයින් මසුන් ඇල්ලීම සඳහා ශ්‍රී ලංකාවේ බටහිර වෙරළ තීරයේ මීගමුව ප්‍රදේශයෙන් මුහුද බලා පිටත්ව ගිය බව නිරෝෂන් ඇන්තනී නැමැත්තෙකු සඳහන් කර තිබේ. ඔහු පැහැරගැනීමට ලක්වූ ශාන්ත සෙබස්තියන් නම් ධීවරයාගේ වැඩිමහල් සහෝදරයා බව විදෙස් මාධ්‍ය වාර්තා කරයි. සිය සොහොයුරා ඇතුළු පිරිස ගමන්ගත් යාත්‍රාව සමග පැවති සම්බන්ධතාවය ඔවුන් පිටත්ව ගොස් මාසයක කාලයකට පසු ඇන හිටි බව ද ඔහු ප්‍රකාශ කර ඇත. සිකුරාදා දිනට පෙර සෝමාලියානු මුහුදු කොල්ලකරුවන් විසින් ඉල්ලා සිටින මුදල ලබාදීමට නොහැකි වුවහොත් සිය සොහොයුරා මරාදමන බවට තර්ජනය කළ බව ද නිරෝෂන් ඇන්තනී ප්‍රකාශ කළ බව AP පුවත් සේවය පවසයි. කෙසේවෙතත් සිය පවුලේ සාමාජිකයින් සිය මූලික අවශ්‍යතා සපුරාගැනීමේ දී පවා දුෂ්කරතාවලට මුහුණ දෙන බව ඇන්තනී පෙන්වා දී තිබේ. ධීවර කටයුතු අමාත්‍ය රාජිත සේනාරත්න මහතා විසින් සෝමාලියානු මුහුදු කොල්ලකරුවන් විසින් ශ්‍රී ලාංකික ධීවර පිරිස පැහැරගැනීම පිළිබඳ අදාළ සිද්ධිය තහවුරු කළ බව ද AP පුවත් සේවය සඳහන් කරයි. කෙසේවෙතත් අදාළ ධිවරයින් පිරිස නිදහස් කිරීම පිළිබඳව තහවුරු කර දැක්වීමට සෝමාලියානු රජය අසමත්ව ඇති බව ද අමාත්‍යවරයා පෙන්වා දී ඇති බව සඳහන්ය.", "URL": "https://sinhala.adaderana.lk/news.php?nid=21820", "Category": null, "Parent URL": null}