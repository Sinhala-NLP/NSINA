{"Source": "Adaderana", "Timestamp": "March 11, 2011 09:14 am", "Headline": "අගමැති දි.මුට ඉන්දියාවෙන් ප්‍රතිචාර", "News Content": "තමිල්නාඩුවේ එල්.ටී.ටී.ඊ කඳවුරු පවත්නා බවට ශ්‍රී ලංකා අග්‍රාමාත්‍ය දි.මු ජයරත්න මහතා කරනු ලැබූ ප්‍රකාශය මුළුමනින්ම ප්‍රතික්ෂේප කරන බව ඉන්දීය විදෙස් කටයුතු අමාත්‍යංශය සඳහන් කරයි. ශ්‍රී ලංකා රජය මෙවැනි කරුණක් සම්බන්ධයෙන් කිසිදු ආකාරයකට රාජ්‍ය තාන්ත්‍රික මට්ටමින් දැනුවත් කිරීමක් හෝ අදහස් ප්‍රකාශ කිරීමක් කර නැති බව ඉන්දීය විදෙස් කටයුතු අමාත්‍යංශයේ මාධ්‍ය ප්‍රකාශක ශ්‍රී විෂ්ණු ප්‍රකාශ් මහතා පවසා තිබේ. තමිල්නාඩුවේ එල්.ටී.ටී.කඳවුරු පවත්නා බවට නිසි තොරතුරක් ඇත්නම් කළ යුතුව ඇත්තේ රාජ්‍ය තාන්ත්‍රික මට්ටමින් ඒ පිළිබඳ අවධානය යොමු කිරීම බවද ශ්‍රී විෂ්ණු ප්‍රකාශ් මහතා පෙන්වා දෙන බව ඉන්දීය විදෙස් කටයුතු අමාත්‍යංශයේ නිල වෙබ් අඩවිය උපුටා දක්වයි. එසේම ඊයේ දිනයේ තමිල්නාඩු ප්‍රාන්ත පොලිස් අධ්‍යක්ෂ ජෙනරාල් වරිය ද ශ්‍රී ලංකා අග්‍රාමාත්‍යවරයාගේ ප්‍රකාශය සම්බන්ධයෙන් බී.බී.සී මාධ්‍යය අමතා ප්‍රතිචාර දක්වා තිබිණි. නිසි කරුණු සනාථ කිරීමකින් තොරව ශ්‍රී ලංකා අග්‍රාමාත්‍යවරයා විසින් තමිල්නාඩුවේ එල්.ටී.ටී.ඊ කඳවුරු පවත්නා බවට සාවද්‍ය ප්‍රකාශයක් කර ඇති බව පොලිස් අධ්‍යක්ෂ ජෙනරාල් ලතිකා සරන් මහත්මිය බී.බී.සී මාධ්‍යයට පවසා ඇත. මීට පෙරාතුවද අග්‍රාමාත්‍ය දි.මු ජයරත්න මහතා විසින් චෙන්නායි හි පිහිටි බෞද්ධ විහාරයට කිසියම් පිරිසක් විසින් පහරදීමක් සිදුකළ පසු එය සිදුකරනු ලැබුවේ තමිල්නාඩුවේ වෙසෙන එල්.ටී.ටී.ඊ පිරිස් විසින් බව ප්‍රකාශ කර තිබුණු බව පොලිස් අධ්‍යක්ෂ ජෙනරාල්වරිය ‍සිහිපත් කර ඇත. එය සිදුකරනු ලැබුවේ තමිල්නාඩුවේ සිටින ශ්‍රී ලංකා ද්‍රවිඩ හිතවාදීන් පිරිසක් විසින් බව ද ඇය සඳහන් කරයි. හදිසි නීතිය පිළිබඳ වන යෝජනාව පාර්ලිමේන්තුවට ඉදිරිපත් කරමින් අග්‍රාමාත්‍ය දි.මු ජයරත්න මහතා විසින් පසුගිය දිනෙක තමිල්නාඩුවේ එල්.ටී.ටී.ඊ කඳවුරු පවත්නා බවට ප්‍රකාශයක් කරනු ලැබිණි.", "URL": "https://sinhala.adaderana.lk/news.php?nid=14768", "Category": null, "Parent URL": null}