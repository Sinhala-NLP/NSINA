{"Source": "Adaderana", "Timestamp": "February 7, 2011 05:42 pm", "Headline": " \"ශ‍්‍රී ලාංකිකත්වය\"ජාත්‍යන්තර රන් සම්මානයෙන් පිදුම් ලබයි", "News Content": "(සම්මානය දිනාගත් පෝස්ටරය ඡායා රූපයේ දැක්වේ) ආසියානු ශාන්තිකර කලාපීය සංචාරක සංගමය මගින් සංවිධානය කළ ලෝක සංචාරක අලෙවිකරණ තරගාවලියේ පෝස්ටර් අංශයේ රන් සම්මානය දිනා ගැනීමට ශ‍්‍රී ලංකා සංචාරක ප‍්‍රවර්ධන කාර්යාංශය සමත් වෙයි. ශ‍්‍රී ලංකා සංචාරක ප‍්‍රවර්ධන කාර්යාංශයට මෙම සම්මානය හිමිවූයේ ශ‍්‍රී ලාංකිකත්වය තේමා කර ගනිමින් ඉදිරිපත් කළ පෝස්ටරය වෙනුවෙනි. ලොව පුරා පෞද්ගලික අයදුම්කරුවන් සහ සංචාරක සංවිධාන 102 ක් නිර්මාණ 223 ක් මේ සදහා ඉදිරිපත් කර තිබුණි. නවමු ශ‍්‍රී ලංකාවක් පිළිබද ප‍්‍රතිරූපය ලොවට ප‍්‍රකාශ කිරීම අරමුණු කර ගනිමින්\"අලූත් ශ‍්‍රී ලංකාවක් නමින්\" විශේෂ වැඩසටහනක් පසුගිය දෙසැම්බර් මාසයේදී ප‍්‍රකාශයට පත් කෙරුණි. කිසියම් සංචාරකයකුට විස්මිත අත් දැකීම් 8 ක් විද ගැනීමට ඉඩ ලැබෙන බැවින් Sri Lanka යන වදනේ අකුරු 8 න් විවිධ ක්ෂේත‍්‍ර 8 ක් සංකේතවත් කිරීමට හදුනාගෙන තිබේ. එම අංශ 8 අතර ශ‍්‍රී ලාංකිකත්වය එක් ක්ෂේත‍්‍රයකි. ශ‍්‍රී ලංකා සංචරණය මගින් කරන ලද සමීක්ෂණ වලින්ද ශ‍්‍රී ලාංකිකත්වය සහ ශ‍්‍රී ලාංකික සිනහව සංචාරක ක්ෂේත‍්‍රයේ ප‍්‍රවර්ධනයට යොදා ගත හැකි බව අනාවරණය කර තිබේ. ශ‍්‍රී ලාංකිකයන්ගේ සුහදශීලී බව ආගන්තුකසත්කාර සහ සංග‍්‍රහශීලී බව ජාත්‍යන්තර ප‍්‍රජාවගේ නිරන්තර පැසසුමට ලක්වේ.මේ අනුව ශ‍්‍රී ලාංකිකත්වයට මුල් තැන දෙමින් ප‍්‍රචාරණ වැඩසටහන් ක‍්‍රියාවට නැංවීමට දැනටමත් පියවර ගෙන ඇත.\"2011 සංචාරක වසර සමරමු\"යන්න මුල් කර ගනිමින් ශ‍්‍රී ලංකා සංචරණය තේමා 12 ඔස්සේ මෙම වසරේ සෑම මාසයක්ම ආවරණය වන පරිදි ප‍්‍රවර්ධන වැඩසටහන් ක‍්‍රියාත්මක කර ඇත. එහිදී මෙම වසරේ අපේ‍්‍රල් මාසය ශ‍්‍රී ලාංකීය ජනතාව සහ සංස්කෘතිය වෙනුවෙන් වෙන් කර තිබීම ද විශේෂත්වයකි. ඒ අනුව මේ දක්වා සංචාරක ක්ෂේත‍්‍රයේ ප‍්‍රවර්ධනයට යොදා නොගත් ශ‍්‍රී ලාංකිකත්වය 2011 වසරේ සංචාරක ප‍්‍රවර්ධන වැඩසටහන් මාලාවට ද ඇතුළත් කර ඇත. ආසියානු ශාන්තිකර කලාපීය සංචාරක සංගමය මගින් සංවිධානය කළ මෙම ජාත්‍යන්තර තරගාවලියට අදාළ සම්මාන ප‍්‍රදානෝත්සවය ලබන අප්‍රෙල් මස 11 වනදා චීනයේ දී පැවැත්වීමට නියමිතයි.", "URL": "https://sinhala.adaderana.lk/news.php?nid=14062", "Category": null, "Parent URL": null}