{"Source": "Adaderana", "Timestamp": "November 18, 2015 12:46 pm", "Headline": "මහින්ද වෙනුවෙන් ආගමික උත්සව රැසක්", "News Content": "හිටපු ජනාධිපති මහින්ද රාජපක්ෂ මහතාගේ 70 වන ජන්ම දිනය වෙනුවෙන් අද දිනය පුරා ආගමික උත්සව රැසක් සංවිධානය කර තිබේ.ඒකාබද්ධ විපක්ෂය විසින් මෙම උත්සව සංවිධානය කර ඇති අතර අද උදෑසන කොළඹ දී ආගමික උත්සව කිහිපයක් පැවැත්වුණි. නාරාහේන්පිට අභයාරාම විහාරස්ථානයේ දී අද අලුයම කිරිඅම්මාවරුන් වෙනුවෙන් දානමය පිංකමක් පැවති අතර ඊට හිටපු ජනාධිපති මහින්ද රාජපක්ෂ මහතා ද එක්ව සිටියේය. මෙම අවස්ථාව සඳහා ශිරන්ති රාජපක්ෂ මහත්මිය මෙන්ම හිටපු පාර්ලිමේන්තු මන්ත්‍රී බැසිල් රාජපක්ෂ මහතා සහ බන්දුල ගුණවර්ධන, උදය ගම්මන්පිල යන මහත්වරුන් ඇතුළු පිරිසක් එක්ව සිටි බව සඳහන්ය. ඉන් අනතුරුව හිටපු ජනාධිපතිවරයා වැල්ලවත්ත හින්දු කෝවිල වෙත ගොස් එහි ආගමික වතාවත්වලට ද එක්වුණි. මේ අතර අද පස්වරුවේ අනුරාධපුර ජය ශ්‍රී මහා බෝධීන් වහන්සේ අභියස විශේෂ ආගමික උත්සවයක් සංවිධානය කර ඇත. ඉන් අනතුරුව හිටපු ජනාධිපති මහින්ද රාජපක්ෂ මහතා පස්වරු 6.00ට රුවන්වැලි සෑරදුන් අභියස පැවැත්වෙන අසූහාරදහසේ පහන් පූජාවට ද එක්වීමට නියමිතය.", "URL": "https://sinhala.adaderana.lk/news.php?nid=55169", "Category": null, "Parent URL": null}