{"Source": "Adaderana", "Timestamp": "February 23, 2019 01:16 pm", "Headline": "සල්මාන් කුමරුගේ ආසියානු සංචාරයේ තවත් නවාතැනක්", "News Content": "සෞදියේ ඔටුන්න හිමි මොහමඩ් බින් සල්මාන් කුමරුගේ ආසියානු සංචාරයේ තෙවන සන්ධිස්ථානය වී ඇත්තේ චීනයයි. කෙසේ වෙතත් ඔහුගේ එම සංචාරය සම්බන්ධයෙන් චීනයේ සමීපතම මිතුරෙක් වන ඉරානය කනස්සල්ල පළ කර තිබුණි. ඉන්දීය සංචාරය අවසන් කිරීමෙන් පසු, සෞදියේ ඔටුන්න හිමි මොහොමද් බින් සල්මාන් කුමරු චීනයේ බීජීං අගනුවරට පැමිණ තිබූ අතර එහිදී චීන ජනාධිපති ෂී ජින්පින්ගෙන් සහ චීන රජයෙන් සල්මාන් කුමරුන්ට උණුසුම් පිළිගැනීමක් හිමිවිය. සල්මාන් කුමරු චීනයට පැමිණියේ සිය ආසියානු සංචාරයේ අවසන් අදියර ආරම්භ කරමින්. සල්මාන් කුමරු පාකිස්තානයේත්, ඉන්පසු ඉන්දියාවේත් සංචාරය කරමින්, ද්වී පාර්ශ්වීක සබඳතා ශක්තිමත් කර ගත්තා පමණක් නොව ඉන්දියාව සහ පාකිස්තානය සමඟ ආයෝජන ඇති කරගැනීමට ද කටයුතු කළේය. සල්මාන් කුමරුන්ගේ චීන සංචාරය සම්බන්ධයෙන් චීනයේ සමීපතම මිතුරෙක් වන ඉරානය කනස්සල්ල පළ කර ඇති බව සඳහන් වෙයි. සෞදිය සහ ඉරානය අතර විරසකයක් පැවතීම ඊට හේතුවයි. සල්මාන් කුමරු චීනයට පැමිණීමට පෙර, ඉරාන විදේශ ඇමැති ජාවද් සරීෆ් සහ චීන විදේශ ඇමැති වොන් යී අතර විශේෂ හමුවක් පැවැත්විය. එහිදී සෞදි කුමරුන්ගේ සංචාරය, චීනය සහ ඉරානය අතර සබඳතාවලට කිසිදු බාධාවක් නොවනු ඇති බවත්, ඉරාන චීන සබඳතා කිසිම අවස්ථාවක පළුඳු නොවන බවත් චීන විදේශ ඇමැතිවරයා ඉරාන විදේශ ඇමැතිවරයාට අවධාරණය කර ඇති බවයි වාර්තා වෙයි.", "URL": "https://sinhala.adaderana.lk/news.php?nid=104884", "Category": null, "Parent URL": null}