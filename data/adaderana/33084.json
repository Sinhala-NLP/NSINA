{"Source": "Adaderana", "Timestamp": "April 7, 2013 04:19 pm", "Headline": "වර්ජනයක් කරනවා- එත් මාධ්‍යයට කියන්න බෑ", "News Content": "ගැටලු කිහිපයක් මුල්කර ගනිමින් ලබන 20ත් 30ත් අතර දිනයක වැඩවර්ජනයකට යන බවත් එම දිනය මාධ්‍යයට හෙළිකළ නොහැකිමුත් අදාළ අංශවලට ඒ ගැන දැනුම්දෙන බවත් ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා පවසයි. කොළඹදී අද (07) පස්වරුවේ පැවැති මාධ්‍ය හමුවකදී ඔහු මේ බව පැවසීය. එහිදී මාධ්‍යවේදියෙකු ගැමුණු විජේරත්න මහතාගෙන් විමසා සිටියේ මාධ්‍යවේදීන් සඟයින් යැයි පවසන ඔබ බස් වර්ජනය කරන දිනය ගැන මාධ්‍යයට හෙළි නොකර අදාළ අංශවලට පමණක් හෙළි කරන්නේ මන්දැයි යනුවෙනි. පොලීසිය මේ ගැන තොරතුරු හොයන බැවින් මාධ්‍යයට කිව නොහැකි බවත් මේ නිසා දින 3ට පෙර ඒ ගැන පැවසිය හැකි බවත් එහිදී ඔහුගේ පිළිතුර විය. කෙසේ හෝ බස් රථවල තීන්ත ගෑම, බස්නාහිර පළාත් මාර්ගස්ථ මගී ප්‍රවාහන අධිකාරීය විසින් බස් රථ සේවා ගාස්තු වැඩි කිරීම, ඉන්ධන වැඩිවීමට සාපේක්ෂව ඉන්ධන සහනාධාරයක් හෝ ගාස්තු සංශෝධනයක් නොදීම හා දකුණු පළාත සඳහා අවිධිමත් ලෙස ලංගම බස් යෙදවීම යන කරුණු මුල්කර ගෙන එකී වැඩවර්ජනය ක්‍රියාත්මක කිරීමට බලාපොරොත්තු වන බව ගැමුණු විජේරත්න මහතා පැවසීය. බස් රථයක තීන්ත ආලේප කිරීමට පමණක් රුපියල් ලක්ෂ එක හමාරක් වැය වන බවද ආණ්ඩුව එම සහනාධාරය ලබාදෙන්නේ නම් තීන්ත ආලේප කළ හැකි බවද ඔහු එහිදී කියා සිටියේය.", "URL": "https://sinhala.adaderana.lk/news.php?nid=33084", "Category": null, "Parent URL": null}