{"Source": "Adaderana", "Timestamp": "July 6, 2019 08:57 am", "Headline": "ශ්‍රී ලංකාව අද ඉන්දියාව සමඟ තරග බිමට", "News Content": "ලෝක කුසලාන ක්‍රිකට් තරඟාවලියේ මූලික වටයේ තරඟ අද අවසන් වෙයි. ශ්‍රි ලංකාව සහ ඉන්දියාව අතර තරඟයත්, ඔස්ට්‍රේලියාව සහ දකුණු අප්‍රිකාව අතර දිවා රාත්‍රී තරඟයත් අද(06) පැවැත්වෙයි. ඊයේ(05) පැවැති තරඟයේදී බංග්ලාදේශය පරදවා ලකුණු 94ක ජයක් ලැබීමට පාකිස්ථානය සමත් වුවද ඔවුන්ට අවසන් පූර්ව වටයට සුදුසුකම් ලැබීමට හැකි වූයේ නොමැත. ඒ අනුව ඔස්ට්‍රේලියාව, ඉන්දියාව, නවසීලන්තය සහ එංගලන්තය අවසන් පූර්ව වටය සදහා සුදුසුකම් ලබා තිබේ. ඊයේ පැවැති තරඟයේදී පාකිස්ථානය කඩුලු 09කට ලකුණු 315ක් ලබා ගත්තේය. ඉමාම් උල්හක් ලකුණූ 100යි. බාබර් අසාම් ලකුණු 96යි. මුෂ්ටෆිසූර් රහමන්ඩ් කඩුලු 05ක් දවා ගත්තේය. බංග්ලාදේශ කණ්ඩායම සියලු දෙනා දැවී ලබාගත්තේ ලකුණු 221ක් පමණයි. ශකිබ් අල් හසන් ලකුණු 64යි. ශහින් අෆ්රිඩි කඩුලු 06ක් දවා ගත්තේය.", "URL": "https://sinhala.adaderana.lk/news.php?nid=113475", "Category": null, "Parent URL": null}