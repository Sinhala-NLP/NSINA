{"Source": "Adaderana", "Timestamp": "March 24, 2015 04:04 pm", "Headline": "ජාතික විධායක සභාවේ ඉන්නවාද? නැද්ද? ළඟදීම කියන්නම්!", "News Content": "අද දිනයේ පැවැත්වීමට නියමිතව තිබු ජාතික විධායක සභා රැස්වීම හදිසියේ අවලංගු කිරීමට රජය පියවර ගෙන ඇති බව ජනතා විමුක්ති පෙරමුණ පවසයි.එම පක්ෂයේ ප්‍රචාරක ලේකම් විජිත හේරත් මහතා සඳහන් කළේ මේ වන විට සිදුව ඇති නව දේශපාලන වර්ධනයන් සැලකිල්ලට ගනිමින් මතු වී ඇති තත්ත්වය පිළිබඳව ජාතික විධායක සභාවේ දී ප්‍රශ්න කිරීමට ජනතා විමුක්ති පෙරමුණ බලාපොරොත්තු වු බවයි. කෙසේ වෙතත් හදිසියේ එම රැස්වීම අවලංගු කිරීම හේතුවෙන් එම අවස්ථාව අහිමි වු බව පවසන විජිත හේරත් මහතා කඩිනමින් විධායක සභාව කැඳවිය යුතු බවට අවධාරණය කරයි.මේ අතර නව දේශපාලන වර්ධනයන් සැලකිල්ලට ගනිමින් තවදුරටත් ජාතික විධායක සභාවට මැදිහත් විය යුතු ද නැද්ද යන්න පිළිබඳ ඉදිරියේ දී අවසන් තීරණයක් ගැනීමට බලාපොරොත්තු වන බව ද විජිත හේරත් මහතා පවසයි.පසුගිය පාලනය පරාජයට පත්කිරීමට දායක වු සිවිල් සංවිධාන නියෝජිතයින් සමග සාකච්ඡා කිරීමෙන් අනතුරුව ඒ පිළිබඳ අවසන් තීරණය ගන්නා බව ජනතා විමුක්ති පෙරමුණේ ප්‍රචාරක ලේකම්වරයා සඳහන් කරයි.", "URL": "https://sinhala.adaderana.lk/news.php?nid=50197", "Category": null, "Parent URL": null}