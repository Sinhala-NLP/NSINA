{"Source": "Adaderana", "Timestamp": "June 27, 2018 06:20 pm", "Headline": "ජනපති දිඹුලාගල ආගමික කටයුතුවලට එක්වෙයි", "News Content": "දිඹුලාගල ආරණ්‍ය සේනාසනයේ සංවර්ධන කටයුතු අඛණ්ඩව ඉදිරියටත් සිදුකරන බව ජනාධිපති මෛත්‍රීපාල සිරිසේන මහතා පවසයි. ඓතිහාසික දිඹුලාගල ආරණ්‍ය සේනාසනයේ අභිනව පිරිවෙන් ශාලා ගොඩනැගිලි සංකීර්ණය සහ සංඝාවාසය සඟ සතු කොට පූජා කිරීමේ පුණ්යෝත්සවය ජනාධිපතිවරයාගේ ප්‍රධානත්වයෙන් අද(27) පෙරවරුවේ පැවැත්වුණි. එම අවස්ථාවට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කර තිබේ. අද උදැසන ආරණ්‍ය සේනාසනය වෙත පැමිණි ජනාධිපතිවරයා ප්‍රථමයෙන් සමරු ඵලකය නිරාවරණය කරමින් වාහල්කඩ ද්වාරය විවෘත කළ අතර අනතුරුව මහා සංඝ රත්නයේ සෙත් පිරිත් සජ්ජායනය මධ්‍යයේ නව පිරිවෙන් ශාලා ගොඩනැඟිලි සංකීර්ණය සහ සංඝාවාසය සඟ සතුකොට පූජා කල බව ජනාධිපති මාධ්‍ය අංශය සඳහන් කළේය. “පිබිදෙමු පොළොන්නරුව” දිස්ත්‍රික් සංවර්ධන වැඩසටහන යටතේ ඉදි කෙරුණු මෙම නව පිරිවෙන් ශාලා ගොඩනැගිලි සංකීර්ණය සහ සංඝාවාසය සඳහා වැය කර ඇති මුදල රුපියල් ලක්ෂ 400 ක් වෙයි. මේ අතර “ජනපති සදහම් යාත්‍රා” ධර්ම දේශනා මාලාවේ පොසොන් පුර පසලොස්වක පොහෝ දින ධම් සභාවද අද ඓතිහාසික දිඹුලාගල රජමහා විහාරස්ථානය කේන්ද්‍රකර ගනිමින් පැවැත්වුණි. ජනාධිපති මෛත්‍රීපාල සිරිසේන මහතා ද ධර්ම දේශනය ශ්‍රවණය කිරීම සඳහා එක්වූ අතර බම්බලපිටිය සිරි වජිරාරාම විහාරාධිපති ශාස්ත්‍රපති අතිපූජ්‍ය ත්‍රිකුණාමලයේ ආනන්ද නාහිමි විසින් ධර්ම දේශනය මෙහෙයවා තිබේ.", "URL": "https://sinhala.adaderana.lk/news.php?nid=91590", "Category": null, "Parent URL": null}