{"Source": "Adaderana", "Timestamp": "July 18, 2013 04:06 pm", "Headline": "වර්ජනයට එරෙහිව  මර්දනය ක්‍රියාත්මක කරනවා", "News Content": "වැඩ වර්ජන සිදු කිරීමට සේවකයින්ට ඇති අයිතියට බාධා කරමින් ඒවා මර්දනය කිරීමට රජය කටයුතු කරමින් සිටින බව රජයේ හෙද නිලධාරීන්ගේ සංගමය පවසයි. ඊයේ(17) දිනයේ ක්‍රියාත්මක කළ සංකේත වැඩ වර්ජනයට සහභාගී වූ හෙද නිලධාරීන්ගේ නාම ලේඛන සෞඛ්‍ය අමාත්‍යංශයට එවන ලෙස බලධාරීන්ට ලිඛිතව දැනුම් දී ඇති බව එම සංගමයේ සභාපති සමන් රත්නප්‍රිය මහතා පවසයි. මෙම තත්ත්වය වැඩ වර්ජනය මර්දනය කිරීමට සෞඛ්‍ය අමාත්‍යංශය ගත් උත්සහයක් බව සමන් රත්නප්‍රිය මහතා පෙන්වා දෙයි. වර්ජනයට සහභාගී වූ හෙද නිලධාරීන්ගේ නාම ලේඛන ගැනීම වහාම නතර නොකලහොත් ඉදිරි සතියක කාලය තුළ නැවත වරක් වෘත්තීය සමිති ක්‍රියාමාර්ගයක නිරත වන බව ඔහු අවධාරණය කරයි. එමෙන්ම මෙවැනි මර්දනයන්ට එ‍රෙහිව ජාත්‍යන්තර කම්කරු සංවිධානයට , යුරෝපා සංගමයට හා සියලු තානාපති කාර්යාල වලට පැමිණිලි කරන බව ද රජයේ හෙද නිලධාරීන්ගේ සංගමයේ සභාපතිවරයා නිකුත් කළ නිවේදනයේ සඳහන් වෙයි.", "URL": "https://sinhala.adaderana.lk/news.php?nid=35897", "Category": null, "Parent URL": null}