{"Source": "Adaderana", "Timestamp": "August 23, 2010 01:22 pm", "Headline": "කේ. පී ඇල්ලුවේ විපක්ෂයෙන්දැයි සුසිල් අසයි", "News Content": "රජයට සහය දෙනු වෙනුවට විවේචනය කළ විපක්ෂය දැන් අත්අඩංගුවේ පසුවන කේ. පී ගේ ගිණුම් සම්බන්ධව විමසීම ගැන පුදුමයට පත්වන බව ශ්‍රී ලංකා නිදහස් පක්ෂ මහ ලේකම්, ඛනිජ තෙල් කර්මාන්ත අමාත්‍ය සුසිල් ප්‍රේම්ජයන්ත මහතා පවසයි. කේ. පී සම්බන්ධ පරීක්ෂණ කටයුතු තවමත් අවසන්ව නොමැති බව ද ඔහු පෙන්වාදුන්නේය. අද කොළඹ පැවති මාධ්‍ය හමුවකදී අදහස් දක්වමින් අමාත්‍යවරයා මේ බව ප්‍රකාශ කළේය. එමෙන්ම කේ. පී අත්අඩංගුවට ගනු ලැබුවේ විපක්ෂයෙන් දැයි එහිදී මාධ්‍යවේයකු නැඟූ පැනයකට පිළිතුරු දෙමින් ප්‍රේමජයන්ත මහතා විමසා සිටියේය. මේ වනවිට ජාත්‍යන්තර වශයෙන් කේ. පී සිදුකළ මෙහෙයුම්, ඔහුගේ ගිණුම් හා වත්කම් පිළිබඳව කරුණු අනාවරණය කරගෙන ඇති බවත්, ඒ පිළිබඳව ක්‍රමානුකූලව හෙළිදරව් කරන බවත් ඒ මහතා සඳහන් කළේය. ඒ පිළිබඳව එකවරම හෙළිදරව් කළ නොහැකි බව ද ඔහු අවධාරණය කළේය. කේ. පී ගේ මුදල් පවතින්නේ ජාත්‍යන්තර බැංකු ගිණුම් වල බව පෙන්වාදුන් ප්‍රේමජයන්ත අමාත්‍යවරයා පැවසුවේ ශ්‍රී ලංකාවේ බැංකු වල තැන්පත් කර තිබුණේ නම් එම ගිණුම් රාජ්‍ය සන්තක කිරීමට තිබූ බවය. කේ. පී ගේ ගිණුම් ගැන හෙළිදරව් කර ගැනීම, ඒවා අත්පත් කරගැනීම අදාළ නෛතික ක්‍රියා පටිපාටියකට අනුව සිදුකරන බව සුසිල් ප්‍රේමජයන්ත මහතා අවධාරණය කළේය. රජය කටයුතු කරන්නේ එම ක්‍රියා පටිපාටියට අනුව බව ද ඔහු පෙන්වා දුන්නේය.", "URL": "https://sinhala.adaderana.lk/news.php?nid=10397", "Category": null, "Parent URL": null}