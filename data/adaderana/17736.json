{"Source": "Adaderana", "Timestamp": "July 30, 2011 10:11 am", "Headline": "යුද අපරාධ චෝදනා ගැන ශ්‍රී ලංකාවට නඩු දාන්න බෑ", "News Content": "ශ්‍රී ලංකාවේ සිදුවූ බව කියන යුද අපරාධ සම්බන්ධයෙන් නඩු පැවරීමට හැකියාවක් නොමැති බව විපක්ෂ නායක සහ එක්සත් ජාතික පක්ෂ රනිල් වික්‍රමසිංහ මහතා පවසයි. මනුෂ්‍යත්වයට එරෙහි අපරාධ පිළිබඳ රෝම ප්‍රඥප්තිය සඳහා ශ්‍රී ලංකාව අත්සන් තබා නොමැති නිසා මෙසේ ශ්‍රී ලංකාව එරෙහිව නඩු පැවරිය නොහැකි බව ඔහු පෙන්වාදෙයි. ‍එමෙන්ම ශ්‍රී ලංකා රජයට එල්ල වී ඇති චෝදනා සම්බන්ධව බ්‍රිතාන්‍ය දේශපාලන නායකයින් සමග සාකච්ඡා නොකළ බව ද මේ දිනවල ලන්ඩනයේ සංචාරයක නියැලෙන වික්‍රමසිංහ මහතා බීබීසී සන්දේශය වෙත අදහස් දක්වමින් සඳහන් කර ඇත. වික්‍රමසිංහ මහතා ලන්ඩනයේ පැවති පොදු රාජ්‍ය මණ්ඩලීය පාර්ලිමේන්තු මන්ත්‍රීවරුන්ගේ සංගමයෙහි රැස්වීම සඳහා ද සහභාගි වී ඇති බව සඳහන්ය. එහිදී ඒ මහතා බ්‍රිතාන්‍ය ආරක්ෂක ලේකම් ලියම් ෆොක්ස් සහ විදේශ කාර්යාල අමාත්‍ය ඇලෙස්ටෙයාර් බර්ට් යන මහත්වරුන් සමග සාකච්ඡා පවත්වා තිබේ. එහිදී යුද අපරාධ චෝදනා සම්බන්ධව සාකච්ඡාවට ලක්නොවූ බව බීබීසී සන්දේශය වෙත අදහස් දක්වමින් වැඩිදුරටත් ප්‍රකාශ කර ඇත. මේ අතර පක්ෂ නායකත්වය වෙනත් ‍අයෙකුට පැවරීම සම්බන්ධයෙන් තමා කිසිදු ප්‍රකාශයක් හෝ ක්‍රියාමාර්ගයක් ගෙන නොමැති බව ද විපක්ෂ නායකවරයා පවසා ඇත. පක්ෂය එක්සත් කිරීම සම්බන්ධයෙන් මුල් වී කටයුතු කරන ලෙසට පමණක් කරූ ජයසූරිය මහතාට තමා දැනුම් දුන් බව ඔහු එහිදී ප්‍රකාශ කර ඇති බව සඳහන්ය. එසේ නොමැතිව නායකත්වය පැවරීමක් හෝ වෙනත් කරුණක් සම්බන්ධයෙන් තමාට මේ වන තෙක් කිසිවෙකුත් පවසා නොමැති තමා ඒ පිළිබඳ නොදන්නා බවත් රනිල් වික්‍රමසිංහ මහතා බීබීසී සන්දේශය වෙත අදහස් දක්වමින් අවධාරණය කර ඇත. නායකත්වය හෝ එහි බලතල පැවරීම සම්බන්ධයෙන් තමා කිසිදු ප්‍රවෘත්ති නිවේදනයක් නිකුත් කර නොමැති බව බී.බී.සී සංදේශය වෙනුවෙන් එහි මාධ්‍යවේදී නැගූ ප්‍රශ්නයකට පිළිතුරු දෙමින් වික්‍රමසිංහ මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=17736", "Category": null, "Parent URL": null}