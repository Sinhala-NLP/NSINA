{"Source": "Adaderana", "Timestamp": "August 9, 2019 09:36 am", "Headline": "මෝදි ජාතිය අමතයි-ජම්මු කාශ්මීරය ප්‍රාන්ත තත්ත්වයේම", "News Content": "ඉන්දීය අගමැති නරේන්ද්‍ර මෝදි ඊයේ පස්වරුවේ ජාතිය අමතා ප්‍රකාශයක් සිදු කළේය. ජම්මු - කාශ්මීරය පාලන ඒකක දෙකකට වෙන් කිරීම සම්බන්ධයෙන් ඔහු එහිදී අදහස් දක්වා තිබුණි. මේ අතර රාජ්‍ය තාන්ත්‍රික සබඳතා සීමා කිරීම හා වෙළඳ සබඳතා අත්හිටුවීමට ගත් තීරණය සම්බන්ධයෙන් යළි සලකා බලන්නැයි ඉන්දියාව පාකිස්තානයෙන් ඉල්ලීමක් කර ඇත. ව්‍යවස්ථාවේ 370වන වගන්තිය අහෝසි කිරීමත් සමග ජම්මු කාශ්මීරයට නව යුගයක උදාවන බව ඉන්දීය අගමැති නරේන්ද්‍ර මෝදි පවසයි. නව පාලන ක්‍රමය යටතේ ජම්මු කාශ්මීරයේ සංවර්ධන කටයුතු රැසක් සමග එහි සියළුම වැසියන්ට සිය අයිතීන් හිමිවන බවත් අගමැතිවරයාගේ ප්‍රකාශයේ සඳහන්. 370වන වගන්තිය අහෝසි කිරීම සඳහා ඉන්දීය රජය ගත් ආන්දෝලනාත්මක තීරණයෙන් පසුව පළමු වරට එරට ජනතාව අමතමිනුයි අගමැති මෝදි මෙම අදහස් පල කළේය. ජම්මු කාශ්මීර් වැසියන්ට වඩා හොඳ හා විනිවිදභාවයකින් යුත් ඡන්ද අයිතියක් ලබාදෙන බවටත් අගමැතිවරයා පොරොන්දු වී ඇත. එමෙන්ම සිය නායකයන් තෝරා ගැනීමේ අයිතියද සහිතව ජම්මු කාශ්මීරයට අවසානයේදී ප්‍රාන්ත තත්ත්වයම හිමිවනු ඇති බව නරේන්ද්‍ර මෝදිගේ ප්‍රකාශයේ දැක්වෙයි. කෙසේ නමුත් ලඩාක් කලාපය මධ්‍යම රජය යටතේ පවතින වෙනම පාලන ඒකකයක් ලෙසටම පවතිනු ඇති බවද ඔහු පැවසුවේය. කාශ්මීර ගැටුම උග්‍ර වෙමින් පවතින පසුබිමක ඉන්දියාව වෙත දුම්රිය ධාවනය අත්හිටුවීමටත් පාකිස්තානය පියවර ගෙන ඇති බව සඳහන්. මේ අතර කාශ්මීර අර්බුදය හමුදා ගැටුමක් දක්වා දුරදිග යනු ඇතැයි පලවන වාර්තා සම්බන්දයෙන් පාකිස්තාන විදේශ ඇමති ෂා මොහොමඩ් කුරේෂි අදහස් දක්වා ඇත. අදාළ ගැටළුවට තමා හමුදා විසඳුමක් කිසිවිටකත් අපේක්ෂා නොකරන බව විදේශ අමාත්‍යවරයා එහිදී සඳහන් කළේය.", "URL": "https://sinhala.adaderana.lk/news.php?nid=116136", "Category": null, "Parent URL": null}