{"Source": "Adaderana", "Timestamp": "March 30, 2016 08:10 am", "Headline": "ස්ථාවරය දැන් වෙනස් - විධායක ජනාධිපතික්‍රමය රටට ඕනෑ", "News Content": "විධායක ජනාධිපති ක්‍රමය රටට අවශ්‍ය බව ජාතික සංවාද අමාත්‍ය මනෝ ගනේෂන් මහතා පවසයි. ඇතැම් කරුණු කෙරෙහි අවධානය යොමුකරන විට විධායක ජනාධිපති ක්‍රමයේ අවශ්‍යතාවක් පවතින බවත්,මේවන විට සුළුතර පක්ෂ අතර සාකච්ඡා පවත්වා ඒ පිළිබඳ එකඟතාවක් ඇතිකරගෙන ඇති බවත් අමාත්‍යවරයා කියා සිටියි.සෘජු මහජන ඡන්දයෙන් තේරී පත්වන ජනාධිපතිවරයෙකු සිටින විට සුළුතර ජාතීන් හා පක්ෂවල ඡන්දයද ඔහුගේ පත්වීමට බලපවත්වන බැවින් යම් ආකාරයකට එවැනි ජනාධිපතිවරයෙකු සුළු පක්ෂ කෙරෙහිද අවධානය යොමුකරන බව ඔහු පෙන්වා දෙයි.එසේ නොමැතිව ප්‍රධාන පක්ෂවල බල ආධිපත්‍යයට යටවුණු පාර්ලිමේන්තු ක්‍රමයක් තුළ සුළුතර පක්ෂවලට හා සුළු ජාතීන්ට අසාධාරණයක් විය හැකි බව අමාත්‍යවරයා කියා සිටියි.එසේ වුවද විධායක ජනාධිපති ධූරයේ බලතල යම් මට්ටමකට අඩු කොට වඩා ප්‍රජාතන්ත්‍රීය ලෙස තබාගැනීම සුදුසු යයි තමන් කල්පනා කරන බවත්,එහෙයින් නව ආණ්ඩුක්‍රම ව්‍යවස්ථා සංශෝධයේදී විධායක ජනාධිපති ක්‍රමය අහෝසි කිරීම වෙනුවට බලතල සංශෝධනය කිරීම සුදුසු බව ඔහු පෙන්වාදෙයි.මේ අනුව පසුගිය ජනාධිපතිවරණ සමයේදී සුළු පක්ෂ දැරූ ස්ථාවරයෙහි වෙනස්වීම් පවතින බවත්,ජනාධිපති ක්‍රමටයත් පාර්ලිමේන්තු ක්‍රමයත් සමාන්තරව පවත්වාගෙන යාම වඩා සුදුසු බව තමන් දැන් විශ්වාස කරන බවත් මනෝ ගනේෂන් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=58728", "Category": null, "Parent URL": null}