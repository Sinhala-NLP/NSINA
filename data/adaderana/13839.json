{"Source": "Adaderana", "Timestamp": "January 29, 2011 03:18 pm", "Headline": "සියලු නාම‍යෝජනා පත්‍ර මහලේකම් කාර්යාලයට බාරදෙන්නැයි දැනුම්දෙයි", "News Content": "මෙවර පළාත් පාලන මැතිවරණය සඳහා ඉදිරිපත් වූ සියලු නාම‍යෝජනා පත්‍ර මැතිවරණ මහලේකම් කාර්යාලය වෙත රැගෙන එන ලෙස මැතිවරණ කොමසාරිස් දයානන්ද දිශානායක මහතා සියලු තේරීම් භාර නිලධාරීන් වෙත දැනුම් දී තිබේ. ඒ අනුව අද(29) සහ හෙට(30) දිනය ඇතුළත එම නාමයෝජනා සියල්ල මහලේකම් කාර්යාලය වෙත බාරදී අවසන් කළ යුතු බව කොමසාරිස්වරයා දැනුම් දී ඇත. අපේක්ෂකයින්ගේ මනාප අංක ලබාදීමේ කටයුතු සහ ඒවා ගැසට් මගින් ප්‍රකාශයට පත්කිරීම සඳහා මෙම පියවර ගෙන ඇති බව සඳහන්ය. සියලු නාමයෝජනා පත්‍ර විමර්ශනය කිරීමෙන් අනතුරුව අකාරාදී පිළිවෙළ යටතේ ඒ ඒ අපේක්ෂකයින්ට මනාප අංක ලබාදීම සිදුවනු ඇත. ලබන සතිය වන විට එම මනාප අංක ලබාදී‍මේ කටයුතු අවසන් කිරීමට මැතිවරණ මහලේකම් කාර්යාලය සැලසුම් කර ඇති බව වාර්තා වේ.", "URL": "https://sinhala.adaderana.lk/news.php?nid=13839", "Category": null, "Parent URL": null}