{"Source": "Adaderana", "Timestamp": "March 18, 2014 04:55 pm", "Headline": "නීතිය නිසි ලෙස ක්‍රියාත්මක නොවුණහොත් තවත් ඝාතන සිදුවේවි", "News Content": "එක්සත් ජාතික පක්ෂ ආධාරකරුවෙකු දොම්පේ ප්‍රදේශයේදී ඝාතනයට ලක්වීම තමන් හෙළාදකින බවත්, මෙවැනි අවාසනාවන්ත සිදුවීම් වැළැක්වීමට නම් නීතිය සැමට සාධාරණව ක්‍රියාත්මක විය යුතුව ඇති බවත් කැෆේ සංවිධානය සංවිධානය පවසයි. එම සංවිධානයේ විධායක අධ්‍යක්ෂ, රජිත් කීර්ති තෙන්නකෝන් මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එකී නිවේදනයේ මෙසේද සඳහන්ය. දොම්පේ කිඹුල්විලවත්ත ප්‍රදේශයේදී අද (18 ) දහවල් මෙම ඝාතනය සිදුවිය. එක්සත් ජනතා නිදහස් සන්ධාන ආධාරකරුවන් පිරිසක් සහ එක්සත් ජාතික පක්ෂ ආධාරකරුවන් පිරිසක් අතර අද පෙරවරුවේ කිඹුල්විලවත්ත ප්‍රදේශයේදී ඇතිවු ගැටුමකදී එජාප ආධාරකරුවෙක් වන ඕ.කේ පියසේන නැමැත්තා මෙලෙස ජීවිතක්ෂයට පත්විය. අද පස්වරුවේ එම ප්‍රදේශයේ පැවැත්වෙන මැතිවරණ ප්‍රචාරක රැස්වීමක් පිළිබදව වන පෝස්ටර් අලවමින් සිටියදී එම ස්ථානයට පැමිණි එජනිස ආධාරකරුවන් මෙම ප්‍රහාරය එල්ල කර තිබේ. එජනිස බස්නාහිර පළාත් සභා අපේක්ෂක උපාලි ගුණරත්න මහතාගේ ආධාරකරුවෙක් වන වසන්ත නැමැත්තා විසින් සිදුකළ පහර දීමකින් මෙම මරණය සිදුව ඇති බව වාර්තාවෙයි. ගම්පහ දිස්ත්‍රික්කයේ දොම්පේ, මීගමුව, දිවුලපිටිය, ආදී ප්‍රදේශවල බරපතළ ආකාරයට මැතිවරණ නීති උල්ලංඝණය වන බව කැෆේ සංවිධානය මීට පෙර අවධාරණය කළ කරුණකි.මෙම ප්‍රදේශවල මැතිවරණ නීතිය ක්‍රියාත්මක කිරීම සම්බන්ධයෙන් පොලිසිය උදාසීන තත්ත්වයක් පෙන්නුම් කරන බව කැෆේ සංවිධානය මීට පෙර ප්‍රකාශ කළ අතර,එජනිස අපේක්ෂකයින් මෙම ප්‍රදේශවල බරපතළ ලෙස මැතිවරණ නීති උල්ලංඝනය කරමින් සිටින බව අපගේ නිරීක්ෂණය විය. 2011 වසරේදී ද කොළොන්නාව ප්‍රදේශයේ දී ජනාධිපති උපදේශක භාරත ලක්ෂ්මන් ප්‍රේමචන්ද්‍ර මහතා ඝාතනය වීමට පෙර කැෆේ සංවිධානය එම ප්‍රදේශයේ මැතිවරණ නීති උල්ලංඝණය වීම සම්බන්ධයෙන් අවධානය යොමුකළ අතර මේ සම්බන්ධයෙන් බලධාරීන් නිහඬව සිටි තත්ත්වයක් තුළ පුද්ගල ඝාතනයක් දක්වා එම තතවය දුරදිග ගියේය. මෙවර පළාත් සභා මැතිවරණයේදී ද ඊට සමාන තත්ත්වයක් ගම්පහ දිස්ත්‍රික්කයේ පවතින බවට මීට පෙර කැෆේ සංවිධානය අවධාරණය කළ අතර ඒ සම්බන්ධයෙන් ද බලධාරීන් නිසි පියවර නොගැනීම මත පුද්ගල ඝාතනයක් දක්වා තත්ත්වය දුර දිග ගොස් තිබේ. මේ අනුව කැෆේ සංවිධානය පොලීසිය සහ මැතිවරණ දෙපාර්තමේන්තුව වෙත යළිත් අවධාරණය කර සිටින්නේ මෙවන් අවසානාවන්ත සිදුවීම් යළි ඇති නොවීමට නම් මැතිවරණ නීතිය සැමට සමානව ක්‍රියාත්මක කිරීමේ අවශ්‍යතාව ඇති බවයි.", "URL": "https://sinhala.adaderana.lk/news.php?nid=41890", "Category": null, "Parent URL": null}