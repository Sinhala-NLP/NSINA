{"Source": "Adaderana", "Timestamp": "February 1, 2017 12:21 pm", "Headline": "  දිවුලපිටිය සිද්ධිය-රාජ්‍ය නිලධාරීන් ගැන විමර්ශනයක් ", "News Content": "දිවුලපිටිය ප්‍රදේශයේ පසුගියදා ඇති වු සිද්ධියට සම්බන්ධ රාජ්‍ය නිලධාරීන් සම්බන්ධයෙන් ස්වදේශ කටයුතු අමාත්‍යාංශය විමර්ශනයක් ආරම්භ කර තිබේ.නියෝජ්‍ය අමාත්‍ය රන්ජන් රාමනායක මහතා එම ප්‍රදේශයේ පස්කැපීමේ ස්ථානයක් පිළිබඳ නිරීක්ෂණයට ගිය අවස්ථාවේදී දිවුලපිටිය ප්‍රාදේශීය ලේකම්වරිය සමඟ ඇති වු දුරකථන සංවාඳය පිළිබඳ මේ වන විට දැඩි කතාබහක් මතුව තිබේ.නියෝජ්‍ය අමාත්‍යවරයා දිවුලපිටිය ප්‍රාදේශීය ලේකම්වරියට තර්ජනය කළ බව පවසමින් පෙරේදා දිනයේ ගම්පහ දිස්ත්‍රික්කයේ රාජ්‍ය නිලධාරීන් පිරිසක් විරෝධතාවක ද නිරත වුණි.කෙසේවෙතත් මෙම සිද්ධිය සම්බන්ධයෙන් මේ වන විට ස්වදේශ කටයුතු අමාත්‍යාංශය වෙනමම විමර්ශනයක් ආරම්භ කර තිබේ.ඊට හේතු වී ඇත්තේ ඕනෑම රාජ්‍ය නිලධාරියෙකු ජනතාව විසින් සිදුකරන දුක්ගැනවිලි පිළිබදව ඇහුන්කම්දිය යුතු බවට 11/2015 චක්‍රලේඛය මගින් රාජ්‍ය ආයතන වෙත දැනුවත් කර තිබියදී දිවුලපිටිය ප්‍රාදේශීය ලේකම්වරිය එලෙස සිදුනොකිරීම බව ස්වදේශ කටයුතු අමාත්‍යාංශය පවසයි.දුරකථන මාර්ග ඔස්සේ හෝ ජනතාව සිදුකරන පැමිණිලි සම්බන්ධයෙන් නිලධාරීන් ඇහුන්කම්දිය යුතු වන අතර උසස් රාජ්‍ය නිලධාරීන්ට මේ වන විට රජය මගින් දුරකථන දීමනාවක් ද ලබාදෙන බව එම අමාත්‍යාංශය සඳහන් කළේය.මේ අතර ගම්පහ දිස්ත්‍රික් ලේකම්වරයා සම්බන්ධයෙන් ද ස්වදේශ කටයුතු අමාත්‍යාංශය විමර්ශනයක් ආරම්භ කර තිබේ.දිස්ත්‍රික් ලේකම්වරයෙකු යනු දෙපාර්තමේන්තුගත තනතුරක් වන අතර ඔවුන්ට වෘත්තීය සමිති කටයුතුවල නිරතවීම සම්පූර්ණයෙන්ම තහනම් බව එම අමාත්‍යාංශය පවසයි.මේ අතර දිවුලපිටිය ප්‍රාදේශීය ලේකම්වරියගේ ක්‍රියාකලාපය සම්බන්ධයෙන් රාජ්‍ය සේවා කොමිසම වෙත පැමිණිල්ලක් ඉදිරිපත් කරන බව නියෝජ්‍ය අමාත්‍ය රන්ජන් රාමනායක මහතා පවසයි.", "URL": "https://sinhala.adaderana.lk/news.php?nid=68934", "Category": null, "Parent URL": null}