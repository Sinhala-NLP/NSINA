{"Source": "Adaderana", "Timestamp": "September 18, 2019 02:46 pm", "Headline": "ලක්ෂ ගාණක බීඩි කොළ කල්පිටියෙන් අල්ලයි", "News Content": "කල්පිටිය කන්දකුලිය කුඩාව මුහුදු තිරයේදී ලොරි රථයකට අසුරමින් තිබු බීඩි කොළ තොගයක් සමඟ එක් සැකකරුවකු අද(18) අළුයම කල්පිටිය පොලීසිය විසින් අත්අඩංගුවට ගෙන තිබේ. මෙසේ අත්අඩංගුවට ගෙන ඇති බීඩි කොළ තොගය ඉන්දියාවේ සිට ධිවර යාත්‍රා උපයෝගී කර ගනිමින් නීති විරෝධි ලෙස රැගෙන විත් ඇති බව පැවසෙයි. මෙම බීඩි කිලෝ 1382 ක් පමණ වන බවත් එය රුපියල් ලක්ෂ අනුවකට අධික වටිනාකමකින් යුත් බවද වැටලිම කල නිලධාරින් පවසයි. අදාල බීඩි කොළ තොගය කන්දකුලිය තුඩාව වෙරළ තිරයට ධීවර යාත්‍රා තුනක් උපයෝගී කරගෙන රැගෙන විත් ඇති බව මුලික විමර්ශනවලදී හෙළිවි තිබේ. බිඩි කොළ තොගය ධිවර යාත්‍රාවලින් වෙරළට දමා ගොස් තිබිය දී එය රැගෙන යාමට පැමිණි ලොරි රථයක් වෙරලේ තිබු බීඩි කොළ තොගය අසුරමින් තිබිය දී පොලිස් කණ්ඩායම විසින් අත්අඩංගුවට ගෙන තිබුනී. බීඩි කොළ සමඟ අත්අඩංගුවට ගැණුන සැකකරු මාතර දික්පිටිය පදිංචි මුස්ලිම් ජාතික ව්‍යාපාරිකයකු බවත් තවත් සැකකරුවන් දෙදෙනෙකු වැටලිම සිදුවන අවස්ථාවෙදි පලා ගොස් තිබු බවද ඔහුන් අත්අඩංගුවට ගැනිමට පරික්ෂණ ආරම්භ කර ඇති බව පොලීසිය පවසයි. අත්අඩංගුවට ගැනුන සැකකරු කල්පිටිය අධිකරණයට හෙට(19)දින ඉදිරිපත් කිරිමට නියමිත බවද පොලීසිය කියා සිටියේය.", "URL": "https://sinhala.adaderana.lk/news.php?nid=119405", "Category": null, "Parent URL": null}