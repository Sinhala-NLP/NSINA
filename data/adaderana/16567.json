{"Source": "Adaderana", "Timestamp": "June 5, 2011 05:06 pm", "Headline": "ජ.වි.පෙ පරාජය කළාට ස්තූතියි-රජයේ ප්‍රවෘත්ති දෙපාර්තමේන්තුව කියයි", "News Content": "ජනතා විමුක්ති පෙරමුණේ කුමන්ත්‍රණකාරී වැඩපිළිවෙළ පරාජයට පත්කළ කටුනායක ආයෝජන කලාපය ඇතුළු වැඩකරන ජනතාවට සහ පොදු ජනතාවට ප්‍රණාමය පුද කරන බව රජය පවසයි. කටුනායක දී මියගිය තරුණයාගේ අවමඟුල් අවස්ථාවට සහභාගී වු සේවකයින් උසිගන්වා නැවත වරක් කලහාකාරී තත්ත්වයක් ඇති කිරීමට ජනතා විමුක්ති පෙරමුණ උත්සාහ කළ බව රජයේ ප්‍රවෘත්ති අධ්‍යක්ෂ,මහාචාර්ය ආරියරත්න ඇතුගල මහතාගේ අත්සනින් යුතුව නිකුත් කළ නිවේදනයක දැක්වේ. රටේ පොදු ජනතාව , වෘත්තීය සමිතිවලට මෙන්ම සියලු වෘත්තීකයන්ට බලපාන ප්‍රශ්න සාකච්ඡා මඟින් විසඳීමට රජය සැමවිටම සූදානමින් සිටින බව එම නිවේදනයේ සඳහන් වේ. ප්‍රශ්න විසඳා ගැනීමේ මුවාවෙන් උද්ඝෝෂණ , විරෝධතා ව්‍යාපාර හෝ වැඩවර්ජන මෙහෙයවනු ලබන්නේ පටු දේශපාලනික උවමනාවන් ඉටුකර ගැනීම සඳහා බව එහි වැඩිදුරටත් දැක්වේ. ඉදිරියේ දී ද මෙවැනි කුමන්ත්‍රණ පිළිබඳව ජනතාව අවධානයෙන් සහ බුද්ධිමත්ව කටයුතු කළ යුතු බව රජයේ ප්‍රවෘත්ති දෙපාර්තමේන්තුව විසින් නිකුත් කළ නිවේදනයෙන් වැඩිදුරටත් අවධාරණය කර තිබේ.", "URL": "https://sinhala.adaderana.lk/news.php?nid=16567", "Category": null, "Parent URL": null}