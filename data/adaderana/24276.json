{"Source": "Adaderana", "Timestamp": "May 15, 2012 06:56 pm", "Headline": "පාසල් ළමුන්ට මත් පෙති අලෙවි කළ ඖෂධසැල් හිමියෙක් දැලේ", "News Content": "පාසල් ළමුන් සඳහා මත්පෙති අලෙවි කරමින් සිටි පෞද්ගලික ඖෂධසැල් හිමියෙකු තෙල්දෙණිය පොලිසිය විසින් අත්අඩංගුවට ගෙන තිබේ. තෙල්දෙණිය පොලිසියට ලැබුණු තොරතුරක් මත සිදු කළ වැටලීමක දී මෙම සැකකරු අත්අඩංගුවට ගත් බව සඳහන්වේ. වෛද්‍ය උපදෙස් මත වැඩිහිටියන්ගේ මානසිකත්වය වර්ධනය කිරීම සඳහා අලෙවි කිරීමට නියමිත මෙම බෙහෙත් පෙති මාත්‍රා ගණන වැඩියෙන් ගත් විට මත් වී සිහි විකල් තත්ත්වයට පත්වන බව තෙල්දෙණිය පොලිසිය සඳහන් කරයි. එම නිසා පාසල් ළමුන් හොර ‍රහසේ මෙම පෙති වර්ගය භාවිතා කිරීමට පෙළඹී ඇති බව ද තෙල්දෙණිය පොලිසිය කියා සිටියි. අත්අඩංගුවට ගත් මෙම සැකකරු අධිකරණයට ඉදිරිපත් කිරීමට නියමිත අතර තෙල්දෙණිය පොලිසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=24276", "Category": null, "Parent URL": null}