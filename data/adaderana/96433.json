{"Source": "Adaderana", "Timestamp": "September 20, 2018 10:38 pm", "Headline": "අලි ප්‍රහාරයකින් ගොවියෙක් මරුට", "News Content": "වව්නියාව,සේමමඩුව ප්‍රදේශයේදී වල් අලියෙකු පහරදීම හේතුවෙන් ගොවියෙක් ජීවිතක්ෂයට පත්ව ඇති බව වව්නියාව ඕමන්ත පොලීසිය පවසයි. වව්නියාව පුලියන්කුලම ප්‍රදේශයේ පදිංචි ආරෝග්‍යනාදන් ඥානසීලන් නමැති 50 හැවිරිදි පුද්ගලයෙකු වල් අලි ප්‍රහාරයට ලක්ව එලෙස ජිවිතක්ෂයට පත්ව ඇති බවයි. අදාළ පුද්ගලයා ඊයේ(19) රාත්‍රියේ සේමමඩුව 02 කොටස ප්‍රදේශයේ පවතින සිය සහෝදරයාගේ වගා බිම වල් අලින්ගෙන් රැක ගැනීමට වගා බිම වෙත ගොස් ඇති අතර, එහිදි වල් අලි ප්‍රහාරයට ලක්ව ඇති බව පොලීසිය පැවසීය. ඊයේ(19) රාත්‍රියේ වගා බිමට ගිය පුද්ගලයා අද(20) සවස් වන තෙක් නොපැමිණීම සම්බන්ධයෙන් සොයා බැලීමේදී අදාළ පුද්ගලයාට වල් අලියෙකු පහරදී ජිවිතක්ෂයට පත්ව ඇති බව අනාවරණය වි ඇති බවද පොලීසිය සඳහන් කළේය. මියගිය පුද්ගලයාගේ මළ සිරුර වව්නියාව රෝහල් මෘත ශරීරාගාරයේ තැන්පත් කොට ඇති අතර, මළ සිරුර සම්බන්ධයෙන් පශ්චාත් මරණ පරීක්ෂණ පැවැත්වීමට නියමිතය. සිද්ධිය සම්බන්ධයෙන් ඕමන්ත පොලීසිය වැඩිදුර පරීක්ෂණ මෙහෙයවයි. (ඡායාරූප-මාධව කුළසූරිය)", "URL": "https://sinhala.adaderana.lk/news.php?nid=96433", "Category": null, "Parent URL": null}