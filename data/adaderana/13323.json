{"Source": "Adaderana", "Timestamp": "January 7, 2011 08:07 am", "Headline": "පක්ෂ අසුන අහිමිකිරීම අත්හිටුවන්නැයි කළ ඉල්ලීම ප්‍රතික්ෂේපයි", "News Content": "මහරගම නගර සභාවේ අයවැය පරාජය කිරීම සඳහා ඡන්දය දීමේ චෝදනා මත එක්සත් ජනතා නිදහස් සන්ධානය මගින් සිය පක්ෂ සාමාජිකත්වය අහිමි කිරීම අත්හිටුවීමේ වාරණ නියෝගයක් නිකුත් කරන ලෙස ඉල්ලා එම නගර සභාවේ උප සභාපති කේ ඒ සී චන්ද්‍රසේන මහතා කළ ඉල්ලීමක් කොළඹ දිසා අධිකරණය ප්‍රතික්ෂේප කර තිබේ. අදාළ පෙත්සමේ වගඋත්තකරුවන් ලෙස එක්සත් ජනතා නිදහස් සන්ධානයේ මහලේකම් සුසිල් ප්‍රේමජයන්ත් මහතා ඇතුළු පිරිසක් නම් කර තිබුණි. මහරගම නගර සභාවේ නගරාධිපතිනිය විසින් සිදුකළ දූෂණ හා අක්‍රමිකතා හේතුවෙන් තමා අයවැය ලේඛනයට විරුද්ධව ඡන්දය භාවිත කළ බව පෙත්සම්කරු කියා සිටියේය. ඉන්පසු සාධාරණ පරීක්ෂණයක් නොපවත්වා සිය පක්ෂ සාමාජිකත්වය හා මන්ත්‍රී ධුරය අහිමි කිරීමට වගඋත්තකරුවන් ගත් තීරණය නීතිවිරෝධී යැයි ප්‍රකාශ කරන ලෙස පෙත්සමෙන් ඉල්ලා තිබුණි.", "URL": "https://sinhala.adaderana.lk/news.php?nid=13323", "Category": null, "Parent URL": null}