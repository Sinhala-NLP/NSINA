{"Source": "Adaderana", "Timestamp": "March 19, 2013 11:28 am", "Headline": "කරුණානිධිගේ පක්ෂය ඉන්දීය රජයෙන් ඉවත්වෙයි!", "News Content": "එම්. කරුණානිධි නායකත්වය හොබවන ඩී.එම්.කේ. පක්ෂය ඉන්දීය මධ්‍යම රජයෙන් ඉවත් වී ඇති බව ඉන්දීය මාධ්‍ය වාර්තා අනාවරණය කරයි. ශ්‍රී ලංකාව සම්බන්ධ ගැටලුවේදී ඉන්දීය මධ්‍යම රජය හා තමිල්නාඩුවේ දේශපාලන පක්ෂ අතර මේවන විට මත ගැටුමක් නිර්මාණය වී තිබේ. එවන් වාතාවරණයක ඩී.එම්.කේ. පක්ෂය මෙලෙස ඉන්දීය මධ්‍යම රජයෙන් ඉවත්ව ඇති බව එරට වාර්තා සඳහන් කරයි. එක්සත් ජාතීන්ගේ මානව හිමිකම් කවුන්සිලයට අමෙරිකාව විසින් ගෙන එන යෝජනාවලියට ශ්‍රී ලංකාවේ යුද අපරාධ සම්බන්ධයෙන් ජාත්‍යන්තර ස්වාධීන පරීක්ෂණයක් පැවැත්විය යුතු බවට යෝජනාවක් එහි ඇතුළත් කළ යුතු බව කරුණානිධි පසුගිය 15 වැනිදා නිවේදනයක් නිකුත් කරමින් අවධාරණය කර තිබුණි. එකී යෝජනාව අමෙරිකානු යෝජනාවලියට ඇතුළත් කිරීමට ඉන්දීය රජය වහා පියවර ගත යුතු බව කරුණානිධි එසේ අවධාරණය කර තිබු අතර එය නොකළහොත් ඩි.එම්.කේ.පක්ෂයේ අමාත්‍යවරුන් කැබිනට් මණ්ඩලයෙන් ඉවත් වන බවට ඔහු අනතුරු ඇඟවීමක් ද කරන ලදී. ඉන්දීය මධ්‍යම රජයේ ප්‍රධාන පාර්ශවකරුවෙකු වන ඩී.එම්.කේ. පක්ෂයේ සාමාජිකයින් 18 දෙනෙකු එරට ලොක් සභාව නියෝජනය කරන බව සඳහන්ය.", "URL": "https://sinhala.adaderana.lk/news.php?nid=32552", "Category": null, "Parent URL": null}