{"Source": "Adaderana", "Timestamp": "March 15, 2011 09:46 pm", "Headline": "අයර්ලන්තය පරදා දකුණු අප්‍රිකාව පෙරමුණට", "News Content": "2011 ලෝක කුසලානය වෙනුවෙන් දකුණු අප්‍රිකාව හා අයර්ලන්තය අතර අද(15)කල්කටාහි පැවති තරගයෙන් වැඩි ලකුණු 131 න් ජයග්‍රහණය තහවුරු කර ගැනීමට දකුණු අප්‍රිකානු කණ්ඩායම සමත්විය. අද තරගයේ කාසියේ වාසිය දිනූ අයර්ලන්ත කණ්ඩායම ප්‍රථමයෙන් පන්දුවට පහරදීම සඳහා දකුණු අප්‍රිකානු කණ්ඩායමට අවස්ථාව ලබා දෙන ලදී. ඒ අනුව දකුණු අප්‍රිකානු කණ්ඩායම නියමිත පන්දුවාර 50 අවසානයේ කඩුලු 7 ට ලකුණු 272 ක් ලබා ගන්නා ලද අතර ජේ.පී ඩුමිනි ලකුණු 99 ක් ලැබීම කැපී පෙනෙන සිදුවීමක් විය. පසුව පිළිතුරු ඉනිම ක්‍රීඩා කිරීම සඳහා පිටියට පිවිසි අයර්ලන්ත කණ්ඩායමට පන්දුවාර 33 යි පන්දු 2 දී සියලුදෙනාම දැවී ලබා ගත හැකි වූයේ ලකුණු 141 ක් පමණි. ඒ අනුව මෙවර ලෝක කුසලාන තරගාවලියේ 34 වන තරගය වැඩි ලකුණු 131 න් ජයග්‍රහණය කිරීමට දකුණු අප්‍රිකානු කණ්ඩායම සමත් විය.", "URL": "https://sinhala.adaderana.lk/news.php?nid=14863", "Category": null, "Parent URL": null}