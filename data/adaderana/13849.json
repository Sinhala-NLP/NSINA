{"Source": "Adaderana", "Timestamp": "January 30, 2011 10:11 am", "Headline": "ලාදුරු රෝහල කෞතුකාගාරයක් වෙයි", "News Content": "වැලිසර පිහිටි ලාදුරු රෝහල කෞතුකාගාරයක් වශයෙන් පවත්වා ගෙන යාමට සෞඛ්‍ය අමාත්‍යාං‍ශයේ අවධානය යොමු වී තිබේ. මේ වන විට ලාදුරු රෝගල නිට්ටාවටම සුවකළ හැකි රෝගයක්ව පවතිනු බැවිනුත් නේවාසිකව ‍ප්‍රතිකාර ගන්නා රෝගීන් නොමැති බැවිනුත් එම රෝහල කෞතුකාගාරයක් වශයෙන් පවත්වාගෙන යාමට සෞඛ්‍ය අමාත්‍යාංශය තීරණය කර තිබේ. එම රෝහලේ දැනට වසර සියයකට වඩා පැරණි වාහන සහ යන්ත්‍ර විශාල ප්‍රමාණයක් ඇති බැවින් ඒවා කෞතුක භාණ්ඩ ලෙස භාවිතා කරන බව සෞඛ්‍ය අමාත්‍යාංශය පවසයි. මේ වන විටත් අතීතයේ ලාදුරු රෝගය සඳහා නේවාසිකව ප්‍රතිකාර ලබා ගත් පුද්ගලයින් 46 දෙනෙකු සිටින බව වාර්තා වේ. රෝගය සුව වී ඇතත් ඔවුන්ගේ භාරකරුවන් නොමැති වීම නිසා ඔවුන් තවදුරටත් රෝහලේ රැඳී සිටින බව සෞඛ්‍ය අමාත්‍යාංශය පවසයි. අද(30) ජාතික ලාදුරු දිනය ලෙස නම් කර තිබේ.", "URL": "https://sinhala.adaderana.lk/news.php?nid=13849", "Category": null, "Parent URL": null}