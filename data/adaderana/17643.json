{"Source": "Adaderana", "Timestamp": "July 26, 2011 11:09 am", "Headline": "පැහැරගත් සිසුවා බේරාගැනීමට ලක්ෂ 2 ක් ගෙවලා", "News Content": "ගල්කිස්ස ප්‍රදේශයේ දී කප්පම් ඉල්ලා පැහැරගත් සිසුවා නිදහස් කරගැනීම වෙනුවෙන් මව්පියන් විසින් රුපියල් ලක්ෂ 2 ට ආසන්න මුදලක් කප්පම්කරුවන් වෙත ලබාදී ඇති බවට අනාවරණය වී තිබේ. එම ලක්ෂ දෙකක මුදල කප්පම්කරුවන්ට ලබාදීමෙන් අනතුරුව පියා එම දරුවාද කැටුව පැමිණ ඇති බව පොලිසිය සඳහන් කරයි. කෙසේ වුවත් මෙම සිද්ධියට අදාළව පියාගෙන් සහ දරුවාගෙන් ප්‍රකාශ සටහන් කරගැනීමට පොලිසිය කටයුතු යොදා ඇත. සිද්ධියට අදාළ සැකකරුවන් අත්අඩංගුවට ගැනීම සඳහා විශේෂ පරීක්ෂණයක් ද මේ වන විට ආරම්භ කර ඇතැයි ගල්කිස්ස පොලිසිය පවසයි. ගල්කිස්ස ප්‍රදේශයේ පදිංචි මෙම පාසල් සිසුවා සිය නිවසේ සිටියදී ඊයේ(25) පස්වරුවේ පැමිණි ආයුධ සන්නද්ධ පිරිසක් පැහැරගෙන ගොස් ඇති බවට පොලිස් හදිසි ඇමතුම් අංශයට තොරතුරක් ලැබී තිබුණි. මවගේ අතපය ගැට ගසා මෙම දරුවා පැහැරගෙන ගොස් රුපියල් ලක්ෂ 50 ක කප්පම් මුදලක් ලබාදෙන ලෙසට කප්පම්කරුවන් ඉල්ලීම් කර ඇත.", "URL": "https://sinhala.adaderana.lk/news.php?nid=17643", "Category": null, "Parent URL": null}