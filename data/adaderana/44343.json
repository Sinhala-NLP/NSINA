{"Source": "Adaderana", "Timestamp": "July 1, 2014 12:16 pm", "Headline": "රාගම රෝහලේ ගැටලුව උග්‍රවෙයි ", "News Content": "බලධාරීන් නිසි විසඳුම් ලබානොදීම හේතුවෙන් රාගම ශික්ෂණ රෝහලේ හෙද පවුල් සෞඛ්‍ය සේවා ගැටලුව මේ වන විට උග්‍ර අතට පත්ව තිබේ. දැනට දින කිහිපයක සිට රාගම රෝහලේ හෙද සහ පවුල් සෞඛ්‍ය සේවා නිලධාරීන් අතර ගැටුමක් නිර්මාණය වී ඇති අතර සෞඛ්‍ය බලධාරීන් මේ සම්බන්ධයෙන් තවමත් මුණිවත රකිමින් සිටින බව සෞඛ්‍ය වෘත්තීය සමිති පෙන්වා දෙයි. පවුල් සෞඛ්‍ය නිලධාරීනියන්ගේ රාජකාරී අත්සන් ලේඛනයේ ඇති වු ගැටලුවක් හේතුවෙන් රාගම රෝහලේ මෙම ගැටලුව නිර්මාණය වී තිබුණි. කෙසේ වෙතත් සෞඛ්‍ය වෘත්තීය සමිති පවසන්නේ සෞඛ්‍ය අමාත්‍යාංශ නිලධාරීන්ට මේ සම්බන්ධයෙන් දැනුම් දුන්න ද ඔවුන් මේ වන තෙක් නිසි ක්‍රියාමාර්ග ගෙන නොමැති බවයි. ඒ අනුව අද(01) දිනයේදී ද රෝහලේ කටයුතු ඇණ හිට ඇති අතර අත්‍යවශ්‍ය සැත්කම් සහ රෝගී අවශ්‍යතා මත පදනම්ව ප්‍රතිකාර කටයුතු සිදුකෙරෙන බව වාර්තා වෙයි. සෞඛ්‍ය අමාත්‍යාංශ ලේකම්වරියගේ චක්‍රලේඛය පවා රෝහල් පරිපාලනය අනුගමනය නොකරන බව ද ගාමිණි කුමාරසිංහ මහතා අද දෙරණ සමඟ සඳහන් කළේය. මේ අතර රෝහලේ පවතින තත්ත්වය සම්බන්ධයෙන් මාධ්‍ය ආවරණය සඳහා ගිය මාධ්‍යවේදීන්ට රෝහල් පරිපාලනය විසින් බාධා එල්ල කර තිබේ. කෙසේ වෙතත් රෝගීන් පවසන්නේ හෙද සහ පවුල් සෞඛ්‍ය සේවා ගැටලුව හේතුවෙන් තමන් මහත් දුෂ්කරතාවට පත්ව ඇති බවයි. රාගම රෝහලේ පවතින තත්ත්වය සම්බන්ධයෙන් ගනු ලබන ක්‍රියාමාර්ග සම්බන්ධයෙන් දැන ගැනීම සඳහා සෞඛ්‍ය අමාත්‍යාංශ ලේකම්වරිය සම්බන්ධ කරගැනීමට අද දෙරණ උත්සාහ කළ ද එය ව්‍යාර්ත විය.", "URL": "https://sinhala.adaderana.lk/news.php?nid=44343", "Category": null, "Parent URL": null}