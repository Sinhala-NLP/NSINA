{"Source": "Adaderana", "Timestamp": "November 1, 2018 12:15 pm", "Headline": "පරස්පර සාක්ෂි දුන් පොලිස් සැරයන් රිමාන්ඩ්", "News Content": "හෙරොයින් ජාවාරම්කරුවෙකු සම්බන්ධයෙන් කොළඹ මහාධිකරණයේ විභාග වන නඩුවක පරස්පර ආකාරයෙන් සාක්ෂි ලබාදුන් පොලිස් සැරයන්වරයෙකු ලබන 21 වන දින දක්වා රක්ෂිත බන්ධනාගාර ගත කර තිබේ. කොළඹ මහාධිකරණ විනිසුරු ගිහාන් කුලතුංග මහතා විසින් බදුල්ල දුෂණ මර්දන අංශයට අනුයුක්තව සේවය කරන පොලිස් සැරයන්වරයෙකුට මෙම නියෝගය ලබාදී ඇති බව අද දෙරණ අධිකරණ වාර්තාකරු සඳහන් කළේය. 2016 වර්ෂයේදී හෙරොයින් ග්‍රෑම් 43.44ක් සමග මාලිගාවත්ත පොලිසියෙන් අත්අඩංගුවට ගත් සැකකරුවෙකු සම්බන්ධයෙන් වූ නඩුව කොළඹ මහාධිකරණයේදී විභාගයට ගැණුනු අතර එහි පැමිණිල්ලේ 10 වන සාක්ෂිකරු වන අදාළ පොලිස් සැරයන්වරයා විත්තියට වාසි වන අයුරින් සාක්ෂි ලබාදී ඇති බව සඳහන්ය. විත්තියේ හරස් ප්‍රශ්නවලට පිළිතුරු ලබාදීමේදී සාක්ෂිකරු විසින් පැමිණිල්ලට ඉතා අවාසි සහගත ලෙස පරස්පර ආකාරයෙන් සාක්ෂි ලබාදී තිබේ. ඒ පිළිබඳව අවධානය යොමු කළ කොළඹ මහාධිකරණ විනිසුරු ගිහාන් කුලතුංග මහතා අදාළ පොලිස් සැරයන්වරයා ලබන 21 වනදා දක්වා රක්ෂිත බන්ධනාගාර ගත කරන ලෙසයි නියෝග කර ඇත.", "URL": "https://sinhala.adaderana.lk/news.php?nid=98543", "Category": null, "Parent URL": null}