{"Source": "Adaderana", "Timestamp": "August 20, 2019 08:49 am", "Headline": "මෝදි-ට්‍රම්ප් අතර දුරකථන සාකච්ඡාවක්", "News Content": "ඉන්දීය අගමැතිවරයා හා අමෙරිකානු ජනාධිපතිවරයා අතර දුරකතන සංවාදයක් සිදුව තිබේ. කාෂ්මීරයේ නවතම තත්ත්වය පිළිබඳ මෙහිදී සාකච්ඡා වී ඇති බවද සඳහන්ය. ඉන්දීය කාෂ්මීරයේ නවතම තත්ත්වය පිළිබඳ සාකච්ඡා කිරීම සඳහා අමෙරිකානු ජනාධිපති ඩොනල්ඩ් ට්‍රම්ප් හා ඉන්දීය අගමැති නරේන්ද්‍ර මෝදි අතර කතාබහක් සිදුව තිබේ. දුරකතනය ඔස්සේ සිදුවූ මෙම සංවාදය මිනිත්තු 30ක පමණ කාලයක් පැවැති බවයි ධවල මන්දිර වාර්තා අනාවරණය කරයි. කාෂ්මීරය ත්‍රස්තවාදයෙන් නිදහස් කලාපයක් බවට පත්කිරීමටත්, එහි ක්‍රියාත්මක ප්‍රචණ්ඩකාරීත්වය පාලනයටත්, එහි දේශසීමා ඔස්සේ ජීවය ලබන ත්‍රස්තවාදය මැඩපැවැත්වීමටත් හැකි සෑම උත්සාහයක්ම තමන් ගන්නා බවත් මෙහිදී ඉන්දීය අගමැතිවරයා පවසා තිබේ. මේ අතර ඉන්දියාව හා පාකිස්තානය අතර මතභේද හටගන්නා ආකාරයට පියවර නොගැනීමේ වැදගත්කම ජනාධිපති ඩොනල්ඩ් ට්‍රම්ප් මෙහිදී සදහන් කර තිබේ. ඔහුගේ ප්‍රකාශය උපුටා දක්වමින් ධවල මන්දිරය වැඩිදුරටත් පවසන්නේ දෙරට අතර සාමය පවත්වාගැනීමේ වැදගත්කම මෙහිදී යළිත් අවධාරණය කෙරුණු බවයි. ජනාධිපති ට්‍රම්ප් හා පාකිස්තාන අගමැති ඉම්රාන් ඛාන් අතර මීට දින කිහිපයකට පෙර අදාළ කරුණ සම්බන්ධයෙන් සාකච්ඡාවක් පැවැත්වුණි. එහිදී ඉන්දියාව හා පාකිස්තානය අතර සාම සාකච්ඡා පැවැත්වීම දිරිමත් කිරීමටයි ජනාධිපති ට්‍රම්ප් කටයුතු කළේය. කාෂ්මීර සාමය දිරිමත් කිරීමේදී අමෙරිකානු ජනාධිපති ඩොනල්ඩ් ට්‍රම්ප් වෙත දැවැන්ත භූමිකාවක් පැවරී ඇති බවද පාකිස්තාන අගමැතිවරයා මෙහිදී පවසා තිබේ.", "URL": "https://sinhala.adaderana.lk/news.php?nid=116974", "Category": null, "Parent URL": null}