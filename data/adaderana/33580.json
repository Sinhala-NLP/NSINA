{"Source": "Adaderana", "Timestamp": "April 25, 2013 04:45 pm", "Headline": "හිටපු හමුදා සෙබළා වහලට නැග රැකියාව ඉල්ලයි", "News Content": "වැඩ තහනමට ලක්වු ගජබා රෙජිමේන්තුවට අනුයුක්තව සේවය කළ පුද්ගලයෙකු මහරගම නගරයේ ඔරලෝසු කණුව ආසන්නයේ වෙළඳසැලක වහල මත නැගී උපවාසයක නිරතව සිටියදී පොලීසිය ඔහු බිමට බස්වා හමුදාවට භාරදී තිබේ. පුද්ගලයෙකු වහලක් මත නැගී සිටින බවට අද (25) දහවල් 1.30ට පමණ අසල වෙළඳසැලකින් ලැබුණු තොරතුරකට අනූව සොයා බැලීමේදී මේ බව අනාවරණය වූ බව පොලීසිය කියයි. අනතුරුව අදාළ පුද්ගලයා යුද හමුදාව හා පොලීසිය එක්ව බිමට බස්වා හමුදා භාරයට පත් කර ඇත. යළිත් හමුදා සේවයට බඳවා ගන්නා ලෙස ඉල්ලා එම පුද්ගලයා මෙලෙස වහල මත නැගී උපවාසයේ නිරතව සිටි බව පොලීසිය කියයි.", "URL": "https://sinhala.adaderana.lk/news.php?nid=33580", "Category": null, "Parent URL": null}