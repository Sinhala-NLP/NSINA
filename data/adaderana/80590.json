{"Source": "Adaderana", "Timestamp": "November 26, 2017 10:13 pm", "Headline": "මඟී පහසුකම් පුළුල් කිරීමට දුම්රිය ව්‍යාපෘති කිහිපයක් ජනතා අයිතියට පත් කෙරේ", "News Content": "ශ්‍රී ලංකා දුම්රිය දෙපාර්තමේන්තුව විසින් මඟී පහසුකම් පුළුල් කිරීමේ වැඩ පිළිවෙළ යටතේ දිවයින පුරා සංවර්ධන කටයුතු රැසක් මේ වන විට ආරම්භ කර ඇත. එහි එක් පියවරක් ලෙස මිලියන 12ක වියදමින් හබරාදුව නගරයේ ඉදි කරන ලද නව දුම්රිය ස්ථානය ජනතා අයිතියට පත් කිරිම අද දින පෙරවරුවේ ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා සහ වෘත්තීය පුහුණු නිපුණතා සංවර්ධන අමාත්‍ය චන්දිම විරක්කොඩි යන අමාත්‍යවරුන් විසින් සිදු කෙරිණ. කාලයක් පුරා දුම්රිය වේදිකාවක්ව පමණක් පැවති මෙම ස්ථානයේ නව දුම්රිය ස්ථානයයක් ඉදි වීම තුළින් හබරාදුව ප්‍රදේශයේ මඟි ජනතාවට දුම්රියෙන් ගමනා ගමනය සිදු කිරීමේදී විශාල පහසුකමක් සැලසී ඇත. දිනකට මෙම ස්ථානයෙන් මඟීන් පන්දහසට ආසන්න සංඛ්‍යාවක් මෙම දුම්රිය ස්ථානය පරිහරණය කරන බව දුම්රිය ස්ථානාධිපතිවරයා විසින් දන්වන ලදී. මෙම දුම්රිය ස්ථානය විවෘත කිරීමෙන් අනතුරුව අද දින පස්වරුවේ දකුණු කළුතර හා දකුණු පයාගල අතර කිලෝ මීටර් 7ක දුරින් වු ද්විත්ව මාර්ගය සහ විදුලි සංඥා පද්ධතියද දුම්රිය සේවය සඳහා විවෘත කරන ලදී. මේ සඳහා රජය විසින් රු.මි. 975ක මුල්‍ය ප්‍රතිපාදන ප්‍රමාණයක් වැය කර ඇති බව දුම්රිය දෙපාර්තමේන්තුව අවධාරණය කරයි. මෙම ද්වීත්ව මාර්ගය ඉදි කිරීම තුළින් මුහුදු බඩ දුම්රිය මාර්ගයේ ඇතිවන ප්‍රමාදයන් අවම කර ගැනීමට හැකි වන බවත්, මෙහි දෙවන අදියර යටතේ පයාගල සිට අළුත්ගම දක්වා ද්විත්ව මාර්ගයක් ස්ථාපිත කිරීමට ද දුම්රිය දෙපාර්තමේන්තුව සැලසුම් කර ඇත. මෙම වැඩ පිළිවෙළට සමාගිමීව අභිනවයෙන් ඉදි කරන ලද දකුණු පයාගල, උතුරු පයාගල, කටුකුරුන්ද යන ස්ථානවල නව මගී වේදිකා පර්යන්ත සහ මඟී පාළම් විවෘත කිරීම සිදු කරන ලදි. මෙම අවස්ථාවට දුම්රිය සාමාන්‍යාධිකාරී මහනාම අබේවික්‍රම ඇතුළු අමාත්‍යාංශයේ සහ දුම්රිය දෙපාර්තමේන්තුවේ නිලධාරීන් පිරිසක් සහභාගී විය.", "URL": "https://sinhala.adaderana.lk/news.php?nid=80590", "Category": null, "Parent URL": null}