{"Source": "Adaderana", "Timestamp": "April 22, 2012 10:14 am", "Headline": " තලවකැලේ වසංගතය මඩින්න ගෙයින් ගෙට යයි", "News Content": "තලවකැලේ ප්‍රදේශයේ මේ දිනවල පවතින වසංගත රෝග තත්ත්වය මැඩපැවැත්වීම සඳහා ජනතාව දැනුවත් කිරීමේ විශේෂ වැඩපිළිවෙලක් ප්‍රදේශයේ රාජ්‍ය ආයතන කිහිපයක් එක්ව ක්‍රියාත්මක කර තිබේ. ගෙයින් ගෙට ගොස් ජනතාව දැනුවත් කිරීම මෙම වැඩසටහන යට‍තේ සිදුකිරීමට නියමිතය. නුවරඑළිය දිස්ත්‍රික් ලේකම් කාර්යාලය , ආපදා කළමනාකරණ මධ්‍යස්ථානය , ලිඳුල , කොටගල සෞඛ්‍ය වෛද්‍ය අධිකාරී කාර්යාලය, පොලිසිය හා තලවකැලේ , ලිඳුල නගර සභාව එක්ව මෙම වැඩසටහන ක්‍රියාත්මක කර තිබේ. මෙම වසංගත රෝග තත්ත්වය හේතුවෙන් තලවකැලේ නගර සීමාවේ විශාල පිරිසක් ප්‍රතිකාර ලබාගෙන ඇති අතර කුඩා ළමුන් ඇතුළු තවත් පිරිසක් මේ වන විට රෝහල්ගතව ප්‍රතිකාර ලබමින් සිටින බව වාර්තා වේ.", "URL": "https://sinhala.adaderana.lk/news.php?nid=23713", "Category": null, "Parent URL": null}