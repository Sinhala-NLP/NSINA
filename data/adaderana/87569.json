{"Source": "Adaderana", "Timestamp": "April 17, 2018 01:03 pm", "Headline": "නික් පෝතාස්  පුහුණුකරු ධූරයෙන් ඉවත්වෙයි", "News Content": "ශ්‍රී ලංකා ක්‍රිකට් කණ්ඩායමේ පන්දු රැකීමේ පුහුණුකරු ලෙස කටයුතු කළ නික් පෝතාස් පසු ගිය අප්‍රේල් 13 වැනිදා සිට එම තනතුරෙන් ඉවත් වී තිබේ. ශ්‍රී ලංකා ක්‍රිකට් ආයතනය අද(17) නිවේදනයක් නිකුත් කරමින් ඒ බව සඳහන් කළේය. 2016 වසරේ අගෝස්තු මස 8 වැනිදා සිට ශ්‍රී ලංකා ජාතික ක්‍රිකට් කණ්ඩායමේ පන්දු රැකීමේ පුහුණුකරු ලෙස නික් පෝතාස් පත් කෙරුණි. අනතුරුව ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකරු ග්‍රෙහැම් ෆෝඩ්ගේ ඉල්ලා අස්වීමෙන් අනතුරුව 2017 වසරේ ජුනි මාසයේ සිට පෝතාස් ශ්‍රී ලංකා ක්‍රිකට් කණ්ඩායමේ තාවකාලික ප්‍රධාන පුහුණුකරු ලෙසද කටයුතු කළේය. කෙසේ වෙතත් පසුගිය වසරේ දෙසැම්බර් මාසයේ චන්දික හතුරුසිංහ මහතා ශ්‍රී ලංකා කණ්ඩායමේ ප්‍රධාන පුහුණුකරු ලෙස තේරී පත් වීමෙන් පසු පෝතාස්ට යළිත් කණ්ඩායමේ පන්දු රැකීමේ වගකීම බාර වුණි. ඔහුගේ ගිවිසුම් කාලය මේ වසරේ අගෝස්තු මාසයේදී අවසන් වීමට නියමිත තිබූ නමුත් ශ්‍රී ලංකා ක්‍රිකට් ආයතනය සමඟ පැවැති සාකච්ඡාවකින් අනතුරුව ඔහු මෙම තීරණය ගෙන තිබේ.", "URL": "https://sinhala.adaderana.lk/news.php?nid=87569", "Category": null, "Parent URL": null}