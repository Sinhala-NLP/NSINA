{"Source": "Adaderana", "Timestamp": "June 6, 2018 12:05 pm", "Headline": "පොල් ගසක් කඩාවැටීමෙන් පාසල් සිසුවෙකු අවසන් ගමන් යයි", "News Content": "අත්තනගල්ල, අලවල ප්‍රදේශයේ වයස අවුරුදු 14ක සිසුවෙකු සිරුර මතට පොල් ගසක් කඩාවැටීමෙන් මියගොස් ඇති බව අද දෙරණ වාර්තාකරු පැවසීය. මෙලෙස මිය ගොස් ඇත්තේ අලවල මහා විදුහලේ 9වන ශ්‍රේණියේ ඉගෙනුම ලැබූ දුලාන් සේනිදු සිසුවායි. මෙම සිසුවා ඊයේ(05) පාසලේ පැවැත් වූ අමතර පංතිය නිමවීමෙන් පසු සවස තම සහෝදරයා නිවසට රැගෙන යාම සඳහා යළි පාසල අසළට පැමිණ සිටි අවස්ථාවේදී ඒ අසල පිහිටි පොල් ගසක් එම සිසුවාගේ සිරුර මතට කඩා වැටී තිබේ. එම අවස්ථාවේදී ප්‍රදේශවාසීන් එක්ව සිසුවා රෝහල්ගත කිරීමට පියවර ගෙන ඇති අතර එම අවස්ථාව වන විටත් සිසුවා මියගොස් සිට ඇති බව අප වාර්තාකරු සඳහන් කළේය. සිද්ධිය සම්බන්ධයෙන් නිට්ටඹුව පොලීසිය විමර්ශන සිදු කරන බව පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=90439", "Category": null, "Parent URL": null}