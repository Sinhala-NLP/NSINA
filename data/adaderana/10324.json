{"Source": "Adaderana", "Timestamp": "August 19, 2010 10:50 am", "Headline": "මර්වින්ගේ ශාසන සේවය අගයන්න සංඝ සම්මේලනයක් ", "News Content": "ගම්පහ දිස්ත්‍රික් පාර්ලිමේන්තු මන්ත්‍රී,හිටපු නියෝජ්‍ය අමාත්‍ය ආචාර්ය මර්වින් සිල්වා මහතාගෙන් සම්බුද්ධ ශාසනයට සිදුවූ සේවය අගය කිරීමටත්,එකී සේවය යළි ලබා ගැනීම සඳහා අවස්ථාව ලබාදෙන ලෙසත් ඉල්ලමින් සංඝ සම්මේලනයක් පැවැත්වීමට කටයුතු යොදා තිබේ. පසුගිය කාල පරිච්ඡේදය තුළ මහජනතාව වෙනුවෙන් හා බෞද්ධ ශාසනයේ චිරස්ථිතිය වෙනුවෙන් මර්වින් සිල්වා මහතා විශාල කැප කිරීමක් කර ඇති බව මෙම සංඝ සම්මේලනය සංවිධානය කරන භික්ෂුන් වහන්සේලා පෙන්වා දෙයි. ඒ අනුව මර්වින් සිල්වා මහතාට තවදුරටත් රට ජාතිය ආගම වෙනුවෙන් සේවය කිරීමට අවස්ථාව සලසා දෙන ලෙස ඉල්ලමින් මෙම සංඝ සම්මේලනය සංවිධානය කර තිබේ. හෙට(20) පස්වරු තුනට කොළඹ බණ්ඩාරනායක ජාත්‍යන්තර අනුස්මරණ සම්මන්‍ත්‍රණ ශාලාවේදී මෙම සංඝ සම්මේලනය පැවැත්වීමට නියමිත බව මහාචාර්ය කුඹුරුගමුවේ වජිර හිමි,හහොණ්ඩගම්මුල්ලේ ඥාණසිරි හිමි,මහාචාර්ය උතුරාවල ධම්මරතන හිමි,වටිනාපහ සෝමානන්ද හිමි,මුරුත්තෙට්ටුවේ ආනන්ද හිමි,පාතේගම ඥානේශ්වර හිමි,පහළගම සෝමරතන හිමි,ඕමාරේ කස්සප හිමි,නැදගමුවේ විජය මෛත්‍රීහිමි යන ස්වාමීන්වහන්සේලාගේ අත්සනින් යුතුව නිකුත් කළ නිවේදනයක ඒ බව සඳහන් වේ.", "URL": "https://sinhala.adaderana.lk/news.php?nid=10324", "Category": null, "Parent URL": null}