{"Source": "Adaderana", "Timestamp": "June 18, 2018 05:25 pm", "Headline": "කොළඹ වරායේ බෝයාවේ නළය කැඩී යෑමෙන් ඉන්ධන බෙදා හැරීමට බාධාවක් නෑ", "News Content": "ඉකුත්දා කොළඹ වරායෙහි පිහිටි බෝයාවේ නළයෙහි කැඩී ගිය කොටස මේ වන විට යථා තත්ත්වයට පත් කරමින් සිටින බව ඛනිජ තෙල් සම්පත් අමාත්‍ය කාර්යාලය නිවේදනය කරයි. ඉදිරි දින දෙකේදී එය සම්පූර්ණයෙන්ම යථා තත්ත්වයට පත් කිරීමට අපේක්ෂා කරන බවද ලංකා ඛනිජ තෙල් නීතිගත සංස්ථාව දන්වා ඇත. මෙම සිදුවීම සම්බන්ධයෙන් මේ වන විටත් ලංකා ඛනිජ තෙල් නීතිගත සංස්ථාව විශේෂ පරීක්ෂණයක් ආරම්භ කර ඇති අතර එහිදී මූලිකව අනාවරණය වී ඇත්තේ කැඩී ගිය නළය 2012 වසරේදී මිළදී ගෙන ඇති බවයි. එකී මිලදී ගැනීම සිදු කිරීමේදී මතභේදයට තුඩුදිය හැකි කරුණු රැසක් සිදුව ඇතැයිද අදාල පරීක්ෂණයෙන් තවදුරටත් අනාවරණය වී තිබේ. එම පරීක්ෂණයේ අවසන් වාර්තාව මත ඉදිරි ක්‍රියා මාර්ග ගන්නා බවද ලංකා ඛනිජ තෙල් නීතිගත සංස්ථාව පවසයි. එම සංස්ථාව තවදුරටත් අවධාරණය කරන්නේ බෝයාවේ නළය කැඩී යාම මත රට තුළ ඉන්ධන බෙදා හැරීමට කිසිදු ආකාරයක බාධාවක් නොවන බවත් එය සාමාන්‍ය පරිදා සිදුවන කෙරෙන බවත්ය.", "URL": "https://sinhala.adaderana.lk/news.php?nid=91071", "Category": null, "Parent URL": null}