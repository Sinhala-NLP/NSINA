{"Source": "Adaderana", "Timestamp": "December 24, 2012 04:00 pm", "Headline": "ජල ගැලීමෙන් විපතට පත්වූවන්ට මහවැලි ඉඩම්", "News Content": "පොළොන්නරුව දිස්ත්‍රික්කයේ ජල ගැලීම්වලින් පීඩාවට පත්වූ රජයේ රක්ෂිත ඉඩම්වල අනවසරයෙන් පදිංචිව සිටින පුද්ගලයින්ට මහවැලි ප්‍රදේශවල ඉඩම් ලබාදීමට පියවර ගන්නා බව සෞඛ්‍ය අමාත්‍ය මෛත්‍රිපාල සිරිසේන මහතා පවසයි. ජනතාවගේ කැමැත්ත ඇත්නම් ඒ සඳහා අවස්ථාව ලබාදෙන බව ජල ගැලීමෙන් විපතට පත් ප්‍රදේශවල ජනතාව හමුවීමෙන් පසුව අමාත්‍යවරයා ප්‍රකාශ කළේය. මීට පෙර ද අදාළ පුද්ගලයන්ට මහවැලි ඉඩම්වල පදිංචිය සඳහා අවස්ථාව ලබා දුන්න ද ඔවුන් ඊට කැමැත්තක් නොදැක්වීම හේතුවෙන් එම වැඩපිළිවෙළ අසාර්ථක වී තිබේ. කෙසේ වුව ද මෙවර ඔවුන් ඒ සඳහා කැමැත්ත පළ කර ඇති අතර ඒ සඳහා නාමලේඛනයක් සකස් කරන ලෙස අමාත්‍යවරයා විසින් තමන්කඩුව ප්‍රාදේශිය ලේකම්වරයාට උපදෙස් ලබා දී ඇති බව ද වාර්තා වේ.", "URL": "https://sinhala.adaderana.lk/news.php?nid=30211", "Category": null, "Parent URL": null}