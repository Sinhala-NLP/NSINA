{"Source": "Adaderana", "Timestamp": "January 27, 2017 11:43 pm", "Headline": " හොර පාරෙන් ළමයින් ඇද්ද තවත් පාසල් 15ක් ගැන විමර්ශන", "News Content": "කොළඹ රාජකීය විද්‍යාලයට අමතරව අක්‍රමිකතා සිදුව ඇති බව කියන තවත් ජනප්‍රිය පාසල් 15ක් සම්බන්ධයෙන් විමර්ශන ආරම්භ කර ඇති බව වාර්තා වෙයි. පළමු වැනි ශ්‍රේණියට ළමයින් ඇතුළු කිරීමේදී සිදු වූ වංචා සම්බන්ධයෙන් ජාතික පාසල් 15ක ලිපි ලේඛන අමාත්‍යංශය වෙත ගෙන්වාගෙන මූලික පරීක්ෂණ අරඹා ඇතැයි අධ්‍යාපන අමාත්‍යංශ ආරංචි මාර්ග පවසයි.කොළඹ ප්‍රධාන පෙළේ පාසල් කිහිපයක් මෙන්ම මහනුවර පාසලක් ද ඒ අතර වන බව වාර්තා වෙයි.මෙම සිදුවීමට අදාළව මේ වන විට විමර්ශන ආරම්භ කර ඇති අතර වරදකරුවන්ට තරාතිරම නොබලා නීතිය ක්‍රියාත්මක කරන ලෙස අධ්‍යාපන අමාත්‍ය අකිල විරාජ් කාරියවසම් මහතා නිලධාරීන්ට උපදෙස් ලබාදී තිබේ. කොළඹ රාජකීය විද්‍යාලයේ සිදු වූ අක්‍රමිකතා සම්බන්ධයෙන් මූලික පරීක්ෂණ සිදු කිරීමකින් අනතුරුව අට දෙනෙකකුගේ වැඩ තහනම් කරනු ලැබිණි.", "URL": "https://sinhala.adaderana.lk/news.php?nid=68715", "Category": null, "Parent URL": null}