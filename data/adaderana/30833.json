{"Source": "Adaderana", "Timestamp": "January 17, 2013 02:41 pm", "Headline": "ගුරු සහයක විභාගයේ ප්‍රතිඵල තාම නෑ", "News Content": "වසර 5 ක ගුරු පුහුණුවෙන් පසු ගුරු සහයකයින් සඳහා පවත්වනු ලැබූ විභාගයේ ප්‍රතිඵල විභාග දෙපාර්තමේන්තුව මගින් මෙතෙක් නිකුත් කර නොමැති බවට ලංකා ගුරු සේවා සංගමය චෝදනා කරයි. මේ හේතුවෙන් ගුරු සහයකයින් බලවත් අසීරුතාවයට මෙන්ම අපේක්ෂාභංගත්වයට පත්ව සිටින බව එම සංගමයේ ප්‍රධාන ලේකම් මහින්ද ජයසිංහ මහතා පවසයි. දුෂ්කර පාසල්වල ගුරු හිඟයට පිළියමක් ලෙස පසුගිය කාලයේ එම ප්‍රදේශවල ස්වේච්ඡා සේවයේ යෙදුණු ස්වේච්ඡා ගුරුවරුන්ට ගුරු සහයක පත්වීම් ලබාදීමට පියවර ගෙන තිබිණි. ඒ වසර 5 ක් ගතවීමට පෙර ගුරු පුහුණුව සම්පූර්ණ කළ යුතුය යන කොන්දේසිය මතය. කෙසේ වෙතත් අදාළ පාඨමාලාව අවසන් කිරීමෙන් අනතුරුව ඊට අදාළ විභාගය විභාග දෙපාර්තමේන්තුව විසින් පවත්වනු ලැබුවේ ද මාස 6 ක පමණ කාලයක් අවසානයේ බව මහින්ද ජයසිංහ මහතා පෙන්වාදෙයි. එවැනි අසාධාරණයක් හමුවේ පැවති විභාගයේ පිළිතුරු පත්‍ර පරීක්ෂාවට ද මේ වන තෙක් විභාග දෙපාර්තමේන්තුව පියවර ගෙන නොමැති බව ඔහු පවසයි. ගුරු සහයකයින්ගේ පත්වීම් කොන්දේසි අනුව ඔවුන් මේ වනවිට ගුරු පුහුණු සුදුසුකම ඉදිරිපත් කළ යුතු වුව ද විභාග දෙපාර්තමේන්තුවේ ක්‍රියා කලාපය හේතුවෙන් ඔවුන්ගේ පත්වීම් අවලංගු වන තත්ත්වයක් උද්ගත වී ඇති බව මහින්ද ජයසිංහ මහතා අවධාරණය කරයි.", "URL": "https://sinhala.adaderana.lk/news.php?nid=30833", "Category": null, "Parent URL": null}