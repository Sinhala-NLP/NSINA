{"Source": "Adaderana", "Timestamp": "February 18, 2016 08:28 am", "Headline": " මව් රටට පැමිණ නිදහස බුක්ති විඳීමට එක්වන්න", "News Content": "නැවත මව් රටට පැමිණ නිදහස බුක්ති විඳීමට එක්වන්නැයි ජනාධිපති මෛත්‍රීපාල සිරිසේන මහතා යුධ සමයේ සරණාගතයින් ලෙස ජර්මනියට ගිය ශ්‍රී ලාංකිකයන්ගෙන් ඉල්ලීමක් කර තිබේ.ජනාධිපතිවරයා පෙන්වා දෙන්නේ ශ්‍රී ලංකාව සියළු ජන කොටස් වලට සතුටින් ජීවත් විය හැකි ප්‍රජාතන්ත්‍රවාදී රටක් බවට පත්ව ඇති බවයි.ජර්මන් චාන්සලර් ඇන්ජෙලා මර්කල් මහත්මිය සමඟ ඊයේ පැවති නිළ හමුව අවසන් වීමෙන් පසු මාධ්‍ය හමුවේදී ජනාධිපති මෛත්‍රීපාල සිරිසේන මහතා මේ බව ප්‍රකාශ කර තිබේ.එහිදී වැඩිදුරටත් අදහස් දැක්වූ ජනාධිපතිවරයා ජර්මනිය ශ්‍රී ලංකාවට සපයන ලද සංවර්ධන ආධාර වෙනුවෙන් සිය කෘතඥතාව පළ කළ බව ජනාධිපති මාධ්‍ය අංශය සඳහන් කළේය.මාධ්‍ය හමුව ඇමතූ ජර්මන් චාන්සලර්වරිය ප්‍රකාශ කළේ මෛත්‍රීපාල සිරිසේන මහතාගේ රාජ්‍ය නායකත්වය යටතේ ශ්‍රී ලංකාව තුළ සිදුව ඇති ප්‍රජාතන්ත්‍රවාදී වෙනස්කම් පිළිබදව තමා ඉතා පැහැදීමෙන් සිටින බවයි.ශ්‍රී ලංකාවේ ඉදිරි ගමන්මඟ වෙනුවෙන් ලබාදිය හැකි සෑම සහනයක්ම ලබාදෙන බවද ජර්මන් චාන්සලර්වරිය ප්‍රකාශ කර තිබේ.මෙරට වකුගඩු රෝගය නිවාරණය වෙනුවෙන් සහය දෙන බවද ඇය ප්‍රකාශ කළ බව ජනාධිපති මාධ්‍ය අංශය සඳහන් කළේය.දෙරටේ සංචාරක සබඳතා සහ ආයෝජන අවස්ථා පිළිබඳවද ජර්මන් චාන්සලර්වරිය අදහස් පළ කර ඇත.", "URL": "https://sinhala.adaderana.lk/news.php?nid=57313", "Category": null, "Parent URL": null}