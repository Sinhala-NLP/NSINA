{"Source": "Adaderana", "Timestamp": "October 22, 2018 01:42 pm", "Headline": "මහ ගෙදර පදිංචියට ගිය බිරිඳ ඉල්ලා සැමියා ගහ උඩට", "News Content": "මොනරාගල ප්‍රදේශයේ පදිංචි පුද්ගලයකු සිය බිරිඳ නිවස වෙත කැඳවා දෙන ඉල්ලමින් අද(22) උදෑසන හුලංදාව ප්‍රදේශයේ මාර ගසක් මතට නැගී විරෝධතාවක නිරත වී ඇත. මෙම පුද්ගලයා සහ බිරිඳ අතර නිතර ආරවුල් ඇති වී ඇති අතර පසුව බිරිඳ විසින් පොලීසියට පැමිණිල්ලක්ද සිදු කර බිරිඳගේ මහ ගෙදර පදිංචියට ගොස් තිබේ. ඒ පිළිබඳව අධිකරණයේ නඩුවක් ද විභාග වන අතර ඒ අතර තුර මෙම පුද්ගලයා සිය දරුවන් දෙදෙනා ද කැටුව අද උදෑසන මෙම මාර ගසට නැඟ බිරිඳ ගෙන්වා දෙන ඉල්ලා ඇති බව පොලීසිය පවසයි. මාර ගස මත පැයකට ආසන්න කාලයක් මෙම පුද්ගලයා රැඳී සිටි අතර පසුව මොනරාගල පොලිස් ස්ථානයේ නිලධාරීන් පැමිණ මෙම පුද්ගලයා සහ දරුවන් ගසෙන් බස්සවා ගෙන පොලීසිය වෙත කැඳවාගෙන ගොස් තිබේ. මේ වන විට එම පුද්ගලයා සහ දරුවන් පොලිස් භාරයේ පසුවන අතර මොනරාගල පොලීසිය විමර්ශන සිදු කරයි.", "URL": "https://sinhala.adaderana.lk/news.php?nid=98043", "Category": null, "Parent URL": null}