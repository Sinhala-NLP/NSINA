{"Source": "Adaderana", "Timestamp": "April 19, 2019 05:15 pm", "Headline": "සරසවි සිසුන්ට සහය වු ධීවර එකමුතුව", "News Content": "ශ්‍රී ලංකා අග්නිදිග විශ්ව විද්‍යාලයේ සිසුන් පිරිසක් කොළඹ පුරහල අසල අට්ටාලයක සිට ක්‍රියාත්මක කරන විරෝධතාවට අද ධීවර සංවිධාන එකමුතුවෙහි සහාය හිමිවිය. ශ්‍රී ලංකා අග්නිදිග විශ්වවිද්‍යාලයේ සිසුන් පිරිසකගේ ශිෂ්‍ය භාවය අහෝසි කිරීමට විරෝධය පලකරමින් එහි සිසුන් පිරිසක් ආරම්භ කල මෙම විරෝධතාව අද ක්‍රියාත්මක වුණේ 273වන දිනටයි. ඔවුන්ගේ විරෝධතාව පවත්වන අට්ටාලය වෙත අද පැමිණි ධීවර සංවිධාන එකමුතුව ඊට සිය සහාය පල කළේය. අද දිනය යේසුස් ක්‍රිස්තූස් වහන්සේගේ විශේෂ දිනයක් වන බවත්, ධනවාදයට විරුද්ධව සටන් කළ දිනයක් බව ධීවර සංවිධාන එකමුතුවේ කාර්ය සභික ජූඩ් නාමල් ප්‍රනාන්දු මහතා පැවසීය. අද වන විට දරුවන් වෙනුවෙන් කාර්ය ඉටුකිරීමට එක්ව ඇති අතර, සිසුන්ගේ හා ලාංකීය ජනතාවට මෙයට සහයෝගය දැක්වීමට එක්වන ලෙස ද ඒ මහතා මෙහිදී කියා සිටියේය. මෙම සටන අග්නිදිග විශ්වවිද්‍යාල සිසුන්ගේ පමණක් නොව සමස්ත විශ්වවිද්‍යාල සිසුන්ගේ අයිතීන් වෙනුවෙන් සිදු කරන්නක් බව ශ්‍රී ලංකා අග්නිදිග විශ්වවිද්‍යාලයේ ශිෂ්‍ය ක්‍රියාකාරි කමිටු සමාජික ගිහාන් වීරසේකර පවසා සිටියේය.", "URL": "https://sinhala.adaderana.lk/news.php?nid=108239", "Category": null, "Parent URL": null}