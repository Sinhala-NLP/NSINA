{"Source": "Adaderana", "Timestamp": "April 2, 2019 07:10 pm", "Headline": "දිවයිනේ ප්‍රදේශ රැසක උෂ්ණත්වය ඉහළට-රෝගී තත්ත්වයන්ගෙන් ආරක්ෂා වන්නැයි උපදෙස්", "News Content": "මේ දිනවල පවතින අධික උෂ්ණත්වය හේතුවෙන් සමේ රෝග, මස් පිඬු පෙරලීම, ක්ලාන්ත ගතිය, මානසික ආතතිය වැනි රෝගී තත්ත්වයන් ඇතිවිය හැකි බව වෛද්‍යවරුන් පෙන්වා දෙයි. කාලගුණ විද්‍යා දෙපාර්තමේන්තුව පෙන්වා දෙන්නේ මෙම තත්ත්වය මැයි මස දක්වා බලපැවැත්විය හැකි බවයි. මේ වන විට දිවයිනේ ප්‍රදේශ රැසක උෂ්ණත්වය සෙල්සියස් අංශක 35 ඉක්මවා තිබේ. අද වැඩිම උෂ්ණත්වය වූ සෙල්සියස් අංශ 37.3 වාර්තා වූයේ වවුනියාව දිස්ත්‍රික්කයෙන්. කොළඹ නගරයේ උෂ්ණත්වය සෙල්සියස් අංශක 32 දශම 4ක් ලෙස සටහන් විය. උත්සව සමයත් සමග මේ දිනවල කොළඹට පැමිණෙන ලක්ෂ සංඛ්‍යාත ජනතාව මේ තත්ත්වය හමුවේ දැඩි අපහසුතාවට පත්ව සිටියි. මේ පිළිබදව සොයාබැලීම සඳහා අප අද කොළඹ නගරයේ ස්ථාන කිහිපයක සංචාරය කළේය. මාර්තු මස ආරම්භයේ සිට ක්‍රමයෙන් වර්ධනය වූ මෙම අධික උණුසුම මැයි මාසයේ අග පමණ වෙන තෙක් පැවතිය හැකි බව කාලගුණ විද්‍යා දෙපාර්තමේන්තුවේ නියෝජ්‍ය අධ්‍යක්ෂ මෙරිල් මෙන්ඩිස් මහතා පවසයි. මාර්තු හා අප්‍රේල් මාසවල ලංකාවට ඉතා හොඳින් හිරු එළිය ලැබෙන කාලයක් වන බවත්, දිවා කාලයේ මෙන්ම රාත්‍රී කාලයේ දී මෙම උණුසුම් කාලගුණය පවතින බව ද ඒ මහතා මෙහිදී වැඩිදුරටත් සඳහන් කළේය. මේ දැඩි උණුසුම මිනිස් සිරුරට බලපෑම් එල්ල කරන බව වෛද්‍ය මතය යි. අධික උෂ්ණත්වය හේතුවෙන් වයස් ගත වු වයස අවුරුදු 65 ඉක්මවු අයට, ගර්භණී මව්වරුන් හා කුඩා දරුවන්ට මෙන්ම දියවැඩියාව, අධික රුධිර පීඩනය හා වකගඩු රෝගීන්ට වැඩි බලපෑම් එල්ල කරන බව විශේෂඥ වෛද්‍ය ප්‍රියංකර ජයවර්ධන මහතා පවසයි. මෙම තත්ත්වය හිරු එළියට නිරාවරණය වන රැකියාවල නියුතු වන පුද්ගලයින්ට දැඩි බලපෑමක් එල්ල කරන බව ද වෛද්‍යවරයා සඳහන් කරයි. මෙම තත්ත්වයෙන් ආරක්ෂා වීම සඳහා ජනතාව වැඩි වශයෙන් දියර පානය කළ යුතු බවත්, එළියට යන විට සෑම විටම කුඩයක් හා තොප්පියක් භාවිතා කරන ලෙස ද වෛද්‍යවරයා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=107243", "Category": null, "Parent URL": null}