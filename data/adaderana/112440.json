{"Source": "Adaderana", "Timestamp": "June 20, 2019 10:20 pm", "Headline": "බීමතින් රිය පැදවූ අයෙකුගේ රියදුරු බලපත්‍රය දිවි ඇති තෙක් අවලංගු කරන්න නියෝගයක්", "News Content": "බීමතින් පාසල් සිසුන් රැගත් බස්රථයක් ධාවනය කළ රියදුරෙකුගේ රියදුරු බලපත්‍රය ජීවිත කාලයටම අවලංගු කිරීමට ආණමඩුව මහේස්ත්‍රාත් අධිකරණය නියෝග කර ඇත. ආණමඩුව, ඉහළ දිවුලවැව ප්‍රදේශයේ පදිංචිකරුවෙකුට මෙම දඬුවම නියම වී ඇති බව අද දෙරණ වාර්තාකරු පැවසුවේය. මත්පැන් පානය කර පාසල් සිසුන් රැගත් සිසුසැරිය බස්රථයක් ධාවනය කරමින් සිටි සැකකාර රියදුරා ආණමඩුව පොලිසියේ රථවාහන අංශයේ නිලධාරීන් විසින් අත්අඩංගුවට ගෙන ආණමඩුව මහේස්ත්‍රාත් අධිකරණයට ඉදිරිපත් කර තිබුණි. එහිදී සැකකරුගේ රියදුරු බලපත්‍රය ජීවිත කාලයටම අවලංගු කිරීමට නියෝග කළ මහේස්ත්‍රාත් දුලාංගිකා ජයසිංහ මහත්මිය ඔහුට රුපියල් දස දහසක දඩයක් ද නියම කළ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=112440", "Category": null, "Parent URL": null}