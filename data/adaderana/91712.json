{"Source": "Adaderana", "Timestamp": "June 29, 2018 07:45 pm", "Headline": "මාතර දී කොල්ලකෑ රන් භාණ්ඩවලින් කොටසක් වල දමා තිබිය දී ගොඩ ගනියි-අපරාධයට සැකකරුවන් 7ක් පැමිණි බවට තොරතුරු", "News Content": "මාතර ස්වාර්ණාභරණ වෙළඳසැලෙන් කොල්ලකන ලද ආභරණවලින් කොටසක් අද(29) හබරකඩ ප්‍රදේශයේ නිවසක් අසල වල දමා තිබියදී සොයාගත් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. ඊයේ(28) රාත්‍රියේ පොලිස් විශේෂ කාර්යය බලකා නිලධාරීන් විසින් අත්අඩංගුවට ගත් හබරකඩ වසන්ත නැමැත්තාගේ මවගෙන් කරන ලද ප්‍රශ්න කිරීම්වලදී මෙම ස්වර්ණාභරණ තොගය සොයාගත් බව පොලිස් මාධ්‍ය ප්‍රකාශකවරයා වැඩිදුරටක් සඳහන් කළේය. මාතර ස්වර්ණාභරණ අලෙවිසලක් කොල්ලකෑමට පැමිණි සංවිධානාත්මක අපරාධ කණ්ඩායමක් සහ පොලිස් නිලධාරීන් අතර එම අලෙවිසල ඉදිරිපිට වෙඩිහුවමාරුවක් සිදු වූ අතර ඊට අදාළව සැකකරුවන් සිව් දෙනෙකු පොලිසිව විසින් අත්අඩංගුවට ගනු ලැබීය. පරීක්ෂණවලින් හබරකඩ වසන්ත නැමැත්තෙක් සිදුවීමට සෘජුවම සම්බන්ධ බවට කරුණු අණාවරණය වී ඇති අතර ඊයේ රාත්‍රියේ ඔහු අත්අඩංගුවට ගැනීම සඳහා ඔහුගේ හෝමාගම හබරකඩ පිහිටි අංක 275/2 දරණ ලිපිනයේ සඳහන් නිවස පොලිස් විශේෂ කාර්යය බලකාය විසින් පරික්ෂාවට ලක්කර තිබේ. එහිදී නිවස තුළ සඟවා තිබු අපරාධයට භාවිතා කිරීමට ඇතැයි සැක කරන රිවෝල්වරයක්, ‍පතොරම් 4 ක් හා හිස් පතරොම් කොපු 2 ක් පොලීසිය විසින් අත්අඩංගුවට ගෙන ඇති අතර ඉදිරියේ දී ඒ සම්බන්ධයෙන් රස පරීක්ෂණ වාර්තාවක් ලබා ගැනීමට බලාපොරොත්තු වන බව ද පොලිස් අධිකාරීවරයා පැවසීය. සැකකරු නිවසේ සිට නොමැති අතර, ඔහුගේ බිරිඳ වන වයස අවුරුදු 42 ක් වු අතුකෝරළගේ රංජනී හේමලතා නැමති කාන්තාව හා හබරකඩ වසන්ත නැමැත්තාගේ මව හා පියා ද පොලිස් බාරයට ගෙන ඇත. මවගෙන් සිදුකල වැඩිදුර ප්‍රශ්න කිරීම්වලදී අංක 297, හෝමාගම, හබරකඩ නැමති ලිපිනයේ සඳහන් නිවසක වල දමා තිබී මෙම ස්වර්ණාභරණ පොලීසිය විසින් සොයා ගෙන තිබේ. කෙසේ වෙතත් මේ වන විට ලැබී ඇති තොරතුරු අනුව මාතර සිදුවු ස්වර්ණාභරණ මංකොල්ලය සඳහා සැකකරුවන් 7 ක් පැමිණ ඇති බවට ‍තොරතුරු අනාවරණ වන බව ද පොලීසිය පවසයි. එහිදී පුද්ගලයින් 6 දෙනෙක් යතුරු පැදි 3කින් පැමිණ ඇති අතර, තවත් එක් පුද්ගලයෙක් මොටර් රථයකින් පැමිණ ඇති බව ද පොලීසිය සඳහන් කරයි. ඒ අනුව අපරාධය සිදු කිරීමට පැමිණි පුද්ගලයින්ගෙන් 3‍ක් තවමත් අත්අඩංගුවට ගැනීමට සිටින බව ද පොලිස් අධිකාරීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=91712", "Category": null, "Parent URL": null}