{"Source": "Adaderana", "Timestamp": "January 15, 2013 03:23 pm", "Headline": "කමිටුවට එරෙහි පෙත්සම් 7ක් ඉවත්කර ගනියි - තවත් එකක් ගේනවා කියයි", "News Content": "හිටපු අගවිනිසුරු ආචාර්ය ශිරාණි බණ්ඩාරානායක මහත්මියට එරෙහි දෝෂාභියෝග යෝජනාව විමර්ශනය කළ පාර්ලිමේන්තු තේරීම්කාරක සභාවට එරෙහිව අභියාචනාධිකරණය හමුවේ ගොනු කර තිබූ පෙත්සම් 7 ක් ඉල්ලා අස්කර ගෙන තිබේ. දෝෂාභියෝග යෝජනාව විභාග කිරීමට පාර්ලිමේන්තු තේරීම්කාරක සභාවට බලයක් නැතැයි අදාළ පෙත්සම් මගින් ඉල්ලා තිබිණ. එකී පෙත්සම් අභියාචනාධිකරණයේ සභාපති ශ්‍රී. ස්කන්ධරාජ, අනිල් ගුණරත්න හා ඒ.ඩබ්ලිව්.ඒ සලාම් යන ත්‍රිපුද්ගල විනිසුරු මඩුල්ල හමුවේ අද සලකා බලන ලදී. මේ සම්බන්ධයෙන් ඔවුන් පෙත්සම් මගින් ඉල්ලා සිටි කරුණු සියල්ලක්ම අවාසිදායක අන්දමින් සිදුවු නිසා එම පෙත්සම් ඉල්ලා අස්කර ගන්නා බව එහිදී නීතිඥවරුන් පවසා ඇතැයි අප වාර්තාකරු කියයි. අගවිනිසුරුවරයෙකුට හෝ උපරමාධිකරණ විනිසුරුවරයෙකුට එරෙහිව දෝෂාභියෝගයක් ඉදිරිපත් කළ අවස්ථාවක එය විභාගය කිරීමට ප්‍රබල යාන්ත්‍රණයක් ඇති කළ යුතු බවත් තමන් සිය පෙත්සම මගින් ඉල්ලා සිටි බව එහිදී එක් නීතිඥවරයෙකු පෙන්වාදී තිබේ. කෙසේ වෙතත් තවත් පෙත්සමක් ඉදිරිපත් කිරීමට අවසර ලබා ගනිමින් තමන් ගොනු කළ පෙත්සම ඉල්ලා අස්කර ගන්නා බව එහිදී එම නීතිඥවරයා පැවසුවේ යැයි ද අප වාර්තාකරු කියයි. අද උදෑසන සිට අධිකරණ සංකීර්ණය ආශ්‍රිතව විශේෂ ආරක්ෂාවක් යොදා තිබු බවද ඔහු කියයි.", "URL": "https://sinhala.adaderana.lk/news.php?nid=30785", "Category": null, "Parent URL": null}