{"Source": "Adaderana", "Timestamp": "January 22, 2012 01:47 pm", "Headline": "හෙට තැපෑලේ සත්‍යග්‍රහයක් ", "News Content": "ඉල්ලීම් කිහිපයක් මුල්කරගනිමින් තැපැල් වෘත්තීය සමිති සත්‍යග්‍රහ ව්‍යාපාරයක නිරත වීමට තීරණය කර තිබේ. හෙට(23) දහවල් තැපැල් මූලස්ථානය ඉදිරි‍පිට මෙම සත්‍යග්‍රහය පවත්වන බව තැපැල් වෘත්තීය සමිති එකමුතුවේ මාධ්‍ය ප්‍රකාශක චින්තක බණ්ඩාර මහතා ප්‍රකාශ කළේය. තැපැල්පතිවරයාට එරෙහිව චෝදනා පත්‍ර නිකුත්කළ ද තැපැල්පතිවරයා තවදුරටත් තැපැල් දෙපාර්තමේන්තුවේ ප්‍රධානියා ලෙස කටයුතු කරන බව චින්තක බණ්ඩාර මහතා සඳහන් කළේය. ඒ තුළින් තැපැල්පතිවරයා තැපැල් දෙපාර්තමේන්තුවට, සේවකයින්ට සහ මෙරට ජනතාවට ඉතා අගතිදායක අයුරින් කටයුතු කරන බවට ඔහු චෝදනා කරයි. ආයතනය ආරක්ෂා කරගැනීම වෙනුවෙන් දිගින් දිගටම කළ ඉල්ලීම් ඉටුනොවීම නිසා නැවතත් වෘත්තීය අරගලයකට යාමට තීරණය කළ බව මාධ්‍ය ප්‍රකාශක ප්‍රකාශ කළේය. ඒ අනුව හෙට දහවල් 12 ට තැපැල් මූලස්ථානය අසලදී දැවැන්ත සත්‍යග්‍රහයක් ආරම්භ කරන බව අද දෙරණ වෙත අදහස් දක්වමින් චින්තක බණ්ඩාර මහතා කියා සිටියේය. සත්‍යග්‍රහය අවසානයේ ජනාධිපති කාර්යාලය වෙත පාගමනින් ගොස් මෙම කරුණ සම්බන්ධව ජනාධිපතිවරයා දැනුවත් කිරීම සඳහා ඔහු වෙත සංදේශයක් භාරදෙන බව ද වැඩිදුරටත් කරුණු දක්වමින් ඒ මහතා පැවසීය.", "URL": "https://sinhala.adaderana.lk/news.php?nid=21559", "Category": null, "Parent URL": null}