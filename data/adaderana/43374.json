{"Source": "Adaderana", "Timestamp": "May 21, 2014 05:40 pm", "Headline": "  විල්පත්තුවේ අවුල - ඇමති බදියුදීන් ඇතුළු ලොක්කන්ට නොතීසි", "News Content": "විල්පත්තු ආශ්‍රිතව වනාන්තර විනාශ කරමින් නීති විරෝධීව ජනතාව පදිංචි කරවීමේ චෝදනාවට අදාළව කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතා ඇතුළු පිරිසකට අභියාචනාධිකරණය විසින් නොතීසි නිකුත් කර තිබේ. ශ්‍රී ලංකා හරිත ව්‍යාපාරය විසින් අභියාචනාධිකරණයේ ගොනු කළ පෙත්සම් අද (21) දින අභියාචනාධිකරණ විනිසුරුවරුන් වන ඒ.ඩබ්.ඒ සලම්, පී.ඩබ්.ඩී.සී ජයතිලක යන මහත්වරුන් ඉදිරියේදී විභාගයට ගත් අවස්ථාවේදී මෙම නියෝගය කර ඇති බව අද දෙරණ අධිකරණ වාර්තාකරු පවසයි. විල්පත්තු ආශ්‍රිතව දැනට සිදුකර ඇති අනවසර පදිංචි කරවීම් සහ පරිසර විනාශය සම්බන්ධයෙන් ශ්‍රී ලංකා හරිත ව්‍යාපාරය විසින් මෙහිදී අධිකරණයට කරුණු දක්වා තිබේ. ඒ අනුව අමාත්‍ය රිෂාද් බදියුදීන්, පරිසර හා පුනර්ජනනීය බලශක්ති අමාත්‍යංශයේ ලේකම්,වන සංරක්ෂණ ජනරාල්,පුරාවිද්‍යා අධ්‍යක්ෂ ජනරාල්,මධ්‍යම පරිසර අධිකාරිය මෙන්ම මුසලි,මඩු,මාන්තේයි ප්‍රාදේශීය ලේකම්වරුන්,රාජ්‍ය දැව සංස්ථාවේ සභාපති යන අයට එළඹෙන ජූනි 26 දින අභියාචනාධිකරණය හමුවේ පෙනී සිටින ලෙස නොතීසි නිකුත් කර ඇත. පෙත්සම්කරුවන් වෙනුවෙන් චවිරු සිරිසේන මහතාගේ උපදෙස් පරිදි නීතිඥ ප්‍රවි කරුණාරත්න, නීතිඥ ශාන්ත ජයවර්ධන යන මහත්වරුන් අභියාචනාධිකරණය හමුවේ කරුණු දැක්වූ බව සඳහන්ය.", "URL": "https://sinhala.adaderana.lk/news.php?nid=43374", "Category": null, "Parent URL": null}