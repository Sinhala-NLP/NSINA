{"Source": "Adaderana", "Timestamp": "June 5, 2019 01:33 pm", "Headline": "සියලු කැප කිරීම් කළේ රට වෙනුවෙන්-පුද්ගලයින් වෙනුවෙන් නෙමෙයි", "News Content": "තමා සියලු කැප කිරිම් සිදු කලේ පුද්ගලයෙකු ආරක්ෂා කිරීමට නොව රට වෙනුවෙන් පමණක් බව කෑගල්ල දිස්ත්‍රික් පාර්ලිමේන්තු මන්ත්‍රී කබීර් හෂීම් මහතා පවසයි. පසුගිය දා වත්මන් රජයේ අමාත්‍යධූරයන්ගෙන් සියලු මුස්ලිම් අමාත්‍යවරු ධූරයෙන් ඉල්ලා අස්වීම සම්බන්ෂධයෙන් අදහස් දක්වමින් ඒ මහතා මේ බව කියා සිටියේය. බුද්ධි අංශයට හා හමුදාවෙන් සිදු කරනු ලබන පරීක්ෂණවලට මුස්ලිම් අමාත්‍යවරු, මුස්ලිම් බලවතුන් මේ දිනවල දී ඉඩ නොදෙනවා යනුවෙන් සමාජයට මාධ්‍ය තුළින් විවිධ මත ඇති කර තිබුණු බව ද පැවසු මන්ත්‍රීවරයා, රටේ භයානක තත්ත්වයක් ඇති වෙමින් පැවතුණ බවත් එම තත්ත්වය පාලනය කරේ නැතිනම් විශාල ප්‍රශ්නයක් ඇති වෙන්න ඉඩ තිබු බවත් පැවසීය. මේ මොහොතේ සියලු දෙනා කල්පනා කළේ රට ගැන බවත් පුද්ගලයින් ගැන නොවන බවත් පැවසු මන්ත්‍රීවරයා, ආණ්ඩුව හෝ ආණ්ඩුව නියෝජනය කරන මුස්ලිම් ඇමතිවරු විසින් ත්‍රිවිධ හමුදාවට බුද්ධි අංශයට තමන්ගේ රාජකාරීය නිසි ලෙස ඉටු කිරීමට ඉඩ නොදෙනු ඇතැයි යන මතවාදයට පුර්වාදර්ශයක් සපයමින් තමා අමාත්‍යධූරයෙන් ඉවත් වු බවද කියා සිටියේය. ආරක්ෂක නිලධාරීන්ට තම රාජකාරී කටයුතු නිසි ලෙස ක්‍රියාත්මක කිරීමට සහය දෙමින් මෙම තීරණය ගනු ලැබූ බව ද පැවසු මන්ත්‍රීවරයා, තමා මහලේකම් තනතුරෙන් ඉවත් වු බවත්, ඒ මොහොතේ එය තමාගේ යුතුකම බව සිතු බව ද පැවසීය. ඉදිරියටත් රට වෙනුවෙන් තවත් කැප කිරීම් සිදු කිරීමට තමා සුදානම් බවත් පැවසු හෂීම් මහතා, ඒ දේ කරන්නේ රට වෙනුවෙන් පුද්ගලයින් වෙනුවෙන් නොවන බව ද සඳහන් කළේය.", "URL": "https://sinhala.adaderana.lk/news.php?nid=111379", "Category": null, "Parent URL": null}