{"Source": "Adaderana", "Timestamp": "April 13, 2014 09:36 am", "Headline": "අවුරුදු හෙටයි - සිරකරුවන්ටත් නිදහස!", "News Content": "2014 වසරේ සිංහල හා දෙමළ අලුත් අවුරුදු සංස්කෘතික මංගල්‍යය හෙටට යෙදී තිබේ. මේ වන විට ජනතාව අලුත් අවුරුදු උත්සවයට සූදානම් වෙමින් සිටිති. කොළඹ ඇතුළු තදාසන්න ප්‍රදේශවල සිට විශාල පිරිසක් ගම්බිම් බලා යාමට පැමිණෙන බැවින් විශේෂ බස් රථ සහ දුම්රිය සේවාවන් අදත් වැඩි වශයෙන් යොදා තිබේ‍. එසේම මගීන්ගේ ආරක්ෂාව සඳහා විශේෂ ආරක්ෂක වැඩපිළිවෙළක් ක්‍රියාත්මක වන බව පොලීසිය සඳහන් කළේය. තවද පරිභෝජනයට නුසුදුසු පාරිභෝගික භාණ්ඩ අලෙවි කරන ස්ථාන පරික්ෂා කිරීමේ මෙහෙයුමක් ද මහජන සෞඛ්‍ය පරික්ෂකවරුන් විසින් ආරම්භ කර ඇත. මේ අතර උත්සව සමයේ දී ගිනිකෙළි අනතුරු ඉහළ යා හැකි බැවින් ඒ පිළිබඳ සැලකිලිමත් වන ලෙස ජාතික රෝහලේ අධ්‍යක්ෂ වෛද්‍ය අනිල් ජාසිංහ මහතා ජනතාවගෙන් ඉල්ලීමක් කරයි. මේ අතර සිංහල හා දෙමළ අලුත් අවුරුද්දේ පුණ්‍යකාලය තුළ ඓතිහාසික රුහුණු කතරගම මහ දේවාලය වසා තැබීමට තීරණය කර තිබේ. ඒ අනුව හෙට අලුයම පූජාව සහ පෙරවරු පූජාව සිදුනොකරන අතර රාත්‍රී පූජාව පමණක් පැවැත්වෙන බව කතරගම මහ දේවාලයේ බස්නායක නිලමේ කාර්යාලය පවසයි. මේ අතර සිංහල හා දෙමළ අලුත් අවුරුද්ද නිමිත්තෙන් සිරකරුවන් පිරිසකට නිදහස ලබාදීමට තීරණය කර ඇත.", "URL": "https://sinhala.adaderana.lk/news.php?nid=42499", "Category": null, "Parent URL": null}