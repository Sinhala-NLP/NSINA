{"Source": "Adaderana", "Timestamp": "October 7, 2014 11:57 am", "Headline": "2015 අයවැය 24දා පාර්ලිමේන්තුවට - තෙවැනි වර ඡන්දය නොවැ 18දා", "News Content": "2015 අයවැය ඔක්තෝම්බර් මස 24 වන දින පාර්ලිමේන්තුවට ඉදිරිපත් කිරීමටත් 25 වැනිදා සිට විවාදය ආරම්භ කිරීමටත්, ඔක්තෝබර් 30 වැනිදා දෙවන වර ඡන්දයත් නොවැ. 18 වැනිදා තෙවැනි වර ඡන්දයත් සිදුකිරීමට නියමිත බව ආණ්ඩු පක්ෂයේ ප්‍රධාන සංවිධායක අමාත්‍ය දිනේෂ් ගුණවර්ධන මහතා පවසයි. අද පෙරවරුවේ ජනාධිපති මහින්ද රාජපක්ෂ මහතාගේ ප්‍රධානත්‍වයෙන් ආරම්භ වූ පක්ෂ නායක රැස්වීමේදී මේ බව දැනුම්දුන් බව අමාත්‍යවරයා කියා සිටියේය. ඒ අනුව, අය වැය දෙවන වර කියවීම 25 වැනිදා ඇරඹී ඡන්ද විමසීම 30 වනදා පස්වරුවේත්, අය වැය කාරක සභා අවස්ථා විවාදය 31 වනදා ඇරඹී තෙවර වර කියවීමේ ඡන්ද විමසීම නොවැම්බර් 18දා පස්වරුවේත්, පැවැත්වීමට නියමිතය. එළඹෙන ජනවාරි මස ජනාධිපතිවරණය පැවැත්වීමට රජය විසින් සැලසුම් කර ඇති බැවින් මෙවර අයවැය කල්වේලා ඇතිව පාර්ලිමේන්තුවට ඉදිරිපත් කිරීමට කටයුතු කෙරෙන බව සඳහන්ය. කෙසේ වෙතත් 2015 වසර වෙනුවෙන් රජයේ ආදායම් සහ වියදම් ඇස්තමේන්තු ඇතුළත් විසර්ජන පනත් කෙටුම්පත පසුගියදා අග්‍රාමාත්‍ය දි.මු. ජයරත්න මහතා විසින් පාර්ලිමේන්තුවට ඉදිරිපත් කළ අතර ලබන වසර වෙනුවෙන් රජය වියදම් කිරීමට සැලසුම් කර තිබෙන මුදල 2014 වසරට සාපේක්ෂව 17%න් පමණ ඉහළ දමා ඇති බව එයින් පැහැදිලි විය.", "URL": "https://sinhala.adaderana.lk/news.php?nid=46560", "Category": null, "Parent URL": null}