{"Source": "Adaderana", "Timestamp": "February 18, 2013 06:14 pm", "Headline": "ඒෂානී ලෝක කණ්ඩායමට - ආසියාවටම එක්කෙනයි", "News Content": "2013 අයි.සී.සී. ලෝක කාන්තා ක්‍රිකට් කණ්ඩායම සඳහා ශ්‍රී ලංකා කාන්තා ක්‍රිකට් කණ්ඩායම නියෝජනය කළ ඒෂානි කෞෂල්‍යා ද තෝරාගෙන තිබේ. නවසීලන්ත කාන්තා කණ්ඩායම නියෝජනය කළ සුසී බේටස් එම කණ්ඩායමේ නායිකාව ලෙස තෝරාගෙන ඇත. 2013 අයි.සී.සී. ලෝක කාන්තා ක්‍රිකට් කණ්ඩායම සඳහා ක්‍රීඩිකාවන් 12 දෙනෙකු තෝරාගෙන ඇති අතර ඉන් ක්‍රීඩිකාවන් 8 දෙනෙකු ඔස්ට්‍රේලියානු හා එංගලන්ත කාන්තා කණ්ඩායම් නියෝජනය කළ ක්‍රීඩිකාවන්ය. එම දෙරටින් ක්‍රීඩිකාවන් 4 දෙනා බැගින් තෝරාගෙන ඇත. එසේම ක්‍රීඩිකාවන් දෙදෙනෙකු බටහිර ඉන්දීය කොදෙව් කණ්ඩායම නියෝජනය කළ අය වේ. නිමාවට පත්වු කාන්තා ලෝක කුසලාන ක්‍රිකට් තරගාවලියේදී දැක්වු දක්ෂතා සැලකිල්ලට ගෙන මෙම කණ්ඩායම තෝරාගෙන ඇත. ආසියාවෙන්ම ශ්‍රී ලංකාවේ ක්‍රීඩිකාවක් පමණක් ලෝක කාන්තා කණ්ඩායමට තේරීපත්වීම විශේෂත්වයකි.", "URL": "https://sinhala.adaderana.lk/news.php?nid=31743", "Category": null, "Parent URL": null}