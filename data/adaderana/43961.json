{"Source": "Adaderana", "Timestamp": "June 14, 2014 12:13 pm", "Headline": " ජාත්‍යන්තරය සමඟ එක්ව කටයුතු කළ  යුතුයි ", "News Content": "ශ්‍රී ලංකාව තුළ ගෞරවාන්විත සාමයක් උදාකර ගැනීමට සහ මානව හිමිකම් පවත්වාගැනීම සඳහා අභ්‍යන්තර ක්‍රියාවලියක අවශ්‍යතාව පවතින බව එක්සත් ජාතීන්ගේ සංවිධානය පවසයි. ඒ සඳහා ජාත්‍යන්තරය සමඟ එක්ව කටයුතු කළ යුතු බව එක්සත් ජාතීන්ගේ සංවිධානයේ මහලේකම් බෑංකිමුන් මහතාගේ නියෝජ්‍ය ප්‍රකාශක ෆර්හාන් හක් පෙන්වා දෙයි. නිව්යොක් අගනුවර පැවති දෛණික මාධ්‍ය හමුවට එක්වෙමින් නියෝජ්‍ය ප්‍රකාශක ෆර්හාන් හක් මේ බව ප්‍රකාශ කර තිබේ. එක්සත් ජාතීන්ගේ සංවිධානයේ මානව හිමිකම් කටයුතු පිළිබඳ කොමසාරිස් නවනීදන් පිල්ලෙයි මහත්මියගේ යෝජනාවට එක්සත් ජාතීන්ගේ සංවිධානයේ මහ ලේකම්වරයාගේ පුර්ණ සහයෝගය හිමිවනු ඇති බවට ෆර්හාන් හක් ප්‍රකාශ කර ඇති බව විදෙස් මාධ්‍ය පෙන්වා දෙයි. එමගින් ශ්‍රී ලංකාව තුළ වගවීම සහ ප්‍රතිසන්ධාන ක්‍රියාවලිය ඉදිරියට ගෙන යා හැකි බව ද ඔහු දෛණික මාධ්‍ය හමුවේ දී පවසා තිබේ. යුද්ධයෙන් පසුව ශ්‍රී ලංකාව මුහුණ දී ඇති ගැටලු පිළිබඳ එක්සත් ජාතීන්ගේ සංවිධානයේ මහලේකම්වරයා පුර්ණ අවබෝධයෙන් සිටින බව ද ෆර්හාන් හක් මෙහිදී ප්‍රකාශ කර ඇති බව සඳහන් වෙයි. මෙම සියලු කාරණා ඉදිරියට ගෙන යාමටත් ඉන් යහපත් ප්‍රතිඵල ලබා ගැනීම සඳහාත් ජාත්‍යන්තරය සමඟ එක්ව කටයුතු කළ යුතු බව නියෝජ්‍ය මාධ්‍ය ප්‍රකාශක ෆර්හාන් හක් වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=43961", "Category": null, "Parent URL": null}