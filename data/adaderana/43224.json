{"Source": "Adaderana", "Timestamp": "May 15, 2014 05:02 pm", "Headline": "පවතින මැතිවරණ නීති සංශෝධනය විය යුතුයි", "News Content": "පවතින මැතිවරණ නීති සංශෝධනය විය යුතු ආකාරය පිළිබඳ යෝජනාවලියක් සකස් කිරීමට මැතිවරණ නිරික්ෂණයේ නිරත පැෆ්රල් සංවිධානය තීරණය කර තිබේ. එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේ ලබන සතියේදි ඊට අදාළ වැඩසටහනක් ක්‍රියාත්මක කිරීමට සැලසුම් කර ඇති බවයි. පවතින මැතිවරණ නීතියේ ඇතැම් කරුණු, ප්‍රායෝගිකව ක්‍රියාත්මක කිරිමේ දි ගැටළු මතුවූ අවස්ථා පසුගිය මැතිවරණ වලදී දක්නට ලැබුණු බව ඔහු පවසයි. මේ හේතුවෙන් නිතිය පිළිබඳ ප්‍රවීණතාවක් සහිත පිරිස් සමග සහ මැතිවරණ නීතිය ප්‍රායෝගිකව ක්‍රියාත්මක කරන නිලධාරින් සමග පවතින මැතිවරණ නීතිය සම්බන්ධයෙන් සාකච්ඡා පැවැත්වීමට තම සංවිධානය තීරණය කළ බව රෝහණ හෙට්ටිආරච්චි මහතා කියයි. එම සාකච්ඡාවලින් අනතුරුව නීති සංශෝධනය කිරිම පිළිබඳ සකස් කෙරෙන යෝජනාවලිය දේශපාලන පක්ෂවලට සහ පාර්ලිමේන්තුව නියෝජනය කරන මන්ත්‍රිවරුන් වෙත ලබාදීමට බලාපොරොත්තු වන බව ඔහු සඳහන් කරයි", "URL": "https://sinhala.adaderana.lk/news.php?nid=43224", "Category": null, "Parent URL": null}