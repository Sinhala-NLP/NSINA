{"Source": "Adaderana", "Timestamp": "January 15, 2013 11:15 am", "Headline": "මොහාන් පීරිස්ගේ පත්වීම වළක්වන්නැයි ඉල්ලා ශ්‍රේෂ්ඨාධිකරණයට පෙත්සමක්", "News Content": "මොහාන් පීරිස් මහතා නව අගවිනිසුරු වශයෙන් වැඩභාර ගැනීම හෝ එකි තනතුරේ රාජකාරී කිරීම වළක්වන අතුරු තහනම් නියෝගයක් පනවන ලෙස ඉල්ලා ශ්‍රේෂ්ඨාධිකරණයට අද (15) මූලික අයිතිවාසිකම් පෙත්සමක් ගොනු කර තිබේ. විකල්ප ප්‍රතිපත්ති කේන්ද්‍රයේ අධ්‍යක්ෂ ආචාර්ය පාක්‍යසෝති සරවණමුත්තු මහතා විසින් මෙම මූලික අයිතිවාසකම් පෙත්සම ගොනු කළ බව අප වාර්තාකරු කියයි. අගවිනිසුරු පදවිය දැනට හිස්ව නැති බවත් ඒ අනුව නව අගවිනිසුරුවරයෙකු ඒ සඳහා පත් නොකළ යුතු බවත් පවසමින් එම මූලික අයිතිවාසිකම් පෙත්සම ගොනු කර ඇත. එහි වග උත්තරකරුවන් ලෙස ව්‍යවස්ථා සභාවේ සාමාජිකයින් වන අගමැතිවරයා, කතානායකවරයා, විපක්ෂ නායකවරයා, පාර්ලිමේන්තු මන්ත්‍රී ඒ එච් එම් අස්වර් හා ඩී එම් ස්වාමිනාදන් යන මහත්වරුන් නම් කර තිබේ. එකී පෙත්සම ඉදිරි දින කිහිපය තුළ කඩිනමින් විභාගයට ගන්නා ලෙස ද ශ්‍රේෂ්ඨාධිකරණයෙන් ඉල්ලා ඇත.", "URL": "https://sinhala.adaderana.lk/news.php?nid=30780", "Category": null, "Parent URL": null}