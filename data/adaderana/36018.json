{"Source": "Adaderana", "Timestamp": "July 23, 2013 08:28 am", "Headline": "මැතිවරණයට විශේෂ ආරක්ෂක වැඩපිළිවෙළක් ", "News Content": "ඉදිරි පළාත් සභා මැතිවරණයට අදාළව සෑම දිස්ත්‍රික්කයක්ම ආවරණය වන පරිදි විශේෂ ආරක්ෂක වැඩපිළිවෙළක් ක්‍රියාත්මක කිරීමට සැලසුම් කර තිබේ. පළාත් සභා මැතිවරණය පැවැත්වෙන සෑම දිස්ත්‍රික්කයකටම ප්‍රධාන පොලිස් පරීක්ෂකවරයෙක් පත් කිරීමට පියවර ගෙන ඇති බව මැතිවරණ කටයුතු භාර ජ්‍යේෂ්ඨ නියෝජ්‍ය පොලිස්පති ගාමිණි නවරත්න මහතා ප්‍රකාශ කරයි උතුරු, මධ්‍යම සහ වයඹ පළාත් සභා මැතිවරණය පැවැත්වෙන දිස්ත්‍රික්කවල පොලිස් ස්ථාන 143ක් ආවරණය වන පරිදි විශේෂ ආරක්ෂක වැඩපිළිවෙළක් සැලසුම් කර ඇති බව ගාමිණි නවරත්න මහතා පවසයි. සෑම පොලිස් ස්ථානයකම මැතිවරණ කාර්යාලයක් පිහිටුවීමට ද පියවර ගෙන තිබේ. මැතිවරණය පැවැත්වෙන කාල සීමාවේ දී නීතිය හා සාමය ආරක්ෂා කිරීමට ගත හැකි සෑම ක්‍රියාමාර්ගයක්ම ගන්නා බවත්, මැතිවරණ නීති උල්ලංඝණය කරන පුද්ගලයින්ට එරෙහිව තරාතිරම නොබලා දඬුවම් ලබාදෙන බවත් ජ්‍යේෂ්ඨ නියෝජ්‍ය පොලිස්පති ගාමිණි නවරත්න මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=36018", "Category": null, "Parent URL": null}