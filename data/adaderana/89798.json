{"Source": "Adaderana", "Timestamp": "May 25, 2018 12:06 pm", "Headline": "අයහපත් කාලගුණයෙන් පුද්ගලයින් 16ක් මරුට-1ක් අතුරුදන්-127,913ක් අවතැන්", "News Content": "දිවයිනේ දිස්ත්‍රික්ක 19 කට බලපා ඇති ආපදා තත්ත්වය හේතුවෙන් පුද්ගලයින් එක් ලක්ෂ 127,913ක් පමණ පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. එම අමාත්‍යංශය පෙන්වදෙන්නේ මේ වන විට පුද්ගලයින් 16 දෙනෙකු මියගොස් ඇති අතර එක් පුද්ගලයෙකු අතුරුදන්ව ඇති බවයි. මේ අතර අද දිනයේ දිවයිනේ බස්නාහිර,සබරගමුව,මධ්‍යම සහ වයඹ පළාත්වලත් ගාල්ල හා මාතර දිස්ත්‍රික්කවලත් ඇතැම් ස්ථානවල මිලිමීටර 150 ක පමණ තද වැසි අපේක්ෂා කරන බව කාලගුණ විද්‍යා දෙපාර්තමේන්තුව පවසයි. මේ වනවිට ප්‍රධාන ගංඟා ආශ්‍රිත බොහෝ ජලමිනුම් ස්ථානවල ජලමට්ටම සාමාන්‍ය තත්ත්වයක පවතින බවයි වාරිමාර්ග දෙපාර්තමේන්තුව පෙන්වා දෙයි. පුත්තලම දිස්ත්‍රික්කයට ඇදහැලුණු අධික වර්ෂාව හේතුවෙන් තබ්බෝව වැවේ වාන් දොරටු 20ම අලුයම විවෘත කෙරුණි. මේ හේතුවෙන් තබ්බෝව අංක 01 තම්බපණ්ණි ගම්මානය මුළුමනින්ම ජලයෙන් යටව තිබෙන අතර ආපදාවට ලක් වූ පිරිස් බේරාගැනීම සඳහා ගඟේවාඩිය නාවික හමුදා කඳවුරේ හා තබ්බෝව යුධහමුදා කඳවුරේ නිලධාරීන් පියවර ගෙන තිබේ. මේ අතර තබ්බෝව ජලාශයේ ජලය ගලා යන මී ඔයේ පහළ කොටසේ පදිංචිකරුවන් ද අවධානයෙන් පසුවිය යුතු බවයි ආපදා කළමනාකරණ මධ්‍යස්ථානය පවසයි. පුත්තලම - අනුරාධපුර ප්‍රධාන මාර්ගය ද ජලයෙන් යටව ඇති අතර ඒ ආශ්‍රිත නිවාස 15 ක් පමණ ජනතාවට ඉන් බලපෑම් එල්ල වී තිබේ. වැසි සහිත කාලගුණයත් සමඟ වසංගත රෝග පැතිර යා හැකි බැවින් ඒ සම්බන්ධයෙන් ජනතාව අවධානයෙන් කටයුතු කරන ලෙස පුත්තලම දිස්ත්‍රික් ප්‍රජා සෞඛ්‍ය විශේෂඥ වෛද්‍ය තුෂිණි දබරේරා මහත්මිය පවසයි. මේ අතර කළු ගඟේ ඇල්ලගාව,මිල්ලකන්ද හා පුටුපවුල යන ජලමිනුම් ස්ථානවල තවදුරටත් ගංවතුර තත්ත්වයක් වාර්තා වන අතර මේ හේතුවෙන් පහත්බිම් රැසක් ජලයෙන් යටව පවතියි. අඟුරුවාතොට,බැල්ලපිටිය අක්කර 35,මදුරාවල,නාට්ටුපාන හා යාල ප්‍රදේශ ජලයෙන් යටව ඇති අයුරුයි මේ. ජලගැල්මට දැඩි ලෙස හසුව තිබූ හොරණ කැකුලලිය ප්‍රදේශයේ විහාරස්ථානයක අසනීප වී සිටි සාමනේර හිමිනමක් ප්‍රතිකාර සඳහා රෝහල වෙත ගෙන යාමට නාවික හමුදා නිලධාරීන් කටයුතු කළ ආකාරයයි මේ. මේ අතර බුලත්සිංහල,මෝලකාව හා මාරවිල මහවැව යන ප්‍රෙද්ශවල ආපදාවටත් පත් ජනයාට සහන සේවා සැලසීමට 09 වන ගැමුණු හේවා බලකාය හා 16 වන ගජබා රෙජිමේන්තුවේ භට පිරිස් කටයුතු කරමින් සිටියි. මේ අතර ගිං ගඟේ තවලම ජලමිනුම් ස්ථානයේ ජලමට්ටම සාමාන්‍ය අගයක පවතින අතර බද්දේගම ප්‍රදේශයේ පැවති ගංවතුර මට්ටම ද පහළ යමින් පවතියි. මේ අතර දිවයිනේ නිරිත දිග ප්‍රදේශවලට පවතින වැසි තත්ත්වය තවදුරටත් බලාපොරොත්තු විය හැකි බව කාලගුණ විද්‍යා දෙපාර්තමේන්තුව පවසයි. ඒ අනුව සවස 02.00න් පමණ පසු බස්නාහිර, දකුණ, සබරගමුව, මධ්‍යම සහ වයඹ පළාත්වලට විටින් විට වැසි හෝ ගිගුරුම් සහිත වැසි ඇතිවිය හැකි බවයි කාලගුණ විද්‍යා දෙපාර්තමේන්තුව වැඩිදුරටත් ප්‍රකාශ කළේය. යාපනය, මන්නාරම සහ මුලතිව් දිස්ත්‍රික්කවලට උදෑසන කාලයේදී වැසි ඇතිවීමේ ඉඩකඩ පවතියි. සබරගමුව, බස්නාහිර, මධ්‍යම සහ වයඹ පළාත්වලටත් ගාල්ල සහ මාතර දිස්ත්‍රික්ක වලටත් මිලිමීටර් 100ත් 150ත් අතර වැසි ඇති විය හැකි අතර උතුරු පළාතේ ප්‍රදේශ කිහිපයකට මිලිමිටර් 50ට වැඩි වැසි අපේක්ෂා කෙරෙයි. මෙවැනි පසුබිමක අම්පාර ඉඟිනියාගල සේනානායක සමුද්‍රයේ පවතින්නේ වෙනස්ම තත්ත්වයක්. එහි ජලධාරිතාව අක්කර 770,000 ක් පමණ වන නමුත් මේ වන විට එහි ජලය පවතින්නේ අක්කර 150,000 ක පමණ අඩු අගයකයි. වර්ෂාව අඩුවීම හේතුවෙන් මෙම ජලාශයෙන් සාමාන්‍ය තත්ත්වය යටතේ වගා කෙරෙන කුඹුරු අක්කර 125,000 අක්කර 40,000 දක්වා අඩුවී ඇති බව ද වාර්තා වෙයි.", "URL": "https://sinhala.adaderana.lk/news.php?nid=89798", "Category": null, "Parent URL": null}