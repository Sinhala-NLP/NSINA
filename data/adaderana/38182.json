{"Source": "Adaderana", "Timestamp": "October 16, 2013 04:15 pm", "Headline": " World Summit Award -2013 සූදානම්", "News Content": "ලොව විශිෂ්ටතම තොරතුරු තාක්ෂණ සම්මාන උළෙල ලෙස සැලකෙන විශ්ව සමුළු සම්මාන උළෙල (World Summit Award) ඔක්තෝම්බර් මස 23 වැනිදා සිට 26 ‍දා දක්වා ශ්‍රී ලංකාවේදී පැවැත්වේ. සමුළුව නිල වශයෙන් ආරම්භ කිරීම ජනාධිපති මහින්ද රාජපක්ෂ මැතිතුමාගේ ප්‍රධානත්වයෙන් 23 දා ජනාධිපති ලේකම් කාර්යාලයේදී පැවැත්වෙන අතර සම්මාන ප්‍රදානෝත්සවය 26 දා ගල්කිස්ස මහ හෝටලයේදී පැවැත්වේ. ලොව අග්‍රගණ්‍ය තොරතුරු තාක්ෂණ යෙදවුම් සඳහා සම්මාන පිරිනැමෙන මෙම උළෙල නියෝජනය කිරීමට එකසිය පනහකට අධික විදේශීය තොරතුරු තාක්ෂණ විද්වතුන් හා නිර්මාණවේදින් පිරිසක් දිවයිනට පැමිණීමට නියමිතය. ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය විසින් මෙම සමුළුව සංවිධානය කරනු ලබන අතර ශ්‍රී ලංකා ටෙලිකොම් ශ්‍රී ලංකා මයික්‍රොසොෆ්ට් ශ්‍රී ලංකා ඉන්ටෙල් සහ ත්‍රී එම් යන ආයතන වල සහායද මේ සඳහා ලැබී තිබේ. විශ්ව සමුළු සම්මාන උළෙල සඳහා රටවල් 60 කට අධික ගණනක තොරතුරු තාක්ෂණ නිර්මාණකරුවන් ඔවුන්ගේ නිර්මාණ ඉදිරිපත් කර තිබෙන අතර එම නිර්මාණ අදාළ රටවල ජාතික මට්ටමේ ඇගයීමට ලක් වු නිර්මාණයන්ය. ඉ - රාජ්‍ය හා විවෘත දත්ත , ඉ- සෞඛ්‍ය හා පරිසරය, ඉ - අධ්‍යාපනය හා විද්‍යාව, ඉ- විනෝදාංශ හා ක්‍රීඩා, ඉ-සංස්කෘතිය හා සංචාරක ව්‍යාපාර , ඉ- මාධ්‍ය හා ජන සන්නිවේදනය, ඉ - වානිජ හා ව්‍යාපාර, ඉ- අන්තග්‍රහණය හා බල ගැන්වීම, යන ක්ෂේත්‍ර යටතේ ඉදිරිපත් කර තිබෙන නිර්මාණ මෙහිදී සම්මානයට පාත්‍රවේ. ඉ - ස්වාභිමානී තරගාවලියේදී සම්මානයට පාත්‍ර වු නිර්මාණ මෙහිදී ශ්‍රී ලංකාව නියෝජනය කරයි. විදුලි සංදේශ හා තොරතුරු තාක්ෂණ අමාත්‍ය රංජිත් සියඹලාපිටිය, ජනාධිපති ලේකම් ලලිත් වීරතුංග, ශ්‍රී ලංකා තොරතුරු හා සන්නිවේදන තාක්ෂිණ නියෝජිතායතනයේ සභාපති මහාචාර්ය පී.ඩබ්ලිව්.ඈපාසිංහ යන මහත්වරු ද මෙම අවස්ථාවට සහභාගි වෙති.", "URL": "https://sinhala.adaderana.lk/news.php?nid=38182", "Category": null, "Parent URL": null}