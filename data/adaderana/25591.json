{"Source": "Adaderana", "Timestamp": "July 8, 2012 08:14 am", "Headline": " ඡන්දයේදී පෝස්ටර්-බැනර් නීති විරෝධී ලෙස බෑ", "News Content": "ඉදිරි පළාත් සභා මැතිවරණයේ දී නීති විරෝධී පෝස්ටර් සහ බැනර් ප්‍රදර්ශනය කරන අපේක්ෂකයන්ට එරෙහිව නීතිමය ක්‍රියාමාර්ග ගන්නා බව පොලිසිය පවසයි. මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා කියා සිටියේ පළාත් සභා පනතට අනුව පෝස්ටර් සහ බැනර් ප්‍රදර්ශනය කිරීම පුද්ගලයෙකුව වරෙන්තුවක් නොමැතිව අත්අඩංගුවට ගත හැකි වරදක් බවයි. ඒ අනුව ඉදිරි පළාත් සභා මැතිවරණ කාලයේ දී එවැනි නීති විරෝධී ක්‍රියාවල නිරත වන අපේක්ෂකයින් එම අවස්ථාවේදීම තරාතිරම නොබලා අත්අඩංගුවට ගැනීමට කටයුතු කරන බව ගාමිණි නවරත්න මහතා ප්‍රකාශ කරයි. යම් හෙයකින් පෝස්ටර් හෝ බැනර් නීති විරෝධී ලෙස ප්‍රදර්ශනය කර ඇත්නම් එම අපේක්ෂකයා සම්බන්ධයෙන් අධිකරණය දැනුවත් කිරීමට පියවර ගන්නා බව ද නියෝජ්‍ය පොලිස්පතිවරයා පවසයි. මෙවර මැතිවරණයේ දී නීතිය නිසියාකාරයෙන් ක්‍රියාත්මක කිරීමට අවශ්‍ය සියලු ක්‍රියාමාර්ගයක්ම ගන්නා බව ගාමිණි නවරත්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=25591", "Category": null, "Parent URL": null}