{"Source": "Adaderana", "Timestamp": "June 5, 2019 01:01 pm", "Headline": "රතන හිමි ස්ව කැමැත්තෙන් රෝහලෙන් පිටව යයි", "News Content": "පුජ්‍ය අතුරලියේ රතන හිමියන් මීට සුළු වේලාවකට පෙර මහනුවර මහරෝහලෙන් පිටව ගිය බව මහනුවර ශික්ෂණ රෝහලේ අධ්‍යක්ෂ වෛද්‍ය ආර්.එම්. සමන් රත්නායක මහතා පවසයි. උන්වහන්සේ ස්ව කැමැත්තෙන් රෝහලෙන් පිටව ගිය බව අධ්‍යක්ෂවරයා වැඩිදුරටත් සඳහන් කළේය. කෙසේ වෙතත් දැඩි සත්කාර ඒකකයේ ප්‍රතිකාර ලබමින් සිටි රතන හිමියන්ගේ සෞඛ්‍ය තත්ත්වය යහපත් අතට පත්වෙමින් තිබීම හේතුවෙන් සාමාන්‍ය භික්ෂු වාට්ටුව වෙත යොමු කිරීමට අද උදෑසන කටයුතු කරන බව ද රෝහල් අධ්‍යක්ෂවරයා මීට පෙර අද දෙරණට පැවසීය. තත්ත්වය එසේ තිබිය දී පුජ්‍ය අතුරලියේ රතන හිමියන් ස්ව කැමැත්තෙන් රෝහලෙන් පිටව ගොස් ඇත. මහනුවර ශ්‍රී දළදා මාළිගාව අභියසදී උපවාසයේ නිරත වූ පූජ්‍ය අතුරලියේ රතන හිමියන් පසුගිය ජූනි මස 3 වන දින උපවාසය අත්හැරීමෙන් පසුව රෝහල් ගත කෙරිණි. නැගෙනහිර පළාත් ආණ්ඩුකාර එම්.එල්.ඒ.එම්. හිස්බුල්ලා, බස්නාහිර පළාත් ආණ්ඩුකාර අසාද් සාලි සහ ‍කර්මාන්ත හා වාණිජ කටයුතු සහ සමුපාකාර සංවර්ධන අමාත්‍ය රිෂාඩ් බදියුදීන් යන මහත්වරුන් සිය ධුරවලින් ඉවත් කරන ලෙස ඉල්ලමින් පාර්ලිමේන්තු මන්ත්‍රී පූජ්‍ය අතුරලියේ රතන හිමියන් උපවාසයක් ආරම්භ කළේය.", "URL": "https://sinhala.adaderana.lk/news.php?nid=111376", "Category": null, "Parent URL": null}