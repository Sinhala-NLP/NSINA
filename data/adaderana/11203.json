{"Source": "Adaderana", "Timestamp": "September 30, 2010 04:59 pm", "Headline": "හමුදා පනතේ කිසිදු තැනක මන්ත්‍රී ධූරයක් අහෝසි කළ හැකි බවක් නෑ", "News Content": "යුද හමුදා පනතේ කිසිදු තැනක මන්ත්‍රීධූරයක් අහෝසි කරන්නට හැකි බව සඳහන්ව නැති බව ප්‍රජාතන්ත්‍රවාදී ජාතික සන්ධානයේ මහ ලේකම්,පාර්ලිමේන්තු මන්ත්‍රී විජිත හේරත් මහතා පවසයි. අද පස්වරුවේ පැවති මාධ්‍ය හමුවකට සහභාගී වෙමින් මන්ත්‍රී ධූරයක් අහෝසි කළ හැක්කේ සිවිල් අධිකරණයකට පමණක් බවද හෙතෙම කියා සිටියේ සරත් ෆොන්සේකා මහතාගේ මන්ත්‍රී ධූරය අහෝසිවීමක් සිදුවන්නේද යන්න පිළිබඳ මාධ්‍යවේදියෙකු ඇසූ පැනයකට පිළිතුරු දෙමිනි. පාර්ලිමේන්තුවට නොදන්වා පිට පිටම මාස 3 ක් පාර්ලිමේන්තුවට සහභාගී නොවීම හේතු කොටගෙන මන්ත්‍රී ධූරය අහෝසි වීමේ තර්ජනයක් පවත්නා හෙයින් පාර්ලිමේන්තු මහ ලේකම්වරයා මගින් නිසි තතු පාර්ලිමේන්තුවට දැන්වීමට කටයුතු කරන බවද ඔහු සඳහන් කළේය. එසේ වුවද පාර්ලිමේන්තු මහ ලේකම්වරයා එම ලිපිය භාර ගනීවිද නොගනීවිද යන්න පිළිබඳ සහතික විය නොහැකි බවද හේරත් මන්ත්‍රීවරයා පෙන්වා දුන්නේය. නමුත් හමුදා පනතේ 79 වන වගන්තිය යටතේ මෙම තීන්දුව නැවත සලකා බලන්නැයි ඉල්ලා සිටීමට හැකි බවද,ඒ අනුව එසේ ඉල්ලා සිටින්නට කටයුතු කරන බවද ඉදිරි මාස 3 ඇතුළත එහි තීන්දුව අපේක්ෂා කරන බවද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11203", "Category": null, "Parent URL": null}