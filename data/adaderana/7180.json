{"Source": "Adaderana", "Timestamp": "March 11, 2010 07:52 am", "Headline": "කිලිනොච්චි සිට යාපනයට විශේෂ බස් සේවාවක්", "News Content": "කිලිනොච්චි නගරයේ සිට යාපනය දක්වා ශ්‍රී ලංකා ගමනා ගමන මණ්ඩලය විසින් විශේෂ බස් සේවාවක් ආරම්භ කර තිබේ. එල්.ටී.ටී.ඊ සංවිධානයේ ප්‍රධානතම බලකොටුවක් ලෙස පැවති කිලිනොච්චි නගරය මේ වන විට සිංහල, දෙමළ, මුස්ලිම් ජනතාව වැඩි වශයෙන් ගැවසෙන නගරයක් බවට පත්ව ඇති බව අප එම නගරයේ කළ සංචාරයකදී දැක ගත හැකිවිය. යුද්ධය නිමාවීමෙන් අනතුරුව සිංහල, මුස්ලිම් ජනතාව එම නගරය දැකබලා ගැනීම සඳහා සංචාරයේ නිරත වෙයි. කිලිනොච්චි නගරය ද නවීකරණය වෙමින් පවතින අතර භාණ්ඩ මිලදී ගැනීම සඳහා ජනතාව වි‍ශාල වශයෙන් පැමිණෙමින් සිටින බව සඳහන්ය. රාජ්‍ය ආයතන, බැංකු, පාසල් සහ පොලීසි කිලිනොච්චි නගරය තුළ මේ වන විටත් ක්‍රියාත්මක වීම විශේෂත්වයකි. කිලිනොච්චි නගරයේ ඇති බෞද්ධ විහාරස්ථානය වැඳ පුදා ගැනීම සඳහා වන්දනාකරුවන් වැඩි වශයෙන් පැමිණෙමින් සිටියි. යුද්ධය නිමාවීමෙන් අනතුරුව උතුර සහ දකුණ අතර සංහිඳියාවක් ගොඩනැගී ඇති බවට කිලිනොච්චි නගරය කදිම උදාහරණයක් බව බොහෝ සංචාරකයින් පවසයි.", "URL": "https://sinhala.adaderana.lk/news.php?nid=7180", "Category": null, "Parent URL": null}