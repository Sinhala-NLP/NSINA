{"Source": "Adaderana", "Timestamp": "January 26, 2019 10:33 am", "Headline": "තුර්කියට බලපෑ ටොනෙඩෝවක් හේතුවෙන් දෙදෙනෙක් මරුට- 11කට තුවාල", "News Content": "තුර්කියට බලපා ඇති ටොනෙඩෝවක් හේතුවෙන් පුද්ගලයින් දෙදෙනෙකු මියගොස් තවත් 11 දෙනෙකු තුවාල ලබා තිබේ. අයහපත් කාලගුණයෙන් නිවාස ඇතුළු දේපළ රැසකටත් අලාභහානි සිදුව තිබුණි. ඉකුත් බ්‍රහස්පතින්දා තුර්කියේ හටගත් ටොනෙඩෝ තත්ත්වයට අදාළ වීඩියෝ පටයක් විදෙස් මාධ්‍ය වාර්තා කර තිබුණි. අයහපත් කාලගුණය හේතුවෙන් මේ වන විට වාර්තාවී ඇති පුද්ගල මරණ සංඛ්‍යාව දෙකක්. සැඩ සුළඟින් නිවාස ඇතුළු දේපළ රැසකට අලාභහානි සිදුව ඇති අතර ධීවර බෝට්ටු 10ක් දියේ ගිලී තිබේ. ඉන් ධීවරයින් පස් දෙනෙකු තුවාල ලබා ඇති බවද විදෙස් වාර්තාවල සඳහන්ය. අයහපත් කාලගුණයෙන් තවත් 11දෙනෙකු පමණ තුවාල ලබා ඇතැයිද විදෙස් වාර්තා සඳහන් කළේය. මේ අතර ටොනෙඩෝව මධ්‍යයේ ධාවනය කරමින් තිබූ මෝටර් රථයක් ගංගාවකට ඇදවැටීමෙන් එය පැදවූ 20 හැවිරිදි තරුණියක් අතුරුදන්ව සිටියි. එම තරුණිය සෙවීමේ මෙහෙයුමේ නිරතව සිටි සහන සේවකයෙකු මෝටර් රථයද සමගින් ගංගාවේ ගසාගෙන යන අයුරුද කැමරාවක සටහන්ව තිබුණි. කෙසේ නමුත් ඔහු බේරා ගැනීමට සෙසු සහන සේවකයින් පිරිස සමත්ව ඇති අතර අතුරුදන් තරුණිය සොයා තවදුරටත් මෙහෙයුම් ක්‍රියාත්මකයි.", "URL": "https://sinhala.adaderana.lk/news.php?nid=103105", "Category": null, "Parent URL": null}