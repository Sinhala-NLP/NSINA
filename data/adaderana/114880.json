{"Source": "Adaderana", "Timestamp": "July 24, 2019 11:49 am", "Headline": "විධායකය-ව්‍යවස්ථාදායකය-අධිකරණය තුන් පැත්තට අදිනවා-සනත් නිශාන්ත", "News Content": "2020 දී පත්වන ජනාධිපතිවරයාටද අද පවතින ව්‍යවස්ථා අර්බුදයට මුහුණ දීමට සිදුවන බව එක්සත් ජනතා නිදහස් සන්ධාන පාර්ලිමේන්තු මන්ත්‍රී සනත් නිශාන්ත මහතා පවසයි. නුවරඑළියේ පැවති ජන හමුවකට එක්වෙමින් මන්ත්‍රීවරයා මේ බව සඳහන් කළේය. අද වන විට ව්‍යවස්ථාව වාහනයක රෝද 4 ගළවා දමා කොටු 4 ක් සවි කර ඇති ආකාරයෙන් දිස් වෙන බව පැවසු මන්ත්‍රීවරයා, රවුම ඉදිරියට කැරකෙන්නේ නැති බව ද කියා සිටියේය. ව්‍යවස්ථා අර්බුදයක් ගොඩනැඟී ඇතැයි ද කියා සිටි මන්ත්‍රීවරයා, එනිසා පළාත් පාලන ආයතන පළාත් සභා මැතිවරණ සංශෝධන පනත ඉදිරිපත් කිරීමේ දී පළාත් පාලන ආයතනවල දිනපු අය පැරදුණා, පැරදුණ අය දිනු බව ද පැවසීය. එපමණක් නොව 19 වන ව්‍යවස්ථා සංශෝධනය රටට අහිතකර බවත් ඒ තුළින් රට අරාජික වී ඇති බවත් පැවසු මන්ත්‍රීවරයා, අද වන විට ජනාධිපතිවරයා එක් පැත්තක හා විධායකය, ව්‍යවස්ථාදායක හා අධිකරණය තුන් පැත්තට අදිමින් සිටින බව ද කියා සිටියේය. රටට මෙලෙස ඉදිරියට යා නොහැකි බවත් අනාගතයේ ජනාධිපතිවරණයේ දී අපේ ජනාධිපතිවරයෙක් හදන බවත් පැවසු සනත් නිශාන්ත මහතා, ඔහුටත් මේ ව්‍යවස්ථාවේ පැටලී ලබන මාර්තු මාසය වන තෙක් ඉදිරියට යෑමට සිදුවන බව ද පැවසීය. ජයවර්ධන මහතාගේ ආණ්ඩුක්‍රම ව්‍යවස්ථාවේ දී පාර්ලිමේන්තුව විසිරුවා හැරීමේ බලය ජනපතිට ලබා දුන් බවත් අධිකරණ තීන්දුව හේතුවෙන් දැන් වසර 4 හමාරක් යන තුරු එවැන්නක් සිදු කල නොහැකි බව ද සඳහන් කළේය.", "URL": "https://sinhala.adaderana.lk/news.php?nid=114880", "Category": null, "Parent URL": null}