{"Source": "Adaderana", "Timestamp": "June 1, 2019 02:00 pm", "Headline": "ළඟම මැතිවරණය පළාත් සභා මැතිවරණය", "News Content": "ජනාධිපතිවරණය හෝ පළාත් සභා මැතිවරණය හෝ ප්‍රථමයෙන් පැවැත්වෙන ඕනෑම මැතිවරණයකට මැතිවරණ කොමිසන් සභාව සූදානම් බව එහි සභාපති මහින්ද දේශප්‍රිය මහතා පවසා සිටියි. මොරටුව එගොඩඋයන ප්‍රදේශයේ දි මාධ්‍ය වෙත අදහස් දක්වමින් ඒ මහතා මේබව සඳහන් කළේය. ඉදිරියේදී බලාපොරොත්තු විය හැකි ළඟම මැතිවරණය විය හැක්කේ පළාත් සභා ඡන්ද විමසීම බව එහිදී මාධ්‍යවේදියෙකු නැගූ ප්‍රශ්නයකට පිළිතුරු දෙමින් ඒ මහතා පැවසීය. ජනාධිපතිවරණය ජනාධිපතිවරයාගේ පස් අවුරුදු නිල කාලය අවසන් වීමට නියමිත දිනයෙන් මාසයකට ප්‍රථම එනම් නොවැම්බර් 9 හා දෙසැම්බර් 9ත් අතර කාලයේ පැවැත්විය යුතු බවත් ඒ අනුව ජනාධිපතිවරණය පැවැත්විය හැකි ඈතම දිනය වන්නේ දෙසැම්බර් 7 බවත් ඒ මහතා ප්‍රකාශ කළේය. ආසන්නතම දිනය විය හැක්කේ නොවැම්බර් 15 බවත් ඒ අනුව මේ කාල පරාසය තුළ ජනාධිපතිවරයා විසින් ඡන්ද විමසීමක් කැදවන්නේ නැතිනම් තෝරාගන්නා දිනයක ඡන්ද විමසීමක් කැදවීමට මැතිවරණ කොමිසමට හැකි බවත් ඔහු සඳහන් කරයි. එසේම පළාත් සභා ඡන්ද විමසීක් ඕනෑම මොහොතක පැවැත්වීමට සූදානම් බවත් නමුත් ඒ සඳහා වලංගු නීතිය අවශ්‍ය වන බවත් වැඩිදුරටත් අදහස් දක්වමින් ඒ මහතා කියා සිටියේය.", "URL": "https://sinhala.adaderana.lk/news.php?nid=111135", "Category": null, "Parent URL": null}