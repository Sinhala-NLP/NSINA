{"Source": "Adaderana", "Timestamp": "January 5, 2013 02:44 pm", "Headline": " ගහෙන් වැටුණු මිනිහාට ගොනා ඇන්නා වගේලු", "News Content": "මීට වසර 09 කට පමණ පෙර සිදුවූ අනතුරකින් ආබාධිත තත්ත්වයට පත් තරුණයෙක් මුන්දලම නවදන්කුලම ප්‍රදේශයේ දුම්රිය නිවාසයක ජීවිතයත් මරණයත් අතර සටනක නිරත වෙමින් සිටින බව අප වාර්තාකරු පවසයි. එම්.සුසන්ත(28) නම්වූ මෙම තරුණයා වෘත්තියෙන් පෙදරේරුවෙකු ලෙස සේවය කරමින් තම මවත්, පියාත්, සොහොයුරාත් රැක බලා ගෙන ඇත. නමුත් කිසිවෙකුත් නොසිතු ලෙස මොහු සේවය කරමින් සිටින අතර තුර පලංචියෙන් ඇද වැටී ඔත්පල වී ඇතැයි අප වාර්තාකරු කියයි. එම අනතුරින් ඔහු සදාකාලික අබාධිතයෙකු බවට පත්ව ඇත. තනිවම කිසිවක් කර ගත නොහැකි සුසන්තව වැසිකිළියට පවා කැඳවාගෙන යන්නේ ඔහුගේ වයෝවෘද්ධ මව වන එම්.නාගම්මා මහත්මිය විසිනි. පියාද ඔත්පලව සිටින අතර එකම සහෝදරයා කොහු මෝලක සේවය කර ලැබෙන සොච්චමින් මෙම පවුල ජීවිතය ගැට ගසා ගනියි. තමන්ටම කියා බිම් අඟලක් නොමැති කම නිසා දුම්රිය නිවාසකයක කුලී පදනම මත ඔවුන් පදිංචි වී ඇත. කිසිදු පහසුකමක් නැති මෙම නිවසට මෙතෙක් මාසිකව රුපියල් 300 ක කුලී මුදලක් ගෙව්වද එය නව වසරේ සිට රුපියල් 1344/- දක්වා වැඩි කර ඇති බවට ලිපියක්ද ඔවුන්ට ලැබී ඇත. තමන් ජීවිතය ගෙන යන තත්ත්වය සම්බන්ධයෙන් සිතා බලා කිසියම් සහනයක් ලබා දෙන ලෙස ඔවුන් බලධාරීන්ගෙන් ඉල්ලා සිටින බව අප වාර්තාකරු කියයි.", "URL": "https://sinhala.adaderana.lk/news.php?nid=30516", "Category": null, "Parent URL": null}