{"Source": "Adaderana", "Timestamp": "February 10, 2012 01:12 pm", "Headline": "ජනවාරියේ විදුලි හොරකම් 155 ක් - මණ්ඩලයට ලක්ෂ 93 ක්", "News Content": "පසුගිය ජනවාරි මාසය තුළ යාපනය ප්‍රදේශයෙන් අයථා විදුලි පරිහරණ සිද්ධීන් 155 ක් වාර්තා වී ඇති බව විදුලිබල හා බල ශක්ති අමාත්‍යාංශය පවසයි. ලංකා විදුලිබල මණ්ඩලයේ හදිසි වැටලීම් අංශයේ නිලධාරීන් විසින් පසුගිය ජනවාරි මස 28 සිට 31 දක්වා යාපනය ප්‍රදේශයේ සිදුකළ වැටලීම්වලින් වංචා සහගත ලෙස මීටර් සැකසීම මගින් විදුලිය ලබාගැනීම් සිද්ධීන් 74 ක් ද,ඉතිරි සිද්ධීන් 81ක් කොකු යොදා අයථා ලෙස විදුලිය ලබාගැනීම් ලෙස ද හඳුනාගෙන තිබේ. වැටලීම්වලින් රුපියල් ලක්ෂ 93 ක ආදායමක් ලබා ඇති අතර එම මුදලින් රු.1,550,000 ක් උසාවි දඩ වශයෙන්ද රුපියල් 7,738, 305 ක් විදුලිබල මණ්ඩලයේ අලාභය ලෙසද ගණන් බලා ඇත. එම ඒකක මගින් පසුගිය වසරේ නොවැම්බර් මස සිදුකළ වැටලීම් ආදායම මිලියන 38 ක් වී ඇති අතර දෙසැම්බර් මස මෙම ආදායම රු. මිලියන 12 ඉක්මවා ඇතැයි ද විදුලිබල හා බලශක්ති අමාත්‍යාංශය වැඩිදුරටත් පවසයි. දිවයිනේ සිදුකරනු ලබන වැටලීම් මගින් අනාවරණය වී ඇති පරිදි වංචනික විදුලි පරිහරණයන් වැඩි වශයෙන් වාර්තාවන්නේ උතුරු නැගෙනහිර ප්‍රදේශයන්ගෙන් බව ද බාහිරව මෙන්ම ආයතනය තුළ සිදුවන්නා වූ වංචා දූෂණ මුලිනුපුටා දැමීය යුතු බව විෂයභාර අමාත්‍ය පාඨලී චම්පික රණවක මහතා පෙන්වා‍දෙයි.", "URL": "https://sinhala.adaderana.lk/news.php?nid=22009", "Category": null, "Parent URL": null}