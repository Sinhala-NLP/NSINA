{"Source": "Adaderana", "Timestamp": "December 15, 2015 08:44 am", "Headline": "පොරොන්දු ඉටු නොක‍ළොත් යළිත් වර්ජනයකට යනවා", "News Content": "අග්‍රාමාත්‍ය රනිල් වික්‍රමසිංහ මහතා ලබාදුන් පොරොන්දු නිසි පරිදි ඉටුනොකළහොත් යළිත් වරක් වර්ජනයක නිරත වන බව රාජ්‍ය, අර්ධ රාජ්‍ය හා පෞද්ගලික වෘත්තීය සමිති එකමුතුව පවසයි.එහි කැඳවුම්කරු සමන් රත්නප්‍රිය මහතා සඳහන් කළේ සිය ඉල්ලීම් සම්බන්ධයෙන් අග්‍රාමාත්‍යවරයා ලබාදුන් ලිඛිත පොරොන්දුවට අනුව අද දිනයේ ක්‍රියාත්මක කිරීමට යෝජිත වැඩ වර්ජනය තාවකාලිකව අත්හිටවු බවයි.ඒ අනුව සාමාන්‍ය පරිදි අද දිනයේ සියලු රාජ්‍ය හා පෞද්ගලික ආයතනවල රාජකාරී කටයුතු සිදුවනු ඇත.රජය ලබාදුන් පොරොන්දු නිසි අයුරින් ඉටුනොවන්නේ නම් අඛණ්ඩ වැඩ වර්ජනයක නිරත වීමට වුව ද සූදානම් බව සමන් රත්නප්‍රිය මහතා සඳහන් කළේය.කෙසේවෙතත් මීට පෙර ප්‍රකාශ කළ පරිදි අද දිනය තුළ සංඛේත වැඩ වර්ජනයක නිරත වන බව ලංකා බැංකු සේවක සංගමය පවසයි.එහි විධායක සභික කේෂර කෝට්ටේගොඩ මහතා සඳහන් කළේ සිය ඉල්ලීම්වලට මෙතෙක් පැහැදිලි පිළිතුරක් ලැබී නොමැති බවයි. එම නිසා රාජ්‍ය බැංකු අටක සහ පුද්ගලික බැංකු 12 ක සාමාජිකයින් අද දිනයේ මෙම වැඩ වර්ජනයේ නිරත වන බව කේෂර කෝට්ටේගොඩ මහතා පවසයි. මේ අතර අයවැය වරින් වර සංශෝධනය කිරීම නතර කොට කප්පාදු කළ ජනතා සහන ලබාදීමට රජය පියවර ගත යුතු බව ජනතා විමුක්ති පෙරමුණ පවසයි.එසේ නොමැතිනම් ඉදිරියේ දී ආණ්ඩුවට එරෙහිව අරගල සිදුකරන බව ජනතා විමුක්ති පෙරමුණු පාර්ලිමේන්තු මන්ත්‍රී සුනිල් හඳුන්නෙත්ති මහතා සඳහන් කළේය.", "URL": "https://sinhala.adaderana.lk/news.php?nid=55723", "Category": null, "Parent URL": null}