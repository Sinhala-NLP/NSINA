{"Source": "Adaderana", "Timestamp": "September 25, 2018 09:52 am", "Headline": "නව සේවා ස්ථාන වෙත වර්තා නොකළ සෞඛ්‍ය නිලධාරින්ගේ වැටුප් අත්හිටුවයි", "News Content": "ස්ථාන මාරුවීම් ලබාදී තිබියදිත් නව සේවා ස්ථානයන් හී සේවයට වාර්තා නොකරන වෛද්‍ය සහ හෙද හෙදියන්ගේ වැටුප් ගෙවීම අත්හිටුවීමට පියවර ගන්නා ලෙස සෞඛ්‍ය, පෝෂණ හා දේශිය වෛද්‍ය අමාත්‍ය දොස්තර රාජිත සේනාරත්න මහතා සෞඛ්‍ය ලේකම් බී.ජී.එස් ගුණතිලක මහත්මියට දැනුම් දී ඇත. එලෙස ස්ථාන මාරුවීම් ලබාදී ඇති වෛද්‍යවරුන් සහ හෙද හෙදියන් මුදා නොහරින රෝහල් අධ්‍යක්ෂවරුන් සම්බන්ධයෙන් ද විනය ක්‍රියාමාර්ග ගන්නා ලෙස සෞඛ්‍ය අමාත්‍යවරයා දැනුම් දී තිබේ. තවද එම රෝහල් සඳහා ලබා දෙන මුල්‍ය ප්‍රතිපාදන නතර කිරීමටත් රෝහල් අධ්‍යක්ෂවරයාට උසස්වීම් ලබාදීමේ දී පරිපාලන දක්ෂතාවලට ලකුණු ලබාදීමේ දී මේ පිළිබඳව අවධානය යොමු කිරීමටත් තීරණය කර ඇති බව සෞඛ්‍ය අමාත්‍යවරයා සඳහන් කරයි. සෞඛ්‍ය අමාත්‍යවරයාගේ ප්‍රධානත්වයෙන් නාරාහේන්පිට ජාතික රුධිර පාරවිලයන මධ්‍යස්ථානයේ පසුගියදා පැවැති පළාත් සෞඛ්‍ය අමාත්‍ය සමුළුවේ දී මෙම උපදෙස් ලබාදෙන ලදි. පළාත් සභා රෝහල්වල වෛද්‍ය සහ හෙද හිඟය සඳහා ස්ථාන මාරුවීම් ලබාදී තිබිය දි නව සේවා ස්ථානයන් හී සේවයට වාර්තා නොකරන නිලධාරින් හේතුවෙන් ගැටලු රැසක් මතුව ඇති බව පළාත් සභා සෞඛ්‍ය බලධාරීන් මෙහිදී පෙන්වා දෙන ලදි. ඒ අනුව සෞඛ්‍ය අමාත්‍යවරයා විසින් මෙම උපදෙස් ලබාදෙන ලදි. මේ අතර බදුල්ල දිස්ත්‍රික්කයේ බණ්ඩාරවෙල දිසා රෝහල මුලික රෝහලක් ලෙස පත් කරමින් සංවර්ධනය කිරීමට ද මෙහිදී තීරණය විය. ඒ සඳහා වැය කරන මුදල රුපියල් මිලියන 485 කි. විදේශ ආයෝජනයක් මත රෝහල සංවර්ධනය කිරීමට පියවර ගන්නා බව සෞඛ්‍ය අමාත්‍යවරයා ප්‍රකාශ කළේය. රේඛිය අමාත්‍යාංශය යටතේ පවතින රෝහල්වලට අමතරව පළාත් සභා යටතේ පවතින මුලික රෝහලකට සී.ටී ස්කැනර් යන්ත්‍රයක් ලබාදීමට ද මෙම සමුළුවේදී තීරණය විය.", "URL": "https://sinhala.adaderana.lk/news.php?nid=96673", "Category": null, "Parent URL": null}