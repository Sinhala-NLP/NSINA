{"Source": "Adaderana", "Timestamp": "May 14, 2018 11:35 am", "Headline": "පෙම් පලහිලව්ව කෙළවර වෙච්ච හැටි", "News Content": "ටී පනස් හය වර්ගයේ උණ්ඩ යෙදිය හැකි ගල් කටස් වර්ගයේ මෙරට නිපදවන ලද ගිනි අවියක් සමඟ සැකකරුවන් දෙදෙනෙකුව වෙන්නප්පුව පොලීසිය විසින් අත්අඩංගුවට ගෙන ප්‍රතිකාර සඳහා මාරවිල මූලික රෝහලට ඇතුළත් කර ඇත. පොලීසිය විසින් අත්අඩංගුවට ගෙන රෝහල් ගත කර ඇත්තේ දුම්මලදෙණිය සහ සිරිගම්පල ප්‍රදේශයේ පදිංචිකරුවන් දෙදෙනෙකුවය. පසුගිය 13 වැනිදා රාත්‍රීයේ සැකකරුවන් දෙදෙනා වෙන්නප්පුව - බණ්ඩිරිප්පුව ප්‍රදේශයේ නිවසකට යතුරු පැදියකින් ගොස් වෙඩි තැබීමක් සිදු කිරීමට උත්සාහ කර ඇත. එම අවස්ථාවේදී එම නිවසේ සිටි කීප දෙනෙකු විසින් සැකකරුවන් දෙදෙනාව අල්ලා ගෙන ඔවුන්ට පහර දී ඇති බව පොලීසිය කියයි. පසුව එම නිවැසියන් විසින් සැකකරුවන් දෙදෙනාද,ගල් කටස් වර්ගයේ ගිනි අවිය,ටී.56 වර්ගයේ ජීව උණ්ඩ 01 ක් සහ යතුරු පැදියද සමඟ පොලීසියට බාර දීමට කටයුතු කර ඇත. රෝහල් ගත කර ඇති එක් තරුණයෙකු බණ්ඩිරිප්පුව ප්‍රදේශයේ පදිංචි තරුණියක් සමඟ ප්‍රේම සම්බන්ධතාවයක් පවත්වා ගෙන යන බවත්,එම සම්බන්ධය මෙම ගැටුමට හේතුව වී ඇති බවත් පොලීසිය කියයි. රෝහල් ගත කර ඇති සැකකරුවන් දෙදෙනාට පොලිස් ආරක්ෂාව ලබා දීමට කටයුතු කර ඇත. වෙන්නප්පුව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=89064", "Category": null, "Parent URL": null}