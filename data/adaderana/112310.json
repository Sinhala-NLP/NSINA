{"Source": "Adaderana", "Timestamp": "June 19, 2019 11:21 am", "Headline": " ඉවත් වු මුස්ලිම් මන්ත්‍රීවරු දෙපළක් යළි දිවුරුම් දෙයි", "News Content": "සිය අමාත්‍යධුර වලින් ඉල්ලා අස්වූ එක්සත් ජාතික පක්ෂ පාර්ලිමේන්තු මන්ත්‍රීවරුන් වන කබීර් හෂීම් සහ අබ්දුල් හලීම් යන මහත්වරුන්, නැවතත් තමන් පෙර දැරූ අමාත්‍ය ධුරයන්හි දිව්රුම් දී ඇත. අද පෙරවුරුවේ ජනාධිපති මෛත්‍රීපාල සිරිසේන මහතා ඉදිරියේදී ඔවුන් මෙලෙස සියධුර වල දිවුරුම් දී ඇති බව වාර්තා වෙයි. ආණ්ඩුව නියෝජනය කරන මුස්ලිම් මැති ඇමතිවරුන් පසුගියදා ආණ්ඩුවට එක්වූ එක්සත් ජනතා නිදහස් සන්ධාන පාර්ලිමේන්තු මන්ත්‍රී ඒ.එච්.එම් ෆවුසි මන්ත්‍රීවරයාගේ කොළඹ පිහිටි නිවසේදී පසුගිය 03 වනදා පෙරවරුවේ තීරණාත්මක සාකච්ඡාවක නිරත වුණි. අනතුරුව ඔවුන් එහිදී ගනු ලැබූ තීරණය පිළිබඳව අග්‍රාමාත්‍යවරයා ඇතුලු කැබිනට් අමාත්‍යවරුන් දැනුවත් කරීමෙන් අනතුරුව ඔවුන් සිය අමාත්‍යධුර වලින් ඉල්ලා අස්වන බවට මාධ්‍ය හමුවක් පවත්මින් සඳහන් කළේය. ඒ අනුව ආණ්ඩුවේ කැබිනට් ඇමතිධුර හෙබවූ කැබිනට් අමාත්‍යවරුන් වන රවුෆ් හකීම්, රිෂාඩ් බදියුදීන්, කබීර් හෂීම් සහ අබ්දුල් හලීම් යන මහත්වරු සහ රාජ්‍ය අමාත්‍ය ධුර හෙබවූ ෆයිසාල් කාසීම්, එච්.එම්.එම්.හාරීස්, අමීර් අලි සහ අලි සහීර් මවුලානා යන මහත්වරු මෙලෙස සිය ධුර වලින් ඉවත් වුණි. එමෙන්ම නියෝජ්‍ය අමාත්‍ය අබ්දුල්ලා මහරුෆ් මහතාද සිය ධුරයෙන් ඉල්ලා අස්වුණි. කෙසේ නමුත් නැවත අමාත්‍යධුර ලබා ගැනීම සම්බන්ධයෙන් සාකච්ඡාවක් ඊයේ පස්වරුවේ පාර්ලිමේන්තුවේදී පැවැත්වූ අතර පක්ෂ නායකයින් ඉල්ලීමක් කරන්නේ නම් නැවත ධුරයන් භාර ගැනීමට එහිදී එකඟතාව පල වී ඇත. ඒ අනුව එක්සත් ජාතික පක්ෂය නියෝජනය කරන කැබිනට් අමාත්‍ය ධුරයෙන් ඉල්ලා අස් වූ මහාමාර්ග හා මාර්ග සංවර්ධන සහ ඛනිජ තෙල් සම්පත් සංවර්ධන අමාත්‍ය කබීර් හෂීම් මහතා සහ තැපැල් සේවා හා මුස්ලිම් ආගමික කටයුතු අමාත්‍ය අබ්දුල් හලීම් මහතා නැවත අද පෙරවරුවේ එම ධුරයන්වලම දිවුරුම් දී ඇත.", "URL": "https://sinhala.adaderana.lk/news.php?nid=112310", "Category": null, "Parent URL": null}