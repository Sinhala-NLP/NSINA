{"Source": "Adaderana", "Timestamp": "July 2, 2018 11:04 am", "Headline": "බස් රථයකට මරාගෙන මැරෙන බෝම්බ ප්‍රහාරයක්-19ක් මරුට-20කට තුවාල", "News Content": "නැගෙනහිර ඇෆ්ගනිස්ථානයේ ජලාලාබාද් නගරයේ සිදු වූ දැවැන්ත පිපිරීමකින් පුද්ගලයින් 19 දෙනෙකු මියගොස් තවත් 20 දෙනෙකු පමණ තුවාල ලබා තිබේ. ඇෆ්ගන් ජනාධිපති අෂ්රෆ් ඝානි ජලාලාබාද් නගරයේ රෝහලක් විවෘත කර පැය කිහිපයකින් මෙම පිපිරීම සිදුව ඇති බව සඳහන් වෙයි. පිපිරීමෙන් අවට පිහිටි කඩ සාප්පු සහ ගොඩනැඟිලිවලටද අලාභ හානි සිදු වූ බව වාර්තා වෙයි. ඇෆ්ගනිස්ථානයේ සුළුතරය වන සික් ජාතිකයින් පිරිසක් රැගෙන ගිය බස් රථයක් ඉලක්ක කර මරාගෙන මැරෙන බෝම්බකරුවෙකු විසින් මෙම ප්‍රහාරය එල්ල කර ඇති බව පොලීසිය සඳහන් කළේය. ප්‍රහාරයෙන් මියගිය පිරිස අතර සික් ජාතිකයින් 10 දෙනෙකු පමණ සිටියි. කෙසේ වෙතත් ප්‍රහාරයේ වගකීම මෙතෙක් කිසිවෙක් භාරගෙන නොමැත. මේ අතර උතුරුදිග මාලි රාජ්‍යයේ මුර සංචාරයේ නිරතව සිටි භට පිරිසක් ඉලක්ක කර එල්ල වූ ප්‍රහාරයකින් සිවිල් වැසියන් දෙදෙනෙක් මියගොස් ප්‍රංශ සොල්දාදුවන් 8 දෙනෙකු තුවාල ලබා තිබේ. මෝටර් රථයක් තුළ අටවන ලද බෝම්බයක් පුපුරවා හැරීමෙන් ප්‍රහාරය එල්ල කර ඇති බව සඳහන් වෙයි. කෙසේ වෙතත් ප්‍රහාරයේ වගකීම මෙතෙක් කිසිවෙක් භාරගෙන නොමැත. මෙම සිදුවීම වාර්තා වන්නේ පුද්ගලයින් හය දෙනෙකුට මරු කැඳවමින් මාලි රාජ්‍යයේ මධ්‍යම ප්‍රදේශයේ හමුදා මුලස්ථානයක් ඉලක්ක කර අයි එස් ත්‍රස්තයින් එල්ල කළ ප්‍රහාරයකින් දින දෙකකට පසුව වීම විශේෂත්වයක් වෙයි.", "URL": "https://sinhala.adaderana.lk/news.php?nid=91829", "Category": null, "Parent URL": null}