{"Source": "Adaderana", "Timestamp": "March 7, 2017 03:03 pm", "Headline": "බුද්ධි අංශ නිලධාරින් විමර්ශනයට පරීක්ෂණ මණ්ඩලයක් ඉල්ලයි", "News Content": "වර්තමානයේ හමුදා බුද්ධි අංශ නිලධාරීන් අත්අඩංගුවට ගැනීම් තුළින් රටේ ජාතික ආරක්ෂාව තර්ජනයට ලක්ව ඇති අතර එවැනි තත්ත්වයක් ඇත්නම් ඒකාබද්ධ පරීක්ෂණ මණ්ඩලයක් තුළින් විමර්ශන කටයුතු සිදු කළ යුතු යැයි ජාතික මහා සභාවේ සභාපති පාර්ලිමේන්තු මන්ත්‍රී පූජ්‍ය අතුරලියේ රතන හිමියන් පවසයි. ජාතික පුස්තකාලයේ අද (07) පැවති ශ්‍රී ලංකා ජාතික මහා සභාවේ පළමු මාධ්‍ය හමුවට එක් වෙමින් උන් වහන්සේ මේ බව පැවසීය. මෙම ඒකාබද්ධ මණ්ඩලය සඳහා ත්‍රිවිධ හමුදාවේ වගකිව යුතු නිලධාරින් කිහිප දෙනෙකු හා අවශ්‍ය නම් පොලිස් නිලධාරියෙක් ද පත් කර ගත හැකි බවත් ඒ තුළින් බුද්ධි අංශ නිලධාරින් පිළිබඳ විධිමත් පරීක්ෂණයක් සිදු කළ එම වාර්තාව පසුව ජනාධිපතිවරයා වෙත ඉදිරිපත් කළ හැකි බවත් රතන හිමියන් වැඩි දුරටත් පැවසීය. අද වන විට කමාන්ඩ සුමිත් රණසිංහ මහතා සම්බන්ධයෙන් මෙවැනි මතභේදාත්මක තත්ත්වයක් රට තුළ පත්ව ඇති බවත් රටේ ජනාධිපතිවරයාගෙත් අගමැතිවරයාගෙත් අනුදැනුමකින් තොරව මෙම ක්‍රියාමාර්ග ගන්නා බවත් පැවසු රතන හිමියන් තව දුරටත් කියා සිටියේ මෙය රාජ්‍ය නොවන සංවිධාන වෙනුවෙන් පෙනී සිටින කිහිප දෙනෙකුගේ අවශතාවය මත සිදුවන්නක් බවයි.", "URL": "https://sinhala.adaderana.lk/news.php?nid=70544", "Category": null, "Parent URL": null}