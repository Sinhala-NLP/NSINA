{"Source": "Adaderana", "Timestamp": "February 1, 2011 09:58 am", "Headline": "නිදහස් දිනය වෙනුවෙන් එක්සත් අරාබි එමීර් රාජ්‍යයේ වැඩසටහන් රැසක්", "News Content": "නිදහස් දිනයට සමගාමීව එක්සත් අරාබි එමීර් රාජ්‍යයේ විශේෂ වැඩසටහන් රැසක් ක්‍රියාත්මක කරන බව එරට ශ්‍රී ලංකා තානාපති නීතීඥ සරත් විජේසිංහ මහතා පවසයි. ශ්‍රී ලංකාවේ සංචාරක ක්ෂේත්‍රය සම්බන්ධයෙන් එහි දී එරට ජනතාව දැනුවත් කිරීමට කටයුතු කරන බව ඔහු සඳහන් කරයි. පෙබරවාරි මස 04 වන දින සම්ප්‍රදායිකව නිදහස සමරන අතර පස්වරුවෙහි යෞවන කටයුතු හා නිපුණතා සංවර්ධන අමාත්‍ය ඩලස් අලහප්පෙරුම මහතාගේ ප්‍රධානත්වයෙන් ඩුබායි නගරයෙහි දැවැන්ත රැස්වීමක් පවත්වන බවත් ඒ පිළිබඳව අද දෙරණට අදහස් දැක් වූ නීතීඥ සරත් ‍විජේසිංහ මහතා ප්‍රකාශ කළේය. නැවත 05 වනදා තවත් සංදර්ශනයක් පවත්වන බවත්, 06 වනදා රාජ්‍ය තාන්ත්‍රික මට්ටමින් සියලුම තානාපති සහ වෙළඳ ප්‍රජාව කැඳවා රටේ අනාගත අපේක්ෂාවන් පිළිබඳව දැනුවත් කිරීමට බලාපොරොත්තු වන බව ඔහු පෙන්වාදුන්නේය. මෙම සියලු කටයුතු වල ඉලක්කය වන්නේ සංචාරක ව්‍යාපාරය, තාරුණ්‍යය, රැකියා ප්‍රවර්ධනය වැනි කරුණු බව තානාපතිවරයා අවධාරණය කළේය.", "URL": "https://sinhala.adaderana.lk/news.php?nid=13900", "Category": null, "Parent URL": null}