{"Source": "Adaderana", "Timestamp": "January 16, 2012 08:39 am", "Headline": "ධීවරයින් නිදහස් කරන්නැයි කල්පිටියේ උපවාසයක්", "News Content": "අන්දමන් දූපත්වල රඳවා සිටින ධීවරයින් නිදහස් කර දෙන ලෙස බල කරමින් කල්පිටියේ පුද්ගලයින් පිරිසක් උපවාසයකට අවතීර්ණ වී තිබේ. කල්පිටිය ශ්‍රී සමුද්‍රාසන්න විහාරස්ථානයට එක් වූ, රඳවා සිටින ධීවරයින්ගේ ඥාතීන් කිහිප දෙනෙක් මෙසේ උපවාසයේ නිරත වන බව අද දෙරණ වාර්තාකරු සඳහන් කළේය. මාස 3 ක් ඇතුළත ධීවරයින් නිදහස් කර දෙන බවට වයඹ පළාත් ධීවර අමාත්‍ය සනත් නිශාන්ත මහතා ලබා දී තිබූ පොරො‍න්දු මේ වන තෙක් ඉටු නොවීම හේතුවෙන් උපවාසයට අවතීර්ණ වූ බව එම පිරිස පවසයි. මීට මාස 3 ට ඉහත දී අදාළ ධීවරයින් නිදහස් කර දෙන ලෙසට බලකරමින් කල්පිටිය ශ්‍රී සමුද්‍රාසන්න විහාරස්ථානයේ විහාරාධිපති බැදිවැව දිනසේන හිමියන් ඇතුළු භික්ෂූන් වහන්සේලා දෙදෙනෙක් ද මාරාන්තික උපවාසයක නිරත විය. මාස 3 ක් ඇතුළත ගැටලුවට විසඳුම් ලබා දෙන බවට රජය පොරොන්දු වීමත් සමඟ උපවාසය අත්හල අතර උන්වහන්සේලා රෝහල්ගත කිරීමට ද එහි දී කටයුතු කරනු ලැබීය.", "URL": "https://sinhala.adaderana.lk/news.php?nid=21407", "Category": null, "Parent URL": null}