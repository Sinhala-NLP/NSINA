{"Source": "Adaderana", "Timestamp": "July 13, 2019 07:24 pm", "Headline": "අගමැතිගේ අපල දුරු කරන්න අලි පැටියෙක් යොදා ගැනීමේ උත්සහයක්?", "News Content": "රිදියගම ජාතික සත්වෝද්‍යානයේ ඇත් පැටවෙක් දේශපාලන අවශ්‍යතාවයක් මත පුද්ගලික බාරයට පැවරීමේ සූදානමක් පිළිබදව ලිපියක් භාරදීම සඳහා අද (13) අරලියගහ මන්දිරයට වැඩම කළ සුරකිමු ශ්‍රී ලංකා සංවිධානයේ සභාපති පූජ්‍ය පාහියංගල ආනන්ද සාගර හිමියන්ට එහි සිටි ආරක්ෂක නිලධාරින්ගෙන් බාධා එල්ල වුණි. කෙසේවෙතත් එල්ල වූ බාධා හමුවේ වුවද උන්වහන්සේ අග්‍රාමාත්‍ය කාර්යාලය වෙත ගොස් අදාල ලිපිය භාරදීමට පියවර ගත්තේය. රිදියගම ජාතික සත්වෝද්‍යානයේ ඉසිර නැමැති ඇත් පැටවා නිතීවිරෝධි ලෙස දේශපාලන බලපෑමෙන් පුද්ගලික බාරයට පැවරීමේ සූදානමට එරෙහිවන්නැයි ලිපියක් භාරදීම සඳහා සුරකිමු ශ්‍රි ලංකා සංවිධානයේ සභාපති පූජ්‍ය පාහියංගල ආනන්ද සාගර හිමියන් අද අරලියගහ මන්දිරයට වැඩම කළේය. කෙසේවෙතත් එහි සිටි ආරක්ෂක නිලධාරින් උන්වහන්සේට පවසා සිටියේ එහි අනිත් දොරටුවෙන් පැමිණෙන ලෙසයි. කෙසේවෙතත් එම දොරටුවෙන් අරලියගහ මන්දිර පරිශ්‍රයට ඇතුලු වීමට නොහැකි වීම නිසා උන්වහන්සේ නැවතත් ප්‍රධාන දොරටුව වෙත වැඩම කළ අතර එහිදී යම් නොසන්සුන්කාරි තත්වයක් හටගත්තේය. අවසානයේ පාහිංයගල ආනන්ද සාගර හිමියන් අරලියගහ මන්දිරය වෙත ගොස් අදාල ලිපිය භාර දී නැවත පිටතට වැඩම කර සිටියේය. එහිදී මාධ්‍ය හමුවේ අදහස් පල පූජ්‍ය පාහියංගල ආනන්ද සාගර හිමි ප්‍රකාශ කළේ අග්‍රාමාත්‍යවරයාගේ අපල දුරුවීම උදෙසා වනාන්තරයක නිදැල්ලේ වැඩෙන අලි පැටවෙකු කතරගම දේවාලයට භාරකිරීමට රජයේ අමාත්‍යවරු දෙදෙනෙක් සූදානම්වන බවට ලද තොරතුරකට අනුව එය වහා නතර කරන ලෙස ඉල්ලා සත්ව සුබසාධක සංගම් නියෝජතියින්ගේ අත්සන්වලින් යුත් ලිපියක් අග්‍රාමාත්‍යවරයාට භාර දීම සඳහා එහි පැමිණි බවයි. අලි පැටවා ඉතාමත්ම කුඩා තවමත් කිරි උරා බොන සතෙකු වන බවත් ජනාධිපතිවරණයට අභිෂේක ලැබීම වෙනුවෙන් යොදා ගැනීම කිසිසේත් අනුමත නොකරන බවයි. තමන්ගේ දේශපාලන අරමුණ ඉටු නොවන බව දැනීමේ දී ඒ සඳහා සතුන් පවා යොදා ගැනීමට දේශපාලකයන් පෙළඹී ඇති බව උන්වහන්සේ ප්‍රකාශ කරයි. මේ සඳහා වග කිව යුතු අමාත්‍යවරු දෙදෙනෙක් සිටින බවත් ඒ ගාමිණී ජය වික්‍රම පෙරේරා සහ ජෝන් අමරතුංග අමාත්‍යවරයා බවත් උන්වහන්සේ අනාවරණය කළේය. මෙම කරුණු සනාථ කළ හැකි දුරකථන ඇමතුමක් තමන් සතු බවත් ආනන්ද සාගර හිමි පැවසීය. මාධ්‍ය හමුවේ අදහස් පලකිරීමෙන් අනතුරුව උන්වහන්සේ නැවතත් එහි සිටි ආරක්ෂක නිලධාරින්ට දෝෂාරෝපණය කර සිටියේය. මේ අතර අරුණ ලක්සිරි උණවටුන නම් නීතිඥවරයෙක් ලිපියක් යොමුකරමින් ජනාධිපතිවරයාගෙන් ඉල්ලා සිටින්නේ ඉසිර නම් ඇත් පැටවා නීති විරෝධි ලෙස පුද්ගලික බාරයට පත්කිරීම වැලැක්වීම සඳහා අවශ්‍ය පියවර ගන්නා ලෙසයි.", "URL": "https://sinhala.adaderana.lk/news.php?nid=114070", "Category": null, "Parent URL": null}