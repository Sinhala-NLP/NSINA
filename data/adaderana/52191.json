{"Source": "Adaderana", "Timestamp": "June 23, 2015 02:14 pm", "Headline": "නිමල් 20ට ආසයි බයයි - එක කකුලක් මහින්දගේ පැත්තේ - අනෙක මෛත්‍රීගේ පැත්තේ", "News Content": "විපක්ෂනායක නිමල් සිරිපාල ද සිල්වා මහතාගේ එක කකුලක් මහින්ද රාජපක්ෂ හිටපු ජනපති‍ගේ පැත්තේ බවත්, අනෙක් කකුල මෛත්‍රිපාල සිරිසේන ජනාධිපතිවරයාගේ පැත්තේ බවත්, සමාජ සේවා හා සමාජ සුබසාධන අමාත්‍ය පී. හැරිසන් මහතා පවසයි.සිරිකොත පක්ෂ මූලස්ථානයේදී අද පෙරවරුවේ පැවැති මාධ්‍ය හමුවකදී ඒ මහතා මේ බව පැවසීය.නිමල් සිරිපාල ද සිල්වා විපක්ෂනායකවරයා 20 වැනි සං‍ශෝධනය සම්බන්ධයෙන් අනුගමනය කරන්නේ “ආසයි බයයි” ප්‍රතිපත්තිය බවද ඇමතිවරයා එහිදී කියා සිටියේය.මේ හේතුව නිසා විපක්ෂනායකවරයා ඉටු කරන්නේ එක් අයෙකුගේ කොන්ත්‍රාත්තුවක් දැයි සැක සිතෙන බවත්, එසේ වී නම් නිමල් සිරිපාල ද සිල්වා මහතා මෙය දැන් නතර කළ යුතු බවත්, හෙතෙම පැවසීය.20 වැනි සංශෝධනයට සහය ලබානොදෙන්නේ ජනතා ද්‍රෝහීන් බව ජනපති මෛත්‍රිපාල සිරිසේන මහතා ද පවසා ඇති බව පෙන්වාදුන් මන්ත්‍රීවරයා එජාපය 20 වැනි සංශෝධනයට විරුද්ධ නැති බවද කියා සිටියේය.අගමැතිවරයා සුළු පක්ෂ සමග එකතු වී 20 වැනි සංශෝධනය පරාජය කිරීමට උත්සාහ කරන බවට මතයක් පැතිරවීමට ද ඇතැමුන් උත්සාහ කරන බවත්, පසුගිය ජනාධිපතිවරණයේදී මෛත්‍රීපාල සිරිසේන මහතාගේ ජයග්‍රහණයට සුළු පක්ෂ කැපී පෙනෙන දායකත්වයක් ලබාදුන් බවත්, එසේ තිබියදී ඔවුන්ගේ ගැටලුවලට ද ඇහුම් කන් දිය යුතු බවත්, හෛතම අවධාරණය කළේය.එම මාධ්‍ය හමුවට එක්වූ අධ්‍යාපන අමාත්‍ය අකිල විරාජ් කාරියවසම් මහතා කියා සිටියේ 8 වැනිදා දූෂණය නැමැති ගස කපා දැමූ නමුත් එම ගසේ දළු තවමත් දළු ලමින් ඇති බවයි.එය වූ කලී අලි බබා සහ හොරු 40 වැනි බවත්, එසේ වුවද හොරුන්ට ජනතාවගේ පිළිගැනීමක් යළි නොලැබෙන බවත්, ඔහු පැවසුවේය.සන්ධානයකින් බලයට එන බවක් කියැවුණද, “මොන මඟුලකින් ආවත් ජනතාව පිළිගන්නේ නෑ” යනුවෙන්ද හෙතෙම කියා සිටියේය.දින 100ක් සඳහා ජනවරමක් ලබාගෙන කළ කී වැඩ නිසා එජාප ආණ්ඩුවක් යළි බලයට එයි බියෙන් පිරිසක් විවිධ කුමන්ත්‍රණ බව පෙන්වාදුන් ඇමතිවරයා මෙරට ආර්ථිකය ශක්තිමත් කළ හැකි එකම පක්ෂය යූඇන්පිය බැව් රටේ හැමෝම දන්නවා යැයිද අවධාරණය කළේය.ජේ.ආර් ජයවර්ධන හිටපු ජනාධිපතිවරයාට පසුව මේ රටේ ආර්ථිකය යළි ගොඩගත හැක්කේ අගමැති රනිල් වික්‍රමසිංහ මහතා ප්‍රමුඛ ආණ්ඩුවකින් පමණක් බවද, සුළුතර ආණ්ඩුවක් මෙතරම් වැඩ කොටසක් කළා නම් බහුතරයක් ඇති ආණ්ඩුවකට කළ හැකි බොහෝ දෑ ඇති බවද ඇමතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=52191", "Category": null, "Parent URL": null}