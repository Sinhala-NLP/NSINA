{"Source": "Adaderana", "Timestamp": "December 8, 2011 01:30 pm", "Headline": "යෝජිත ක්‍රීඩා ගම්මානය ගැන යළි සලකා බලන්නැයි දැනුම් දෙයි", "News Content": "හම්බන්තොට සූරියවැව ප්‍රදේශයේ ඉදිකිරීමට යෝජිත ක්‍රීඩා ගම්මානය පිළිබඳව යළි සලකා බලන්නැයි කතානායක චමල් රාජපක්ෂ මහතා ක්‍රීඩා අමාත්‍ය මහින්දානන්ද අලුත්ගමගේ මහතාට දැනුම් දී තිබේ. අද පාර්ලිමේන්තුවේ දී මෙම දැනුම්දීම සිදුකළ බව අද දෙරණ පාර්ලිමේන්තු වාර්තාකරු පැවසුවේය. ක්‍රීඩා ගම්මානය ඉදිකිරීමේ දී ප්‍රදේශයේ ගොවි ජනතාව පිළිබඳව සැලකිල්ල යොමු කළ යුතු බව ද කතානායකවරයා එහිදී ප්‍රකාශ කර ඇති බව සඳහන්ය. සූරියවැව ප්‍රදේශයේ අක්කර 1423 ක භූමි ප්‍රදේශයක් ක්‍රීඩා ගම්මානය ඉදිකිරීම සඳහා හඳුනාගෙන ඇති බව එක්සත් ජාතික පක්ෂ පාර්ලිමේන්තු මන්ත්‍රී බුද්ධික පතිරණ මහතා නැගූ වාචික ප්‍රශ්නයකට පිළිතුරු ලබාදෙමින් අමාත්‍ය මහින්දානන්ද අලුත්ගමගේ මහතා ප්‍රකාශ කළේය. එම ප්‍රදේශයේ පදිංචි ගොවි ජනතාව වෙනත් ප්‍රදේශ වෙත රැගෙන යාමට ද සැලසුම් කර ඇති බව සඳහන්ය. එමෙන්ම හම්බන්තොට ප්‍රදේශයේ ඇති වැව් 06 ක් ද, ක්‍රීඩා ගම්මාන භූමියට අයත් වන බව මහින්දානන්ද අලුත්ගමගේ මහතා ප්‍රකාශ කළ බව ද අද දෙරණ වාර්තාකරු කියා සිටියේය. ක්‍රීඩා ගම්මානය ඉදිකිරීම ගැන යළි සිතා බැලිය යුතු බව එහිදී අදහස් දැක්වූ කතානායක චමල් රාජපක්ෂ මහතා ප්‍රකාශ කළේය. ඉදිකිරිම් ඉංජිනේරු සේවා නිවාස හා පොදු පහසුකම් අමාත්‍යාංශය සහ ඛණිජ තෙල් අමාත්‍යාංශයට අදාළ වැය ශීර්ෂ පිළිබඳව ද අද ‍පාර්ලිමේන්තුවේ දී විවාදයට ලක්වන බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=20546", "Category": null, "Parent URL": null}