{"Source": "Adaderana", "Timestamp": "January 16, 2019 07:01 pm", "Headline": "ගොඩ කර අවසන් කල වරාය නගරය", "News Content": "මුල් අදියරේ වැඩ අවසන් කළ කොළඹ වරාය නගරයේ දෙවැනි අදියරේ කටයුතු අද(16) ආරම්භ කෙරුණි. ශ්‍රී ලංකාවේ ඉදිවන දැවැන්තම සංවර්ධන ව්‍යාපෘතිය ලෙස කොළඹ වරාය නගරය හැඳින්විය හැකියි. අමෙරිකානු ඩොලර් බිලියන 15ක ආයෝජනයකින් , කොළඹ දිස්ත්‍රික්කය පුළුල් කරමින් ඉදිවන මේ වරාය නගරය අනු කලාප 05කින් සමන්විත වෙයි. ප්‍රධානම කලාපය ලෙස මූල්‍ය දිස්ත්‍රික්කය නම් කරයි. ඒ වගේම ජනතාවගේ විනෝදාස්වාදය සඳහා කෘතිම වෙරලක් සහිතව ඉදිවෙනවා උද්‍යාන ආශ්‍රීත කලාපය, ඒ වගේම ජාත්‍යන්තර කටයුතු සඳහා ජාත්‍යන්තර දිවයින යනුවෙන් කලාපයක්, යාත්‍රා නැවැත්වීම සඳහා සැහැල්ලු යාත්‍රාංගණය නමින් තවත් කලාපයකුත් මෙහි ඉඳිවෙයි. අවසන් කලාපය වන්නේ සුපිරි මහල් නිවාස සංකීර්ණයකින් යුතු දූපත් කලාපයයි. මෙහි ඉදිකිරීම් පිළිබඳ නවතම තත්වය විමසා බලන්න අද අපි වරාය නගරයේ සංචාරයක නිරත විය සේද මාවතේ වැදගත්ම සංධිස්ථානයක පිහිටා ඇති කොළඹ වරාය නගරය ව්‍යාපෘතියේ ඉදිකිරීම් චීන ජනාධිපති ෂි ජිංපින්ග් සහ එවකට ශ‍්‍රී ලංකා ජනාධිපති මහින්ද රාජපක්ෂ යන මහත්වරුන්ගේ ප‍්‍රධානත්වයෙන් 2014 වසරේ සැප්තැම්බර් මස 16 වැනිදා ආරම්භ කෙරුණි. මෙය ආරම්භයේදී පරිසර සංවිධාන හා බොහෝ පාර්ශවවලින් විරෝධතාවන් ද මතු වූ අතර ඒ හේතුවෙන් මෙහි ඉදිකිරීම් කටයුතු කලක් නවතා දැමීමටත් සිදුවිය. කෙසේ වෙතත් අමෙරිකන් ඩොලර් බිලියන 1.4ක ආයෝජනයකින් වසර 4 හමාරකට ආසන්න කාලයක් තුල ගොඩකිරීම් කටයුතු අවසන් කර එහි දෙවන අදියර ආරම්භ කිරීම අද දින මහ නගර සහ බස්නාහිර සංවර්ධන අමාත්‍යවරයා සහ චීන තානාපතිවරයාගේ ප්‍රධානත්වයෙන් සිදුකෙරුණි. මෙහි ආර්ථික කලාපය වර්ෂ 2025 පමණ වන විට ඉදිකර අවසන් කිරීමට නියමිත අතර සමස්ත ව්‍යාපෘතිය තවත් වසර 25කින් පමණ අවසන් කිරීමට නියමිතයි.", "URL": "https://sinhala.adaderana.lk/news.php?nid=102467", "Category": null, "Parent URL": null}