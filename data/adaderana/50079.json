{"Source": "Adaderana", "Timestamp": "March 19, 2015 12:01 pm", "Headline": "මෝඩි‍ගේ සංචාරය සාර්ථකයි", "News Content": "ඉන්දීය අග්‍රාමාත්‍යවරයාගේ ශ්‍රී ලංකා සංචාරය දෙරට අතර සබඳතා ශක්තිමත් කර ගැනීමට මහත් පිටිවහලක් වු බව ඉන්දීය විදේශ කටයුතු අමාත්‍ය සුෂ්මා ස්වරාජ් මහත්මිය පවසයි.නරේන්ද්‍ර මෝඩි මහතාගේ ශ්‍රී ලංකා සංචාරය ඉතා සාර්ථක වුවක් බව සුෂ්මා ස්වරාජ් මහත්මිය කියයි.වර්තමානයේ ශ්‍රී ලංකාව තුළ සිදුව ඇති වෙනස්කම් හේතුවෙන් දීර්ඝ කාලයක සිට පැවති ගැටළු විසඳා ගැනීම සඳහා හොඳ අවස්ථාවක් උදාවී ඇති බවද ඉන්දීය විදේශ කටයුතු ඇමතිවරිය පවසයි.ඉන්දීය අග්‍රාමාත්‍යවරයා ශ්‍රී ලංකාවේ සිදුකළ සංචාරය සම්බන්ධයෙන් සවිස්තර වාර්තාවක් ඉන්දීය ලෝක් සභාව වෙත ඉදිරිපත් කරමින් සුෂ්මා ස්වරාජ් මහත්මිය මේ බව ප්‍රකාශ කර ඇත.නරේන්ද්‍ර මෝඩි මහතාගේ සංචාරය තුළදී ශ්‍රී ලංකා ජනාධිපතිවරයා, අගමැතිවරයා, රජයේ ඉහළපෙළේ නියෝජිතයින් මෙන්ම හිටපු ජනාධිපතිවරුන් වන මහින්ද රාජපක්ෂ මහතා සහ චන්ද්‍රිකා බණ්ඩාරනායක කුමාරතුංග මහත්මියද හමුවී සාකච්ඡා පැවැත්වු බව ඇය සඳහන් කර තිබේ.ඉන්දු ලංකා ධීවර ගැටළුව සම්බන්ධයෙන්ද ශ්‍රී ලංකා රජයේ නියෝජිතයින් සමඟ පැවති සාකච්ඡාවේදී අවධානය යොමු වු බව සඳහන් කළ සුෂ්මා ස්වරාජ් මහත්මිය එම ගැටළුව සඳහා දිර්ඝ කාලීන විසඳුමකට යොමුවීම පිළිබඳ එහිදී සාකච්ඡා වු බව ප්‍රකාශ කර ඇත.", "URL": "https://sinhala.adaderana.lk/news.php?nid=50079", "Category": null, "Parent URL": null}