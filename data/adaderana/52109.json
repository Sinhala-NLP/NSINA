{"Source": "Adaderana", "Timestamp": "June 19, 2015 11:55 am", "Headline": "එජාපය තනියෙන් එයි-මැතිවරණයට පෙර මහසමුළුවක්", "News Content": "එළඹෙන මහමැතිවරණයේදී එක්සත් ජාතික පක්ෂය තනි පක්ෂයක් ලෙස තරඟ කරන බවටත්, නාම යෝජනා කමිටුවට සාමාජිකයින් පත් කිරීමේ බලය පක්ෂ නායකයා ලෙස අග්‍රාමාත්‍ය රනිල් වික්‍රමසිංහ මහතාට ලබාදීමටත් එජාප කෘත්‍යාධිකාරී මණ්ඩලය තීරණය කර තිබේ.එමෙන්ම මහමැතිවරණයට පෙරාතුව කොළඹදී පක්ෂ සම්මේලනයක් පැවැත්වීමද තීරණය කර ඇති බව වැවිලි කර්මාන්ත අමාත්‍ය ලක්ෂ්මන් කිරිඇල්ල සහ අධ්‍යාපන අමාත්‍ය අකිල විරාජ් කාරියවසම් යන මහත්වරු කියා සිටියහ.අද (19) සිරිකොත පක්ෂ මූලස්ථානයේ පැවති කෘත්‍යාධිකාරී මණ්ඩල රැස්වීමෙන් පසු ගනු ලැබූ තීරණ පිළිබඳ මාධ්‍ය දැනුවත් කරමින් කිරිඇල්ල සහ කාරියවසම් අමාත්‍යවරු මේ බව සඳහන් කළහ.මේවන විට කතා බහට ලක්ව ඇති මුදල් අමාත්‍ය රවී කරුණානායක මහතාට හා අග්‍රාමාත්‍ය රනිල් වික්‍රමසිංහ මහතාට එරෙහි විශ්වාසභංග යෝජනාවන් ඉදිරි දින කිහිපය තුළ ඉල්ලා අස්කරගනු ඇති බවට තමන් විශ්වාස කරන බවද ඔවුහු කියා සිටියහ.", "URL": "https://sinhala.adaderana.lk/news.php?nid=52109", "Category": null, "Parent URL": null}