{"Source": "Adaderana", "Timestamp": "March 1, 2016 08:49 am", "Headline": "පොහොර සහනාධාරය අද සිට ක්‍රියාත්මකයි", "News Content": "නව පොහොර සහනාධාරය අද(01) සිට ක්‍රියාත්මක වෙයි.මුදල් අමාත්‍ය රවී කරුණානායක මහතා ප්‍රකාශ කළේ කිසිඳු මුදලක් ගෙවීමකින් තොරව ගොවීන්ට පොහොර සහනාධාරය ලබාගත හැකි වනු ඇති බවයි.සියලුම වර්ගයේ පොහොර කිලෝග්‍රෑම් පනහක මිටියක් රුපියල් 2500ක මිලකට අලෙවි කළ යුතු බව ජනාධිපති මෛත්‍රීපාල සිරිසේන මහතා ඊයේ නියම කරන ලදී.ඒ අනුව ගොවීන්ට හෙක්ටයාරයක් සඳහා කන්නයකට රුපියල් 25000ක මුදලක් ලබාදීමට නියමිතව ඇත.එම මුදල් ගොවීන්ගේ බැංකු ගිණුමට බැර කිරීමට නියමිත අතර බැංකුවෙන් ගොවීන් ලබාගෙන ඇති ණය මුදල් සඳහා එම මුදල් හිලව් නොකර ගත යුතු බවට ජනාධිපතිවරයා බලධාරින්ට උපදෙස් ලබා දී තිබේ.එමෙන්ම පොහොර මිටියේ මිල ප්‍රදර්ශනය අනිවාර්ය කිරීමට ද, රජයේ සහ පෞද්ගලික අංශ දෙකේම පොහොර ගොවිජන සේවා මධ්‍යස්ථාන මගින් බෙදාහැරීමට ද ජනාධිපති මෛත්‍රීපාල සිරිසේන මහතා උපදෙස් ලබා දී ඇත.වී මිලදී ගැනීම සහ පොහොර සහනාධාරය පිළිබඳ ගොවිජනතාව මුහුණ දී ඇති ගැටළු සම්බන්ධයෙන් එළඹෙන කැබිනට් මණ්ඩල රැස්වීමේ දී දීර්ඝ ලෙස සාකච්ඡා කරන බව ද ජනාධිපතිවරයා ඊයේ ජනාධිපති ලේකම් කාර්යාලයේ පැවති සාකච්ඡාවේ දී සඳහන් කළ බව ජනාධිපති මාධ්‍ය අංශය ප්‍රකාශ කළේය.", "URL": "https://sinhala.adaderana.lk/news.php?nid=57742", "Category": null, "Parent URL": null}