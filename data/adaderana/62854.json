{"Source": "Adaderana", "Timestamp": "August 7, 2016 07:57 pm", "Headline": " කුමන්ත්‍රණකාරීන් එක්ක වැඩ කරන්න සිදුවුණා", "News Content": "කුමන්ත්‍රණකාරීන් සමග තමාට කටයුතු කිරීමට සිදු වූ බව හිටපු ජනාධිපති මහින්ද රාජපක්ෂ මහතා පවසයි.ඔහු පෙන්වා දෙන්නේ තම පාලන කාලයේ සිටි ඇතැම් අමාත්‍යවරුන් එම කුමන්ත්‍රණ ක්‍රියාත්මක කළ බවයි.දකුණු කොරියාවේ සෝල් නුවරදී ශ්‍රී ලාංකිකයින් පිරිසක් අමතමින් හිටපු ජනාධිපති මහින්ද රාජපක්ෂ මහතා මෙම අදහස් පළ කළේය.මහින්ද රාජපක්ෂ යුගයේ යුද්ධය අවසන් කිරීම පමණක් නොව ආර්ථිකමය වශයෙන් රට තුළ විශාල සංවර්ධනයක් ඇති වූ බව ඒ මහතා පෙන්වා දෙයි.එමෙන්ම පසුගිය ආණ්ඩුව විසින් ගත්තා යැයි වත්මන් ආණ්ඩුව විසින් ඉදිරිපත් කරන ණය ප්‍රමාණය දිනෙන් දින වැඩිවන බවද හිටපු ජනාධිපතිවරයා පෙන්වා දී තිබේ.වත්මන් ආණ්ඩුව විසින් පසුගිය ආණ්ඩුව ගත් ණයට වඩා ණය ප්‍රමාණයක් දේශීය හා විදේශීය වශයෙන් ලබාගෙන ඇති බවත්, එම ණයට ගත් මුදලින් මේවන තෙක් රටට කළ දෙයක් නොමැති බවද ඔහු පෙන්වා දෙයි.අතීතයේදී තමන් ළඟට පැන පැන ඇවිත් පින්තූර ගත් පිරිස් තවමත් ඇමතිවරුන් බවත්, ඒ පිරිස මෛත්‍රී ජනාධිපති ළඟට ගොස් පින්තූර ගන්නේද ඒ ආකාරයටම බවත් ඒ මහතා පවසයි.එමෙන්ම පසුගිය ආණ්ඩුව තුළ සිටි මෙවැනි කුමන්ත්‍රණකාරීන් හේතුවෙන් තමන්ට මෙලෙස තත්ත්වයක් උදා වූ බවද හිටපු ජනාධිපතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=62854", "Category": null, "Parent URL": null}