{"Source": "Adaderana", "Timestamp": "July 17, 2019 11:56 am", "Headline": "කොළඹ තරුණ බෞද්ධ සංගමයට ලොකු අමාරුවක් තියනවා", "News Content": "ස්වාධීන ජාතික බලවේගය වටා ජනතාව ඒකරාශී වෙමින් සිටින බව කොළඹ තරුණ බෞද්ධ සංගමයේ ප්‍රධාන ලේකම් මහේන්ද්‍ර ජයසේකර මහතා පවසයි. එක හඬක් - සුරක්ෂිත රටක් ස්වාධීන ජාතික බලවේගය පිළිබඳව වෘත්තීයවේදීන්ට කරුණු පැහැදිලි කරමින් එම සංගමයේ ප්‍රධාන ලේකම්වරයා මේ බව සඳහන් කළේය. ශ්‍රී ලංකාව නිවැරදි මාවතට ගෙන ඒම සඳහා සිංහල, දෙමළ, මුස්ලිම්, බර්ගර් ඇතුළු සියළු ජන කොටස් නියෝජනය කරන ස්වාධීන මධ්‍යස්ථ මතධාරීන් මේ වනවිට ශ්‍රී ලංකාවේ පැරණිතම සහ විශාලතම බෞද්ධ සංගමය වන කොළඹ තරුණ බෞද්ධ සංගමය වටා ඒකරාශී වෙමින් ස්වාධීන ජාතික බලවේගයක් නිර්මාණය කරමින් සිටින බව ඒ මහතා පෙන්වා දෙයි කොළඹ තරුණ බෞද්ධ සංගමයේ බොරැල්ලේ පිහිටි මූලස්ථානයේ මෙම සංවාදාත්මක සාකච්ඡාව පැවැත්ණු අතර එයට මෙරට ප්‍රධාන පෙළේ වෘත්තීයවේදීන් පිරිසක් සහභාගී විය. “එකම හඬක් - සුරක්ෂිත රටක්. ස්වාධීන ජාතික බලවේගය“ යනුවෙන් කොළඹ තරුණ බෞද්ධ සංගමය මේ වනවිට මෙරට ස්වාධීන මධ්‍යස්ථ මතධාරීන් එකතු කරගනිමින් මහජන කථිකාවක් රට පුරා සිදුකරමින් තිබෙන අතර මෙහි අරමුණ වන්නේ දේශපාලන පක්ෂ පාට බේදයකින් තොරව මෙරට සැබෑ ප්‍රශ්න දෙස බුද්ධිමත්ව අවධානය යොමුකර රට නිවැරදි මාවතට ගෙනයාම සඳහා පාලකයින්ට බලකිරීමයි. වෘත්තීයවේදීන් සමග පැවති මෙම සංවාදාත්මක සාකච්ඡාවේදී අදහස් දැක්වූ කොළඹ තරුණ බෞද්ධ සංගමයේ ප්‍රධාන ලේකම් මහේන්ද්‍ර ජයසේකර මහතා මෙසේ සඳහන් කළේය. “කොළඹ තරුණ බෞද්ධ සංගමයට මේකට තියන අමාරුව මොකක්ද කියල සමහරු අහනවා. කොළඹ තරුණ බෞද්ධ සංගමයට ලොකු අමාරුවක් තියනවා. මොකක්ද ඒ අමාරුව? නිදහසින් පසුව මේ රට හැමවෙලේම පාලනය කළේ සිංහල බෞද්ධයෙක්. නුදුරු අනාගතයක මේ රට පාලනය කරනව නම් ඒ පාලනය කරන්නෙත් සිංහල බෞද්ධයෙක්. මේ සිංහල බෞද්ධ නායකයට කියල මේ රට හරිහැටි පාලනය කරගැනීමේ වගකීමක් මෙරට පැරණිතම සහ විශාලතම බෞද්ධ සංගමය විදිහට අපිට තියනවා.“", "URL": "https://sinhala.adaderana.lk/news.php?nid=114328", "Category": null, "Parent URL": null}