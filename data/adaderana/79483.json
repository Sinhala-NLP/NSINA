{"Source": "Adaderana", "Timestamp": "November 3, 2017 07:10 pm", "Headline": "රජය දුන් සයිටම් විසඳුම ගැන ජනපති ලේකම් හා දෙමාපියන් අතර සාකච්ඡාවක්", "News Content": "මාළඹේ සයිටම් පෞද්ගලික වෛද්‍ය විද්‍යාලය සම්බන්ධයෙන් රජය ලබාදුන් විසඳුම් පිළිබඳ රජයේ වෛද්‍ය පීඨ ශිෂ්‍ය දෙමාපිය සංගමය සහ ජනාධිපති ලේකම් ඔස්ටින් ප්‍රනාන්දු මහතා අතර සාකච්ඡාවක් පවත්වා තිබේ. අද(03) පෙරවරුවේ ජනාධිපති ලේකම් කාර්යාලයේ දී පැවති මෙම සාකච්ඡාව ඉතා සුබවාදී අපේක්ෂා ජනිත කරන්නක් ලෙස සැලකිය හැකි බව ජනාධිපති මාධ්‍ය අංශය සඳහන් කළේය. මෙහිදී සයිටම් අර්බුදය විසඳීමට ජනාධිපති මෛත්‍රීපාල සිරිසේන මහතාගේ මැදිහත්වීම බෙහෙවින් අගය කර ඇති දෙමාපිය සංගමය රජය ඉදිරිපත් කරනු ලැබූ විසඳුම් යෝජනාවලිය පිළිබඳව සුබවාදී අදහස් දක්වා තිබේ. එහිදී රජයේ වෛද්‍ය පීඨ ශිෂ්‍ය දෙමාපිය සංගමය විසින් සයිටම් ආයතනය අහෝසි කිරීම ඇතුළු ඉල්ලීම් කිහිපයක් ඉදිරිපත් කර ඇති අතර සයිටම් අර්බුදය විසඳීමට රජයේ යෝජනාවලියේ ඇතුළත් ක්‍රියාමාර්ග කඩිනමින් ක්‍රියාත්මක කිරීම ද සංගමයේ ඉල්ලීම් අතර වන බව සඳහන් වෙයි. දෙමාපිය සංගමය විසින් ඉදිරිපත් කළ ඉල්ලීම් සයිටම් ආයතනය සම්බන්ධයෙන් උද්ගතව තිබූ ගැටලුව නිරාකරණය කර ගැනීම සඳහා ජනාධිපතිවරයා විසින් පත්කළ ජනාධිපති කමිටුව විසින් ඉදිරිපත් කරනු ලැබූ විසඳුම් යෝජනාවලිය තුළ ද අන්තර්ගත වන බව ජනාධිපති මාධ්‍ය අංශය සඳහන් කළේය. රජයේ වෛද්‍ය පීඨ ශිෂ්‍ය දෙමාපිය සංගමය විසින් ඉදිරිපත් කරන ලද යෝජනා පිළිබඳව ඔවුන්ගේ අදහස් ඉදිරිපත් කිරීම සඳහා උසස් අධ්‍යාපන අමාත්‍යාංශ ලේකම්වරයා සමඟ සාකච්ඡා කිරීමට ද ජනාධිපති ලේකම්වරයා විසින් මෙහිදී එම සංගමයට අවස්ථාවක් ලබාදී තිබේ.", "URL": "https://sinhala.adaderana.lk/news.php?nid=79483", "Category": null, "Parent URL": null}