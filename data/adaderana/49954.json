{"Source": "Adaderana", "Timestamp": "March 14, 2015 09:22 am", "Headline": "ඉන්දීය අගමැති අද උතුරට යයි!", "News Content": "දෙදින නිල සංචාරයක් සඳහා දිවයිනට පැමිණ සිටින ඉන්දීය අග්‍රාමාත්‍ය නරේන්ද්‍ර මෝඩි මහතා අද දිනයේ උතුරු ප්‍රදේශයේ සංචාරයක නිරත වීමට නියමිතව තිබේ.අද පෙරවරුවේ ඉන්දීය අග්‍රාමාත්‍යවරයා අනුරාධපුරයට ගොස් ජය ශ්‍රී මහා බෝ සමිදුන් සහ රුවන්වැලි සෑ රදුන් වැඳපුදා ගැනීමට නියමිතය. අනතුරුව නරේන්ද්‍ර මෝදී මහතා තලෙයිමන්නාරම සිට මඩු දක්වා ප්‍රතිසංස්කරණ ළද දුම්රිය මාර්ගය සහ දුම්රිය ස්ථාන විවෘත කිරීමට නියමිතව තිබේ.තලෙයිමන්නාරම සංචාරයෙන් අනතුරුව ඉන්දීය අග්‍රාමාත්‍ය නරේන්ද්‍ර මෝඩි මහතා යාපනය ප්‍රදේශයේ සංචාරයක නිරත වීමට ද සැලසුම් කර ඇති බව වාර්තා වෙයි.එහිදී ඔහු යාපනය පුස්තකාලය සහ යාපනය සංස්කෘතික මධ්‍යස්ථානය නැරඹීමට නියමිතය.අද පස්වරුවේ ඉන්දීය අග්‍රාමාත්‍ය නරේන්ද්‍ර මෝඩි මහතා සිය රජයේ ආධාර යටතේ යාපනයේ ඉදිකරන ලද නිවාස ජනතාවට බෙදාදීමේ අවස්ථාවකට එක්වීමට නියමිතයදෙදින නිල සංචාරයක නිම කරමින් ඔහු අද රාත්‍රී දිවයිනෙන් පිටත්ව යනු ඇති. මේ අතර ඊයේ පස්වරුවේ ඉන්දීය අග්‍රාමාත්‍යවරයා මෙරට ව්‍යාපාරික ප්‍රජාව හමුවුණි. ශ්‍රී ලංකාවේ ආර්ථිකය ශක්තිමත් කිරීම සඳහා අවශ්‍ය සහයෝගය ලබාදෙන බව නරේන්ද්‍ර මෝදී මහතා එහිදි පවසා තිබේ. විශේෂයෙන් “සීපා“ ගිවිසුම වැනි ගිවිසුම් ක්‍රියාත්මක කිරීමේ වැදගත්කම ද මෙහිදි ඉන්දීය අග්‍රාමාත්‍යවරයා පෙන්වා දී ඇති බව වාර්තා වෙයි.එසේම නරේන්ද්‍ර මෝදී මහතා හිටපු ජනාධිපතිනි චන්ද්‍රිකා බණ්ඩාරනායක මහත්මිය ද ඊයේ රාත්‍රී හමුවී තිබේ. කොළඹ ටාජ් සමුද්‍රා හෝටලයේ දී මෙම හමුව සිදුවු බව සඳහන්ය.ඊට අමතරව ඊයේ රාත්‍රී දෙමළ ජාතික සන්ධානයේ නියෝජිතයින් ද ඒ මහතා හමුවී සාකච්ඡා පවත්වා තිබේ. දෙමළ ජාතික සන්ධානයේ නායක ආර්.සම්බන්ධන් මහතා ඇතුළු නියෝජිතයින් පිරිසක් මෙම සාකච්ඡාවට එක්ව සිටි බව වාර්තා වෙයි.ශ්‍රී ලංකාවේ ජාතික ගැටලුව සම්බන්ධයෙන් දේශපාලන විසඳුමක් ලබාදීම සඳහා ඉන්දියාව මැදිහත්කරුවෙකු වන මෙන් එහිදී දෙමළ ජාතික සන්ධානය ඉන්දීය අග්‍රාමාත්‍යවරයාගෙන් ඉල්ලීමක් කර ඇත.ඊට ප්‍රතිචාර ලබාදෙමින් ඉන්දීය අග්‍රාමාත්‍යවරයා පවසා ඇත්තේ දෙමළ ජනතාවගේ ගැටලුව සම්බන්ධයෙන් මේ වන විටත් ජනාධිපති මෛත්‍රීපාල සිරිසේන මහතා සමඟ සාකච්ඡා කර ඇති බවයි. එම සාකච්ඡා සාධනීය මට්ටමක පවතින බව ද ඉන්දීය අග්‍රාමාත්‍ය නරේන්ද්‍ර මෝදී මහතා පවසා තිබේ.", "URL": "https://sinhala.adaderana.lk/news.php?nid=49954", "Category": null, "Parent URL": null}