{"Source": "Adaderana", "Timestamp": "June 22, 2017 11:01 am", "Headline": "ඥානසාර හිමි පෙත්සම අස්කර ගනියි", "News Content": "බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන් විසින් ‍‍‍ශ්‍රේෂ්ඨාධිකරණයට ගොනු කර තිබුණු මූලික අයිතිවාසිකම් පෙත්සම ඉවත්කර ගෙන තිබේ.පොලීසියේ සංවිධානාත්මක අපරාධ කොට්ඨාසය විසින් තමාව අත්තනෝමතික ලෙස අත්අඩංගුවට ගැනීමට සූදානම්වන බවත්, එසේ අත්අඩංගුවට ගැනීම වළක්වාලීමේ නියෝගයක් නිකුත් කරන ලෙසත් ඉල්ලා ඥානසාර හිමියන් ස්වකීය නීතිඥයින් මාර්ගයෙන් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනුකර තිබිණි.අදාළ පෙත්සම අද (22) කැඳවු අවස්ථාවේදී පැමිණිලිකාර ඥානසාර හිමියන් වෙනුවෙන් පෙනී සිටි ජනාධිපති නීතිඥ ටිරන්ත වලලියද්ද මහතා අධිකරණයට කරුණු දක්වමින් කියා සිටියේ පෙත්සමෙන් අපේක්ෂිත සහනය දැනටමත් හිමිව ඇති බැවින් එය ඉදිරියට පවත්වාගෙනයාමේ අවශ්‍යතාවක් ඇති නොවන බවයි.එම නිසා පෙත්සම ඉල්ලා අස්කර ගැනීමට අවසර ලබාදෙන මෙන් නීතිඥවරයා ශ්‍රේෂ්ඨාධිකරණයෙන් ඉල්ලා සිටියේය.අගවිනිසුරු ප්‍රියසාද් ඩෙප්, උපාලි අබේරත්න සහ විජිත් මලල්ගොඩ යන ත්‍රිපුද්ගල විනිසුරු මඩුල්ල මෙම ඉල්ලීම කෙරෙහි අවධානය යොමු කොට එය ඉල්ලා අස්කර ගැනීම සඳහා අවසර ලබාදී පසුව නිෂ්ප්‍රභ කළ බව අද දෙරණ වාර්තාකරු පවසයි.අධිකරණයෙන් වරෙන්තු ලබා සිටි ඥානසාර හිමියන් ඊයේ දිනයේ (21) නීතිඥයින් මාර්ගයෙන් අධිකරණයට බාරවීමෙන් පසු පූර්ව ඇප මත නිදහස් කරලීමෙන් අනතුරුව සංවිධානාත්මක අපරාධ කොට්ඨාසය විසින් අත්අඩංගුවට ගෙන යළි අධිකරණයට ඉදිරිපත් කරන ලදී.එහිදී පොලීසියට පරුෂ වචනයෙන් බැණ වැදී තර්ජනය කිරීම හා රාජකාරියට බාධා කිරීම යන චෝදනා දකෙට මෙන්ම ජාතීන් අතර අසමගිය වර්ධනය වන ආකාරයෙන් ප්‍රකාශ නිකුත් කිරීම හා මහජන සාමාය උල්ලංඝණය කිරීම යන චෝදනාවන්ට අදාළව වෙන වෙනම ඇප ලබාදීම සිදුවිය.", "URL": "https://sinhala.adaderana.lk/news.php?nid=74454", "Category": null, "Parent URL": null}