{"Source": "Adaderana", "Timestamp": "November 29, 2016 08:46 am", "Headline": "  ආපන ශාලා 51ට නඩු වැටෙයි", "News Content": "පරිභෝජනයට නුසුදුසු ආහාර අලෙවි කළ භෝජනාගාර, බේකරි සහ ආපන ශාලා 51කට එරෙහිව නඩු පවරා තිබේ.ජාතික ආහාර සුරක්ෂිතතා සතියේ පළමු දිනය තුළ සිදුකළ පරීක්ෂාකිරීම් වලදී මෙම නඩු පැවරීම සිදුකර ඇති බව සෞඛ්‍ය අමාත්‍යංශය සඳහන් කළේය.ඊයේ(29) දිනය තුළ භෝජනාගාර, බේකරි සහ ආපන ශාලා 4421ක් පරීක්ෂාවට ලක් කර ඇති අතර ඉන් ස්ථාන 208ක ආහාර විනාශ කර තිබේ.ඊයේ දිනය තුළ පාසල් ආපනශාලා සහ පාසල් අවට ආපනශාලා 682ක් පරීක්ෂාවට ලක් කර ඇති අතර ඉන් ආපනශාලා 112ක පරිභෝජනයට නුසුදුසු ආහාර තිබී සොයාගෙන ඇති බව සෞඛ්‍ය අමාත්‍යංශය පෙන්වා දෙයි.එහිදී ආපනශාලා 12කට එරෙහිව නඩු පැවරීමද සිදුකර තිබේ.සීනි සඳහා වර්ණ සංකේත නොමැති බීම බෝතල් පරීක්ෂා කිරීමද ජාතික ආහාර සුරක්ෂිතතා සතිය තුළ සිදුකරන බැවින් ඊයේ දිනය තුළ ඊට අදාළ නඩු පැවරීම් 42ක් සිදුකර ඇති බව වාර්තා වෙයි.දුර ගමන් සේවා බස් රථ නතර කරන ස්ථාන 86ක් ඊයේ දිනය තුළ පරීක්ෂාවට ලක් කර ඇති අතර ඉන් ස්ථාන 72ක ආහාර විනාශ කර ඇති බවත්, ස්ථාන 22කට එරෙහිව නඩු පවරා ඇති බවත් සෞඛ්‍ය අමාත්‍යංශය පවසයි.ආහාර සුරක්ෂිතතා සතිය යටතේ අද(29) දිනය තුළද මහජන සෞඛ්‍ය පරීක්ෂකවරුන් සහ ආහාර පරීක්ෂකවරුන් විසින් දිවයින පුරා ආපනශාලා, හෝටල් බේකරි සහ රෙස්ටවූරන්ට් පරීක්ෂා කිරීමට නියමිතය.", "URL": "https://sinhala.adaderana.lk/news.php?nid=66511", "Category": null, "Parent URL": null}