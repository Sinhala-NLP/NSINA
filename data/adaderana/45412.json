{"Source": "Adaderana", "Timestamp": "August 17, 2014 02:16 pm", "Headline": "  ඌවේ ජන්ද පත්‍රිකා 27 වැනිදා තැපෑලට ", "News Content": "ඌව පළාත් සභා ඡන්ද විමසීමට අදාළව නිල ඡන්ද දැන්වීම් පත්‍රිකා ලබන 27 වෙනි දින තැපැල් දෙපාර්තමේන්තුවට බාරදෙන බව මැතිවරණ මහලේකම් කාර්යාලය පවසයි. නියෝජ්‍ය මැතිවරණ කොමසාරිස් එම්.එම්. මොහොමඩ් මහතා සඳහන් කළේ නිල ඡන්ද දැන්වීම් පත්‍රිකා බෙදාහැරීම සැප්තැම්බර් මස 12 වන දින දක්වා සිදුකිරීමට නියමිත බවයි. සැප්තැම්බර් මස 7 වන ඉරු දින නිල ඡන්ද දැන්වීම් පත්‍රිකා බෙදාහැරීමේ විශේෂ දිනයක් ලෙස නම් කර තිබේ. මේ අතර ඌව පළාත් සභා ඡන්ද විමසීමට අදාළ තැපැල් ඡන්ද රක්ෂණ පැකට්ටු ලබන 25 වන දින තැපැල් දෙපාර්තමේන්තුවට බාරදෙන බවයි එම්.එම්. මොහොමඩ් මහතා සඳහන් කළේය. තැපැල් ඡන්දය ප්‍රකාශ කිරීම සැප්තැම්බර් 4 සහ 5 යන දෙදින තුළ පැවැත්වීමට නියමිතය.", "URL": "https://sinhala.adaderana.lk/news.php?nid=45412", "Category": null, "Parent URL": null}