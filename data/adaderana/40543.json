{"Source": "Adaderana", "Timestamp": "January 22, 2014 08:32 am", "Headline": "පහළ කොස්ගම රිය අනතුරකින් අයෙක් මරුට ", "News Content": "කොළඹ - අවිස්සාවේල්ල ප්‍රධාන මාර්ගයේ පහළ කොස්ගම ප්‍රදේශයේ සිදුවු රිය අනතුරකින් පුද්ගලයෙකු ජීවිතක්ෂයට පත්ව තිබේ. පොලීසිය පැවසුවේ ලොරි රථයක් යතුරුපැදියක ගැටීමෙන් ඊයේ(21) පස්වරුවේ මෙම අනතුර සිදුව ඇති බවයි. අනතුරෙන් බරපතළ තුවාල ලැබු යතුරුපැදිකරු කොස්ගම ශාලාව රෝහලට ඇතුළත් කිරීමෙන් අනතුරුව මියගොස් ඇත. මියගොස් ඇත්තේ 36 හැවිරිදි කුරුවිට ප්‍රදේශයේ පදිංචිව සිටි අයෙකි. අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන ඇති අතර ඔහු අද(22) අවිස්සාවේල්ල මහේස්ත්‍රාත් අධිකරණය වෙත ඉදිරිපත් කිරීමට නියමිතය. මේ අතර ඕපනායක ප්‍රදේශයේ දී ත්‍රිරෝද රථයක පදික කාන්තාවක ගැටීමෙන් සිදුවු අනතුරකින් එම පදික කාන්තාව ජීවිතක්ෂයට පත්ව තිබේ. අනතුරෙන් මියගොස් ඇත්තේ 55 හැවිරිදි ඕපනායක ප්‍රදේශයේ පදිංචිකාරියක බව සඳහන් වෙයි. ගොකරැල්ල ප්‍රදේශයේදී ද ටිපර් රථයක ගැටීමෙන් 54 හැවිරිදි පදික කාන්තාවක ජීවිතක්ෂයට පත්ව ඇති බව පොලීසිය පවසයි. අනතුරෙන් බරපතළ තුවාල ලැබු අදාළ කාන්තාව ගොකරැල්ල රෝහලට ඇතුළත් කිරීමේ දී මියගොස් ඇති බව පොලීසිය සඳහන් කරයි.", "URL": "https://sinhala.adaderana.lk/news.php?nid=40543", "Category": null, "Parent URL": null}