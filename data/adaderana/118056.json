{"Source": "Adaderana", "Timestamp": "September 2, 2019 11:14 am", "Headline": "ගුවන් ප්‍රහාරයකින් ජීවිත රැසක් අහිමියි", "News Content": "සෞදි අරාබිය ප්‍රමුඛ සන්ධානය යේමනයේ දී එල්ල කළ ගුවන් ප්‍රහාර වලින් විශාල පිරිසක් මියගොස් ඇත. ප්‍රහාර එල්ල වී ඇත්තේ එරට බන්ධනාගාරයකට බව වාර්තා වන අතර ඉන් මියගිය 50 දෙනෙකුගේ සිරුරු සුන්බුන් අතර තිබී සොයාගෙන ඇති බව සඳහන්. විදෙස් වාර්තා පවසන්නේ ප්‍රහාරවලින් සිදු වූ ජීවිත හානි තවදුරටත් ඉහළ යා හැකි බවයි. සෞදි අරාබිය ප්‍රමුඛ සන්ධානය යේමනයේ දී එල්ල කළ ගුවන් ප්‍රහාරවලින් විශාල පිරිසක් මියගොස් ඇතැයි හූති සටන්කාමීන් පවසයි. කෙසේ වෙතත් හමුදා සන්ධානය පවසන්නේ සිය ප්‍රහාරවල ඉලක්කය වූයේ හූති කැරලිකරුවන් බවයි. එමෙන්ම ප්‍රහාරවලින් නිරිතදිග යේමනයේ ඩමර් නගරයේ ඩ්‍රෝන හා මිසයිල ගබඩා කර තිබූ ප්‍රදේශයක් විනාශ වූ බව ද ඔවුන් සඳහන් කළේය. කෙසේ වෙතත් හූති කැරලිකරුවන්ට අයත් මාධ්‍ය ආයතනයක් පවසන්නේ එරට පිහිටි බන්ධනාගාරයකට ප්‍රහාර එල්ල වී ඇති බවයි. සුන්බුන් අතර තිබී මළසිරුරු 50ක් පමණ සොයාගෙන ඇති බවද හූති බලධාරීන් කියා සිටියේය. සෝදිසි මෙහෙයුම් තවදුරටත් ක්‍රියාත්මක බවද ඔවුන් සඳහන් කරයි. යේමන රජය හුතී කැරළිකරුවන් සමඟ වසර හතරක් තිස්සේ යුද වදිමින් සිටින අතර, සෞදි අරාබි නායකත්වයෙන් අරාබි රටවල් හතරක මිත්‍ර හමුදා යේමන රජයට සහය දක්වයි. විදෙස් මාධ්‍ය වාර්තා කළේ මෙම අභ්‍යන්තර යුද්ධය නිසා විශාල හානියක් යේමනයට සිදුවී ඇති බවයි. ගැටුම් උච්ඡත්වයට පත්වූයේ 2015දී බටහිර යේමනයේ විශාල ප්‍රදේශයක් කැරළිකරුවන් අල්ලා ගැනීමත් සමඟයි. කලාපයේ ෂියා මුස්ලිම් බලවතා වන ඉරානයේ සහය ලැබෙතැයි සැලකෙන හුතී කැරළිකරුවන් මෑත කාලීනව ලැබූ ප්‍රබල වර්ධනයත් සමඟ මිසයිල සහ ඩ්‍රෝන යානා යොදාගෙන සෞදි අරාබියේ ගුවන් තොටුපල ඉලක්ක කර ප්‍රහාර එල්ල කළේය.", "URL": "https://sinhala.adaderana.lk/news.php?nid=118056", "Category": null, "Parent URL": null}