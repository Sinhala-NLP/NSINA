{"Source": "Adaderana", "Timestamp": "January 30, 2012 10:59 am", "Headline": "රනිල්ගේ පත්වීමට එරෙහි පෙත්සම විභාගයට ගැනෙයි", "News Content": "ඉකුත් දා සිරිකොත පක්ෂ මූලස්ථානයේ පැවති නිලවරණයෙන් රනිල් වික්‍රමසිංහ මහතා එක්සත් ජාතික පක්ෂයේ නායකයා වශයෙන් තේරීපත්වීම නීතිවිරෝධී බව ප්‍රකාශ කරන මෙන් ඉල්ලා ගොනුකළ පෙත්සමක් විභාගකිරීමට කොළඹ දිසා අධිකරණය නොතීසි නිකුත් කර තිබේ. රනිල් වික්‍රමසිංහ මහතාගේ තේරීපත්වීම නීතිවිරෝධී යයි ප්‍රකාශ කරන ලෙස ඉල්ලා මෙම පෙත්සම අධිකරණයට ඉදිරිපත් කර තිබුණේ දකුණු පළාත් සභා මන්ත්‍රී මෛත්‍රී ගුණරත්න මහතා විසිනි. එක්සත් ජාතික පක්ෂයේ ව්‍යවස්ථාවට අනුව නායකයා තෝරාපත් කර ගතයුතුව තිබුණේ රහස්‍ය ඡන්දයකින් බවත්,එසේ වුවද පක්ෂ නායකයා තෝරාපත් කරගැනීම සඳහා පැවති නිලවරණයේදී සෑම ඡන්ද පත්‍රිකාවකම අංකයක් යොදා තිබීම නිසා එහි රහස්‍යභාවය ආරක්ෂාවී නොමැති බවට පැමිණිලිකරු සිය පෙත්සමෙන් තර්ක කර තිබේ. ඉදිරිපත් වූ කරුණු සලකාබැලූ කොළඹ දිසා අධිකරණ විනිසුරු ජී.ඒ.ඩී ගනේපොල මහතා මෙම නඩුව පෙබරවාරි මස 22 වන දින විභාග කිරීමට නොතීසි නිකුත් කරන ලදී. එදිනට කරුණු දක්වන ලෙස පෙත්සමේ වගඋත්තරකරුවන් ලෙස නම්කර ඇති විපක්ෂ නායක රනිල් වික්‍රසිංහ මහතා ඇතුළු කෘත්‍යාධිකාරී මණ්ඩලයට එදිනට අධිකරණය ඉදිරියේ කරුණු දක්වන ලෙස ද හෙතෙම නියෝග කර ඇත.", "URL": "https://sinhala.adaderana.lk/news.php?nid=21741", "Category": null, "Parent URL": null}