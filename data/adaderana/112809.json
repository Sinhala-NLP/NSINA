{"Source": "Adaderana", "Timestamp": "June 26, 2019 03:33 pm", "Headline": "රිෂාඩ්ට-අසාද්ට-හිස්බුල්ලාට එරෙහිව වැලිඔය දී ජනතා විරෝධයක්", "News Content": "අන්තවාදය පතුරවන හිටපු අමාත්‍ය රිෂාඩ් බදියුදීන් සහ හිටපු ආණ්ඩුකාරවරුන් වන අසාද් සාලි , එම්.එල්.ඒ.එම් හිස්බුල්ලා යන පිරිසට එරෙහිව නීතිය ක්‍රියාත්මක කරන ලෙස ඉල්ලා වැලිඔය ප්‍රදේශවාසීන් පිරිසක් අද(26) වැලිඔය නගරයේ විරෝධතා පාගමනක නිරත වී තිබේ. වැලිඔය ප්‍රදේශවාසීන් පැවසූයේ රිෂාඩ් බදියුදීන් අමාත්‍යවරයා සිංහල සහ දෙමළ ජනතාවට ලබාදිය යුතු නිවාස සහ වෙනත් ද්‍රව්‍යමය ආධාර ජාතිවාදී අයුරින් මුස්ලීම් ජනතාවට පමණක් ලබාදී ඇති බවත් එමඟින් ප්‍රදේශයේ යුද්ධයෙන් බැටකෑ ජනතාවට විශාල අසාධාරණයක් සිදුකොට ඇති බවයි. අමාත්‍යවරයාගේ ක්‍රියාකලාපය හේතුවෙන් වන්නි දිස්ත්‍රික්කයේ මුස්ලීම් , සිංහල සහ දෙමළ ජනතාව විරසකයකට පත්ව ඇති බවද විරෝධතාකරුවන් පෙන්වා දුන්නේය. විරෝධතාවයට එක්ව සිටි ජාතික නිදහස් පෙරමුණේ වන්නි දිස්ත්‍රික් සංවිධායක ප්‍රාදේශිය සභා මන්ත්‍රි එස්.එම්.ජේ ධර්මකිර්ති මහතා පැවසූවේ රජය විසින් රිෂාඩ් බදියුදීන් හිටපු අමාත්‍යවරයා ආරක්ෂා කිරීමට ක්‍රියා කිරීම හේතුවෙන් යුද සමයේ සහජීවනයෙන් ජීවත්වූ සිංහල, දෙමළ සහ මුස්ලීම් ජනතාව අතර විරසකයක් ආරම්භ කිරීමට හිටපු අමාතවරයා කටයුතු කොට ඇති බවයි. චෝදනා ලැබූ ආණ්ඩුකාරවරුන් හා හිටපු අමාත්‍යවරයා අත්අඩංගුවට ගැනීමෙන් ජනතාවගේ ආරක්ෂාව තහවුරු වන බවද මන්ත්‍රීවරයා පෙන්වා දුන්නේය. විරෝධතාව සඳහා ප්‍රදේශය අවට විශේෂ පොලිස් ආරක්ෂාවක්ද යොදවා තිබුණි. ජාතික නිදහස් පෙරමුණේ මුලතිව් දිස්ත්‍රික් සංවිධායක ධමිත් නිලවීර මහතා ඇතුළු ප්‍රදේශවාසීන් හා සිවිල් සංවිධාන ක්‍රියාකාරීන් විශාල පිරිසක් විරෝධතාව සඳහා එක්ව සිටියහ.", "URL": "https://sinhala.adaderana.lk/news.php?nid=112809", "Category": null, "Parent URL": null}