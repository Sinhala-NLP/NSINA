{"Source": "Adaderana", "Timestamp": "March 6, 2019 11:47 am", "Headline": "අම්පාර පාසලකට වන අලි ප්‍රහාරයක් ", "News Content": "අම්පාර කලාප අධ්‍යාපන කාර්යාලයට අයත් උහන ගලපිටගල මහා විද්‍යාලයට කඩා වැදුණු වන අලි රංචුවක් විසින් පාසලේ ආරක්ෂිත වැටට හානි සිදු කර ඇත. ඊයේ (05) රාත්‍රියේ කඩා වැදුණු වන අලි රංචුවක් විසින් මෙසේ ආරක්ෂිත වැටට හානි සිදුකර තිබේ. මෙම ආරක්ෂිත වැට මීට මාස කිහිපයකට ඉහතදී රුපියල් ලක්ෂ 26ක පමණ ප්‍රතිපාදන යටතේ ඉදි කරනු ලැබූ එකක් බවද වාර්තා වෙයි. එසේම මේ දිනවල එම ප්‍රදේශයේ වී අස්වනු නෙළන කාලය වන අතර පාසලේ සිසුන්ගේ දෙමාපියන් විසින් තම අස්වනු නෙළා වියළීම සඳහා ගලපිටගල මහාවිද්‍යලයේ ක්‍රීඩාංගනයේ දමා තිබී ඇත. ඊයේ රාත්‍රියේදී පාසල් භූමියට කඩා වැදුණු වන අලි වී ගෝනි 20ක් පමණ කා දමා විනාශ කොට ඇති බවද අප වාර්තාකරු සඳහන් කර සිටියේය. නිරන්තරයෙන් ගම් වදින වන අලි කුඹුරු අක්කර රැසක් මේ වන විට විනාශ කර ඇති බවත් ප්‍රදේශවාසීන් සඳහන් කර ඇත. මේ වන විට උහන ප්‍රාදේශීය ලේකම් කාර්යාලයට සහ අම්පාර කලාප අධ්‍යාපන කාර්යාලය වෙත මේ බව දැනුම් දී ඇති බව විදුහලේ විදුහල්පතිවරයා විසින් සඳහන් කර සිටියේය.", "URL": "https://sinhala.adaderana.lk/news.php?nid=105568", "Category": null, "Parent URL": null}