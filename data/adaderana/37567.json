{"Source": "Adaderana", "Timestamp": "September 21, 2013 12:31 pm", "Headline": "ඡන්දෙන් වාසි ගන්න උදයන් හොරට ගහලා ", "News Content": "ඡන්ද දායකයින් නොමග යැවීම සඳහා උදයන් පුවත්පතේ ව්‍යාජ පිටපතක් මුද්‍රණය කර යාපනය නගරයේ තැන තැන දමා තිබේ. මේ සිදුවීමට තමාගේ හෝ තම කර්තෘ මණ්ඩලයේ කිසිදු සම්බන්ධයක් නොමැති බවත්,දේශපාලන වාසි ලබා ගැනීම සඳහා රජයේ පාර්ශවයෙන් මෙම නින්දිත ක්‍රියාව සිදුකර ඇති බවත් උදයන්හි හිමිකරු වන පාර්ලිමේන්තු මන්ත්‍රී පී.සර්වනභවන් මහතා හදිසි නිවේදනයක් නිකුත් කරමින් පවසා තිබේ. තම පුවත්පතේ කීර්ති නාමයට අපහාස කරමින් ව්‍යාජ පිටපතක් මුද්‍රණය කර මැතිවරණ නීති උල්ලංඝණය කරමින් දේශපාලන වාසි ලබා ගැනීම සඳහා ක්‍රියා කිරීමට එරෙහිව නීතිමය පියවර ගන්නා බව සර්වනභවන් මහතා පෙන්වාදී ඇත. ද්‍රවිඩ ජාතික සන්ධානයෙන් උතුරු පළාත් සභාවට තරඟවදින ආනන්දි ශෂිධරන් මහත්මිය රජයට එක්ව ඇති බවත්, ද්‍රවිඩ ජාතික සන්ධානය මෙම මැතිවරණය ප්‍රතික්ෂේප කරන බවත් පුවත් සිරස්තලය ලෙස දක්වා ව්‍යාජ පුවත්පත මුද්‍රණය කර ඇති බව සඳහන්ය. පෙරේදා දින මධ්‍යම රාත්‍රීයේ ආනන්දි ශෂිධරන් මහත්මිය ගේ නිවසට 150 ක පමණ පිරිසකගෙන් සමන්විත මැර පිරිසක් විසින් ප්‍රහාරයක් එල්ල කර ඇති අතර ඒ සම්බන්ධයෙන් ආරක්ෂක අංශ වෙත චෝදනා එල්ල විය. එහෙත් අද දෙරණ කළ විමසීමකදී යුද හමුදා මාධ්‍ය ප්‍රකාශක බ්‍රිගේඩයර් රුවන් වනිගසූරිය මහතා මෙම ප්‍රහාරය සම්බන්ධයෙන් හමුදාවට එල්ලවන චෝදනා ප්‍රතික්ෂේප කළේය. කෙසේ වෙතත් තම පුවත්පතේ ව්‍යාජ පිටපතක් මුද්‍රණය කිරීම සම්බන්ධයෙන් මේවන විට යාපනය පොලීසියට පැමිණිලි කර ඇති බවත්, මෙය ද්‍රවිඩ ජාතික සන්ධානයේත්, පුවත්පතේත් කීර්ති නාමය කෙලෙසීම සඳහා සිදුකරන ලද කුමන්ත්‍රණයක් බවත් උදයන් කර්තෘ පී.ප්‍රේමානන් මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=37567", "Category": null, "Parent URL": null}