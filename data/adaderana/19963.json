{"Source": "Adaderana", "Timestamp": "November 12, 2011 04:04 pm", "Headline": "ජනපතිගෙන් ඕස්ට්‍රේලියාවට සුබ පැතුම්", "News Content": "2018 පොදුරාජ්‍ය මණ්ඩලයීය ක්‍රීඩා උළෙල පැවැත්වීමට තැබූ ලංසුවෙන් ඕස්ට්‍රේලියාව ජයලැබීම පිළිබඳ ජනාධිපති මහින්ද රාජපක්ෂ මහතා එරටට සුභාශිංසන එක්කර තිබේ. එම ක්‍රීඩා උළෙල මෙරටදී පැවැත්වීම සඳහා ඉතා විශ්වාසනීය ලංසුවක් ඉදිරිපත් කිරීමට ශ්‍රී ලංකාවට හැකිවූ බව ජනාධිපතිවරයා ප්‍රකාශ කර ඇත. ඒ සඳහා සහය ලබාදුන් සියලුදෙනාට තමාගේ ස්තුතිය පළ කරන බව ද ජනාධිපති මහින්ද රාජපක්ෂ මහතා පවසයි. ඕස්ට්‍රේලියාවේ ගෝල්ඩ් කෝස්ට් හිදී පැවැත්වෙන 2018 පොදුරාජ්‍ය මණ්ඩලයීය ක්‍රීඩා උළෙලේ දී ශ්‍රී ලාංකික ක්‍රීඩක ක්‍රීඩිකාවන් සිය උපරිම දක්ෂතා පෙන්වා මෙරටට ගෞරවයක් ගෙන දෙනු ඇති බවට ජනාධිපතිවරයා විශ්වාසය පළ කළ බව ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=19963", "Category": null, "Parent URL": null}