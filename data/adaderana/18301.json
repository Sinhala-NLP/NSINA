{"Source": "Adaderana", "Timestamp": "August 25, 2011 01:21 pm", "Headline": "හදිසිය ඉවතට-ජනපති පාර්ලිමේන්තුවට යෝජනා කරයි", "News Content": "ශ්‍රී ලංකා ප්‍රජාතාන්ත්‍රික සමාජවාදී ජනරජයේ හදිසි නීතිය ඉවත් කිරීමට පියවර ගත් බව ජනාධිපති මහින්ද රාජපක්ෂ මහතා පවසයි. අද(25)පාර්ලිමේන්තුවේදී විශේෂ ප්‍රකාශයක් කරමින් ජනාධිපතිවරයා මේ බව සඳහන් කළේය. මේවන විට සාමාන්‍ය නීතිය යටතේ රටේ පරිපාලනය ‍ගෙන යාමට හැකි පසුබිම උදාවී ඇති බවත්,ඒ පිළිබඳ තමන් සෑහීමට පත්වන බැවින් හදිසි නිතිය ඉවත් කිරීමේ යෝජනාව පාර්ලිමේන්තුවට ඉදිරිපත් කරන බවත් ජනාධිපතිවරයා පෙන්වාදුන්නේය. 2005 වසර‍ට ප්‍රථම හදිසි නීතිය යටතේ මේ රටේ පුවත්පත් තහනම් කෙරුණු බවත්,මාධ්‍ය වාරණයක් ක්‍රියාත්මක වූ බවත් සිහිපත් කළ ජනාධිපතිවරයා තම රජය යටතේ කිසි විටෙකත් හදිසි නීතිය යට‍තේ පුවත්පත් වාරණයක් සිදුනොකළ බව සඳහන් කළේය. 2006 වසරේ ජූනි මාසයේ සිට 2009 වසරේ මැයි මාසය තෙක් රටේ ත්‍රස්තවාදය තුරන් කරන්නට හදිසි නීතිය ප්‍රයෝජනවත් වූ බවත්,එතැන් සිට ජන ජීවිතය සාමාන්‍ය තත්ත්වය පත්කිරීමටත්,සහන කඳවුරු තුළ ජනයා පුනරුත්ථාපනය කරන්නටත්,යළි පදිංචි කිරීම් ආදිය සිදුකරන්නටත් හදිසි නීතිය යොදා ගන්නට සිදුවූ බව ජනාධිපතිවරයා අවධාරණය කළේය. තුන් ලක්ෂයක් පමණ වූ අවතැන් ජනතාවගෙන් 8000 ත් හැරුණු විට මේවන විට සෙසු සියලුම පිරිස් තම ගම්බිම්වල යළි පදිංචි කිරීමට හැකිවීමත්,ඔවුනගේ ජිවන තත්ත්වය නඟා සිටුවීමට හා සාමාන්‍ය ජන ජීවිතයක් පවත්වාගෙන යන්නට හැකි පසුබිමක් ඉතා කෙටි කලක් තුළ ස්ථාපිත කිරීම රජය ලැබූ ජයග්‍රහණයක් බවද ඔහු කියා සිටියේය. \"ග්‍රීස් යකා\" නම් මනඃකල්පිතය හැරුණු විට 2009 වසරේ ත්‍රස්තවාදය දිවයිනෙන් තුරන් කළ පසු මේවන තෙක් කිසිදු ත්‍රස්තවාදී ක්‍රියාකාරකමක් වාර්තා නොවූ බවත්,හදිසි නීතියේ ඇතැම් කොන්දේසි ටිකෙන් ටික ඉවත් කරමින් පැමිණ එය මුළු මනින්ම ඉවත්කිරීමේ අවස්ථාව උදාවූ බවත් ජනාධිපතිවරයා පෙන්වාදුන්නේය.", "URL": "https://sinhala.adaderana.lk/news.php?nid=18301", "Category": null, "Parent URL": null}