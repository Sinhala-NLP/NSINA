{"Source": "Adaderana", "Timestamp": "April 26, 2018 08:55 pm", "Headline": "වයෝවෘද්ධ කතට පැල්පතත් අහිමි වෙයි", "News Content": "මුලතිව් සෙම්මාලෙයි ප්‍රදේශයේ වයෝවෘද්ධ කාන්තාවක ජීවත් වූ පැල්පත් නිවාසයක් ගිනිගෙන විනාශ වී තිබේ. යුද්ධයෙන් විපතට පත් මේ කාන්තාව රජයේ යළි පදිංචි කරවීමේ වැඩ සටහන යටතේ ටකරන් වලින් තනන ලද පැල්පත් නිවාසයක තාවකාලිකව පදිංචි කොට සිටියදී එම පැල්පත් නිවස ගිනිගෙන ඇත. මේ නිවස ගිනිගෙන ඇත්තේ විදුලිය කාන්දුවීමකින් බව මුලතිව් පොලීසිය විසින් කරණ ලද මූලික පරීක්ෂණ වලින් හෙළි වී ඇති අතර ගින්නට හසු වී කාන්තාව සතු සියලුම බඩුබාහිරාදිය විනාශ වී ගොස් තිබේ. පසුගිය වසරේදී ද මුලතිව් දිස්ත්‍රික්කයේ මෙවැනි තාවකාලික පැල්පත් නිවාස තුනක්ම විදුලිය කාන්දුවීම හේතුවෙන් ගිනිගෙන විනාශ වී තිබුණි. රජයෙන් තාවකාලිකව තනා දෙන පැල්පත් නිවාස සඳහා විදුලිය ලබා දෙන නමුත් නිවස තුළ විදුලි රැහැන් ඇදීම සඳහා මුදල් ලබා නොදීම නිසා නිවෙස් හිමියන් කිසිඳු ප්‍රමිතියකින් තොරව විදුලි රැහැන් ඇදීම නිසා මේ අනතුරු සිදුවන බව මුලතිව් පළාතේ යළි පදිංචි කොට සිටින වැසියෝ කියා සිටිති. මුලතිව් පොලීසිය විසින් ගිනිගෙන විනාශ වී ගිය වයෝවෘද්ධ කාන්තාවගේ නිවස පිළිබඳව පරීක්ෂණ ආරම්භ කොට තිබේ.", "URL": "https://sinhala.adaderana.lk/news.php?nid=88097", "Category": null, "Parent URL": null}