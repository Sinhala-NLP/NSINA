{"Source": "Adaderana", "Timestamp": "February 28, 2012 10:00 am", "Headline": "ඔක්ස්ෆර්ඩ්හි ශ්‍රී ලාංකිකයෙකු ඝාතනය - දෙදෙනෙකුට චෝදනා", "News Content": "නවසීලන්තයේ දී ශ්‍රී ලාංකිකයකු ඝාතනය කිරීම සම්බන්ධව එරට වෙසෙන තවත් ශ්‍රී ලාංකිකයින් දෙදෙනෙකු වෙත චෝදනා ගොනු කර ඇති බව නවසීලන්ත මාධ්‍ය වාර්තා කරයි. වෙනත් චෝදනාවක් මත අත්අඩංගුවට පත්ව පසුගිය සෙනසුරාදා සිට රැඳවුම් භාරයේ පසුවන අදාළ සැකකරුවන් දෙදෙනාට එරෙහිව අද(28) මෙම ඝාතන චෝදනා එල්ල කර ඇති බව ද එම මාධ්‍ය වාර්තා පෙන්වාදෙයි. නවසීලන්තයේ ඔක්ස්ෆර්ඩ්හි නිවසක් ගිනි ගැනීම හා 28 හැවිරිදි ශ්‍රී ලාංකික තරුණයෙකු මරණයට පත්වීමේ සිද්ධිය සම්බන්ධව මෙසේ චෝදනා එල්ල වී ඇති පුද්ගලයින් දෙදෙනා 23 හා 33 හැවිරිදි වියෙහි පසුවන බව සඳහන්ය. ඝාතනයට ලක්වූ 28 හැවිරිදි සමීර චන්ද්‍රසේන නැමැති පුද්ගලයාගේ මළ සිරුර පසුගිය දා ගින්නෙන් විනාශයට පත්ව තිබූ ඔහුගේම නිවසේම තිබී හමුව තිබිණි. මියගිය පුද්ගලයාගේ මරණයට හේතුව පහරදීමකින් සිදුවූ තුවාල බවත්, ඔහු නිවසෙහි ගින්න හටගැනීමට පෙර මරණයට පත්ව ඇති බවත් පශ්චාත් මරණ පරීක්ෂණයේ දී හෙළිවිය. ඒ අනුව සමීර චන්ද්‍රසේන ඝාතනය කිරීම හා ඔහුගේ නිවස ගිනි තබා විනාශ කිරීම සම්බන්ධව අදාළ සැකකරුවන් දෙදෙනාට එරෙහිව චෝදනා එල්ල වී ඇති බව මාධ්‍ය වාර්තා පෙන්වාදෙයි. සුළු ජනගහණයක් වෙසෙන නගරයක් වන ඔක්ස්ෆර්ඩ් නගරයේ ගොවිපළක අත්උදව්කරුවෙකු ලෙස සේවය කර ඇති සමීර එම ප්‍රදේශයේ ජනප්‍රිය චරිතයක් බව ද එම මාධ්‍ය වාර්තා කරයි.", "URL": "https://sinhala.adaderana.lk/news.php?nid=22450", "Category": null, "Parent URL": null}