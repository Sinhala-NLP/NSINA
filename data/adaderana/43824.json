{"Source": "Adaderana", "Timestamp": "June 8, 2014 04:52 pm", "Headline": "හිටපු එල්.ටී.ටී.ඊ. සාමාජිකයෙක් පළායයි - තොරතුරු ඇත්නම් දැනුම් දෙන්න", "News Content": "පසුගියදා මඩු ප්‍රදේශයේ සිදුකරන ලද පරීක්ෂාවකදී එල්‍‍.ටී.ටී.ඊ. සංවිධානයට සම්බන්ධ වී සිටි පුද්ගලයෙකු පළාගොස් ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා පවසයි. අදාළ පරීක්ෂාවේදී තවත් පුද්ගලයෙකු අත්අඩංගුවට ගෙන ඇති අතර ඔහු එල්.ටී.ටී.ඊ. සංවිධානය විසින් වළදමා තිබු පුපුරණ ද්‍රව්‍ය රැගෙන ඒවා ධීවර කටයුතු සඳහා ලබාදීමේ ජාවාරමක නිරත වු පුද්ගලයෙකු බවට අනාවරණය වී ඇති බව අද(08) කොළඹ පැවති මාධ්‍ය හමුවකදී පොලිස් මාධ්‍ය ප්‍රකාශකවරයා කියා සිටියේය. අත්අඩංගුවට ගත් සැකකරු සතුව තිබී ටී.එන්.ටී. වර්ගයේ පුපුරණ ද්‍රව්‍ය කිලෝ ග්‍රෑම් 15ට ආසන්න ප්‍රමාණයක් සොයාගෙන තිබේ. ත්‍රස්ත විමර්ශන අංශය විසින් අත්අඩංගුවටපත් සැකකරුගෙන් සිදුකරන ලද ප්‍රශ්න කිරීම්වලදී ජාවාරමට සම්බන්ධ පළාගිය හිටපු එල්.ටි.ටි.ඊ. සාමාජිකයා සම්බන්ධයෙන් තොරතුරු අනාවරණය වී ඇති බව පොලිස් මාධ්‍ය ප්‍රකාශකවරයා අවධාරණය කළේය. ඔහු ගුණසිරි මුදියන්සේලා‍ගේ නිලංග ජූඩ් ඇන්තනි නොහොත් සිරිල් නිලංගම් ජුඩ් ඇන්තනි බවත්, විලන්ගෝ නැමැති නාමයෙන් එල්‍.ටී.ටී.ඊ. සංවිධයේ හිටපු සාමාජිකයෙකු බවත් හෙළි වී ඇති බව අජිත් රෝහණ මහතා පැවසුවේය. එසේම පළාගිය පුද්ගලයා එල්.ටී.ටී.ඊ සංවිධානය විසින් බෝම්බ වළදමන ස්ථාන පිලිබඳව දැනුවත්ව සිට ඇති බව අත්අඩංගුවට ගත් සැකකරු විසින් අනාවරණය කළ බවද මාධ්‍ය ප්‍රකාශක අවධාරණය කළේය. වළදමන ලද පුපුරණ ද්‍රව්‍ය රැගෙන ඒවා ප්‍රදේශයේ ධීවරයින් වෙත අලෙවි කිරීම අත්අඩංගුවටගත් පුද්ගලයා සහ පළාගිය පුද්ගලයි විසින් සිදුකර ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා සඳහන් කළේ. පළාගිය සැකකරු අත්අඩංගුවට ගැනීම සඳහා විශේෂ විමර්ශනයක් ආරම්භ කර ඇති අතර ඔහු පිළිබඳ තොරතුරක් වෙතොත් 0112 451 636 සහ 0112 451 634 යන දුරකථන අංක වෙත දැනුම්දෙන ලෙස ද මාධ්‍ය ප්‍රකාශකවරයා ඉල්ලීමක් කරයි.", "URL": "https://sinhala.adaderana.lk/news.php?nid=43824", "Category": null, "Parent URL": null}