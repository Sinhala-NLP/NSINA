{"Source": "Adaderana", "Timestamp": "March 24, 2012 02:59 pm", "Headline": "කුගන්ගේ බිරිඳට තර්ජනය කිරීම දැඩි සේ හෙළාදකිනවා", "News Content": "පසුගියදා යාපනයේ දී පැහැරගැනීමට ලක්වූ බව කියන කුගන් මුරුගනාදන්ගේ බිරිඳට හමුදා නිළධාරීන් පිරිසක් පැමිණ තර්ජන කර ගොස් ඇති බව අපි ශ්‍රී ලාංකිකයෝ සංවිධානයේ විධායක කමිටු සාමාජික උදුල් ප්‍රේමරත්න මහතා පවසයි. ඊයේ(23) සවස 4 ට පමණ හමුදා ජීප් රථයකින්, හමුදා නිලධාරීන් 4 දෙනෙකු යාපනයේ අච්ඡුවේලී ප‍්‍රදේශයේ පිහිටා ඇති කුගන්ගේ නිවසට පැමිණ ඇති අතර කූගන්ගේ බිරිඳ කවුරුන්ද යන්න විමසා ඇති බව උදුල් ප්‍රේමරත්න සඳහන් කරයි. කුගන්ගේ බිරිඳ වන මුරුගනාදන් ජනතා ඔවුන් හමුවට පැමිණි පසු ඔවුන් සිංහල භාෂාවෙන් ලියන ලද ලිපියකට අත්සන් තබන ලෙස ඇයට බලකර ඇති බව නිවේදනයක් නිකුත් කරමින් උදුල් ප්‍රේමරත්න මහතා පෙන්වාදෙයි. එසේම එම පැමිණි පිරිස අතර වුවද දෙමළ භාෂාව හරිහැටි කතාකළ හැකි කිසිවකු හෝ සිට නැති අතර ඔවුන් අත්සන ඉල්ලන්නේ කුමකටද යන්න හරිහැටි පැහැදිලි කරදී නොමැති බව ද එම නිවේදනයෙන් ප්‍රකාශ කරයි. අත්සන් කිරීම ප‍්‍රතික්ෂේප කළ පසු එම හමුදා නිලධාරීන් ඇයට හා දියණියට බරපතල ලෙස තර්ජනය කර තිබෙන අතර ඔවුන් දෙදෙනා එකට සිටුවා බලහත්කාරයෙන් ඡායාරූපද ගෙන තිබෙන ප්‍රේමරත්න මහතා පවසයි. එසේම අද දවසේද අවස්ථා කිහිපයකදීම හමුදා නිළධාරීන් පැමිණ ඇයගේ ඥාතීන්ගෙන් ඇය විමසා ඇති අතර මෙම තත්වය නිසා ඇයට නිවසේ සිටීමටද නොහැකිවී ඇති බව උදුල් ප්‍රේමරත්න මහතා සිය නිවේදනයෙන් වැඩිදුරටත් සඳහන් කරයි. හමුදාවේ මෙම නින්දිත ක‍්‍රියාව බරපතල ලෙස හෙළාදකින අතරම අද මේ පිළිබඳව අච්ඡුවේලි පොලීසියත්, පොලිස්පතිවරයාටත් පැමිණිලි කිරීමට බලාපොරොත්තු වන බව ද එම නිවේදනයේ සඳහන්ය. ලලිත් හා කුගන් පැහැරගැනීම පිළිබඳව හා පුද්ගලයින් පැහැරගැනීමට තැත්කිරීම පිළිබඳව හමුදාවට සෘජුවම චෝදනා එල්ලවී ඇති තත්වයක් තුළ මෙලෙස තර්ජනය කිරීම අතිශය බරපතල තත්ත්වයක් බව උදුල් ප්‍රේමරත්න සිය නිවේදනයෙන් වැඩිදුරටත් දක්වයි.", "URL": "https://sinhala.adaderana.lk/news.php?nid=23025", "Category": null, "Parent URL": null}