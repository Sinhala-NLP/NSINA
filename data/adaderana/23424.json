{"Source": "Adaderana", "Timestamp": "April 10, 2012 05:47 pm", "Headline": "නොයෙල් මුදලිගේ ගෙන්වා ගන්නට සහය දුන්නාට ස්තූතියි", "News Content": "අතුරුදහන් වූ බවට වාර්තා වූ ‍ඕස්ට්‍රේලියානු පුරවැසියකු වූ නොයෙල් මුදලිගේ යන අය ඕස්ට්‍රේලියාවට ආරක්ෂා සහිතව පැමිණි බව එරට විදේශ සබඳතා හා වෙළඳ දෙපාර්තමේන්තුව සඳහන් කරයි. අද දෙරණ විසින් කරන ලද විමසීමකට පිළිතුරු දෙමින් ඕස්ට්‍රේලියානු විදේශ සබඳතා හා වෙළඳ දෙපාර්තමේන්තුව විසින් අද දෙරණට යොමු කරන ලද නිවේදනයක මේ බව දැක්වෙයි. 42 හැවිරිදි නොයෙල් මුදලිගේ යන අය අද උදෑසන ශ්‍රී ලංකාවේ කටුනායක ජාත්‍යන්තර ගුවන්තොටුපළින් අදාළ ගුවන් යානයට නඟිනතුරුද මහ කොමසාරිස් කාර්යාලයේ ආරක්ෂාව ලබාදුන් බව පැවසෙයි. මොහු යළි තම රටට ගෙන්වා ගැනීමට සහයදුන් ශ්‍රී ලංකාවේ පොලීසියට හා තානාපති කාර්යාලවලට ස්තූතිය පළ කරන බවත්,නොයෙල් මුදලිගේ යන අය පිළිබඳ වැඩිදුර පුද්ගලික තොරතුරු ප්‍රකාශයට පත් කළ නොහැකි බවත් ඕස්ට්‍රේලියානු විදේශ සබඳතා හා වෙළඳ දෙපාර්තමේන්තුවේ මාධ්‍ය ප්‍රකාශකගේ අත්සනින් යුතුව නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=23424", "Category": null, "Parent URL": null}