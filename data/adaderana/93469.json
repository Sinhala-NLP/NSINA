{"Source": "Adaderana", "Timestamp": "July 30, 2018 02:22 pm", "Headline": "දැඩි ආරක්ෂාවක් මධ්‍යයේ නවාස් ෂරීෆ් රෝහලට ", "News Content": "රාවල්පිණ්ඩි හි අදියලා බන්ධනාගාරයේ සිරදඬුවම් ලබන පකිස්ථානයේ හිටපු අගමැති නවාස් ෂරීෆ්ගේ අහයපත් සෞඛ්‍යය තත්ත්වය නිසා ඔහුව ඉස්ලාමාබාද් අගනුවර රෝහලකට ඇතුළත් කර ඇති බව විදෙස් මාධ්‍ය වාර්තා කරයි. දැඩි ආරක්ෂක රැකවල් මධ්‍යයේ නවාස් ෂරීෆ් ප්‍රතිකාර සඳහා රැගෙන ගොස් තිබුණේ ඉස්ලාමාබාද් අගනුවර රෝහලකටයි. මේ අතර නවාස් ෂරීෆ්ට ඉක්මන් සුවය ප්‍රර්ථනා කරමින් ඔහුගේ ආධාරකරුවන් විශාල පිරිසක් මාර්ගයේ ඒකරාශී වී සිටින අයුරු දැක්වෙන දර්ශනද විදෙස් මාධ්‍ය වාර්තා කරයි. පැනමා පත්‍රිකාවලින් හෙළි වූ කරුණු අනුව එක්සත් රාජධානියේ ලන්ඩන් අගනුවරින් සුඛෝපභෝගී නිවාස මිලදී ගැනීම ආදි දූෂණ චෝදනාවලට වරදකරු කරමින් නවාස් ෂරීෆ්ට වසර 10ක සිර දඬුවමක් පැනවීමට පකිස්තාන අධිකරණයක් ඉකුත් 6 වැනිදා පියවර ගත්තේය. ඉකුත් පෙබරවාරී මාසයේදී නඩු තීන්දුවක් දෙමින් පකිස්තාන ශ්‍රේෂ්ඨාධිකරණය නවාස් ෂරීෆ් අග්‍රාමාත්‍යධුරයෙන් ඉවත් කරමින් ඔහු දේශපාලනය කිරීමට නුසුදුස්සෙක් බවට පත් කළේය. ඒ අනුව ඔහුට පසුගියදා පැවැති මහ මැතිවරණයට ඉදිරිපත් වීමට ද නොහැකි විය. නවාස් ෂරීෆ් සහ ඔහුගේ දියණිය අත්අඩංගුවට ගැනුණේ ජූලි 13 වැනිදා. රාවල්පිණ්ඩි හි අදියලා බන්ධනාගාරයේ සිරදඬුවම් ලබන නවාස් ෂරීෆ්ගේ සෞඛ්‍යය තත්ත්වය සම්බන්ධයෙන් අවදානමක් ගත නොහැකි බවත් ඔහු කඩිනමින් රෝහල් ගත කළ යුතු බවත් ඔහු රෝහල්ගත කිරීමට ප්‍රථම වෛද්‍යවරුන් ප්‍රකාශ කර තිබුණි.", "URL": "https://sinhala.adaderana.lk/news.php?nid=93469", "Category": null, "Parent URL": null}