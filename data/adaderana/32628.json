{"Source": "Adaderana", "Timestamp": "March 22, 2013 09:49 am", "Headline": "ඩී.එස්. සේනානායක මහතාගේ 61වන ගුණ සමරුව අදයි", "News Content": "නිදහස්‌ ශ්‍රී ලංකාවේ පළමු අග්‍රාමාත්‍යවරයා වූ මහාමාන්‍ය ඩී. ඇස්‌. සේනානායක මහතාගේ 61 වැනි ගුණ සමරුව අදට (22) යෙදී තිබේ. ඒ නිමිත්තෙන් අද පස්වරු 3.00 ට කොළඹ 07 නිදහස්‌ චතුරශ්‍රයේ ශ්‍රී ලංකා පදනම් ආයතන ශ්‍රවණාගාරයේදී ගුණ සමරු උළෙලක් පැවැත්වීමට කටයුතු යොදා ඇත. මෙරට ජාතික නිදහ‍ස් සටනේ අසහාය සෙන්පතියෙකු වූ මහාමාන්‍ය ඩී.එස්. සේනානායක මහතා විශිෂ්ට රාජ්‍ය පාලකයෙකු වශයෙන් කැපී පෙනුණු සැබෑ දේශප්‍රේමියෙක් හා අග්‍රගන්‍ය ජාති හිතෛෂීයෙකු ලෙස ද හැඳින්විය හැකිය. 1946 දී එක්සත් ජාතික පක්ෂය පිහිටුවා 1947 මැතිවරණයෙන් ඔහු අගමැති ධූරයට පත්විය. බ්‍රිතාන්‍යයෙන් තමාට ප්‍රදානය කළ නයිට් පදවිය නොපිළිගත්තද හෙතෙම එරට සමග යහපත් සබඳතා පැවැත්වීය. ගල්ඔය ව්‍යාපෘතිය අරඹමින් ඔහු ඉමහත් ජනතා සේවයක් කළේය. 1947 දී 1952 දක්වා ශ්‍රි ලංකාවේ ප්‍රථම අග්‍රාමාත්‍ය ධූරය දැරූ ඩී.එස්. සේනානායක මහතා 1952 මාර්තු 22 දා ගාලූ මුවදොර පිටියේදී අසු පිටින් වැටීම හේතුවෙන් මිය ගියේය. මිය යන විට ඔහුගේ වයස අවුරුදු 68කි. ඩී.එස්. සේනානායක මහතාගේ හා ඔහුගේ බිරිඳ මොලී දුනුවිල මහත්මියගේ පුතණුවන් දෙදෙනා ඩඩ්ලි සේනානායක හා රොබට් සේනානායකය. ඩඩ්ලි සේනානායක මහතා 1952, 1960, 1965-1970 කාලයේ අගමැති ධූරය හෙබවීය. 1953දී අගමැති වූ සර් ජෝන් කොතලාවල ඔහුගේ ඥාතියෙකු විය. රුක්මන් සේනානායක මහතා එජාපයේ හිටපු සභාපති මෙන්ම ඔහුගේ මුණුපුරෙකු ද වෙයි. මහමාන්‍ය ඩී.එස්. සේනානායක මහතාගේ 61 වැනි ගුණ සමරුව නිමිත්තෙන් පැවැත්වෙන උත්සවයට එජාප නායක රනිල් වික්‍රමසිංහ, මන්ත්‍රී කරු ජයසූරිය, ද්‍රවිඩ එක්‌සත් විමුක්‌ති පෙරමුණේ නායක වී. ආනන්ද සංගරී, නියෝජ්‍ය මුදල් හා ජාත්‍යන්තර මූල්‍ය කටයුතු පිළිබඳ ජ්‍යෙෂ්ඨ අමාත්‍ය සරත් අමුණුගම, හිටපු අමාත්‍ය ආචාර්ය කරුණාසේන කොඩිතුවක්‌කු, හිටපු අග්‍රාමාත්‍ය ලේකම් බ්‍රැඩ්මන් වීරකෝන් යන මහත්වරුන් ආරාධිතයින් ලෙස සහභාගි වීමට නියමිතව ඇත. මෙම ගුණ සමරු උළෙලේදී සේනානායකවරුන් පිළිබඳව ලියැවී ඇති ග්‍රන්ථ 3ක් එළිදැක්‌වීමට නියමිතව තිබේ. ඒ අනුව ඩී. එස්‌. සේනානායක මහතාගේ මුණුබුරෙකු ලෙස සැලකෙන එජාප හිටපු සභාපතිවරයකු මෙන්ම හිටපු අමාත්‍යවරයකු ද වන රුක්‌මන් සේනානායක මහතා විසින් රචිත ඩී. එස්‌. සේනානායක මහ පැරැකුම් සෙවණැල්ල\" ග්‍රන්ථය සහ එහි ඉංග්‍රීසි පරිවර්තනය වන \"D S Senanayake The Reflection of Parakramabahu\" ග්‍රන්ථයද ප්‍රවීණ මාධ්‍යවේදී පී. ඇම්. සේනාරත්න මහතා විසින් රචිත \"ලංකා දේශපාලනයේ සේනානායකවරු \" ග්‍රන්ථයද එළිදැක්‌වීමට නියමිත බව සඳහන්ය.", "URL": "https://sinhala.adaderana.lk/news.php?nid=32628", "Category": null, "Parent URL": null}