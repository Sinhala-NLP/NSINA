{"Source": "Adaderana", "Timestamp": "December 14, 2018 11:47 am", "Headline": "ව්‍යාපාරිකයෙකුගේ මුදල් පසුම්බිය කොල්ලකා සැකකරුවන් පලා යයි", "News Content": "වැලිමඩ දික්කාපිටියේදී එළවලු ව්‍යාපාරිකයෙකුගෙන් රුපියල් දෙලක්ෂ හැත්තෑදහසක් සහිත මුදල් පසුම්බිය කොල්ලකෑ කොල්ලකරුවන් දෙදෙනා අත්අඩංගුවට ගැනීම සඳහා විශේෂ මෙහෙයුමක් දියත් කළ බව වැලිමඩ පොලීසිය පැවසීය. පොලිස් නිල සුනඛයන්ද යොදවා තිබේ. මෙම ව්‍යාපාරිකයා සිය ලොරි රථයෙන් එළවලු රැගෙන බිබිලට තොග වශයෙන් විකුනා රාත්‍රී 10.30ට පැමිණ, ලොරි රථ සිය නිවසට ධාවනය කිරීමට මාර්ගයක් නොමැති බැවින් එය පාරේ නවතා පාගමින් නිවසට යද්දී තේ වත්තක සැඟවි සිටි කොල්ලකරුවන් දෙදෙනා මෙම මුදල් පසුම්බිය කොල්ලකා පලාගොස් තිබේ. මොහු සැකකරුවන් පිටුපස එළවාගෙන ගිය අවස්ථාවේ එක් සැකකරුවෙක් තේ ගසක පැටලී අගලකට වැටී ඇති අතර ඔහු අල්ලා ගැනීමට උත්සාහ කරද්දි සැකකරු පොරකා පලාගොස් ඇති බව විමර්ශන වලදී අනාවරණය වූ බව පොලීසිය සඳහන් කළේය. එම ස්ථානයේ වැටී තිබූ සැකකරුගේ සෙරෙප්පුව ද පොලිස් බාරයට ගෙන තිබේ. බණ්ඩාරවෙල පොලිස් අධිකාරි සුදත් මාසිංහ මහතාගේ උපදෙස් මත වැලිමඩ පොලිස් ස්ථානාධිපති ප්‍රධාන පොලිස් පරීක්ෂක එච්.එම්.ඩබ්ලිව්.හේරත් මහතාගේ මෙහෙයවීමෙන් වැලිමඩ පොලීසිය විමර්ශන සිදුකරයි.", "URL": "https://sinhala.adaderana.lk/news.php?nid=100739", "Category": null, "Parent URL": null}