{"Source": "Adaderana", "Timestamp": "November 26, 2010 02:57 pm", "Headline": "ජාතික රෝහලේ ගොඩනැගිල්ලකින් වසර 106 ක් පැරණි සේප්පුවක් හමුවෙයි", "News Content": "කොළඹ ජාතික රෝහලට අයත් ගොඩනැගිල්ලක තිබී වසර 106 ක් පැරණි එහෙත් මෙතෙක් විවෘත නොකළ සේප්පුවක් හමුවී තිබේ‍. කොළඹ ජාතික රෝහලේ වකුගඩු ඒකකයේ ලිතෝට්‍රිප්සි ඒකකය විවෘත කිරීම සඳහා සෞඛ්‍ය අමාත්‍ය මෛත්‍රීපාල සිරිසේන මහතා රෝහල වෙත පැමිණි අවස්ථාවේ දී මෙම සේප්පුව පිළිබඳ අනාවරණය වී ඇත. අදාළ සේප්පුව කුමක් ද යන්න සෞඛ්‍ය අමාත්‍යවරයා එහි සිටි බලධාරීන්ගෙන් විමසා ඇති අතර එය කුමක් ද යන්න පිළිබඳ කිසිවෙකුත් දැන නොසිටි බව සෞඛ්‍ය අමාත්‍යාංශය පවසයි. බ්‍රිතාන්‍ය පාලන යුගයේ ‍කොළඹ පවත්වාගෙන යනු ලැබූ රෝහලට අයත් ගොඩනැගිල්ලක් වන මෙම ගොඩනැගිල්ලේ ඓතිහාසික වටිනාකමකින් යුත් භාණ්ඩ ඇති බව මේ සමග අනාවරණය වී තිබේ. අදාළ සේප්පුව විවෘත කිරීම සඳහා යතුරු කිසිවක් නොමැති බැවින් එය කෙසේ හෝ විවෘත කර පරීක්ෂා කරන ලෙස සෞඛ්‍ය අමාත්‍යවරයා උපදෙස් දී ඇත.", "URL": "https://sinhala.adaderana.lk/news.php?nid=12418", "Category": null, "Parent URL": null}