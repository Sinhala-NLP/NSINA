{"Source": "Adaderana", "Timestamp": "September 10, 2010 09:39 am", "Headline": "සිය දිවි නසා ගැනීම වැළැක්වීමේ දිනය අදයි", "News Content": "ලෝක සිය දිවි නසා ගැනීම වැළැක්වීමේ දිනය අදට යෙදී තිබේ. \"නොයෙක් දෙනා නොයෙක් තැන්හි ලොව හරහා දිවි නසා ගැනීම් වැළැක්වීම\"යන්න මෙවර තේමාවී ඇත. මෙරට එක් දිනක දී පුද්ගලයන් 12 දෙනෙකු සිය දිවි නසා ගැනීම් සිදු කරන බව පොලිස් වාර්තා වලින් අනාවරණ වී තිබේ. එමෙන් දස ගුණයක් සිය දිවි නසා ගැනීමට තැත් කොට අසාර්ථක වීමෙන් විවිධ මානසික හා කායික අපහසුතාවන්ට ගොදුරු වන බව ශ්‍රී ලංකා සුමිත්‍රයෝ ආයතනය පවසයි. 1995 වසරේ දී මෙරට සිය දිවි නසා ගැනීම් සංඛ්‍යාව 7717 ක් වූ අතර එය 2000 වසර වන විට 5412 දක්වා අඩු වී තිබේ. 2008 වසරේ දී සිය දිවි නසා ගැනීම් වලින් මිය ගිය පුද්ගලයින්ගේ සංඛ්‍යාව 4120 කි. 1994 වසරේ සිට 2008 වසර දක්වා කාලය තුළ කාන්තාවන්ට සාපේක්ෂව පිරිමි පුද්ගලයින්ගේ සිය දිවි නසා ගැනීම ඉහළ ගොස් ඇත. සිය දිවි නසා ගැනීම් වලින් 40% ක් මත්ද්‍රව්‍ය භාවිතය හේතුවෙන් වන අතර ඊට සමාන සංඛ්‍යාවක් මානසික රෝගී තත්ත්වයන් හේතුවෙන් ද සිය දිවි නසා ගන්නා බව අනාවරණය වී තිබේ.", "URL": "https://sinhala.adaderana.lk/news.php?nid=10759", "Category": null, "Parent URL": null}