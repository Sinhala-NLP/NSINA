{"Source": "Adaderana", "Timestamp": "December 28, 2011 12:15 pm", "Headline": "  කේ.පී නිදැල්ලේ ඉන්නේ ජනපති සමාව නිසාද..?", "News Content": "එල්.ටී.ටී.ඊ නායකයකු වන කේ.පී නිදැල්ලේ සිටින්නේ ජනපති සමාව ලැබීදැයි එක්සත් ජාතික පක්ෂය විමසයි. සරත් ෆොන්සේකාට නිදහස ලබාදීමට ජනපතිගෙන් සමාව ඉල්ලිය යුතු බවට ප්‍රකාශ කිරීම හාස්‍යයට කරුණක් බව එ.ජා.ප පාර්ලිමේන්තු මන්ත්‍රී රවී කරුණානායක මහතා පවසයි. අද කොළඹ පැවති මාධ්‍ය හමුවකට සහභාගී වෙමින් මන්ත්‍රීවරයා කියා සිටියේ සරත් ෆොන්සේකා කොන්දේසි විරහිතව නිදහස් කළ යුතු බවයි. සමාව ඉල්ලීම සඳහා වරදක් කළ යුතු බවත්,ෆොන්සේකා යනු වරදක් කළ තැනැත්තකු නොවන බවත් කරුණානායක මහතා අවධාරණය කළේය. එළවළු කූඩ ප්‍රශ්නය මතු වූ අවස්ථාවේදී ජනාධිපතිවරයා එයට මැදිහත් වූ අයුරින්ම උසස් පෙළ ප්‍රතිඵල පමාවෙද්දී ජනාධිපතිවරයා විසින් ප්‍රතිඵල වහා ලබාදිය යුතු බවට උපදෙස් ලබාදුන් බව මන්ත්‍රීවරයා සිහිපත් කළේය. උසස් අධ්‍යාපන අමාත්‍යවරයා ලෙස එස්.බී දිසානායක මහතා ප්‍රතිඵල කඩිනමින් ලබාදෙන්නට සිදුවීම නිසා මෙම අර්බුදය නිර්මාණය වූ බව පවසා ඇතැයිද,එකී ප්‍රකාශයෙන් ගම්‍ය වන්නේ ජනාධිපතිවරයාගේ ඇඟිලිගැසීම් නිසා ප්‍රතිඵල ගැටලුව ඇති වූ බව නොවේදැයි කරුණානායක මහතා ප්‍රශ්න කළේය. වෙනත් රටක මෙවැනි ප්‍රශ්නයක් උද්ගතවීනම් අමාත්‍යවරයා එහි වගකීම බාරගෙන ඉල්ලා අස්වන බවත්,තවත් විහිළු නොසපයා කළ යුත්තේ වහා පිළිගත හැකි විසඳුමක් ලබාදීම බව මන්ත්‍රීවරයා පෙන්වා දුන්නේය. ලංකාවට පැමිණි සංචාරකයින් ලක්ෂ 8 වැනියා මල්මාලා දමා පිළිගත් ආණ්ඩුවට සංචාරකයින්ගේ ආරක්ෂාව තහවුරු කරන්නට බැරිවීම ඉතාම කනගාටුදායක කරුණක් බව ඔහු කියා සිටියේය. තංගල්ලේ සිදුවූ අවාසනාවන්ත සිදුවීම පිටුපස සිටින දේශපාලන හස්තයට ස්වාධීන පරීක්ෂණයක් කොට නිසි දඬුවම් ලබාදිය යුතු බව එක්සත් ජාතික පක්ෂයේ තීරණය බව මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21001", "Category": null, "Parent URL": null}