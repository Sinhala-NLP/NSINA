{"Source": "Adaderana", "Timestamp": "February 25, 2015 02:09 pm", "Headline": "අනිත් අකිල කවුදැයි හොයයි", "News Content": "අධ්‍යාපන අමාත්‍යවරයාගේ නමින් දුරකථන ඇමතුමක් ලබාදුන් පුද්ගලයෙකු සම්බන්ධයෙන් පරීක්ෂණ ආරම්භ කර ඇතිබව අධ්‍යාපන අමාත්‍යාංශය පවසයි.තමා අධ්‍යාපන අමාත්‍යවරයා ලෙස හඳුන්වමින් කිසියම් පුද්ගලයෙකු පසුගියදා බස්නාහිර පළාත් අධ්‍යාපන අධ්‍යක්ෂ විමල් ගුණරත්න මහතාට දුරකථන ඇමතුමක් ලබාදී තිබේ.යම් අධ්‍යාපනික කටයුත්තක් ඉටුකර ගැනීම සඳහා අදාළ පුද්ගලයා විසින් අධ්‍යාපන අධ්‍යක්ෂවරයාට එම දුරකථන ඇමතුම ලබාදී ඇති බව සඳහන්ය.කෙසේ වෙතත් විමල් ගුණරත්න මහතා විසින් මේ සම්බන්ධයෙන් අධ්‍යාපන අමාත්‍යවරයාගෙන් විමසා ඇති අතර එහිදී අදාළ ඇමතුම ව්‍යාජ ඇමතුමක් බව අනාවරණය වී ඇත.මෙවැනි ව්‍යාජ ඇමතුම් ලබාදෙන පුද්ගලයින් සම්බන්ධයෙන් නීතිය දැඩිව ක්‍රියාත්මක කරන අතර යම් හෙයකින් පාසලකට එවැනි ඇමතුමක් ලැබුණොත් එය නිසිලෙස තහවුරු කරගන්නා ලෙස අධ්‍යාපන අමාත්‍ය අකිල විරාජ් කාරිවසම් මහතා අවධාරණය කර ඇත.", "URL": "https://sinhala.adaderana.lk/news.php?nid=49581", "Category": null, "Parent URL": null}