{"Source": "Adaderana", "Timestamp": "April 4, 2014 09:50 pm", "Headline": "ඉන්දියාව අවසන් සටනට - දකුණු අප්‍රිකාව 10 වැනි වතාවටත් අවසන් පූර්ව තරඟයක් පරදී!", "News Content": "දකුණු අප්‍රිකානු කණ්ඩායම කඩුලු 6කින් පරාජයට පත්කරමින් අනිද්දා (06) ඉරිදා බංග්ලාදේශයේදී පැවැත්වෙන පන්දුවාර 20-20 ලෝක කුසලාන ක්‍රිකට් තරඟාවලියේ අවසන් මහා තරඟයට සුදුසුකම් ලබා ගැනීමට ඉන්දීය කණ්ඩායම මීට ටික වේලාවකට පෙර සමත් විය. මෙම තරඟයේ පළමුවෙන් පන්දුවට පහරදුන් දකුණු අප්‍රිකාව කඩුලු 4ට ලකුණු 172ක් ලබාගත් අතර ඊට පිළිතුරු වශයෙන් ඉන්දියාව පන්දුවාර 19.1දී කඩුලු 4ක් දැවී ජයග්‍රහණය තහවුරු කළේය. ඉන්දීය ඉනිමේ කැපී පෙනුන පිතිකරුවා බවට පත්වූ විරාට් කෝලි පන්දු 44දී ලකුණු 72ක් ලබා ගනිමින් කණ්ඩායම ජයග්‍රාහි මාවතට රැගෙන යාමට සමත් විය. හෙතෙම තරඟයේ වීරයා බවටද පත්වූ අතර ඔහුගේ පිතිහරඹය ගැන ක්‍රිකට් විචාරකයින් වැඩි වශයෙන් කතා බහ කළේය. ඒ අනූව ඉන්දියාවත් -ශ්‍රී ලංකාවත් අනිද්දා පන්දුවාර 20-20 ලෝක කුසලාන ක්‍රිකට් තරඟාවලියේ අවසන් මහ තරඟයට තරඟ වැදීමට සුදුසුකම් ලබා තිබේ. දකුණු අප්‍රිකාව අද පරාජයට පත්වූ තරඟයත් සමග අවසන් පූර්ව තරඟ 11කින් පරාජයට පත්වූ 10 වැනි තරඟය මෙය වන අතර මහේන්ද්‍ර සිං දෝනිගේ නායකත්වයෙන් යුත් ඉන්දීය කණ්ඩායම මේ දක්වා කිසිදු අවසන් පූර්ව තරඟයක් පරාජයට පත්ව නොතිබීම විශේෂත්වයකි.", "URL": "https://sinhala.adaderana.lk/news.php?nid=42316", "Category": null, "Parent URL": null}