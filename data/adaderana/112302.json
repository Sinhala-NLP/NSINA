{"Source": "Adaderana", "Timestamp": "June 19, 2019 10:33 am", "Headline": "ග්‍රීක අගමැති ගිලිහුණු ජනප්‍රියත්වය යළි ඇති කර ගැනීමේ උත්සාහයක", "News Content": "ඉදිරි මැතිවරණයේදී සිය පක්ෂයේ ජයග්‍රහණයට කැපවන ලෙස ග්‍රීක අගමැතිවරයා ජනතාවගෙන් ඉල්ලා සිටියි. ඔහු මේ බව සඳහන් කළේ ඇතෑන්ස්හි පැවැති රැලියක් අතරතුරදීයි. ග්‍රීසියේ මහ මැතිවරණයේ පූර්ව ප්‍රචාරක කටයුතු මේ වන විට ආරම්භ වී ඇත. ඒ වෙනුවෙන් පැවැති මැතිවරණ රැලියකට එක්වූ ග්‍රීසියේ අගමැති ඇලෙක්සි සිප්රාස් සිය ආධාරකරුවන්ගෙන් ඉල්ලා සිටියේ තමන් හා පක්ෂය පිළිබද විශ්වාසය රඳවාගන්නා ලෙසයි. පසුගිය සමයේදී විවිධ කරුණු මත ගිලිහුණු ජනප්‍රියත්වය යළි අත්පත්කරගැනීමට වත්මන් අගමැතිවරයා දැඩි උත්සාහයක නිරතවෙමින් සිටියි. මසකට පෙර පැවැති යුරෝපානු පාර්ලිමේන්තු මැතිවරණයේදීද ග්‍රීක විපක්ෂය වැඩි බලතල අත්පත් කරගත්තේ අගමැතිවරයාගේ පාලනය දැඩි අභියෝගයට ලක්කරමිනි. සිය ධුරකාලය නිමාවීමට මාස 4ක් තිබියදී මැතිවරණයක් කැදවීමට අගමැති සිප්‍රාස්ට සිදුවූයේද ඒ අනුවයි. 44 හැවිරිදි සිප්‍රාස් අගමැතිවරයා ධුරයට තේරී පත්වූයේ 2015 වසරේදීයි. සිප්‍රාස්ගේ පාලනය යටතේ එවක දැඩි ආර්ථික අර්බුදයකට මුහුණදී සිටි ග්‍රීසිය ණය උගුලෙන් යම්තරමකට හෝ මුදාගැනීමට හැකිවුණා. කෙසේ නමුත් පසුකාලීනව අගමැතිවරයාගේ ජනප්‍රියත්වය අඩුවූ බව විදෙස් මාධ්‍ය අනාවරණය කරයි.", "URL": "https://sinhala.adaderana.lk/news.php?nid=112302", "Category": null, "Parent URL": null}