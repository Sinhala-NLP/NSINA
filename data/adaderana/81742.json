{"Source": "Adaderana", "Timestamp": "December 19, 2017 06:29 am", "Headline": "මස් අරන් හොර පාරෙන් යන්න හැදූ අයෙක් අත්අඩංගුවට", "News Content": "මුව මස් කිලෝ ග‍්‍රෑම් 08 ක් ගමන් මල්ලක සගවාගෙන බස් රථයක් පැමිණෙන තුරු බලා සිටි පුද්ගලයෙකු පුත්තලම කොට්ඨාස රථ වාහන අංශය විසින් අත්අඩංගුවට ගෙන කරුවලගස්වැව පොලීසියට බාර දී ඇත. ඊයේ 18 සවස පුත්තලම - අනුරාධපුර මාර්ගයේ පහරිය මංසන්ධියේදී මෙම අත්අඩංගුවට ගැනීම සිදු කර ඇත. පොලිස් නිලධාරීන් විසින් අත්අඩංගුවට ගෙන ඇත්තේ කරුවලගස්වැව - පහල පුලියන්කුලම ප‍්‍රදේශයේ පුද්ගලයෙකු බව අනාවරණය වී තිබේ. බස් රථයක් පැමිනෙන තුරු ගමන් මල්ලක්ද ළග තබා ගෙන සිටි අයෙකු සම්බන්ධයෙන් රථ වාහන රාජකාරී සදහා ගමන් කරමින් සිටි කොට්ඨාස රථ වාහන අංශයේ නිලධාරීන්ට සැකයක් ඇති වී ඇත. ඒ අනුව සැකකරු සතුව තිබූ ගමන් මල්ල පරීක්ෂා කරන විට එහි අසුරා තිබූ මුව මස් තොගය සොයා ගෙන තිබේ. තබ්බෝව අභය භූමියේදී තමන් ඇතුළු කීප දෙනෙකු මුවෙකු මරා මස් කළ බවත්, ඉන් කොටසක් අලවි කිරීම සදහා රැගෙන යමින් තිබූ බවත් සැකකරු පොලීසිය හමුවේ පවසා ඇත. නමුත් මුව මස් තොගය අලවි කිරීම සදහා රැගෙන ගිය ස්ථානය සම්බන්ධයෙන් සැකකරු කිසිවක් හෙලි කර නැත. සැකකරු මේ ආකාරයට වන සතුන් දඩයම් කර මස් නගරයට ගෙන ගොස් අලවි කිරීම කාලයක සිට කර ඇද්ද යන්න සම්බන්ධයෙන් විමර්ශනයක් සිදු කරන බව කරුවලගස්වැව පොලීසිය පවසයි. සැකකරු පුත්තලම දිසා අධිකරණයට ඉදිරිපත් කිරීමට නියමිත අතර කරුවලගස්වැව පොලීසිය වැඩිදුර විමර්ශන මෙහෙයවයි.", "URL": "https://sinhala.adaderana.lk/news.php?nid=81742", "Category": null, "Parent URL": null}