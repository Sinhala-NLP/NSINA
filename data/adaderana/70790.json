{"Source": "Adaderana", "Timestamp": "March 13, 2017 07:21 am", "Headline": "  ප්‍රමිතියෙන් තොර  කම්බි නිෂ්පාදනය කරලා වැඩ වරදී", "News Content": "ප්‍රමිති සහිතකය ලබා තිබුණ ද නිසි ප්‍රමිතියෙන් තොරව යකඩ කම්බි නිෂ්පාදනය කළ ගම්පහ කර්මාන්තශාලාවකට හා යකඩ අලෙවිසැළකට පාරිභෝගික කටයුතු පිළිබඳ අධිකාරිය විසින් මුද්‍රා තබා ඇතැයි කර්මාන්ත හා වාණිජ කටයුතු අමාත්‍යාංශය පවසයි.ගම්පහ කර්මාන්තශාලාවේ තිබී ටොන් අටක් බරැති ප්‍රමිතියෙන් තොර යකඩ කූරු තොගයක් අත් අඩංගුවට ගෙන ඇති අතර යකඩ කම්බි අලෙවි සැලේ තිබී ටොන් පහක් බරැති ප්‍රමිතියෙන් තොර යකඩ කූරු තොගයක් අත්අඩංගුවට ගනු ලැබ තිබේ. මෙම යකඩ තොගයේ තොග වටිනාකම රුපියල් ලක්ෂ 15ක් පමණ වේ. 2003 අංක 9 දරණ පාරිභෝගික කටයුතු පිළිබඳ අධිකාරිය පනතට අනුව යකඩ කූරු නිෂ්පාදනයේ දී ඒ සඳහා ශ්‍රී ලංකා ප්‍රමිති ආයතනය මඟින් එස්.එල්.එස්. සහතිකය ලබා ගැනීම අනිවාර්ය අවශ්‍යතාවයකි. පාරිභෝගික අධිකාරියේ නිලධාරීන් පවසන්නේ ගම්පහ යකඩ කර්මාන්තශාලාවේ නිෂ්පාදනය කර තිබූ යකඩ කම්බි හා අලෙවිසැළක අලෙවි කිරීමට තිබූ යකඩ කම්බිවල ශ්‍රී ලංකා ප්‍රමිති ආයතනය නිකුත් කළ එස්.එල්.එස්. සහතිකය තිබුණ ද යකඩ කූරු ප්‍රමිතියෙන් තොරව නිෂ්පාදනය කර තිබූ බවයි. ප්‍රමිති සහතිකය අනුව යකඩ කූරක නිශ්චිත බරක් තිබිය යුතුය. ඒ අනුව ටොන් එකකට තිබිය යුතු යකඩ කූරු ගණන නියතයක් බව ද පාරිභෝගික අධිකාරියේ නිලධාරීන් පවසයි.මෙම කර්මාන්ත ශාලාවේ සහ අලෙවිසැලේ යකඩ කූරු ටොන් එකකට තිබිය යුතු යකඩ කූරු ගණන කිරා බැලූ විට එහි බර ටොන් එකක් නොවූ බවත්, ටොන් එකකට තිබිය යුතු යකඩ කූරු සංඛ්‍යාවට වඩා වැඩිපුර යකඩ කූරු සංඛ්‍යාවක් අඩංගුවන බවත් ඔවුහු කියති. ඒ අනුව යකඩ කූරු තොග වලින් මීටරය බැගින් දිගැති කම්බි නියැදි කිහිපයක් ගෙන පරීක්ෂණ කටයුතු සඳහා යවා යකඩ කූරු තොග මුද්‍රා තැබූ බව පාරිභෝගික කටයුතු පිළිබඳ අධිකාරිය පවසයි. පාරිභෝගික කටයුතු පිළිබඳ අධිකාරියේ සභාපති හසිත තිලකරත්න මහතා පවසන්නේ ප්‍රමිතියෙන් තොර යකඩ කූරු නිෂ්පාදනය කළ ආයතනයට හා අලෙවිසැළට එරෙහිව නීතිමය පියවර ගැනීමට කටයුතු කර ඇති බවයි. කර්මාන්ත හා වාණිජ කටයුතු අමාත්‍ය රිෂාඩ් බදුයිදීන් මහතා මෙසේ කීය. ‘‘පාරිභෝගික කටයුතු පිළිබඳ අධිකාරිය පනතේ පැහැදිලිව සඳහන් කර තිබෙනවා මෙරට සිදුකරන නිෂ්පාදන සඳහා ප්‍රමිතියක් තිබිය යුතු දේවල් ගැන. ඇතැම් නිෂ්පාදකයන් හා ව්‍යාපාරිකයන් ප්‍රමිති සහතිකය අරගන්නවා. නමුත් පස්සේ මේ ප්‍රමිති සහතිකය භාවිතා කළත් ප්‍රමිතියකින් යුතුව නිෂ්පදානය හා අළෙවිය කරන්නේ නැහැ. අපි මේ රටේ පොදු ජනතාව වෙනුවෙන් පාරිභෝගිකයන් වෙනුවෙන් එවැනි ස්ථාන ගැන පරීක්ෂා කරලා නීතිමය පියවර ගැනීමට කටයුතු කරනවා. ඉදිරියේ දී තවත් මෙවැනි ස්ථාන සොයාබලා තරාතිරම නොබලා නීතිය ක්‍රියාත්මක කරන්නැයි මා පාරිභෝගික කටයුතු පිළිබඳ අධිකාරියේ සභාපතිතුමාටත්, එහි නිලධාරීන්ටත් උපදෙස් දී තිබෙනවා.“", "URL": "https://sinhala.adaderana.lk/news.php?nid=70790", "Category": null, "Parent URL": null}