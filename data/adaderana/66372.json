{"Source": "Adaderana", "Timestamp": "November 24, 2016 12:29 pm", "Headline": " අනුරට දුමින්දගෙන් ආරාධනාවක්", "News Content": "අද(24) දිනයේ පරිසර , කෘෂිකර්ම, වැවිලි කර්මාන්ත, වාරිමාර්ග හා ජලසම්පත් කළමනාකරණ යන අමාත්‍යාංශවල වැය ශීර්ෂ විවාදයට ගැනීමට නියමිතය.ඒ අනුව පරිසර අමාත්‍යාංශ වැය ශීර්ෂ විවාදයට සහභාගී වීම සඳහා විෂය භාර අමාත්‍යවරයා ලෙස ජනාධිපති මෛත්‍රීපාල සිරිසේන මහතා ද පාර්ලිමේන්තු සභා ගර්භයට පැමිණි බව අද දෙරණ පාර්ලිමේන්තු වාර්තාකරු සඳහන් කළේය.මෙහිදී කෘෂිකර්ම අමාත්‍යාංශ වැය ශීර්ෂ විවාදයට එක්වෙමින් ජනතා විමුක්ති පෙරමුණේ පාර්ලිමේන්තු මන්ත්‍රී අනුර කුමාර දිසානායක මහතා කෘෂි කර්මාන්තයේ ඇති ගැටළු පිළිබඳව අදහස් දක්වා තිබේ.මේ අවස්ථාවේදී කෘෂිකර්ම අමාත්‍ය දුමින්ද දිසානායක මහතාද ඊට මැදිහත් වී ඇති අතර ඒ මහතා විසින් අනුර කුමාර දිසානායක මන්ත්‍රීවරයාට කෘෂිකර්ම අමාත්‍යාංශ උපදේශකවරයෙකු ලෙස සම්බන්ධ වන ලෙස ආරාධනාවක් සිදු කළ බව වාර්තා වෙයි.හිටපු කෘෂිකර්ම ඇමතිවරයෙකු මෙන්ම කෘෂි කර්මාන්තය පිළිබඳව අවබෝධයක් ඇති පුද්ගලයෙකු වශයෙන් ජනතා විමුක්ති පෙරමුණේ නායක අනුර කුමාර දිසානායකට කෘෂිකර්ම අමාත්‍යාංශය හා එක්ව වැඩ කිරීමට ආරාධනා කරන බව දුමින්ද දිසානායක මහතා ප්‍රකාශ කර තිබේ.කෘෂිකර්මාන්තයේ ගැටලු පිළිබඳව පාර්ලිමේන්තුවේදී ප්‍රකාශ කිරීමෙන් පසුව අනුර කුමාර දිසානායකට මෙම ආරාධනාව සිදු කෙරුණු බව අප පාර්ලිමේන්තු වාර්තාකරු සඳහන් කළේය.", "URL": "https://sinhala.adaderana.lk/news.php?nid=66372", "Category": null, "Parent URL": null}