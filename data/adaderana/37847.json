{"Source": "Adaderana", "Timestamp": "October 1, 2013 05:40 pm", "Headline": "මේ වසරේ ඩෙංගු රෝගීන් ප්‍රමාණය අඩුයි ", "News Content": "පසුගිය වසරට සාපෙක්ෂව මෙම වසරේ වාර්තා වු ඩෙංගු රෝගීන්ගේ ප්‍රමාණයේ අඩුවීමක් පෙන්නුම් කරන බව සෞඛ්‍ය අමාත්‍යංශයේ වසංගත රෝග විද්‍යා අංශය පවසයි. පසුගිය වසරේ සැප්තැම්බර් මාසය අවසන් වන විට මෙරටින් ඩෙංගු රෝගීන් 35,000කට ආසන්න ප්‍රමාණයක් වාර්තාවී තිබුණි. එහෙත් මෙම වසරේ සැප්තැම්බර් මාසය අවසන් වන විට මෙරටින් වාර්තා වී ඇති ඩෙංගු රෝගීන්ගේ ප්‍රමාණය 24,384 බව වසංගත රෝග විද්‍යා අංශය සඳහන් කරයි. ඒ අනුව පසුගිය වසරට සාපේක්ෂව මෙම වසර තුළ ඩෙංගු රෝගීන් 10,000 ක අඩුවීමක් පෙන්නුම් කරන බව සෞඛ්‍ය අමාත්‍යංශය පවසයි. සෞඛ්‍ය ලේකම් වෛද්‍ය නිහාල් ජයතිලක මහතාගේ ප්‍රධානත්වයෙන් අමාත්‍ය මණ්ඩලය විසින් පත්කරන ලද අන්තර් අමාත්‍යංශ සෞඛ්‍ය කමිටුව ඊයේ(30) සෞඛ්‍ය අමාත්‍යංශයේ දී රැස් වු අතර, එහිදී මෙම තොරතුරු අනාවරණය වී තිබේ. අන්තර් අමාත්‍යංශ ඩෙංගු මර්ධන කමිටුවට සෞඛ්‍ය, අධ්‍යාපන, පළාත් පාලන සහ පළාත් සභා, රාජ්‍ය පරිපාලන, පරිසර ඇතුළු අමාත්‍යංශ කිහිපයක නියෝජිතයන් ඇතුළත් වෙයි. මෙම මස 07 වන දින සිට 13 වන දින දක්වා ක්‍රියාත්මක කිරීමට නියමිත ජාතික මදුරු මර්ධන සතිය සාර්ථක කරගැනීම සදහා සාකච්ජා කිරීමට මෙම අන්තර් අමාත්‍යංශ කමිටුව කැදවා උපදෙස් ලබා දුන් බවයි සෞඛ්‍ය අමාත්‍යංශය සඳහන් කර ඇත.", "URL": "https://sinhala.adaderana.lk/news.php?nid=37847", "Category": null, "Parent URL": null}