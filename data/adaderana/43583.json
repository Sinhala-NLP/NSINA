{"Source": "Adaderana", "Timestamp": "May 29, 2014 10:24 pm", "Headline": "වල්ලපට්ට ගනුදෙනුවෙන් චීන්නු ඇනගනිති", "News Content": "ගැනුම්කරුවෙකුගෙන් වල්ලපට්ටා කිලෝවකුත් ග්‍රෑම් 35ක පමණ ප්‍රමාණයක් රුපියල් ලක්ෂයක් ගෙවා මිලට ගෙන ත්‍රීවිලරයකින් යමින් සිටි චීන ජාතිකයින් තිදෙනෙකු ඇතුළු සිව්දෙනෙකු නෙළුව පොලීසිය විසින් අත්අඩංගුවට ගෙන තිබේ. අත්අඩංගුවට ගත් චීන ජාතිකයින් තිදෙනාගෙන් එක් අයෙක් කාන්තාවකි. අද පස්වරු 2.55ට පමණ මොවුන් නෙළුව, ලංකාගමදී අත්අඩංගුවට ගෙන ඇත. යතුරු පැදියකින් පැමිණි අයෙකු නෙළුව, ලංකාගම, වරාගැටදී චීන ජාතිකයින්ට වල්ලපට්ටා විකුණා ගොස් ඇති අතර ත්‍රීවිලරයෙන් ඒවා රැගෙන යමින් සිටියදී මොවුන් පොලිස් අත්අඩංගුවට පත්ව තිබේ. ත්‍රීරෝද රථ රියදුරා ද මෙම සිද්ධිය සම්බන්ධයෙන් සැකපිට අත්අඩංගුවට ගෙන ඇත. චීන ජාතිකයින් තිදෙනා මෝටර් රථයකින් පැමිණ ඇති බවත් අනතුරුව ත්‍රීවිලරයක නැඟී අදාළ ගනුදෙනුව සිදුවු ස්ථානයට ගොස් ඇති බවත් ඒ අනූව මීට ත්‍රීරෝද රථ රියදුරාගේ සම්බන්ධයක් ඇතැයි පොලීසිය සැක කරයි. අත්අඩංගුවට ගත් චීන ජාතික කතගේ වයස 36ක් වන අතර සෙසු පුද්ගලයින් දෙදෙනා අවුරුදු 59 හා 48 වයස්වල පසුවන බව පොලීසිය කියයි. චීන ජාතිකයින් ළඟ රුපියල් ලක්ෂ 15ක මුදලක් තිබුණු බවද පවසන පොලීසිය මොවුන් සිව්දෙනාම හෙට උඩුගම මහේස්ත්‍රාත් අධිකරණයට ඉදිරිපත් කිරීමට නියමිත බව පවසයි.", "URL": "https://sinhala.adaderana.lk/news.php?nid=43583", "Category": null, "Parent URL": null}