{"Source": "Adaderana", "Timestamp": "March 6, 2017 02:16 pm", "Headline": "රටේ ප්‍රධාන ආයතන 05ක් පුද්ගලීකරණය කරන්න එකඟතාවක්", "News Content": "ජාත්‍යන්තර මූල්‍ය අරමුදලෙහි නියෝජිතයන් පිරිසක් මෙරටට පැමිණ ඇති අතර ජල සම්පාදන ,විදුලි බල , ඛණිජ තෙල්,වරාය ඇතුළු ආයතන 05ක් පුද්ගලීකරණය කිරීමට ආණ්ඩුව සමඟ එකඟතාවයකට පැමිණ ඇති බව පාර්ලිමේන්තු මන්තී‍්‍ර වාසුදේව නානායක්කාර මහතා පවසයි.ජාත්‍යන්තර මූල්‍ය අරමුදල ලංකාවට උදව් කරන්නේ ලංකාවේ විදෙස් මුදල් සංචිතය ඩොලර් බිලියන 07ක පවතිනවානම් පමණක් බව කලින් පවසා සිටි බවත් ඔහු මෙහිදී පවසා සිටියේය.එමෙන්ම ආණ්ඩුව මේ වන විට පඹගාලක පිටලී සිටින අතරම මෙම පුද්ගලීකරණ ක්‍රියාවලිය සම්බන්ධයෙන් ආණ්ඩුව ඇතුළේම ගැටුම්කාරි තත්ත්වයක් නිර්මාණය වී පවතින බව නානායක්කාර මහතා පවසයි.අද(6) කොළඹ පැවති සමාජවාදී ජනතා පෙරමුණේ මාධ්‍ය හමුවකට එක්වෙමින් එම මහතා මේ බව පවසා සිටියේය.සමාජවාදී ජනතා පෙරමුණේ ප්‍රධාන ලේකම් රාජා කොල්ලුරේ , සමාජවාදී ජනතා පෙරමුණේ මහාචාර්ය තිස්ස විතාරණ යන අය මෙම මාධ්‍ය හමුවට සහභාගී වූ අතර ඔවුන් දැක්වූ අදහස් පහත දැක්වේ,වර්තමානයේ කතා කළ යුතු ප්‍රධාන මාතෘකාවක් ලෙස නීතිය හා සාමය ගත හැකි අතරම ඉකුත් වසර දෙක තුළ නීතිය හා සාමය සම්බන්ධව ඉතාමත් දරුණු තත්ත්වයක් නිර්මාණය වී පවතින බව සමාජවාදී ජනතා පෙරමුණේ ප්‍රධාන ලේකම් රාජා කොල්ලුරේ මහතා පවසයි.එමෙන්ම වර්තමානයේ නීතිය හා සාමය බිද වැටුණු තත්ත්වයක් රට තුළ නිර්මාණය වී පවතින බවද ඔහු පවසයි.එයට හොදම උදාහරණය ලෙස මෑතකදී සිදු වූ කළුතර සිදුවීම හා ගල්කිස්ස අධිකරණය වෙත අවි රැගෙන යාමේ සිදුවීම දැක්විය හැකි බවද ඔහු පවසා සිටියේය.අධිකරණයට ගිනි අවි රැගෙන යාමෙන් පසක් වන්නේ නීතිය හා සාමය ආරක්ෂා කරන අධිකරණයටද පහරදීමට උත්සාහයක නිරත වන බව ද ඔහු මෙහිදී පැවසුවේය.තවද වර්තමාන ආණ්ඩුව නීතිය හා සාමය ආරක්ෂා කිරීමට නෙහැකිව පසුවන අතරම මෙහි වගකීම බාර ගැනීම සම්බන්ධව අර්බුදකාරී තත්ත්වයක පසුවන බවද කොල්ලුරේ මහතා පවසයි.නීතිය හා සාමය ආරක්ෂා කිරීමේ වගකීම විෂයභාර ඇමතිවරයාට ඉටු කළ නොහැකි නම් එය කාට හෝ බාර දෙන ලෙසද ඔහු මෙහිදී පෙන්වාදෙයි.එමෙන්ම හයිබ්‍රිඩ් අධිකරණයක් ක්‍රියාත්මක කරනවානම් නීති හා ව්‍යවස්ථා සංශෝධනය විය යුතු බව ඔහු වැඩි දුරටත් පවසා සිටියේය.වර්තමානයේ පොලිස් ස්ථානවල සැකකරුවන් ඝාතනයකට ලක් වන බව ලංකා සමසමාජ පක්ෂයේ ප්‍රධාන ලේකම් මහාචාර්ය තිස්ස විතාරණ මහතා පවසයි.ආණ්ඩුව බලයට ආ පසු මුලින්ම ඇඹිලිපිටියේ තරුණයෙක් ගොඩනැගිල්ලකින් පහලට තල්ලුකර පොලීසිය විසින් ඝාතනය කළ අතරම වර්තමානයේ පෑලියගොඩ සිදු වූ සිදුවීම ද ඒ හා සමාන වන බවද ඔහු පවසයි.පෑලියගොඩ සිදුවීමට සම්බන්ධ නිලධාරීන් 05කගේ වැඩ තහනම් කළත් ආණ්ඩුව විසින් පත්කර ඇති පොලිස් කොමිසම මේ සම්බන්ධයෙන් සොයා නොබලන්නේ ඇයි ද යන්න පිළබද ගැටළුවක් පවතින බවද ඔහු පවසා සිටියේය.එමෙන්ම දේශපාලන කාරණා වලට පොලීසිය භාවිතා කරන බව ඔහු මෙහිදී පැවසීය.හයිබ්‍රිඩ් අධිකරණය සම්බන්ධයෙන් ද මොහු මෙහිදී අදහස් ඉදිරිපත් කර තිබේ.", "URL": "https://sinhala.adaderana.lk/news.php?nid=70502", "Category": null, "Parent URL": null}