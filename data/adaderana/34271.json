{"Source": "Adaderana", "Timestamp": "May 21, 2013 04:09 pm", "Headline": "අමෙරිකාව ලංකාවේ ආගමික නිදහස ගැන කතාකරයි", "News Content": "2011 වසරට සාපේක්ෂව 2012 වර්ෂය තුළ ආගමික නිදහස කඩවීම් සම්බන්ධයෙන් වාර්තා වූ සිද්ධීන්වල අඩුවීමක් පෙන්නුම් කරන බව අමෙරිකානු රාජ්‍ය දෙපාර්තමේන්තුව පවසයි. ආගමික නිදහස සම්බන්ධයෙන් අමෙරිකානු රාජ්‍ය දෙපාර්තමේන්තුව නිකුත් කළ නිවේදනයක මේ බව සඳහන්ය. කෙසේ වෙතත් පසුගිය වසරේ දී ශ්‍රී ලංකාවේ අන්‍ය ආගම් ඉලක්ක කර ගනිමින් සිද්ධීන් රැසක් වාර්තා වී ඇති බව මෙම වාර්තාවෙන් පෙන්වා දී ඇත. විශේෂයෙන්ම මුස්ලිම් ජාතීන්ට එරෙහිව යම් යම් සිද්ධීන් වාර්තා වූ අතර ක්‍රිස්තියානි පල්ලිවලට පහරදීම් පිළිබඳව ද තොරතුරු වාර්තාවී ඇති බවද අමෙරිකානු රාජ්‍ය දෙපාර්තමේන්තු වාර්තාව පෙන්වා දී තිබේ. ශ්‍රී ලංකාවේ පිහිටි අමෙරිකානු රාජ්‍ය දෙපාර්තමේන්තු කාර්යාලය හරහා තමන් විසින් ශ්‍රී ලංකා රජයට මේ පිළිබඳව අප්‍රසාදය පළ කළ බව ද එම වාර්තාවේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=34271", "Category": null, "Parent URL": null}