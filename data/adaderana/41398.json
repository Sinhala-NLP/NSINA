{"Source": "Adaderana", "Timestamp": "February 26, 2014 04:24 pm", "Headline": "මූල්‍ය චංචාවක් පිළිබඳව පාර්ලිමේන්තුවේ සේවකයින් 2ක් දැලේ ", "News Content": "මුල්‍ය වංචාවක් සම්බන්ධයෙන් පාර්ලිමේන්තු කාර්ය මණ්ඩලයට අයත් සේවකයින් දෙදෙනෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. පාර්ලිමේන්තු කාර්ය මණ්ඩල සේවකයින්ගේ සකසුරුවම් සමිතියෙන් අරමුදල් වංචා කිරිම සම්බන්ධයෙන් අපරාධ පරීක්ෂණ දෙපාර්තමේන්තුවට ලැබුණු පැමිණිල්ලකට අනුව සිදුකළ විමර්ශනයක දී සැකකරුවන් අත්අඩංගුවට ගෙන ඇති බව පොලීසිය පවසයි. සැකකරුවන්ගෙන් එක් අයෙකු රුපියල් ලක්ෂ 65 ක මුදලක් ද, අනෙක් පුද්ගලයා රුපියල් ලක්ෂ 45 ක මුදලක් ද අදාළ සමිතියේ අරමුදලින් වංචා කර ඇති බව සඳහන් වෙයි. පාර්ලිමේන්තු කාර්ය මණ්ඩල සේවකයින්ගේ සකසුරුවම් සමිතියේ භාණ්ඩාගාරික වශයෙන් කටයුතු කළ පුද්ගලයෙකු ද, මෙම මුදල් වංචාවට සම්බන්ධ බවට තොරතුරු ලැබී ඇති අතර ඔහු මේ වනවිට විදෙස්ගතව ඇති බව පොලීසිය පවසයි. මුදල් වංචාව සම්බන්ධයෙන් අත්අඩංගුවට ගත් පාර්ලිමේන්තු කාර්ය මණ්ඩලයට අයත් සේවකයින් දෙදෙනා අධිකරණයට ඉදිරිපත් කිරීමෙන් අනතුරුව ලබන මස 07 වන දින දක්වා රක්ෂිත බන්ධනාගාර ගත කර තිබේ. සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණ සිදුකරයි.", "URL": "https://sinhala.adaderana.lk/news.php?nid=41398", "Category": null, "Parent URL": null}