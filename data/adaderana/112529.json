{"Source": "Adaderana", "Timestamp": "June 22, 2019 10:25 am", "Headline": "ත්‍රස්තවාදීන්ට සම්බන්ධ බවට අසාද් සාලි කියු විනිශ්චකාරවරු කවුදැයි හෙළිකරන්න", "News Content": "වත්මන් විනිශ්චකාරවරුන් කිහිපදෙනෙක් ත්‍රස්තවාදීන් සමඟ සම්බන්ධතා පවත්වා ඇති බවට හිටපු ආණ්ඩුකාර අසාද් සාලි මහතා කළ ප්‍රකාශය සම්බන්ධයෙන් විදිමත් පරීක්ෂණයක් සිදුකර කරුණු හෙළි කරන්නැයි අධිකරණ සේවා කොමිසන් සභාවෙන් ඉල්ලා සිටින බව විද්වත් වෘත්තිකයින්ගේ සන්ධානය පවසයි. අනුරාධපුරයේ පැවති මාධ්‍ය හමුවක් අමතමින් විද්වත් වෘත්තිකයින්ගේ සන්ධානයේ කැඳවුම්කරු නීතීඥ මහේෂ් කොටුවැල්ල මහතා මේ බව සඳහන් කළේය. මෙහිදී සිය අදහස් දක්වමින් ඒ මහතා කියා සිටියේ වත්මන් විනිශ්චකාරවරුන් කිහිපදෙනෙක් ත්‍රස්තවාදීන් සමඟ සම්බන්ධතා පවත්වා ඇති බවට හිටපු ආණ්ඩුකාර අසාද් සාලි මහතා කළ ප්‍රකාශය ඉතාමත් බරපකළ ප්‍රකාශයක් බවත් අසාද් සාලි මහතා සතුව එවන් විනිශ්චකරුවෙක් පිළිබඳව යම් තොරතුරක් ඇත්නම් ඒ බව හෙළිදරව් කළ යුතු බවද ඒ මහතා පැවසීය. එසේම මෙම ප්‍රකාශය මුස්ලිම් විනිශ්චකාරවරුන්ට බරපතළ ප්‍රශ්නයක් නිර්මාණය කරන බවත් එනිසා වහාම මේ පිළිබඳ ඇත්ත හෙළිදරව් කළ යුතු බවත් ඔහු වැඩි දුරටත් කියා සිටියේය. එසේම අධිකරණ සේවා කොමිසන් සභාවෙන් මේ පිළිබඳව වහා පරීක්ෂණයක්ද ඉල්ලා සිටින බව ඔහු පැවසීය.", "URL": "https://sinhala.adaderana.lk/news.php?nid=112529", "Category": null, "Parent URL": null}