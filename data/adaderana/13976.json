{"Source": "Adaderana", "Timestamp": "February 4, 2011 10:11 am", "Headline": "අනාගතය උදෙසා ජනප්‍රිය තීරණ වෙනුවට අසීරු තීරණ ගන්නවා", "News Content": "ජනප්‍රිය තීරණ වෙනුවට අසීරු තීරණ ගනිමින් අනාගත පරපුරේ අභිවෘද්ධිය වෙනුවෙන් කටයුතු කරන බව ජනාධිපති මහින්ද රාජපක්ෂ මහතා අවධාරණය කරයි. අනාගත පරපුරේ අභිවෘද්ධිය යනු රටේ අභිවෘද්ධිය බව ජනාධිපතිවරයා පෙන්වාදෙයි. ශ්‍රී ලංකාව නොබැඳි ප්‍රතිපත්තිය අනුගමනය කරන රටක් බව පෙන්වාදෙන ජනාධිපතිවරයා ඒ හේතුවෙන් සෑම රටක් සමගම සහයෝගයෙන් කටයුතු කිරීමට ශ්‍රී ලංකාව බැඳී සිටින බව සඳහන් කළේය. වසර 2500 ක පෞඩ ඉතිහාසයකට උරුමකම් කියන ශ්‍රී ලංකා ජනතාව සතා සිවුපාවාට පවා සානුකම්පිතව සලකන බව ජනාධිපතිවරයා පෙන්වාදෙයි. ඒ අනුව මානව අයිතිවාසිකම් සුරැකීම පිළිබඳව මෙරට ජනතාව වඩාත් අවධානයෙන් කටයුතු කරන බව 63 වන ජාතික නිදහස් දින උත්සවයේ දී ජාතිය අමතමින් ජනාධිපති මහින්ද රාජපක්ෂ මහතා සඳහන් කළේය. මෙවර ජාතික නිදහස් දින සැමරුම් උත්සවය පැවැත්වෙන්නේ කතරගම පුදබිම කේන්ද්‍ර කරගනිමිනි. ඉතිහාසයේ දිනාගත් නිදහස් සටන් සඳහා සෑම විටම කතරගම පුදබිමේ ආශිර්වාදය හිමිවූ බව ද ජනාධිපතිවරයා එහිදී වැඩිදුරටත් සඳහන් ක‍ළේය.", "URL": "https://sinhala.adaderana.lk/news.php?nid=13976", "Category": null, "Parent URL": null}