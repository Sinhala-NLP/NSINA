{"Source": "Adaderana", "Timestamp": "April 23, 2013 01:57 pm", "Headline": "හොර රන් උකස් කළ තිදෙනෙකුට වැඩ වරදියි", "News Content": "ව්‍යාජ රන් භාණ්ඩ සකස් කර උකස් කිරීමේ ජාවාරමක නිරත වු කාන්තාවන් දෙදෙනෙකු ඇතුළු පුද්ගලයින් තිදෙනෙකු කොටහේන ප්‍රදේශයේ දී අත්අඩංගුවට ගෙන තිබේ. කොටහේන පොලීසියේ නිලධාරීන් කණ්ඩායමක් විසින් සැකකරුවන් අත්අඩංගුවට ගෙන ඇති බව සඳහන්ය. එහිදී සැකකරුවන් සතුව තිබී ව්‍යාජ ලෙස සකස් කරන ලද රන් වළලු 10 ක් සොයාගත් බව පොලීසිය පැවසුවේය. සැකකරුවන්ගෙන් සිදුකරන ලද ප්‍රශ්න කිරීම්වල දී බත්තරමුල්ල, හෝමාගම, කටුබැද්ද, කොටහේන, මහරගම, නුගේගොඩ ඇතුළු ප්‍රදේශ කිහිපයක බැංකුවලට මෙම ව්‍යාජ රන් භාණ්ඩ අලෙවි කර රුපියල් ලක්ෂ 11 ක පමණ මුදලක් වංචා කර ඇති බවට අනාවරණය වී තිබේ. අත්අඩංගුවට ගත් සැකකරුවන් අද (23) අලුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිත බව පොලීසිය පැවසුවේය.", "URL": "https://sinhala.adaderana.lk/news.php?nid=33505", "Category": null, "Parent URL": null}