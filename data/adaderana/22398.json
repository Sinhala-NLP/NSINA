{"Source": "Adaderana", "Timestamp": "February 26, 2012 11:23 am", "Headline": "සන්ධානයේ උද්ඝෝෂණ රැල්ල හෙටයි", "News Content": "ශ්‍රී ලංකා රජයට විරුද්ධව එක්සත් ජාතීන්ගේ මානව හිමිකම් කොමිසමට ගෙන ඒමට බලාපොරොත්තු වන යෝජනා වලට විරෝධය පල කිරීම සඳහා දිවයින පුරා උද්ඝෝෂණ මාලාවක් පැවැත්වීමට එක්සත් ජනතා නිදහස් සන්ධානය තීරණය කර තිබේ. හෙට පෙරවරුවේ දිවයිනේ සියලුම ප්‍රධාන නගර වල මෙම උද්ඝෝෂණ පවත්වන බව ශ්‍රී ලංකා නිදහස් පක්ෂය නිවේදනයක් නිකුත් කරමින් පෙන්වා දෙයි. ශ්‍රී ලංකා රජය විසින් රට තුළ මානව හිමිකම් කඩකිරීම යන චෝදනාව මත එල්.ටි.ටි.ඊ.හිතවාදී රාජ්‍යයන් අදාළ යෝජනාව ඉදිරිපත් කිරීමට සැලසුම් කර ඇති බව එම නිවේදනයේ දැක්වෙයි. එම‍ යෝජනා වලට විරෝධය පළකිරීම සඳහාත් ශ්‍රි ලංකා රජයට සහයෝගය දැක්වීම සඳහාත් එල්.ටි.ටි.ඊ. සංවිධානයට පක්ෂව තවදුරටත් කටයුතු කරන බටහිර රටවලට විරෝධය පළකිරීම සඳහාත් මෙම උද්ඝෝෂණ මාලාව සංවිධානය කර තිබේ.", "URL": "https://sinhala.adaderana.lk/news.php?nid=22398", "Category": null, "Parent URL": null}