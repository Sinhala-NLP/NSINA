{"Source": "Adaderana", "Timestamp": "April 4, 2019 11:54 am", "Headline": "රියදුරු ගස් බැඳ කුකුල් පැටවු 2500ක් සමඟ ලොරිය පැහැර ගනී", "News Content": "ආණමඩුව කොට්ටුකච්චිය ප්‍රදේශයේ දී අද(04) අලුයම කුකුලන් ප්‍රවාහනය කරමින් තිබු ලොරි රථයක් කිසියම් පිරිසක් ලොරි රථය නවතා රියදුරු ගස් බැද ලොරි රථය පැහැරගෙන ගොස් ඇති බව ආණමඩුව පොලීසිය පවසයි. දිවයිනේ ප්‍රසිද්ධ කුකුල් ගොවිපලවල් පවත්වාගෙන යන සමාගමකට අයත් කොට්ටුකච්චිය වඩත්ත ප්‍රදේශයේ පිහිටි ගොවිපලක සිට ප්‍රධාන කර්මාන්ත ශාලාව දක්වා ජීව කුකුලන් 2500 ක් රැගෙන යමින් සිටිය දී මාර්ගය හරස් සිව් දෙනෙකු රියදුරා ගස් බැද ලොරි රථය සහ කුකුලන් සහ තොගය සමඟ පැහැරගෙන ඇති බව ලොරි රථයේ රියදුරු විසින් ආණමඩුව පොලීසියට පැමිණිලි කර තිබුණි. පැහැර ගත් ලොරි රථයේ රියදුරා ආණමඩුව පොලීසියට පැමිණිලි කර ඇත්තේ තමන් කුකුලන් පැටවු ලොරි රථය ධාවනය කරමින් තිබිය දී කොට්ටුකච්චිය වඩත්ත මාර්ගයේ හල්මිල්ලෑවට ගමන් කල හැකි මංසන්දියෙදි මාර්ගය හරහා ලි කදන් දමා හරස් කර ඉන් පසුව ඔහුව ලොරි රථයෙන් එලියට ඇද දමා ඇදගෙන ගොස් කොට්ටුකච්චිය ජලාශයේ ඉස්මත්තේ පිහිටි ගසක ගැට ගසා පලා ගිය බවයි. සිද්ධියෙන් පසුව ආණමඩුව සහකාර පොලිස් අධිකාරි අශෝක කුමාර මහතා හා ආණමඩුව පොලිස්ථානාධිපති ප්‍රධාන පොලිස් පරික්ෂක උපාලි රත්නමලල මහතා සමඟ අපරාධ විමර්ශන අංශයේ ස්ථානාධිපති පොලිස් පරික්ෂක එස්.මහිපාල මහතා ඇතුළු නිලධාරින් කණ්ඩායමක් පැහැර ගැනිම සිදුවුවා යැයි පැවසේන ස්ථානයට පැමිණ පරික්ෂණ අරඹා තිබුණි. අදාල කුකුල් ගොවිපල හිමි පුද්ගලික සමාගමේ පිරිස් පවසා සිටියේ පැහැර ගැනිමට ලක්ව ඇති කුකුලන්ගේ වටිනාකම ලක්ෂ 20 කට ආසන්න බවත් ලොරි රථයද ඇතුළුය සියලුම වටිනාකම ලක්ෂ 90 ක් ඉක්මවන බවයි. කෙසේ නමුත් පැහැර ගැනිමට ලක්වු බව කියන ලොරි රථය සහ කුකුලන් තොගය පිළිබදව කිසිදු හෝඩුවාවක් ලැබි නැති බවද පොලීසිය පවසයි. ආණමඩුව පොලිසියේ කණ්ඩායම් කිපයක් වැඩිදුර විමර්ශන අරඹා තිබේ.", "URL": "https://sinhala.adaderana.lk/news.php?nid=107355", "Category": null, "Parent URL": null}