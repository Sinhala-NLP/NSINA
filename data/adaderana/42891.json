{"Source": "Adaderana", "Timestamp": "April 30, 2014 03:34 pm", "Headline": "උතුරු මාර්ගයේ දුම්රිය ගමන්වාර කිහිපයක් අද නෑ", "News Content": "අද උදෑසන පොතුහැරදී සිදුවු දුම්රිය අනතුරත් සමග උතුරු මාර්ගයේ දුම්රිය ගමන් වාර කිහිපයක් අත්හිටුවා තිබේ. ඒ අනුව පස්වරු 01යි 55ට වව්නියාව බලා ධාවනය වීමට නියමිතව තිබු රජරට රැජිණ දුම්රියේත්, පස්වරු 2.45ට පලෙයි බලා ධාවනය වීමට නියමිතව තිබු නගරාන්තර සීග්‍රගාමී දුම්රියේත්, පසුවරු 3.55 ට වව්නියාව බලා ධාවනය වීමට නියමිතව තිබු නගරාන්තර සීඝ්‍රගාමී දුම්රියේත් ගමන් වාර අවලංගු කොට තිබේ. පස්වරු 2.15ට පලෙයි සිට කොටුව බලා ධාවනයවීමට නියමිතව තිබු දැයට කිරුළ නගරාන්තර සීඝ්‍රගාමී දුම්රිය ද අවංලගු කර ඇත. එමෙන්ම පස්වරු 7.15ට මඩකළපුව බලා ධාවනයවීමට නියමිත සීඝ්‍රගාමී දුම්රියේත්, පස්වරු 8.15ට පලෙයි දක්වා සහ පස්වරු 9.15ට ත්‍රිකුණාමලය දක්වා ධාවනය වීමට නියමිතව තිබු රාත්‍රී තැපැල් දුම්රිය දෙකෙහිද ගමන්වාර අවලංගු කර ඇති බව දුම්රිය පාලක මැදිරිය පවසයි. තවද පලෙයි, ත්‍රිකුණාමලය සහ මඩකළපුව සිට කොටුව බලා ධාවනයවීමට නියමිතව තිබු රාත්‍රී තැපැල් දුම්රිය 03ක් ද අවලංගු කර ඇති ඇත. ඒ අනුව අදාල දුම්රියන් හි ගමන් ගැනීම සඳහා කලින් ආසන වෙන් කරවා ගත් මගීන්ට නැවතත් අදාළ දුම්රිය ස්ථාන වලින් ඔවුන්ගේ මුදල් ආපසු ලබා ගැනිමේ අවස්ථාව සලසා ඇති බව ද දුම්රිය පාලක මැදිරිය පැවසීය.", "URL": "https://sinhala.adaderana.lk/news.php?nid=42891", "Category": null, "Parent URL": null}