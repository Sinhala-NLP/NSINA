{"Source": "Adaderana", "Timestamp": "July 31, 2015 12:53 pm", "Headline": "කොළඹ සී.සී.ටීවී කැමරා 105ක් -  ඝාතකයා තවමත් නිදැල්ලේ!", "News Content": "ඝාතනයට ලක් කර ගමන් බෑගයක අසුරා පිටකොටුව පුද්ගලික බස් නැවතුම්පළේ දමා ගොස් තිබූ කාන්තාවගේ ඝාතනය සම්බන්ධයෙන් මෙතෙක් සැකකරුවන් කිසිවෙකුත් අනාවරණය වී නොමැති බව පොලිසිය පවසයි.කෙසේ වුවද අදාළ කාන්තාව රැඳී සිටි බවට සැලකෙන ලැගුම්හලේ සී.සී.ටීවී දර්ශන අනුව විමර්ශන සිදු කරන බව පොලිසිය සඳහන් කළේය.කිසියම් පුද්ගලයෙකු අදාළ ගමන් බෑගය ලැගුම්හලෙන් පිටතට රැගෙනයන ආකාරය සී.සී.ටීවී කැමරා දර්ශනවල ඇතුළත්ය.ඇය දින කිහිපයක් තවත් පුද්ගලයෙකු සමග එම ලැගුම්හලේ රැදී සිට ඇති බව වාර්තා‍ වේ.මේ අතර අදාළ මළ සිරුර සහිත ගමන් බෑගය බස් නැවතුම්පළට රැගෙනවිත් දමා යන අවස්ථාව දක්වා කිසිදු තොරතුරක් මෙතෙක් පොලිසියට වාර්තා වී නැත.කොළඹ ආරක්ෂාව සඳහා 2010 වසරේ සිට සී.සී ටීවී හෙවත් සමීප රූප අවේෂණ කැමරා පද්ධති ස්ථාපිත කර තිබුණ ද අදාළ බස්නැවතුම්පල ප්‍රදේශය එමගින් ආවරණය නොවන බව පොලිසිය පැවසුවේය.කොළඹ නගරයේ සුවිශේෂ ස්ථාන 27 ක ආරක්ෂක කැමරා 105 ක් ක්‍රියාත්මක වන අතර 24 පැය පුරා එම ලැබෙන දර්ශන අධීක්ෂණය සදහා පොලිසියේ වෙනම ඒකකයක් ද ස්ථාපිත කර ඇත.අපරාධකරුවන් හඳුනාගැනීම, රථවාහන පාලනය, ප්‍රභූ ආරක්ෂක කටයුතුවලදී එම කැමරා පද්ධතියෙන් ලැබෙන තොරතුරු යොදා ගන්නා බව පොලිසිය පැවසුවේය.එහෙත් දෛනිකව විශාල පිරිසක් රැස්වන පිටකොටුව බැස්ටියන් මාවත බසුනැවතුම්පළ ආවරණය වන පරිදි එවැනි කාමරා පද්ධතියක් ස්ථාපිත කර නොතිබීම දුර්වලතාවයක් වේ.කැමරා පද්ධතියක් ස්ථාපිත කිරීම තුළින් පුද්ගලයන් අපරාධ සඳහා යොමුවීමට බියක් දැක්වීම මහජනතාවට තමාගේ ආරක්ෂාව පිළිබඳ සහතියක් හිමිවීම සහ අධිකරණමය කටයුත්තකදී සාක්ෂියක් ලෙස උපයෝගී කර ගැනීමට හැකිවීම යනාදී වාසි සැලසේ.එවැනි ආරක්ෂණ උපක්‍රම තවදුරටත් මහජන සුභ සිද්ධිය සඳහා වඩා විධිමත් ලෙස උපයෝගී කර ගැනීමට සියලු අංශ වගබලාගත යුතුය.", "URL": "https://sinhala.adaderana.lk/news.php?nid=52971", "Category": null, "Parent URL": null}