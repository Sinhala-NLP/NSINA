{"Source": "Adaderana", "Timestamp": "August 18, 2019 12:44 pm", "Headline": "ජවිපෙ අපේක්ෂකයා නම් කරන රැළියට සියල්ල සූදානම්", "News Content": "ජනතා විමුක්ති පෙරමුණේ ජනාධිපතිවරණ අපේක්ෂකයා ප්‍රකාශයට පත් කිරීමේ ජාතික ජන බලවේගය රැළිය අද පස්වරුවේ පැවැත්වෙයි. ඒ කොළඹ ගාලු මුවදොර පිටියේදීයි. ජනතා විමුක්ති පෙරමුණේ නායකත්වය යටතේ තවත් දේශපාලන හා සිවිල් සංවිධාන 28ක් එක්ව ජාතික ජන බලවේගය නමින් සිය ජනාධිපතිවරණ අපේක්ෂකයා අද පස්වරුවේ නම් කිරිමට නියමිතව ඇත. එහි සූදානම පිළිබඳව සොයාබැලීම සදහා ජනතා විමුක්ති පෙරමුණේ නියෝජිතයින් ඊයේ හා අදත් ගාලු මුවදොර පිටියට පැමිණ සිටියේය. ජනතා විමුක්ති පෙරමුණේ මධ්‍යම කාරක සභික මහින්ද ජයසිංහ මහතා ප්‍රකාශ කළේ අද පැවැත්වෙන රැළිය වෙනුවෙන් ලක්ෂ සංඛ්‍යාත පිරිසක් පැමිණීමට නියමිතව ඇති බවයි. මෙලෙස ජනතා විමුක්ති පෙරමුණ තම පක්ෂයේ ජනාධිපතිධුර අපේක්ෂකයෙකු ඉදිරිපත් කරන්නේ වසර 20 කට පමණ පසුවයි. 1999 වසරේදී නන්දන ගුණතිලක මහතා එම පක්ෂයේ ජනාධිපති අපේක්ෂකයා ලෙස ඉදිරිපත් වෙමින් එවර තුන්වන ස්ථානය දිනා ගත්තේය. ඒ මහතා මේ වනවිට එක්සත් ජාතික පක්ෂ පානදුර සංවිධායකවරයා ලෙස දේශපාලනයේ නිරතව සිටියි. 2005 වසරේදී එවකට සිටි අග්‍රාමාත්‍ය මහින්ද රාජපක්ෂ මහතාටත්, 2010 වසරේදී විපක්ෂයේ පොදු අපේක්ෂයා ලෙස ඉදිරිපත් වූ සරත් ෆොන්සේකා මහතාටත් ජනතා විමුක්ති පෙරමුණ සහාය පල කළේය. කෙසේවෙතත් අවසන් වරට පැවැති 2015 වසරේ ජනාධිපතිවරණයේදී ඊට ඉදිරිපත්ව සිටි අපේක්ෂකයින්ට සහාය පල නොකිරිමටත්, තම පක්ෂයේ සාමාජිකයෙක් ජනාධිපතිවරණයට ඉදිරිපත් නොකිරීමටත් ජනතා විමුක්ති පෙරමුණ පියවර ගත්තේය.", "URL": "https://sinhala.adaderana.lk/news.php?nid=116831", "Category": null, "Parent URL": null}