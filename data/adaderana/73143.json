{"Source": "Adaderana", "Timestamp": "May 14, 2017 12:32 pm", "Headline": " මරණ 7ක් -5ක් රෝහල් යයි ", "News Content": "දිවයිනේ ප්‍රදේශ කිහිපයක සිදුවූ රිය අනතුරු වලින් කාන්තාවන් දෙදෙනෙකු ඇතුළු පුද්ගලයින් 07 දෙනෙකු මියගොස් තිබේ.ගැලනිගම,කෑගල්ල, කල්පිටිය, හලාවත, මැදිරිගිරිය, නිට්ටඹුව සහ රුවන්වැල්ල යන ප්‍රදේශවලදී මෙම රිය අනතුරු සිදුව ඇති බව පොලිස් මූලස්ථානය සඳහන් කළේය.දක්ෂිණ අධිවේගී මාර්ගයේ ගැලනිගම ප්‍රදේශයේ දී සිදුවු රිය අනතුරකින් කාන්තාවක මියගොස් තවත් දෙදෙනෙකු තුවාල ලබා තිබේ.කොට්ටාව දෙස සිට මාතර දෙසට ධාවනය වෙමින් තිබු වෑන් රථයක් ඉදිරියෙන් ගමන් කළ කන්ටේනර් රථයක ගැටීමෙන් අනතුර සිදුව ඇති බව පොලීසිය පැවසුවේය.අනතුරෙන් බරපතළ තුවාල ලැබු වෑන් රථයේ රියදුරු සහ කාන්තාවන් දෙදෙනෙකු කළුතර නාගොඩ රෝහලට ඇතුළත් කිරීමෙන් අනතුරුව එක් කාන්තාවක් මියගොස් තිබේ.මියගොස් ඇත්තේ බත්තරමුල්ල ප්‍රදේශයේ පදිංචිව සිටි 46 හැවිරිදි කාන්තාවක බව සඳහන්ය.අනතුරට හේතුව රියදුරුට නින්දයාම බව මූලික පොලිස් විමර්ශනවලදී අනාවරණය වී තිබේ.මේ අතර කෑගල්ල, බිසෝවෙල ප්‍රදේශයේදී පදික කාන්තාවක ත්‍රීරෝද රථයක ගැටීමෙන් සිදුවු අනතුරකින් 70 හැවිරිදි කාන්තාවක මියගොස් ඇති බව පොලීසිය පවසයි.කල්පිටිය ප්‍රදේශයේදී ද යතුරුපැදියක් පැදිකරුට පාලනය කරගත නොහැකිව මාර්ගයෙන් ඉවතට පැන ගසක ගැටීමෙන් අනතුරක් සිදුව තිබේ.අනතුරෙන් තුවාල ලැබූ යතුරුපැයේ පැදිකරු කල්පිටිය රෝහලට ඇතුළත් කිරීමෙන් අනතුරුව පුත්තලම රෝහලට මාරු කර යැවීමේදී මියගොස් ඇති බව පොලීසිය පැවසුවේය.මියගොස් ඇත්තේ කන්දක්කුලිය ප්‍රදේශයේ පදිංචිව සිටි 24 හැවිරිදි තරුණයෙකි.මේ අතර හලාවත, කණුකැටිය ප්‍රදේශයේ දී ට්‍රැක්ටර් රථයක යතුරුපැදියක් ගැටීමෙන් පුද්ගලයෙකු මියගොස් තවත් දෙදෙනෙකු බරපතළ තුවාල ලබා තිබේ.මියගොස් ඇත්තේ 29 හැවිරිදි යතුරුපැදියේ පැදිකරු වන අතර තුවාල ලැබූ පසුපැදිකරු සහ ට්‍රැක්ටර් රථයේ රියදුරු හලාවත රෝහලේ ප්‍රතිකාර ලබන බව වාර්තා වෙයි.මැදිරිගිරිය ප්‍රදේශයේදී වෑන් රථයක් ත්‍රීරෝද රථයක් පසුකරයාමට උත්සාහ කිරීමේදී සිදුවූ අනතුරකින් ත්‍රීරෝද රථයේ රියදුරු මියගොස් තිබේ.මියගොස් ඇත්තේ මැදිරිගිරිය ප්‍රදේශයේ පදිංචිව සිටි 49 හැවිරිදි අයෙක් වන අතර අනතුර සම්බන්ධයෙන් වෑන් රථයේ රියදුරු අත්අඩංගුවට ගෙන ඇති බව පොලීසිය සඳහන් කළේය.මේ අතර නිට්ටඹුව වතුපිටිවල හන්දියේදී සිදුවූ රිය අනතුරකින් 24 හැවිරිදි තරුණයෙකු මියගොස් තිබේ.යතුරුපැදියක් මාර්ගයේ ගමන්ගත් පදිකයෙකුගේ ගැටි පෙරළි ගොස් ඉදිරියෙන් පැමිණි ත්‍රීරෝද රථයක ගැටීමෙන් අනතුර සිදුව ඇති බව පොලීසිය පැවසුවේය.එහිදී බරපතළ තුවාල ලැබූ යතුරුපැදියේ පැදිකරු, පසු පැදිකරු සහ පදික පුද්ගලයා වතුපිටිවල රෝහලට ඇතුළත් කිරීමේදී පැදිකරු මියගොස් තිබේ.", "URL": "https://sinhala.adaderana.lk/news.php?nid=73143", "Category": null, "Parent URL": null}