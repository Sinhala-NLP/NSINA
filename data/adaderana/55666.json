{"Source": "Adaderana", "Timestamp": "December 11, 2015 02:25 pm", "Headline": "සල්ලි මල්ල  ආපසු දුන් රියදුරුට හා සහයකට නිමල්ගෙනුත් තුති!", "News Content": "අතපසුවීමකින් බස් රථයේ දමාගිය රුපියල් ලක්ෂ 14 හමාරක මුදලක් සහිත බෑගයක් එහි අයිතිකරුට ලබා දුන් බස් රථ රියදුරුවරයෙක් සහ කොන්දොස්තරවරයෙක් ප්‍රවාහන අමාත්‍යාංශයේ ඇගයීමට ලක්ව තිබේ.අද පෙරවරුවේ ඔවුන් දෙදෙනා ප්‍රවාහන අමාත්‍යාංශයට කැඳවා විශේෂ ත්‍යාග පිරිනැමීම ප්‍රවාහන අමාත්‍ය නිමල් සිරිපාල ද සිල්වා මහතා විසින් සිදු කළ බව එම අමාත්‍යාංශය සදහන් කළේය.පසුගිය දා පානදුර සිට මහනුවර දක්වා ධාවනය වූ කටුබැද්ද ඩිපෝවට අයත් බස් රථයක මගියෙකු විසින් රුපියල් ලක්ෂ 14 හමාරක මුදල් සහිත බෑගයක් දමාගොස් තිබූ අතර බස් රථයේ රියදුරු සහ කොන්දොස්තරවරයා එම මගීයා සොයා අදාළ බෑගය ඔහුට ලබාදී තිබුණි.මෙම ක්‍රියාව ඇගයීමට ලක් කළ අමාත්‍ය නිමල් සිරිපාල ද සිල්වා මහතා කියා සිටියේ රාජ්‍ය ප්‍රවාහන සේවයේ ගුණාත්මක බව ආරක්ෂා කර ගනිමින් ආදර්ශමත් ක්‍රියාවක් සිදු කළ මොවුන් දෙදෙනා සමස්ත ජනතාවගේ පැසසුමට හා ඇගයීමට ලක්විය යුතු බවයි.", "URL": "https://sinhala.adaderana.lk/news.php?nid=55666", "Category": null, "Parent URL": null}