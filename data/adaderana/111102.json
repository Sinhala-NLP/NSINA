{"Source": "Adaderana", "Timestamp": "June 1, 2019 06:59 am", "Headline": "මෙරට භූමිය විදේශිකයින්ට භාවිත කළ හැකි වන ආකාරයේ කිසිදු ගිවිසුමකට තරයේ විරුද්ධයි", "News Content": "මෙරට ජනතා පරමාධිපත්‍යය සහ ස්වෛරීත්වයට අහිතකර වන පරිදි වෙනත් කිසිදු රටක හමුදාවකට රටට ඇතුළුවිමට හේ කඳවුරු මැදිමට අවකාශ සලසන හා මෙරට භූමිය විදේශිකයින්ට භාවිත කළ හැකි වන ආකාරයේ කිසිදු ගිවිසුමකට එළඹීමට තරයේ විරුද්ධ වන බව අස්ගිරි මහ නාහිමිපානන් සහ උභය මහා විහාරීය අනුනායක වහන්සේ සහ අගරදගුරු හිමිපානන් ප්‍රකාශ කර තිබේ. ඊයේ (31) පැවති සාකච්ඡාවකින් අනතුරුව නිකුත් කළ නිවේදනයක දැක්වෙන්නේ රජය මගින් විදේශිය රටවල් සංවිධාන සහ ආයතන සමග රටේ ස්වාධිනත්වයට බලපාන ගිවිසුම වලට එළඹෙන්නේ නම් පොදු මහජන මතය විමසිය යුතු බවයි. රට පත්ව ඇති ව්‍යාකූල වතාවරණය තුළ ගිවිසුම්වලට එළඹීමෙන් රටවඩාත් අස්ථාවර තත්ත්වයට පත් නොකර ආගමික අන්තවාදී සංවිධාන තහනම් කර පොදු නීතියක් ගෙන ඒම රජයේ වගකීම බව අදාල නිවේදනයේ දක්වා ඇත. අස්ගිරි පාර්ශවයේ මහා නායක අති පූජ්‍ය වරකාගොඩ ශ්‍රී ඥානරතන හිමි, මල්වතු පාර්ශවයේ අනුනායක හිමිවරුන් වන පූජ්‍ය නියන්ගොඩ ශ්‍රී විජිතසිරි හිමියන් සහ පූජ්‍ය දිඹුල්කුඹූරේ ශ්‍රී විමලධම්ම හිමියන් ඊට අත්සන් තබා තිබේ. එමෙන්ම අස්ගිරි පාර්ශවයේ අනුනායක හිමිවරුන් වන පූජ්‍ය ආනමඩුවේ ධම්මදස්සී හිමි සහ පූජ්‍ය වෙඩරුවේ උපාලි හිමි ද ඊට අත්සන් තබා ඇති අතර අගරදගුරු අති උතුම් මැල්කම් කාදිනල් රංජිත් හිමිපානන් ද එම නිවේදනයට අත්සන්තබා ඇත.", "URL": "https://sinhala.adaderana.lk/news.php?nid=111102", "Category": null, "Parent URL": null}