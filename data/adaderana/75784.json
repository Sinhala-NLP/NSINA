{"Source": "Adaderana", "Timestamp": "July 30, 2017 10:42 pm", "Headline": "   නාවික හමුදාවේ ප්‍රථම අධි තාක්ෂණික නැව අධිකාරියට පත් කිරීම ජනපති අතින් ", "News Content": "ශ්‍රී ලංකා නාවික හමුදාවේ ප්‍රථම අධි තාක්ෂණික ගැඹුරු මුහුදු නිරීක්ෂණ නෞකාව ලබන සතියේ ජනාධිපති මෛත්‍රීපාල සිරිසේන මහතා විසින් අධිකාරියට පත් කිරීමට නියමිතව තිබේ. අගෝස්තු මස 02 වන දින කොළඹ වරායේ නැගෙනහිර බහලුම් පර්යන්තයේ දී ඊට අදාළ උත්සවය පැවැත්වීමට නියමිත බව නාවික හමුදාව සඳහන් කළේය. ශ්‍රී ලංකා නාවික හමුදාවේ අවශ්‍යතාව අනුව ඉන්දියාවේ ගෝවා නැව් තටාංගනයේ දී නිෂ්පාදනය කරන ලද මෙම නෞකාව පසුගිය 28 වන දින කොළඹ වරායට සේන්දු වුණි. විදේශ නැව් තැනීමේ ආයතනයක් විසින් ශ්‍රී ලංකා නාවික හමුදාව වෙනුවෙන් නිෂ්පාදනය කරන ලද ප්‍රථම නෞකාව මෙය වන අතර ඉන්දියාව විසින් විදේශ නාවික හමුදාවක් වෙත නිෂ්පාදනය කරන ලද විශාලතම යුද නෞකාව ද මෙය ලෙසයි සැලකෙයි. මීටර් 105යි දශම 7ක දිගින් ද මීටර් 13යි දශම 6ක පළලකින් යුත් මෙම නෞකාවේ ඉපලුම් ගැඹුර මීටර් පහක් වන අතර උපරිම වේග සීමාව පැයට නාවික සැතපුම් 26ක් වනවා. මෙම නවීනතම අධි තාක්ෂණික නෞකාව මගින් ශ්රී. ලංකා මුහුදු සීමාව තුළ මුර සංචාර සෝදිසි මෙහෙයුම් මානුෂීය සහන සහ ආපදා ප්‍රතිචාර මෙහෙයුම් සිදුකිරීමට නියමිතය. එමෙන්ම සමුද්‍ර දූෂණ වැළැක්වීමේ මෙහෙයුම් සිදුකිරීමේ හැකියාව ද මෙම නෞකාවට පවතින අතර බාහිර ගිනි නිවීමේ මෙහෙයුම් සඳහා ද සහය දැක්වීමට හැකි බව නාවික හමුදාව සඳහන් කළේය. ශ්‍රී ලංකා නාවික හමුදාව වෙනුවෙන් නිෂ්පාදනය වන දෙවන අධි තාක්ෂණික ගැඹුරු මුහුදු නිරීක්ෂණ නෞකාව ලබන වසරේ දී ශ්‍රී ලංකා නාවික හමුදාවට ලබාදීමට නියමිතය.", "URL": "https://sinhala.adaderana.lk/news.php?nid=75784", "Category": null, "Parent URL": null}