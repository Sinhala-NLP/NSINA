{"Source": "Adaderana", "Timestamp": "July 7, 2018 07:08 am", "Headline": "අගමැති හෙට සිංගප්පූරු යයි", "News Content": "අග්‍රාමාත්‍ය රනිල්‍ වික්‍රමසිංහ මහතා හෙට(08) දිවයිනෙන් පිටත්ව යාමට නියමිතව තිබේ. සිංගප්පූරුවේ පැවැත්වෙන 06 වන “ජගත් පුරවර” සමුළුව ඇතුළු සමුළු කිහිපයකට සහභාගී වීම සඳහා හෙතෙම සිංගප්පූරුව බලා යාමට නියමිත බව අග්‍රාමාත්‍ය කාර්යාලය සඳහන් කළේය. එහිදී රනිල් වික්‍රමසිංහ මහතා සිංගප්පූරු අග්‍රාමාත්‍යවරයා ඇතුළු එරට ඉහළ පෙලේ මැති ඇමතිවරුන් කිහිප දෙනෙකු ද හමුවී සාකච්ඡා කරනු ඇති බව සඳහන්ය. එළඹෙන සඳුදා දින පැවැත්වීමට නියමිත “ජගත් පුරවර සමුළුවේ” ආරම්භක සැසියෙහි “ නාගරික සංවර්ධනය හා පරිසරය සුරකිමු” යන මැයෙන් මුඛ්‍ය දේශනය පැවත්වීම ද රනිල් වික්‍රමසිංහ මහතා විසින් සිදුකරනු ඇත. මෙම සංචාරය සඳහා රවුෆ් හකීම්, සජිත් ප්‍රේමදාස, මලික් සමරවික්‍රම යන අමාත්‍යවරුන් සහ නියෝජ්‍ය අමාත්‍ය අනෝමා ගමගේ යන අය ද සහභාගී වනු ඇති බව අග්‍රාමාත්‍ය කාර්යාලය නිවේදනය කළේය.", "URL": "https://sinhala.adaderana.lk/news.php?nid=92120", "Category": null, "Parent URL": null}