{"Source": "Adaderana", "Timestamp": "September 9, 2016 12:58 pm", "Headline": "මහකොමසාරිස්ට ගැසූ දෙන්නෙක්ට ඇප!", "News Content": "මැලේසියාවේ ශ්‍රී ලංකා මහකොමසාරිස් ඉබ්‍රහිම් අන්සාර් මහතාට පසුගිය ඉරිදා (04) පහරදීමේ චෝදනාව සම්බන්ධයෙන් අත්අඩංගුවට ගත් හයදෙනෙකුගෙන් දෙදෙනෙක් ඇප මත මුදාහැර තිබේ.මැලේසියානු මුදල් ඒකකයක් වන රිංගිට් 7000ක ඇප මත ඔවුන් දෙදෙනා අද මුදාහැර ඇති අතර ලබන මස 07 වැනිදා යළි නඩුව කැඳවීමට නියමිතය.ශ්‍රී ලංකා මහකොමසාරිස්වරයාට පහරදී‍ම සම්බන්ධයෙන් මෙලෙස ඇප මත නිදහස් කර ඇත්තේ 25 හැවිරිදි ව්‍යාපාරිකයෙකු හා 34 හැවිරිදි රියදුරෙකි.ඔවුන්ට එරෙහි චෝදනා මුහමඩ් ෆයිසාල් ස්මයිල් විනිසුරුවරයා ඉදිරියේදී දෙමළ භාෂාවෙන් කියා දී ඇත.කෙසේ වෙතත් අදාඵ චෝදනාවලට තමන් සම්බන්ධ නැති බවත්, තමන් නිර්දෝෂී බවත්, ඔවුන් දෙදෙනා එහිදී ප්‍රකාශ කර ඇතැයි විදෙස් මාධ්‍ය වාර්තා කරයි.මැලේසියානු නීති පද්ධතියේ 147 වගන්තිය ප්‍රකාරව මොවුන් දෙදෙනාට චෝදනා එල්ල කර ඇති අතර එම චෝදනාවන්ට ඔවුන් වැරදිකරුවුවහොත් වසර ‍2ක සිරදඬුවමක් හෝ දඩයක්ද, එසේත් නැතිනම් එම දඬුවම් දෙකමද විඳීමට සිදුවිය හැකි බව එම වාර්තාවල දැක්වෙයි.මැලේසියාවේ ක්වාලාලාම්පූර් ගුවන් තොටුපළේදී පසුගිය 4 වැනිදා එරට ශ්‍රී ලංකා මහකොමසාරිස්වරයාට පහරදීම සිදුව තිබූ අතර එම සිද්ධිය ජාත්‍යන්තර මාධ්‍ය තුළ වඩාත් කතා බහට ලක්ව තිබිණ.", "URL": "https://sinhala.adaderana.lk/news.php?nid=63941", "Category": null, "Parent URL": null}