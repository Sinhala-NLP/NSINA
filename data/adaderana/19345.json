{"Source": "Adaderana", "Timestamp": "October 14, 2011 09:08 am", "Headline": "දේශගුණ හා කාලගුණ විපර්යාස ගැන වි‍ශේෂ පර්යේෂණ අද ඇරඹෙයි", "News Content": "දේශගුණ හා කාලගුණ විපර්යාස සිදුවීම සම්බන්ධයෙන් වන වි‍ශේෂ පර්යේෂණ වැඩසටහන අද(14) දිනයේ සිට ආරම්භ කරන බව භූවිද්‍යා හා පතල් කැණීම් කාර්යාංශය පවසයි. අමෙරිකාවේ වුඩ්ස්හෝල් පර්යේෂණ ආයතනය මෙම කටයුතු සඳහා ‍සහයෝගය ලබාදෙන බව භූවිද්‍යා හා පතල් කැණීම් කාර්යාංශයේ සභාපති ආචාර්ය එන්.ටී. විජයානන්ද මහතා ප්‍රකාශ කළේය. මෙරට දේශගුණ හා කාලගුණ විපර්යාසවලට බලපා ඇත්තේ ස්වභාවික හේතූන් ද එසේත් නැත්නම් මිනිස් ක්‍රියාකාරකම් ද යන්න සොයාබැලීම මෙම පර්යේෂණ වැඩසටහනේ මූලික අරමුණ වී තිබේ. එම වැඩසටහන සඳහා වනජීවී අධ්‍යක්ෂ ජෙනරාල්වරයාගේ සහ නාවික හමුදාවේ සහයෝගය ලැබෙන බව ඒ සම්බන්ධයෙන් අද දෙරණට අදහස් දැක්වූ ආචාර්ය එන්.ටී. විජයානන්ද මහතා කියා සිටියේය.", "URL": "https://sinhala.adaderana.lk/news.php?nid=19345", "Category": null, "Parent URL": null}