{"Source": "Adaderana", "Timestamp": "October 13, 2010 10:55 pm", "Headline": "යාපනයේදී ජ.වි.පෙ ට මැර ප්‍රහාරයක්", "News Content": "පසුගිය පාර්ලිමේන්තු මහ මැතිවරණයේදී යාපනය දිස්ත‍්‍රික්කයේ ප‍්‍රජාතන්ත‍්‍රවාදී ජාතික සන්ධානයේ අපේක්ෂක කණ්ඩායමේ නායකයා ලෙස තරග කළ ලලිත් කුමාර් මහතා ඇතුළු පිරිසකට අද (13) උදෑසන පහරදී ඔහුගේ ජංගම දුරකතනය හා බෑග් දෙකක් පැහැර ගෙන ගොස් ඇති බව ජ.වි.පෙ පවසයි. අද උදෑසන යාපනය ආවරන්ගාල් මංසන්ධියේදී මෙම පහරදීම සිදුව ඇති බවත්,ඒ සඳහා මැරයින් 15 දෙනකු පමණ පැමිණි බවත් ලලිත් කුමාර් සහෝදරයා කියා සිටින බව ජ.වි.පෙ නිකුත් කළ නිවේදනයක දැක්වේ. මේ අතර ඊයේ (12) පස්වරුවේදීද කලා උළෙලක් සම්බන්ධයෙන් පෝස්ටර් අලවමින් සිටියදී ලලිත් කුමාර් මහතා ඇතුළු පිරිසට මැර ප‍්‍රහාරයක් එල්ල වී ඇතැයි සඳහන් වේ. ජනතා විමුක්ති පෙරමුණේ සමාජවාදී තරුණ සංගමය විසින්\"සහෝදරත්වයේ සිනමා උළෙල\"නමින් සිනමා උළෙලක් යාපනයේදී පැවැත්වීමට කටයුතු යොදා තිබේ. ලබන 14, 15, 16 යන තෙදින තුළදී එම සිනමා උළෙල නල්ලූර්, නාවලර් සංස්කෘතික මධ්‍යස්ථානයේදී පැවැත්වෙන අතර ජනතා විමුක්ති පෙරමුණේ ක‍්‍රියාකාරීන් විසින් අලවා ඇත්තේ එම සිනමා උළෙල පිළිබඳ ප‍්‍රචාරක පෝස්ටරයක් බවද නිවේදනයේ දැක්වේ. ජනතා විමුක්ති පෙරමුණට යාපනයේ පෝස්ටර් ඇලවීමට ඉඩ නොදෙන බව පවසමින් මැර පිරිස ජවිපෙ ක‍්‍රියාකාරීන්ට පහර දී ඔවුන් සතුව තිබූ පෝස්ටර් උදුරාගෙන ගොස් ඇති බවත්,මැරයින් පැමිණි යතුරු පැදි හඳුනා ගෙන ඇති බවත් ජ.වි.පෙ මාධ්‍ය ඒකකය විසින් නිකුත් කළ නිවේදනයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=11476", "Category": null, "Parent URL": null}