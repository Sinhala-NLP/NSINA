{"Source": "Adaderana", "Timestamp": "April 5, 2019 12:45 pm", "Headline": "ජල මුලාශ්‍ර සිඳී යයි- ජනතාව උග්‍ර ජල හිඟයක", "News Content": "හැටන් ප්‍රදේශයේ කදු ආශ්‍රිතව පිහිටි ප්‍රධාන රක්ෂිතවලට ගිනි තැබිම හේතුවෙන් ජල මුලාශ සිඳී ගොස් හැටන් ප්‍රදේශයට උග්‍ර පානීය ජල ගැටළුවක් මතුව ඇත. ජාතික ජල සම්පාදන සහ ජල ප්‍රවාහන මණ්ඩලයේ හැටන් ජල පාරිභෝගික සේවා මධ්‍යස්ථානය මඟින් ජල ටැංකි වෙත ප්‍රධාන වශයෙන් ජලය ලබා ගන්නා සිංගිමලේ පිහිටි වේල්ලේ ජල මට්ටම සිඝ්‍රයෙන් පහළ වැටීම නිසා පානීය ජල ගැටලුව මතුව ඇති බව අද දෙරණ වාර්තාකරු සඳහන් කර සිටියි. හැටන් ජල පාරිභෝගික සේවා මධ්‍යස්ථානය මඟින් හැටන් ප්‍රදේශයේ පන්දහසකට ආසන්න ජල පාරිභෝගිකයන්ට පානීය ජලය බෙදා හැරීම සඳහා සිංගිමලේ පිහිටි වේල්ලෙන් සහ ඔටරි වතු යාය හරහා කාසල්රි ජලාශයට ජලය ගලා බසිනා ඇළ මාර්ගයක් හරස් කරමින් ජලය ජල ටැංකි වෙත පොම්ප කර පිරිපහදු කර බෙදා හරිනු ලබන බව වාර්තා වෙයි. මධ්‍යම කඳුකරයේ බටහිර බැවුම් ප්‍රදේශවල මේ දිනවල පවතින දැඩි වියළි කාලගුණයත් ජල මුලාශ්‍ර පිහිටි රක්ෂිත වලට ගිනි තැබීම් හේතුවෙනුත් ජල මුලාශ්‍ර සිඳීගොස් ජල සම්පාදන මණ්ඩලයේ ජල ටැංකි වෙත පොම්ප කිරීමට තරම් ප්‍රමාණවත් ජලය නොමැති වී ඇත. මෙනිසා දින දෙකකට වරක් පැය දෙකක කාලයක්, කාලසටහනක් අනුව ජල සම්පාදන මණ්ඩලය මඟින් ජලය බෙදා හරින බව එහි නිලධාරියෙකු ප්‍රකාශ කර ඇත. එසේ බෙදා හරින පානීය ජලය ප්‍රමාණවත් නොවීම හේතුවෙන් හැටන් ප්‍රදේශයේ ජනතාව උග්‍ර පානීය ජල ගටලුවකට මුහුණ දී ඇත. ආර්ථික පහසුකම් ඇති පිරිස් ලොරි රථ මඟින් වෙනත් ප්‍රදේශවලට ගොස් ටැංකි පුරවා ජලය රැගෙන එන බවද වාර්තා වෙයි. හැටන් ප්‍රදේශවාසීන් ප්‍රකාශ කර ඇත්තේ දැනට ජල සම්පාදන මණ්ඩලය මඟින් බෙදා හරින ජලය දෛනික අවශ්‍යතාවයන් සඳහා ප්‍රමාණවත් නොවීම හේතුවෙන් බවුසර් රථ යොදාගෙන වෙනත් ප්‍රදේශවලින් ජලය රැගෙන එන බවය. පවතින වියළි කාලගුණ තත්ත්වය තවදුරටත් පැවතිය හොත් දැනට හැටන් ප්‍රදේශයේ බෙදා හරින පානීය ජලය තවත් සීමා කිරිමට සිදු වන බැවින් දැනට බෙදා හරින ජලය අරපිරිමැස්මෙන් භාවිතා කරන ලෙස හැටන් ජල පාරිභෝගික සේවා මධ්‍යස්ථානයේ නිලධාරියෙකු ජල පාරිභෝගිකයන්ගෙන් ඉල්ලා සිටින බවත් අද දෙරණ වාර්තාකරු සඳහන් කර සිටියි.", "URL": "https://sinhala.adaderana.lk/news.php?nid=107443", "Category": null, "Parent URL": null}