{"Source": "Adaderana", "Timestamp": "October 24, 2016 04:10 pm", "Headline": "නොනැවතී ධාවනය කළත් වෙඩිතියන්න පොලීසියට බලයක් නෑ", "News Content": "කිසියම් වාහනයක් පොලිස් අණ නොතකා ධාවනය කරන්නේනම් ඊට වෙඩිතැබීමට පොලීසියට බලයක් නොමැති බව ජාතික පොලිස් කොමිසමේ ලේකම් ආරියදාස කුරේ මහතා පවසයි.සිදුකළ යුත්තේ මීළඟ පොලිස් මුරපොළට හෝ පොලිස් ස්ථානයට දැනුම්දී ඔවුන් රැක ගැනීමට ක්‍රියා කිරීම හෝ ලුහුබැඳ ගොස් අත්අඩංගුවට ගැනීම බව ලේකම්වරයා කියා සිටියේ අද(24)කොළඹදී මාධ්‍යයට අදහස් දක්වමිනි.ඒ අනුව එවන් අවස්ථාවකදී වෙඩිතැබීම දණ්ඩ නීති සංග්‍රහයට අනුවද වරදක් බව හෙතෙම පෙන්වා දුන්නේය.එසේ වුවද පොලීසිය විසින් යම් රථ වාහනයකට නවත්වන ලෙස අණ කරන්නේනම් එම අවස්ථාවේදී වාහනය නවත්වා පොලීසියට නිසි ලෙස කරුණු දක්වා පො‍ලිස් නිලධාරියාගේ රාජකාරියට සහයවීම සෑම පුරවැසියෙකුගේම යුතුකම හා වගකීම බව ඔහු සඳහන් කළේය.යාපනය සරසවි සිසුවාගේ මරණය සම්බන්ධයෙන් සිද්ධිය සැළවූ අවස්ථාවේ සිට පොලිස්පතිතුමා හා සම්බන්ධීකරණය වෙමින් ජාතික පොලිස් කොමිසම තත්ත්වය පිළිබඳ අවධානයෙන් සිටි බවත්,මේවන විටත් අපරාධ පරීක්ෂණ දෙපාර්තමේන්තුව නිසි ලෙස පරීක්ෂණ සිදුකරන බවත් හෙතෙම අවධාරණය කළේය.එසේම යාපනය පොලීසිය මෙන්ම සිද්ධියට අදාළ ස්ථාන,පුද්ගලයින්ගෙන් තොරතුරු ලබාගෙන ඒ පිළිබඳ වාර්තාවක් සකස් කිරීම සඳහා ජාතික පොලිස් කොමිසමේ විමර්ශන අංශයේ අතිරේක අධ්‍යක්ෂ ආනන්ද විජේසූරිය මහතා අද දිනයේ යාපනයට යැවීමට කටයුතු කරන බවද කුරේ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=65366", "Category": null, "Parent URL": null}