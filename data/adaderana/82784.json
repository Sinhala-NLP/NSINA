{"Source": "Adaderana", "Timestamp": "January 10, 2018 10:37 pm", "Headline": " මියගිය දෙමළ විද්වතුන් එකොළොස් දෙනෙකු සිහිකරයි", "News Content": "1974 වර්ෂයේදී යාපනයේදී දෙමළ මහා සභාවක් පිහිටුවීමට ගිය අවස්ථාවේදී පොලිස් වෙඩි පහරට ලක්ව මියගිය දෙමළ විද්වතුන් එකොළොස් දෙනෙකු සිහිකිරීම පිණිස ඔවුන් මියගිය ස්ථානයේදී 10 දා පෙරවරුවේ විශේෂ උත්සවයක් පැවැත්විණි. මේ පිරිස පොලිස් වෙඩිප්‍රහාරයකින් මියගොස් ඇත්තේ 1974 ජනවාරි මස 10 වෙනිදාය. උතුරු පළාත් සභාවේදී මීට පෙර අවස්ථාවක ඔවුන්ව සිහිකිරීම් පිණිස උත්සවයක් පැවැත්විය යුතු බවට යෝජනාවක්ද සම්මත කොට තිබුණි. මියගිය දෙමළ විද්වතුන් එකොළොස් දෙනා වෙණුවෙන් ඔවුන් මියගිය ස්ථානයේ ස්මාරක එකොලහක් තනා ඇති අතර මින් ඉදිරියට සෑම වසරකම ජනවාරි මස 10 වෙනිදා මේ ස්ථානයේදී ඔවුන්ව සිහිපත් කෙරෙණ ගුණානුස්මරණ උත්සවය පැවැත්වීමට කටයුතු යොද තිබේ. දෙමළ ජනතාවගේ අයිතිවාසිකම් වෙණුවෙන් යමක් දිනාගැනීමට ගිය අවස්ථාවක ජාතිය වෙණුවෙන් ඔවුන් දිවි පිදූ බැවින් එදා ජීවිතය කැපකළ දෙමළ විද්වතුන් එකොළොස් දෙනාගේ නාමයන් අමරණීය වන බව මේ අවස්ථාවට සහභාගි වූ උතුරු පළාත් සභාවේ වනිතා කටයුතු පිළිබඳ ඇමතිනී ආනන්දි සෂිහරන් මහත්මිය කියා සිටියාය. උතුරු පළාත් සභාවේ දෙමළ ජාතික සන්ධානයේ මන්ත්‍රී එම්.කේ.ශිවාජිලිංගම්, ධර්මලිංගම් සිද්ධාර්ථන් යන මන්ත්‍රීවරු ඇතුළු විශාල පිරිසක් මේ අවස්ථාවට සහභාගී වී සිටියහ.", "URL": "https://sinhala.adaderana.lk/news.php?nid=82784", "Category": null, "Parent URL": null}