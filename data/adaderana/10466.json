{"Source": "Adaderana", "Timestamp": "August 27, 2010 09:32 am", "Headline": "දුම්රිය සාමාන්‍යාධිකාරීවරයාගේ වැඩතහනම්", "News Content": "වහාම ක්‍රියාත්මක වන පරිදි දුම්රිය සාමාන්‍යාධිකාරී පී.පී. විජයසේකර මහතාගේ වැඩ තහනම් කර තිබේ. ඔහුට එරෙහිව පවතින නඩුව සම්බන්ධයෙන් තමා අමාත්‍ය මණ්ඩල පත්‍රිකාවක් ඉදිරිපත් කළ බව ප්‍රවාහන අමාත්‍ය කුමාර වෙල්ගම මහතා සඳහන් කරයි. ඒ අනුව ඊයේ රැස්වූ අමාත්‍ය මණ්ඩල රැස්වීමේ දී දුම්රිය සාමාන්‍යාධිකාරීවරයාගේ වැඩ තහනම් කිරීමට අමාත්‍ය මණ්ඩලය තීරණය කළ බව කුමාර වෙල්ගම අමාත්‍යවරයා කියා සිටියේය. අධිකරණ‍ය මගින් සාමාන්‍යාධිකාරීවරයා නිර්දෝෂී පුද්ග‍ලයෙකු බවට තීරණය කළහොත් යළි එම ධුරයේ පිහිටුවීමට කටයුතු කරන බව ද හෙතෙම සඳහන් කළේය. මීට වසර 12 ට ඉහත දී දුම්රිය අමතර කොටස් ගෙන්වීමේ දී සිදුවූවායැයි කියන අක්‍රමිකතාවක් සම්බන්ධයෙන් දුම්රිය සාමාන්‍යාධිකාරී පී.පී. විජේසේකර මහතාට එරෙහිව චෝදනා එල්ල වී තිබේ.", "URL": "https://sinhala.adaderana.lk/news.php?nid=10466", "Category": null, "Parent URL": null}