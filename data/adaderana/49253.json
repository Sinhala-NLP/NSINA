{"Source": "Adaderana", "Timestamp": "February 10, 2015 01:37 pm", "Headline": "ලාංකිකයින් 92ගේ  අමෙරිකානු‍ ඩොලර් මිලියන 58.3ක්  ස්විස් බැංකු ගිණුම්වල! ", "News Content": "ශ්‍රී ලාංකිකයින් 92ට අයත් අමෙරිකානු ඩොලර් මිලියන 58.3ක මුදලක් ස්විස් බැංකු ගිණුම්වල ඇති බව අනාවරණය වී තිබේ.එම ශ්‍රී ලාංකිකයින් 92නාට අයත් බැංකු ගිණුම් 129ක අදාළ මුදල ඇතැයි ගවේෂණාත්මක ජනමාධ්‍යවේදීන්ගේ ජාත්‍යන්තර සංගමය (ICIJ) විසින් හෙළිකර ඇත.එම සංගමයේ ජනමාධ්‍යවේදියෙකුට HSBC බැංකුවෙන් අදාළ තොරතුරු ‍ලැබී ඇතැයිද පැවසේ.ඒ අනූව ශ්‍රී ලාංකිකයින් 92නාගෙන් වැඩිම මුදලක් තැන්පත් කර ඇති තැනැත්තා විසින් එහි තැන්පත් කර ඇති මුදල අමෙරිකානු ඩොලර් මිලියන 10.7කි.ස්විස් බැංකු ගිණුම්වල මුදල් තැන්පත් කළ පුද්ගලයින් සිටින රටවල් අතර නාමාවලියේ ශ්‍රී ලංකාව 112වන ස්ථානයේ පසුවන බවද සඳහන්ය.ශ්‍රී ලාංකිකයින් 92 නාගෙන් 88 දෙනෙකුම එම ගිණුම් විවෘත කර ඇත්තේ වසර 1974 -2006 කාලයේ බව නවතම හෙළිදරව්ව මගින් අනාවරණය කර තිබේ.එසේම ස්විස් බැංකු ගිණුම්වල මුදල් තැන්පත් කළ පුද්ගලයින් 19,000ක් ඔවුන්ගේ රට පිළිබඳ අනන්‍යතාවය හෙළිකර නැති බවද පැවසේ.ස්විස්ටර්ලන්තයේ බැංකු ගිණුම් පවත්වාගෙන යාම නීති විරෝධී නොවන නමුත් එසේ මුදල් තැන්පත් කිරීමට අදාළ පුද්ගලයින්ට එම ධනය ලැබුණේ කෙසේද යන ගැටලුව ගැන සමාජයේ කතාබහක් ගොඩනැඟී ඇත.විහේෂයෙන් පසුගිය රජය සමයේදී සිදුව ඇතැයි කියන දූෂණ වංචා ගැන නව රජය සොයාබලමින් සිටියදී මේ ආකාරයට ශ්‍රී ලාංකිකයින් සතු විදෙස් රටවල බැංකු ගිණුම් ගැන තොරතුරු හෙළිවීම සමාජය තුළ ප්‍රශ්න නැගෙමින් තිබේ.ලොව ඉහළ පෙළේ ව්‍යාපාරිකයින් නීත්‍යානූකූලව හෝ එසේ නොවී රැස් කරන ධනය තැන්පත් කරන ගිණුම් ලෙස ස්විස් බැංකු සැ‍ලකේ.මේ යටතේ ව්‍යාපාරිකයින් පමණක් නොව ලොව විවිධ රටවල දේශපාලනඥයින් මෙන්ම ක්‍රීඩකයින්ද මුදල් තැන්පත් කරන බව අනාවරණය වී ඇත.එසේ තැන්පත් කරන මුදල් ගැන මෙන්ම ඒවායේ හිමිකරුවන් ගැන කිසිදු තොරතුරක් තෙවන පාර්ශවයකට ලබානොදීමට මෙම බැංකු ක්‍රියා කරයි.කෙසේ වුවද ලොව ප්‍රමුඛ පෙළේ පුවත් ආයතන දැනටමත් ස්විස් බැංකු ගිණුම් ගැන තොරතුරු වාර්තා කර තිබේ.ඒ අනූව ලොව පුරා වෙසෙන ධනපතියන් තිස්දහසකගේ පමණ තොරතුරු දැනටමත් අනාවරණය කර ඇති අතර ඔවුන්ගේ නම් හෙළි කර නැත.ඒ අතර ඉන්දීය ව්‍යාපාරිකයින් රැසක් මෙන්ම ලොව ප්‍රබල චරිත කිහිපයකගේම නම් ගම් ඇතැයිද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=49253", "Category": null, "Parent URL": null}