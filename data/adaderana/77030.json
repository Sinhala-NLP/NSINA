{"Source": "Adaderana", "Timestamp": "September 2, 2017 04:52 pm", "Headline": " බන්දුල අන්ධයෙක්! මහින්ද  ප්‍රමුඛ කණ්ඩායම අසත්‍ය තොරතුරු පතුරනවා", "News Content": "නව දේශීය ආදායම් පනත සම්බන්ධයෙන් පැහැදිලි කරමින් මුදල් හා ජනමාධ්‍ය අමාත්‍ය මංගල සමරවීර මහතා නිවේදනයක් නිකුත් කර තිබේ. අමාත්‍යවරයා පෙන්වා දෙන්නේ අදාළ පනත සම්බන්ධයෙන් බන්දුල ගුණවර්ධන මන්ත්‍රීවරයා අන්ධයෙකු මෙන් විවිධ විකෘති ප්‍රකාශ සිදුකරමින් සිටින බවයි. නව දේශීය ආදායම් පනත ස්වජාතිකයන් වනසන විජාතිකයන් සනසන එකක් යැයි පවසන බන්දුල ගුණවර්ධන මහතාට තමන් නියෝජනය කළ පසුගිය රජය විසින් උපායමාර්ගික සංවර්ධන පනත හරහා විජාතිකයන් හට මහා පරිමාණ බදු සහන හා බදු විරාම ලබාදුන් යුගය අමතක වී ද යන්න මංගල සමරවීර මහතා ප්‍රශ්න කරයි. රටේ සමස්ත ජනගහනයෙන් සියයට 10 ක් පමණ වූ පිරිස ආර්ථිකයේ සියයට 54 ක ප්‍රතිලාභ භුක්ති විඳීමට තරම් විකෘති තත්ත්වයක් රටේ ඇතිවූයේ පසුගිය රජය හොර රහසේම ක්‍රියාත්මක කළ බදු සහන ලබාදීමේ ප්‍රතිපත්තිය හේතුවෙන් බව අමාත්‍යවරයා පෙන්වා දෙයි. එහෙත් මෙතෙක් අමතක කර තිබූ දේශීය ආයෝජකයින් ඇතුළු සියලු දෙනාට තම ආයෝජනයන්ට සරිලන අයුරින් බදු සහන ලබාදීමේ පාරදෘශ්‍ය ක්‍රමවේදයක් වත්මන් රජය නව දේශීය ආදායම් පනත මඟින් හඳුන්වා දී ඇති අතර බදු සහන ලබාගැනීමට දේශපාලනඥයින්ට හෝ ඔවුන්ගේ ගෝලබාලයන්ට දොල පිදේනි දී පසුපසින් යාමේ යුගය අවසන් කර ඇති බව අමාත්‍යවරයා පෙන්වා දෙයි. මෙතෙක් තම අභිමතය පරිදි අක්‍රමිකව බදු සහන ලබාදීම සඳහා විවිධ අමාත්‍යවරුන්, දෙපාර්තමේන්තු හා ආයතනික ප්‍රධානීන්ට ලබාදී තිබූ අභිමතානුසාරී බලය නව පනත සම්මත වීමත් සමඟ අහෝසි කිරීම දරාගත නොහැකිව මහින්ද රාජපක්ෂ මහතා ප්‍රමුඛ කණ්ඩායම අසත්‍ය තොරතුරු ප්‍රකාශ කරමින් ජනතාව නොමඟ යැවීමට උත්සහ දරන බව අමාත්‍යවරයා පවසයි. විවිධ බදු සහන හා බදු විරාම ලබාදීම සඳහා මෙතෙක් රටේ මුදල් අමාත්‍යවරයාට හිමිව තිබූ බලය පවා මෙම පනත සම්මත වීමත් සමඟ අහෝසි වන බව මංගල සමරවීර අමාත්‍යවරයා පවසයි. රුපියල් හය ලක්ෂයක වාර්ෂික ආදායම් ලබන පවුල්වල සාමාජිකයෙක්, ජ්‍යේෂ්ඨ පුරවැසියන් හා ආගමික සිද්ධස්ථාන ද නව බදු පනතින් බදුකරණයට ලක්වන බවට, ජනතාව නොමඟ යැවීම සඳහා විපක්ෂය විසින් විවිධ ප්‍රකාශ සිදු කරන බව අමාත්‍යවරයා පවසයි. ඒවායේ කිසිඳු සත්‍යතාවක් නොමැති බව දේශීය ආදායම් බදු පනත භාර අමාත්‍යවරයා ලෙස සමස්ත ජනතාවටත් ආගමික සිද්ධස්ථානයන්හි භාරකරුවන්ටත් දන්වා සිටින බව මුදල් හා ජනමාධ්‍ය අමාත්‍ය මංගල සමරවීර මහතා සිය නිවේදනයෙන් වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=77030", "Category": null, "Parent URL": null}