{"Source": "Adaderana", "Timestamp": "January 15, 2014 07:50 am", "Headline": "ඉන්දු ශ්‍රී ලංකා ධීවර සාකච්ජා අදයි", "News Content": "ධීවර හා ජලජ සම්පත් අමාත්‍ය රාජිත සේනාරත්න මහතා ඇතුළු ශ්‍රී ලාංකික නියෝජිත පිරිස සහ ඉන්දීය නියෝජිතයින් අතර සාකච්ජා අද(15) පැවැත්වීමට නියමිතය. ශ්‍රී ලාංකික නියෝජිතයින් ඊයේ(14) ඉන්දියාව බලා පිටත්ව ගියේය. අද සහ හෙට යන දෙදින තුළ අදාළ සාකච්ජා පවත්වන බව රාජිත සේනාරත්න අමාත්‍යවරයා පැවැසුවේය. ධීවර හා ජලජ සම්පත් දෙපාර්තමේන්තුවේ අධ්‍යක්ෂක නිමල් හෙට්ටිආරච්චි මහතා , නාවික හමුදාවේ මෙහෙයුම් අධ්‍යක්ෂකවරයා, ධීවර අමාත්‍යවරයාගේ උපදේශක ආචාර්ය එස්.සුභසිංහ මහතා, සොලිසිටර් ජෙනරාල් සුහදගම්ලත් මහතා, යාපනය, මන්නාරම, මුලතිව් ධීවර සංවිධාන වල සභාපතිවරු ඇතුළු පිරිසක් මෙම සාකච්ජා සඳහා ඉන්දියාව බලා පිටත්ව ගොස් ඇති බව සදහන් වෙයි. විදේශ කටයුතු අමාත්‍යංශය නියෝජනය කරමින් ඉන්දියාවේ ශ්‍රී ලංකා මහකොමසාරිස් ප්‍රසාද් කාරියවසම් මහතා ද මෙම සාකච්ජාවට සහභාගිවනු ඇත. ඉන්දියානු නියෝජිත පිරිසේ නායකත්වය එරට කෘෂිකර්ම හා ධීවර අමාත්‍ය ශරාඩ් පවර් මහතා විසින් හොබවන බව සඳහන් වෙයි. තමිල්නාඩු ධීවර නියෝජිතයින් ද මෙම හමුවට සහභාගි වීමට නියමිතය.", "URL": "https://sinhala.adaderana.lk/news.php?nid=40359", "Category": null, "Parent URL": null}