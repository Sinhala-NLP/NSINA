{"Source": "Adaderana", "Timestamp": "January 24, 2018 10:36 am", "Headline": " මලව ඔයේ  මහා පරිමාණ වැලි ජාවාරමක් වටලයි", "News Content": "ගලේවෙල පොලිස් ස්ථානාධිපති පොලිස් පරීක්ෂක ජනක විතානච්චි මහතාගේ මැදිහත් වීමෙන් 23(ඊයේ) පස්වරුවේ මෙහෙයුමක් දියත් කොට ගලේවෙල ප්‍රාදේශීය ලේකම් කොට්ඨාසයේ, කුඩාවැව ‍ප්‍රරදේශයේ, මලව ඔයේ මහා පරිමාණයෙන් දිනපතා සිඳු කර වැලි ජාවාරමේ නිරත වූ පුද්ගලයෙකු හා ට්‍රැක්ටර් රථයක් ද, සැකපිට අත්අඩංගුවට ගෙන තිබේ. පුද්ගලික ඔත්තුකරුවකු ගෙන් ලැබුණු තොරතුරක් මත පොලිසියේ ස්ථානාධිපති ජනක විතානච්චි මහතා මලව ඔය ප්‍රදේශයේ මෙහෙයුම ක්‍රියාත්මක කළේය. ඒ අවස්ථාවේදී මලව ඔය දෙපස සිදුකර ඇති විශාල පරිසර විනාශය ද විශේෂ අවධානයකට ලක් විය. ලියාපදිංචි නොකළ ටැක්ටර් රථය මලව - ඔය මැද වැලි පටවමින් සිටියදීම අත්අඩංගුවට ගනුලැබීය. ස්ථානාධිපතිවරයා විසින්ම ටැක්ටර් රථය පදවාගෙන ගොඩට ගෙන ඒම විශේෂත්වයකි. පසුව ඔහුගෙන් ප්‍රශ්න කිරීමේදී හෙළි වූයේ මලව ඔයෙන් ගොඩ ගන්නා වැලි නිවෙස් වල පිටුපසට ගබඩා කොට රාත්‍රී කාලයේ ටිපර් රථ වලට පැටවීම සිදු කරන බවය. වසර ගණනාවක සිට ගලෙවෙල කුඩාවැව මලව ඔය ප්‍රදේශයේ මහා පරිමාණයෙන් වැලි ජාවාරම සිදුකර ගෙන ගියද නිතියේ රැහැනට හසුකර ගැනීමට දැඩි අසීරුතාවයකට පත්ව තිබූ බව ප්‍රදේශවාසීහු පවසති. අත්අඩංගුවට ගත් ‍ප්‍රරධාන සැකකරු සහ ටැක්ටර් රථය වැලි තොගය ගලේවෙල පොලීසියට රැගෙන යාමට අවශ්‍ය පියවර ගනු ලැබීය. ඉදිරි දින කිහිපයේ පැය 24 පුරා මල්ව ඔය ආශ්‍රිතව පොලිස් නිලධාරීන් රඳවා සිටීමට කටයුතු කරන බව පොලිස් ස්ථානාධිපති වරයා සඳහන් කළේය.", "URL": "https://sinhala.adaderana.lk/news.php?nid=83438", "Category": null, "Parent URL": null}