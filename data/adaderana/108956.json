{"Source": "Adaderana", "Timestamp": "April 30, 2019 01:12 pm", "Headline": "දිවයින පුරා තවදුරටත් සෝදිසි මෙහෙයුම්", "News Content": "ආරක්ෂක අංශ විසින් දිවයින පුරා සිදුකරනු ලබන සෝදිසි මෙහෙයුම් තවදුරටත් ක්‍රියාත්මක වේ. පාස්කු ඉරුදින ප්‍රහාරය සම්බන්ධයෙන් සිදුවන විමර්ශනවලට අදාළව අවශ්‍ය කර තිබූ ලොරි රථයක් පොළොන්නරුව කොට්ඨාසයේ නිලධාරීන්ට ලද තොරතුරක් මත සුංගාවිල ප්‍රදේශයේදී සැකකරුවන් තිදෙනෙකු සමග අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කළේය. මේ අතර නාරම්මල බිහල්පොල ගොඩගම විහාරස්ථානය අසල පෞද්ගලික ඉඩමක තිබි බෝම්බ 4 ක් සොයා ගැනුණු අතර ඉන් අවදානම් තත්ත්වයේ තිබු බෝම්බයක් ආරක්ෂක අංශ විසින් ආරක්ෂිතව පුපුරුවා හැර ඇත. පාදුක්ක කුරුගල ප්‍රදේශයේ කුලී නිවසක පදිංචිව සිටි 28 හැවිරිදි පුද්ගලයෙකු යුධ හමුදා නිල ඇඳුමට සමාන ඇඳුම් 06 ක් සහ ජංගම දුරකතන 08ක් සමගින් පාදුක්ක පොලීසිය මගින් අත්අඩංගුවට ගෙන තිබේ. අදාළ ඇඳුම් කට්ටල ද සමඟ මිලිටරි යන නාමය සහිත නිල ඇඳුමට සමාන කමිසයක්,ගුවන් ගමන් බලපත්‍රයක්,විදේශීය මුදල් නෝට්ටු කිහිපයක් හා ත්‍රිකුණාමලය දිස්ත්‍රික්කයේ ලියාපදිංචි ලොරි රථයක් හා යතුරුපැදියක් ද පොලිස් භාරයට ගෙන ඇත. මේ අතර වවුනියාව කනගරායන්කුලම ප්‍රදේශයේ දුරගමන් බස්රථ නවතනු ලබන හෝටල් පරිශ්‍රයක තිබී බෝම්බ හා පතොරම් තොගයක් ඊයේ (29) සවස සොයාගත් බව කනගරායන්කුලම පොලීසිය පවසයි. යුධ හමුදා බුද්ධි අංශවලට ලද තොරතුරක් මත අදාළ හෝටලය අසල වළ දමා තිබූ පුපුණු ද්‍රව්‍ය අතර පීඩන බෝම්බ 03ක්,ආර්.පී.ජී.උණ්ඩයක් හා තුවක්කු පතොරම් කිහිපයක් ද එහිදි හමු විය. මේ අතර වවුනියාව - නුවර පාර ශාන්තසෝලෙයි ප්‍රදේශයේ බස්නැවතුම්පළක තිබූ සැක සහිත බෑගයක් හේතුවෙන් ඊයේ එම ප්‍රදේශයේ නොසන්සුන්තාවක් හටගතේය. කෙසේවෙතත් අදාළ බෑගය තුළ ඇඳුම් පමණක් තිබී ආරක්ෂ අංශ විසින් සොයා ගනු ලැබූ අතර හිමිකරුට බෑගය අමතක වී දමාගොස් තිබූ බව අනාවරණ විය.. හොරණ ගෝනපොල නගරය ආසන්නයේ පැය හතරකට අධික කාලයක් නවතා තිබු මෝරටර් රථයක් හේතුවෙන් ඊයේ රාත්‍රියේ එම ප්‍රදේශයේ දැඩි නොසන්සුන්තාවක් හට ගත්තේය. මේ හේතුවෙන් ගෝනපල මොරගහහේන මාර්ගය වසා දැමිමට ද සිදුව විය. පසුව පොලිස් විශේෂ කාර්ය බලකාය පැමිණ එම ස්ථානය පොලිස් නිල සුනඛයින් ලවා පරික්ෂා කිරිමේදි මෝටර් රථයේ හිමිකරු එම ස්ථානයට පැමිණ තිබේ.. මේ අතර රත්නපුර පොලීසියට ලද තොරතුරක් මත සැකකටයුතු පුද්ගලයින් සිව්දෙනෙකු සොයා ඊයේ විමර්ශන සිදු කෙරුණු අතර එහිදී පුද්ගලයින් 05 දෙනෙකු අත්අඩංගුවට ගෙන ප්‍රශ්න කිරීම්වලින් පසු මුදාහැර තිබේ. මේ අතර ඇහැළියගොඩ තලාපිටිය වත්ත ප්‍රදේශයේ අද පෙරවරුවේ සිදු කළ සෝදිසි මෙහෙයුමක් අතරතුරදී සැකකරුවන් තුන්දෙනෙකු ආරක්ෂක අංශ මගින් අත්අඩංගුවට ගැනුණි. මෙවන් පසුබිමක මීටියාගොඩ කහව ප්‍රදේශයේ යතුරුපැදියක් මිලට ගැනීමට පැමිණි මාලදිවයින් ජාතිකයින් තිදෙනෙකු සහ දෙහිවල ප්‍රදේශයේ පුද්ගලයෙකු එම යතුරුපැදියේ ලිපිලේඛන ද රැගෙන පලාගොස් ඇත. පසුව දක්ෂිණ අධිවේගී මාර්ගයේ කුරුඳුගහ හැතැප්ම පිවිසුම ආසන්නයේදී පොලීසිය විසින් ඔවුන් අත්අඩංගුවට ගැනු ලැබුවේය. ඔවුන් බලපිටිය මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව අද දක්වා රඳවාගෙන ප්‍රශ්න කිරීමට අවසර හිමි විය. මේ අතර අද අලුයම 4.00 සිට වීරකැටිය,යක්ගස්මුල්ල මුස්ලිම් ගම්මානය ආරක්ෂක අංශ විසින් සෝදිසි කළ අතර එහිදී අනන්‍යතාව තහවුරු කිරීමට අසමත් වූ පුද්ගලයින් සිව්දෙනෙකු අත්අඩංගුවට ගෙන ඇත. එමෙන්ම නැගෙනහිර පළාතේ ලියාපදිංචි කළ අනන්‍යතාව තහවුරු නොකළ යතුරුපැදියක් ද පොලිස් භාරයට ගැනුණි. මේ අතර ත්‍රිකුණාමලය චීන වරාය කරමලඋත්තු ප්‍රදේශයේ සිදුකළ සෝදිසියේදී වනලැහැබක සඟවා තිබූ කඩු තුනක් ආරක්ෂක අංශ භාරයට ගෙන තිබේ. මේ අතර ඊයේ පස්වරුවේ කෝට්ටේ එක්සත් ජාතික පක්ෂ ලයිස්තු නාගරික මන්ත්‍රීවරයෙකුගේ සහෝදරයෙකු කඩු කිහිපයක් සමග ආරක්ෂක අංශ භාරයට ගත් අතර පසුව අද උදෑසන අදාළ නාගරික මන්ත්‍රීවරයා ද පොලිස්භාරයට ගැනුණි. මේ අතර බස්නාහිර පළාතේ සහ පුත්තලම් දිස්ත්‍රික්කයේ සියලුම යුධ , නාවික, ගුවන් හමුදා සහ පොලීස් වසම් අවශ්‍ය ක්‍රියාන්විතයන් සඳහා වහාම ක්‍රියාත්මක වන පරිදි කොළඹ ඒකාබද්ධ මෙහෙයුම් මූලස්ථානය යටතට පත්කර ඇති බව යුද්ධ හමුදා මූලස්ථානය නිවේදනය කළේය. බටහිර ආරක්‍ෂක සේනා ආඥාපති මේජර් ජෙනරාල් සත්‍යප්‍රිය ලියනගේ මෙම ඒකාබද්ධ මෙහෙයුම් මූලස්ථානයේ අණදෙන නිලධාරී වශයෙන් පත්කර තිබේ. මේ අතර ආක්ෂක අංශ දිවයින පුරා තවදුරටත් සෝදිසි මෙහෙයුම්වල නිරතව සිටියි.", "URL": "https://sinhala.adaderana.lk/news.php?nid=108956", "Category": null, "Parent URL": null}