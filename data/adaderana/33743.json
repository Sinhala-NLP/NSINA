{"Source": "Adaderana", "Timestamp": "May 2, 2013 09:12 am", "Headline": " ශ්‍රී ලංකාවේ පොදුරද සමුළුවට කැනඩාව නෑ", "News Content": "එළඹෙන නොවැම්බර් මාසයේ ශ්‍රී ලංකාවේ පැවැත්වෙන පොදු රාජ්‍ය මණ්ඩලයීය රාජ්‍ය නායක සමුළුවට පූර්ණ නියෝජිත පිරිසක් සහභාගී නොකිරීමට කැනේඩියානු රජය තීරණය කර තිබේ. එරට විදේශ කටයුතු අමාත්‍යංශයේ ප්‍රකාශිකාවක පවසා ඇත්තේ පොදු රාජ්‍ය මණ්ඩල සමුළුවට සමගාමීව පැවැත්වෙන අධීක්ෂණ වැඩසටහන් වලට පමණක් සිය නියෝජිතයින් සහභාගී කරවීමට බලාපොරොත්තු වන බවයි. මානව හිමිකම් සම්බන්ධයෙන් පවතින තත්ත්වය වෙනස් කිරීම සඳහා ශ්‍රී ලංකා රජයට එල්ල කරන බලපෑම් වැඩි කරන බව ද ඇය පවසා තිබේ. පොදු රාජ්‍ය මණ්ඩලයීය රාජ්‍ය නායක සමුළුවේ සියලු වැඩසටහන් සඳහා නියෝජනය කිරීම දුෂ්කර කරුණක් බව ද එරට විදේශ කටයුතු අමාත්‍යංශය පෙන්වා දෙයි. මේ අතර මෙරට මානව හිමිකම් උල්ලංඝණය වීම සම්බන්ධයෙන් යුක්තිය ඉටු කිරීම සඳහා තවදුරටත් සහය දක්වන බව අමෙරිකාව පවසයි. අමෙරිකානු රාජ්‍ය දෙපාර්තමේන්තුවේ ප්‍රකාශක පැට්රික් වෙන්ට්‍රල් දෛනික මාධ්‍ය හමුවේදී මේ බව පවසා ඇති බව වාර්තා වේ. නීතියේ ආධිපත්‍යය සහ අදහස් ප්‍රකාශනයේ නිදහස වෙනුවෙන් ශ්‍රී ලංකා රජයේ කැපවීම පැහැදිලිව ඔප්පු කළ යුතු බව ඔහු පෙන්වා දෙයි. ඒ පිළිබඳව අමෙරිකාව දැඩි අවධානයෙන් පසුවන බව ද පැට්රික් වෙන්ට්‍රල් වැඩිදුරටත් පවසා තිබේ.", "URL": "https://sinhala.adaderana.lk/news.php?nid=33743", "Category": null, "Parent URL": null}