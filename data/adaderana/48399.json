{"Source": "Adaderana", "Timestamp": "January 1, 2015 02:26 pm", "Headline": "‍මැතිවරණ පැමිණිලි 883ක්", "News Content": "ජනාධිපතිවරණය ප්‍රකාශයට පත් කිරීමෙන් අනතුරුව මේ දක්වා ගත වු කාලය තුළ මැතිවරණ නීති උල්ලංඝණය කිරීම් සම්බන්ධ පැමිණිලි 883ක් ලැබී ඇති බව මැතිවරණ මහලේකම් කාර්යාලය පවසයි. බරපතළ පැමිණිලි 97ක් ඒ අතර වන බව එම කාර්යාලය සඳහන් කළේය. එම පැමිණිලි අතරින් වැඩිම පැමිණිලි සංඛ්‍යාවක් මහනුවර දිස්ත්‍රික්කයෙන් ලැබී ඇති අතර එම ගණන 18කි. සුළු පැමිණිලි අතරින් වැඩිම පැමිණිලි සංඛ්‍යාවක් කොළඹ දිස්ත්‍රික්කයෙන් ලැබී ඇති අතර පැමිණිලි 143ක් ඒ අතර වන බව මැතිවරණ මහලේකම් කාර්යාලය සඳහන් කළේය. ගම්පහ, කළුතර, මහනුවර, ගාල්ල සහ මාතර යන දිස්ත්‍රික්ක වලින් පැමිණිලි වැඩි වශයෙන් ලැබී ඇති බව සඳහන්ය. රාජ්‍ය නිලධාරීන් දේශපාලන කටයුතුවල යොදවා ගැනීම සම්බන්ධයෙන් වැඩිම පැමිණිලි සංඛ්‍යාවක් ලැබී ඇති බව ද එම කාර්යාලය පැවසුවේය. ඊට අමතරව රාජ්‍ය දේපල අයථා අන්දමින් මැතිවරණ කටයුතු සඳහා යොදාගැනීම, නීති විරෝධී පෝස්ටර් කටවුට් ප්‍රදර්ශනය කිරීම යනාදිය සම්බන්ධයෙන් ද පැමිණිලි වැඩි වශයෙන් ලැබී තිබේ.", "URL": "https://sinhala.adaderana.lk/news.php?nid=48399", "Category": null, "Parent URL": null}