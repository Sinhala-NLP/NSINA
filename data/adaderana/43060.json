{"Source": "Adaderana", "Timestamp": "May 8, 2014 06:40 am", "Headline": " අළුගෝසු නම වෙනස්කිරීමේ නිර්දේශ අමාත්‍යංශයට දෙන්න සූදානම්", "News Content": "වධක තනතුර හෙවත් අළුගෝසු තනතුරේ නම වෙනස් කිරීම සම්බන්ධයෙන් ලැබී ඇති නිර්දේශ අද දිනයේ පුනුරුත්ථාපන හා බන්ධනාගාර ප්‍රතිසංස්කරණ අමාත්‍යංශයට භාර දීමට නියමිතව තිබේ. බන්ධනාගාර කොමසාරිස් ජෙනරාල් චන්ද්‍රරත්න පල්ලේගම මහතා කියා සිටියේ මේ වනවිට අදාළ නම සඳහා නව නිර්දේශ 200 ක් පමණ ලැබී ඇති බවයි. එම නිර්දේශ අමාත්‍යංශයට භාර දීමෙන් අනතුරුව ඊට අදාළ සුදුසු නමක් තෝරාගැනීම සිදුකරනු ඇත. එලෙස තෝරාගන්නා නම රාජ්‍ය කළමනාකරණ දෙපාර්තමේන්තුවේ අනුමැතියට යොමුකිරීමට නියමිත බව බන්ධනාගාර කොමසාරිස්වරයා සඳහන් කළේය. මේ අතර පුරප්පාඩුවී ඇති වධක තනතුර සඳහා අයදුම්පත් 50 ක් පමණ මේ වනවිට ලැබී ඇති බව බන්ධනාගාර දෙපාර්තමේන්තුව පවසයි. ඉල්ලුම්පත් කැඳවීමක් සිදු නොකළ ද අදාළ තනතුර සදහා විදේශිකයින් 06 දෙනෙකු ද ඉල්ලුම්පත් යොමු කර ඇති බව බන්ධනාගාර කොමසාරිස් ජෙනරාල් චන්ද්‍රරත්න පල්ලේගම මහතා කියා සිටියේය. ඔස්ට්‍රේලියාව, කැනඩාව සහ බ්‍රිතාන්‍ය වැනි රටවලින් මෙම අයදුම්පත් ඉදිරිපත් වී තිබේ.", "URL": "https://sinhala.adaderana.lk/news.php?nid=43060", "Category": null, "Parent URL": null}