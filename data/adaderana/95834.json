{"Source": "Adaderana", "Timestamp": "September 9, 2018 09:38 pm", "Headline": "රේගු නිලධාරීන් නොමඟ යවන්න ගිය ඉන්දීය ජාතිකයාට වැඩ වරදී", "News Content": "රේගු නිලධාරීන් නොමඟ යැවීම සඳහා ස්වර්ණාභරණ මත රිදී ආලේප කර නීතිවිරෝධී ලෙස ස්වර්ණාභරණ කීපයක් ශ්‍රී ලංකාවට ගෙන ඒමට තැත් කළ ඉන්දීය ජාතික ගුවන් මඟියෙකු අද(09) දින සවස කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගත් බව වැඩබලන රේගු මාධ්‍ය ප්‍රකාශක විපුල මිනුවන්පිටිය මහතා පවසයි. අත්අඩංගුවට ගත් පුද්ගලයා 38 හැවිරිදි ඉන්දියාවේ මුම්බායි හි පදිංචිකරුවෙකි. ඔහු අද දින සවස 4.30 ට ඩුබායි සිට පැමිණි එමිරේට්ස් ගුවන් සේවයේ ඊ.කේ.- 654 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. ඔහු විසින් රැගෙන ආ ගමන් මල්ලේ මෙසේ රිදී ආලේපිත ස්වර්ණාභරණ සගවා ගෙන තිබූ අතර, ඒවා ග්‍රෑම් 601.83 ක් බර , රුපියල් 39,11,895 (තිස් නව ලක්ෂ එකොලොස් දහස් අටසිය අනූ පහක් ) වටිනා බව රේගුව ප්‍රකාශ කරයි . සිද්ධිය සම්බන්ධයෙන් වැඩිදුර විමර්ශන ගුවන් තොටුපොළ රේගුව විසින් සිදු කරයි.", "URL": "https://sinhala.adaderana.lk/news.php?nid=95834", "Category": null, "Parent URL": null}