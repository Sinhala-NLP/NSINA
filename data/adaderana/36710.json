{"Source": "Adaderana", "Timestamp": "August 18, 2013 08:19 am", "Headline": "වහාම මට වාර්තාවක් දෙන්න", "News Content": "මධ්‍යම පළාතේ සෞඛ්‍ය වෛද්‍ය නිලධාරී කාර්යාල සහ මධ්‍යම බෙහෙත් ශාලා වසා දැමීමේ සිද්ධියක් සම්බන්ධයෙන් වහාම පරීක්ෂණයක් සිදුකර වාර්තාවක් ලබාදෙන ලෙස සෞඛ්‍ය අමාත්‍ය මෛත්‍රිපාල සිරිසේන මහතා සෞඛ්‍ය ලේකම් වෛද්‍ය නිහාල් ජයතිලක මහතාට උපදෙස් ලබා දී තිබේ. මේ වන විටත් මධ්‍යම පළාතේ පිහිටි සෞඛ්‍ය වෛද්‍ය නිලධාරී කාර්යාල 02ක් සහ මධ්‍යම බෙහෙත් ශාලා 03ක් වසා දමා ඇති බව වාර්තා වෙයි. මේ සම්බන්ධයෙන් ලද තොරතුරු අනුව සෞඛ්‍ය අමාත්‍ය මෛත්‍රීපාල සිරිසේන මහතා ඒ පිළිබඳව සොයා බලා ඇත‍. එහිදී අනාවරණය වී ඇත්තේ වෛද්‍යවරු නොමැතිකම හේතුවෙන් මෙම මධ්‍යම බෙහෙත් ශාලා සහ සෞඛ්‍ය වෛද්‍ය නිලධාරී කාර්යාල වසා දමා ඇති බවයි. කෙසේ වෙතත් සෞඛ්‍ය අමාත්‍යවරයා වෛද්‍යවරු හිඟය සම්බන්ධයෙන් සොයාබැලීමේ දී අනාවරණය වී ඇත්තේ මධ්‍යම පළාතේ මහනුවර දිස්ත්‍රික්කයේ පිහිටි ඇතැම් සෞඛ්‍ය කාර්යාල වල කිසිදු රාජකාරියක් නොමැතිව වෛද්‍යවරුන් රැදී සිටින බවයි. මේ සම්බන්ධයෙන් සෞඛ්‍ය අමාත්‍යවරයා පළාතේ සෞඛ්‍ය බලධාරීන්ගෙන් විමසා සිටියද එම බලධාරීන් ඒ සම්බන්ධයෙන් කිසිදු ප්‍රතිචාරයක් නොදැක්වූ බව වාර්තා වෙයි. ඒ අනුව මේ සම්බන්ධයෙන් කඩිනම් පරීක්ෂණයක් පවත්වා වාර්තාවක් ලබාදෙන ලෙස සෞඛ්‍ය අමාත්‍යවරයා උපදෙස් ලබා දී ඇත.", "URL": "https://sinhala.adaderana.lk/news.php?nid=36710", "Category": null, "Parent URL": null}