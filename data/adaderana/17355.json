{"Source": "Adaderana", "Timestamp": "July 12, 2011 11:14 am", "Headline": "ප්‍රථම තොරතුරු තාක්‍ෂණ උද්‍යානය හම්බන්තොට ඉදිකෙරේ", "News Content": "ශ්‍රී ලංකාවේ ප්‍රථම තොරතුරු තාක්‍ෂණ උද්‍යානය හම්බන්තොට පිහිටුවීමට තීරණය කෙරේ. හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්‍ෂ මහතාගේ ඉල්ලීම පරිදි මෙසේ තොරතුරු තාක්‍ෂණ උද්‍යානයක් හම්බන්තොට පිහිටුවීමට සැලසුම් කර ඇත. ඒ සදහා සිංගප්පුරු සහ ඉන්දීය ආයතන දෙකක් දැනටමත් කැමැත්ත පළ කර ඇති අතර ළඟදීම ඒ පිළිබද කටයුතු ආරම්භ කිරීමට නියමිතය.මේ පිළිබද මුලික සාකච්ජාවක් පසුගියදා නාමල් රාජපක්‍ෂ මංත්‍රීවරයාගේ සහභාගිත්වයෙන් ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනයේදි පැවැත්විණි. යෝජිත හම්බන්තොට තොරතුරු තාක්‍ෂණ උද්‍යානය සදහා‘ඉ-ශ්‍රී ලංකා’ වැඩසටහනේ පුර්ණ සහාය ලබා දෙන බව ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය සදහන් කරයි. විශේෂයෙන් නියෝජිතායතනයේ වෘත්තීය නිපුණතා අදාළ ව්‍යාපෘතිය වෙනුවෙන් උපරිම ලෙස ලබා දෙන බව නියෝජිතායතනයේ සභාපති මහාචාර්ය පී. ඩබ්ලිව්. ඈපාසිංහ මහතා සදහන් කළේය. එහිදී මන්ත්‍රී නාමල් රාජපක්‍ෂ මහතා මේ පිළිබදව ලබා දෙන දායකත්වය අගය කළ නියෝජිතායතනයේ සභාපතිතුමා හම්බන්තොට දිස්ත්‍රික්කය සංවර්ධනය කිරීම සදහා සිය ආයතනය උපරිම ලෙස සහාය ලබා දෙන බව අවධාරණය කළේය. යෝජිත තොරතුරු තාක්‍ෂණ උද්‍යානය තුළ පිහිටුවෙන විශ්වවිද්‍යාල දෙකෙන් ශිෂ්‍ය ශිෂ්‍යාවන් පන්දහසකට අධ්‍යාපන පහසුකම් සැපයීමට අපේක්ෂිතයි. එමෙන්ම BPO හෙවත් ව්‍යාපාර කටයුතු බාහිරකරණ රැකියාවන් ඉලක්ක කර ගත් ආයතන කිහිපයක් එහි පිහිටුවෙන අතර පරිගණක එකළස් කිරීමේ කර්මාන්තායතනයක් ඇරඹීමටද සැලසුම් කර ඇත. මෙම අවස්ථාවට නියෝජිතායතනයේ ප්‍රධාන විධායක නිලධාරී රෙෂාන් දේවපුර මහතා ඇතුළු ජේෂ්ඨ නිලධාරීහු කිහිපදෙනෙක් ද සහභාගි වුහ.", "URL": "https://sinhala.adaderana.lk/news.php?nid=17355", "Category": null, "Parent URL": null}