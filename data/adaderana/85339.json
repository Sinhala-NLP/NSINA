{"Source": "Adaderana", "Timestamp": "March 8, 2018 06:52 am", "Headline": "පැය 24 පුරා ක්‍රියාත්මක සේවා මධ්‍යස්ථානයක් - මහනුවර පාසලුත් දින නියමයක් නොමැතිව වැසෙයි", "News Content": "රට තුල උද්ගතව ඇති අර්බුදකාරී තත්ත්වය හමුවේ දවසේ පැය 24 පුරා ක්‍රියාත්මක සේවා මධ්‍යස්ථානයක් පිහිටුවීමට රජය පියවර ගෙන තිබේ. රජයේ ප්‍රවෘත්ති දෙපාර්තමේන්තුව පෙන්වාදෙන්නේ ආරක්ෂක මාණ්ඩලික ප්‍රධානී කාර්යාලයේ මෙම සේවා මධ්‍යස්ථානය පිහිටුවා ඇති බවයි. රට තුළ උද්ගතව ඇති අර්බුදකාරී තත්ත්වය පාලනය කිරීමට ගත යුතු සියලු පියවර මේ වන විට රජය විසින් ක්‍රියාත්මක කර තිබුණ ද ඇතැම් අවස්ථාවාදී පිරිස් කඩාකප්පාල්කාරී ක්‍රියාවන්හි නිරතවීමට කටයුතු කරමින් සිටින බව වාර්තා වේ. එම නිසා එවැනි කඩාකප්පල්කාරී ක්‍රියාවන්හි නිරතවන හා සැළසුම් කරන පුද්ගලයින් හෝ පුද්ගල කණ්ඩායම් පිළිබඳව තොරතුරු ලබාගැනීමට හා ඒවා ක්ෂණිකව මැඩපැවැත්වීමට අවශ්‍ය පියවර ගැනීම සඳහා මෙම සේවා මධ්‍යස්ථානය පිහිටුවා තිබේ. පැය 24 පුරා ක්‍රියාත්මක මෙම සේවා මධ්‍යස්ථානය 0711 261 261 අංකය ඔස්සේ ඇමතිය හැකි වන අතර helpdesk@dgi.gov.lk යන විද්‍යුත් තැපෑල ඔස්සේ ද තොරතුරු ලබා දිය හැකි බව රජයේ ප්‍රවෘත්තී දෙපාර්තමේන්තුව පවසයි. මේ අතර මහනුවර දිස්ත්‍රික්කයට පනවා ඇති ඇඳිරි නීතිය අද පස්වරු 4.00 දක්වා ක්‍රියාත්මක බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. මහජන ආරක්ෂන ආඥා පනතේ පස්වන වගන්තියට අනුව ඊයේ පස්වරු 4.00 සිට පොලිස්පති පූජිත් ජයසුන්දර මහතා විසින් මහනුවර දිස්ත්‍රික්කය සඳහා ඇදිරිනීතිය ප්‍රකාශයට පත් කරනු ලැබුවා. මෙම කාලය තුළ සියලු රාජ්‍ය සේවකයින්, පොලිස් නිළධාරීන් හා ත්‍රිවිධ හමුදාවේ සාමාජිකයින් හැර වෙනත් කිසිවෙකුට මාර්ග වල ගමන් කිරීම, පොදු ස්ථාන වල රැදී සිටීම තහනම් බව පොලීසිය පවසයි. ඇදිරි නීතිය උල්ලංගණය කිරීම හදීසි අවස්ථා රෙගුලාසි යටතේ දඩුවම් ලැබිය හැකි වරදක් බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. මේ අතර මහනුර දිස්ත්‍රික්කයේ සියලු පාසල් දින නියමයක් නොමැතිව වසා දැමීමට ද අධ්‍යාපන අමාත්‍යංශය පියවර ගෙන තිබේ. පවතින තත්ත්වය හමුවේ සියලු මහජනතාව දැඩි විමසිල්ලෙන් සිටිය යුතු බවයි ආරක්ෂක අමාත්‍යංශ ලේකම් කපිල වෛද්‍යරත්න මහතා සඳහන් කළේය.", "URL": "https://sinhala.adaderana.lk/news.php?nid=85339", "Category": null, "Parent URL": null}