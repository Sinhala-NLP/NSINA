{"Source": "Adaderana", "Timestamp": "March 4, 2011 03:03 pm", "Headline": "සුභාෂ් හෝටලය යළි හිමිකරුට පවරයි", "News Content": "යාපනය, වික්ටෝරියා මාවතේ පිහිටි සුභාෂ් හෝටල් සංකීර්ණයෙහි ස්ථාපිත කර තිබූ 51 වන සේනාංකය ඉන් ඉවත්කර එම හෝටලය අද(04) දින සම්පූර්ණයෙන්ම නැවත එහි හිමිකරු වෙත ලබාදී ඇති බව යුද හමුදා මාධ්‍ය ප්‍රකාශක උභය මැදවල මහතා පවසයි. ශ්‍රී ලංකා යුද හමුදාව භාවිතයට ගත් පෞද්ගලික දේපළ එහි හිමිකරුවන් වෙත ක්‍රමයෙන් නැවත මුදාහැරීමේ රජයේ උපදෙස් වලට අනුව ක්‍රියාකරමින් මෙසේ එම හෝටලය නැවත පවරා දී ඇති බව ඔහු ප්‍රකාශ කරයි. යාපනයේ නගර ආරක්ෂක කටයුතු බාර 51 වන සේනාංකය කෝපායි ප්‍රදේශයේ ස්ථාපිත කර ඇති බවද උභය මැදවල මහතා සඳහන් කරයි. යාපනය අධිආරක්ෂිත කලාපය තුළ පිහිටි සුභාෂ් හෝටලය, එල්. ටී. ටී. ඊ ත්‍රස්තවාදීන් විසින් සිදුකරන ලද මිනීමැරුම්, පැහැරගෙනයාම්, මංකොල්ලකෑම්, බලහත්කාරයෙන් එල්. ටී. ටී. ඊයට බඳවාගැනීම ඇතුළු හිංසන ක්‍රියා උගුවීමත් සමග නීතිය හා සාමය ස්ථාපිත කරනු වස් 1995 වසරේ දෙසැම්බර් 02 වන දින යුද හමුදාව විසින් බදු පදනම මත පවරා ගෙන තිබේ. මීට මාස කිහිපයකට පෙර මෙවැනි ප්‍රසිද්ධ හෝටලයක් වන ඥානම් හෝටලයද එහි අයිතිකරුවන්ට මුදාහැර ඇති අතර එහිදී සුභාෂ් හෝටලයේ එක් කොටසකින් ද හමුදාව ඉවත්කරගත් බව හමුදා මාධ්‍ය ප්‍රකාශකවරයා පවසයි. යුද හමුදාපති ලුතිනන් ජෙනරාල් ජගත් ජයසූරිය මහතා යාපනයෙහි කරන ලද සංචාරයන්හිදී මෙම හෝටල් සංකීර්ණය නැවත බාරදීම පිළිබඳව අවශ්‍ය උපදෙස් ලබාදුන් බව ද මැදවල මහතා ප්‍රකාශ කළේය.", "URL": "https://sinhala.adaderana.lk/news.php?nid=14611", "Category": null, "Parent URL": null}