{"Source": "Adaderana", "Timestamp": "January 8, 2014 02:39 pm", "Headline": "ලක්ෂ 261ක් වංචා කළ රේගු ලිපිකරුවා අත්අඩංගුවේ ", "News Content": "රේගුවේ රුපියල් ලක්ෂ 261ක මුදලක් වංචා කළ එහි වැටුප් අංශයේ ලිපිකරුවෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. අතිරේක රේගු අධ්‍යක්ෂ ජනරාල් ඒ.සේනානායක මහතා විසින් සිදුකරන ලද පැමිණිල්ලකට අනුව සිදුකළ විමර්ශනයක දී සැකකරු අත්අඩංගුවට ගත් බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරි අජිත් රෝහණ මහතා ප්‍රකාශ කළේය. රේගුවේ සේවය කරන 2058 ක් වන සේවකයින්ගේ මාසික වැටුප් සකස් කිරිමේදි සැකකරු විසින් මෙම වංචාව සිදුකර තිබේ. එම සේවකයින්ගේ මාසික වැටුප ඔවුන්ගේ බැංකු ගිණුම් වලට බැර කරන අවස්ථාවේ මෙම පුද්ගලයා විසින් තමන්ගේ බැංකු ගිණුම් වලට ද මුදල් බැර කරගෙන ඇති බව සඳහන් වෙයි. බැංකු ගිණුම් 14කට මෙම පුද්ගලයා විසින් මෙලෙස මුදල් තැන්පත් කරගෙන ඇති අතර වසර 5ක කාලයක් මොහු මෙම වංචාව සිදුකර ඇති බව පොලිස් මාධය ප්‍රකාශකවරයා අවධාරණය කළේය. ගම්පහ ප්‍රදේශයේ පදිංචිකරුවෙකු වන සැකකරු මීට පෙර ද මෙවැනි වංචාවක් සම්බන්ධයෙන් කොළඹ වංචා විමර්ශන අංශය විසින් අත්අඩංගුවට ගෙන ඇප මත මුදා හරින ලද අයෙකු බව අජිත් රෝහණ මහතා පැවසීය. සැකකරු අද(08) කොළඹ ප්‍රධාන මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=40195", "Category": null, "Parent URL": null}