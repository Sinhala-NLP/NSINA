{"Source": "Adaderana", "Timestamp": "February 19, 2017 11:16 am", "Headline": " කීත් නොයාර්ට පහරදීම-තවත් සැකකරුවන් 2ක් කොටු", "News Content": "මාධ්‍යවේදී කීත් නොයාර්ට පහරදීමේ සිද්ධිය සම්බන්ධයෙන් සැකපිට තවත් යුද හමුදා සෙබලුන් දෙදෙනෙකු අත්අඩංගුවට ගෙන තිබේ.අපරාධ පරීක්ෂණ දෙපාර්තමේන්තුව විසින් අද(19) අළුයම මොවුන් දෙදෙනා අත්අඩංගුවට ගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා සඳහන් කළේය.මෙලෙස අත්අඩංගුවට ගෙන ඇත්තේ ශ්‍රී ලංකා යුද හමුදාවේ කෝප්‍රල්වරුන් දෙදෙනෙකු බව සඳහන්ය.2008 වසරේ දී කීත් නොයාර්ව පැහැරගෙන ගොස් පහරදීමේ සිද්ධිය සම්බන්ධයෙන් සැකපිට හමුදා සාමාජිකයින් තිදෙනෙකු ඊයේ(18) පෙරවරුවේ ද අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබීය.ඔවුන් මාර්තු මස 03 වන දින දක්වා රක්ෂිත බන්ධනාගාර ගත කිරීමට ගල්කිස්ස අධිකරණ මහේස්ත්‍රාත්වරයා නියෝග කර ඇත.මෙම සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව තවදුරටත් පරීක්ෂණ පවත්වන බව පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=69821", "Category": null, "Parent URL": null}