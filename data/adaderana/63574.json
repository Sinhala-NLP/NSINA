{"Source": "Adaderana", "Timestamp": "August 29, 2016 12:36 pm", "Headline": " ගැටළු නිර්මාණය කිරීමේ වගකීම මහින්දට පැවරෙනවා", "News Content": "මෙරට පවතින ගැටළු නිර්මාණය කිරීමේ වගකීම හිටපු ජනාධිපති මහින්ද රාජපක්ෂ මහතාට පැවරෙන බව පෙරටුගාමී සමාජවාදී පක්ෂයේ ප්‍රචාරක ලේකම් පුබුදු ජයගොඩ මහතා පවසයි.මේ අතර ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා යාපනය ප්‍රදේශයේ පැවැති ජන හමුවකදී ප්‍රකාශ කළේ පසුගිය ආණ්ඩුව මෙන්ම වත්මන් ආණ්ඩුව ද ජනතා බලාපොරොත්තු ඉටු කර නොමැති බවයි.ශ්‍රී ලංකා නිදහස් පක්ෂයේ ප්‍රජාතන්ත්‍රවාදීම යුගය වර්තමානය බව ධීවර අමාත්‍ය මහින්ද අමරවීර මහතා පවසයි.බෙලිඅත්ත ප්‍රදේශයේ පැවති ජන හමුවකදී අමාත්‍යවරයා මේ බව සඳහන් කළේය.මහනුවර ප්‍රදේශයේ පැවැති ජන හමුවකදී පාර්ලිමේන්තු මන්ත්‍රී ජෝන්ස්ටන් ප්‍රනාන්දු මහතා ප්‍රකාශ කළේ ශ්‍රී ලංකා නිදහස් පක්ෂය බිඳවැටීමට පක්ෂ නායකයා වගකිව යුතු බවයි.මේ අතර අමාත්‍ය මහින්ද සමරසිංහ මහතා ප්‍රකාශ කළේ ශ්‍රී ලංකා නිදහස් පක්ෂය දෙකඩ වීමේ වාසිය එක්සත් ජාතික පක්ෂයට හිමි වන බවයි.හිටපු පළාත් පාලන ආයතන නියෝජිතයින් වැඩි පිරිසක් ශ්‍රී ලංකා නිදහස් පක්ෂයේ මෙවර සම්මේලනය වර්ජනය කිරිමට තීරණය කර ඇති බව පළාත් පාලන ආයතන නියෝජිත සංසඳය පවසයි.එම සංසඳයේ ජාතික සංවිධායක,මොරටුව මහ නගර සභාවේ හිටපු සභාපති සමන් ලාල් ප්‍රනාන්දු මහතා සඳහන් කළේ ඇතැම් නියෝජිතයින් පක්ෂය තුළින් ඉවත් කිරීමේ වැඩපිළිවෙළට එරෙහිව මෙම තීරණය ගත් බවයි.", "URL": "https://sinhala.adaderana.lk/news.php?nid=63574", "Category": null, "Parent URL": null}