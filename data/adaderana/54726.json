{"Source": "Adaderana", "Timestamp": "October 28, 2015 02:13 pm", "Headline": "සමාධි ගැන තීරණය 19දා!", "News Content": "නාවල ප්‍රදේශයේ සිටියදී සොයාගත් සමාධි නම් අලි පැටවා රජයේ භාරයට පත් කරන ලෙස අපරාධ පරීක්ෂණ දෙපාර්තමේන්තුව කළ ඉල්ලීම පිළිබඳ තීරණය ලබන මස 19 වැනිදා ලබාදෙන බව කොළඹ මහේස්ත්‍රාත් අධිකරණය දැනුම් දී තිබේ.එම අලි පැටවා අලි රොෂාන් හෙවත් සමරප්පුලිගේ රොෂාන් නමැත්තාට අයත් බවත්, අලි පැටවා තම පියාගෙන් ලැබුණු බවත්, ඔහු ලබාදුන් කටඋත්තරයේ සඳහන් බව අපරාධ පරීක්ෂණ දෙපාර්තමේන්තුව අධිකරණයට දැනුම් දුන් බව අද දෙරණ අධිකරණ වාර්තාකරු සඳහන් කළේය.කෙසේවෙතත් සමාධි නම් අලි පැටවා පියාගෙන් ලැබුණු බවට තහවුරු කිරීමට ප්‍රමාණවත් සාක්ෂි ඔහු සතුව නොමැති බැවින් එම අලි පැටවා රජයේ භාරයට පත් කරන ලෙස අපරාධ පරීක්ෂණ දෙපාර්තමේන්තුව අධිකරණයෙන් ඉල්ලීමක් කර ඇති බව සඳහන්ය.එම කරුණු සැලකිල්ලට ගත් කොළඹ මහේස්ත්‍රාත් අධිකරණය අදාළ ඉල්ලීම සම්බන්ධයෙන් වන තීරණය ලබන මස 19 වැනිදා ප්‍රකාශයට පත් කරන බව පවසා ඇත.", "URL": "https://sinhala.adaderana.lk/news.php?nid=54726", "Category": null, "Parent URL": null}