{"Source": "Adaderana", "Timestamp": "January 7, 2012 04:15 pm", "Headline": "පීඨ භූමියෙන් ඉවත්වන්නැයි රජරට වෙද සිසුන්ට නියෝගයක්", "News Content": "රජරට විශ්ව විද්‍යාලයේ සාලියපුර වෛද්‍ය පීඨ පරිශ්‍රයේ රැඳී සිටින සිසුන්ට අද(07) සවස 4 ට පෙර ඉවත්වන ලෙසට අධිකරණ නියෝගයක් ලැබී තිබේ. අධිකරණ නියෝගයට අනුව සිසුන් ඉවත් නොවුනහොත් පොලිසිය අවම බලය යොදා හෝ සිසුන් ඉවත් කිරීමට පියවර ගනු ඇති බව එම විශ්ව විද්‍යාලයේ උපකුලපති මහාචාර්ය කේ.ඒ.නන්දසේන මහතා සඳහන් කළේය. කෙසේ වෙතත් අධිකරණ නියෝගයට අනුව සිසුන් සාලියපුර වෛද්‍ය පීඨ පරිශ්‍රයෙන් ඉවත් වීමේ සූදානමක් මේ දක්වා දක්නට නොලැබෙන බව ද උපකුලපතිවරයා පැවසීය. ජ්‍යෙෂ්ඨ සිසුන් පිරිසක් විසින් පළමු වසර සිසුන් කිහිපදෙනෙකු වෛද්‍ය විද්‍යා පීඨ පරිශ්‍රයේ බලහත්කාරයෙන් රඳවාගෙන සිටින බවට උපකුලපති මහාචාර්ය කේ.ඒ.නන්දසේන මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=21230", "Category": null, "Parent URL": null}