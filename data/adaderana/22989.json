{"Source": "Adaderana", "Timestamp": "March 23, 2012 08:07 am", "Headline": "ඡන්දය දීමේ පදනම සමුළුවේ ක්‍රමවේදය මත පදනම්වූවක් නොවේ", "News Content": "අමෙරිකාව විසින් ශ්‍රි ලංකාවට සම්බන්ධව ගෙන එන ලද යෝජනාවට ඡන්දය ලබාදීමේ පදනම එක්සත් ජාතීන්ගේ මානව හිමිකම් සමුළුවේ ක්‍රමවේදය මත පදනම්වූවක් නොවන බව විදේශ කටයුතු අමාත්‍ය මහාචාර්ය ජී.එල්. පීරිස් මහතා පවසයි. මානව හිමිකම් සමුළුවේ සිටි රටවල්වල අභ්‍යන්තර දේශපාලන අර්බුද හා වෙනත් රටවල් සමග පවත්නා මූලෝපායික සබඳතා මත මෙම ඡන්ද පදනම තීරණය වූ බව නිවේදනයක් නිකුත් කරමින් ඔහු පෙන්වාදෙයි. බලවත් රටවල් සිය සිතැඟි පරිදි වෙනත් රටවල්වල අභ්‍යන්තර ගැටලුවලට බලපෑම් එල්ල කිරීමේ උත්සාහය මෙම ඡන්ද විමසීමෙන් තවදුරටත් තහවුරු වූ බව ද ඔහු සඳහන් කරයි. කෙසේවෙතත් යෝජනාවට විපක්ෂව රටවල් 15 ක් ඡන්දය ප්‍රකාශ කිරීම ශ්‍රී ලංකාව ලද ජයග්‍රහණයක් බවත් ඡන්දය ලබාදීමෙන් වැළකී සිටි රටවල් 8 ට ද සිය ස්තූතිය පළකරන බවත් විදේශ කටයුතු අමාත්‍ය ජී.එල්.පීරිස් මහතා සිය ‍නිවේදනයෙන් වැඩිදුරටත් පෙන්වාදෙයි.‍", "URL": "https://sinhala.adaderana.lk/news.php?nid=22989", "Category": null, "Parent URL": null}