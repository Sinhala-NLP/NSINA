{"Source": "Adaderana", "Timestamp": "November 6, 2017 03:24 pm", "Headline": "බණ්ඩාරවෙල නාය යයි- ජනතාව ඉවත් කිරීමට මෙතෙක් කිසිදු පියවරක් ගෙන නෑ ", "News Content": "උමා ඔය විනාශකාරී ව්‍යාපෘතිය හේතුවෙන් ඇතිවන නාය යාම් තත්ත්වය මධ්‍යයේ ජනතාව අවධානම් ස්ථානවලින් ඉවත් කිරීම සඳහා වගකිවයුතු අංශ කිසිදු පියවරක් ගෙන නැතැයි ශ්‍රී ලංකා මානවහි හිමිකම් කේන්ද්‍රය පෙන්වා දෙයි. එහි විධායක අධයක්ෂ කීර්ති තෙන්නකෝන් මහතා අදාල බලධාරීන් වෙත අද(6) යළිත් ලිපියක් යොමු කරමින් මෙම අවධානම් තත්වය පිළිබඳව බලධාරින් දැනුවත් කර ඇත. කිණිගම වලස්බැද්ද දැඩි අවදානම් කලාපයක් සේ පෙන්වා දෙන මෙම ලිපිය මගින් දැනට පස් කදු කඩා වැටෙන දැඩි අවදානම් නිවාස 16 ක් ද, නාය හා හැකි යැයි හදුණාගෙන ඇති ස්ථානවල නිවාස 162 ක් ද ඇති නමුත් මාස 4 ක් පුරා පුරා එකම පවුලක් හෝ වලස්බැද්දේ ඉවත් කර නැති බවද පෙන්වා දී ඇත.පසුගිය 2 වැනි දා පස් කඳු කඩා වැටීමක් වී ඇති අතර එහිදී අලුතෙන් පිහිටවු ආපදා ඒකකයේ නිලධාරීන් ගම්වාසීන්ට පවසා ඇත්තේ එම ස්ථානයෙන් ඉවත් වන ලෙසය. නමුත් කොතැනකට ඉවත්වන්නදැයි ග්‍රාම නිලධාරි, ප්‍රාදේශීය ලේකම් හෝ වෙනත් අයෙකු උපදෙස් දී නොමැති බවද තෙන්නකෝන් මහතා සිය ලිපියෙන් පෙන්වා දී ඇති අතර මෙම පිරිස ඉවත් කිරීම ග්‍රාම නිලධාරි, ප්‍රාදේශීය ලේකම්, උමාඔය සහන කාර්යාලය, නව ආපදා ඒකකය හා දිසාපති ගේ සාමුහික වගකීමක් බව අවධාරණය කර ඇත. නිවාසවලින් ඉවත් කරනු ලබන පවුල් සදහා අවම වශයෙන් රු. 30,000 ක උපරිමයකට යටත්ව නිවාස කුලී ලබාදීමේ වැඩසටහනක් සකස් කරන ලෙස මින් පෙර මානව හිමිකම් කේන්ද්‍රය මගින් ඉල්ලා තිබුණද මේ තාක් එය සිදු වී නොමැති බවද හෙතෙම පෙන්වා දී ඇත. මෙම කර්තව්‍යය සඳහා මහවැලි ලේකම් අනුර දිසානායක මහතා අවශ්‍ය මුල්‍ය ප්‍ර‍තිපාදන බදුල්ල දිසාපතිවරයා වෙත යොමු කර ඇති බව පවසන අතර එය එසේ වී ඇති නම් මෙම පිරිස ඉවත් කිරීමට පියවර නොගන්නේ බදුල්ලේ පරිපාලන අවුල නිසා බව අවධාරණය කරන තෙන්නකෝන් මහතා ස්වදේශ ලේකම් නීල් ද අල්විස් මහතා මාස 4 පුරාම මෙම තත්වය අවුලෙන් අවුලට පත් කොට අවසානයේ ඇල්ල ප්‍රාදේශීය ලේකම් ද අනුප්‍රාත්තිකයෙකු හෝ රහිතව මාරු කොට යවා ඇති බව සිය ලිපියෙන් පෙන්වා දෙයි. යම් කිසි ව්‍යසනයක් වූ පසු ජාතික ගොඩනැගිලි පර්යේෂණ සංවිධානය, ප්‍රා.ලේ., සහන කාර්යාලය, ආපදා මධ්‍යස්ථානය, බදුල්ල දිසාපති හෝ මහවැලි අමාත්‍යාංශය හෝ ජනාධිපතිවරයා වෙත චෝදනා එල්ල කිරීම තුළින් හානි පූර්ණයක් සිදු නොවන බැවින් වලස්බැද්ද, දික්අරාව ප්‍රදේශයන් හි නායයාමේ අවධානම සහිත ස්ථානවලින් දැනට ඒ සදහා වෙන් කර ඇති මුදලින් නිවාස කුලී ලබා දී එම පවුල් ඉවත් කිරීමට කටයුතු කරන ලෙස ද අවසාන වශයෙන් ඉල්ලා ඇත.", "URL": "https://sinhala.adaderana.lk/news.php?nid=79575", "Category": null, "Parent URL": null}