{"Source": "Adaderana", "Timestamp": "May 10, 2019 05:39 pm", "Headline": "ශ්‍රීපාද වන්දනාව 19වනදායින් අවසන්", "News Content": "මෙවර ශ්‍රී පාද වන්දනා වාරය ලබන 19වනදායින් අවසන් වන බව ශ්‍රී පාදස්ථානාධිපති පූජ්‍ය බෙංගමුවේ ධම්මදින්න නාහිමි පවසයි. වෙසක් පොහෝ දිනට පසුදින එනම් 19 වන දින ශ්‍රී පාද උඩ මළුවේ බුද්ධ පූජාව පැවැත්වීමෙන් අනතුරුව උඩ මළුවේ තැන්පත් කර ඇති සධාතුක කරඩුව, සමන් දේව ප්‍රතිමාව හා දේවාභරණ මාර්ග තුනක් ඔස්සේ පැල්මඩුල්ල රජමහා විහාරස්ථානය දක්වා පෙරහැරකින් වැඩම කරවන බවයි උන්වහන්සේ සඳහන් ක‍ළේය. ශ්‍රී පාද වන්දනාවාරය අවසන් කිරීම සම්බන්ධයෙන් රාජ්‍ය හා පෞද්ගලික අංශයේ නිලධාරීන් දැනුවත් කිරීම සඳහා අද නල්ලතන්නියේ දී පැවති රැස්වීමකට සහභාගී වෙමින් බෙංගමුවේ ධම්මදින්න හිමි මේ බව කියා සිටියේය. පරිසර හිතකාමීව පවත්වනු ලැබූ මෙවර ශ්‍රී පාද වන්දනා වාරය සඳහා දිවයිනේ විවිධ ප්‍රදේශවලින් වන්දනාකරුවන් රැසක් පැමිණි බව සඳහන් කළ උන්වහන්සේ අවාරයේ ශ්‍රීපාද වන්දනාවේ නිරත වීමෙන් වළකින ලෙස ද ඉල්ලීමක් සිදුකළේය.", "URL": "https://sinhala.adaderana.lk/news.php?nid=109699", "Category": null, "Parent URL": null}