{"Source": "Adaderana", "Timestamp": "March 10, 2017 05:35 pm", "Headline": "ආණ්ඩු පක්ෂ මන්ත්‍රීවරුන් ඉතිහාසයට එක් වෙනවා ", "News Content": "ආණ්ඩු පක්ෂයේ මන්ත්‍රීවරුන් පාර්ලිමේන්තුවෙන් පිටව යෑම ඉතිහාසයේ පළමු අවස්ථාව වශයෙන් අද දිනය ඉතිහාසයට එක් වන බව එක්සත් ජනතා නිදහස් සන්ධාන පාර්ලිමේන්තු මන්ත්‍රී ඩලස් අලහප්පෙරුම මහතා පවසයි. පාර්ලිමේන්තු පරිශ්‍රයේ අද (10) පැවති ඒකාබද්ධ විපක්යේ මාධ්‍ය හමුවට එක් වෙමින් මන්ත්‍රීවරයා මේ බව පැවසීය. පාර්ලිමේන්තු මන්ත්‍රී වාසුදේව නානායක්කාර මහතා කථානායකවරයා හමුවේ අදහස් දැක්වීමට ඉල්ලීමක් කළ අතර එම අවස්ථාව ලබා දී එකාබද්ධ විපක්ෂයේ මන්ත්‍රීවරුන් ඒ සඳහා යොමුව ඇති අවස්ථාවේ ඉතා අප්‍රසන්න ලෙස හැසිරෙමින් තම පක්ෂයේ මන්ත්‍රීන්ට විරෝදය පළ කළ අතර ආණ්ඩු පක්ෂයේ සභානායක ඇතුළු පිරිසක් සභා ගර්භයෙන් ඉවත්ව යෑම ජනතා අයිතියට පිටු පෑ අවස්ථාවක් බව ද මන්ත්‍රීවරයා මෙහිදී ප්‍රකාශ කළේ ය. අද දිනයේ දී නියඟය හා ආහාර හිඟය සම්බන්ධයෙන් පාර්ලිමේන්තුවේ සාකච්ඡා කිරීමට නියමිතව තිබු බවත් ආණ්ඩු පක්ෂයේ මෙම හැසිරීමත් සමඟ එය වැළකී ගිය බවත් ඩලස් අලහප්පෙරුම මහතා මෙහිදි වැඩිදුරටත් කියා සිටියේ ය. මෙම මාධ්‍ය හමුවට එක් වු පාර්ලිමේන්තු මන්ත්‍රී වාසුදේව නානායක්කාර මහතා කියා සිටියේ ජනතා විමුක්ති පෙරමුණ හා දෙමළ ජාතික සන්ධානය විපක්ෂය වශයෙන් ආණ්ඩුවේ ක්‍රියාකලාපයට කිසිදු හඬක් නොනගන බවත් තමා ඇතුළු පිරිසට විපක්ෂයේ කාර්ය භාරය සිදු කිරීමට සිදුව ඇති බවත් පැවසීය. එමෙන්ම මෙම මාධ්‍ය හමුකට එක්වු පාර්ලිමේන්තු මන්ත්‍රි පවිත්‍රා වන්නිආරච්චි මහත්මිය කියා සිටියේ ඒකාබද්ධ විපක්ෂයට සියයට 15 ත් වඩා අඩු කාලයක් පාර්ලිමේන්තුව තුළ හිමි වන බවත් නිළ විපක්ෂයක් වශයෙන් පිළිගන්නා තුරු මෙම සටන සිදු කරන බවත්ය.", "URL": "https://sinhala.adaderana.lk/news.php?nid=70695", "Category": null, "Parent URL": null}