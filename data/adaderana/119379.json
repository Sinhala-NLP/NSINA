{"Source": "Adaderana", "Timestamp": "September 18, 2019 10:55 am", "Headline": "කරූ-රනිල් අපේක්ෂකත්වයට ආවොත් සජිත්ට ඉල්ලන්න ධෛර්යයක් තියෙයිද?", "News Content": "ජාතික ජන බලවේගයේ අපේක්ෂකයා ජයග්‍රහණය කරවීම මිස වෙනත් කිසිදු අපේක්ෂකයෙකුට සහාය පළ කිරීමට සූදානම් නැතැයි ජනතා විමුක්ති පෙරමුණේ දේශපාලන මණ්ඩල සභික කේ.ඩී.ලාල් කාන්ත මහතා පවසයි. නුවරඑළිය ප්‍රදේශයේ පැවති හමුවකට එක්වෙමින් ඔහු මේ බව කියා සිටියේය. දැනට නිශ්චිත ලෙස අපේක්ෂකයින් දෙදෙනෙක් නම් කර ඇති බවත් පැවසු ඒ මහතා, එයින් ගෝඨාභය මහතාට ජනාධිපති අපේක්ෂකයා ලෙස ඉදිරිපත් වීමට හැකි ද යන්න පිළිබඳව තවමත් සංවාදයක් නැතුවාම නෙමෙයි යනුවෙන් ද පැවසීය. ජාතික ජන බලවේගයේ අපේක්ෂකයා ජයග්‍රහණය කිරීම අරමුණු කර ගනිමින් ජයග්‍රහණය කිරීම මිසක් ඔහුව අරමුණු කර ගනිමින් වෙනත් අයෙක් ජයග්‍රහණය කිරීමට නොවන බවත් සඳහන් කළේය. ගෝඨාභය මහතා පැරුද්ද වීමට කරූ වටා සියලු දෙනා එකතු විය යුතු බවට මතවාදයක් සාදන බවත් පැවසු ඒ මහතා, කරූ හෝ රනිල් අපේක්ෂකත්වය වෙනුවෙන් පැමිණියොත් සජිත් ප්‍රේමදාස මහතාට ජනාධිපති අපේක්ෂකත්වයට ඉල්ලීමට ධෛර්යයක් තියෙනවා ද යන්න ගැටළුවක් බවත් පැවසීය. මේ වන විට රට තුළ සජිත් එජාපයේ කොටසක් කඩා ගෙනවිත් ශ්‍රි ලංකා නිදහස් පක්ෂය සමඟ එකතු වී වෙනම පෙරමුණක් ලෙස එන බවට කථා බහක් ඇතිව තිබෙන බවත් පැවසු ඒ මහතා, දේශපාලනිකව උරගා බැලුවේ නැති, හත්හදා බැලීම් සිදු නොකල, දේශපාලනික අත්දැකීමක් ජනතාවට ඔහු ගැන නැති කුමන හෝ ආකාරයක කෙනෙකුට අපි එකඟ නැති බවත් සඳහන් කළේය.", "URL": "https://sinhala.adaderana.lk/news.php?nid=119379", "Category": null, "Parent URL": null}