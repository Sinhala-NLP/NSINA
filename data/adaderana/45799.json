{"Source": "Adaderana", "Timestamp": "September 3, 2014 10:53 am", "Headline": "බම්බලපිටියේ ලස්සන කරන දොස්තර මහත්තයාට ඇප!", "News Content": "බම්බලපිටියේ කොස්මෙටික් සර්ජරි රූපලාවන්‍ය මධ්‍යස්ථානයේදී සිරුර පැහැපත් කර ගැනීමට ගිය පී.ඒ ප්‍රියංගි නැමැති වෛද්‍යවරිය එන්නතක් විෂ වී මියයාම සම්බන්ධයෙන් රිමාන්ඩ් බාරයේ සිටි වෛද්‍ය නිමල් ගමගේ මහතා ඇප මත නිදහස් කර තිබේ. සැකකාර වෛද්‍යවරයා රුපියල් ලක්ෂ 05ක ශරීර ඇප 02ක් සහ රුපියල් 50,000ක මුදල් ඇපයක් මත මුදා හැරීමට කොළඹ අලුත්කඩේ අතිරේක මහේස්ත්‍රාත් ඒ.එච්.සහබ්දීන් මහතා නියෝග කර ඇත. එමෙන්ම නඩුවේ සාක්ෂිකරුවන්ට බලපෑම් නොකරන ලෙස ද එම වෛද්‍යවරයාට අයත් රූපලාවන්‍යාගාරය සම්බන්ධයෙන් සිදුකරනු ලබන පරීක්ෂණ කටයුතු වලට බාධා නොකරන ලෙසත් මහේස්ත්‍රාත්වරයා සැකකාර වෛද්‍යවරයාට දැනුම් දී තිබේ. ඔහුගේ විදෙස් ගමන් තහනම් කර ඇති මහේස්ත්‍රාත්වරයා සෑම මසකම අවසන් ඉරිදා බම්ලපිටිය අපරාධ අංශයේ පෙනි සිටින ලෙස ද මහේස්ත්‍රාත්වරයා දැනුම් දුන් බව අද දෙරණ අධිකරණ වාර්තාකරු සඳහන් කළේය. මීට අමතරව වෛද්‍ය නිමල් ගමගේ මහතා සත්‍ය වශයෙන්ම වෛද්‍යවරයෙකු ද යන්න පිළිබදව විමර්ශනයක් සිදුකරන ලෙස ද අතිරේක මහේස්ත්‍රාත් ඒ.එච්.සහබ්දීන් මහතා වෛද්‍ය සභාව වෙත දැනුම්දී ඇත. වෛද්‍ය නිමල් ගමගේ විසින් ලබාදුන් බව කියන එන්නතක් විෂ වී පසුගිය මස 12 වැනිදා ජීවිතක්ෂයට පත්වූයේ බොරැල්ල රිජ්වේ ආර්යා ළමා රෝහලේ සේවය කළ පී.ඒ ප්‍රියංගි නැමැති 47 හැවිරිදි වෛද්‍යවරියකි. මෙම සිද්ධියේදී වෛද්‍ය නිමල් ගමගේ මහතාට එකී රූපලාවන්‍යා මධ්‍යස්ථානය පවත්වාගෙන යාමට සුදුසුකම් නැති බවට ද පසුව අනාවරණය කෙරිණ. කෙසේ වුවද ඔහු මෙරටදී එම්.බී.බී.එස් උපාධිය ලබා අමෙරිකාවේදී විශේෂඥ පුහුණුව ලැබූ වෛද්‍යවරයෙකු බව කියැවිණ. අදාළ සිද්ධිය සම්බන්ධයෙන් පරීක්ෂණ මෙහෙයවන පොලීසිය පසුගිය 25 වැනිදා සැකකාර නිමල් ගමගේ වෛද්‍යවරයා අධිකරණයට ඉදිරිපත් කළ අවස්ථාවේදී කියා සිටියේ සැකකරු එන්නතක් ලබාදුන් තවත් කාන්තාවක රෝගාබාධ වී එංගලන්තයේ සිටින බවට ඊමේල් මගින් දැනුම් දී ඇති බවයි. ඊට අමතරව කුරුණෑගල ප්‍රදේශයේ 13න් හැවිරිදි දැරියකගේ සුදු කබරවලට මොහු ප්‍රතිකාර කිරීමෙන් පසු එය වැඩි වු බව එම දැරියගේ පියා ද පොලීසියට පැමිණිලි කර තිබේ. මෙම සැකකාර වෛද්‍යවරයා බලවත් පුද්ගලයෙකු බවත්, ඔහු රක්ෂිත බන්ධනාගාරයේ සිටියදී පුවත්පතකට සම්මුඛ සාකච්ඡාවක් දී ඇති බවත් පොලීසිය විසින් එදින අධිකරණයට දැනුම් දෙන ලදී. තවද අදාළ රූපලාවන්‍යාගාරයේ තිබෙන සියලු බෙහෙත් වර්ග සහ ආලේපන කල් ඉකුත් ඒවා වන අතර එහි සේවය කරන හෙදියන් සුදුසුකම්ලත් හෙදියන් නොවන බවත් පොලීසිය අධිකරණය හමුවේ පවසා තිබුණි. මෙම වෛද්‍යවරයා සියලු ආචාර ධර්ම උල්ලංඝණය කරමින් කටයුතු කර ඇති අතර තවදුරටත් එම මධ්‍යස්ථානයේ තබා ඇති රූපවාහිනි කැමරා සෝදිසි කළ යුතු බවද පොලීසිය පවසන ලදී.", "URL": "https://sinhala.adaderana.lk/news.php?nid=45799", "Category": null, "Parent URL": null}