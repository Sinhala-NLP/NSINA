{"Source": "Adaderana", "Timestamp": "January 10, 2014 06:15 pm", "Headline": "13දා දුම්වැටියට එරෙහිවීමේ දිනයයි", "News Content": "ලබන 13 වන දින “දුම්වැටියට එරෙහි වීමේ දිනය“ ලෙස නම් කිරීමට සෞඛ්‍ය අමාත්‍යාංශය තීරණය කර තිබේ. 2014 වසර මතින් තොර සමාජයක් බිහි කිරීමේ වර්ෂය ලෙස නම් කර ඇති අතර ඊට සමගාමීව මෙම දිනය ප්‍රකාශයට පත් කර ඇති බව සඳහන්ය. ඒ අනුව එළඹෙන 13 වන දින දිවයිනේ කඩසාප්පුවල දුම්වැටි අලෙවි කිරීමෙන් වළකින ලෙසත් දුම්බීමට ඇබ්බැහි වී සිටින පුද්ගලයින් එදින දුම්බීමෙන් වැළකී සිටින ලෙසත් සෞඛ්‍ය අමාත්‍යාංශය ඉල්ලීමක් කරයි. දුම්වැටියට එරෙහි වීමේ දිනය වෙනුවෙන් පැවැත්වෙන ප්‍රධාන වැඩසටහන කොළඹ දී පැවැත්වීමට නියමිතය. එදින දිවයින පුරා දුම්වැටි භාවිතය වැළැක්වීමේ පා ගමන් සහ සෞඛ්‍ය අධ්‍යාපනික වැඩසටහන් ක්‍රියාත්මක කරන ලෙසට සෞඛ්‍ය අමාත්‍යාංශය පළාත් සහ ප්‍රාදේශීය සෞඛ්‍ය සේවා අධ්‍යක්ෂවරුන් වෙත දැනුම් දී ඇත. දුම්වැටි භාවිතය හේතුවෙන් දිනකට මෙරට පුද්ගලයින් 60 දෙනෙකු පමණ මරණයට පත් වන අතර තවත් විශාල පිරිසක් හෘද රෝග, පිළිකා, සහ ශ්වසන රෝග වලට ගොදුරු වන බව සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=40251", "Category": null, "Parent URL": null}