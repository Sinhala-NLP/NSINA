{"Source": "Adaderana", "Timestamp": "January 6, 2013 08:21 am", "Headline": "කා.කා.ස. බණ්ඩාරවෙල මහනගර සභාවත් අපවිත්‍ර කරයි", "News Content": "බණ්ඩාරවෙල මහනගර සභාවේ පුහුණු සේවිකාවක ලෙස කටයුතු කළ 22 හැවිරිදි තරුණියක පැහැරගෙන ගොස් දින තුනක් තිස්සේ අතවර කළ බව කියන එම මහනගර සභාවේ කාර්යාල කාර්ය සහයකයා අත්අඩංගුවට ගෙන තිබේ. පසුගිය බ‍්‍රහස්පතින්දා සේවය නිමා වී නිවසට යන අතර වාරයේ දී අදාළ තරුණිය තවත් සේවකයන් කිහිපදෙනෙකු සමග සැකකරුගේ ත‍්‍රීරෝද රථයෙන් නගරය වෙත පැමිණ ඇත. එහිදී සෙසු සේවකයින් සූක්ෂම ලෙස ත‍්‍රීරෝද රථයෙන් බැසගොස් ඇති අතර අදාළ තරුණිය නිවසට රැගෙන යන බව පවසා අතර මගදී වෙනත් ස්ථානයකට ගෙන ගොස් ඇති බව වාර්තා වේ. එහිදී සැකකරු විසින් නිවසකට රැගෙන ගොස් ඇති තරුණිය එහි රඳවාගෙන අතවර කර ඇති බව අනාවරණය වී තිබේ. ඊයේ (05) උදෑසන ඇය නිවස අසළට රැගෙන විත් දමා ගොස් ඇති බව මව්පියන් පවසයි. මේවන විට එම තරුණිය දියතලාව මූලික රෝහලේ ප‍්‍රතිකාර ලබමින් සිටියි. පරීක්ෂණවලදී අනාවරණය වී ඇත්තේ ඇයට අධික රුධිර වහනයක් සිදුව ඇති බවයි. තරුණිය පැහැර ගැනීමට නගර සභාවේ සේවකයින් ද සහයෝගය දක්වා ඇති බව පවුලේ ඥාතීන් පොලිසියට දැනුම් දී තිබේ. අපරාධයට සම්බන්ධ යැයි සැක කෙරෙන කාර්යාල කාර්ය සහයකයා අත්අඩංගුවට ගෙන ඇති අතර ඔහුගෙන් ප‍්‍රශ්න කිරීම් සිදුකරන බව බණ්ඩාරවෙල පොලීසිය සඳහන් කළේය.", "URL": "https://sinhala.adaderana.lk/news.php?nid=30524", "Category": null, "Parent URL": null}