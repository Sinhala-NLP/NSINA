{"Source": "Adaderana", "Timestamp": "March 22, 2019 11:38 am", "Headline": "බ්‍රිතාන්‍යයට පලා යෑමට පැමිණි ඉරාක ජාතිකයාගේ ගමනාන්තය වෙනස් වෙයි", "News Content": "ව්‍යාජ ගුවන් ගමන් බලපත්‍රයක් උපයෝගී කර ගනිමින් බ්‍රිතාන්‍යය වෙත යෑමට කටුනායක ගුවන් තොටුපළ වෙත පැමිණි ඉරාක ජාතිකයෙකු අද(22) උදෑසන ආගමන - විගමන දෙපාර්තමේන්තු නිලධාරීන් අත්අඩංගුවට ගෙන තිබේ. මොහු 32 හැවිරිදි ඉරාක ජාතිකයෙකි. ඔහු ඉරාකයේ සිට ඩුබායි වෙත පැමිණ , එතැන් සිට ෆ්ලයි ඩුබායි ගුවන් සේවයේ එෆ්.ඉසෙඩ්- 557 දරන ගුවන් යානයෙන් අද අලුයම 12.50 ට කටුනායක ගුවන් තොටුපළ වෙත පැමිණ තිබේ. එහිදී මොහු පිළිබඳව කටුනායක ගුවන් තොටුපළ ආගමන - විගමන දෙපාර්තමේන්තු නිලධාරීන්ට ඇති වූ සැකය මත , ඔහුගෙන් දීර්ඝ ලෙස ප්‍රශ්න කළ විට , ඔහු බ්‍රිතාන්‍යය ජාතිකයෙකු සේ ඉතා හොදින් ඉංග්‍රීසි භාෂාව උච්චාරණය කරමින් , තමා බ්‍රිතාන්‍යයේ සිටින තම බිරිඳ බැලීම සඳහා යන බව පවසා තිබේ. පසුව ආගමන - විගමන දෙපාර්තමේන්තු නිලධාරීන් මොහු ඉදිරිපත් කළ බ්‍රිතාන්‍යය ගුවන් ගමන් බලපත්‍රය විශේෂ තාක්ෂණික උපකරණ මඟින් වැඩිදුර පරීක්ෂා කිරීමේ දී , බ්‍රිතාන්‍යය විසින් එරට ගුවන් ගමන් බලපත්‍ර සඳහා විශේෂයෙන් යොදන ආරක්ෂක උපක්‍රම ඒ තුළ නොවීම නිසා ,මෙය ව්‍යාජ ගුවන් ගමන් බලපත්‍රයක් බව අනාවරණය වී තිබේ. ඉන් පසුව ඔහු විසින් රැගෙන විත් තිබූ ඔහුගේ ගමන් මල්ල පරීක්ෂා කිරීමේ දී , ඒ තුළ වූ ටී ෂර්ට් එකක ඔතන ලද සැබෑ ඉරාක ගුවන් ගමන් බලපත්‍රය සඟවා ගෙන තිබියදී ආගමන - විගමන දෙපාර්තමේන්තු නිලධාරීන් විසින් සොයාගෙන අත්අඩංගුවට ගෙන තිබේ. මෙම ඉරාක ජාතිකයා රටවල් ගනනාවක් ඔස්සේ බ්‍රිතාන්‍යයට යෑමට පැමිණ ඇත්තේ , ඒ රටවල ගුවන් තොටුපළ වලදී යොදන නිල මුද්‍රා නිසා ,මෙම ව්‍යාජ ගුවන් ගමන් බලපත්‍රය අනාවරණය කර ගැනීම බ්‍රිතාන්‍යයේ ආගමන - විගමන දෙපාර්තමේන්තු නිලධාරීන්ට අපහසු වී යෑමටය. කටුනායක ගුවන් තොටුපළ ආගමන - විගමන දෙපාර්තමේන්තු සහකාර පාලක සුජීව රත්නායක මහතාගේ උපදෙස් සහ අධීක්ෂණය යටතේ ප්‍රධාන ආගමන - විගමන නිලධාරී වයි.ඒ.එස්.ඩී.යාපා සහ ඒ.එම්.පී.කේ.අලහකෝන් සහ බලලත් නිලධාරී ආර්.ඩී.එස්.එස්.ගුණරත්න යන මහත්වරුන් මෙම අත්අඩංගුවට ගැනීම සහ මේ පිළිබඳව වැඩිදුර විමර්ශන කටයුතු සිදු කර තිබුණි. පසුව මෙම ඉරාක ජාතිකයා සතුව පැවති ව්‍යාජ බ්‍රිතාන්‍ය ගුවන් ගමන් බලපත්‍රය අත්අඩංගුවට ගත් කටුනායක ගුවන් තොටුපළ ආගමන - විගමන දෙපාර්තමේන්තු නිලධාරීන් , ඔහු සතුව පැවති ඉරාක ගුවන් ගමන් බලපත්‍රය මඟින් ඔහු ආපසු ඩුබායි වෙත පිටුවහල් කිරීම සඳහා ෆ්ලයි ඩුබායි ගුවන් සේවය වෙත භාර දී තිබේ.", "URL": "https://sinhala.adaderana.lk/news.php?nid=106532", "Category": null, "Parent URL": null}