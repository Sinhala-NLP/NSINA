{"Source": "Adaderana", "Timestamp": "September 5, 2011 02:23 pm", "Headline": "ඛනිජ තෙල් අර්බුදයේ අදිසි දේශපාලන හස්තයක් ඇත්ද..?", "News Content": "බාල පෙට්‍රල් ගෙන් වීමෙන් උද්ගත වූ ඛනිජ තෙල් අර්බුදය පිටුපස බලවත් අදිසි දේශපාලන හස්තයක් පවත්නා බවට සැකයක් ඇතිවන බව එක්සත් ජාතික පක්ෂය පවසයි. ඒ පිළිබඳ විමර්ශනය කිරීම සඳහා පත් කළ කමිටුවේ නිර්දේශ ක්‍රියාත්මක කිරීමට ඛනිජ තෙල් කර්මාන්ත අමාත්‍යවරයා අපොහොසත්වීම නිසා මෙවැනි සාධාරණ සැකයක් ඇතිවන බව එක්සත් ජාතික පක්ෂයේ මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා සඳහන් කරයි. කමිටුවේ නිර්දේශ වූයේ කෝටි 41 ක් පමණවන බවට ගණන් බලා ඇති පාඩුව පියවීම සඳහා එකී මුදල් අදාළ වගකිව යුතු නිලධාරීන්ගෙන් හෝ අදාළ සමාගමෙන් අයකර ගැනීම බව සිහිපත් කළ මන්ත්‍රීවරයා මේ වනතුරුත් එකී මුදල් අයකර ගැනීමට කිසිදු ක්‍රියාමාර්ගයක් ගෙන නොමැති බව පෙන්වාදුන්නේය. ඛනිජ තෙල් කර්මාන්ත අමාත්‍යවරයා මෙම අර්බුදය සම්බන්ධයෙන් වගකිවයුත්තන්ට තරාතිරම නොබලා දඬුවම් ලබාදෙන බව පවසා සිටි බවද මන්ත්‍රීවරයා කියා සිටියේය. 2005 න් පසු ඛනිජ තෙල්වලට නිශ්චිත මිල සූත්‍රයක් නැති බවත්,ලෝක වෙළඳපොළේ තෙල් මිල පහල ගියද එහි වාසිය ජනතාවට ලැබී නොමැති බවත්,ඒ නිසාම ඉතා අධික වියදමක් දැරීමට ජනතාවට සිදුව ඇති බවත් ගයන්ත කරුණාතිලක මහතා පවසයි. අද(05)කොළඹ පැවති මාධ්‍ය හමුවකට එක්වෙමින් ඔහු මෙම කරුණු සඳහන් කළේය.", "URL": "https://sinhala.adaderana.lk/news.php?nid=18529", "Category": null, "Parent URL": null}