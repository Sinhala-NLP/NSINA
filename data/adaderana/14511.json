{"Source": "Adaderana", "Timestamp": "February 28, 2011 08:20 am", "Headline": "ඡන්ද කටයුතු වලට රාජ්‍ය දේපළ දුන්නොත් ගාස්තුවක් අය කළ යුතුයි", "News Content": "කිසියම් දේශපාලන පක්ෂයක මැතිවරණ කටයුතු සඳහා රාජ්‍ය දේපළ ලබාදෙන්නේ නම් ඒ සඳහා අනිවාර්යෙන්ම ගාස්තුවක් අය කළ යුතු බව මැතිවරණ කොමසාරිස්වරයා රාජ්‍ය ආයතන ප්‍රධානීන්ට උපදෙස් ලබාදී ති‍බේ. අදාළ දේපළ ලබාදිය යුත්තේ දේශපාලන පක්ෂ විසින් ඒවා ඉල්ලුම් කරණු ලබන අනුපිළිවෙල අනුව බව ද මැතිවරණ කොමසාරිස් දයානන්ද දිශානායක මහතා චක්‍රලේඛයක් මගින් දැනුම් දී ඇත. මැතිවරණ ප්‍රචාරක කටයුත්තක් සඳහා රාජ්‍ය දේපළ ඉල්ලා සිටිය ද එය ලබාදීම ප්‍රතික්ෂේප කරන්නේ නම් ඊට හේතුව ලේඛනගත කර ඉදිරිපත් කළ යුතු බව ද එමගින් දැනුම් දී ඇති බව සඳහන්ය. කිසියම් දේශපාලන පක්ෂයක මැතිවරණ ප්‍රචාරක කටයුතු සඳහා රජයේ දේපළ නොමිලයේ ලබාදීම රාජ්‍ය දේපල අයථා ලෙස පරිහරණය කිරීමක් ලෙස සලකනු ලබන බව ද මැතිවරණ කොමසාරිස්වරයා පවසයි.", "URL": "https://sinhala.adaderana.lk/news.php?nid=14511", "Category": null, "Parent URL": null}