{"Source": "Adaderana", "Timestamp": "January 3, 2013 06:43 pm", "Headline": "   පිහියකින් ඇන පියා ඝාතනය කරලා", "News Content": "පිහියකින් ඇන තම පියා ඝාතනය කළ බව කියන 18 හැවිරිදි තරුණයෙකු අත්අඩංගුවට ගෙන ඇති බව පොලීසිය කියයි. අද (03 ) දින සවස 3.00 ට පමණ මෙම ඝාතනය සිදුවී ඇති බවත්, මිය ගොස් ඇත්තේ හලාවත, මුගුණුවටවන - පුංචි විලත්තව පදිංචිව සිටි වර්ණකුලසුරිය නිශාන්ත තිසේරා (40) නම් අයෙකු බවත් පොලීසිය කියා සිටියි. අත්අඩංගුවට ගෙන ඇති තරුණයා සහ මිය ගොස් ඇති පියා අතර බහින් බස් වීමක් සිදුවී ඇති අතර ඒ අවසානයේදී තරුණයා විසින් තම පියාට පිහියකින් ඇන ඇති බවට මුලික විමර්ශන වලදී හෙළිවී තිබේ. පිහි ඇනුම් කා නිවස තුළ ඇද වැටී සිටි පියාව එම අවස්ථාවේදීම හලාවත මහා රෝහලට ඇතුළත් කළත් ඔහු බාහිර රෝගී අංශයේදීම මිය ගොස් ඇති බව පොලීසිය පවසයි. සිද්ධිය සම්බන්ධයෙන් අත්අඩංගුවට ගෙන ඇති සැකකරු කිසියම් මානසික ආබාධයකින් පෙළෙන අයෙකු බවද පොලීසිය පෙන්වාදෙයි. මහේස්ත්‍රාත් පරීක්ෂණය පැවැත්වීමට නියමිතව ඇත.", "URL": "https://sinhala.adaderana.lk/news.php?nid=30471", "Category": null, "Parent URL": null}