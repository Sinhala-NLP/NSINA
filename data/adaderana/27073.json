{"Source": "Adaderana", "Timestamp": "September 2, 2012 02:17 pm", "Headline": " 60 පැන්න 6ක් තාමත් ලොකු පුටුවල", "News Content": "නැගෙනහිර පළාතේ විශ‍්‍රාම ගිය අධ්‍යාපන නිලධාරීන් දේශපාලන උවමනා මත අධ්‍යාපන ක්ෂේත‍්‍රයේ ඉහළ තනතුරුවල තබා ගනිමින් සිටින බවට ලංකා ගුරු සංගමය චෝදනා කරයි. දැනටමත් වයස අවුරුදු 60 ඉක්මු වු නිලධාරීන් 6 දෙනෙකු රාජ්‍ය පරිපාලන චක්‍රලේඛය ද උල්ලංඝණය කරමින් එසේ තබාගෙන සිටින බව එම සංගමයේ ලේකම් ජොසප් ස්ටාලින් මහතා පෙන්වාදෙයි. ඔහු විසින් නිකුත් කළ නිවේදනයක මේ පිළිබඳව මෙසේ ද සඳහන්ය. මඩකළපු මධ්‍යම, අම්පාර, කල්මුණේ යන කලාප අධ්‍යාපන කාර්යාලවල කලාප අධ්‍යාපන අධ්‍යක්ෂ තනතුරු සඳහා අයඳුම්පත් කැඳවා වසරකට වැඩි කාලයක් ඉක්ම යමින් තිබියදී එම තනතුරුවලට වයස අවුරුදු 60 ඉක්මවූ නිලධාරීන් යොදවා ඇත. එසේ ම නැගෙනහිර පළාත් අධ්‍යාපන අධ්‍යක්ෂක ඒ.එම්.ඊ.පෝල් මහතා අවුරුදු 60 ඉක්මවා තිබියදීත් තවදුරටත් එම තනතුරෙහි කටයුතු කරයි. එසේ ම පළාත් අධ්‍යාපන දෙපාර්තමේන්තුවේ වයස අවුරුදු 60 ඉක්මවූ තවත් නිලධාරීන් දෙදෙනෙකු වූ හේරත් සහ ජේ. කාරියවසම් යන මහත්වරුන් ද නියෝජ්‍ය අධ්‍යාපන අධ්‍යක්ෂක සහ අතිරේක පළාත් අධ්‍යාපන අධ්‍යක්ෂක තනතුරුවල කටයුතු කරති. මෙසේ අවුරුදු 60 ඉක්මවූ නිලධාරීන් 6 දෙනෙකු පමණ ප‍්‍රධාන තනතුරුවල තබාගෙන ඔවුන්ට සේවා දිගු ලබාදීම නිර්දේශ කරන්නේ පළාතේ ආණ්ඩු පක්ෂ ඇමතිවරු හා ආණ්ඩුකාරයා විසිනි. රාජ්‍ය පරිපාලන චක‍්‍රලේඛ 24/2011 පැහැදිලිව දක්වා ඇත්තේ අත්‍යාවශ්‍ය අවස්ථාවලදී කැබිනට් අනුමැතිය මත මාස 6 ක් සඳහා සේවා දිගු ලබාදිය හැකි බව පමණි. එසේ ම එම චක‍්‍රලේඛයේ පැහැදිළිව සඳහන් කර ඇත්තේ 2011.08.17 වන දින කැබිනට් රැස්වීමේදී මෙම තීරණය ගෙන ඇති බවයි. එවැනි කැබිනට් තීරණයක් හා චක‍්‍රලේඛයක් තිබියදීත්, එම තනතුරුවලට පත්කිරීම සඳහා අධ්‍යාපන පරිපාලන සේවයේ සුදුසු නිලධාරීන් සිටියදීත් මෙසේ කටයුතු කිරීම පැහැදිළි දේශපාලන උවමනාවක් මත සිදු වන කි‍්‍රයාවකි. 2006 වසර සිට විධිමත් අයඳුම්පත් කැඳවීමකින් තොරව නැගෙනහිර පළාත් අධ්‍යාපන අධ්‍යක්ෂ තනතුර පවත්වාගෙන යාමත් නැගෙනහිර පළාත් අධ්‍යාපන පරිපාලන සේවයේ ජ්‍යෙෂ්ඨතා ලේඛනයක් මේ දක්වා පවත්වාගෙන නොයාමත් ගුරු සේවයේ නිලධාරීන් අධ්‍යාපන පරිපාලන සේවයේ තනතුරුවල යොදවා තිබීමත් වර්තමාන නැගෙනහිර අධ්‍යාපනයේ දේශපාලනීකරණය පැහැදිලිව පෙන්නුම් කරන්නකි. මෙවැනි පත්වීම් ලාභීන් තමන්ගේ සේවා දිගු වෙනුවෙන් දේශපාලකයින්ගේ සෑම කටයුත්තක්ම සිදු කරන බව පැහැදිලි කරුණකි. මේ තත්ත්වය තුළ රාජ්‍ය පරිපාලන චක‍්‍රලේඛ 24/2011 උල්ලංඝණය කරමින් නැගෙනහිර ආණ්ඩුකාරවරයා ප‍්‍රාදේශීය දේශපාලකයින්ගේ උවමනා මත සිදු කර ඇති සියලූ පත්වීම් අහෝසි කර සකි‍්‍රය සේවයේ නිලධාරීන් මේ තනතුරුවලට යොදවන ලෙස ලංකා ගුරු සංගමය බල කර සිටී.", "URL": "https://sinhala.adaderana.lk/news.php?nid=27073", "Category": null, "Parent URL": null}