{"Source": "Adaderana", "Timestamp": "September 19, 2010 11:39 am", "Headline": "ගම්පොළදී කුඩු ජාවාරම්කරුවන් 22 ක් අත්අඩංගුවට ", "News Content": "ගම්පොළ පොලිසිය විසින් ක්‍රියාත්මක කරනු ලැබූ විශේෂ මෙහෙයුමකින් මත්කුඩු ජාවාරම්වලට සම්බන්ධ සැකකරුවන් 22 දෙනෙකු අත්අඩංගුවට ගැනීමට හැකි වී තිබේ. එහිදී මත්කුඩු පැකට් දහසක පමණ ප්‍රමාණයක් ද සොයාගැනීමට හැකිවී ඇති බව ගම්පොළ ප්‍රදේශය භාර ජ්‍යෙෂ්ඨ පොලිස් අධිකාරී රොෂාන් ප්‍රනාන්දු මහතා පවසයි. ගම්පොළ නගරයට ආසන්න ගල්වල හා පොල්කුඹුර යන ප්‍රදේශවල සිදුකළ මෙම මෙහෙයුම සඳහා පොලිස් නිලධාරීන් සිය දෙනෙකුට අධික සංඛ්‍යාවක් සහභාගී වී ඇති අතර ඒ සඳහා මහනුවර නිල සුනඛ අංශයේ සුනඛයිනේගේ ද සහය ලබාගෙන ඇත. මෙම වසරේ ගතවූ කාලසීමාව තුළ ගම්පොළ නගරයේ ක්‍රියාත්මක කරනු ලැබූ මෙවැනි මෙහෙයුම් මගින් මත්කුඩු ජාවාරම් හා සම්බන්ධ සැකකරුවන් 680 දෙනෙකු අත්අඩංගුවට ගැනීමට හැකිවී ඇති බව රොෂාන් ප්‍රනාන්දු මහතා සඳහන් කළේය. ගම්පොළ ප්‍රදේශයේ මත්කුඩු හා මත්ද්‍රව්‍ය මුලිනුපුටා දැමීමේ අරමුණින් මෙවැනි මෙහෙයුම් තවදුරටත් ක්‍රියාත්මක කරන බව ජ්‍යෙෂ්ඨ පොලිස් අධිකාරීවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=10958", "Category": null, "Parent URL": null}