{"Source": "Adaderana", "Timestamp": "April 8, 2019 12:14 pm", "Headline": "ලෝක ශූරතා රග්බි තරගාවලියේ 7 වන අදියර හොංකොංහි දී", "News Content": "ලෝක ශූරතා සත් සාමාජික රග්බි තරගාවලියේ 7වන අදියර ඊයේ(07) හොංකොං හිදී පැවැත්විය. එම අදියරේ ජය හිමිකර ගත්තේ ෆීජි කණ්ඩායමයි. 7වන අදියරේ අවසන් තරගය සඳහා ෆීජි කණ්ඩායම සහ ප්‍රංශ කණ්ඩායම සුදුසුකම් ලබා ගත්තේය. තරගයේ පලමු අර්ධය ලකුණු 14ට 0ක් ලෙස පෙරමුණ ගත්තේ ෆීජි කණ්ඩායමයි. නමුත් පෙරළිකාර ප්‍රංශ කණ්ඩායම දෙවන අර්ධයේදී ෆීජි කණ්ඩායමට ඉතා හොඳ තරගයක් ලබා දීමට සමත් විය. දෙවන අර්ධයේදී කණ්ඩායම දෙකම ලකුණු 7 බැගින් රැස් කළේය. නමුත් පළමු අර්ධයේ රැස් කරගත් ලකුණු සංඛ්‍යාවත් සමගින් ෆීජි කණ්ඩායම තරගය ජයගත්තේ ලකුණු 21ට 7ක් ලෙසයි. එම ජයත් සමගින් ෆීජි කණ්ඩායම ලෝක ශූරතා සත් සාමාජික රග්බි තරගාවලියේ සමස්ත ප්‍රසාද ලකුණු සටහනේ දෙවන ස්ථානය දක්වා ඉදිරියට පැමිණීමට සමත් විය. තරගාවලියේ සමස්ත ප්‍රසාද ලකුණු සටහනේ තවදුරටත් පෙරමුණේ පසුවන්නේ අමෙරිකා කණ්ඩායමයි.", "URL": "https://sinhala.adaderana.lk/news.php?nid=107622", "Category": null, "Parent URL": null}