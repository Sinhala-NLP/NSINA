{"Source": "Adaderana", "Timestamp": "December 19, 2018 11:40 am", "Headline": "ප්‍රහාරයකින් 8ක් ජීවිතක්ෂයට-පිරිසකට තුවාල", "News Content": "සිරියාවේ ඇෆ්‍රින් නගරයේ සිදුවූ බෝම්බ ප්‍රහාරයකින් පුද්ගලයින් අට දෙනෙකු ජීවිතක්ෂයට පත්වූ බව නිරීක්ෂණ කණ්ඩායමක් පවසන අතර ප්‍රහාරයෙන් තවත් පුද්ගලයින් රැසක් තුවාල ලබා ඇති බවද සඳහන් වෙයි. සිරියාවේ උතුරුදිග ඇෆ්‍රින් නගරයේ පොදු වෙළදපලක් ඉලක්ක කර පසුගිය ඉරිදා බෝම්බ ප්‍රහාරයක් එල්ලවී තිබේ. මෝටර් රථයක සවිකරන ලද බෝම්බයක් පුපුරවා හැරීමෙන් ප්‍රහාරය සිදුකර ඇති බවයි නිරීක්ෂණ කණ්ඩායම් පවසයි. ඉන් පුද්ගලයින් අට දෙනෙකු ජීවිතක්ෂයට පත්ව තවත් බොහෝ පිරිසක් තුවාල ලබා ඇති බවත් සඳහන්ය. එමෙන්ම ප්‍රහාරයෙන් වෙළඳපලට සහ ඒ අසළ නවතා තිබූ රථවාහන රැසකටත් දැඩි අලාභහානි සිදුව තිබුණි. ප්‍රහාරයේ වගකීම මෙතෙක් කිසිවකුත් භාරගෙන නැත. කුර්දි සටන්කාමීන් යටතේ තිබූ ඇෆ්‍රින් නගරයේ බලය සති අටක මෙහෙයුමකින් පසු ඉකුත් මාර්තු මාසයේදී තුර්කි හමුදා විසින් අත්පත්කර ගත්තේය.", "URL": "https://sinhala.adaderana.lk/news.php?nid=100973", "Category": null, "Parent URL": null}