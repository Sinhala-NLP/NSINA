{"Source": "Adaderana", "Timestamp": "August 20, 2012 01:05 pm", "Headline": "කොරියානු සිහිනයේ හිමිකරුවන් තෝරයි", "News Content": "කොරියානු භාෂා ප්‍රවීණතා විභාගය සඳහා ප්‍රවේශ පත්‍ර නිකුත් කිරීම දිවයින පුරා මධ්‍යස්ථාන 30 ක දී අද (20) පෙරවරුවේ ආරම්භ කෙරිණි. ප්‍රවේශ පත්‍ර ලබා ගැනීම සඳහා එම මධ්‍යස්ථාන වෙත ඉතා විශාල පිරිසක් ඊයේ (19) රාත්‍රියේ සිට පෝලිම්වල සිටි බව අද දෙරණ වාර්තාකරුවන් සඳහන් කළේය. මෙවර ප්‍රවේශ පත්‍ර නිකුත් කිරීමේ දී විදේශ ගමන් බලපත්‍රය අනිවාර්යය කර තිබීම හේතුවෙන් ඇතැමුන්ට ගැටලු මතු වී ඇති බව ද වාර්තා වේ. ඇතැම් මධ්‍යස්ථාන වෙත ප්‍රමාණය ඉක්මවා පිරිස් පැමිණීම හේතුවෙන් ප්‍රවේශ පත්‍ර නිකුත් කිරීමේ දී දුෂ්කරතා මතුව ඇති බව ශ්‍රී ලංකා විදේශ සේවා නියුක්ති කාර්යාංශයේ නිලධාරීන් පැවසීය. කෙසේ වුවද කොළඹ මධ්‍යස්ථාන 6 කදී ප්‍රවේශ පත්‍ර නිකුත් කිරීම ලබන 25 වැනි දින දක්වා සිදු කෙරෙන අතර සෙසු මධ්‍යස්ථානවල දී ප්‍රවේශ පත්‍ර ‍නිකුත් කිරීම ලබන 24 වැනිදා දක්වා සිදු කිරීමට නියමිතය. මෙවර විභාගය ඔක්තෝම්බර් මස 13 සහ 14 යන දෙදින තුළ පැවැත්වීමට නියමිත අතර විභාගය සමත් වන අපේක්ෂකයන් 5000 කට කොරියානු රැකියා අවස්ථා හිමි වනු ඇති. ඉන් 3500 දෙනෙකු කර්මාන්ත අංශයේ රැකියා සඳහා යොමු කරවන අතර 1500 දෙනෙකු ධීවර අංශයේ රැකියා සඳහා යොමු කරවන බව විදේශ සේවා නියුක්ති කාර්යාංශය සඳහන් කරයි.", "URL": "https://sinhala.adaderana.lk/news.php?nid=26730", "Category": null, "Parent URL": null}