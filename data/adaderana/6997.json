{"Source": "Adaderana", "Timestamp": "March 1, 2010 08:08 am", "Headline": "මියගිය සංඛ්‍යාව 708 දක්වා ඉහළට", "News Content": "චීලී රාජ්‍යයට බලපෑ භූ කම්පනය හේතුවෙන් මියගිය පුද්ගලයින්ගේ සංඛ්‍යාව 708 දක්වා ඉහළ ගොස් තිබේ. මෙම සංඛ්‍යාව තවදුරටත් ඉහළ යා හැකි බව එරට ජනාධිපති මිචෙල් මැචලට් පවසයි. රික්ටර් මාපකයේ ඒකක 8. 8 ක ප්‍රබලත්වයෙන් යුතුව ඇති වු මෙම භූකම්පනය හේතුවෙන් නිවාස සහ ගොඩනැගිලි කඩා වැටී ඇති අතර සුන්බුන් අතර තවත් විශාල පිරිසක් සිරවී සිටිනු ඇති බව සහන සේවා කණ්ඩායම් වල විශ්වාසය වේ. භූ කම්පනයෙන් චිලී රාජ්‍යයේ නිවාස මිලියනයක් පමණ විනාශ වී ඇති බව ද වාර්තා වේ. එමෙන්ම භූකම්පනය දැඩිව බලපෑ ප්‍රධාන නගර දෙකක ඇති වු නොසන්සුන්කාරී තත්ත්වයක් හේතුවෙන් ඇඳිරි නීතිය පැනවීමට චීලි බලධාරීන් පියවරගෙන ඇත. ඊයේ ඇතිවු එම නොසන්සුන්කාරී තත්ත්වය මැඩ පැවැත්වීමට කඳුළු ගෑස් සහ ජල ප්‍රහාර එල්ල කිරීමට ද පොලිසියට සිදුව තිබේ.", "URL": "https://sinhala.adaderana.lk/news.php?nid=6997", "Category": null, "Parent URL": null}