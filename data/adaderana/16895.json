{"Source": "Adaderana", "Timestamp": "June 21, 2011 08:44 am", "Headline": "මූන්ගේ කමිටු වාර්තාවට අනුව ශ්‍රී ලංකාවට එරෙහිව ක්‍රියාත්මක විය යුතුයි", "News Content": "එක්සත් ජාතීන්ගේ මහලේකම්වරයා පත් කළ කමිටුව විසින් සකස් කළ වාර්තාවට අනුව ශ්‍රී ලංකාවට එරෙහිව ක්‍රියාත්මක විය යුතු බව බ්‍රිතාන්‍යයේ සහ ප්‍රංශයේ හිටපු විදේශ අමාත්‍යවරුන් පවසයි. බ්‍රිතාන්‍යයේ හිටපු විදේශ අමාත්‍ය ඩේවිඩ් මිලිබෑන් සහ ප්‍රංශයේ හිටපු විදේශ අමාත්‍ය බර්නාඩ් කවූචනර් විසින් \"ද නිව්යෝර්ක් ටයිම්ස්\" සඟරාවට මේ බව පවසා ඇති බව විදෙස් මාධ්‍ය වාර්තා කරයි. ශ්‍රී ලංකාවේ යුද්ධය පැවති අවසන් කාලයේ දී සිදු වූ බව කියන මානව හිමිකම් උල්ලංඝණය වීම් සම්බන්ධයෙන් මහලේකම්වරයාගේ කමිටුව විසින් පැහැදිලි සාක්ෂි ඉදිරිපත් කර ඇති බව ඔවුන් සඳහන් කරයි. ඒ අනුව එක්සත් ජාතීන්ගේ මහලේකම් බැන් කී මූන් මහතා විසින් ශ්‍රී ලංකාව සම්බන්ධයෙන් ජාත්‍යන්තර පරීක්ෂණ යාන්ත්‍රණයක් ඇති කිරීම සඳහා කටයුතු කිරීම වැදගත් බව හිටපු විදේශ අමාත්‍යවරුන් ඔවුන්ගේ වාර්තාව මගින් පෙන්වා දෙයි. 2009 වසරේ ශ්‍රී ලංකාවේ නිරත වූ සංචාරයේ දී ද සාමාන්‍ය වැසියන්ගේ ආරක්ෂාව සම්බන්ධයෙන් කටයුතු කරන ලෙස ශ්‍රී ලංකා රජයෙන් ඉල්ලීමක් කළ බව මිලිබෑන් සහ කවූචනර් පවසා තිබේ. මේ සම්බන්ධයෙන් සොයා බැලීමට ශ්‍රී ලංකා රජය පත් කර ඇති උගත් පාඩම් හා සංහිඳියාව පිළිබඳ කොමිසමේ ස්වාධීනත්වය පිළිබඳව ගැටලුවක් මතුවන බව මොවුන් වැඩි දුරටත් පවසා ඇත.", "URL": "https://sinhala.adaderana.lk/news.php?nid=16895", "Category": null, "Parent URL": null}