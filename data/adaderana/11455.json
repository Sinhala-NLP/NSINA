{"Source": "Adaderana", "Timestamp": "October 12, 2010 05:15 pm", "Headline": "ශ්‍රී ලංකාවේ ස්ථාවරය වෙනුවෙන් විද්වත් සහය පතයි", "News Content": "මිහිතලය උණුසුම් වීම පිළිබඳ ජාත්‍යන්තර සමුළුවලදී ශ්‍රී ලංකාව ගතයුතු ස්ථාවරය සම්බන්ධයෙන් තීරණයක් ගැනීම සඳහා විද්වතුන්ගේ සහය අපේක්ෂා කරන බව පරිසර අමාත්‍ය අනුර ප්‍රියදර්ශන යාපා මහතා පවසයි. ඒ පිළිබඳ තොරතුරු රැස්කිරීම සඳහා දැනටමත් දේශගුණික විපර්යාස පිළිබඳ මහලේකම් කාර්යාලයක් පිහිටුවා ඇති බව අමාත්‍යවරයා සඳහන් කරයි. විද්වතුන්ගේ සහභාගීත්වයෙන් අද(12) කොළඹ පැවති වැඩමුළුවකට එක්වෙමින් අමාත්‍ය අනුර ප්‍රියදර්ශන යාපා මහතා මේ අදහස් පළ කළේය. මිහිතලය උණුසුම් වීම හේතුවෙන් ශ්‍රී ලංකාව වැනි රටවලට ද බලපෑම් එල්ල වන බව එහිදී වැඩිදුරටත් අදහස් දැක්වූ අමාත්‍යවරයා පෙන්වාදුන්නේය.", "URL": "https://sinhala.adaderana.lk/news.php?nid=11455", "Category": null, "Parent URL": null}