{"Source": "Adaderana", "Timestamp": "June 9, 2013 11:24 am", "Headline": "පැය 48ක් ජලය කපයි", "News Content": "මහනුවර කුණ්ඩසාලේ ජල සම්පාදන යෝජනා ක්‍රමයට අයත් ප්‍රදේශ කිහිපයකට අනිද්දා සිට පැය 48 ක කාලයක් ජල සැපයුම අත්හිටුවීමට තීරණය කර තිබේ. නාරම්පනාව පොම්පාගාරයේ ඉදිකිරීම් කටයුත්තක් හේතුවෙන් මෙම තීරණය ගෙන ඇති බව ජාතික ජලසම්පාදන හා ජලාපවහන මණ්ඩලය ප්‍රකාශ කළේය. ඒ අනුව ලියන්ගහ වතුර, දෙල්ගස්ලන්ද, ඉහළ ගෝනාගම, කුරුඅඹේමුදුණ, නාරම්පනාව පාර, ඔරුතොට පාර, වෑපතන, ගොමගොඩ, හීපිටිය, උඩගම, ගලඒදණ්ඩ, ලණුකැටියාමඩිත්ත, දවුලතැන්න, වළල සහ වාවින්න යන ප්‍රදේශවලට ජල සැපයුම අත්හිටුවනු ඇත. අඟහරුවාදා පෙරවරු 08.00 සිට බ්‍රහස්පතින්දා පෙරවරු 08.00 දක්වා කාලය තුළ එය ක්‍රියාත්මකය. මේ අතර ගාලු පාරේ අම්බලන්ගොඩ පොලීසිය අසල සිට අහුංගල්ල හන්දිය දක්වා ප්‍රධාන මාර්ගයේ සහ අතුරු මාර්ගවල අඟහරුවාදා දහවල් 12.00 සිට බදාදා පෙරවරු 06.00 දක්වා පැය 18ක කාලයක් ජල සැපයුම අත්හිටුවීමට තීරණය කර ඇත.", "URL": "https://sinhala.adaderana.lk/news.php?nid=34763", "Category": null, "Parent URL": null}