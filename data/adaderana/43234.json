{"Source": "Adaderana", "Timestamp": "May 16, 2014 10:42 am", "Headline": "අල්-කයිඩා සබඳතා ඇති ලාංකි‍කයෙක් අත්අඩංගුවට", "News Content": "අල්-කයිඩා ත්‍රස්ත සංවිධානය සමග වක්‍රකාරයෙන් සබඳතා පැවැත්වූ බව කියන ශ්‍රී ලාංකියෙකු මලයාසියාවේ දී අත්අඩංගුවට පත්ව තිබේ. මලයාසියානු බුකිට් අමාන් නැමැති විශේෂ ත්‍රස්ත විරෝධි ඒකකය විසින් මෙම සැකකරු එරට කිපොන්ග් ප්‍රදේශ‍ෙය්දී අත්අඩංගුවට ගෙන ඇත්තේ ඉකුත් බදාදා පෙරවරු 11.15ට පමණය. ඔහුගෙන් සිදුකළ ප්‍රශ්න කිරීමේදී තවත් ත්‍රස්තවාදී සැකකරුවන් තිදෙනෙකු ඉන්දීයාවේ සිටින බව අනාවරණය වී ඇති අතර ඒ අනූව ඉන්දීය ආරක්ෂක අංශ විසින් චෙන්නායි හිදි ඔවුන් තිදෙනා අත්අඩංගුවට ගෙන ඇත.‍‍ මොවුන් ඉන්දියාවේ විදේශ තානාපති කාර්යාලවලට ප්‍රහාර එල්ල කිරීමේ සැලසුම් සකස් කළ අය බවට මූලික විමර්ශනවල දී අනාවරණය වී ඇත. ලාංකික සැකකරු අල්-කයිඩා ත්‍රස්ත සංවිධානය සමග වක්‍ර සබඳතා පවත්වා ඇති අයෙකු බවට සැකකරන අතරම ඔහු ශ්‍රී ලංකාවට අවශ්‍යව සිටි ත්‍රස්ත සැකකරුවෙකු බවට ද හඳුනාගෙන තිබේ. මොහු සතුව මලයාසියාව තුළ ත්‍රස්ත ජාලයක් පැවැති බවත් ඊට විදේශිකයින්ද සම්බන්ධව සිටි බවටත් තොරතුරු අනාවරණය කරගෙන ඇත. එසේම මෙම ලාංකික සැකකරු ව්‍යාජ විදේශ ගමන් බලපත්‍රයකින් මලයාසියාවට පැමිණ ඇති බවත් 2011 වසරේ සිට ඔහු එරට තුළ සැඟව සිටිමින් ත්‍රස්ත ක්‍රියාකාරකම් සැලසුම් කර ඇති බවත් මොහුගේ හැසිරීම් ගැන අවධානයෙන් සිට සැකකරු අත්අඩංගුවට ගත් බවත් විදෙස් වාර්තාවල දැක්වෙයි‍. සැකකරු මේවන විට රැඳවුම් නියෝග යටතේ මලයාසියානු ආරක්ෂක අංශ බාරයේ පසුවෙයි.", "URL": "https://sinhala.adaderana.lk/news.php?nid=43234", "Category": null, "Parent URL": null}