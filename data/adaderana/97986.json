{"Source": "Adaderana", "Timestamp": "October 21, 2018 06:10 am", "Headline": "අගමැති දිවයිනට", "News Content": "ඉන්දියාවේ තෙදින නිල සංචාරය නිම කරමින් අග්‍රාමාත්‍ය රනිල් වික්‍රමසිංහ මහතා ඇතුළු දූත පිරිස නැවත දිවයිනට පැමිණ ඇත. මෙම පිරිස ඊයේ (20) රාත්‍රී ඉන්දියාවේ නවදිල්ලි නුවර සිට පැමිණි ශ්‍රී ලන්කන් ගුවන් සේවයට අයත් යූ.එල්.- 196 දරන ගුවන් යානයෙන් කටුනායක ගුවන් තොටුපොළ වෙත පැමිණි බව අද දෙරණ වාර්තාකරු සඳහන් කළේය. ඉන්දීය සංචාරය තුළ දී අග්‍රාමාත්‍ය රනිල් වික්‍රමසිංහ මහතා සහ ඉන්දීය අග්‍රාමාත්‍ය නරේන්ද්‍ර මෝදි මහතා අතර ද්විපාර්ශවික සාකච්ඡා පැවැත් විය. විශේෂයෙන් ඉන්දීය රජයේ අනුග්‍රහය යටතේ යාපනය ප්‍රදේශයේ ඉදිකරමින් පවතින නිවාස ව්‍යාපෘති සම්බන්ධයෙන් මෙම සාකච්ඡාවේදී අවධානය යොමුව ඇති බව ඉන්දීය මාධ්‍ය වාර්තා කළේය. මීට අමතරව කලාපයේ ආරක්ෂක කටයුතු සහ ත්‍රස්තවාදය සම්බන්ධ ගැටළු පිළිබඳව දෙරටේ නායකයින් මෙහිදී සාකච්ඡා කර තිබේ. අදාල සාකච්ඡාවෙන් අනතුරුව අග්‍රාමාත්‍ය රනිල් වික්‍රමසිංහ මහතා ඉන්දීය විදේශ කටයුතු අමාත්‍ය සුෂ්මා ස්වරාජ් මහත්මිය සහ ස්වදේශ කටයුතු අමාත්‍ය රාජ්නාත් සිං මහතා සමග සාකච්ඡා පවත්වා ඇත.", "URL": "https://sinhala.adaderana.lk/news.php?nid=97986", "Category": null, "Parent URL": null}