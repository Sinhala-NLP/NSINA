{"Source": "Adaderana", "Timestamp": "May 11, 2014 10:11 am", "Headline": "තවත් 11ක් ඉන්දීය අත්අඩංගුවේ ", "News Content": "නීති විරෝධී ලෙස ඉන්දීය මුහුදු සීමාවට ඇතුළු වු තවත් ශ්‍රී ලාංකික ධීවරයින් 11 දෙනෙකු අත්අඩංගුවට ගෙන තිබේ. ඉන්දීය වෙරළ ආරක්ෂක බලකාය විසින් චෙන්නායි පුලිකට් වෙරළ තීරයේ දී මෙම ධීවරයින් අත්අඩංගුවට ගෙන ඇති බව ඉන්දීය මාධ්‍ය වාර්තා කරයි. ධීවර යාත්‍රා දෙකක සිටි මෙම ධීවර පිරිස සතුව ටොන් දෙකකට අධික මත්ස්‍ය අස්වැන්නක් ද තිබු බව සඳහන් වෙයි. අත්අඩංගුවට ගත් ධීවරයින් වැඩිදුර පරීක්ෂණ සඳහා චෙන්නායි වරාය වෙත ගෙනවිත් ඉන්දීය පොලීසිය වෙත භාරදී ඇති බව ඉන්දීය මාධ්‍ය වාර්තා කළේය. පසුගිය දින ඉන්දීය මුහුදු සීමාවට ඇතුළු වු ශ්‍රී ලාංකික ධීවරයින් තිස් එක් දෙනෙකු ඉන්දීය වෙරළ ආරක්ෂක නිලධාරීන් විසින් අත්අඩංගුවට ගනු ලැබුණි.", "URL": "https://sinhala.adaderana.lk/news.php?nid=43128", "Category": null, "Parent URL": null}