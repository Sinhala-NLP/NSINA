{"Source": "Adaderana", "Timestamp": "January 22, 2019 11:00 am", "Headline": "ආසියානු කරාටේ ශූරතාවය ශ්‍රී ලංකාවට", "News Content": "\"කොන්ටිනෙන්ටල් \" ආසියානු ශූරතා කරාටේ තරගාවලියේ දී , එයට සහභාගී වූ ශ්‍රී ලංකා කණ්ඩායම එහි ශූරතාවය දිනා ගැනීමට සමත් වී තිබේ. මෙම ශූරතා තරගාවලිය මේ මස එනම් 1/18 දින සිට 1/20 දක්වා ආසියානු රටවල් 17 ක ක්‍රීඩක ක්‍රීඩිකාවන් 2000 කගේ පමණ සහභාගිත්වයෙන් ඉන්දියාවේ කල්කටා නුවර පවත්වා තිබුණි. මෙම තරගාවලිය වර්ණවත් කිරීම සඳහා පෝලන්තය , රැමේනියාව සහ මෝල්ටාව යන යුරෝපා රටවල ශූරතා දිනූ ක්‍රීඩක ක්‍රීඩිකාවන් රැසක්ම සහභාගී වී සිටියහ. මෙම තරගාවලිය සංවිධානය කිරීමට ඉන්දියාවේ මධ්‍යම රජයේ ක්‍රීඩා අමාත්‍යාංශය සහ එරට ඔලිම්පික් කමිටුවේ පූර්ණ අනුග්‍රහය හිමි වී තිබුණි. මෙම ශූරතා තරගාවලියේ දී ශ්‍රී ලංකා කණ්ඩායම රන් පදක්කම් 05 ක් ද , රිදී පදක්කම් 04 ක් සහ ලෝකඩ පදක්කම් 05 ක් දිනා ගැනීමට සමත් වී තිබුණි. මෙම තරගාවලියට සමගාමීව ආසියානු කරාටේ අධිකාරියේ ඉදිරි වසර 04 සඳහා නව නිලධාරී මණ්ඩලය තෝරා පත් කර ගැනීම සිදු කළ අතර , එහිදී පැවති නිලවරණයෙන් අප ශ්‍රී ලංකාව නියෝජනය කළ රෝහණ විජේමාන්න මහතා පළමු ආසියානු උප සභාපති ධුරයට තේරී පත් වී තිබුණි. මෙම ශූරතා තරගාවලියේ දී පදක්කම් සහ සහතික පත්‍ර දිනූ ක්‍රීඩක ක්‍රීඩකයන් පිරිස 1/21 දින රාත්‍රී 8.05 ට ඉන්දියාවේ මුම්බායි සිට පැමිණි ජෙට් එයා වේස් ගුවන් සේවයේ 9W252 දරන ගුවන් යානයෙන් කටුනායක ගුවන් තොටුපළ වෙත පැමිණි අතර , ඔවුන් පිළිගැනීම සදහා ඔවුන්ගේ දෙමාපියන් , නෑදෑ හිතවතුන් විශාල පිරිසක් ද එහි පැමිණ සිටියහ.", "URL": "https://sinhala.adaderana.lk/news.php?nid=102809", "Category": null, "Parent URL": null}