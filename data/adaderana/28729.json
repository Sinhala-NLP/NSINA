{"Source": "Adaderana", "Timestamp": "October 30, 2012 06:58 am", "Headline": "අවපීඩනය තව දුරටත් සක්‍රීයයි- සුළු කුණාටුව තාම නෑ", "News Content": "බෙංගාල බොක්කේ පවතින ගැඹුරු අවපීඩන තත්ත්වයේ වෙනසක් සිදුව නොමැති බව කාලගුණ විද්‍යා දෙපාර්තමේන්තුව පවසයි. එසේම සුළු කුණාටු තත්ත්වය මුලතිව් වෙරළ තීරයට කි.මී 100 ක් දුරින් තවදුරටත් සක්‍රීයවෙමින් පවතින බවත්, එය කිනම් මොහොතක හෝ ශ්‍රී ලංකාවේ උතුරු දෙසට ළඟාවනු ඇති බවත් කාලගුණ විද්‍යා දෙපාර්තමේන්තුව පෙන්වාදෙයි. විශේෂයෙන්ම මෙම කුණාටු තත්ත්වය උතුරේ ප්‍රදේශ කිහිපයක් හරහා ඉන්දියාව දෙසට ඇදීයාමේ වැඩි ඉඩකඩක් පවතින බව සඳහන්ය. අවපාතය සුළු සුළි කුණාටුවක් බවට පත්ව එය අද (30) අලුයම 2.00ට පමණ මුලතිව් දිස්ත්‍රීක්කයට ඇතුළු වනු ඇති බවට මීට පෙරාතුව කාලගුණ විද්‍යා දෙපාර්තමේන්තුව විසින් පෙන්වාදෙනු ලැබූවද මෙතෙක් එවැන්නක් වාර්තාවී නොමැත. කෙසේ වෙතත් යාපනය, ති‍්‍රකුණාමලය, මඩකළපුව හා මුලතිව් වෙරළාශ්‍රිතව සිටින ජනතාවට ඒ පිළිබඳව අවධානයෙන් සිටින ලෙස ආපදා කළමනාකරණ මධ්‍යස්ථානය දැනුම් දී තිබේ. මේ අතර ආපදා කළමනාකරණ අමාත්‍ය මහින්ද අමරවීර මහතාගෙන් අද දෙරණ කළ විමසීමකදි ඔහු කියා සිටියේ වෙරළ තීරයේ සිට මීටර් 500 ක් ගොඩබිම දෙසට වන්නට වෙසෙන ජනතාවට සුළු සුළි කුණාටුව තත්ත්වය පිළිබඳ අවධානයේ සිටින ලෙස ඉල්ලීම් කර ඇති බවයි.", "URL": "https://sinhala.adaderana.lk/news.php?nid=28729", "Category": null, "Parent URL": null}