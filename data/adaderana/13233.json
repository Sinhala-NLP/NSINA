{"Source": "Adaderana", "Timestamp": "January 3, 2011 10:44 am", "Headline": "ජී එස් පී අහිමිවීම තාවකාලිකයිලු? ", "News Content": "ජී එස් පී බදු සහනය අහිමිවීම තාවකාලික තත්ත්වයක් බවත්, එය ශ්‍රී ලංකාවට පමණක් බලපාන තත්ත්වයක් නොවන බවත් අමෙරිකාවේ ශ්‍රී ලංකා තානාපති ජාලිය වික්‍රමසූරිය මහතා පවසයි. සෑම වසරකම දෙසැම්බර් මාසයේදී ඇමෙරිකාවේ කොංග්‍රස් මණ්ඩලය මගින් ඊළඟ වසර සඳහා ජී එස් පී සහනය දීර්ඝ කිරීමක් සිදුකරන බවත්, රටවල් එකසිය ගණනක් අදාළ වැඩසටහනට අයත් බවත්, එම සියලුම රටවල් වලට මෙම තත්ත්වය බලපාන බවත් ඔහු පෙන්වාදෙයි. නමුත් අමෙරිකාවේ නව කොංග්‍රස් මණ්ඩලය පත්වීමෙන් පසු අනුමැතිය ලැබීම ප්‍රමාද වූ බවත්, නව කොංග්‍රස් මණ්ඩලය තවමත් කිහිපවරක් පමණක් රැස්වීම ඊට හේතුවී ඇති බවත් අද දෙරණ වෙත අදහස් දක්වමින් වික්‍රමසූරිය මහතා කියා සිටියේය. නව පාර්ලිමේන්තු ඉදිරියේදී රැස්වීමෙන් පසු නව වාරය සඳහා ජී එස් පී සම්මත කරගැනීම සිදුවනු ඇති බවත්, සියලුදෙනාටම ජී එස් පී සහනය නැවත ලැබෙනු ඇති බව ද හෙතෙම සඳහන් කළේය. මෙම වසරේ පමණක් නොව මී‍ට පෙර අවස්ථා කිහිපයකදී මෙවන් තත්ත්වයන් ඇතිවූ බව ද වික්‍රමසූරිය මහතා පෙන්වාදෙයි. මෙම වැඩසටහන හරහා ආනයන කටයුතු සිදුකරන්නන් හට එම කටයුතු දිගටම කරගෙන යන ලෙස දැනුම් දෙන බවත්, අදාළ වැඩ සටහන සම්මතවීමෙන් පසු නැවත නිසි පරිදි ආනයන කටයුතු සිදුකිරීමට හැකිවනු ඇති බවත් ඒ මහතා අවධාරණය කරයි. එමෙන්ම නැවත අමෙරිකානු පාර්ලිමේන්තුවේදී ජී එස් පී බදු සහනය සම්මත වනු ඇති බවට විශ්වාසය පළකරන බවත් තානාපතිවරයා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=13233", "Category": null, "Parent URL": null}