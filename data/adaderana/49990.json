{"Source": "Adaderana", "Timestamp": "March 16, 2015 08:52 am", "Headline": "කෝටියක් වටිනා රත්‍රං රේගුවේ හිරවෙයි ", "News Content": "රුපියල් කෝටියකට අධික වටිනාකමකින් යුත් රන් බිස්කට් තොගයක් කටුනායක ගුවන් තොටුපොළේදී අත්අඩංගුවට ගෙන තිබේ.අපරාධ පරීක්ෂණ දෙපාර්තමේන්තුවේ නිලධාරින් කණ්ඩායමකට ළද තොරතුරක් මත මෙම වැටලීම සිදුකර ඇති බව වාර්තා වෙයි.එච්.සී. 782 දරණ ගුවන් යානයෙන් පුද්ගලයින් දෙදෙනෙකුගේ ගමන් මලු පරීක්ෂා කිරීමේදී මෙම රන් බිස්කට් සොයාගත් බව පොලීසිය සඳහන් කළේය.කිලෝ 2 යි ග්‍රෑම් 521 කින් යුත් රන් බිස්කට් 20 ක් මෙලෙස සොයාගෙන ඇති අතර ඒවායේ වටිනාකම එක්කෝටි තිස් ලක්ෂයකට අධික බව වාර්තා වෙයි.අදාළ රන් බිස්කට් මෙරටට රැගෙන ආ පුද්ගලයින් දෙදෙනා අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන ඇති අතර ඔවුන් 39 හැවිරිදි සහ 40 හැවිරිදි කාත්තන්කුඩි ප්‍රදේශයේ පදිංචිකරුවන් බව පොලීසිය සඳහන් කළේය.සැකකරුවන් සහ රන් බිස්කට් තොගය වැඩිදුර විමර්ශන සඳහා ගුවන් තොටුපල රේගුව වෙත භාරදී තිබේ.", "URL": "https://sinhala.adaderana.lk/news.php?nid=49990", "Category": null, "Parent URL": null}