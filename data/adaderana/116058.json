{"Source": "Adaderana", "Timestamp": "August 8, 2019 11:17 am", "Headline": "කාබුල් අගනුවර මරාගෙන මැරෙන ප්‍රහාරයෙන් 18 ක් ජීවිතක්ෂයට", "News Content": "ඇෆ්ගනිස්තානයේ කාබුල් අගනුවර සිදුවූ මරාගෙන මැරෙන ප්‍රහාරයකින් පුද්ගලයන් 18 දෙනෙකු ජීවිතක්ෂයට පත්විය. පිපිරීමෙන් තවත් එකසිය හතළිස් පස්දෙනෙක් පමණ තුවාල ලබා තිබේ. කාබුල් අගනුවර පොලිස් ස්ථානය ඉදිරිපිටදී මරාගෙන මැරෙන බෝම්බකරුවෙක් විසින් බෝම්බ පිරවූ මෝටර් රථයක් පුපුරවාගෙන තිබේ. කාර්යබහුල වේලාවක සිදුවූ බෝම්බ ප්‍රහාරයෙන් තුවාල ලැබූ බහුතරය කාන්තාවන් හා ළමුන් බව විදෙස් වාර්තා සඳහන් කළේය. තුවාලකරුවන් ප්‍රතිකාර සඳහා රෝහල්ගත කර ඇතැයිද එම වාර්තාවල දැක්වෙයි. ප්‍රහාරයෙන් අසල පිහිටි ගොඩනැඟිලි රැසකටත් හානි සිදුව තිබුණි. ප්‍රහාරයේ වගකීම තලේබාන් ත්‍රස්තවාදීන් විසින් භාරගෙන ඇති බව සඳහන් වෙයි. පිපිරීම සිදුවූ අස්ථානය අසල පිහිටි ආරක්ෂක අංශ සඳහා පුද්ගලයන් බඳවා ගැනීමේ මධ්‍යස්ථානයක් තම ඉලක්කය වූ බව තලේබාන් ත්‍රස්තවාදීන් වැඩිදුරටත් පවසා තිබුණි. ඇෆ්ගනිස්තානයේ සටන් විරාමයක් ප්‍රකාශයට පත් කිරීම සඳහා තලේබාන් ත්‍රස්තවාදීන් හා එරට රජය අතර පසුගිය කාලයේදී සාකච්ඡා සිදුවිය. එවන් වාතාවරණයක් තුළ ත්‍රස්තවාදීන් මෙලෙස දිගින් දිගටම ප්‍රහාර එල්ල කරමින් සිටින බවයි විදෙස් වාර්තා පෙන්වා දෙයි.", "URL": "https://sinhala.adaderana.lk/news.php?nid=116058", "Category": null, "Parent URL": null}