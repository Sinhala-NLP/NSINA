{"Source": "Adaderana", "Timestamp": "October 28, 2016 02:12 pm", "Headline": "තහනම ඉවතට - රංජිත් යළි කපු තනතුරට", "News Content": "රුහුණු කතරගම මහ දේවාලයේ කපු තනතුරක් සඳහා රංජිත් අධිකාරම් මහතා පත්කිරීම වළක්වාලමින් පනවා තිබූ තහනම් නියෝගය ඉවත් කිරීමට ශ්‍රේෂ්ඨාධිකරණය නියෝග කර තිබේ.2014 වසරේ කතරගම දේවාලයේ ලේකම්වරයා විසින් ඉදිරිපත් කළ මූලික අයිතිවාසිකම් පෙත්සමක් විභාග කළ එවකට අගවිනිසුරු මොහාන් පිරිස් මහතා ප්‍රමුඛ ත්‍රි පුද්ගල විනිසුරු මඩුල්ල අදාළ තහනම් නියෝගය නිකුත් කර තිබුණි.එම තහනම් නියෝගය නීතියට පටහැණි බව පවසමින් වගඋත්තරකාර රංජිත් අධිකාරම් පාර්ශවය විසින් ශ්‍රේෂ්ඨාධිකරණයට කරුණු දක්වා තිබූ බව සඳහන්ය.තහනම් නියෝගය පවත්වාගෙන යාම තුළින් තමන්ට දැඩි අසාධාරණයක් සිදු වන බවත් එය ඉවත් කරන ලෙසත් එම පාර්ශවය ශ්‍රේෂ්ඨාධිකරණය හමුවේ කරුණු දක්වා තිබූ බව අද දෙරණ වාර්තාකරු සඳහන් කළේය.එම කරුණු සලකා බැලූ බුවනෙක අළුවිහාරේ මහතා ප්‍රමුඛ ත්‍රි පුද්ගල විනිසුරු මඩුල්ල අද එම තහනම් නියෝගය ඉවත් කිරීමට නියෝග කර ඇත.ඒ අනුව රංජිත් අධිකාරම් මහතාට රුහුණු කතරගම දේවාලයේ කපු තනතුරේ කටයුතු කිරීමට හැකියාව ලැබෙන බව ශ්‍රේෂ්ඨාධිකරණ නියෝගයේ සඳහන්ය.", "URL": "https://sinhala.adaderana.lk/news.php?nid=65479", "Category": null, "Parent URL": null}