{"Source": "Adaderana", "Timestamp": "November 3, 2010 03:07 pm", "Headline": "ෆොන්සේකාට පාර්ලිමේන්තු යන්න පුළුවන්ද..?10 දා සලකා බලයි", "News Content": "තමන්ට පාර්ලිමේන්තු රැස්වීම් වලට සහභාගී වීමට අවසර ලබාදෙන ලෙස ඉල්ලා අතුරු නියෝගයක් පනවන ලෙස ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතා විසින් ගොනු කළ පෙත්සම මේ මස 10 වන දින සලකා බැලීමට ඒ වෙනුවෙන් පත් කළ අභියාචනාධිකරණයේ ත්‍රිපුද්ගල විනිසුරු මඩුල්ල අද තීරණය කර තිබේ. ඒ අනුව අභියාචනාධිකරණ සභාපතිවරයා විසින් පත් කළ රංජිත්ද සිල්වා,ඒ.ඩබ්ලිව්.ඒ කලාම්,උපාලි අබේරත්න යන විනිසුරුවරුන් විසින් මෙම අතුරු ඉල්ලීම 10 වන දින සලකා බැලීමට අද පස්වරුවේ තීරණය කළ බව අද දෙරණ අධිකරණ වාර්තාකරු සඳහන් කරයි. එදිනට දෙපාර්ශවයේම නීතිඥයන්ට කරුණු දැක්වන ලෙස අධිකරණය විසින් නියෝග කරන ලදී. මීට පෙරාතුව මෙම ඉල්ලීම සලකා බැලීම සඳහා පත් කළ ද්වි පුද්ගල විනිසුරු මඩුල්ල විසින් බෙදුණු තීරණයක් ලබාදීම හේතුවෙන් මෙවර විනිසුරුවරුන් තිදෙනෙකු නම් කිරීමට අභියාචනාධිකරණ සභාපතිවරයා තීරණය කරන ලද බව කියැවේ.", "URL": "https://sinhala.adaderana.lk/news.php?nid=11913", "Category": null, "Parent URL": null}