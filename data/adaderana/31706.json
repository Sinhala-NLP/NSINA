{"Source": "Adaderana", "Timestamp": "February 17, 2013 01:46 pm", "Headline": "මාධ්‍යවේදී ෂවුකට්අලිට වෙඩි තැබීමේ සැකයේ ඇඟිල්ල දිගුවන්නේ ආණ්ඩුවටයි!", "News Content": "සන්ඩේ ලීඩර් පුවත්පතේ මාධ්‍යවේදී ෂවුකට්අලි මහතාට එල්ල වූ වෙඩි ප්‍රහාරයේ සාධාරණ සැකයේ ඇඟිල්ල දිගු වන්නේ ආණ්ඩුවට බව ජනඅරගල ව්‍යාපාරයේ ජාතික සංවිධායක පාර්ලිමේන්තු මන්ත්‍රී අජිත් කුමාර මහතා පවසයි.‍ ඔහු විසින් නිකුත් කළ මාධ්‍ය නිවේදනයක ඒ පිළිබඳව වැඩිදුරටත් මෙසේද සඳහන්ය. 2013. 02. 16 වැනිදා අලූයම 12.10ට පමණ සන්ඩේ ලීඩර් පුවත්පතේ මාධ්‍යවේදී ෂවුකට් අලි මහතාට වෙඩි ප‍්‍රහාරයක් එල්ල වී ඇත. තම නිවසේ සිටියදී එල්ල වූ එම වෙඩි ප‍්‍රහාරයෙන් ඔහු බරපතළ තුවාල ලබා තිබේ. මෙම වෙඩි තැබීම පිළිබඳ සධාරණ සැකයේ ඇඟිල්ල දිගු වන්නේ ආණ්ඩුව වෙතය. එම සැකය වැරදිද නිවැරදිද යන්න ඉදිරි දිනවලදී සිද්ධිය සම්බන්ධයෙන් පොලීසියේ මැදිහත්වීමේ ස්වභාවය විසින් ඉඟි සපයනු ඇත. මීට පෙර සන්ඩේ ලීඩර් පුවත්පතේ ප‍්‍රධාන කර්තෘවරයා වූ ලසන්ත වික‍්‍රමතුංග මහතා ඝාතනය කළ අතර 2009න් පසුව ගෙවී ගිය වසර කිහිපය තුළ මාධ්‍යවේදීහු රැසක් ඝාතනයට ලක් වූහ. ආණ්ඩුව එකඟ නොවන මත දැරීම නිසා තවත් මාධ්‍යවේදීන් රැසක් පහරකෑම්වලට ලක් වූ අතර ජීවිතාරක්ෂාව පතා විදේශ ගත වීමට බොහෝ දෙනකුට සිදු විය. යාපනයේ පළ වන තිනක්කුරල් පුවත්පතේ බෙදාහැරීම් කළමනාකරුට පහරදී පුවත්පත් හා ඔහුගේ යතුරුපැදිය ගිනි තැබුවේ මීට දින කිහිපයකට ඉහතදීය. මෙම කිසිදු මැදිහත්වීමක් පිළිබඳ නිසි පරීක්ෂණ සිදු වන්නේ නැත. ඒ පොලිසියේ අදක්ෂතාව නිසා නොව මෙම සිදුවීම් පිටුපස ආණ්ඩුවේ දේශපාලන බලාධිකාරය ක‍්‍රියාක්මක වන බැවිනි. ෂවුකට් අලි මහතාට එල්ල වූ ප‍්‍රහාරය පිළිකුළෙන් යුතුව හෙළාදකින ජන අරගල ව්‍යාපාරය රට තුළ මාධ්‍ය නිදහස, ප‍්‍රජාතන්ත‍්‍රවාය හා මානව අයිතීන් රැක ගැනීම සඳහා සංවිධානය වන ලෙස සියලූ ජනතාවගෙන් ඉල්ලා සිටී.", "URL": "https://sinhala.adaderana.lk/news.php?nid=31706", "Category": null, "Parent URL": null}