{"Source": "Adaderana", "Timestamp": "August 28, 2012 08:35 am", "Headline": "තොරතුරු සන්නිවේදන තාක්‍ෂණය සඳහා විශ්ව විද්‍යාලයක් ", "News Content": "තොරතුරු සන්නිවේදන තාක්‍ෂණය සඳහාම වු විශ්ව විද්‍යාලයක් පිහිටුවීම පිළිබඳව රජයේ අවධානය යොමු වී ඇතැයි ජනාධිපති ලේකම් ලලිත් වීරතුංග මැතිතුමා පවසයි. ලෝක වෙළෙද මධ්‍යස්ථානයේ ස්ථාපිත කර තිබෙන ලංකා රාජ්‍ය ජාල මෙහෙයුම් මධ්‍යස්ථානයේ කටයුතු නිරීක්‍ෂණය කිරීමෙන් පසු පැවැති සාකච්ජාවේදී වීරතුංග මැතිතුමා මේ බව අනාවරණය කළේය. ශ්‍රී ලංකා ‍තොරතුරු හා සන්නිවේදන තාක්‍ෂණ නියෝජිතායතනය යටතේ මෙම මෙහෙයුම් මධ්‍යස්ථානය ක්‍රියාත්මක වේ. ශ්‍රී ලංකාවේ සියලුම රාජ්‍ය ආයතන අතර තොරතුරු හා සන්නිවේදන තාක්‍ෂණ ක්‍රියාකාරකම් සහ එම යටිතල පහසුකම් සංවර්ධනය මෙම මෙහෙයුම් මධ්‍යස්ථානය මගින් සිදු කෙරේ. රාජ්‍ය ආයතන මගින් ලබාදෙන මහජන සේවාවන් සදහා තොරතුරු හා සන්නිවේදන තාක්‍ෂණය යොදා ගැනීමත් සමගම එහි ප්‍රයෝජන ජනතාව සහ රාජ්‍ය අංශය යන දෙපාර්ශවයම අද බුක්ති විදිමින් සිටින බවද ලලිත් වීරතුංග මැතිතුමා මෙහිදී පැවසීය. රටේ ප්‍රගමනය සදහා තොරතුරු හා සන්නිවේදන තාක්‍ෂණය දායක කර ගත හැකි බව වත්මන් ජනාධිපති මහින්ද රාජපක්‍ෂ මැතිතුමාට ඉතා පැහැදිලි දර්ශනයක් තිබු බවත් එතුමා ඒ වෙනුවෙන් පෙරමුණ ගනු ලැබුයේ අගමැති ධුරය දරන කාලයේ සිට බවද වීරතුංග මැතිතුමා මෙහිදී පැවසීය. ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනයේ සභාපති මහාචාර්ය පී.ඩබ්ලිව්.ඈපාසිංහ නියෝජිතායතනයේ ප්‍රධාන විධායක නිලධාරී රෙෂාන් දේවපුර, නියෝජිතායතනයේ නීති උපදේශක ජයන්ත ප්‍රනාන්දු යන මහත්වරු ඇතුලු පිරිසක් මෙම අවස්ථාවට සහභාගි වුහ.", "URL": "https://sinhala.adaderana.lk/news.php?nid=26941", "Category": null, "Parent URL": null}