{"Source": "Adaderana", "Timestamp": "December 21, 2018 03:57 pm", "Headline": "ස්පාඤ්ඤ අගමැති-කැටලෝනියානු නායක අතර හමුවක්", "News Content": "කැටලෝනියාවේ පවතින වත්මන් තත්ත්වය පිළිබඳ සාකච්ඡා කිරීම සඳහා ස්පාඤ්ඤ අගමැතිවරයා සහ කැටලෝනියානු නායකයා අතර හමුවක් පැවැත්වුණි. ස්වාධීන අයිතිය වෙනුවෙන් සටන් වැදී සිටින ස්පාඤ්ඤයේ කැටලෝනියා ප්‍රාන්ත ප්‍රධානීන් සහ ස්පාඤ්ඤ අගමැතිවරයා අතර හමුවක් පසුගියදා සිදුවුණි. ස්පාඤ්ඤ කැබිනට් මණ්ඩලය, අර්බුදයට තුඩුදී ඇති කැටලෝනියාවේ බාසිලෝනා නගරය වෙත සිදුකිරීමට නියමිතව පැවැති සංචාරයට පැය කිහිපයකට පෙර මෙම හමුව පැවැත්වීමද විශේෂ වෙයි. අගමැති පෙඩ්රො සැන්චේස් සහ කැටලෝනියානු නායක කුවාම් ටොරා අතර පැවැති මේ හමුව පිළිබඳ ඉන් අනතුරුව මාධ්‍ය සාකච්ඡාවක් පවත්වා ඇත. එහිදී කැටලෝනියාවේ අයිතිය සම්බන්ධයෙන් වත්මන් තත්ත්වය සාකච්ඡාවට බඳුන් කොට ඇත. කැටලෝනියාව ස්පාඤ්ඤයෙන් වෙන්වූ වෙනම රාජ්‍යයක් බවට පසුගිය වසරේදී එහි ජනතාවගේ බහුතර කැමැත්ත මත තීන්දු කෙරුණි. කෙසේ වෙතත් ස්පාඤ්ඤ රජය එය තරයේ ප්‍රතික්ෂේප කළ අතර ඔවුන්ගේ මතය වූයේ කැටලෝනියාව සිය රාජ්‍යයේ කොටසක් ලෙසින් දිගින් දිගටම මධ්‍යම රජය යටතේ පාලනය විය යුතු බවයි. එහෙත් කැටලෝනියානු වැසියන් සහ ප්‍රධානීන් එම මතය පිළිනොගත් අතර එතැන් පටන් දෙපාර්ශවය අතර දිගින් දිගටම ගැටුම් පැවතුණි.‍ මේ අතර ලබන ජනවාරි මාසයේදී ස්පාඤ්ඤ උප ජනාධිපති කාමෙන් කැල්වෝ සහ කැටලෝනියානු ප්‍රාදේශීය නායක පෙරේ ආර්ගෝනෙස් අතර තවත් හමුවක් සිදුවීමට නියමිතය. මේ අතර බාසිලෝනා වෙත රැස්වූ දහසකට අධික පිරිසක් ඊට විරෝධය පළකරමින් කලහකාරී ලෙසින් හැසිරුණි. එම විරෝධතාව දැඩි කලබලකාරී මුහුණුවරක් ගත් බැවින් පිරිස පාලනයට විශාල පොලිස් බලඇණියක් යෙදවීමට සිදුවූ බවද විදෙස් වාර්තා පවසයි.", "URL": "https://sinhala.adaderana.lk/news.php?nid=101110", "Category": null, "Parent URL": null}