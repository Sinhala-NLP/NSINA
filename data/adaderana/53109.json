{"Source": "Adaderana", "Timestamp": "August 7, 2015 06:27 pm", "Headline": "පොරොන්දු මල්ලක් වෙනුවට වැඩපිළිවෙලක් ඕනෑ", "News Content": "එජනිස හා එජාප ප්‍රතිපත්ති ප්‍රකාශනවල කරුණු හැටියට ඇත්තේ හැමදාම දුන්නු පොරොන්දු මල්ලක් බව ජවිපෙ දේශපාලන මණ්ඩල සභික, හිටපු පාර්ලිමේන්තු මන්ත්‍රී සුනිල් හඳුන්නෙත්ති මහතා පවසයි.රටට අවශ්‍යව ඇත්තේ ඉදිරි අවුරුදු 05 කි‍්‍රයාත්මක කිරීමට සංයුක්ත සැලැස්මක් සහිත රට හදන්න පුළුවන් ප‍්‍රතිපත්තිමය රාමුවක් බව හෙතෙම කියා සිටියේ අද (07) ජවිපෙ පක්ෂ මූලස්ථානයේ පැවති මාධ්‍ය හමුවකට එක්වෙමිනි. එහිදී ඔහු මෙසේද සඳහන් කළේය.වෙන මැතිවරණවලට වඩා යම් ප‍්‍රමාණයක සාමකාමී වගේම ප‍්‍රතිපත්තිමය දේශපාලනයට ප‍්‍රවේශ වන ගුණාත්මක තත්ත්වයක් 19වැනි සංශෝධනය නිසා ඇතිවී තිබෙන බව අපිට පේනවා. ජනතා පරමාධිපත්‍ය බලය නියෝජනය කරන්න පුළුවන් ප‍්‍රතිපත්තිමය වශයෙන් වැදගත් නීති සම්පාදකයින් පිරිසක් යවන්න ඕනෑ කියන සංවාදය සමාජය තුළ අපි ඇති කළා. පාර්ලිමේන්තුවට කුඩු, එතනෝල්, කැසිනෝ, වෙනත් ජාවාරම්කරුවන් සහ පාතාලවලට සම්බන්ධතා තිබෙන අය නොයවන්න කියන මතය මාධ්‍යවේදීන් හැටියට ඔබත් කලාකරුවන් සහ විවිධ සිවිල් සංවිධානත් සමාජයට ගෙනගියා. නමුත් ඒ මතය බිඳවැටෙමින් තිබෙන බව අපට පේනවා. වඩා හොඳ ප‍්‍රතිපත්තිමය දේශපාලන සංවාදයකට මේ මැතිවරණය ගේනන අපි උත්සාහ කරද්දී එක්සත් ජාතික පක්‍ෂයත් සන්ධානයත් සුපුරුදු බංකොළොත් දේශපාලන සංස්කෘතියටම යමින් සිටිනවා. එක්සත් ජනතා නිදහස් සන්ධානයේ චෝදනා සහිත අයට නාමයෝජනා ලබාදී තිබෙනවා. පහුගිය කාලයේ විවිධ චෝදනාවලට ලක්වෙච්ච අයගේ ඡන්ද පදනම ගැන හිතලා එක්සත් ජාතික පක්‍ෂයත් නාමයෝජනා ලබාදී තිබෙනවා. ඒ වගේම ඡන්ද ප‍්‍රචාරක වැඩවලට පාතාලයට සම්බන්ධ අයත් යොදාගත් බවට ප‍්‍රවෘත්ති පළ වෙනවා. දේශපාලනඥයා සහ පාතාලය අතර එතෙක් තිබුණු බොහොම ළඟ සම්බන්ධතාවය ප‍්‍රතික්‍ෂේප කරලා ජනවාරි 08වැනිදා යහපාලනය කැඳවා ගත්තා. යහපාලනය කියන එකේ අර්ථය පරණ ආණ්ඩුවේ වැරදි තමන් කරගහගන්න එක නෙවෙයි. නමුත් යහපාලනය ඉස්සරහට දාගෙන පාතාලයත් එක්ක සම්බන්ධතා පවත්වන එක තහවුරු වෙලා තිබෙනවා. ඒ වගේම අධිකරණ නියෝජ්‍ය ඇමතිතුමා පොලිස් නිලධාරීන්ට තර්ජනය කරන්න පටන්ගෙන තිබෙනවා. බ්ලූමැන්ඩල් සිද්ධියෙන් තහවුරු වෙන්නේ කලින් ආණ්ඩුව නඩත්තු කරපු පාතාලය එක්සත් ජාතික පක්‍ෂ නායකයින්ගේ නඩත්තුවට අරගෙන තිබෙන බවයි. මැතිවරණ කොමසාරිස්තුමා ඇතුළු කාර්යමණ්ඩලයටත් පොලිස්පතිතුමා ඇතුළු පොලීසියටත් අපි විශේෂයෙන් ස්තුතිවන්ත වෙන්න ඕනෑ. මේ මැතිවරණයේදී මහජනතාවගේ මතය ප‍්‍රජාතන්ත‍්‍රවාදී ලෙස පිළිබිඹු වෙන්න ඔවුන් විශාල උත්සාහයක් දරනවා. ඒකට අපි ගරුකරන්න ඕනෑ. හැබැයි දේශපාලන පක්‍ෂ හැටියට දරන සහයෝගය කුමක්ද? ජනතා විමුක්ති පෙරමුණ හැටියට අපි ඒ වෙනුවෙන් කැපවෙලා ඉන්නවා. ඒත් ඇමතිවරු අමාත්‍යාංශවල වාහන පාවිච්චි කරනවා. ඔවුන්ගේ නිල රථ පාවිච්චි කරනවා. පොලීසිය භාර ඇමතිවරයා වාහන 5-7ක ස්ටිකර් ගහගෙන යනවා. පොලිස් ඇමතිවරයා පොලිස් බලය පාවිච්චි කරලා මේ වැඩ කරනකොට කොහොමද යහපාලනයක් සිදුවෙන්නේ? තාමත් මැතිවරණ නීතිරීති උල්ලංඝනය කෙරෙනවා. නමුත් මේකට වඩා මහින්ද රාජපක්‍ෂ මහත්මයාගේ පාලනය හොඳයි කියලා ගන්න එපා. නමුත් මීට වඩා සාමාකාමී සාධාරණ මැතිවරණයක් පැවැත්වීමට ඉඩකඩ අපි හදන්න ඕනෑ. මැතිවරණ ප‍්‍රතිපත්තිවල ‘අනාගතයට සහතියක්’ කියලා තිබෙනවා. ඒ වගේම ‘මාස 60කින් අලූත් රටක්’ කියන පංචවිධ ප‍්‍රතිපත්ති තිබෙනවා. නමුත් මේවා තුළ තිබෙන්නේ කරුණු හැටියට හැමදාම දුන්නු පොරොන්දු මල්ලක්. නමුත් අපිට අවශ්‍ය වෙන්නේ, ඉදිරි අවුරුදු 05 කි‍්‍රයාත්මක කිරීමට සංයුක්ත සැලැස්මක් සහිත රට හදන්න පුළුවන් ප‍්‍රතිපත්තිමය රාමුවක්. නමුත් එක්සත් ජාතික පක්‍ෂයත් සන්ධානයත් ඡන්ද ගන්න හිතාගෙන පොරොන්දු මල්ලක් දීලා තිබෙනවා. අවුරුදු 09ක් ගිහිල්ලත් මූලික වැටුප සතයකින් වැඩි නොකරපු මහින්ද රාජපක්‍ෂ මහත්තයා අද කියන්නේ මූලික වැටුප රුපියල් 25,000ක් කරනවා කියලා. මේ විදියට වැඩිකරන්න තියෙන සැලැස්ම මොකක්ද කියලා කියන්න ඕනෑ. ආදායම උපයාගන්න විදිය කියන්න ඕනෑ. අද වෙනකොට පොරොන්දු මල්ලක් එල්ලාගෙන දැන්වීම් ගොඩක් ප‍්‍රචාරය කරන බව පේනවා. දැන්වීම්වලට පෙනී ඉන්න අය පවා දන්නවා තමන්ගේ රඟපෑම හෘදසාක්‍ෂියට එකඟ නැහැ කියලා. රටේ ආදායම වගේ දෙගුණයක් වියදම් වෙනවා. වියදම් පියවාගන්න ණය ගන්නවා. ණය පොලිය ගෙවන්න ආයිත් ණය ගන්නවා. ණය වාරිකයයි පොලියයි ගෙවන්න රජයේ මුළු ආදායමවත් ප‍්‍රමාණවත් නැහැ. එහෙම තියෙද්දී තමයි පහුගිය ආණ්ඩුව ගිනි පොලියට ණය ගත්තේ. 2015 පූර්ව මැතිවරණ තත්වය පිළිබඳව මුදල් අමාත්‍යාංශය නිකුත් කරපු වාර්තාවක් තිබෙනවා. මේ වාර්තාව අනුව ණය වාරිකයි පොලී ප‍්‍රමාණය ඇමරිකන් ඩොලර් මිලියන 1872යි. දළ වශයෙන් රුපියල් මිලියන 243,000යි. මේ මැතිවරණයෙන් මොන ආණ්ඩුව බලයට පත්වුණත් මේක ගෙවන්න ඕනෑ. ඒකපුද්ගල ණය බර රු. 390,000කට කිට්ටු වෙලා තිබෙනවා. එහෙම තියෙද්දී පොරොන්දු මල්ලක් දැම්මාට හරියන්නේ නැහැ. ඒ නිසා අපිට සහතික කරලා කියන්න පුළුවන් එක්සත් ජනතා නිදහස් සන්ධානයට අනාගතයට සහතිකයක් දෙන්න බැහැ කියලා.", "URL": "https://sinhala.adaderana.lk/news.php?nid=53109", "Category": null, "Parent URL": null}