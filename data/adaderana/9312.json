{"Source": "Adaderana", "Timestamp": "July 1, 2010 08:26 am", "Headline": "හිඟ වැටුප් වංචා කළ සැරයන් හිරගෙට", "News Content": "අපරාධ පරීක්ෂණ දෙපාර්තමේන්තුවේ සේවකයින්ට හිඟ වැටුප් ගෙවීමේදී වංචාවක් සිදුකරන ලැදැයි අත්අඩංගුවට ගත් වැටුප් සැකසුම් කටයුතු භාරව සිටි පොලිස් සැරයන්වරයෙකු රක්ෂිත බන්ධනාගාර ගත කර තිබේ. සැකකාර පොලිස් සැරයන්වරයාට ඇප නියම කරන මෙන් ඔහුගේ නීතීඥවරයා කළ ඉල්ලීමක් ප්‍රතික්ෂේප කළ කොළඹ කොටුව මහේස්ත්‍රාත් අධිකරණය සැකකරු ලබන 14 වැනිදා දක්වා රිමාන්ඩ් භාරයේ තැබීමට නියම කළේය. එම සැකකාර පොලිස් සැරයන්වරයා අපරාධ වාර්තා කොට්ඨාශයේ සේවයේ නියුතු අයකු වන බව අපරාධ පරීක්ෂණ දෙපාර්තමේන්තුව අධිකරණයට වාර්තාවක් ඉදිරිපත් කරමින් ප්‍රකාශ කළේය. වැටුප් සැකසීමේ කාර්ය සඳහා අපරාධ පරීක්ෂණ දෙපාර්තමේන්තුවට අනුයුක්ත කර තිබු බව ද එම දෙපාර්තමේන්තුව අධිකරණයට සිය වාර්තාවෙන් පෙන්වා දුන්නේය. ඔහු විසින් සිය දෙපාර්තමේන්තුවේ සේවකයින් 36 දෙනෙකුගේ හිඟ වැටුප් සැකසීමේදී රුපියල් 530,000ක මුදලක් සාවද්‍ය ලෙස පරිහරණ කර ඇති බව අපරාධ පරීක්ෂණ දෙපාර්තමේන්තුව වැඩිදුරටත් පැවසුවේය. මේ පිළිබඳ තවදුරටත් පරීක්ෂණ පවත්වන බව ද අපරාධ පරීක්ෂණ දෙපාර්තමේන්තුව සිය වාර්තාවෙන් අධිකරණයට දැනුම් දී ඇත.", "URL": "https://sinhala.adaderana.lk/news.php?nid=9312", "Category": null, "Parent URL": null}