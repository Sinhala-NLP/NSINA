{"Source": "Adaderana", "Timestamp": "July 5, 2016 12:17 pm", "Headline": " එට්කා ගැන සුෂ්මා සමග සාකච්ඡාවක්", "News Content": "ඉන්දීය විදේශ අමාත්‍ය සුෂ්මා ස්වරාජ් මහත්මිය සහ සංවර්ධන උපාය මාර්ග හා ජාත්‍යන්තර වෙළෙඳ සබඳතා පිළිබඳ අමාත්‍ය මලික් සමරවික්‍රම මහතා අතර ආර්ථික හා තාක්ෂණික සහයෝගිතා ගිවිසුම හෙවත් \"එට්කා\"ගිවිසුම සම්බන්ධයෙන් විශේෂ සාකච්ඡාවක් පවත්වා තිබේ.නිල සංචාරයක් සඳහා ඉන්දියාවට ගොස් සිටින මලික් සමරවික්‍රම මහතා සහ ඉන්දීය විදේශ අමාත්‍යවරිය අතර නිල සාකච්ඡා නවදිල්ලියේදී පවත්වා ඇති බව ඉන්දීය මාධ්‍ය වාර්තා කළේය.එහිදී එට්කා ගිවිසුම ඇතුළු ද්වීපාර්ශවීය වෙළෙඳ හා ආර්ථික කටයුතු පිළිබඳව මෙහිදි සාකච්ඡා වී තිබේ.ඒ අනුව එට්කා ගිවිසුම හෙවත් ආර්ථික හා තාක්ෂණික සහයෝගීතා ගිවිසුම පිළිබඳව ඉතා ඉක්මනින් දෙරට අතර සාකච්ඡා ඇති කිරීමටත් එම සාකච්ඡා මෙම වසර අවසන් වීමට ප්‍රථම අවසන් කිරීමටත් තීරණය වී ඇති බව ඉන්දීය මාධ්‍ය වාර්තා කළේය.එමෙන්ම එට්කා ගිවිසුම පිළිබඳ සහ එම කටයුතු පිළිබඳ සොයා බැලීම සඳහා ඉන්දීය නියෝජිතයින් පිරිසක් ද මෙරට සංචාරය කිරීමට නියමිතව තිබේ.මේ අතර නිල සංචාරයක් සඳහා ඉන්දියාවට ගොස් සිටින මලික් සමරවික්‍රම අමාත්‍යවරයා අද එරට ඛනිජ තෙල් නියෝජ්‍ය අමාත්‍යවරයා මුණගැසී සාකච්ඡා කිරීමට නියමිතය.", "URL": "https://sinhala.adaderana.lk/news.php?nid=61788", "Category": null, "Parent URL": null}