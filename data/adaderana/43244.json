{"Source": "Adaderana", "Timestamp": "May 16, 2014 03:51 pm", "Headline": "මෛත්‍රිපාලත් ජීනිවා යයි  ", "News Content": "ලෝක සෞඛ්‍ය සම්මේලනයේ 67වන සැසියට සහභාගි වීම සඳහා සෞඛ්‍ය අමාත්‍ය මෛත්‍රීපාල සිරිසේන මහතා ස්විස්ටර්ලන්තයේ ජිනීවා නුවර බලා පිටත්ව යාමට නියමිතව තිබේ. සෞඛ්‍ය අමාත්‍යාංශය සඳහන් කළේ අමාත්‍යවරයා ප්‍රමුඛ නිලධාරීන් කණ්ඩායමක් අද දිවයිනෙන් පිටත්ව යාමට නියමිත බවයි. ලෝක සෞඛ්‍ය සංවිධානයේ 67වන සම්මේලනය ලබන 19 වන දින සිට 24 වන දින දක්වා පැවැත්වීමට නියමිතය. ඉදිරි වර්ෂය සඳහා අවශ්‍ය මූල්‍ය ප්‍රතිපාදන අනුමත කිරීම, නිලධාරීන් පත් කර ගැනීම හා ප්‍රතිපත්ති තීරණ ගැනීම මෙවර සමුළුවේදී සිදුකිරීමට නියමිත බව සඳහන්ය. මේ අතර ලබන 18 වන දින පැවැත්වෙන පොදුරාජ්‍ය මණ්ඩලයීය සෞඛ්‍ය අමාත්‍යවරුන්ගේ රැස්වීම සඳහා ද අමාත්‍ය මෛත්‍රීපාල සිරිසේන මහතා සහභාගී වන බව සෞඛ්‍ය අමාත්‍යාංශය පවසයි. එහිදී අමාත්‍යවරයා විසින් විශේෂ දේශනයක් ද සිදුකිරීමට නියමිතය. ඊට අමතරව ජි -15 අමාත්‍යවරුන්ගේ රැස්වීම සඳහා ද මෛත්‍රීපාල සිරිසේන අමාත්‍යවරයා සහභාගී වන බව සෞඛ්‍ය අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=43244", "Category": null, "Parent URL": null}