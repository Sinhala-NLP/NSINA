{"Source": "Adaderana", "Timestamp": "September 26, 2015 05:21 pm", "Headline": "හෙට විශේෂ රථවාහන සැලැස්මක්", "News Content": "මාතර, මන්තින්ද පිරිවෙන් විහාරස්ථානයේ වාර්ෂිකව පැවැත්වෙන පෙරහැර හේතුවෙන් ඇති වන මාර්ග තදබදය අවම කිරීම සඳහා හෙට දිනයේ විකල්ප මාර්ග භාවිත කරන ලෙස පොලිසිය දැනුම් දෙයි.නිවේදනයක් නිකුත් කරමින් පොලිසිය සදහන් කළේ පෙරහැර හෙට රාත්‍රි 07ට මාතර බෝධිය අසලින් ආරම්භ වී වීථී සංචාරය කර යළි විහාරස්ථානය වෙත පැමිණීමට නියමිත බැවින් එම කාලය තුළදී විකල්ප මාර්ග භාවිතා කරන ලෙසයි.ඒ අනුව තංගල්ල සිට පැමිණ මාතර නගරය පසු කර කොළඹ දක්වා ගමන් කරන සියලූම වාහන මාතර බෝධිය අසලින් වමට හැරී පරණ ගාලු පාර ඔස්සේ පඹුරණ හන්දියෙන් නැවතත් ගාලු පාරට පැමිණ ගාල්ල දෙසට ගමන් කළ හැකි බව පොලිසිය කියයි. ගාල්ල සිට පැමිණෙන වාහන වල්ගම හන්දියෙන් වමට හැරි වෙලේගොඩ මාර්ගය ඔස්සේ රාහුල හන්දියට පැමිණ හුණුකොටුව හන්දිය පසු කර ගබඩාවීදිය හන්දියෙන් වමට හැරී හක්මන දෙසට ගමන් කළ හැකිය.එසේ නොමැතිනම් ගබඩාවීදිය හන්දියෙන් වමට හැරී උයන්වත්ත හන්දිය අසලින් වමට හැරී උයන්වත්ත වටරවුම පාර ඔස්සේ රෝහල හන්දියෙන් ප්‍රධාන මාර්ගයට පිවිස මාතර බස් නැවතුම්පල දෙසට හා තංගල්ල දෙසට ගමන් කරන ලෙස පොලිසිය කියයි.මාතර සිට අකුරැස්ස, දෙණියාය දෙසට ගමන් කරන සියලූම වාහන මාතර බෝධිය අසලින් වමට හැරී පරණ ගාලු පාර ඔස්සේ ගමන් කර පඹුරණ හන්දියෙන් ගාල්ල - මාතර පාරට පිවිස ගාල්ල දෙසට ධාවනය කර වල්ගම හන්දියෙන් දකුණට හැරී වෙලේගොඩ මාර්ගය ඔස්සේ පැමිණ රාහුල හන්දිනේ වමට හැරී අකුරැස්ස මාර්ගයට පිවිසි ගමන් කිරීමේ හැකියාව පවතියි.අකුරැස්ස සිට මාතර දක්වා පැමිණෙන සියලූ වාහන රාහුල හන්දියෙන් වමට හැරී ගබඩාවංදිය හන්දියෙන් දකුණට හැරී උයන්වත්ත හන්දියෙන් වමට හැරී උයන්වත්ත වටරවුම පාර ඔස්සේ රෝහල් හන්දිය දක්වා පැමිණ ප්‍රධාන මාර්ගයට පිවිසිය හැකිය.", "URL": "https://sinhala.adaderana.lk/news.php?nid=54094", "Category": null, "Parent URL": null}