{"Source": "Adaderana", "Timestamp": "September 2, 2011 12:06 pm", "Headline": "කප්පම්කරුවෙකුගේ ඇප ඉල්ලීම ප්‍රතික්ෂේප වෙයි", "News Content": "වෑන් රථයකින් පැමිණ පුද්ගල‍යෙකු පැහැරගෙන ගොස් රුපියල් ලක්ෂ 75ක කප්පම් මුදලක් ලබාගැනීමට උත්සහ කළ බවට චෝදනා මත අත්අඩංගුවට ගත් සැකකරුවෙකුගේ ඇප ඉල්ලීම ප්‍රතික්ෂේප කර තිබේ. සිද්ධිය සම්බන්ධයෙන් තවත් සැකකරුවෙකු අත්අඩංගුවට ගැනීමට නියමිතව ඇති බව ඇප ඉල්ලීමට විරෝධය පළ කළ නීතිපතිවරයා ප්‍රකාශ කළේය. 2007 වසරේ දී සිදුව ඇති අදාළ සිද්ධියට අත්අඩංගුවේ පසුවන සැකකරු ඍජුවම දායක වී ඇති බවට තොරතුරු ලැබී ඇතැයි නීතිපතිවරයා දැනුම් දුන්නේය. ඒ අනුව කොළඹ මහාධිකරණ විනිසුරු පී.සූරසේන මහතා සැකකරුට ඇප ලබාදීම ප්‍රතික්ෂේප කළේය.", "URL": "https://sinhala.adaderana.lk/news.php?nid=18469", "Category": null, "Parent URL": null}