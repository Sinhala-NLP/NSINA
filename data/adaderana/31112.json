{"Source": "Adaderana", "Timestamp": "January 27, 2013 10:44 am", "Headline": "සිනමාවේ සලකුණක් නිහඬවෙයි", "News Content": "ප්‍රවීණ වේශ නිරූපණ ශිල්පී ඊබට් විජේසිංහ මහතා අභාවප්‍රාප්ත වී තිබේ. අද (27) අලුයම සිය නිවසේ දී ඒ මහතා අභාවප්‍රාප්ත වු බව ඔහුගේ පවුලේ සාමාජිකයෙකු පැවසුවේය. මිය යන විට 70 වන වියෙහි පසුවු ඊබට් විජේසිංහ මහතා ශ්‍රී ලාංකේය සිනමාවේ අග්‍රගණ්‍ය වේශ නිරූපණ ශිල්පියෙකු ලෙස සැලකෙයි. මෙරට තිරගත වු චිත්‍රපට රැසකට දායකත්වය ලබාදුන් ඊබට් විජේසිංහ මහතා ටෙලිනාට්‍යය මෙන්ම වේදිකා නාට්‍යය බොහෝමයකට ද වේශ නිරූපණයෙන් සිය දායකත්වය ලබාදී ඇත. ජනාධිපති සම්මාන 3ක් හිමිකරගෙන ඇති ඊබට් විජේසිංහ මහතා සිය දායකත්වය ලබාදුන් ප්‍රථම චිත්‍රපටය වන්නේ සැණකෙළිය චිත්‍රපටයයි. එ‍සේම සුරබිදෙන, පරිත්‍යාගය, සාරවිට, සුරිය අරණ, අකාස කුසුම්, මචං, ඉරමැදියම, බැද්දේගම, වැනි චිත්‍රපටවල වේෂ නිරූපණ ශිල්පියා ලෙස ද ඔහු කටයුතු කර ඇත. මෑත කාලයේ ටෙලිනාට්‍යය කිහිපයක ද වේෂ නිරූපණ ශිල්පියෙකු ලෙස ඊබට් විජේසිංහ මහතා කටයුතු කර ඇත. ඊබට් විජේසිංහ මහතාගේ අභාවය සමස්ත සිනමා ක්ෂේත්‍රයටම පාඩුවක් බව චිත්‍රපට අධ්‍යක්ෂ ජැක්සන් ඇන්තනී මහතා පැවසීය.", "URL": "https://sinhala.adaderana.lk/news.php?nid=31112", "Category": null, "Parent URL": null}