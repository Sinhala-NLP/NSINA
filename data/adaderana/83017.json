{"Source": "Adaderana", "Timestamp": "January 15, 2018 08:48 pm", "Headline": "රවි ශංකර් ප‍්‍රසාද් සංචාරයක් සඳහා දිවයිනට ", "News Content": "සංචාරයක් සඳහා දිවයිනට පැමිණ සිටින ඉන්දියානු නීතිය, සාමය සහ ඉලෙක්ට්‍රෝනික සහ තොරතුරු තාක්ෂණ අමාත්‍ය රවි ශංකර් ප‍්‍රසාද් මහතා ජනාධිපතිවරයා සහ අග‍්‍රාමාත්‍යවරයා මුණගැසී තිබේ. අද පස්වරුවේ ජනාධිපති කාර්යාලයේ දී ඉන්දියානු අමාත්‍යවරයා ජනාධිපති මෛත‍්‍රීපාල සිරිසේන මහතා මුණගැසී සාකච්ඡා කළ බව ජනාධිපති මාධ්‍ය අංශය සඳහන් කළේය. වත්මන් රජය යටතේ මෙරට තොරතුරු තාක්ෂණ ක්ෂේත‍්‍රය තුළ ඇති වී ඇති දියුණුව පිළිබඳව මෙහිදි ඇගයීමට ලක්කළ රවිශංකර් ප‍්‍රසාද් මහතා ඉන්දියාව තුළ සමාජ සංවර්ධනය සඳහා තොරතුරු තාක්ෂණය භාවිත කරන අන්දම පිළිබඳව ද දීර්ඝ වශයෙන් කරුණු ඉදිරිපත් කර තිබේ. තොරතුරු තාක්ෂණ ක්ෂේත‍්‍රය තුළ ශ‍්‍රී ලංකාව සහ ඉන්දියාව අතර පවතින සබඳතා තවදුරටත් වර්ධනය කරගැනීමේ අවශ්‍යතාව මෙහිදි ජනාධිපතිවරයා අවධාරණය කළ බව ජනාධිපති මාධ්‍ය අංශය සඳහන් කළේය. මේ අතර අමාත්‍ය රවි ශංකර් ප‍්‍රසාද් මහතා අද පෙරවරුවේ අරලියගහ මන්දිරයේ දී අග‍්‍රාමාත්‍ය රනිල් වික‍්‍රමසිංහ මහතා හමුවී ඉන්දීය අමාත්‍යවරයා එම අදහස් පල කළ බව අග‍්‍රාමාත්‍ය කාර්යාලය සඳහන් කළේය. දෙරටේ අග‍්‍රාමාත්‍යන්ගේ ප‍්‍රධානත්වයෙන් නවදිල්ලි නුවරදී ඇරඹුණු නව යුගයේ රාජ්‍ය පාලනය පිළිබඳ ඒකාබද්ධ ජංගම දුරකථන යෙදවුම සාර්ථකව ක‍්‍රියාත්මක වන බව ඉන්දීය අමාත්‍ය රවිශංකර් මහතා එහිදී ප‍්‍රකාශ කර තිබේ. ඩිජිටල් යටිතල පහසුකම් අමාත්‍ය හරීන් ප‍්‍රනාන්දු මහතා මාර්ගයෙන් තොරතුරු තාක්ෂණවේදය සඳහා සහය ලබාගැනිම පිළිබඳව ඉන්දියාව සමග සාකච්ඡා ඇරඹීමට අපේක්ෂා කරන බව අග‍්‍රාමාත්‍ය රනිල් වික‍්‍රමසිංහ මහතා එහිදි ප‍්‍රකාශ කර ඇති බව සඳහන් වෙයි.", "URL": "https://sinhala.adaderana.lk/news.php?nid=83017", "Category": null, "Parent URL": null}