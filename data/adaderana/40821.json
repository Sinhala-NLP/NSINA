{"Source": "Adaderana", "Timestamp": "February 2, 2014 08:26 am", "Headline": "අහසට වෙඩි තැබූ සැරයන්ගේ වැඩ තහනම්!", "News Content": "රාජකාරි වේලාව තුළ අයුධ සන්නද්ධව රාජකාරි බල ප්‍රදේශයෙන් පිටත පිහිටි ගරාජයකට කඩා වැදී එහි හිමිකරුට මරණ තර්ජනය කර අහසට වෙඩි තබා කලහකාරී ලෙස හැසිරුණු බව කියන මාරවිල පොලීසියේ පොලිස් සැරයන්වරයෙකුගේ සේවය වහාම ක්‍රියාත්මක වන පරිදි අත්හිටුවීමට මාරවිල කොට්ඨාසය බාර සහකාර පොලිස් අධිකාරී ඩී.කේ.සුරියආරච්චි මහතා නියම කර තිබේ. මෙසේ සේවය අත්හිටුවා ඇත්තේ මාරවිල පොලීසියේ සේවය කරමින් සිටි පොලිස් සැරයන් 32079 හෙක්ටර් නම්වු නිලධාරියෙකුගේය. සේවය අත්හිටුවා ඇති පොලිස් සැරයන්වරයා ඉකුත් 31 වැනිදා රාත්‍රීයේ තවත් නිලධාරියෙකු සමග මරවිල පොලිස් වසමේ මහවැව ප්‍රදේශයේ රාජකාරි සදහා යොදවා තිබී ඇත. තමා සමග සිටි පොලිස් නිලධාරියා වෙනත් කටයුත්තක් සඳහා පිටත් කර ඇති පොලිස් සැරයන්වරයා තමන්ට අයත් යතුරු පැදියකින් පන්නල පොලිස් වසමේ ඉරබඩගම ප්‍රදේශයේ පිහිටි ගරාජයකට කඩා වැදී එහි හිමිකරුට මරණීය තර්ජනය කරමින් කලහකාරී ලෙස හැසිරී තිබේ. එම අවස්ථාවේදී සැකකාර පොලිස් සැරයන්වයා අත රාජකාරි කටයුතු සඳහා පොලීසියෙන් නිකුත් කරන ලද පිස්තෝලයක්ද තිබී ඇත. එම ගිනි අවියෙන් අහසට වෙඩි තබමින් කලහකාරී ලෙස හැසිරී ඇති පොලිස් සැරයන්වරයා පසුව එම ස්ථානයෙන් පිටත්ව ගොස් තිබේ. සිද්ධියට මුහුණ දුන් ගරාජයේ හිමිකරු මේ බව පොලිස් හදිසි ඇමතුම් අංශයට සහ පන්නල පොලීසියට දන්වා ඇත. පසුව තමන් රාජකාරි කටයුතු කරන මාරවිල පොලීසියට පැමිණි අවස්ථාවේදී ඔහුව අත්අඩංගුවට ගැනීමට මාරවිල පොලීසියේ නිලධාරීන් කටයුතු කර තිබේ. සැකකාර පොලිස් නිලධාරියා විසින් කලහකාරී ලෙස හැසුරුණු බව කියන ගරාජයේ තිබී මිලි මීටර් 9 ප්‍රමාණයේ හිස් උණ්ඩ කොපු දෙකක්ද පන්නල පොලීසිය විසින් සොයා ගෙන ඇත. සැකකාර පොලිස් සැරයන්වරයාට අයත් බව කියන මෝටර් රථයක් අලවි කිරීම සඳහා පන්නල - ඉරබඩගම ප්‍රදේශයේ පිහිටි සිද්ධියට සම්බන්ධ ගරාජයට බාර දී ඇති බවත්,එම වාහනයේ ගනු - දෙනු සම්බන්ධයෙන් ගරාජයේ හිමිකරු සහ සැකකාර පොලිස් සැරයන්වරයා අතර ආරවුලක් පැවති බවත් මේ වන විට අනාවරණය වී ඇති බව පරීක්ෂණ කරන නිලධාරීන් කියයි. මාරවිල පොලීසිය විසින් අත්අඩංගුවට ගෙන ඇති සැකකාර පොලිස් සැරයන්වරයා වැඩිදුර පරීක්ෂණ සඳහා පන්නල පොලීසියට බාර දී ඇත. සැකකාර පොලිස් සැරයන්වරයා කුලියාපිටිය දිසා අධිකරණයට හමුවට ඉදිරිපත් කිරීමට නියමිත බව පන්නල පොලීසිය කියයි.", "URL": "https://sinhala.adaderana.lk/news.php?nid=40821", "Category": null, "Parent URL": null}