{"Source": "Adaderana", "Timestamp": "June 14, 2011 08:53 am", "Headline": "සහල්වල ආසනික් නෑ -ජනතාව දැනුවත් කිරීමට කඩිනම් පියවර ගන්නැයි උපදෙස් ", "News Content": "සහල්වල ආසනික් අඩංගු බවට පැතිර ගිය අසත්‍ය ප්‍රචාරය සම්බන්ධයෙන් ජනතාව දැනුවත් කිරීමට කඩිනමින් පියවර ගන්නා ලෙස ජනාධිපති මහින්ද රාජපක්ෂ මහතා අදාළ බලධාරීන්ට උපදෙස් ලබා දී තිබේ. මෙරට සහල් වල ආසනික් අඩංගු බවට පසුගිය දා මාධ්‍ය මගින් විවිධ ප්‍රචාරයන් සිදුවිය. එහෙත් කෘෂිකර්ම දෙපාර්තමේන්තුව සහ තාක්ෂණ පර්යේෂණ ආයතනය එක්ව සිදු කළ පර්යේෂණ වලින් මෙරට සහල්වල ආසනික් අඩංගු නොවන බවට තහවුරු වී තිබේ. ඒ පිළිබඳව ඊයේ(13) පස්වරුවේ ජනාධිපති මහින්ද රාජපක්ෂ මහතාගේ ප්‍රධානත්වයෙන් රැස් වූ ආහාර සුරක්ෂිතතා කමිටු‍වේ දී අවධානය යොමුවිය. ඒ අනුව ඒ පිළිබදච කඩිනමින් ජනතාව දැනුවත් කර ජනතාව තුළ ඇති වී ඇති අනිසි බිය මඟහැරීමට කටයුතු කරන ලෙස ජනාධිපතිවරයා අදාළ බලධාරීන්ට උපදෙස් ලබා දී තිබේ. වකුගඩු රෝගය පවතින ප්‍රදේශවලින් සහල් සාම්පල 20 ක් ගෙන දිවයිනේ වෙනත් ප්‍රදේශවල සහල් සාම්පල 60 ක් සමග සංසන්දනය කරමින් පරීක්ෂාවට ලක්කළ බව සහල්වල ආසනික් අඩංගු නොවන බවට තහවුරු කර ගත් ආකාරය පිළිබඳව පැහැදිලි කරමින් වී පර්යේෂණ හා සංවර්ධන ආයතනයේ අධ්‍යක්ෂ ආචාර්ය නිමල් දිසානායක මහතා පෙන්වාදුන්නේය. සහල්වල ආසනික් අඩංගු බවට පැතිර ගිය ප්‍රචාරය ගොවියා අපහසුතාවයට පත් කිරීමේ ක්‍රියාත්මක වූ කුමන්ත්‍රණයක් බව නිමල් දිසානායක මහතා ප්‍රකාශ කළේය.", "URL": "https://sinhala.adaderana.lk/news.php?nid=16746", "Category": null, "Parent URL": null}