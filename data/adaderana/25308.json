{"Source": "Adaderana", "Timestamp": "June 25, 2012 03:11 pm", "Headline": "ඩෙංගු මර්දන මෙහෙයුමට ආරක්ෂක අංශ නිලධාරීන් දස දහසක් ", "News Content": "ජාතික ඩෙංගු මර්දන මාසයේ මෙහෙයුම් සඳහා ආරක්ෂක අංශ නිලධාරීන් දස දහසක් සහභාගී කර ගැනීමට රජය තීරණය කර තිබේ. ජාතික ඩෙංගු මර්දන මාසය සෞඛ්‍ය අමාත්‍ය මෛත්‍රීපාල සිරිසේන මහතාගේ ප්‍රධානත්වයෙන් හලාවත මැල්පුර ක්‍රීඩාංගණයේ දී අද ආරම්භ විය. ආරක්ෂක ලේකම් ගෝඨාභය රාජපක්ෂ මහතා සමඟ කළ සාකච්ඡාවක ප්‍රතිඵලයක් වශයෙන් ඩෙංගු මර්දන කටයුතු සඳහා ආරක්ෂක අංශ සාමාජිකයන් යෙදවීමට තීරණය කර ඇති බව එහි දී අදහස් දැක් වූ සෞඛ්‍ය අමාත්‍යවරයා සඳහන් කළේය. මේ අතර ලබන 29 වැනිදා දිවයිනේ සියලු පාසල් ආවරණය වන පරිදි ඩෙංගු මර්දන වැඩසටහනක් ක්‍රියාත්මක කිරීමට අධ්‍යාපන අමාත්‍යාංශය තීරණය කර තිබේ. ඒ සදහා විදුහල්පතිවරුන්, ගුරුවරුන් සහ දෙමාපියන්ගේ ද දායකත්වය ලබා ගන්නා බව අමාත්‍ය මෛත්‍රීපාල සිරිසේන මහතා එහිදී වැඩි දුරටත් ප්‍රකාශ කළේය.", "URL": "https://sinhala.adaderana.lk/news.php?nid=25308", "Category": null, "Parent URL": null}