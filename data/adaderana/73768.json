{"Source": "Adaderana", "Timestamp": "May 31, 2017 08:05 am", "Headline": "හපුතලේදී විදේශිකයින් කොල්ල කෑ තවත් 4ක් අල්ලයි", "News Content": "හපුතලේ ප්‍රදේශයේදී විදේශිකයන් පිරිසකට පහරදීම හා ඔවුන් සතු දේපළ කොල්ලකෑමේ සිද්ධිය සම්බන්ධයෙන් තවත් සැකකරුවන් සිව් දෙනෙකු අත්අඩංගුවට ගෙන තිබේ.හපුතලේ පොලීසිය මඟින් සැකකරුවන් අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.පසුගිය 28 වනදා උදෑසන හපුතලේ නගරය හරහා ගමන්කරමින් සිටි විදේශිකයන් තිදෙනෙකුට ත්‍රීරෝද රථ තුනකින් පැමිණි පිරිසක් විසින් පහරදී ඔවුන් සතු දේපළ කොල්ල කා තිබුණි.මෙලෙස පහරකෑමට ලක්ව ඇත්තේ ලබන 12 වනදා මෙරටදී පැවැත්වීමට නියමිත මවුන්ටන් පාපැදි පුහුණු තරඟාවලිය සඳහා සහභාගීවීමට පැමිණ සිටි විදේශිකයන් තිදෙනෙකු බව පොලිස් මාධ්‍ය ප්‍රකාශක කාර්යාලය සඳහන් කළේය.සිද්ධිය සම්බන්ධයෙන් විමර්ශන ආරම්භ කළ හපුතලේ පොලීසිය එදිනම සිද්ධියට සම්බන්ධ එක් සැකකරුවෙකු අත්අඩංගුවට ගත් අතර ඔහු මේ වන විට හෙට(1) දිනය දක්වා රක්ෂිත බන්ධනාගාර ගත කර සිටියි.එම සැකකරුගෙන් ලබාගත් ප්‍රකාශ මත තවත් සැකකරුවන් 12 දෙනෙකු හපුතලේ පොලීසිය මඟින් අත්අඩංගුවට ගත් අතර ඔවුන් ද හෙට(1) දිනය තෙක් රක්ෂිත බන්ධනාගාර ගත කර ඇති බව සඳහන්වේ.", "URL": "https://sinhala.adaderana.lk/news.php?nid=73768", "Category": null, "Parent URL": null}