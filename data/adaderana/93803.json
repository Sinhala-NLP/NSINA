{"Source": "Adaderana", "Timestamp": "August 4, 2018 12:59 pm", "Headline": "ධාරානිපාත වර්ෂා නිසා ජලාශයක වේල්ලක් කැඩීයාමේ අවධානමක්", "News Content": "අමෙරිකාවේ වර්ජිනියා ප්‍රාන්තයේ ජලාශයක වේල්ලක් කැඩීයාමේ අවධානමක් මතුවීම හේතුවෙන් ලින්ච්බර්ග් නගරයේ ප්‍රදේශ රැසක නිවැසියන් ඉවත් කිරීමට බලධාරීන් පියවර ගෙන තිබුණි. අමෙරිකාවේ වර්ජිනියා ප්‍රාන්තයට ඇදහැලුණු ධාරානිපාත වර්ෂාවත් සමඟ එහි ගංවතුර තත්ත්වයක් හටගෙන තිබේ. ප්‍රදේශය තුල ගංවතුර අවධානම තවමත් පහව ගොස් නැති බව විදෙස් මාධ්‍ය වාර්තා කළේය. පසුගිය බ්‍රහස්පතින්දා ඇදහැළුණු ධාරානිපාත වර්ෂාවත් සමඟ කොලේජ් ජලාශයේ ජල ධාරිතාව ඉහළ ගොස් ඇති බව වාර්තා වේ. වේල්ලට ආසන්නතම ජනාවාස පිහිටි පහත් බිම් ප්‍රදේශය ලින්ච්බර්ග් නගරයයි. යම් හෙයකින් වේල්ල කැඩී යාමකට ලක් වුවහොත් මිනිත්තු කිහිපයක් තුළ නගරයේ ප්‍රදේශ රැසක් ජලයෙන් යටවීමේ අවධානමක් පවතින බව වාර්තා වේ. බ්ලු රිජ් කඳු පංති ආශ්‍රිතව පිහිටා ඇති ලින්ච්බර්ග් නගරයේ 80,000ක පමණ ජනගහණයක් වාසය කරනවා. මේ අතර ගංවතුරේ ගසාගෙන ආ සුන්බුන් පැවතිය හැකි බැවින් ජලයෙන් පිරී පවතින වීථි වල ඇවිදීම අනතුරුදායක බවටත් බලධාරීන් අනතුරු අඟවනවා ඇත්තේ. අවදානම් සහිත ප්‍රදේශවල පිහිටි නිවැසියන් විශාල පිරිසක් මුදවාගෙන අසළ පිහිටි පාසල් වෙත යොමු කිරීමට සහන සේවකයින් කටයුතු කර ඇති අතර පැය 24ක කාලයක් තවකාලික රැඳවුම් මධ්‍යස්ථාන වල රැඳී සිටින ලෙස ඔවුන්ට අවවාද කර ඇති බව සඳහන් වේ. ආපදා තත්ත්වයත් සමඟ නිවාස 124 ක පමණ ජනතාවකට නිවෙස් වලින් ඉවත් වන ලෙසට දැනුම් දී ඇති බව ලින්ච්බර්ග් නගරයේ හදිසි සේවා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=93803", "Category": null, "Parent URL": null}