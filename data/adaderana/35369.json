{"Source": "Adaderana", "Timestamp": "June 30, 2013 01:54 pm", "Headline": "ගිනි අවි හා කේරළ ගංජා සමග 3ක් දැලේ", "News Content": "එකී ගිනි අවි හා කේරළ ගංජා තොගය සමග වැටලීමට සහභාගි වූ පොලිස් නිලධාරීන් - (ඡායා රූ - ජූඩ් සමන්ත) ගිනි අවි 03 ක්, කේරළ ගංජා කිලෝ ග්‍රෑම් 01 ක් සමග සැකකරුවන් දෙදෙනෙකු සහ සැකකාරියක අත්අඩංගුවට ගැනීමට පුත්තලම නියෝජ්‍ය පොලිස්පති කාර්යාලයේ සහ පුත්තලම පොලීසියේ නිලධාරීන් කණ්ඩායමක් සමත්වී තිබේ. බලපත්‍ර රහිත ගිනි අවියක් සමග එක් (01) සැකකරුවෙකු පුත්තලම සපාමරුවා අවතැන් කඳවුරේදීද, මෙරට නිපදන ලද ගිනි අවි 02 ක් සමග එක් සැකකරුවෙකු පුත්තලම කුරුණෑගල මාර්ගයේ 2 කණුව ප්‍රදේශයේදීද අත්අඩංගුවට ගැනීමට පුත්තලම පොලීසියේ නිලධාරීන් සමත් වී ඇති බව අප වාර්තාකරු පවසයි. පුත්තලම මුලස්ථාන පොලිස් පරීක්ෂක එච්.කේ.සුමනසේන මහතාගේ මෙහෙයවීම මත ප්‍රධාන පොලිස් පරීක්ෂක දයා ගම්මන්පිල, උප පොලිස් පරීක්ෂක විරසේකර, පොලිස් සැරයන්වරුන් වන 41492 ධර්මසිරි, 59789 ගුණසේන, පොලිස් කොස්තාපල්වරුන් වන 69769 එරංග, 12198 අජිත්, 66549 රාජකරුණා, 76488 විරාජ් මෙම වැටලීම් සිදු කර ඇත. මේ අතර පුත්තලම ප්‍රදේශයට කේරළ ගංජා බෙදා හරින මධ්‍යස්ථානයක් වැටලීමට පුත්තලම නියෝජ්‍ය පොලිස්පති කාර්යාලයේ මත්ද්‍රව්‍ය නාශක අංශය සමත්වී ඇත. එහිදී කේරළ ගංජා කිලෝ ග්‍රෑම් 01 ක් සමග මුස්ලිම් ජාතික කාන්තාවක් පොලීසිය විසින් අත්අඩංගුවට ගෙන තිබේ. අත්අඩංගුවට ගෙන ඇති සැකකාරිය සහ කේරළ ගංජා තොගය අධිකරණයට ඉදිරිපත් කිරීම සඳහා පුත්තලම පොලීසියට භාර දී ඇති බවද අප වාර්තාකරු පවසයි. පුත්තලම නියෝජ්‍ය පොලිස්පති කාර්යාලයේ පොලිස් පරීක්ෂක එස්.එල්.දේවප්‍රිය, පොලිස් කොස්තාපල්වරුන් වන 34060 කිත්සිරි, 78850 ශාන්ත, 82316 නාරද, 82558 රොශාන්, 88845 විජේසිංහ, ඇතුළු නිලධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=35369", "Category": null, "Parent URL": null}