{"Source": "Adaderana", "Timestamp": "August 27, 2019 05:10 pm", "Headline": "G7 නායකයින්ගේ බිරින්ඳෑවරුන්ට විශේෂ ඉසව්වක්", "News Content": "ජි 07 රාජ්‍ය නායකයන්ගේ භාර්යාවන් එක්වූ සුවිශේෂී ඉසව්වක් ප්‍රංශයේදී පැවැත්විය. ජී 07 රටවල රාජ්‍ය නායක හමුව මේ දිනවල ප්‍රංශයේදී පැවැත් වෙයි. ඊට සමගාමීව එහි පැමිණි රාජ්‍ය නායකයන්ගේ භාර්යාවන් වෙනුවෙන්ද ඉසව් කිහිපයක්ම සංවිධානය කර තිබුණි. එහි තවත් එක් සුවිශේෂී ඉසව්වක් ප්‍රංශයේ බියරිට්ස් වෙරළ තීරයේදී පැවැත්වුණේය. ප්‍රංශයේ දිය මත ලිස්සා යාමේ ක්‍රීඩාව ප්‍රවර්ධනය කිරීම සදහා මෙම ඉසව්ව සූදානම් කර තිබුණි. ඊට අමෙරිකානු ජනපති ආර්යා මෙලනියා ට්‍රම්ප්, ප්‍රංශ ජනපති ආර්යා බ්‍රිජට් මැක්‍රොන්, ඔස්ටේලියා අගමැති ආර්යා ජෙනී මොරිසන්, යුරෝපානු කවුන්සිල සභාපති ඩොනල්ඩ් ටස්ක්ගේ බිරිඳ මැල්ගොර්සාටා ටස්ක් මෙන්ම ලෝක බැංකුවේ සභාපති බිරිද ඇඩෙල් මැල්පාස් ද අයත්. ජපාන අගමැති ආර්යා අකී අබේ, චිලී ජනපති ආර්යා සිසීලියා මොරෙල් යන දෙදනාද මේ අවස්ථාවට එක්ව සිටියේය. රාජ්‍ය නායක භාර්යාවන් එහි පැමිණ සිටි දරුවන් හා එක්වෙමින් සතුටින් කාලය ගතකරන අයුරු දක්නට ලැබුණි. මෙම අවස්ථාව ඔවුන්ට මෙන්ම දරුවන්ටත් ඉතාමත් වටිනා කාලයක් වූ බව විදෙස් වාර්තා පවසයි.", "URL": "https://sinhala.adaderana.lk/news.php?nid=117622", "Category": null, "Parent URL": null}