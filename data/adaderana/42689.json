{"Source": "Adaderana", "Timestamp": "April 21, 2014 12:29 pm", "Headline": "විසඳුම් සෙවීමට ආණ්ඩුවට තවදුරටත් අවස්ථාව පවතිනවා", "News Content": "දෙමළ ජනතාවගේ ගැටලු වලට විසඳුම් සෙවීම සඳහා ඉදිරිපත් වීමට ආණ්ඩුව තවදුරටත් අවස්ථාව පවතින බව දෙමළ ජාතික සන්ධානය පවසයි. එම පක්ෂයේ නායක ආර්. සම්බන්දන් මහතා පෙන්වා දෙන්නේ ශ්‍රි ලංකාව තුළදීම ගැටලුවලට විසඳුම් සෙවීම සඳහා තමන් එකඟතාව පළකර තිබු බවයි. එහෙත් ඒ සඳහා ආණ්ඩුවේ විධිමත් වැඩපිළිවෙළක් නොමැති වීම හේතුවෙන් ගැටලුව ජාත්‍යන්තරය දක්වා පුළුල් වි ඇති බව අද දෙරණට ප්‍රකාශයක් කරමින් ආර්.සම්බන්දන් මහතා සඳහන් කළේය. එසේම තමන් රටට විරුද්ධ ප්‍රතිපත්තියක කටයුතු නොකරන බව ඔහු අවධාරණය කර සිටියේය. මේ අතර දෙමළ ජනතාවගේ ගැටලු වලට විසඳුම් සෙවීම සඳහා වු පාර්ලිමේන්තු තේරිම් කාරක සභාව සඳහා සහභාගි වන ලෙස දෙමළ ජාතික සන්ධානය ඇතුළු විපක්ෂයේ දේශපාලන පක්ෂ වලට යළි ඇරයුම් කරන බව සභා නායක, අමාත්‍ය නිමල් සිරිපාල ද සිල්වා මහතා පවසයි. අමාත්‍යවරයා පෙන්වා දෙන්නේ කාරක සභා සාකච්ඡා හරහා ගැටලු වලට විසඳුම් සොයාගැනීමට රජය අපේක්ෂා කරන බවයි. අදාළ කාරක සභාව පත් කර තිබුණ ද විපක්ෂයේ දේශපාලන පක්ෂ ඊට සහභාගි වීමෙන් වැළකි සිටිම හේතුවෙන් එය ක්‍රියාත්මක කිරිම ඇණ හිට තිබේ. මේ අතර තමන් ඇතුළු රජයේ නියෝජිත පිරිස දකුණු අප්‍රිකාවේ සිදුකළ සංචාරයේ දි දෙමළ ජනතාවගේ ගැටලු පිළිබඳ සාකච්ඡා කිරිම සඳහා සූදානම් බව එරට නියෝජිතයින්ට ප්‍රකාශ කළ බව අමාත්‍ය නිමල් සිරිපාල ද සිල්වා මහතා සඳහන් කළේය. අමාත්‍යවරයා කියා සිටියේ දෙමළ ජාතික සන්ධානයේ නියෝජිත පිරිසේ දකුණු අප්‍රිකානු සංචාරයේ දි ද එරට නියෝජිතයින් මේ පිළිබඳ දෙමළ ජාතික සන්ධානයට දැනුම් දි ඇති බවයි. කෙසේ වුව ද ගැටලු වලට විසඳුම් සෙවීම සඳහා ජාත්‍යන්තර මැදිහත්විමක් අවශ්‍ය නොවන බව අමාත්‍යවරයා අවධාරණය කළේය.", "URL": "https://sinhala.adaderana.lk/news.php?nid=42689", "Category": null, "Parent URL": null}