{"Source": "Adaderana", "Timestamp": "July 16, 2011 03:44 pm", "Headline": "ගුරු ව්‍යවස්ථා සං‍ශෝධනය ගෙන ආවොත් එරෙහිව පියවර ගන්නවා", "News Content": "අධ්‍යාපන අමාත්‍යාංශය මගින් ගුරු සේවා ව්‍යවස්ථාව සං‍ශෝධනය කිරීමේ සූදානමක් පවතින බව ලංකා ගුරු සංගමයේ ප්‍රධාන ලේකම් ජෝශප් ස්ටාර්ලිං මහතා පවසයි. නමුත් අදාළ නව සංශෝධනය පිළිබඳව ගුරු වෘත්තීය සමිති සමග සාකච්ඡා කර නොමැති බවත්, එවැනි සාකච්ඡාවකින් තොරව සංශෝධනයක් ගෙනඒම නිවැරදි නොවන බවත් ඔහු පෙන්වාදෙයි. දැනට 213, 694 ක් වූ ගුරුවරුන් සංඛ්‍යාවක් සේවයේ නියුතුව සිටින බවත්, මෙම නව සංශෝධන කෙටුම්පත තුළින් අනුමත ගුරුවරුන් සංඛ්‍යාව 197, 279 ක් දක්වා අඩු කිරීමේ උත්සාහයක් පවතින බවටත් ඒ මහතා චෝදනා කරයි. මෙසේ ගුරු සේවක සංඛ්‍යාව පහත දැමීම තුළින් අමාත්‍යාංශය වියදම් අඩු කරගැනීමට උත්සාහ දරන බවක් පෙනීයන බව ද ස්ටාර්ලිං මහතා පෙන්වාදෙයි. මෙම කුමන්ත්‍රණකාරී ක්‍රියා මාර්ගය වහා නැවැත්විය යුතු බවත්, එසේ නොවුනහොත් ඊට එරෙහිව ක්‍රියා මාර්ග ගැනීමට කටයුතු කරන බවත් අද දෙරණ වෙත අදහස් දක්වමින් හෙතෙම අවධාරණය කර සිටියේය.", "URL": "https://sinhala.adaderana.lk/news.php?nid=17439", "Category": null, "Parent URL": null}