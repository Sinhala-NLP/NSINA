{"Source": "Adaderana", "Timestamp": "April 19, 2011 12:37 pm", "Headline": "යාල හන්දියේ භූ චලනයක් - නිවාස 6 ට හානි", "News Content": "කිරින්ද, යාල හන්දිය ප්‍රදේශයේ ඊයේ(18) රාත්‍රියේ සුළු භූ චලනයක් සිදුව තිබේ. මෙම භූ චලනය හේතුවෙන් ප්‍රදේශයේ නිවාස 6 ට හානි සිදුව ඇති බව ආපදා කළමනාකරණ මධ්‍යස්ථානයේ හම්බන්තොට දිස්ත්‍රික් සම්බන්ධීකාරක එම්.ජී.ඒ. නන්දන මහතා සඳහන් කළේය. එක් නිවාසයක බිත්ති පුපුරා ගොස් ඇති බව ද ඔහු ප්‍රකාශ කළේය. කෙසේවෙතත් මේ සම්බන්ධයෙන් භූ විද්‍යා හා පතල් කැණීම් කාර්යාංශයෙන් පරීක්ෂණයක් ආරම්භ කර ඇති බව නන්දන මහතා පෙන්වාදෙයි. මෙම සිද්ධිය සම්බන්ධයෙන් ජනතාව කලබලයට පත්වීමේ අවශ්‍යතාවක් නොමැති බව ද ඔහු කියා සිටියේය. ඉදිරියේ දී මෙවැනි සිදුවීමක් වාර්තා වුවහොත් ළඟම ඇති පොලිසියට හෝ ආපදා කළමනාකරණ මධ්‍යස්ථානයේ ප්‍රාදේශීය කාර්යාලයට දැනුම් දෙන ලෙස නන්දන මහතා ජනතා‍වගෙන් ඉල්ලා සිටියේය.", "URL": "https://sinhala.adaderana.lk/news.php?nid=15566", "Category": null, "Parent URL": null}