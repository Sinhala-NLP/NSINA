{"Source": "Adaderana", "Timestamp": "August 23, 2017 10:14 pm", "Headline": "  රාසායන විද්‍යා ප්‍රශ්න පත්‍ර සිද්ධිය-පිය පුතු දෙදෙනාම රිමාන්ඩ්", "News Content": "මෙවර උසස් පෙළ විභාගයේ රාසායන විද්‍යා ප්‍රශ්න පත්‍රයේ ගැටළු කිහිපයක් උපකාරක පංති ගුරුවරයෙකුගේ අත්පත්‍රිකාවක මුද්‍රණය කර තිබීමේ සිද්ධියට අදාළව අත්අඩංගුවට ගත් උසස් පෙළ සිසුවා හා ඔහුගේ පියා රක්ෂිත බන්ධනාගාර ගත කර තිබේ. අදාළ සිසුවා හා ඔහුගේ පියා අපරාධ පරීක්ෂණ දෙපාර්තමේන්තුව විසින් අද(23) දිනයේ අත්අඩංගුවට ගෙන තිබුණි. රසායන විද්‍යා ප්‍රශ්න පත්‍රය සඳහා පෙනී සිටි අදාළ සිසුවා විද්‍යුත් තාක්ෂණික මෙවළමක් උපයෝගී කරගනිමින් ප්‍රශ්න පත්‍රය පිටපත් කර බාහිර පාර්ශවයක් වෙත යොමුකර ඇති බව වාර්තා වුණි. එම සිද්ධියට අදාළව ඔහු අත්අඩංගුවට ගත් අතර වෛද්‍යවරයෙකු වූ ඔහුගේ පියාද ඊට අනුබල දීම හා එම මෙවලම් තම දරුවාට ලබාදීමේ චෝදනාව මත අත්අඩංගුවට ගෙන තිබේ. ඒ අනුව අදාළ සිසුවා හා පොලිස් රෝහලේ වෛද්‍යවරයෙකු ලෙස සේවය කරන ඔහුගේ පියා මෙම මස 30 වන දින දක්වා රක්ෂිත බන්ධනාගාර ගත කර ඇති බව සඳහන්ය.", "URL": "https://sinhala.adaderana.lk/news.php?nid=76606", "Category": null, "Parent URL": null}