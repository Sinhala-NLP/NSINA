{"Source": "Adaderana", "Timestamp": "November 7, 2016 10:36 pm", "Headline": "දැනටමත් 65,000ක් ගෙවනවා - අපේ ලාච්චු ඇරලා සල්ලි දෙනවා වගේද?", "News Content": "සේවා විශ්‍රාම වැටුපක් ඉල්ලා ආබාධිත රණවිරුවන් පිරිසක් කොටුව දුම්රියපළ ඉදිරිපිට විරෝධතා දැක්වීම ගැන මාධ්‍යයට අදහස් දැක්වූ ආරක්ෂක ලේකම් කරුණාසේන හෙට්ටිආරච්චි මහතා දැනටමත් ඔවුන්ට මාසයකට රුපියල් 65,000ක් පමණ ගෙවන බව පැවසීය‍.ඔවුන්ට 2008- 2009 දක්වා ප්‍රශ්න 28ක් තිබූ බවත්, ඉන් 25ටම තමන් විසඳුම් දුන් බවත්, කොළඹදී අද මාධ්‍යවේදීන් අමතමින් ඒ මහතා කියා සිටියේය.එසේම ත්‍රිවිද හමුදාවේ විශ්‍රාම හා පාරිතෝෂික රේගුලාසිවල වගන්ති දෙකක් වෙනස් කර ඔවුන් සඳහා ලබන පෙබරවාරි මාසයේ සිට විශ්‍රාම වැටුපක් ලබාදීමට ඊයේ තීරණය කළ බවත්, විශේෂයෙන් 2017 අය වැයෙන් ඒ සඳහා මුදල් වෙන්කරන ලෙසට ජනාධිපතිවරයා මැදිහත් වී අවශ්‍ය කටයුතු කළ බවත්, ඒ ගැන ජනමාධ්‍යය මගින් පවා ප්‍රසිද්ධ කළ බවත් ඒ මහතා පෙන්වාදුන්නේය.එසේ තිබියදී ආබාධිත සෙබළුන් විරෝධතා දැක්වීම පිටුපස කවර හෝ බලවේගයක් ක්‍රියාත්මක වන්නේදැයි සැකයක් ඇති වන බව හෙට්ටිආරච්චි මහතා පැවසුවේය.සේවා විශ්‍රාම වැටුප ලබාදීමට තීරණය කිරීම තුළ අවුරුදු 10ට හා අවුරුදු 12ට අඩුවෙන් සේවය කළ සෑම රණවිරුවෙකුටම එය බලපාන බවද පෙන්වාදුන් ආරක්ෂක ලේකම්වරයා “මේවා අපේ ලාච්චු ඇරලා සල්ලි දෙනවා වගේ නෙවෙයි“ මුදල් වියදම් කරද්දී පාර්ලිමේන්තුවේ අවසරය ගත යුතු බවද කියා සිටියේය.කෙසේ හෝ දින කිහිපයක් කොටුව දුම්රියපළ ඉදිරිපිට විරෝධතා හා පා ගමන් පැවැත්වූ ආබාධිත රණවිරුවන් අද කඳුළු ගෑස් ප්‍රහාරයකට ද ලක්විය.", "URL": "https://sinhala.adaderana.lk/news.php?nid=65824", "Category": null, "Parent URL": null}