{"Source": "Adaderana", "Timestamp": "January 3, 2013 11:13 am", "Headline": "බෝට්ටුවක් අනතුරට ලක්වී ධීවරයෙක් අතුරුදන්", "News Content": "කල්පිටියට ආසන්න මුහුදු ප්‍රදේශයේදී ‍බෝට්ටුවක් අනතුරට ලක්වීමෙන් ධීවරයෙකු අතුරුදන්ව තිබේ. ඊයේ (02) දිනයේ කල්පිටිය මුහුදු තීරයේ සිට බත්තලන්ගුන්ඩුව දූපත බලා ගමන් කරමින් සිටිය දී මෙම බෝට්ටුව අනතුරට ලක්ව ඇති බව පොලීසිය සඳහන් කළේය. ඉන් අනතුරුව අනතුරට ලක්වූ බෝට්ටුව කල්පිටිය ප්‍රදේශයට උතු‍රින් පිහිටි උච්චමුනේ දූපතට ගොඩගසා තිබිය දී ප්‍ර‍දේශවාසීන් විසින් සොයාගෙන තිබේ. කෙසේ වෙතත් බෝට්ටුවේ ගමන් ගත් ධීවරයා පිළිබඳ මෙතෙක් තොරතුරු අනාවරණය වී නොමැති බව පොලීසිය පවසයි. අතුරුදන් වූ ධීවරයා සොයා නාවික හමුදාව සමග එක්ව මෙහෙ‍යුම් ආරම්භ කර ඇති බව පොලීසිය සඳහන් කරයි.", "URL": "https://sinhala.adaderana.lk/news.php?nid=30459", "Category": null, "Parent URL": null}