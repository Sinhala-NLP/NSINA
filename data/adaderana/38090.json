{"Source": "Adaderana", "Timestamp": "October 12, 2013 01:38 pm", "Headline": "හිස් කොපු ඇද්ද 2ක් අත්අඩංගුවේ", "News Content": "නීති විරෝධී ලෙස කාලතුවක්කු උණ්ඩ හිස් කොපු තොගයක් ප්‍රවාහනය කරමින් සිටි පුද්ගලයින් දෙදෙනෙකු පොලිස් විශේෂ කාර්ය බලකා නිලධාරීන් කණ්ඩායමක් විසින් අත්අඩංගුවට ගෙන තිබේ. පොලිස් විශේෂ කාර්ය බලකා පුවරසන්කුලම් කඳවුරේ නිලධාරීන්ට ලැබුණු තොරතුරකට අනුව සිදුකළ වැටලීමක දී සැකකරුවන් අත්අඩංගුවට ගෙන ඇති බව සඳහන්ය. අත්අඩංගුවට ගන්නා අවස්ථාවේ දී සැකකරුවන් සතුව තිබී මිලිමීටර 152 ප්‍රමාණයේ කාල තුවක්කු උණ්ඩ හිස් කොපු 76ක්, එම උණ්ඩ බහාලන හිස් යකඩ පෙට්ටියක්, එම චාජර් බහාලන හිස් යකඩ පෙට්ටි 08ක් සොයාගෙන තිබේ. එ‍සේම මිලිමීටර 122 ප්‍රමාණයේ කාල තුවක්කු උණ්ඩ හිස් කොපු 102ක්, එම උණ්ඩ බහාලන හිස් යකඩ පෙට්ටි03ක්, එම චාජර් බහාලන හිස් යකඩ පෙට්ටියක් සහ ප්‍රවාහනය සඳහා යොදාගත් ලොරි රථය ද විශේෂ කාර්ය බලකාය භාරයට ගෙන ඇත. සැකකරුවන් සහ භාණ්ඩ තොගය වැඩිදුර විමර්ශන සඳහා වව්නියාව පොලිස් ස්ථානය වෙත භාර දී තිබේ.", "URL": "https://sinhala.adaderana.lk/news.php?nid=38090", "Category": null, "Parent URL": null}