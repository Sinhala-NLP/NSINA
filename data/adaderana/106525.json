{"Source": "Adaderana", "Timestamp": "March 22, 2019 09:58 am", "Headline": "බ්‍රෙක්සිට්ස් ප්‍රමාද කරන්න අනුමැතිය හිමිවෙයි\t", "News Content": "බ්‍රිතාන්‍යය යුරෝපා සංගමයෙන් ඉවත්වීමේ වැඩපිළිවෙල ප්‍රමාද කිරීම සදහා යුරෝපා සංගමයේ අනුමැතිය හිමිව ඇත. ඒ සම්බන්ධයෙන් ඊයේ (21) බෙල්ජියමේ බ්‍රසල්ස් නුවරදී පැවැති රාජ්‍ය නායක හමුවක් අතරතුර අදාළ තීන්දුවට එකඟ වූ බව එම සංගමය පවසා සිටියි. ඉවත්වීමේ බ්‍රෙක්සිට් ක්‍රියාවලිය සම්බන්ධයෙන් වන 50වැනි වගන්තිය ක්‍රියාත්මක කිරීම සඳහා බ්‍රිතාන්‍යයට තවත් කල් ලබා දීමට තීන්දු වී ඇත. ඒ අනුව ඉදිරි සතියේදී බ්‍රිතාන්‍ය පාර්ලිමේන්තුව වෙත ඉදිරිපත් කෙරෙන යෝජනාවලිය සඳහා එරට මන්ත්‍රීවරුන්ගේ අනුමැතිය හිමිවුවහොත් ඉවත්වීමේ කාලසීමාව ලබන මැයි මස 22වැනිදා තෙක් දීර්ඝ කිරීමට යුරෝපා සංගමය එකඟ වුණි. කෙසේ වෙතත් යම් හෙයකින් අදාළ යෝජනාවලිය යළිත් පාර්ලිමේන්තුව හමුවේ පරාජයට පත්වුවහොත් අප්‍රේල් මස 12වැනිදා වන විට බ්‍රිතාන්‍යය යුරෝප සංගමයෙන් ඉවත්වීම අනිවාර්ය්‍ය වෙයි. එසේ වුවහොත් එකඟතාවකින් තොරව යුරෝපා සංගමයෙන් වෙන්වීමට බ්‍රිතාන්‍යයට සිදුවෙයි. එය එරට අනාගතය සම්බන්ධයෙන් අහිතකර ලෙස බලපානු ඇති බව විචාරකයන් පවසා සිටියි. මේ පිළිබද අදහස් දක්වමින් බ්‍රිතාන්‍ය අගමැතිනී තෙරේසා මේ පවසන්නේ පැහැදිලි තීන්දුවක් ගැනීමට මන්ත්‍රීවරුන්ට අවස්ථාව හිමිව ඇති බවය. මේ අතර බ්‍රිතාන්‍යය නිශ්චිත වශයෙන්ම යුරෝපා සංගමයෙන් ඉවත්වන බව එහිදි ඒ සම්බන්ධයෙන් මාධ්‍යෙව්දියෙක් නැගූ ප්‍රශ්නයකට පිළිතුරු දෙමින් අගමැතිනිය තහවුරු කර සිටියාය.", "URL": "https://sinhala.adaderana.lk/news.php?nid=106525", "Category": null, "Parent URL": null}