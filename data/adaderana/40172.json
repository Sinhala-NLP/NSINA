{"Source": "Adaderana", "Timestamp": "January 7, 2014 05:09 pm", "Headline": "පාර හදාදෙන්නැයි වන්නිලැත්තෝ දිස්ත්‍රීක් ලේකම්ගෙන් ඉල්ලයි", "News Content": "උඩුදුම්බර, මිනිපේ මැදකැලේ ආදිවාසී ගම්මානයට පිවිසෙන මාර්ගය පිළිසකර කර දෙන ලෙස ආදීවාසි නායක ඌරුවරිගේ වන්නිලැත්තෝ මහනුවර දිස්ත්‍රික් ලේකම්වරයාගෙන් ඉල්ලීමක් කර තිබේ. මහනුවර දිස්ත්‍රික් ලේකම් කාර්යාලය වෙත පැමිණි ආදීවාසී නායක වන්නිලැත්තෝ දිස්ත්‍රික් ලේකම් ගාමිණි සෙනවිරත්න මහතා හමුවී ලිඛිතව මෙම ඉල්ලීම කළ බව අද දෙරණ වාර්තාකරු සඳහන් කළේය. වසර 500ට වඩා පැරණි මෙම ගම්මානයට නිසි පිවිසුම් මාර්ගයක් නොමැතිවීම හේතුවෙන් එම ජනතාව දැඩි අසීරුතාවට පත්ව ඇති බව ඌරුවරිගේ වන්නිලැත්තෝ මෙහිදී සඳහන් කර ඇත. රජ දවසේ සිට පැවත එන මෙම ගම්මානය සංවර්ධනය කිරීම සඳහා රජය මගින් යම් වැඩපිළිවෙළක් ක්‍රියාත්මක වුව ද නිසි පිවිසුම් මාර්ගයක් නොමැති වීම හේතුවෙන් එම කටයුතු වලට ද බාධා පැමිණ ඇති බව ඔහු ප්‍රකාශ කර ඇති බව සඳහන්ය. මෙම ඉල්ලීම සම්බන්ධයෙන් අදහස් දැක්වු මහනුවර දිස්ත්‍රික් ලේකම් ගාමිණි සෙනවිරත්න මහතා සඳහන් කළේ මේ සම්බන්ධයෙන් අදාළ රාජ්‍ය ආයතන දැනුවත් කර ඊට විසඳුම් ලබාදීම සඳහා අවශ්‍ය පියවර ගන්නා බවයි.", "URL": "https://sinhala.adaderana.lk/news.php?nid=40172", "Category": null, "Parent URL": null}