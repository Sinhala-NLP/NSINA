{"Source": "Adaderana", "Timestamp": "July 6, 2010 12:51 pm", "Headline": "බස් හිමියන්ගේ ඇඟට දැනෙන්න 4% ක් ඕනෑ", "News Content": "රජය විසින් ගුණාත්මක බස් සේවයක් ආරම්භ කරන්නේනම් බස් ගාස්තු සංශෝධනය පිළිබඳ තැකීමක් නොකරන බව පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි. ඒ සඳහා ලබන 20 වෙනි දින දක්වා රජයට අවස්ථාව ලබා දී ඇති බව හෙතෙම කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. 20 වනදා වනතුරු ද රජය ගුණාත්මක බස් සේවයක් ආරම්භ කිරීමට පියවර නොගන්නේනම් අධිකරණ ක්‍රියාමාර්ගයක් ගැනීමටත් එයින් අනතුරුව වෘත්තීය ක්‍රියාමාර්ගයක් ගැනීම පිළිබඳ සලකා බැලීමටත් සූදානම් බවත් ඔහු පවසයි. ඇඟට දැනෙන බස් ගාස්තු සංශෝධනයක් සිදුවීමට නම් 4% ක බස් ගාස්තු සංශෝධනයක් සිදුවිය යුතු බවත් දැනට 0.5% ක බස් ගාස්තු වැඩිවීමක් සඳහා එකඟත්වය ලබා දී තිබුණ ද එයින් අවම බස් ගාස්තුව ඉහළ දැමීමට හැකියාවක් නැති බවද විජේරත්න මහතා සඳහන් කළේය. 0.5% බස් ගාස්තු සංශෝධනයක් සඳහා එකඟත්වය ලබාදුන්නේ කෙබඳු පදනමක් යටතේද යන්න පිළිබඳ ජාතික ගමනාගමන කොමිෂන් සභාවෙන් මෙතෙක් දැනුවත් කිරීමක් කර නැති බවද ඔහු කියා සිටියේය.", "URL": "https://sinhala.adaderana.lk/news.php?nid=9430", "Category": null, "Parent URL": null}