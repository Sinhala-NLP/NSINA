{"Source": "Adaderana", "Timestamp": "February 18, 2014 11:57 am", "Headline": "රජීව් ඝාතකයින්ගේ මරණ දඬුවම අහෝසියි", "News Content": "ශ්‍රී ලාංකිකයෙකුද ඇතුළත්ව සිටින රජීව් ගාන්ධි ඝාතන නඩුවේ වරදකරුවන් තිදෙනාට නියම කර පැවති මරණීය දණ්ඩන තීන්දුව එරට ශ්‍රේෂ්ඨාධිකරණය විසින් අහෝසි කර තිබේ. මුරුගන්,ශාන්තන්,පෙරරිවාලන් යන තිදෙනාට පනවා තිබුණු මරණ දඬුවම වෙනුවට මෙලෙස අද(18) ඉන්දීය ශ්‍රේෂ්ඨාධිකරණය විසින් ජීවිතාන්තය දක්වා සිරදඬුවම් නියම කර ඇති බව ඉන්දීය මාධ්‍ය වාර්තා කරයි. විත්තිකරුවන් විසින් තමන්ට එරෙහි මරණ දඬුවම අහෝසි කරන ලෙස කරනු ලැබූ ඉල්ලීම වසර 11 ක් තිස්සේ ප්‍රමාද කර තිබුණු බැවින් එය සලකා බැලූ බව තිපුද්ගල විනිසුරු මඩුල්ල පවසා තිබේ. මෙම විනිසුරු මඩුල්ලේ ප්‍රධාන විනිසුරු ලෙස පී.සතාසිවම් මහතාද, රංජන් ගූගි, ශිවා කිර්ටි සිං යන අය සෙසු විනිසුරුවන් ලෙසින්ද කටයුතු කර ඇත. මේ වසරේ පෙබරවාරි මස 04 වන දිනයේද ඉන්දීය මධ්‍යම රජය මෙම විත්තිකරුවන්ගේ දඬුවම වෙනස්කරන ලෙස කරනු ලැබූ ඉල්ලීමට විරෝධය පළ කර තිබුණු බව සඳහන්ය. 1991 මැයි මස 21 වන දින හිටපු ඉන්දීය අග්‍රාමාත්‍ය රජීව් ගාන්ධි මහතා තමිල්නාඩුවේ මැතිවරණ ප්‍රචාරණ ව්‍යාපාරයේ යෙදී සිටියදී බෝම්බ ප්‍රහාරයකින් ඝාතනයට ලක්විය.", "URL": "https://sinhala.adaderana.lk/news.php?nid=41209", "Category": null, "Parent URL": null}