{"Source": "Adaderana", "Timestamp": "December 22, 2016 04:41 pm", "Headline": " සාගර විශ්වවිද්‍යාලයීය  වෘත්තීයවේදීන් ලෙඩ වෙයි", "News Content": "අසනීප නිවාඩු ගනිමින් අද(22) දිනයේ සාගර විශ්වවිද්‍යාලයීය අධ්‍යාපන වෘත්තීයවේදීන්ගේ සංගමය වෘත්තීය ක්‍රියාමාර්ගයක නිරතවී තිබේ. වෘත්තීය අයිතීන් දිනාගනිමින් ආයතනයේ කීර්තිය හා උන්නතිය උදෙසා මෙම විරෝධතාවය පළකිරීමට ඔවුන් තීරණය කර ඇති බව නිවේදනයක් නිකුත් වෘත්තීයවේදීන්ගේ සංගමය පෙන්වා දී තිබේ. එම නිවේදනය වැඩිදුරටත් පහත පරිදි වෙයි, 1999.12.20 දින පිහිටුවන ලද ජාතික ධීවර හා නාවික ඉංජිනේරු ආයතනය අහෝසි කරමින් 2014.12.20 දින නව පනතක් මගින් ශ්‍රී ලංකා සාගර විශ්වවිද්‍යාලය පිහිටුවන ලදී. තවද 2015.05.17 ගැසට් නිවේදනයක් මගින් ජාතික ධීවර හා නාවික ඉංජිනේරු ආයතනය අහෝසි කරන ලදී. විශ්වවිද්‍යාලය ස්ථාපිත කරමින් පළමු උපකුලපතිවරයා පත් කරන ලදී. සාගර විශ්ව විද්‍යාලය ස්ථාපිත කර වසර 02ක් ගතවී ඇතත් අධ්‍යයන කාර්ය මණ්ඩලය හෝ මාණ්ඩලික/ මාණ්ඩලික නොවන කිසිදු නිලධාරියෙකු මේ වන තෙක්ම සාගර විශ්වවිද්‍යාලයට අන්තර්ග්‍රහණය කර නොමැත. මේ නිසා ‍සේවක රැකියා අවිනිශ්චිතභාවයක් හා ආයතනයේ විශාල පසුබෑමක් ඇතිවී ඇත. අප ආයතනයෙන් සිසුන්ට හා රටේ අභිවෘධියට සිදු විය යුතු දායකත්වය නොලැබී ගොස් ඇත. සාගර විශ්ව විද්‍යාල පනතේ 70(3)(2) මගින් පෙන්වා දී තිබියෙදී සේවකයින් සාගර විශ්ව විද්‍යාලයේ සේවකයින් ලෙස අර්පනය නොකිරීම, සේවක ඉල්ලීම මත ගරු අමාත්‍යතුමා විසින් එක් ආයතනයක් පමණක් තිබිය යුතු බවටද, ප්‍රාදේශීය විද්‍යාල විශ්වවිද්‍යාල විද්‍යායතන බවට පත්කිරීමට උපදෙස් දී තිබියෙදීත් එය යථාර්තයක් කර ගත නොහැකිව පරිපාලනය අන්දමන්ද වී ඇත. උපකුලපතිවරයා ඇතුළු වගකිව යුතු බලධාරීන් තම වගකීම් අතපසු කිරීම නිසා පැන නැගී ඇති ගැටළු නිරාකරණය කර ගැනීම සදහා වසර 02ක් තිස්සේ සාකච්ජා/ ලිඛිත දැනුම් දීම් පැවැත්වූව ද පළක් වී නැත. මේ නිසා දිනෙන් දින ගැටළු උග්‍ර වීඇති තත්වය තුළ තවදුරටත් බලා සිටිය නොහැකිය. 01. ආයතනයේ ඉදිරි සැලසුම්ගත වැඩපිලිවෙලක් ගොඩනාගා නොතිබීම හා ආරම්භක අවධියේ ප්‍රාථමික මට්ටමේ පවත්වාගෙන යාම. 02. ඒ මත භෞතික හා මානව සම්පත සංවර්ධනය සිදු නොවීම. 03. ආයතනයේ ඵලදායීතාවය සීඝ්‍රෙයන් පරිහානිය කරා ගමන් කිරීම හා ඵලදායී නොවන ආයතනයක් ලෙස පවත්වාගෙන යාම. 04. යම් යම් අංශ අක්‍රීය මට්ටමට පත්ව තිබීම හා ඒවා සක්‍රීය කිරිමට චැඩපිළිවෙළක් නොතිබීම. උදා-යාත්‍රා අංශය /පර්යේෂණ අංශය 05. මානව සම්පත් සංවර්ධනය සදහා විධිමත්ව කටයුතු නොයෙදීම. 06. නව දැනුම එක්කර පවත්නා විෂය පථය ආයතනයේ අනන්‍යතාවය පවත්වා ගනිමින් ශ්‍රී ලංකාවේ කීර්තිමත් ආයතනයක් බවට පත් කර ලීමට විදෙස් පුහුණු ලබා දී මානව සම්පත් සංවර්ධනයට කටයුතු නොකිරීම. යනාදිය ඒ අතර වෙයි.", "URL": "https://sinhala.adaderana.lk/news.php?nid=67259", "Category": null, "Parent URL": null}