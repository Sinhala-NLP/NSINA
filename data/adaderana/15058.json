{"Source": "Adaderana", "Timestamp": "March 25, 2011 08:18 am", "Headline": "මදුරුවන්ට නවාතැන් දුන් 338 දෙනෙකු නීතිය ඉදිරියට ගෙනෙයි ", "News Content": "ජාතික ඩෙංගු මර්දන සතියට සමගාමීව සිදුකළ අවදානම් සහිත ස්ථාන පරීක්ෂාවේ දී පුද්ගලයින් 338 දෙනෙකුට එරෙහිව නීති මගින් කටයුතු කිරීමට සෞඛ්‍ය අමාත්‍යාංශය පියවර ගෙන තිබේ. මදුරුවන් බෝවිය හැකි අවදානම් ස්ථාන ලෙස බස් ඩිපෝ, ටයර් අලෙවිසැල්, වාහන අමතර කොටස් අලෙවි සැල් සහ දුම්රිය ස්ථාන මූලික කරගනිමින් ඊයේ(24) මෙම පරීක්ෂා කිරීම් සිදුකෙරුණු බව සෞඛ්‍ය අමාත්‍යාංශය සඳහන් කරනු ලැබීය. එහිදී දිවයින පු‍රා අවදානම් සහිත ස්ථාන 9,853 ක් පරීක්ෂාවට ලක් කර ඇති අතර ඉන් ස්ථාන 5,363 ක් මදුරුවන් බෝවිය හැකි බවට හඳුනාගෙන ඇත. තව ද මදුරු කීටයින් සිටි ස්ථාන 788 ක් හඳුනාගත් බවත් එහිදි එම ස්ථාන පවත්වාගෙන ගිය පුද්ගලයින් 338 දෙනෙකු‍ට එරෙහිව නොතීසි නිකුත් කළ බව සෞඛ්‍ය අමාත්‍යාංශය වැඩිදුරටත් පැවසීය. ඩෙංගු මර්දන සතියට සමගාමීව අද(25) දිනයේ සියලු පාසල් පරීක්ෂා කිරීමට කටයුතු යොදා තිබේ.", "URL": "https://sinhala.adaderana.lk/news.php?nid=15058", "Category": null, "Parent URL": null}