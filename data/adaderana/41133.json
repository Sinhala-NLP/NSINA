{"Source": "Adaderana", "Timestamp": "February 15, 2014 08:26 am", "Headline": "කඩුව ගමේ තරුණයා අතරටත් ගෙනයනවා", "News Content": "වසර ගණනාවක් මුළුල්ලේ නොදියුණු ශ්‍රමිකයින් ලෙස විදේශ ගත වු තරුණ තරුණයින්ට වර්තමානයේ දියුණු වෘත්තිකයින් ලෙස විදේශ ගත වීමේ අවස්ථාව ලබාදී ඇති බව ජනාධිපති මහින්ද රාජපක්ෂ මහතා පවසයි. ඔහු පවසන්නේ මේ වන විට ගමේ තරුණයාටත් සමාන අයිතීන් ඇතිව ජීවත් විය හැකි රටක් ගොඩනගා ඇති බවයි. සමාජයේ ඉහළ පංතියේ සීමිත පිරිසකගේ කඩුවක්ව තිබු ඉංග්‍රීසි භාෂාව ද ගමේ තරුණයා අතරට ගෙන ගොස් ජනසතු කිරීමේ වැඩපිළිවෙළ රජය ඉටුකරමින් සිටින බව ජනාධිපතිවරයා පෙන්වාදෙයි. ශ්‍රී ලංකාවේ පළමු ජාතික තරුණ ප්‍රතිපත්තිය එළි දැක්වීමේ අවස්ථාවට කොළඹ සුගතදාස ගෘහස්ථ ක්‍රීඩාංගණයේ දී සහභාගී වෙමින් ජනාධිපති මහින්ද රාජපක්ෂ මහතා මේ බව කියා සිටියේය. එහිදී ඔහු තවදුරටත් පැවසුවේ උතුරේ මෙන්ම දකුණේ තරුණයින්ට ද විශ්වාසයෙන් ජීවත් විය හැකි රටක් වත්මන් රජය ගොඩනැඟු බවයි. ලක්ෂ ගණනක් වු උපාධිධාරී තරුණයින්ගේ රැකියා ප්‍රශ්නය විසඳීමට ගත් ක්‍රියාමාර්ග මගින් රටේ තරුණ අසහනය ද නිමා කෙරුණු බව ජනාධිපති මහින්ද රාජපක්ෂ මහතා එහිදී පැවසුවේය.", "URL": "https://sinhala.adaderana.lk/news.php?nid=41133", "Category": null, "Parent URL": null}