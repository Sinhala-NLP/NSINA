{"Source": "Adaderana", "Timestamp": "October 13, 2013 03:10 pm", "Headline": "ජාතික තත්ත්ව සම්මාන උළෙල ඇමති පාඨලිගේ ප්‍රධානත්වයෙන්", "News Content": "රාජ්‍ය හා පෞද්ගලික අංශ වල මහා පරිමාණ, මධ්‍ය පරිමාණ හා සුළු පරිමාණ ව්‍යවසායකයින් වෙනුවෙන් වාර්ෂිකව පැවැත්වෙන ජාතික තත්ත්ව සම්මාන උළෙල හෙට පැවැත්වීමට නියමිතව තිබේ. තාක්ෂණ හා පර්යේෂණ අමාත්‍ය පාඨලී චම්පික රණවක මහතාගේ ප්‍රධානත්වයෙන් බන්ඩාරණායක අනුස්මරණ ජාත්‍යන්තර සම්මන්ත්‍රණ ශාලාවේ දී සම්මාන උළෙල පැවැත්වීමට කටයුතු යොදා ඇත. නිෂ්පාදන, සේවා සහ සෞඛ්‍ය යන ක්ෂේත්‍ර තුනක් ඔස්සේ විශ්ලේෂණය කරමින් මෙවර ජාතික තත්ත්ව සම්මාන පිරිනමන බව තාක්ෂණ හා පර්යේෂණ අමාත්‍යංශය පවසන්නේය. මේ අතර හෙට ට යෙදී ඇති ලෝක ප්‍රමිති දිනයට සමගාමීව ශ්‍රී ලංකා ප්‍රමිති ආයතනය මඟින් ජාතික තත්ත්ව සතියක් ප්‍රකාශයට පත් කළ අතර එය හෙට සිට 20 වන දා දක්වා ක්‍රියාත්මකය. මෙම සතිය තුළ ශ්‍රී ලංකා ප්‍රමිති ආයතනය මගින් වැඩසටහන් රැසක් සංවිධානය කර ඇත.", "URL": "https://sinhala.adaderana.lk/news.php?nid=38113", "Category": null, "Parent URL": null}