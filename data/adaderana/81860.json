{"Source": "Adaderana", "Timestamp": "December 20, 2017 05:25 pm", "Headline": " ගවලෙන් සාදා අලෙවි කර ජීවත්වන පවුලක්", "News Content": "නත්තල වෙනුවෙන් ලොව පුරා වෙසෙන කතෝලික බැතිමතුන්ගේ නිවෙස්වල ගවලෙන් ස්ථාපනය කරති. ජේසුස් ස්වාමි දරුවන්ගේ උපත සිදුවූයේ බෙත්ලෙම් නුවර ගවලෙනක බව කිතුණු ආගම අදහන්නෝ විශ්වාස කරති.ඒ නිසාම ඔවුන් තම නිවෙස් වල මෙන්ම කාර්යාල වලද ගවලෙනක් ස්ථාපනය කර ජේසුස් ස්වාමිදරුවන්ගේ උපත සිහි කරයි. ඇතමුන් ගවලෙන් තම තමන් විසින් නිර්මාණය කරන විට ව්‍යාපාරයක් ලෙසද ගවලෙන් නිෂ්පාදනය කර අලවි කරන පිරිසක් සිටිති. වෙන්නප්පුව - සිරගම්පල ගම්මානයේ පදිංචි එකම පවුලක සාමාජිකයින් පිරිසක් ගවලෙන් සාදා අලවි කිරීම සිදු කරති. ඒ පවුලේ සාමාජිකයින්ගේ සාමාන්‍ය ජීවන වෘත්තිය වී ඇත්තේ වාහන පින්තාරු කිරීම වුවත්,නත්තල් කාලයේදී ඔවුන් ගවලෙන් නිෂ්පාදනය කරයි. අගෝස්තු මාසයේදී පමණ තමන් ගවලෙන් නිෂ්පාදනය කිරීම ආරම්භ කරන බවත්,වෘත්තීමය කටයුතු හේතුවෙන් රාත්‍රී කාලයේදී පමණක් ගවලෙන් නිෂ්පාදනය කිරීම සදහා කාලය වෙන් කරන බව ඔවුන් කියා සිටිති. අසල්වැසි නිවෙස් වල පදිංචිකරුවන්ද ගවලෙනට අවශ්‍ය පිදුරු සැකසීම සිදු කරන නමුත් සෙසු සියලු කටයුතු සිදු වන්නේ තමන් අතින්ම බව ඔවුන් කියා සිටියි. කන්න කීපයක් කුඹුරු වගා නොකිරීම නිසාත්,වගා කර ඇති කුඹුරු වල අස්වනු නෙලීම යන්ත්‍රාණුසාරයෙන් සිදු කිරීමත් නිසා පිදුරු සොයා ගැනීමට නොහැකිවීම ගවලෙන් නිෂ්පාදනයට බෙහෙවින් බලපා ඇති බවද ඔවුන් කියා සිටියි. කෙසේ වෙතත් ඉල්ලුමේ තරමට සැපයුමක් කිරීම අපහසු බවයි ඔවුන් සඳහන් කරන්නේ.", "URL": "https://sinhala.adaderana.lk/news.php?nid=81860", "Category": null, "Parent URL": null}