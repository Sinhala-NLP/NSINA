{"Source": "Adaderana", "Timestamp": "March 5, 2018 09:55 pm", "Headline": "එජාප පාර්ලිමේන්තු කණ්ඩායම අගමැති හමුවෙයි", "News Content": "එක්සත් ජාතික පක්ෂයේ පාර්ලිමේන්තු මන්ත්‍රී කණ්ඩායම අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අද රැස් වී තිබේ. ඒ අරලියගහ මන්දිරයේදීය. පළාත් පාලන ඡන්ද විමසීමේ ප්‍රතිඵලයෙන් පසු එක්සත් ජාතික පක්ෂය පූර්ණ ප්‍රතිසංවිධානයකට ලක් විය යුතු බවට පක්ෂය තුළින් අදහස් පළ වීමත් සමඟ ඒ සම්බන්ධන්ධයෙන් කටයුතු කිරීමට පංච පුද්ගල කමිටුවක් පත් කිරීමට පක්ෂ නායක අග්‍රාමාත්‍ය රනිල් වික්‍රමසිංහ මහතා පියවර ගනු ලැබීය. රාජ්‍ය අමාත්‍ය රුවන් විජේවර්ධන මහතාගේ සභාපතිත්වයෙන් යුත් එම කමිටුවට අමාත්‍ය සාගල රත්නායක, අමාත්‍ය අකිල විරාජ් කාරියවසම්, අමාත්‍ය හරීන් ප්‍රනාන්දු සහ රාජ්‍ය අමාත්‍ය අජිත් පී.පෙරේරා යන මහත්වරුන් ඇතුළත්ය. පක්ෂයේ ප්‍රතිසංවිධාන කටයුතු සඳහා යෝජනා ලබා ගැනීම කමිටුවේ කාර්යය වූ අතර එහි අවසන් වාර්තාව අග්‍රාමාත්‍ය රනිල් වික්‍රමසිංහ මහතා වෙත අද භාර දීමට නියමිතව තිබුණ ද කරුණු කිහිපයක් මුල් කරගනිමින් එය භාර දී නැති බව වාර්තා විය. මේ අතර එක්සත් ජාතික පක්ෂ පාර්ලිමේන්තු මන්ත්‍රී කණ්ඩායම සහ අග්‍රාමාත්‍යවරයා අතර අද පස්වරුවේ අරලියගහ මන්දිරයේ හමුවක් ද පැවැත්වුණු අතර සාකච්ඡාවෙන් අනතුරුව පක්ෂ නියෝජිතයින් මාධ්‍ය වෙත අදහස් පළ කළේය.", "URL": "https://sinhala.adaderana.lk/news.php?nid=85220", "Category": null, "Parent URL": null}