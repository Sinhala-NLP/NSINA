{"Source": "Adaderana", "Timestamp": "June 20, 2012 04:26 pm", "Headline": "ක්ෂය,ඒඩ්ස් සහ මැලේරියාව තුරන් කිරීම පිළිබඳව සමුළුවේ සභාපතිත්වය ශ්‍රී ලංකාවට ", "News Content": "අග්නිදිග ආසියානු කලාපයේ රටවල්වලින් ක්ෂය රෝගය, ඒඩ්ස් සහ මැලේරියාව තුරන්කිරීමේ අරමුණෙන් ගෝලීය අරමුදලේ සහයෝගය ලබා ගැනිම සඳහා එම රටවල නි‍යෝජිතයින් ශ්‍රී ලංකාවේ දි විශේෂ සමුළුවක් පවත්වා තිබේ. ඒ සඳහා බංගලාදේශය, භූතානය, කොරියාව, ඉන්දියාව, ඉන්දුනිසියාව, මාලදිවයින, මියන්මාරය නේපාලය, තායිලන්තය සහ ටිමෝරය යන රටවල සෞඛ්‍ය ලේකම්වරුන් සහභාගී වී තිබුණි. මෙම සමුළුවේ සභාපතිත්වය ඉදිරි වසර 02 ක සඳහා ශ්‍රී ලංකාවට හිමි වී ඇති අතර සෞඛ්‍ය ආමාත්‍යංශයේ අතිරේක ලේකම් වෛද්‍ය පාලිත මහීපාල මහතාට එම ධුරය හිමි වී ඇත. අග්නිදිග ආසියානු කලාපයේ මේ වන විට ක්ෂය රෝගීන් මිලියන 05 ක් වාර්තා වන අතර ඒඩ්ස් රෝගීන් මිලියන 3.5 ක් මැලේරියා රෝගීන් මිලියන 13 ක් ද වාර්තා වන බව සෞඛ්‍ය අමාත්‍යංශය පවසයි. මෙම ප්‍රමාණය අවම කරගැනීමට නම් අග්නිදිග ආසියානු කලාපයේ රටවල විශේෂ වැඩපිළි‍වෙලක් ක්‍රියාත්මක කළ යුතු බවට අද (20) රැස් වු නියෝජිතයින් ඒකමතිකව තීරණය කර තිබේ.", "URL": "https://sinhala.adaderana.lk/news.php?nid=25186", "Category": null, "Parent URL": null}