{"Source": "Adaderana", "Timestamp": "December 4, 2010 11:19 am", "Headline": "ස්පාඤ්ඤ ගුවන් ගමන් පාලනය හමුදා භාරයට", "News Content": "ස්පාඤ්ඤයේ ගුවන් ගමන් පාලන කටයුතු එරට හමුදා භාරයට පත්ව තිබේ. සිවිල් ගුවන් ගමන් පාලකයින් අසනීප නිවාඩු වාර්තා කිරී‍මේ වෘත්තීය ක්‍රියාමාර්ගයකට එළඹීම ඊට හේතු වී ඇත. මෙම වෘත්තීය ක්‍රියාමාර්ගයත් සමග ස්පාඤ්ඤයේ ගුවන් තොටුපළවල් ගණනාවක් තාවකාලිකව වසා දැමීමට සිදුව තිබේ. පවතින තත්ත්වය හමුවේ ගුවන්ගමන් පාලන කටයුතු හමුදා භාරයට පත් කරන බව ස්පාඤ්ඤ නියෝජ්‍ය අගමැතිවරයා නිවේදනයක් නිකුත් කරමින් ප්‍රකාශ කර ඇත. එසේම ගුවන් ගමන් පාලන කටයුතුවලට අදාළ යම් පුද්ගලයෙකු සේවයට වාර්තා නොකළහොත් ඔහු වෙනුවෙන් වෙනත් පුද්ගලයෙකු පත්කිරීමට වහාම පියවර ගන්නා අතර සේවයට වාර්තා‍ නොකළ පුද්ගලයා අත්අඩංගුවට ගැනීමට කටයුතු කරන බව ද නියෝජ්‍ය අගමැතිවරයා ප්‍රකාශ කර තිබේ. කොන්දේසි කිහිපයක් මුල්කරගනිමින් ස්පාඤ්ඤ ගුවන් ගමන් පාලකයින් ක්‍රියාත්මක කළ වෘත්තීය ක්‍රියාමාර්ගය මගීන් ප්‍රාණ ඇපයට ගත් වෘත්තීය ක්‍රියාමාර්ගයක් ලෙස එරට ප්‍රවාහන අමාත්‍යවරයා හඳුන්වයි.", "URL": "https://sinhala.adaderana.lk/news.php?nid=12594", "Category": null, "Parent URL": null}