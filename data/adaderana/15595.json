{"Source": "Adaderana", "Timestamp": "April 20, 2011 06:10 pm", "Headline": "යතුරුපැදියේ ගමන්ගත් දෙදෙනෙකුට වෙඩිතබා ඝාතනය කරලා", "News Content": "තංගල්ල -තිස්සමහාරාමය ප්‍රධාන මාර්ගයේ හේනකඩුව ප්‍රදේශයේදී යතුරුපැදියකින් ගමන් කරමින් සිටි දෙදෙනෙකුට වෙඩිතබා ඝාතනය කර ඇතැයි පොලීසිය පවසයි. අද(20)පස්වරු 1.30 ට පමණ මෙම වෙඩිතැබීම සිදුකර ඇතැයි පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා සඳහන් කරයි. වෙඩිතැබීමෙන් තුවාල ලැබූ දෙදෙනා තංගල්ල රෝහලට ඇතුළත් කිරීමෙන් පසුව මිය ගොස් ඇති බවත්,24 හැවිරිදි කලූදුරගේ නිලංක සම්පත් සඳරුවන් සහ 25 හැවිරිදි අලූත්ගොඩ-තංගල්ල ප‍්‍රදේශයේ පදිංචිකරුවකු තරංග කුමාර ජයසිංහ නැමැති අය මෙසේ මරණයට පත්ව ඇති බවත් හෙතෙම කියා සිටියි. සැකකරුවන් අනාවරණය වී නැති බවත්,පශ්චාත් මරණ පරීක්ෂණය මෙතෙක් අවසන්ව නැති බවත් පොලිස් මාධ්‍ය ප්‍රකාශකවරයා කියා සිටියි. තංගල්ල පොලීසිය වැඩිදුර විමර්ශන පවත්වාගෙන යයි.", "URL": "https://sinhala.adaderana.lk/news.php?nid=15595", "Category": null, "Parent URL": null}