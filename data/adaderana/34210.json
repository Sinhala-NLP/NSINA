{"Source": "Adaderana", "Timestamp": "May 19, 2013 11:41 am", "Headline": "සභාපති කීවත් දකුණේ බස් වර්ජනයට නෑ", "News Content": "බස් සංගමයක් විසින් අද (19) මධ්‍යම රාත්‍රියේ සිට ආරම්භ කිරීමට නියමිත වැඩවර්ජනයට සහය නොදෙන බව දකුණු පළාත් බස් සමාගම් සම්මේල‍නයේ සංවිධායක යසස් මෙන්ඩිස් මහතා පවසයි. ගාල්ල බස් සමාගම් 2ක්, මාතර බස් සමාගම් 2ක්, අම්බලන්ගොඩ බස් සමාගම් 2ක් හා හම්බන්තොට බස් සමාගම් 1ක් වශයෙන් බස් සමාගම් 7කින් සැදුම්ලත් දකුණු පළාත් බස් සමාගම් සම්මේලනය එකී වර්ජනයට සහය නොදෙන බව මෙන්ඩිස් මහතා කියයි. මෙම වර්ජනයට සහය දෙන බව දකුණු පළාත් බස් සමාගම් සම්මේලනයේ සභාපති චන්දන සොයිසා මහතා ප්‍රකාශයක් කර ඇති නමුත් එහි අධ්‍යක්ෂ මණ්ඩලය සමග සාකච්ඡා කර එම වර්ජනයට සහය නොදෙන බවට තීරණය කළේ යැයි එම සම්මේලනයේ සංවිධායක යසස් මෙන්ඩිස් මහතා පැවසීය. සියයට 10ක බස් ගාස්තු සංශෝධනයක් ඉල්ලා අද මධ්‍යම රාත්‍රීයේ සිට වැඩවර්ජනය කරන බවට සමස්ත ලංකා පෞද්ගලික බස්රථ සමාගම් සම්මේලනය තීරණය කර ඇත.", "URL": "https://sinhala.adaderana.lk/news.php?nid=34210", "Category": null, "Parent URL": null}