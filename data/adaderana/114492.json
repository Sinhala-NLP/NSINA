{"Source": "Adaderana", "Timestamp": "July 19, 2019 12:06 pm", "Headline": "ජර්මානු ගුවන් යානයක බෝම්බ බියක්-මගීන් ඉවතට", "News Content": "බෝම්බ බියක් හේතුවෙන් ජර්මනියේ විශාලතම ගුවන් සේවය වන ලුෆ්තන්සා ගුවන් සේවයට අයත් යානයක් තුළ සිටි සියලුම මගීන් ඉවත් කිරීමට පියවර ගෙන ඇත. විදෙස් මාධ්‍ය වාර්තා කළේ යානයේ බෝම්බයක් ඇති බවට ලැබුණ තොරතුර සාවද්‍ය බව විමර්ශනවලින් හෙළි වී ඇති බවයි. ජර්මනියේ ෆ්‍රැන්ක්ෆර්ට් නගරය බලා යාමට නියමිතව තිබූ ගුවන් යානයක සිටි මගීන් සියලුම දෙනා සර්බියාවේ බෙල්ග්‍රේඩ් ගුවන් තොටුපළේදී වහාම ඉවත් කිරීමට පියවර ගැනුණි. ඒ ජර්මනියේ විශාලතම ගුවන් සේවය වන ලුෆ්තන්සා ගුවන් සේවයට අයත් එම යානය තුළ බෝම්බයක් ඇති බවට පොලීසියට ලැබුණු නිර්නාමික දුරකතන ඇමතුමක් හේතුවෙනි. අදාළ අවස්ථාවේ අවස්ථාවේ යානයේ මගීන් 130 දෙනෙකු සහ කාර්ය මණ්ඩල සාමාජිකයින් 5 දෙනෙකු සිට ඇති අතර ඔවුන් සියලුම දෙනා ආරක්ෂිතව ඉවත් කිරීමට පියවර ගැනුණි. අනතුරුව යානය ධාවන පථයෙන් ඉවත් කර පරික්ෂාවට ලක්කර ඇති අතර ඊට විශේෂ පොලිස් ඒකක යොදවා තිබුණි. කෙසේ වෙතත් යානය තුළ තිබී සැක කටයුතු කිසිවක් සොයාගෙන නැත. කිසියම් පුද්ගලයෙක් පොලිසියට සාවද්‍ය තොරතුරක් ලබා දී ඇති බව පෙනී යන බවත් සිදුවීම සම්බන්ධයෙන් පොලීසිය වැඩිදුර විමර්ශන ආරම්භ කර ඇති බවත් සර්බියානු බලධාරීන් සඳහන් කළේය.", "URL": "https://sinhala.adaderana.lk/news.php?nid=114492", "Category": null, "Parent URL": null}