{"Source": "Adaderana", "Timestamp": "February 17, 2013 09:05 pm", "Headline": "බස් 2ක් ගැටී 28 තුවාලයි", "News Content": "රත්නපුර - බලංගොඩ මාර්ගයේ මොරතොට ප්‍රදේශයේදී කොළඹ සිට බදුල්ල දක්වා ධාවනය වූ පෞද්ගලික බසයක් හා රත්නපුර - බලංගොඩ අතර ධාවනය වූ පෞද්ගලික බසයක් එකිනෙක ගැටීමෙන් අද (17) සවස සිදුවු අනතුරකින් පුද්ගලයින් 28 දෙනෙකු තුවාල ලබා තිබේ. තුවාල ලැබු පුද්ගලයින් පැල්මඩුල්ල, කහවත්ත හා රත්නපුර රෝහල්වලට ඇතුළත් කර ඇතැයි පොලීසිය පවසයි. අද සවස 6.00ට පමණ එම අනතුර සිදුව ඇති අතර අනතුරින් තුවාල ලැබු බස් රථ දෙකේ රියදුරන්ද රත්නපුර රෝහලේ ප්‍රතිකාර ලබයි. රත්නපුර - බලංගොඩ අතර ධාවනය වූ බස් රථය කොළඹ - බදුල්ල අතර ධාවනය වූ බස් රථය පසුකර යාමට තැත් කිරීමේදී මෙම අනතුර සිදුව ඇතැයි පොලීසිය කියයි. ඒ අනුව තුවාල ලැබු පුද්ගලයින්ගෙන් 11 දෙනෙකු රත්නපුර රෝහලේත්, 8 දෙනෙකු බලංගොඩ රෝහලටත් සෙසු පුද්ගලයින් කහවත්ත රෝහලට ඇතුළත් කර ඇතැයි පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා පවසයි.", "URL": "https://sinhala.adaderana.lk/news.php?nid=31716", "Category": null, "Parent URL": null}