{"Source": "Adaderana", "Timestamp": "August 10, 2019 09:47 am", "Headline": "උතුරු කොරියාව තවත් මිසයිල දෙකක් අත්හදාබලයි", "News Content": "තවත් මිසයිල අත්හදාබැලීමක නිරතවීමට උතුරු කොරියාව පසුගියදා කටයුතු කළේය. තමන් නැවත වරක් උතුරු කොරියානු නායකයා හමුවීමට බලාපොරොත්තු වන බවට අමෙරිකානු ජනාධිපති ඩොනල්ඩ් ට්‍රම්ප් ප්‍රකාශ කර දිනක් ගතවීමටත් පෙර මෙම අත්හදාබැලීම සිදුකිරීමද විශේෂත්වයකි. උතුරු කොරියාව තවත් මිසයිල දෙකක් අත්හදා බලා තිබේ. සති කිහිපයක කාලයක් ඇතුළත ඔවුන් සිදුකළ පස්වැනි මිසයිල අත්හදාබැලීම ද එයයි. හැම්යොන්ග් පළාතේ හැම්හන්ග් නගරයෙන් දියත්කළ මිසයිල ද්විත්වය දකුණු ජපාන මුහුදට පතිත වූ බව දකුණු කොරියානු හමුදා අංශ පවසයි. උතුරු කොරියානු නායක කිම් ජොන්ග් උන් වෙතින් ඉතාමත් සුන්දර ලිපියක් ලැබුණු බවට අමෙරිකානු ජනාධිපති ඩොනල්ඩ් ට්‍රම්ප් පසුගියදා පැවැසුවේය. අමෙරිකාව, දකුණු කොරියාව හා එක්ව පවත්වන යුද අභ්‍යාස හෙලාදැකීමේ අරමුණින් උතුරු කොරියාව මෙලෙස මිසයිල අත්හදාබැලීම්හි නිරතවන බව එම ලිපියේ සදහන්ව ඇතැයිද ජනපති ට්‍රම්ප් ප්‍රකාශ කළේය. කෙසේ නමුත් එය ඉතාමත් ධනාත්මක ලිපියක් බව පැවසූ ජනාධිපතිවරයා වැඩිදුරටත් අවධාරණය කළේ උතුරු කොරියානු නායකයා නැවතත් හමුවීමට තමන් ඕනෑම මොහොතක සූදානම් බවයි. ඉන් දිනකට පසුව මෙම මිසයිල අත්හදාබැලීම සිදුවීම විශේෂයි. කෙසේ වෙතත් මේ සියල්ල පසෙකලා අමෙරිකානු - දකුණු කොරියානු ඒකාබද්ධ ප්‍රධාන යුද අභ්‍යාසය අගෝස්තු 11වැනිදා ආරම්භවීමට නියමිතයි.", "URL": "https://sinhala.adaderana.lk/news.php?nid=116208", "Category": null, "Parent URL": null}