{"Source": "Adaderana", "Timestamp": "January 3, 2017 02:59 pm", "Headline": "  ලෝටස් පාර තාවකාලිකව වැසෙයි", "News Content": "ලොතරැයි මිල ඉහළ දැමීමට එරෙහිව ලොතරැයි අලෙවි නියෝජිතයින් පිරිසක් විසින් ආරම්භ කර ඇති විරෝධතාවයක් හේතුවෙන් ලෝටස් මාර්ගය තාවකාලිකව වසා දමා තිබේ. කොළඹ කොටුවේ සිට විරෝධතා පාගමනින් පැමිණි ලොතරැයි අලෙවි නියෝජිතයින් මේ වන විට මුදල් අමාත්‍යාංශය අසල රැදී සිටින බව අද දෙරණ වාර්තාකරු සඳහන් කළේය. මෙම ගැටළුව සම්බන්ධයෙන් අද(03) පෙරවරුවේ ජනාධිපති ලේකම් කාර්යාලයේදී එහි ලේකම්වරයෙකුගේ සහභාගීත්වයෙන් ලොතරැයි මිල ඉහළ දැමීමට එරෙහි ලොතරැයි අලෙවි නියෝජිතයන් පස් දෙනෙකු සමග සාකච්ඡාවක් පවත්වා තිබේ. එම සාකච්ඡාවේ දී ලොතරැයි මිල ඉහළ දැමීමට ගෙන ඇති තීරණය සම්බන්ධයෙන් ජනාධිපතිවරයා සමග සාකච්ඡා කර විසඳුමක් ලබාදෙන බවට ලිඛිත පොරොන්දුවක් ලබා දී ඇති බව සඳහන්ය. කෙසේවෙතත් අදාළ පොරොන්දුව පිළිගත නොහැකි බව පවසමින් ලොතරැයි මිල ඉහළ දැමීමට එරෙහි සියලු අලෙවි නියෝජිතයන් කොළඹ කොටුවේ සිට විරෝධතා පාගමනක නිරත වන බව වාර්තා වෙයි.", "URL": "https://sinhala.adaderana.lk/news.php?nid=67665", "Category": null, "Parent URL": null}