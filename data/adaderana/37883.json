{"Source": "Adaderana", "Timestamp": "October 3, 2013 11:48 am", "Headline": " දයාසිරි සහ සරත් මහ ඇමතිලා ලෙස දිවුරුම්දෙති", "News Content": "වයඹ පළාත් ප්‍රධාන අමාත්‍යවරයා ලෙස හිටපු පාර්ලිමේන්තු මන්ත්‍රී දයාසිරි ජයසේකර මහතාත්,මධ්‍යම පළාත් ප්‍රධාන අමාත්‍යවරයා ලෙස හිටපු ප්‍රධාන අමාත්‍ය සරත් ඒකනායක මහතාත් මීට ස්වල්ප මොහොතකට පෙර ජනාධිපති මහින්ද රාජපක්ෂ මහතා ඉදිරියේ දිවුරුම් දී තිබේ. ඉකුත් 21 වන දින පැවති උතුර,මධ්‍යම හා වයඹ පළාත් සභා මැතිවරණයෙන් උතුර පළාත් සභාව ද්‍රවිඩ ජාතික සන්ධානය විසින්ද සෙසු පළාත් සභාවන් දෙක එක්සත් ජනතා නිදහස් සන්ධානය විසින්ද දිනාගනු ලැබිණි. ඒ අනුව වයඹ පළාත් සභාවට කරුණෑගල දිස්ත්‍රීක්කයෙන් තරඟවැදුණු දයාසිරි ජයසේකර මහතා මනාප ඡන්ද තුන් ලක්ෂ තිස් හයදහස් තුන්සිය විසි හතක් ලබාගෙන දිස්ත්‍රීක්කයේ පළමු ස්ථානයට පත්වූ අතර හිටපු ප්‍රධාන අමාත්‍ය සරත් ඒකනායක මහතා 70,171 ක් ලබා මහනුවර දිස්ත්‍රීක්කයේ දෙවෙනි ස්ථානයට පත්විය. කෙසේ වෙතත් මීට ස්වල්ප මොහොතකට පෙර දෙදෙනා පළාත් දෙකේ ප්‍රධාන අමාත්‍යවරුන් ලෙස දිවුරුම් දුන් බව කියැවෙයි.", "URL": "https://sinhala.adaderana.lk/news.php?nid=37883", "Category": null, "Parent URL": null}