{"Source": "Adaderana", "Timestamp": "January 16, 2019 05:43 pm", "Headline": "දෙමළ ජාතික සන්ධානය ආණ්ඩුව ප්‍රාණ ඇපයට තියා ගෙන", "News Content": "තම ජාතිවාදී, බෙදුම්වාදී වුවමනාවන් ඉටුකර ගැනීමට දෙමළ ජාතික සන්ධානය, රනිල් වික්‍රමසිංහ මහතා ප්‍රමුඛ ආණ්ඩුව ප්‍රාණ ඇපයට ගෙන ඇති බව ජාතික නිදහස් පෙරමුණේ නායක විමල් වීරවංශ මහතා පවසයි. එහි ප්‍රතිඵලයක් ලෙස ෆෙඩරල් ව්‍යවස්ථා ක්‍රියාදාමය වේගවත් වී දැනට ඔවුනට නොනිල වශයෙන් උතුරු සංවර්ධන අමාත්‍යාංශය ලැබී ඇති බව ද අද(16) කොළඹ පැවති මාධ්‍ය හමුවකට එක්වෙමින් වීරවංශ මහතා කියා සිටියේය. උතුරු සංවර්ධන අමාත්‍යාංශයේ සියලු කටයුතු සිදු වන්නේ දෙමළ ජාතික සන්ධානයේ අභිලාෂයන්ට අනුව ඉතා පැහැදිලි බව විමල් වීරවංශ මහතා මෙහිදී ප්‍රකාශ කලේය. දෙමළ ජාතික සන්ධානය බොරුවට විපක්ෂයේ වාඩි වුවත් ඔවුන් මේ ආණ්ඩුවේ විධායක බලය දරන හවුල්කරුවකු බව මේ වන විට ඔප්පු වී අවසන් බවත් විපක්ෂයේ වාඩි වෙමින් ඔවුන් කැබිනට් මණ්ඩලය පාලනය කරන යාන්ත්‍රණයක හවුල්කරු වී තිබෙන බවත් පැවසීය. මෙහිදී වැඩි දුරටත් අදහස් දැක්වූ ඒ මහතා, “දෙමළ ජාතික සන්ධානයේ උවමනාවට හදපු ෆෙඩරල් ව්‍යවස්ථා මුට්ටිය දැන් පාර්ලිමේන්තුව හමුවට දමා තිබෙනවා. පාර්ලිමේන්තුවේ දී රනිල් වික්‍රමසිංහ මහතා ලතෝනි දෙනවා . ‘මේක ව්‍යවස්ථා කෙටුම්පතක්වත් නොවෙයි කියලා’. හැබැයි සුමන්තිරන් මන්ත්‍රීවරයා යාපනයේදී කියා ඇත්තේ කුමක්ද? ‘මේක තමයි නව ආණ්ඩුක්‍රම ව්‍යවස්ථා පනත් කෙටුම්පත’. රනිල් වික්‍රමසිංහ තෛපොංගල් දින උත්සවයේදී ‘මේක ව්‍යවස්ථා කෙටුම්පතක්වත් නොවෙයි’ කිව්වත් සුමන්තිරන් යාපනේදි.‘ මේක ව්‍යවස්ථා කෙටුම්පතක්’ කිව්වත් මේ තමයි මේ අය අපට දාලා බලන ‘ෆෙඩරල් ව්‍යවස්ථා මුට්ටිය’. මේ මුට්ටියට අපි සැරට පහර නොදුන්නොත් ඊළඟට එන්නේ සම්මත කර ගනු ලබන ‘ෆෙඩරල් ව්‍යවස්ථා හට්ටිය’ යනුවෙන් පැවසීය.“", "URL": "https://sinhala.adaderana.lk/news.php?nid=102463", "Category": null, "Parent URL": null}