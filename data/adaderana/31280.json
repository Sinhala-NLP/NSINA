{"Source": "Adaderana", "Timestamp": "February 2, 2013 11:22 am", "Headline": "ජේ.එස්. වර්මා ශ්‍රී ලංකා සංචාරය අවලංගු කරයි", "News Content": "ඉන්දියාවේ හිටපු අගවිනිසුරුවරයෙකු වු ‍ජේ.එස්. වර්මාගේ ශ්‍රී ලංකා සංචාරය අවලංගු කර තිබේ. හිටපු අගවිනිසුරු ආචාර්ය ශිරාණි බණ්ඩාරනායක මහත්මිය සම්බන්ධයෙන් ඉදිරිපත් වු දෝෂාභියෝගය හා එහි ක්‍රියාවලිය ගැන සොයා බැලීමට ඉන්දීය හිටපු අගවිනිසුරුවරයා ඊයේ මෙරටට පැමිණීමට නියමිතව තිබු බව එරට මාධ්‍ය වාර්තා කරයි. කෙසේ වෙතත් තමන් එම සංචාරය අවලංගු කළ බව මේ සම්බන්ධයෙන් ඉන්දීය “හින්දු” පුවත්පත කළ විමසීමකදී ඔහු පවසා ඇත. කෙසේ වෙතත් වීසා සම්බන්ධ ගැටලුවක් නිසා මෙලෙස සංචාරය අවලංගු කළේදැයි එකී පුවත්පත විමසා ඇතත් එවැනි ගැටලුවක් නැතැයි ඉන්දීය හිටපු අගවිනිසුරුවරයා ‍සඳහන් කර තිබේ. එහෙත් ජාත්‍යන්තර නීතිඥ සංගමයේ කණ්ඩායමක්ද ඇතුළුව එහි ප්‍රධානියා වශයෙන් ඉන්දීය හිටපු අගවිනිසුරුවරයෙකු වු ‍ෙජ්.එස්. වර්මාගේ දින 10ක ශ්‍රී ලංකා සංචාරය එසේ අවලංගු කිරීමට හේතුව වීසා ගැටලුවක් යැයි විදෙස් මාධ්‍ය වාර්තා කර තිබිණ. ඔවුන් එම සංචාරයේදී දෝෂාභියෝගය හා පාර්ලිමේන්තු තේරීම්කාරක සභාව ඇතුළු කරුණු කිහිපයක් සම්බන්ධයෙන් අවධානය යොමු කිරීමට නියමිතව තිබු බව විදෙස් මාධ්‍ය වාර්තා කරන ලදී. එහෙත් ශ්‍රී ලංකා රජය විසින් එම සංචාරය සඳහා වීසා ලබාදී නැවත ඒවා ඉවත් කර ගැනීම හේතුවෙන් මෙම ගැටලුව උද්ගත වීම නිසා එකී සංචාරය අවලංගු කර ඇතැයි එම වාර්තා අනාවරණය කරයි. ඒ අනුව එකී නියෝජිතයින් පිරිස අදාළ සිද්ධිය ගැන ලන්ඩනයේ පිහිටි ශ්‍රී ලංකා මහ‍ා කොමසාරිස් කාර්යාලයට බලවත් අප්‍රසාදය පළකර ඇතැයිද විදෙස් මාධ්‍ය වාර්තා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=31280", "Category": null, "Parent URL": null}