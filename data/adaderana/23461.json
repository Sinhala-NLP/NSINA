{"Source": "Adaderana", "Timestamp": "April 12, 2012 10:12 am", "Headline": " ඉන්දියානු න්‍යෂ්ටික බලාගාරයෙන් ශ්‍රී ලංකාවට බලපෑමක් නෑ", "News Content": "ඉන්දියාවේ කුණ්ඩන්කුලම් ප්‍රදේශයේ ඉදිකිරීමට නියමිත න්‍යෂ්ටික බලාගාරයෙන් ශ්‍රී ලංකාවට බලපෑමක් නොමැති බව ඉන්දියාව පවසයි. ඉන්දීය පරමාණුක ශක්ති කොමිසමේ සභාපති ශ්‍රී කුමාර් බෙනර්ජි පෙන්වාදෙන්නේ කුණ්ඩන්කුලම් ප්‍රදේශයේ ඉදිකිරීමට නියමිත මෙම න්‍යෂ්ටික බලාගාරය ඉතා ආරක්ෂිතව ඉදිකිරීමට පියවර ගෙන ඇති බවයි. උසස් තත්ත්වයේ ක්‍රම භාවිතා කරමින් මෙම බලාගාරය ඉදිකරන බැවින් ශ්‍රී ලංකාවට එහි බලපෑමක් මතු නොවන බව ඔහු පවසා ඇත. මන්නාරමට වයඹ දිග වෙරළ තී‍රයේ, ශ්‍රී ලංකාවට කිලෝමීටර් 250 ක් දුරින් ඉන්දියාවේ තමිල්නාඩු ප්‍රාන්තයේ කුණ්ඩන්කුලම් ප්‍රදේශයේ මෙම න්‍යෂ්ටික බලාගාරය ඉදිකිරීමට නියමිතය. මෙමගින් ගිගාවොට් 4 . 5 ක බලශක්තියක් උත්පාදනය කිරීමට බලාපොරොත්තු වන අතර ලෝකයේ විශාලතම න්‍යෂ්ටික බලාගාරයක් ලෙස එය ඉදිවනු ඇත. මෙම බලාගාරය ඉදිකිරීම තුළින් ශ්‍රී ලංකාවට බලපෑමක් එල්ල විය හැකි බවට විදුලිබල හා බලශක්ති අමාත්‍යාංශය පසුගියදා ප්‍රකාශ කරන ලදී. එම ප්‍රකාශයට පිළිතුරු වශයෙන් ඉන්දීය පරමාණුක ‍ශක්ති කොමිසමේ සභාපතිවරයා ඊයේ ඉන්දීය මාධ්‍ය වෙත පවසා ඇත්තේ අදාළ බලාගාරය ඉදිකරනු ලබන්නේ බොහෝ උසස් සුරක්ෂිත ක්‍රම උපයෝගී කරගනිමින් බවයි.", "URL": "https://sinhala.adaderana.lk/news.php?nid=23461", "Category": null, "Parent URL": null}