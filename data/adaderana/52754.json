{"Source": "Adaderana", "Timestamp": "July 21, 2015 09:26 am", "Headline": "රාජ්‍ය දේපළ අනිසි පරිහරණයට වැට බඳියි ", "News Content": "මැතිවරණ කාලසීමාව තුළ රාජ්‍ය දේපළ අනිසි පරිහරණය වැළැක්වීම සඳහා විශේෂ චක්‍රලේඛයක් ජනාධිපති ලේකම් පි.බි.අබේකෝන් මහතා නිකුත් කර තිබේ.ඊයේ(20) දිනයේ සිට බලපැවැත්වෙන පරිදි මෙම චක්‍රලේඛය නිකුත් කර ඇති අතර ඒ පිළිබඳව සියලු අමාත්‍යාංශ ලේකම්වරුන්ට සහ ආයතන ප්‍රධානීන් වෙත දැනුම් දී ඇති බව වාර්තාවෙයි.ඒ අනුව අමාත්‍යවරුන්, රාජ්‍ය අමාත්‍යවරුන් හා නියෝජ්‍ය අමාත්‍යවරුන්ගේ පෞද්ගලික කාර්යය මණ්ඩලයට අයත් නිලධාරීන් අතරින් පෞද්ගලික ලේකම්වරුන්ට පමණක් නිල රථයක් ලබාදිය යුතු අතර අනෙක් සියලුම නිලධාරීන් අදාළ වාහන අමාත්‍යාංශය වෙත ලබාදිය යුතුවෙයි.එසේ නිල වාහන රඳවා තබාගන්නා තැනැත්තන් සම්බන්ධයෙන් රජයේ දේපළ අයුතු පරිහරණය යටතේ නීත්‍යානුකූල පියවර ගන්නා ලෙස ද ජනාධිපති ලේකම්වරයා උපදෙස් ලබාදී ඇති බව වාර්තා වෙයි.", "URL": "https://sinhala.adaderana.lk/news.php?nid=52754", "Category": null, "Parent URL": null}