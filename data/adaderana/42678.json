{"Source": "Adaderana", "Timestamp": "April 20, 2014 03:20 pm", "Headline": "පකිස්ථාන ආරක්ෂක නියෝජිතයින් පිරිසක් මෙරට සංචාරයක ", "News Content": "පකිස්ථානු ජාතික ආරක්ෂක විශ්ව විද්‍යාලයේ නියෝජිත පිරිසක් මෙරට සංචාරයක නිරත වීමට නියමිතව තිබේ. හෙට(21) දිනයේ ඔවුන් දිවයිනට පැමිණීමට නියමිත බව ශ්‍රී ලංකාවේ පකිස්ථාන මහකොමසාරිස් කාර්යාලය නිවේදනය කළේය. මේජර් ජනරාල් නොයෙල් ඊශ්‍රායෙල් කෝකාර් මහතාගේ ප්‍රධානත්වයෙන් යුත් නිලධාරින් 21 දෙනෙකු මෙම සංචාරය සඳහා සහභාගී වීමට නියමිත බව සඳහන් වෙයි. ඔවුන් සතියක පමණ කාලයක් මෙරට රැඳී සිටීමට නියමිත අතර ශ්‍රී ලංකාවේ ආරක්ෂක, ආර්ථික, අභ්‍යන්තර සහ විදේශ ප්‍රතිපත්ති සම්බන්ධයෙන් අධ්‍යයනය කිරීමට නියමිත බව ශ්‍රී ලංකාවේ පකිස්ථාන මහකොමසාරිස් කාර්යාලය නිවේදනය කළේය. සංචාරය අතර තුරදී ආරක්ෂක ලේකම්වරයා, විදේශ කටයුතු අමාත්‍යාංශ ලේකම්වරයා, ආරක්ෂක මාණ්ඩලික ප්‍රධානීවරයා, ත්‍රිවිධ හමුදා ප්‍රධානීන් මෙන්ම මහ බැංකුවේ ඉහළ පෙළේ නිලධාරීන් ද මුණගැසි සාකච්ඡා පැවැත්වීමට පකිස්ථාන ජාතික ආරක්ෂක විශ්ව විද්‍යාලයේ නියෝජිත පිරිස සැලසුම් කර ඇති බව සඳහන් වෙයි. ශ්‍රී ලංකාවේ පකිස්ථාන ආරක්ෂක උපදේශක කර්නල් පර්වේෂ් බට් මහතා විසින් මෙහෙය වනු ලබන මෙම සංචාරය තුළ දී පකිස්ථාන නියෝජිත පිරිස යාපනය, ත්‍රීකුණාමලය සහ මහනුවර යන ප්‍රදේශවල ද සංචාරය කිරීමට නියමිතය.", "URL": "https://sinhala.adaderana.lk/news.php?nid=42678", "Category": null, "Parent URL": null}