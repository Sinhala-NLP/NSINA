{"Source": "Adaderana", "Timestamp": "May 10, 2017 11:40 am", "Headline": "පිළියන්දල වෙඩි තැබීම - පොලිස්පතිගෙන් පරීක්ෂණ වාර්තාවක් කැඳවයි", "News Content": "ඊයේ (09) රාත්‍රියේ සිදු කරන ලද වෙඩි තැබීමකින් එක් පොලිස් නිලධාරියෙකු ජීවිතක්ෂයට පත්වී තවත් පොලිස් නිලධාරියෙක් තුවාල වීම සම්බන්ධයෙන් නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක මහතා පොලිස්පති පූජිත් ජයසුන්දර මහතාගෙන් පරීක්ෂණ වාර්තාවක් කැඳවා තිබේ. පිළියන්දල මොරටු පාරේ රාජ්‍ය බැංකුවක් ඉදිරිපිටදී ඊයේ රාත්‍රියේ වැටලීමක් සඳහා ගිය පොලිස් මත්ද්‍රව්‍ය නාශක කාර්යාංශයේ කණ්ඩායමකට මෙලෙස වෙඩි තැබීමක් සිදු විය. විශේෂයෙන්ම සුදුසු සූදානමකින් තොරව මෙවැනි වැටලීමක් සඳහා මත්ද්‍රව්‍ය නාශක කාර්යාංශයේ කණ්ඩායමක් පිටත්ව යෑමට හේතුව ඇතුළුව සිද්ධිය සම්බන්ධයෙන් සම්පුර්ණ වාර්තාවක් දින තුනක් ඇතුළත තමන් වෙත ලබාදෙන ලෙස අමාත්‍යතුමන් විසින් පොලිස්පතිවරයාට උපදෙස් දී ඇත. අදාළ පරීක්ෂණ වාර්තාව සමබන්ධයෙන් කටයුතු කිරීමට පොලිස්පතිවරායා විසින් ජ්‍යෙෂ්ඨ නියෝජ්‍ය පොලිස්පති එම්.ආර්. ලතීෆ් මහතා පත්කර තිබේ.", "URL": "https://sinhala.adaderana.lk/news.php?nid=73027", "Category": null, "Parent URL": null}