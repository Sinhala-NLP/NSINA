{"Source": "Adaderana", "Timestamp": "September 8, 2013 12:40 pm", "Headline": "ස්කොට්ලන්ත පොලීසිය ලංකාවේ පොලීසියට උගන්වයි", "News Content": "2007 වසරේ සිට මෙරට පොලිස් නිලධාරීන් පුහුණු කිරීමේ කටයුතු සඳහා ස්කොට්ලන්ත පොලිස් විදුහල සහයෝගය ලබාදී තිබේ. බ්‍රිතාන්‍යය සහ ස්කොට්ලන්ත රජයේ ආධාර මත මෙම පුහුණුවීම් සිදුකර ඇති බව ස්කොට්ලන්ත මාධ්‍ය වාර්තා සඳහන් කරයි. 2007 වසරේ සිට මේ දක්වා කාලය තුළ උසස් නිලධාරීන් ඇතුළු පොලිස් නිලධාරීන් 3,500කට පමණ මෙලෙස ස්කොට්ලන්ත පොලිස් විදුහල විසින් පුහුණුවීම් ලබාදී ඇත. ස්කොට්ලන්ත පොලිස් විදුහලේ නිලධාරීන් ශ්‍රී ලංකාවට පැමිණ සහ මෙරට නිලධාරීන් එරටට ගෙන්වාගෙන අදාළ පුහුණුවීම් ලබාදී ඇති බව ස්කොට්ලන්ත රජය පවසයි. මෙරට ප්‍රජා පොලිස් සංකල්පය හඳුන්වාදීම සඳහා ස්කොට්ලන්ත රජයේ සහයෝගය ලබාගත් බව මේ සම්බන්ධයෙන් සිදුකළ විමසීමකදී වැඩබලන පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. ඉදිරියේ දී මෙරට පොලිස් ඇකඩමිය උපාධි ප්‍රදානය කරන විශ්වවිද්‍යාලයක් දක්වා උසස් කිරීම සඳහා ද ස්කොට්ලන්ත රජයේ අනුග්‍රහය ලබාගැනීමට බලාපොරොත්තු වන බව අජිත් රෝහණ මහතා පැවසීය.", "URL": "https://sinhala.adaderana.lk/news.php?nid=37243", "Category": null, "Parent URL": null}