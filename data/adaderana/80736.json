{"Source": "Adaderana", "Timestamp": "November 29, 2017 12:09 pm", "Headline": "මිය ගිය තාත්තා උපන්දිනේ දා මහ රෑ 12ට දියණියට සුබ පතලා- මම ඉන්නේ හොඳ තැනක- ඔයා දිහා බලාගෙන ඉන්නේ කියලත් ලියලා", "News Content": "වසර 4කට පෙර මිය ගිය පියකු සිය දියණියගේ උපන්දිනයට සුබ පැතූ පුවතක් වාර්තාවේ.මෙම පියා 2013 වර්ෂයේදී මිය ගොස් ඇත. එම වසරේ මුල් කාර්තුවේදී ඔහුට පිළිකාවක් ඇති බව හදිසියේ සොයාගෙන ඇති අතර ඉදිරිමාස 6ක් ඇතුළත ඔහු මිය යන බවට වෛද්‍යවරු පවසා තිබේ.වෛද්‍යවරු පැවැසූ පරිදිම එම වසරේ අගෝස්තු මාසයෙදී ඔහු මිය ගොස් ඇත. ඔහු මිය ගොස් මාස කීපයකට පසු නොවැම්බරයේ ඔහුගේ දියණියගේ උපන්දිනය යෙදී ඇති අතර උපන් දිනය දා රාත්‍රී 12ට පමණ සුබ පැතුම්පතක් සමග මල් කළඹක් ඇයට ලැබී තිබුණි. දුව සුබ පැතුම් පත විවර කර බලන විට \"ආදරණීය දුවේ මම ඔයාගේ තාත්තා මයිකල්. ඔයාට සුබ උපන්දිනයක් වේවා\" යනුවෙන් තාත්තාගේ අත් අකුරෙන් ලියා තිබී ඇත. මෙය දුටු සැනින් මෙම දියණිය අදහා ගත නොහැකිව හඬා වැලපී තිබේ.එහි තවදුරටත් මෙසේද ලියා තිබී ඇත. \" දුවේ ඔයාගේ 21 වැනි උපන්දිනය වෙන කන් මම ඔයාට මේ විදිහට සුබ පැතුම් පතක් එක්ක මල් කළඹක් එවනවා. ඔයාගේ උපන්දිනයට විතරක් නොවෙයි ඔයාගේ ජීවිතේ සතුටු දායක සෑම අවස්තාවකම මම ඔයාට මේ විදියට සුබ පතනවා.\"මෙම නොවැම්බරයේ මෙම දියණිය තම 21 වැනි උපන්දිය සැමරූ අතර පියා කියා තිබූ ලෙසම ඇයට සුපුරුදු පරිදි සුබ පැතුම් පතක් හා මල් කළඹක් ලැබී ඇත. එය ඇයට සිය පියාගෙන් ලැබෙන අවසන් සුබ පැතුම බවද පියා විසින් එහි ලියා තිබුණි.\"ආදරණීය දුවේ මේක මගෙන් ඔයාට ලැබෙන අන්තිම උපන්දින සුබ පැතුම. මීට පස්සේ ඔයා මා ගැන හිතලා අඬන්න එපා. මම ඔයා දිහා බලාගෙන ඉන්නේ. ඔයට අවශ්‍ය හැම මොහොතකම මම ඔයා ළග ඉන්නවා. මම දැන් ඉන්නේ හොඳ තැනක. ඉක්මනින්ම අපි අයෙත් හමු වෙමු\" ලෙස එම අවසන් සුබ පැතුමේ ලියා තිබී ඇත.බේලි සෙලර්ස් නම් මෙම දියනිය ඇමෙරිකාවේ වොෂින්ටන් නුවර ජීවත් වන අතර මිය ගිය පියා මයිකල් සෙලර් නම් වේ.මීට වසර 4කට පෙර මෙම පියා මිය ගියත් බේලි ගේ උපන්දිනය දාට පසුගිය වසර 4 පුරාම නොවරදවාම උපන්දින සුබ පැතුමක් සමඟින් මල් කළඹක් ලැබී තිබේ. බෙලී සෙලර් ගේ ටුවිටර් ගිනුමේ මේ සම්බන්ධයෙන් ඇය සටහනක් තබා ඇත. ඇය කියන පරිදි ඇගේ පියා මිය යෑම ට පෙර ආයතනයකට මුදල් ගෙවා උපන්දින සුබ පැතුම් සහ මල් කළඹ දියණියට ලැබීමට සලස්වා ඇති බවයි.", "URL": "https://sinhala.adaderana.lk/news.php?nid=80736", "Category": null, "Parent URL": null}