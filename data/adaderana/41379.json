{"Source": "Adaderana", "Timestamp": "February 25, 2014 04:17 pm", "Headline": "පිරිසිදු සයිබර් සංස්කෘතියක් සඳහා මයික්‍රොසොෆ්ට් සමාගම සටනට", "News Content": "ව්‍යාජව පිටපත් කළ මෘදුකාංග නිසා පරිගණකවලට හානි වීමේ වැඩි ඉඩකඩක් ඇති බව මයික්‍රොසොෆ්ට් සමාගම නිවේදනය කරයි.දකුණු සහ අග්නි දිග ආසියාව කේන්ද‍්‍ර කොට ගෙන 2013 වර්ෂයේදී සිදු කරන ලද විශේෂ අධ්‍යයනයකින් අනතුරුව මෙම නිගමනයට එළඹි බව පවසන මයික්‍රොසොෆ්ට් සමාගම, මේ හේතුව නිසා නියමාකාරයෙන් මෘදුකාංග ස්ථාපිත කරන ලද පරිගණක මිලදී ගැනීමට පාරිභෝගිකයන් අවධානය යොමු කළ යුතු බවද අවධාරණය කරයි. මේ පිළිබඳ අදහස් දක්වමින් තොරතුරු සහ සන්නිවේදන තාක්ෂණ ආයතනයේ නීති අධ්‍යක්ෂ ජයන්ත ප‍්‍රනාන්දු මහතා කියා සයිබර් අවකාශය තුළ එල්ලවෙන මෙම තර්ජන සහ සයිබර් අපරාධ නිසා රටේ තොරතුරු තාක්ෂණ ක්ෂේත‍්‍රයේ ප‍්‍රගතියට අහිතකර බලපෑමක් එල්ලවෙන බවයි. මේ ප‍්‍රශ්නයට විසඳුම් ලබා දීමට රජය මේ වන විට ප‍්‍රතිපත්තිමය තීරණ රැසක් ගෙන ඇති බව පැවසූ ප‍්‍රනාන්දු මහතා 2007 අංක 24 දරන පරිගණක අපරාධ පනත ක‍්‍රියාත්මක කිරීම ඒ අතරින් ප‍්‍රමුඛ පියවරක් බවද සඳහන් කළේය. මේ අතර මයික්‍රොසොෆ්ට් ආසියා පැසිෆික් කලාපීය සයිබර් අපරාධ පිළිබඳ අධ්‍යක්ෂ කේශව් ඩකාඞ් මහතා පැවසුවේ සයිබර් අපරාධ මැඩලීම සම්බන්ධයෙන් වන මයික්‍රොසොෆ්ට් සමාගමේ කාර්යභාරය දිගටම ක‍්‍රියාත්මක කරන බවයි. එමෙන්ම සිය සමාගමේ අභිප‍්‍රාය වන්නේ පිරිසිදු තොරතුරු තාක්ෂණ සංස්කෘතියක් රටේ ඇති කිරීම බවත් ඒ වෙනුවෙන් තොරතුරු තාක්ෂණ ක්ෂේත‍්‍රයේ සියලූ පාර්ශ්වකරුවන් සමග සුහදත්වයෙන් යුතුව කටයුතු කරන බවත් ඔහු සඳහන් කළේය.මයික්‍රොසොෆ්ට් සමාගම වැඩිදුරටත් සඳහන් කරන්නේ මේ සඳහා වන තාක්ෂණ සහය ලබා දීමෙන් නොනැවතී පොලීසිය ඇතුළු නීතිය ක‍්‍රියාත්මක කරන ආයතනවල අවධානය මෙවැනි අපරාධ මැඩලීම කරා යොමු කිරීමට සිය ආයතනය කටයුතු කරන බවයි. මේ පිළිබඳ අදහස් දක්වමින් CERT/CC ආයතනයේ ප‍්‍රධාන විධායක නිලධාරි ලාල් ඩයස් මහතා පැවසුවේ සිය ආයතනය මයික්‍රොසොෆ්ට් සමග එක්ව සයිබර් ආරක්ෂණ සතියක් ඉතා සාර්ථකව දියත් කළ බවයි. 2007 වසරේදී පිහිටුවන ලද සිය ආයතනය මෙරට තොරතුරු තාක්ෂණ ක්ෂේත‍්‍රයේ යටිතල පහසුකම් සුරක්ෂිත කිරීම සඳාහාත් සයිබර් ආරක්ෂාවට එරෙහිව එල්ලවන තර්ජන මැඩලීම සඳහාත් මයික්‍රොසොෆ්ට් සමාගම සමග එක්ව ටයුතු කරන බවද ඩයස් මහතා වැඩිදුරටත් ප‍්‍රකාශ කළේය. මේ අතර ගෝලීය වශයෙන් සිදුවන සයිබර් අපරාධ වලට වැට බැඳීම සඳහා මයික්‍රොසොෆ්ට් සමාගම මෑතකදි සයිබර් අපරාධ මධ්‍යස්ථානය(Cyber Crimes Centre)ස්ථාපිත කළ අතර ජාත්‍යන්තර වශයෙන් මෙම ක්ෂේත‍්‍රයේ සිටින ඉහළම පෙළේ විශේෂඥයන් මෙම මධ්‍යස්ථානය සමග එක්ව සයිබර් අපරාධ මැඩලීම සඳහා ක‍්‍රියා කරන බවද මයික්‍රොසොෆ්ට් සමාගම නිවේදනය කර සිටියි.", "URL": "https://sinhala.adaderana.lk/news.php?nid=41379", "Category": null, "Parent URL": null}