{"Source": "Adaderana", "Timestamp": "March 11, 2011 08:18 am", "Headline": "ඡන්ද දැන්වීම් පත්‍රිකා නොලැබුණානම් ඉදිරි දිනවල ලබාගත හැකියි ", "News Content": "පළාත් පාලන මැතිවරණයට අදාළ නිල ඡන්ද දැන්වීම් පත්‍රිකා මෙතෙක් නොලැබුණු පුද්ගලයින්ට ඉදිරි දින කිහිපය තුළ එම ඡන්ද පත්‍රිකා ලබාගත හැකි බව තැපැල්පති එම්.කේ.බී. දිසානායක මහතා පවසයි. ආසන්නතම තැපැල් කාර්යාලයට ගොස් තම අනන්‍යතාව තහවුරු කිරීමෙන් පසු මෙම කාර්යය ඉටුකර ගත හැකි බව ඔහු සඳහන් කරයි. පසුගිය 3 වැනිදා ආරම්භ වූ නිල ඡන්ද දැන්වීම් පත්‍රිකා ගෙයින් ගෙට ගොස් බෙදා හැරීම ඊයේ අවසන්විය. මේ වන විට ඡන්ද දැන්වීම් පත්‍රිකාවලින් සියයට 75 ක් පමණ බෙදා හැර අවසන් බව තැපැල්පතිවරයා ප්‍රකාශ කළේය.", "URL": "https://sinhala.adaderana.lk/news.php?nid=14765", "Category": null, "Parent URL": null}