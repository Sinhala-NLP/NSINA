{"Source": "Adaderana", "Timestamp": "July 30, 2019 02:57 pm", "Headline": "මඩකලපුව විශ්වවිද්‍යාලය හදිසි නීතිය යටතේදීත් රජයට පවරා ගන්න බෑ-හිස්බුල්ලා", "News Content": "හදිසි නීතිය යටතේ හෝ මඩකලපුව කැම්පස් පුද්ගලික සමාගම රජයට පවරා ගත නොහැකි බව එහි සභාපති , නැගෙනහිර පළාත් හිටපු ආණ්ඩුකාර එම්.එල්.ඒ.එම්.හිස්බුල්ලා මහතා පවසයි. “බැටික්ලෝ කැම්පස් ප්‍රයිවට් ලිමිටඩ්” ආයතනය පිළිබඳව මේ වන විට මතුව ඇති අර්බුදකාරී වාතාවරණය සම්බන්ධයෙන් කරුණු පැහැදිලි කිරීම සඳහා අද(30) කොළඹ කැදවා තිබූ මාධ්‍ය හමුවකට එක්වෙමින් නැගෙනහිර පළාත් හිටපු ආණ්ඩුකාර එම්.එල්.ඒ.එම්. හිස්බුල්ලා මහතා මෙම අදහස් පල කළේය. හිටපු ආණ්ඩුකාරවරයා වැඩිදුරටත් සඳහන් කර සිටියේ මඩකලපුව පෞද්ගලික විශ්වවිද්‍යාලය රජයට පවරා ගැනීම සඳහා නිතීයක් නොමැති බවයි. මඩකලපුව පෞද්ගලික විශ්වවිද්‍යාලය සමබන්ධයෙන් රජයට සහ ජනතාවට ඇති බය නැති කිරීම සඳහා ඔවුන් රජය සමඟ එක්ව කටයුතු කිරීමට කැමති බව නැගෙනහිර පළාත් හිටපු ආණ්ඩුකාර එම්.එල්.ඒ.එම්. හිස්බුල්ලා මහතා සඳහන් කළේය. රජය සමඟ එක්ව කටයුතු කිරීම සඳහා කැබිනට් අනුකමිටුව වෙත පැහැදිළි වාර්තාවක් බාර දී ඇති බවත් කැබිනට් අනුකමිටුව විසින් ඒ සමබන්ධයෙන් ඔවුන් සමඟ සාකච්ඡා කර නොමැති බවත් එම්.එල්.ඒ.එම්. හිස්බුල්ලා මහතා වැඩිදුරටත් පැවසීය. මෙ අතර “බැටික්ලෝ කැම්පස් ප්‍රයිවට් ලිමිටඩ්” ආයතනය සම්බන්ධයෙන් පාර්ලිමේන්තුවේ ආංශික අධීක්ෂණ කාරක සභාව ඉදිරිපත් කර ඇති වාර්තාව සම්පූර්ණයෙන්ම ප්‍රතික්ෂේප කරන බව නැගෙනහිර පළාත් හිටපු ආණ්ඩුකාර එම්.එල්.ඒ.එම්. හිස්බුල්ලා මහතා සඳහන් කළේය. ඒ සම්බන්ධයෙන් තම නියෝජිතයින් සකස් කළ වාර්තාව කැබිනට් අනු කමිටුවට ඉදිරිපත් කර ඇති බව ඔහු සදහන් කළේය. මේ අතර “බැටික්ලෝ කැම්පස් ප්‍රයිවට් ලිමිටඩ්” ආයතනය සම්බන්ධයෙන් සිදු කෙරෙන විමර්ශන පිළිබඳව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා අද පැවති මාධ්‍ය හමුවකදී අදහස් පල කළේය. කෙසේවෙතත් පසුගියදා පාර්ලිමේන්තු තේරීම් කාරක සභාවේ සාක්ෂි ලබාදුන් මහබැංකු නිලධාරින් සදහන් කළේ සෞදි අරාබියෙන් ලැබුණු මුදල්, ණයක් ලෙස මෙරට බැංකු පද්ධතියේ හඳුනාගෙන නොමැති බවයි. කෙසේවෙතත් මෙලෙස ලැබුණු මුදල් සම්බන්ධයෙන් විමර්ෂණයක් සිදුකරන බව පොලිස් මාධ්‍ය ප්‍රකාශකවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=115349", "Category": null, "Parent URL": null}