{"Source": "Adaderana", "Timestamp": "April 6, 2012 08:55 am", "Headline": "ඇමති ජී. එල්. මාලදිවයිනේ සංචාරයක් අරඹයි", "News Content": "තෙදින නිල සංචාරයක් සඳහා ශ්‍රී ලංකා විදේශ කටයුතු අමාත්‍ය මහාචාර්ය ජී. එල්. පීරිස් මහතා මාලදිවයින බලා පිටත්ව ගොස් තිබේ. මෙම සංචාරය අතරතුර ජී. එල්. පීරිස් මහතා එරට විදේශ කටයුතු අමාත්‍යාංශය, අභ්‍යන්තර කටයුතු අමාත්‍යාංශය හා ආරක්ෂක අමාත්‍යාංශ නිලධාරීන් හමුවීමට නියමිතව ඇති බව විදෙස් මාධ්‍ය වාර්තා කරයි. එමෙන්ම විදේශ අමාත්‍යවරයා මාලදිවයින් ජනාධිපති මොහොමඩ් වහීඩ් හසන් මනික් මහතා හමුවීමට ද නියමිතව ඇති බව මාලදිවයින් විදේශ කටයුතු අමාත්‍ය අබ්දුල් සමද් අබ්දුල්ලා මහතා ප්‍රකාශ කර තිබේ. ශ්‍රී ලංකාව හා මාලදිවයින අතර ද්විපාර්ශවික සම්බන්ධතා වඩාත් ශක්තිමත් කිරීමේ අරමුණින් ශ්‍රී ලංකා විදේශ කටයුතු අමාත්‍යවරයා සමග මෙම සාකච්ඡා පැවැත්වෙන බව ද අබ්දුල්ලා මහතා පෙන්වා දී ඇත. අමෙරිකාව ඇතුළු බටහිර රටවල් කිහිපයක් විසින් ශ්‍රී ලංකාව සම්බන්ධව එක්සත් ජාතීන්ගේ මානව හිමිකම් කවුන්සිලයේ දී ඉදිරිපත් කළ යෝජනාවට විපක්ෂව, ශ්‍රී ලංකාවට සහය දක්වමින් ඡන්දය භාවිත කළ රටවල් අතර මාලදිවයින ද වේ. එසේ ශ්‍රී ලංකාවට සහය දක්වමින් ඡන්දය ප්‍රකාශ කිරීම පිළිබඳව මාලදිවයින් රජය වෙත ප්‍රණාමය පිරිනැමීම ද මහාචාර්ය ජී. එල්. පීරිස් මහතාගේ සංචාරයේ අරමුණක් වන බව අබ්දුල්ලා මහතා ප්‍රකාශ කර තිබේ.", "URL": "https://sinhala.adaderana.lk/news.php?nid=23318", "Category": null, "Parent URL": null}