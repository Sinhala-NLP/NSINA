{"Source": "Adaderana", "Timestamp": "June 3, 2016 11:20 am", "Headline": " ගෝලීය ත්‍රස්ත ප්‍රහාර පහළ යයි", "News Content": "2015 වසරේදී ගෝලීය ත්‍රස්ත ප්‍රහාර පෙර වසරට සාපේක්ෂව සියයට 13කින් පමණ පහළ ගොස් ඇති බව අමෙරිකානු රාජ්‍ය දෙපාර්තමේන්තුව පවසයි.ඉරාකය, පාකිස්ථානය සහ නයිජීරියාව යන රටවල ත්‍රස්ත ප්‍රහාර පහළයාම මීට හේතු වී ඇති බව වාර්තා වෙයි.එමෙන්ම ඉන්දියාව සහ ඇෆ්ගනිස්ථාන දේශසීමා අතර එල්ල වන ප්‍රහාර අඩකින් පමණ අඩුවීම ද මෙම තත්ත්වයට හේතු වී ඇති බව වාර්තා වෙයි.කෙසේවුව ද ඇෆ්ගනිස්ථානය, බංග්ලාදේශය, ඊජිප්තුව, පිලිපීනය, සිරියාව සහ තුර්කිය යන රටවල ත්‍රස්ත ප්‍රහාර ඉහළ ගොස් ඇති බව විදෙස් වාර්තා පවසයි.ගත වු මාස 06ක කාලය තුළ අයි.එස්.ත්‍රස්තවාදීන් රටවල් 11කට ප්‍රහාර එල්ල කර තිබේ.පසුගිය වසර තුළ ලොව පුරා ත්‍රස්ත ප්‍රහාර 11,774ක් එල්ල වී ඇති අතර එමගින් පුද්ගලයන් 28,300 දෙනෙකු පමණ මියගොස් ඇති බව මේරීලන්ඩ් විශ්ව විද්‍යාලය සිය සංඛ්‍යා ලේඛන මගින් පෙන්වා දී ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=60731", "Category": null, "Parent URL": null}