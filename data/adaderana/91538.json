{"Source": "Adaderana", "Timestamp": "June 26, 2018 06:03 pm", "Headline": "ඥානසාර හිමි ජම්පරය ඇන්දා ද? ", "News Content": "තමන්ව සිරගත කිරිම සඳහා රජයේ ප්‍රබල අමාත්‍යවරුන් දෙදෙනෙකු අතර සාකච්ඡාවක් පැවති බවට තොරතුරු ලැබී ඇතැයි බොදු බල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන් අද(26) අනාවරණ කළේය. ඒ අද කොළඹදී විශේෂ මාධ්‍ය හමුවක් පවත්වමින්. තමාව සිරගත කිරීමේ සම්පූර්ණ වගකිම රජය විසින් බාර ගත යුතු බවත්, නීතියේ දෙවඟන මහ දවාලයේ දූෂණයට ලක් කිරීමක් වැනි ක්‍රියාවක් ඒ තුළින් සිදුවු බවත් උන්වහන්සේ වැඩිදුරටත් පැවසීය. රටේ ප්‍රධාන ඇමතිවරු දෙදෙනෙක් හා ඊටත් ඉහළින් සිටින තවත් පුද්ගලයෙක් එකතු වෙලා අනිවාර්යයෙන් මාස 6ක කාලයක් සඳහා තමාට ජම්පරය ඇන්ද වීමට කතා කළ බවට ඉතා විශ්වාසවන්ත තොරතුරු ලැබී ඇතැයි ද පූජ්‍ය ගලගොඩඅත්තේ ඥානසාර හිමියන් පැවසීය. තමා මෙය සතියකට කලින් දැන සිටි බවත්, නමුත් එය විශ්වාස නොකළ බවත් උන්වහන්සේ කියා සිටියේය. සමථ මණ්ඩලයකවත් විභාග නොකළ යුතු දෙයක් සම්බන්ධයෙන් නඩුවක් ගොනුකර වැඩකට නැති ක්‍රියාවක් සිදු කළ බව ද උන්වහන්සේ පැවසීය. කෙසේ වෙතත් මින් ඉදිරියට රටේ කිසිදු දේශපාලඥයෙක් විශ්වාස නොකරන බව ඉතා විශ්වාසයෙන් පවසන බව ද ඥානසාර හිමියන් පැවසීය. තමන්ට ජම්පරය ඇඳීමට නිලධාරීන් කියා සිටි බවත්, එහිදී තුවායක් අඳනයක් ලෙස ඇඳ ගෙන තමන් රාජ නීතිය හා භික්ෂු නීතිය යන දෙකම ආරක්ෂා කළ බව ද ඥානසාර හිමියන් මෙහිදී මාධ්‍යවේදීන් අසන ලද පැනයකට පිළිතුරු දෙමින් පැවසීය. මේ අතර ඥානසාර හිමිට විරුද්ධව අධිකරණය හමුවේ පැමිණිලි ගොනු කළ , අතුරුදන්ව සිටින මාධ්‍යවේදී ප්‍රගීත් එක්නැලිගොඩ මහතාගේ බිරිඳ වන සන්ධ්‍යා එක්නැලිගොඩ මහත්මියද අද මාධ්‍ය හමුවක් පවත්වමින් කරුණු පැහැදිලි කර සිටියේය.", "URL": "https://sinhala.adaderana.lk/news.php?nid=91538", "Category": null, "Parent URL": null}