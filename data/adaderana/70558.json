{"Source": "Adaderana", "Timestamp": "March 8, 2017 07:02 am", "Headline": "මනුෂ්‍ය පැවැත්ම රඳා පවතින්නේ සවිබල ගැන්වුණු ස්ත්‍රී ශක්තියෙන්", "News Content": "ජාත්‍යන්තර කාන්තා දිනය අදට යෙදී තිබේ.මනුෂ්‍ය වර්ගයාගේ පැවැත්ම රඳා පවතින්නේ සවිබලගැන්වුණු කාන්තා සංහතියේ ශක්තියෙන් බව ජනාධිපති මෛත්‍රීපාල සිරිසේන මහතා පවසයි.ශ්‍රී ලංකාව මාතෘත්වය පූජණීයත්වයෙන් පිළිගන්නා රටක් ලෙස ප්‍රකට වුවද එමගින් ස්ත්‍රී ප්‍රජාවට නිසි රැකවරණය ලැබෙන බවක් පෙනෙන්නට නොමැති බව කාන්තා දින පණිවිඩයක් නිකුත් කරමින් ජනාධිපතිවරයා පෙන්වාදෙයි.ලංකාවේ ජනගහනයෙන් හරි අඩකටත් වැඩි ප්‍රතිශතයක් කාන්තාවන් වන අතර සංවර්ධිත රටවල මට්ටමින් සමාජ සංවර්ධන දර්ශකයක් ඔවුන් විසින් අත්කරගෙන සිටීම සතුටට කරුණක් බව ජනාධිපතිවරයා සිය කාන්තා දින පණිවිඩයෙන් පවසයි.මේ අතර ලාංකීය කාන්තාවගෙන් වැඩි පිරිස ගෘහස්ථ කටයුතු වලට සීමාවීම හේතුවෙන් ශ්‍රම බලකායෙහි කාන්තා නියෝජනය අවම මට්ටමක පවතින බව කාන්තා දින පණිවිඩයෙන් අග්‍රාමාත්‍ය රනිල් වික්‍රමසිංහ මහතා පවසයි.නූතන ලෝකයේ ස්ත්‍රී භූමිකාව මැනවින් අවබෝධ කරගෙන සම තැන් ගත හැකි දිරිය කාන්තාවන් රට තුළ ගොඩනැංවීම රජයේ අරමුණ බව ඔහු පවසයි.මෙවර කාන්තා දින සැමරුම් උත්සවය ‘‘තුන් කල් දකින්න්නී - සවියෙන් දිනන්නී‘‘ යන තේමාව යටතේ මාතරදී පැවැත්වෙන බව කාන්තා හා ළමා කටයුතු අමාත්‍ය චන්ද්‍රාණි බණ්ඩාර මහත්මිය කියා සිටියි.", "URL": "https://sinhala.adaderana.lk/news.php?nid=70558", "Category": null, "Parent URL": null}