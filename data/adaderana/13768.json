{"Source": "Adaderana", "Timestamp": "January 26, 2011 02:48 pm", "Headline": "ශ්‍රේෂ්ඨාධිකරණ තීන්දුව එනතුරු රත්වත්තේට එරෙහි නඩුව කල්යයි", "News Content": "ශ්‍රේෂ්ඨාධිකරණයෙන් තීන්දුවක් ලැබෙන තුරු හිටපු ආරක්ෂක නියෝජ්‍ය අමාත්‍ය අනුරුද්ධ රත්වත්තේ මහතාට එරෙහිව පනවා ඇති අල්ලස් නඩුව විභාග කිරීම අත්හිටුවීමට කොළඹ මහාධිකරණය අද (26)නියෝග කර තිබේ. අදාළ නඩුව අද කැඳවු අවස්ථාවේදී විත්තිකාර අනුරුද්ධ රත්වත්තේ මහතා වෙනුවෙන් පෙනී සිටි නීතීඥවරුන් කියා සිටියේ මෙම නඩුවට එරෙහිව අනුරුද්ධ රත්වත්තේ මහතා ශ්‍රේෂ්ඨාධිකරණයට අභියාචනයක් ඉදිරිපත් කර ඇති බවයි. එම අභියාචනය ඉදිරියේදී විභාගයට ගැනීමට නියමිත බැවින් එහි තීන්දුව ලැබෙන තුරු මෙම අල්ලස් නඩුව විභාගයට ගැනීම අත්හිටුවන ලෙස එම නීතීඥවරු අධිකරණයෙන් ඉල්ලා සිටියහ. එම ඉල්ලීම සලකා බැලු කොළඹ මහාධිකරණ විනිසුරු ‍සුනිල් රාජපක්ෂ මහතා අදාළ නඩුව විභාග කිරීම අත්හිටුවීමට තීරණය කළ අතර එය නැවත පෙබරවාරි මස 14 වැනිදා කැඳවීමට නියෝග කරන ලදී. ආරක්ෂක නියෝජ්‍ය අමාත්‍යවරයා වශයෙන් කටයුතු කළ කාලයේ රුපියල් කෝටි තුනකට අධික මුදලක් උපයාගත් ආකාරය හෙළි කිරීමට අපොහොසත් වීම සම්බන්ධයෙන් අනුරුද්ධ රත්වත්තේ මහතාට එරෙහිව අල්ලස් කොමිසම මෙම නඩුව පවරා තිබේ.", "URL": "https://sinhala.adaderana.lk/news.php?nid=13768", "Category": null, "Parent URL": null}