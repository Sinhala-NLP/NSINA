{"Source": "Adaderana", "Timestamp": "March 1, 2019 11:06 pm", "Headline": "ගුවන් හමුදා 68 වැනි සංවත්සරය හෙට ජනපති ප‍්‍රධානත්වයෙන්", "News Content": "ශ‍්‍රී ලංකා ගුවන් හමුදාවේ 68 වැනි සංවත්සර උත්සවය සේනාධිනායක, ජනාධිපති මෛතී‍්‍රපාල සිරිසේන මහතාගේ ප‍්‍රධානත්වයෙන් හෙට(02) පෙරවරුවේ අති උත්කර්ෂවත් අන්දමින් හිඟුරක්ගොඩ ගුවන් හමුදා කඳවුරේ දී පැවැත් වේ. මෙම වසරේ දී සුවිශේෂී ප‍්‍රදර්ශනයක් සහ සැණකෙළියක් ද සහිතව සැමරුම් උලෙළ පැවැත්වෙන අතර, ගුවන් හමුදා අංක 07 හෙලිකොප්ටර් බලඝනය සහ අංක 08 සැහැල්ලූ ප‍්‍රවාහන බලඝනය ඔවුන් විසින් ජාතියට සිදුකළ විශිෂ්ට සේවාව උදෙසා ජනාධිපති වර්ණයෙන් පිදුම් ලැබීමට නියමිතය. Air Tattoo - 2019 නමින් නම් කර තිබෙන ගුවන් හමුදා ප‍්‍රදර්ශනය සහ සැණකෙළිය හෙට සිට 06 වනදා දක්වා හිඟුරක්ගොඩ ගුවන් හමුදා පරිශ‍්‍රයේ දී පැවැත්වෙන අතර, ගුවන් හමුදාවේ කාර්යභාරය සහ ගුවන් හමුදාව සතු සම්පත් ප‍්‍රදර්ශනය කිරීම මෙන්ම මහජනතාව වෙනුවෙන් හදිසි ආපදා තත්ත්වයන්හි දී හා ස්වභාවික ව්‍යසනයන්හි දී ගුවන් හමුදාව කි‍්‍රයා කරන ආකාරය නිදර්ශනාත්මකව ඉදිරිපත් කිරීම, ගුවන්යානා සංදර්ශන හා ගුවන් කරනම්, පැරෂුට් සංදර්ශන, ගුවන් හමුදා රෙජිමේන්තු විශේෂ බළකාය විසින් ඉදිරිපත් කරනු ලබන ගොඩබිම් සටන් සංදර්ශන, ගුවන් සුනඛ සන්දර්ශන, තූර්ය වාදන හා සරඹ සන්දර්ශන සංස්කෘතික හා සංගීතමය වැඩසටහන් රැසකින් එය සමන්විතයි. සෑම දිනකම ප.ව 2.00 ට ආරම්භ වන සැණකෙළිය මධ්‍යම රාති‍්‍රය දක්වා පැවැත්වෙයි. මෙය මහජනතාවට සම්පූර්ණයෙන් විවෘත අතර, ඇතුළුවීම සඳහා කිසිඳු ගාස්තුවක් අය නොකරන බව වාර්තා වෙයි.", "URL": "https://sinhala.adaderana.lk/news.php?nid=105313", "Category": null, "Parent URL": null}