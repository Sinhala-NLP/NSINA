{"Source": "Adaderana", "Timestamp": "January 17, 2018 12:38 pm", "Headline": "රෝහිතට රට යන්න අවසරයි", "News Content": "පාර්ලිමේන්තු මන්ත්‍රී රෝහිත අබේගුණවර්ධන මහතා විදෙස්ගත වීම සඳහා සිදුකළ ඉල්ලිමකට කොළඹ මහාධිකරණය අවසර ලබා දී තිබේ. සිය වැටුපෙන් සහ ආදායම්වලින් උපයාගත නොහැකි මුදල් හා දේපල වල හිමිකාරීත්වය දැරීමේ චෝදනාව යටතේ අල්ලස් කොමිසම විසින් රෝහිත අබේගුණවර්ධන මන්ත්‍රීවරයාට එරෙහිව නඩු පවරා තිබේ. කෙසේවෙතත් පෙබරවාරි මස 18 වන දින සිට මාර්තු මස 03 වනදා දක්වා සමුළුවකට සහභාගී වීම සඳහා විදෙස්ගත වීමට මන්ත්‍රීවරයා සිදුකළ ඉල්ලීමකට මහාධිකරණ විනිසුරු සම්පත් විජේරත්න මහතා අවසර ලබාදුන් බව අද දෙරණ අධිකරණ වාර්තාකරු සඳහන් කළේය. මේ අතර ලබන පෙබරවාරි මාසයේ විදෙස් ගත වීමට පාර්ලිමේන්තු මන්ත්‍රී මහින්දානන්ද අළුත්ගමගේ මහතා සිදුකළ ඉල්ලීමක්ද අද කොළඹ මහාධිකරණය හමුවේ සලකා බලා තිබේ එහිදී වීසා ලබා ගැනීමට විදෙස් ගමන් බලපත්‍රය මුදා හැරීමට විරුද්ධ නොවන බව නීතිපතිවරයා වෙනුවෙන් පෙනී සිටි රජයේ ජ්‍යේෂ්ඨ නීතිඥවරිය ප්‍රකාශ කළ බව අද දෙරණ වාර්තාකරු පැවසුවේය. විදෙස්ගත විම පිළිබඳ සිදුකළ ඉල්ලීම පිලිබඳ නීතිපතිවරයාගේ ස්ථාවරය ලබන 26 වනදා දැනුම් දෙන බවද රජයේ ජ්‍යේෂ්ඨ නීතිඥවරිය ප්‍රකාශ කර තිබේ. රුපියල් ලක්ෂ 39 ක මුදලක් සාවද්‍ය සාපරාධී ලෙස පරිහරණය කළ බවට පාර්ලිමේන්තු මන්ත්‍රී මහින්දානන්ද අළුත්ගමගේ මහතාට මහාධිකරණය හමුවේ නඩු පවරා තිබේ.", "URL": "https://sinhala.adaderana.lk/news.php?nid=83110", "Category": null, "Parent URL": null}