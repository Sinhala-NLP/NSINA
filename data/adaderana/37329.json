{"Source": "Adaderana", "Timestamp": "September 11, 2013 12:55 pm", "Headline": "ජාතීවාදීන් පළවා හැර අපේ කොඩිය ඔසවනවා ", "News Content": "ඉදිරියේදී මෙරටේ සිටින සියලුම ජාතිවාදීන් පළවා හරිමින් ජනතා විමුක්ති පෙරමුණේ කොඩිය එසවීමට සියල්ල සුදානම් කර ඇති බව ජ.වි.පෙ. මධ්‍යම කාරක සභික රාමලිම්ගම් චන්ද්‍රසේකරන් මහතා පවසයි. මෙම ජාතිවාදී ප්‍රශ්නය රටේ ඉදිරි අනාගතයට ඉතා අනතුරුදායක තත්ත්වයක් බවත්, අවුරුදු 30ක මේරටේ යුද්ධයෙන් පීඩාවට පත් වූ ජනතාවගේ ජීවිත ගොඩනගනවා වෙනුවට ඔවුන්ව තව තවත් පීඩාවට පත් කරමින් නැවත වරක් දෙමළ ජාතික සන්ධානයට අවශ්‍ය වී ඇත්තේ එම ජාතිවාදය වැපරීමට අවශ්‍ය පසුබිම සැකසීම බවත්, චන්ද්‍රසේකරන් මහතා සඳහන් කර සිටියේය‍. යාපනය ප්‍රදේශයේ සංචාරයක නිරත වූ අද දෙරණ කණ්ඩායම සමඟ පැවති සම්මුඛ සාකච්ජාවක දී ඔහු මේ බව සඳහන් කළේය අවුරුදු 32 ට පසුව උතුරේ ජනතාව සමඟ දේශපාලන කිරීමේ අවස්ථාව තමන්ට ලැබී ඇති බව ඒ මහතා පැවසීය. එසේම මෙම මැතිවරණය සඳහා ජනතා විමුක්ති පෙරමුණේ තේමාව වන්නේ \"ජාතික සමගිය සඳහා ජනතා විමුක්ති පෙරමුණ \" යැයි චන්ද්‍රසේකරන් මහතා පවසා සිටියේය‍. මෙම තේමාව තෝරා ගැනීමට ප්‍රධානතම හේතුව වන්නේ රටේ සිටින දේශපාලකයින් සහ දේශපාලන පක්ෂ සියල්ලම ජනතාව ජාතීවාදී ලෙස භේද බින්න කිරීමේ ක්‍රියාවලියක නියැලි සිටීම හේතුවෙන් බවත්, ආණ්ඩුව ජාතිවාදය පෝෂණය කිරීමට සුදානම්ව සිටීම හේතුවෙන් බවත් ඒ මහතා වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=37329", "Category": null, "Parent URL": null}