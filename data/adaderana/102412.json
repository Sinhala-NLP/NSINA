{"Source": "Adaderana", "Timestamp": "January 16, 2019 09:45 am", "Headline": "නිධන් ගන්න ගිය 12කට වැඩ වරදී", "News Content": "නවගත්තේගම, තම්මැන්නාවැටිය ප්‍රදේශයේ නිධන් වස්තු ලබාගැනීමේ අරමුණින් කැණිම් කරමින් සිටි පුද්ගලයින් 12 දෙනෙකු අත්අඩංගුවට ගෙන තිබේ. නවගත්තේගම පොලීසියට ඊයේ(15) උදෑසන ලද තොරතුරක් මත මෙම සැකකරුවන් අත්අඩංගුවට ගැනීමට හැකිවු බවත් මොවුන් සමඟ සිටි තවත් දෙදෙනෙකු වැටලීමේදි පලා ගොස් ඇති බවත් වාර්තා වෙයි. නිධන් ගැනීමේ අරමුණින් කැනීම් කළ ස්ථානය ඉපැරණි ස්ථානයක් බවත් එහි අඩි 10ක් පමණ ගැඹුරට සැකකරුවන් විසින් කැණිම් සිදුකරමින් සිට ඇති බවද පොලීසිය සඳහන් කළේය. අත්අඩංගුවට ගත් සැකරුවන් කොළඹ, කඩුවෙල, ගල්ගමුව, කුරුණැගල, පල්ලම, රඹුක්කන, තඹුත්තේගම යන ප්‍රදේශ වල පදිංචි කරුවන් බවත් මොවුන් කුඩා වෑන් රථයකින් සහ කැබ් රථයකින් නවගත්තේගමට පැමිණ ඇති බවද විමර්ශනවලදී හෙළිව තිබේ. අදාළ කැණිම් කළ ස්ථානය නවගත්තේගම කරුවලගස්වැව මාර්ගයට මිටර් කිපයක දුරින් කැලෑ බද ස්ථානයක මෙම නිධන් හැරීම සිදුකර ඇති බව පොලීසිය පවසයි. අදාළ සැකකරුවන් ප්‍රදේශවාසින් සැක නොසිතන ලෙසට මෙම කටයුත්තට පොලීසිය හා පුරාවිද්‍යා දෙපාර්තුමේන්තුවේ සහය ලැබෙන බවට ජනතාව රවටමින් කැණිම්වල නිරත වී තිබේ. කෙසේ නමුත් ජනතාවගෙන් ලැබුන තොරතුරු හා පොලීසියට ලැබුන බුද්ධි තොරතුරු උපයෝගි කර ගනිමින් ඊයේ උදෑසන සිට රැකවල්ලා සිටමින් සැකකරුවන් අත්අඩංගුවට ගැනීමට හැකිවු බව පොලීසිය පවසයි. සැකකරුවන් සමඟ නිදන් හැරිමට යොදාගත් උපකරණ රැසක් සමඟ තවත් දෑ අත්අඩංගුවට ගත් බව පොලීසිය සඳහන් කළේය. අත්අඩංගුවට ගත් සැකකරුවන් ආණමඩුව අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=102412", "Category": null, "Parent URL": null}