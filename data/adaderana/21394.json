{"Source": "Adaderana", "Timestamp": "January 15, 2012 11:02 am", "Headline": "රිය අනතුරු 4 න් පුද්ගල මරණ 4 ක්", "News Content": "දිවයිනේ ප්‍රදේශ 04 ක සිදුවු රිය අනතුරු වලින් පුද්ගලයින් සිව් දෙනෙකු ජිවිතක්ෂයට පත්වී තිබේ. මුන්දලම , ගාල්ල , ඔරුගොඩවත්ත සහ මින්නේරිය යන ප්‍රදේශ වලින් මෙම අනතුරු වාර්තා වනවා. හලාවත , පුත්තලම ප්‍රධාන මාර්ගයේ මුන්දලම ප්‍රදේශයේ දී යතුරුපැදියක පදිකයින් දෙදෙනකු ගැටීමෙන් සිදුවු අනතුරකින් පුද්ගලයෙකු මියගොස් තිබේ. අනතුරින් තුවාල ලැබු පදික‍යින් දෙදෙනා සහ යතුරු පැදිකරු රෝහල්ගත කිරීමෙන් අනතුරුව එක් පදිකයෙකු මෙලෙස මියගොස් ඇති බව මුන්දලම පොලිසිය ප්‍රකාශ කරයි. මේ අතර ගාල්ල මාතර ප්‍රධාන මාර්ගයේ මාගල්ල නාවික හමුදා කඳවුර ඉදිරිපිට සිදුවු රිය අනතුරකින් පුද්ගලයෙකු ජිවිතක්ෂයට පත්වී තිබේ. පා පැදියක් හා යතුරු පැදියක් ගැටීමෙන් මෙම අනතුර සිදුවී ඇති බව ගාල්ල පොලිසිය ප්‍රකාශ කරයි. ඔරුගොඩවත්ත ගුවන්පාලම මතදී ලොරි රථයක පිටුපස ගමන්ගත් පුද්ගලයෙකු බිමට වැටීමෙන් සිදුවු අනතුරකින් ඔහු ජිවිතක්ෂයට පත්වී තිබේ. ග්‍රෑන්ඩ්පාස් පොලිසිය ප්‍රකාශ කළේ ඊයේ රාත්‍රී 10.00 ට පමණ මෙම අනතුර සිදුවී ඇති බවයි. මේ අතර හබරන පොළොන්නරුව ප්‍රධාන මාර්ගයේ මින්නේරිය ප්‍රදේශයේ දී ලොරි රථයක් ත්‍රිරෝද රථයක ගැටීමෙන් සිදුවු අනතුරකින් පුද්ගලයෙකු ජිවිතක්ෂයට පත්වී තිබේ. එහිදි තුවාල ලැබු තවත් පුද්ගලයින් තිදෙනෙකු පොළොන්නරුව රෝහලේ ප්‍රතිකාර ලබමින් සිටින බව මින්නේරිය පොලිසිය ප්‍රකාශ කරයි..", "URL": "https://sinhala.adaderana.lk/news.php?nid=21394", "Category": null, "Parent URL": null}