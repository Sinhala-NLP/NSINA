{"Source": "Adaderana", "Timestamp": "November 10, 2012 08:32 am", "Headline": "වැලිකඩ ගැටුමේදී පලාගිය 2ක් මාට්ටු", "News Content": "වැලිකඩ බන්ධනාගාර ගැටුම අතරතුරදී පැනගිය රැඳවියන් දෙදෙනෙකු පොලීසිය විසින් අත්අඩංගුවට ගෙන ඇති බව පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා පවසයි. පැනගිය තවත් රැදවියන් සිව් දෙනෙකු යළි බන්ධනාගාරය වෙත පැමිණ ඇති බවට වාර්තා වන බව ඔහු සඳහන් කරයි. ගිනි අවි රැගෙන කිසිදු රැඳවියෙකු පැනගිය බවට සාධක නොමැති බව හෙතෙම පවසයි. රැඳවියන් විසින් පැහැර ගන්නා ලද තවත් ගිනි අවි 5 ක් පමණ සොයා ගැනීම සඳහා ආරක්ෂක අංශ තවදුරටත් මෙහෙයුම් දියත් කරන බව චන්ද්‍රසිරි ගජධීර අමාත්‍යවරයා සඳහන් කරයි. මේ අතර බේස්ලයින් මාර්ගයේ දෙමටගොඩ සිට බොරැල්ල දක්වා මංතීරුව තවදුරටත් වසා තබන බව පොලීසිය පවසයි. එහෙත් එම මාර්ගයේ බොරැල්ල සිට දෙමටගොඩ දක්වා මංතීරුව වාහන ගමනා ගමනය සඳහා විවෘතව ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ප්‍රිශාන්ත ජයකොඩි මහතා සඳහන් කරයි. කෙසේ වෙතත් මේ වන විට ප්‍රදේශයේ තත්ත්වය සාමකාමී බව හෙතෙම කියා සිටියි.", "URL": "https://sinhala.adaderana.lk/news.php?nid=29063", "Category": null, "Parent URL": null}