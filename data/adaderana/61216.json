{"Source": "Adaderana", "Timestamp": "June 18, 2016 11:05 am", "Headline": " මන්ත්‍රී හයිය පෙන්නා සනත් නිශාන්ත පොලීසියට ගොරවලා", "News Content": "පාර්ලිමේන්තු මන්ත්‍රී සනත් නිශාන්ත පෙරේරා මහතා බැණ වැදුණේ යැයි කියමින් හලාවත - දැදුරුඔය මාර්ග බාධකයේ රාජකාරියේ නිරත වෙමින් සිටි පොලිස් පරීක්ෂකවරයෙකු ඇතුළු නිලධාරීන් එම ස්ථානයෙන් ඉවත් වී හලාවත පොලීසියට වාර්තා කර තිබේ.ඊයේ සවස මෙම සිද්ධිය සිදුවී ඇත.හලාවත - පුත්තලම මාර්ගයේ දැදුරුඔය ප්‍ර‍‍‍දේශයේ මාර්ග බාධයක් ස්ථාපනය කිරීමට හලාවත කොට්ඨාස බාර ජ්‍යෙෂ්ඨ පොලිස් අධිකාරීවරයා කටයුතු කර තිබේ.ඊයේ සවස පොලිස් පරීක්ෂකවරයෙකු ඇතුළු පොලිස් නිලධාරීන් එම ස්ථානයේ රාජකාරියේ නිරතව සිට ඇත.දහවල් 1.05 ට පමණ මෙම මාර්ග බාධකය හරහා ගමන් කරමින් තිබූ කැබ් රථයක් පොලිස් නිලධාරීන් විසින් පරීක්ෂාවට ලක් කර ඇත. එම කැබ් රථයේ ආදායම් බලපත්‍රය සහ රක්ෂණ සහතිකය තිබී නැත.ඒ අනුව කැබ් රථය පැදවූ රියදුරුගේ රිය පැදවීමේ බලපත්‍රය තම බාරයට ගෙන ඒ වෙනුවට තාවකාලික රිය පැදවීමේ බලපත්‍රයක් ලබාදීමට පොලිස් නිලධාරීන් කටයුතු කර ඇත.මෙම කැබ් රථය පාර්ලිමේන්තු මන්ත්‍රී සනත් නිශාන්ත පෙරේරා මහතාට අයත් බව එය පදවා ඇති රියදුරු පොලිස් නිලධාරීන් හමුවේ පවසා තිබේ.යම් ආකාරයකට කැබ් රථයට අදාළ ආදායම් බලපත්‍රය හා රක්ෂණ සහතිකය ඇත්නම් ඒවා පොලීසියට ඉදිරිපත් කරන ලෙස එම අවස්ථාවේ පොලිස් නිලධාරීන් රියදුරුට පවසා ඇත.නමුත් රියදුරු පවසා ඇත්තේ තමන්ට කැබ් රථය රැගෙන යාමට නොහැකි බැවින් එය මාර්ග බාධකය පිහිටි ස්ථානයේ ගාල් කර යන බවකි. පොලිස් නිලධාරීන් ඊටද විරෝධය පළ කර තිබේ.ඊට සුළු වේලාවකට පසුව මෝටර් රථයකින් එම ස්ථානයට පැමිණ ඇති පාර්ලිමේන්තු මන්ත්‍රීවරයා රාජකාරියේ නිරතව සිට ඇති පොලිස් නිලධාරීන්ට බැන වැදී ඇත.තමන් සිදු කර ඇත්තේ වරදක් නොවන බව මන්ත්‍රීවරයාට පෙන්වාදීමට පොලිස් නිලධාරීන් උත්සහා කර ඇතත් එය ව්‍යවර්ථ වී තිබේ.අනතුරුව ක්‍රියාත්මක වී ඇති පොලිස් නිලධාරීන් දැදුරුඔය මාර්ග බාධකයේ රාජකාරියෙන් ඉවත් වී හලාවත පොලීසියට වාර්තා කර ඇත.ඒ අනුව ඔවුන්ගෙන් ප්‍රකාශ ලබා ගන්නා ලෙස හලාවත මූලස්ථාන පොලිස් පරීක්ෂකවරයාට නියෝග කර අති කොට්ඨාස බාර ජ්‍යෙෂ්ඨ පොලිස් අධිකාරීවරයා වෙනත් නිලධාරී කණ්ඩායමක් දැදුරුඔය මාර්ග බාධකයේ රාජකාරි සඳහා යොදවා තිබේ.හලාවත කොට්ඨාස බාර ජ්‍යෙෂ්ඨ පොලිස් අධිකාරී චන්දන අතුකෝරල මහතා විසින් මේ සම්බන්ධයෙන් විමර්ශන කටයුතු කරගෙන යයි.මේ සම්බන්ධයෙන් විමසීම සදහා පුත්තලම දිස්ත්‍රික් පාර්ලිමේන්තු මන්ත්‍රී සනත් නිශාන්ත පෙරේරා මහතාව සම්බන්ධ කර ගැනීමට උත්සාහ කළ නමුත් එය අසාර්ථක විය.", "URL": "https://sinhala.adaderana.lk/news.php?nid=61216", "Category": null, "Parent URL": null}