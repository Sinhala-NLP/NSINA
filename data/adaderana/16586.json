{"Source": "Adaderana", "Timestamp": "June 6, 2011 03:43 pm", "Headline": "සුදු කොඩි නඩුව බැලීමට අන්තර් පාර්ලිමේන්තු සංගමයේ නියෝජිතයෙක් ", "News Content": "සුදු කොඩි ප්‍රකාශය පිළිබඳ නඩු විභාගය නිරීක්ෂණය කිරීම සඳහා අන්තර් පාර්ලිමේන්තු සංගමයේ විශේෂ නියෝජිත මාර්ක් ට්‍රෙවෝ මහතා ශ්‍රී ලංකාවට පැමිණ තිබේ. අද(06) කොළඹ මහාධිකරණයෙහි අදාළ නඩුව විභාග වූ අවස්ථාවේ මාර්ක් ටර්නල් මහතා එය නිරීක්ෂණය කිරීම සඳහා අධිකරණය වෙත පැමිණ සිටි බව වාර්තා වේ. සරත් ෆොන්සේකා මහතා පිළිබඳව අන්තර් පාර්ලිමේන්තු සංගමය දැනුවත් කර ඇති බව පසුගියදා පැවති මාධ්‍ය හමුවකදී අදහස් දක්වමින් එක්සත් ජාතික පක්ෂ පාර්ලිමේන්තු මන්ත්‍රී දොස්තර ජයලත් ජයවර්ධන මහතා සඳහන් කරනු ලැබීය. ඒ අනුව සරත් ෆොන්සේකා මහතාට එරෙහිව චෝදනා නඟමින් අධිකරණයේ විභාගවෙමින් පවත්නා නඩු කටයුතු පිළිබඳ සොයා බැලීමට අන්තර් පාර්ලිමේන්තු සංගමයේ නියෝජිත පිරිසක් ශ්‍රී ලංකාවට පැමිණීමට නියමිත බව එහිදී ඒ මහතා ප්‍රකාශ කළේය.", "URL": "https://sinhala.adaderana.lk/news.php?nid=16586", "Category": null, "Parent URL": null}