{"Source": "Adaderana", "Timestamp": "March 3, 2019 01:17 pm", "Headline": "මෙරට විශාලතම අපනයන සැකසුම් කලාපයේ ඉදිරිකිරීම් හෙට අරඹයි", "News Content": "මෙරට විශාලතම අපනයන සැකසුම් කලාපයේ ඉදිකිරීම් කටයුතු අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් හෙට (04) ආරම්භ කිරීමට නියමිතයි. බිංගිරිය ප්‍රදේශයේ ඉදිවන මෙම අපනයන සැකසුම් කලාපය අදියර තුනක් යටතේ සංවර්ධනය කිරීමට නියමිත අතර අක්කර 1200ක භූමි ප්‍රදේශයක් පුරා එය ව්‍යාප්ත කිරීමට නියමිතයි. මෙහි ඉදිකෙරෙන නව කර්මාන්ත ශාලා තුළින් සෘජු රැකියා 75,000ක පමණ සංඛ්‍යාවක් ජනිත කෙරෙන බව සදහන්. වසර 15කට පසු මෙවැනි අපනයන සැකසුම් කලාපයක් මෙරට ඉදිවන පළමු අවස්ථාව මෙය වන අතර එමගින් සෘජු විදේශ ආයෝජන අපනයනය හා රැකියා උත්පාදනය මගින් ආර්ථිකයට නවජීවයක් ලබාගැනීමට අපේක්ෂා කරන බවයි සංවර්ධන උපාය මාර්ග හා ජාත්‍යන්තර වෙළෙඳ කටයුතු නියෝජ්‍ය අමාත්‍ය නලීන් බණ්ඩාර මහතා පවසන්නේය. අපනයන කලාපය තුළ ඉදිකෙරෙන කර්මාන්තශාලා අතරට බර හා සැහැල්ලු ඉංජිනේරු කර්මාන්ත, තොරතුරු තාක්ෂණය හා ඒ ආශ්‍රිත කර්මාන්ත, රථ වාහන අමතර කොටස් නිපදවීමේ හා වාහන එකලැස් කිරීමේ කර්මාන්ත, බාහිර සේවා ආයතන, ඇගලුම් හා ආහාර නිෂ්පාදන කර්මාන්ත ශාලා වන බව නියෝජ්‍ය අමාත්‍යවරයා පෙන්වා දෙන්නේය.", "URL": "https://sinhala.adaderana.lk/news.php?nid=105392", "Category": null, "Parent URL": null}