{"Source": "Adaderana", "Timestamp": "February 28, 2018 12:21 pm", "Headline": "ගංගාරාමයේ නවම් පෙරහැරට කොළඹ පාරවල් කිහිපයක් සීමා වෙයි", "News Content": "කොළඹ- හුණුපිටිය ගංගාරාම විහාරස්ථානය මඟින් වාර්ෂිකව පවත්වනු ලබන නවම් මහා පෙරහැර අද(28) සහ හෙට(01) වීදි සංචාරය කිරීමට නියමිතව ඇති අතර මේ හේතුවෙන් මාර්ග කිහිපයක් සීමා කර තිබේ. පෙරහැර ගමන් කිරීම හේතුවෙන් දෙදිනම පස්වරු 5 සිට මෙම සීමා කිරීම් සිදු කරනු ඇත. ඒ අනුව ශ්‍රීමත් ජේම්ස් පිරිස් මාවත, නවම් මාවත, පෙරහර මාවත, W.A.D.රාමනායක මාවත, මුත්තයියා පාර, සිරි ජිනරතන මාවත, හුණුපිටිය වැව පාර, බේබෘක් පෙදෙස, පාක් වීදිය හා ස්ටෙප්ල් මාවතේ සවස 5 සිට ගමනා ගමනය සීමා කර තිබේ. ඉහත මාර්ගයන්ගේ පෙරහැර වීදි සංචාරයක කරන අතර එම මාර්ගයන්ගේ රථවාහන ගාල් කිරීම සම්පූර්ණයෙන් සීමා කරන අතර, රථවාහන ගාල් කිරීම සඳහා එෆ්.ආර්.සේනානායක මාවත, ආනන්ද කුමාරස්වාමී මාවත හා වොක්ෂෝල් විදීය වෙන් කර ඇති බව පොලීසිය පවසයි. මේ අතර නවලෝක රෝහල වෙත පැමිණෙන වෛද්‍යවරුන් සහ රෝගීන් යුනියන් පෙදෙසින් පැමිණ ධර්මදාස මාවතින් ඇතුළු විම හා පිටවීම කළ හැකි බව ද පොලීසිය වැඩිදුරටත් සඳහන් කරයි. සිදුවන අපහසුතාවය මඟ හැරීම සඳහා විකල්ප මාර්ග භාවිතා කරන ලෙසත් පොලීසිය මහජනතාවගේ ඉල්ලා සිටියි.", "URL": "https://sinhala.adaderana.lk/news.php?nid=84965", "Category": null, "Parent URL": null}