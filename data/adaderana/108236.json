{"Source": "Adaderana", "Timestamp": "April 19, 2019 04:36 pm", "Headline": "පාස්කු වෙනුවෙන්ම වෙන් වු චෝක්ලට්", "News Content": "පාස්කු සතිය වෙනුවෙන්ම නිර්මාණය කරනු ලැබූ විශේෂ චොක්ලට් ආකෘති පිළිබද මේ පුවත වාර්තා වන්නේ බෙල්ජියමෙන්. පුරාතන ජර්මානු සම්ප්‍රදාය අගයමින් චොක්ලට් යොදාගෙන සාදාගනු ලබන හා පැටවුන්ගේ ආකෘති සදහා බෙල්ජියම තුළ දැඩි ඉල්ලුමක් පවතියි. 1910 වසරේදී ස්ථාපන කළ මේ චොක්ලට් අලෙවි හල තුළ පාස්කු සතිය නිමිති කරගත් චොක්ලට් හා පැටවුන් නිර්මාණය කෙරුණි. චොක්ලට් යොදාගත් මෙම නිර්මාණ සඳහා මෙවර පදනම් කරගෙන ඇත්තේ ලුවිස් කැරොල් නම් ලේඛකයාගේ ඇලිස් ඉන් ද වොන්ඩ්ර්ලෑන්ඩ් නම් කෘතියේ එන චරිත කිහිපයක්. මෙම නිර්මාණ මිලදී ගැනීමට පැමිණෙන බ්‍රසල්ස් වැසියන්ගෙන් බෙල්ජියම් අගනුවර චොක්ලට් සදහාම ප්‍රකට සැබ්ලොන් වීදිය පිරී ගොස් තිබූ බව විදෙස් මාධ්‍ය වාර්තා කළේය. බෙල්ජියම, චොක්ලට් ආශ්‍රිත නිර්මාණ සම්බන්ධයෙන් ප්‍රසිද්ධියක් අත්පත් කරගෙන සිටියි. මේ චොක්ලට් නිර්මාණ මිලදී ගැනීමට විදෙස් සංචාරකයන් පවා පැමිණෙන බවත් මේ වාර්තාවල සඳහන් වෙයි. එහි ඇති චොක්ලට් කම්හල් 256ක් පමණ ඇති අතර, 2016 වසරේ ඉන් උපයා ගත් ආදායම අමෙරිකානු ඩොලර් බිලියන 4ක් විය. යුරස්ටැට් සංඛ්‍යාලේඛනවලට අනුව වාර්ෂිකව බෙල්ජියමේ චොකලට් ටොන් ලක්ෂ 7ක් නිපදවන අතර ඉන් සියයට 85ක් පමණ අපනයනය කරන බවටද සඳහන් වෙයි.", "URL": "https://sinhala.adaderana.lk/news.php?nid=108236", "Category": null, "Parent URL": null}