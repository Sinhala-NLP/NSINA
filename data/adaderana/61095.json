{"Source": "Adaderana", "Timestamp": "June 14, 2016 06:48 pm", "Headline": "වෘත්තීය ක්‍රියාමාර්ගය විසඳන්න ජනපති - අගමැති උපදෙස් දුන්නා", "News Content": "තැපැල් වෘත්තීය සමිති ක්‍රියාමාර්ගය සම්බන්ධයෙන් ගත යුතු පියවර පිළිබඳව ජනාධිපතිවරයා සහ අග්‍රාමාත්‍යවරයා, මුදල් අමාත්‍ය රවී කරුණානායක මහතාට අවශ්‍ය උපදෙස් ලබාදුන් බව තැපැල් අමාත්‍ය ඒ.එච්.එම්.හලීම් මහතා පවසයි. තැපැල් වෘත්තීය සමිති ආරම්භ කර ඇති ක්‍රියාමාර්ගය සම්බන්ධයෙන් තැපැල් අමාත්‍යවරයා, කැබිනට් මණ්ඩලයට කරුණු ඉදිරිපත් කර තිබේ. ඒ අනුව කැබිනට් මණ්ඩලයේ දී ජනාධිපතිවරයා සහ අග්‍රාමාත්‍යවරයා ඊට අදාළ උපදෙස් ලබාදුන් බව තැපැල් අමාත්‍ය ඒ.එච්.එම්.හලීම් මහතා සඳහන් කළේය.එහි ප්‍රතිඵලයක් ලෙස තැපැල් සේවකයින් සමග හෙට සාකච්ඡා කිරීමට අපේක්ෂා කරන බවද හෙතෙම පැවසීය. මේ අතර අද පස්වරුවේ තැපැල් වෘත්තීය සමිති ද මාධ්‍ය හමුවක් කැඳවා තිබුණි.එම මාධ්‍ය හමුවේ දී අදහස් දැක්වු ඒකාබද්ධ තැපැල් වෘත්තීය සමිති පෙරමුණේ සම කැඳවුම්කරු චින්තක බණ්ඩාර එහිදී සඳහන් කළේ තැපැල් කටයුතු වලින් සියයට 75ක් පමණ අඩපණ වී ඇති බවයි.තැපැල් වර්ජනය හේතුවෙන් සාමාන්‍ය පෙළ අයඳුම්පත් බෙදාහැරීමද ගැටලු මතු වී ඇති බව හෙතෙම පැවසීය.වර්ජනය ආරම්භ කළ පසු මේ දක්වා කිසිදු සාකච්ඡාවක් ලබාදී නැතැයිද විසඳුමක් නොලැබුණහොත් තවත් දින කිහිපයක් අවෑමෙන් අඛණ්ඩ වර්ජනයකට යන බවද හෙතෙම කීවේය.සේවකයින් බඳවා ගැනීම, උසස්වීම් ලබාදීම ඇතුළු ඉල්ලීම් කිහිපයක් මුල්කර ගනිමින් පසුගිය 12 මධ්‍යම රාත්‍රීයේ සිට තැපැල් සේවකයින් වෘත්තීය ක්‍රියාමාර්ගයක් ආරම්භ කරන ලදී.", "URL": "https://sinhala.adaderana.lk/news.php?nid=61095", "Category": null, "Parent URL": null}