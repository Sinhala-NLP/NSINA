{"Source": "Adaderana", "Timestamp": "October 26, 2011 06:25 pm", "Headline": "ශ්‍රී ලංකාවේ පළමු ඉනිම ලකුණු 239ට  සීමාවෙයි", "News Content": "ශ්‍රී ලංකාව සහ පකිස්ථානය අතර පැවැත්වෙන දෙවන ටෙස්ට් ක්‍රිකට් තරගයේ දී ශ්‍රී ලංකා පළමු ඉනිම ලකුණු 239කට සීමා කිරීමට පකිස්ථානු පන්දු යවන්නන් සමත්විය. ඩුබායි ජාත්‍යන්තර ක්‍රිකට් ක්‍රීඩාංගණයේ පැවැත්වෙන තරගයේ කාසියේ වාසියදිනාගත් ශ්‍රී ලංකා කණ්ඩායමේ නායක තිලකරත්න ඩිල්ෂාන් ප්‍රථමයෙන් පන්දුවට පහරදීමට තීරණය කරන ලදී. ආරම්භක පිතිකරුවන් ලෙස පිටියට පැමිණි තරංග පරණවිතාන සහ ළහිරු තිරිමාන්නට සාර්ථක වීමට උමාර් ගුල් ඉඩ ලබාදුන්නේ නැත. පරණවිතාන ලකුණු 6 ක් රැස්කළ අතර ළහිරු තිරිමාන්න රැස්කළේ එක් ලකුණක් පමණි.. පළමු ටෙස්ට් තරගයේ දී මෙන්ම ශ්‍රී ලංකා මැදපෙළ ක්‍රීඩකයින්ට අද දිනයේත් සාර්ථක වීමට හැකිවූයේ නැත. හුදකලා ඉනිමක් ක්‍රීඩා කළ කුමාර් සංගක්කාර ලකුණු 78 ක් රැස්කළ අතර 9 වැනි කඩුල්ල වෙනුවෙන් එක්වූ චානක වෙලගෙදර සහ රංගන හේරත් ශ්‍රී ලංකා ඉනිමේ ගෞරවය රැකගැනීමට සමත්විය. එහිදී චානක වෙලගෙදර ලකුණු 48ක් ද රංගන හේරත් ලකුණු 29 ක්ද රැස් කළහ. පන්දුයැවීමේ දී උමාර් ගුල් කඩුලු 3 ක් දවාගත් අතර ජුනයිඩ් ඛාන්, සයිඩ් අජ්මාල් සහ අබ්දුල් රෙහෙමාන් කඩුලු 2 බැගින් දවාගත්හ.", "URL": "https://sinhala.adaderana.lk/news.php?nid=19608", "Category": null, "Parent URL": null}