{"Source": "Adaderana", "Timestamp": "July 1, 2013 01:25 pm", "Headline": "පළාත් සභා අහෝසි කළොත් ආණ්ඩුවේ ඉන්නේ නැහැ", "News Content": "තමා පළාත් සභා ක්‍රමය අහෝසි කිරිමට විරුද්ධ බවත්, එසේ කරනවානම් එම ආණ්ඩුවේ නොසිටින බවත් ජාතික භාෂා හා සමාජ ඒකාබද්ධතා අමාත්‍ය වාසුදේව නානායක්කාර මහතා පවසයි. ව්‍යවස්ථාවට සම්බන්ධ කාරණයන් රජයේ සියලුම පුද්ගලයින් ආරක්ෂා කිරීමට දිවුරුම් දී ඇති හෙයින් 13 වන ව්‍යවස්ථාව පිළිගැනීම අනිවාර්යයෙන්ම කළ යුතු කාරණයක් බව අද(01) කොළඹ පැවති මාධ්‍ය හමුවකදී ඔහු සඳහන් කළේය. තමා මුලින්ම අධිරාජ්‍ය විරෝධියෙකු බවත්, ආණ්ඩු‍වේ ඇතැම් ප්‍රජාතන්ත්‍රවාදී ක්‍රියාමාර්ග ගැන ගැටලුවක් ඇති බවත් නානායක්කාර මහතා පැවසුවේය. පළාත් සභාවේ බලය මධ්‍යම ආණ්ඩුවේ බලය ඉක්මවා නොයන බවත්, එය එසේ නොකියන කවුරුන් හෝ සිටී නම් එම කාරණා සම්බන්ධයෙන් නොදැනුවත් පුද්ලගයෙක් බවත් හෙතෙම පැවසීය. විමල් වීරවංශ මහතා පවසන්නේ බලතල ඉවත් කිරීමක් මිස 13 වන ව්‍යවස්ථාව අහෝසි කිරීමක් ගැන නොවන බව වැඩිදුරටත් අදහස් දක්වමින් ඒ මහතා සඳහන් කළේය.", "URL": "https://sinhala.adaderana.lk/news.php?nid=35396", "Category": null, "Parent URL": null}