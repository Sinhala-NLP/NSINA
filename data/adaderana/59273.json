{"Source": "Adaderana", "Timestamp": "April 18, 2016 11:31 am", "Headline": "වකුගඩු ජාවාරමේ ඉන්දීය සැකකරුවෙක් පළායයි", "News Content": "වකුගඩු ජාවාරමට අදාළව අත්අඩංගුවට ගෙන රැඳවුම් භාරයේ සිටි ඉන්දීය ජාතිකයින් අට දෙනාගෙන් එක් අයෙකු පළාගොස් තිබේ.මිරිහාන විශේෂ රැඳවුම් මධ්‍යස්ථානයේ රඳවා සිටියදී මෙලෙස එක් අයෙකු පළාගොස් ඇති බව කොළඹ අපරාධ කොට්ඨාසය විසින් අද(18)කොළඹ මහේස්ත්‍රාත් අධිකරණයට දැනුම් දුන් බව අදදෙරණ අධිකරණ වාර්තාකරු පවසයි.ඉන්දියාව හා ශ්‍රී ලංකාව අතර සිදුවීයයි කියනු ලබන නීති විරෝධී වකුගඩු ජාවාරමකට අදාළව අත්අඩංගුවට ගනු ලැබූ ඉන්දීය ජාතිකයින් 8 දෙනෙකු අධිකරණ නියෝග මත මිරිහාන විශේෂ රැඳවුම් මධ්‍යස්ථානයේ රඳවා තිබිණි.කෙසේ වෙතත් අද දිනයේ ‍කොළඹ අපරාධ කොට්ඨාසය විසින් අධිකරණය හමුවේ කරුණු දක්වමින් ඉල්ලා සිටියේ මෙම සැකකරු රටින් පිටවීම වළක්වාලමින් තහනම් නියෝගයක් නිකුත් කරන ලෙසයි.එම ඉල්ලීම පිළිගත් කොළඹ අතිරේක මහේස්ත්‍රාත් නිශාන්ත පීරිස් මහතා සැකකරුට රටින් පිටවීම තහනම් කරමින් නියෝගයක් නිකුත් කළ අතර ඔහු අත්අඩංගුවට ගැනීමට වරෙන්තුවක්ද නිකුත් කරන ලදී.එසේම මෙම සැකකරුවන් සතුව තිබී පොලිස් බාරයට ගනු ලැබූ ඉන්දීය වෛද්‍යවරුන්ට අයත් මුද්‍රා පිළිබඳ ජාත්‍යන්තර පොලීසිය මගින් පරීක්ෂණ පවත්වන බවද අපරාධ කොට්ඨාස නිලධාරීන් අධිකරණයට දන්වා ඇත.මෙම සැකකරුවන්ගේ වකුගඩු ඉවත් කළ බව කියන මෙරට පුද්ගලික රෝහල්වලට අදාළ ලේඛන පොලීසියට බාරදෙන ලෙස සෞඛ්‍ය අමාත්‍යංශයේ පුද්ගලික රෝහල් අධීක්ෂණ අංශය වෙත නියෝගයක් නිකුත් කරන ලෙසද පොලීසිය විසින් මෙහිදී අධිකරණයෙන් ඉල්ලා තිබේ.එම ඉල්ලීම පිළිගත් අතිරේක මහේස්ත්‍රාත්වරයා සෞඛ්‍ය අමාත්‍යංශයේ පුද්ගලික රෝහල් අධීක්ෂණ අංශය වෙත එම තොරතුරු පොලීසියට දෙන ලෙස නියෝගයක් නිකුත් කළ අතර මැයි මස 2 දක්වා මෙම සැකකරුවන් තවදුරටත් රඳවා තබා එදිනට පරීක්ෂණවල ප්‍රගතිය දැක්වෙන වාර්තාවක් අධිකරණයට ඉදිරිපත් කරන ලෙස කොළඹ අපරාධ කොට්ඨාසයට නියම කළේය.", "URL": "https://sinhala.adaderana.lk/news.php?nid=59273", "Category": null, "Parent URL": null}