{"Source": "Adaderana", "Timestamp": "December 20, 2011 08:48 am", "Headline": "ජල ගැලීම් නිසා පවුල් 490 ක් අවතැන්", "News Content": "පවතින අධික වර්ෂාවත් සමඟ කිලිනොච්චිය සහ ත්‍රිකුණාමලය යන දිස්ත්‍රික්කවල ජල ගැලීම් තත්ත්වයක් හටගෙන තිබේ. ජලගැලීම්වලින් පීඩාවට පත් කිලිනොච්චිය දිස්ත්‍රික්කයේ ජනතාව සඳහා අවතැන් කඳවුරු නවයක් හා ත්‍රිකුණාමලය දිස්තික්කයේ එක් අවතැන් කඳවුරක් ද පිහිටුවා ඇති බව ආපදා කළමනාකරණ මධ්‍යස්ථානය සඳහන් කරයි. ඊට අමතරව පොළොන්නරුව සහ අනුරාධපුර දිස්ත්‍රික්වල පිහිටි වැව්වල වාන් දොරටු විවෘත කිරීමත් සමඟ සුළු ජල ගැලීම් තත්ත්වයක් වාර්තා වන බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා ප්‍රකාශ කළේය. මේ වනවිට පවුල් 490 ට වැඩි ප්‍රමාණයක් අවතැන් වූවන් ලෙස වාර්තා වන බව ද ඒ මහතා කියා සිටියේය. මේ අතර යාන්ඔය හොරොව්පතාන ප්‍රදේශයෙන් පීටාර මට්ටමට පැමිණ ඇති බව වාරිමාර්ග දෙපාර්තමේන්තුව පවසයි. මේ හේතුවෙන් යාන්ඔය අවට සිටින ජනතාව අවධානයෙන් සිටින ලෙස වාරිමාර්ග දෙපාර්තමේන්තුව ඉල්ලා සිටියි.", "URL": "https://sinhala.adaderana.lk/news.php?nid=20812", "Category": null, "Parent URL": null}