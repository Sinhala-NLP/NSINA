{"Source": "Adaderana", "Timestamp": "March 11, 2013 12:14 pm", "Headline": "මෙහෙම ගියොත් ආසියාවේ ආශ්චර්යයට නොව ලෝකයේම ආශ්චර්යයට පත්වෙයි", "News Content": "විදුලිබල හා බලශක්ති ඇමතිණි පවිතා වන්නිආරච්චි මහත්මිය විදුලිබිල වැඩි නොකරන බව පැවසු නමුත් මේවන විට විදුලිබිල මෙන්ම බස් ගාස්තු ද වැඩි කිරීමට ආණ්ඩුව සුදානම් වන බව එජාප මාධ්‍ය ප්‍රකාශක පාර්ලිමේන්තු මන්ත්‍රී ගයන්ත කරුණාතිලක මහතා පවසයි. අත්‍යවශ්‍ය භාණ්ඩවලට බදු ගසා, බඩු මිල වැඩි කරමින් සංවර්ධනය නැමැති සංකල්පය මවා පා, ජනතාව පීඩාවට පත්කර ආණ්ඩුව යන්නේ ආසියාවේ ආශ්චර්යය කරා නොව ලෝකයේම ආශ්චර්යය බවට පත්වීමට යැයි මන්ත්‍රීවරයා පෙන්වාදෙයි. විදුලිබිල සංශෝධනය කිරීම සඳහා ආරම්භ කර ඇති ජනතා අදහස් ලබා ගැනීමේ ප්‍රතිශතය ඉදිරියේදී හෙළිකරන ලෙසත් ජනතාව කිසිවිටෙකත් විදුලිබිල වැඩි කිරීම සඳහා යෝජනා නොකරනු ඇති බවත් ඔහු කියයි. ඒ අනුව විදුලිබිල වැඩි කිරීමට එරෙහි ජනතා අදහස් ප්‍රතිශතයක් ලෙස රටට හෙළි කළ යුතු බවද කොළඹදී අද (11) මාධ්‍ය හමුවක් පවත්වමින් ඔහු පැවසීය. මත්තල, හම්බන්තොට වැනි සංවර්ධන ව්‍යාපෘති ක්‍රියාත්මක කළ යුත්තේ ජනතාවට පීඩාවක් නොවන පරිදි නමුත් එහෙත් සිදුවන්නේ එහි අනෙක් පැත්ත බවද එජාප ආණ්ඩු සමයේ රට සංවර්ධනය කළේ ජනතාව පීඩාවට පත්නොවන ලෙස යැයිද මන්ත්‍රීවරයා එහිදී වැඩිදුරටත් කීවේය.", "URL": "https://sinhala.adaderana.lk/news.php?nid=32305", "Category": null, "Parent URL": null}