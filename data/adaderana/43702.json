{"Source": "Adaderana", "Timestamp": "June 3, 2014 03:35 pm", "Headline": "වැල්ලමඩම පීඨ දින නියමයක් නැතිව වහයි", "News Content": "රුහුණු විශ්ව විද්‍යාලයේ වැල්ලමඩම පරිශ්‍රයේ පීඨ කිහිපයක් දින නියමයක් නොමැතිව වසා දමා තිබේ. රුහුණු විශ්ව විද්‍යාලයේ උපකුලපති මාහාචාර්ය ගාමිණි සේනානායක මහතා සඳහන් කළේ අද දහවල් සිට ක්‍රියාත්මක වන පරිදි අදාළ පීඨ වසා දැමීම පියවර ගත් බවයි. විශ්ව විද්‍යාලය ඉදිරිපිට ඊයේ සිදුකළ උද්ඝෝෂණයෙන් අනතුරුව ආරක්ෂාව පිළිබඳ ඇති වු ගැටලුවක් හේතුවෙන් මෙම තීරණය ගත් බව උපකුලපතිවරයා සඳහන් කළේය. එම සිද්ධියෙන් අනතුරුව නේවාසික සිසුන් විශ්ව විද්‍යාලය තුළ රැඳී සිටීමට අකමැත්තක් පළ කළ බව ද ඔහු පැවසුවේය. කෙසේ වෙතත් පසුව පොලීසිය සමඟ සාකච්ඡා කර විශ්ව විද්‍යාල සිසුන්ට පොලිස් ආරක්ෂාව ලබාදිමට පියවර ගත්ත ද සිසුන් එය ද ප්‍රතික්ෂේප කළ බව උපකුලපතිවරයා සඳහන් කළේය. ඒ අනුව විද්‍යාපීඨය, කළමනාකරණ පීඨය, ධීවර හා සාගර තාක්ෂණ පීඨය මෙලෙස තාවකාලිකව වසා දැමීමට පියවර ගත් බව රුහුණු විශ්ව විද්‍යාලයේ උපකුලපති මහාචාර්ය ගාමිණි සේනානායක මහතා අද දෙරණ කළ විමසීමකදී පැවසුවේය.", "URL": "https://sinhala.adaderana.lk/news.php?nid=43702", "Category": null, "Parent URL": null}