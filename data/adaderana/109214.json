{"Source": "Adaderana", "Timestamp": "May 4, 2019 11:14 am", "Headline": "ළිඳකට වැටුණු දැරියක් නිරුපද්‍රිතව මුදා ගනී", "News Content": "නැගෙනහිර චීනයේ පිහිටි ගැඹුරු ළිඳකට වැටුණු කුඩා දැරියක් මුදාගැනීමට සහන සේවකයින් සමත් වී ඇත. මේ වනවිට දැරිය යහපත් සෞඛ්‍ය තත්ත්වයේ පසුවන බව විදෙස් මාධ්‍ය වාර්තා කළේය. නැගෙනහිර චීනයේ ජියන්සු පළාතේ ගැඹුරු ළිඳකට වැටුණු වයස අවුරුදු 4ක කුඩා දැරියක් සහන සේවකයින් විසින් මුදාගැනීමට කටයුතු කළ අයුරු දැක්වෙන දර්ශන විදෙස් මාධ්‍ය වාර්තා කර සිටියේය. අනතුර සිදුවන අවස්ථාවේ දැරිය සිය සොහොයුරිය සමඟ ළිඳ අසළ සිට ඇති බව විදෙස් වාර්තා සඳහන් කර සිටියි. එම අවස්ථාවේ ඇයගේ අවධානයෙන් ගිලිහුණු දැරිය මෙලෙස ළිඳ තුළට වැටී ඇති බව එම වාර්තාවල වැඩිදුරටත් සඳහන්ය. අනතුරුව ඇය ඒ පිළිබඳව අදාළ අංශ දැනුවත් කිරීමට පියවර ගෙන ඇති අතර ඒ අනුව සහන සේවකයින් එහි පැමිණ දැරිය මුදාගැනීමට මෙහෙයුමක් ආරම්භ කර ඇත. කෙසේ වෙතත් සහන සේවකයින් පැමිණෙන තුරු අසල්වැසියන් එක්ව ඇඳ ඇතිරිලි ආධාරයෙන් කඹයක් සකස් කර ළිඳ තුළට දමා දැරියට එහි සුරක්ෂිතව සිටීමට අවශ්‍ය පහසුකම් සළසා තිබුණි. කෙසේ වෙතත් අවසානයේදී සහන සේවකයෙක් විසින් දැරිය නිරුපද්‍රිතව මුදාගෙන ඇත. මේ වනවිට දැරිය යහපත් සෞඛ්‍ය තත්ත්වයේ පසුවන බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=109214", "Category": null, "Parent URL": null}