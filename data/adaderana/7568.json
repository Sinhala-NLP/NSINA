{"Source": "Adaderana", "Timestamp": "March 30, 2010 08:34 am", "Headline": "දරුවන් ඉතිහාස දැනුමෙන් සන්නද්ධ කළ යුතුයි", "News Content": "රටේ දරු පරපුර ඉතිහාස දැනුමෙන් සන්නද්ධ කිරීමට කටයුතු කරන බව ජනාධිපති මහින්ද රාජපක්ෂ මහතා පවසයි. පසුගිය රජයන්ගේ බටහිර ගැති ක්‍රියාකලාපයන් හේතුවෙන් රටේ ඉතිහාස දැනුම සමාජයෙන් මැකී ගිය බව ඔහු පවසයි. ඊයේ පස්වරුවේ හම්බන්තොට නෙටොල්පිටිය ප්‍රාදේශිය සභා භූමියේ ඉදි කළ නව පුස්තකාලය විවෘත කිරීමේ උත්සවයට සහභාගී වෙමින් ජනාධිපති මහින්ද රාජපක්ෂ මහතා මේ අදහස් පළ කළේය. රටේ ඉතිහාසය නොදත් කිසිවෙකුට රට ගොඩනැගිය නොහැකි බැවින් පසුගිය රජයන් පාසල් විෂය මාලාවෙන් ඉවත් කළ ඉතිහාසය පාසල් විෂය නිර්දේශයට අනිවාර්ය කළ බව ජනාධිපතිවරයා ප්‍රකාශ කළේය. දියුණු යැයි සම්මත කිසිඳු රාජ්‍යයකට හිමි නොවූ අභිමානවත්, සදාචාරාත්මක ඉතිහාසයක් ශ්‍රී ලාංකිකයින්ට ඇති බවත් එය සුරක්ෂිත කර හෙට උපදින දරු පරපුරට එය හිමි කර දීම අප සියලු දෙනාගේ වගකීම බවත් ජනාධිපතිවරයා මෙහි දී වැඩි දුරටත් සඳහන් කළේය.", "URL": "https://sinhala.adaderana.lk/news.php?nid=7568", "Category": null, "Parent URL": null}