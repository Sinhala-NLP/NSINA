{"Source": "Adaderana", "Timestamp": "May 25, 2014 02:35 pm", "Headline": "ඉදිරියේදී දුම්රිය අවලංගුවීම් වැඩිවිය හැකියි", "News Content": "දුම්රිය නියාමක හා රියදුරු සහයකවරුන්ගේ හිඟය හේතුවෙන් ඉදිරියේ දී දුම්රිය අවලංගුවීම් වැඩිවිය හැකි බව දුම්රිය සේවා වෘත්තීය සමිති ඒකාබද්ධ පෙරමුණ පවසයි. එම පෙරමුණ පෙන්වා දෙන්නේ දුම්රිය දෙපාර්තමේන්තුවේ විවිධ ශ්‍රේණීන්වල පුරප්පාඩු දස දහසකට අධික සංඛ්‍යාවක් පවතින බවයි. මේ හේතුවෙන් දුම්රිය සේවය නිසිලෙස පවත්වාගෙන යාමට අසීරුතාවයක් මතුව ඇති බව දුම්රිය සේවා වෘත්තීය සමිති ඒකාබද්ධ පෙරමුණේ ලේකම් සම්පත් රාජිත මහතා සඳහන් කරයි. දුම්රිය නියාමකවරුන් සහ දුම්රිය රියදුරු සහයකවරුන් නොමැතිවීම හේතුවෙන් මේ දිනවල දුම්රිය ගමන්වාර කිහිපයක් අවලංගු කිරීමට සිදුව ඇති බව එම සංගමය පෙන්වා දෙයි. කඩිනමින් පවතින පුරප්පාඩු පිරවීමට කටයුතු නොකළහොත් ඉදිරියේ දී දුම්රිය ධාවන කටයුතු බරපතළ අර්බුදයකට ලක්විය හැකි බව සම්පත් රාජිත මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=43456", "Category": null, "Parent URL": null}