{"Source": "Adaderana", "Timestamp": "May 2, 2019 11:12 pm", "Headline": "ඒකල යකඩ නිෂ්පාදන කම්හලෙන් කාලතුවක්කු උණ්ඩ 800ක් සොයා ගනී", "News Content": "ජා-ඇල, ඒකල ප්‍රදේශයේ යකඩ උණු කිරීමේ කර්මාන්ත ශාලාවක තිබී කාලතුවක්කු පතරොම් 800කට අධික ප්‍රමාණයක් සොයා ගෙන ඇති බව පොලීසිය පවසයි. මේ අතර එම ස්ථානයේම තිබී ටී56 පතරොම් හිස් කොපු 100කට අධික ප්‍රමණයක්ද සොයාගෙන ඇති බව වාර්තා වෙයි. ජා-ඇල, ඒකල, උදම්මිට ප්‍රදේශයේ පිහිටි යකඩ උණු කිරීමේ කර්මාන්ත ශාලාවක බර අවි සඳහා යොදා ගන්නා උණ්ඩ ඇති බවට මීගමුව කොට්ඨාස අපරාධ විමර්ශන අංශයට තොරතුරක් ලැබී තිබුණි. ඒ අනූව මීගමුව කොට්ඨාස අපරාධ විමර්ශන අංශ නිලධාරීන් අද (02) දහවල් 12ට පමණ එම කර්මාන්ත ශාලාව පරීක්ෂා කිරීම ආරම්භ කළේය. මෙම කර්මාන්ත ශාලාවේ සේවයේ නියුතු පුද්ගලයෙකු අද දෙරණට පැවසුවේ, වරින් වර එහි පිපිරීම්ද සිදුව ඇති බවය. බර අවි සඳහා යොදා ගන්නා උණ්ඩ වල හිස් කොපු මෙන්ම සජීවි තත්ත්වයේ බවට සැළකෙන උණ්ඩ සහ වෙඩි බෙහෙත් බවට සැකකෙරෙන ද්‍රව්‍යයක්ද එහි ඇති බව ආරක්ෂක අංශ සිදුකළ පරීක්ෂා කිරීම් වලදී සොයා ගනු ලැබුවේය. මේ හේතුවෙන් ගුවන් හමුදා බෝම්බ නිශ්ක්‍රීය අංශය එම ස්ථානයට කැඳවා පරීක්ෂා කිරීම් යළි ආරම්භ කළේය. අනතුරුව එම ගබඩාවේ තිබූ බර අවි සඳහා යොදාගත් හිස් පතොරම් කොපු සහ සජීව තත්ත්වයේ ඇති බවට සැලකෙන උණ්ඩ වෙන් කිරීම සිදුකෙරුණි. මෙහිදී, මිලි මීටර් 50 සහ 80 වර්ගයේ මෝටාර් උණ්ඩ, මිලි මීටර් 130 වර්ගයේ කාලතුවක්කු උණ්ඩ ඇතුළු උණ්ඩ රැසක් ඇති බව හඳුනා ගැණුනි. කෙසේ වෙතත් අදාළ ද්‍රව්‍ය ටෙන්ඩර් පටිපාටියක් යටතේ ලෝහ උණු කිරීම සඳහා යුද සමයේදී ලබාගත් බව කර්මාන්ත ශාලාවේ සාමාන්‍යාධිකාරිවරයා සඳහන් කළේය. සිද්ධිය සම්බන්ධයෙන් ගුවන් හමුදා මාධ්‍ය ප්‍රකාශක ගෘප් කැප්ටන් ගිහාන් සෙනවිරත්න මහතාගෙන් අප කළ විමසීමකදී ඔහු පැවසුවේ, වෙඩි බෙහෙත් සහිත උණ්ඩ කිසිඳු ආකාරයකින් වෙනත් පාර්ශ්වයකට ලබා නොදෙන බවයි. එමෙන්ම යුද හමුදාව භාවිත කළ හිස් උණ්ඩ කොපු ටෙන්ඩර් පටිපාටිය යටතේ කාර්මික සංවර්ධන මණ්ඩලයට පමණක් ලබා දී ඇති බව යුද හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු මහතා සඳහන් කළේය. ඔහු වැඩිදුරටත් සඳහන් කළේ, එහි උප කොන්ත්‍රාත්කරුවන් සිටීදැයි තමන් මෙතෙක් දැනුවත් නොමැති බවයි. මේ අතර නීති විරෝධී ආකාරයෙන් පුපුරණ ද්‍රව්‍ය පිටස්තර පුද්ගලයින්ට ලබාදෙන්නන්ට එරෙහිව දැඩි ක්‍රියාමාර්ග ගන්නා බව නාවික හමුදාව පවසා සිටියේය.", "URL": "https://sinhala.adaderana.lk/news.php?nid=109140", "Category": null, "Parent URL": null}