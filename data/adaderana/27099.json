{"Source": "Adaderana", "Timestamp": "September 3, 2012 03:35 pm", "Headline": "නැවත වටයකින් උපාධිධාරීන් රවටනවා", "News Content": "මැතිවරණය නොපැවැත්වෙන පළාත්වල උපාධිධාරීන්ට රැකියා ලබාදීමට පියවර ගන්නා ලෙස මැතිවරණ කොමසාරිස්වරයා පවසා තිබියදී එය මෙතෙක් ක්‍රියාත්මක වි නැතැයි රැකියා විරහිත උපාධිධාරීන්ගේ සංගමය පවසයි. මැතිවරණය නොපැවැත්වෙන පළාත්වල උපාධිධාරීන්ට සැප්තැම්බර් 01 වැනිදා සිට රැකියා ලබාදෙන ලෙස මැතිවරණ‍ කොමසාරිස්වරයා නියෝග කර තිබියදිත් එය ක්‍රියාත්මක නොවන්නේ නැවත වතාවක් උපාධිධාරීන් රැවටීමකට ලක්කර ඇති බව නොවේද යන්න එම සංගමයේ කැඳවුම්කරු ධම්මික මුණසිංහ මහතා පෙන්වාදෙයි. ඔහු මේ සම්බන්ධයනේ රාජ්‍ය පරිපාලන අමාත්‍යංශයේ ලේකම්වරයා වෙත ලිපියකින් දැනුම් දී ඇති අතර එම ලිපි‍‍යේ මෙසේද දැක්වෙයි. 2010 සහ 2011 වසරවල සුදුසුකම් ලද උපාධිධාරීන්ට රැකියා ලබාදීම පසුගිය ජුලි මස සිට නවතා දමන ලදී. නමුත් එකී වසරවල උපාධිධාරීන් පිරිසකට අභ්‍යාසලාභී පුහුණුව ලබාදී ඇත. මෙම තීරණයට එරෙහි විරෝධතා පැවති අතර ජනාධිපතිවරයා අගෝස්තු 10 දින පැවසුවේ 2010 සහ 2011 වසරවල උපාධිධාරීන්ටද රැකියා දෙන බවයි. නමුත් රාජ්‍ය පරිපාලන හා ස්වදේශ කටයුතු අමාත්‍යංශය පසුගිය මස 20 වන දින ප‍්‍රකාශ කළේ මැතිවරණ කොමසාරිස්ගේ නියෝගයක් මත රැකියා ලබාදීම අත්හිටවූ බවයි. මෙහිදී මැතිවරණ නොපැවැත්වෙන පළාත්වල උපාධිධාරීන්ට බලවත් අසාධාරණයක් සිදුව ඇති බව අප විසින් මැතිවරණ කොමසාරීස්තුමා දැනුවත් කළ අතර එතුමා ප‍්‍රකාශ කළේ මැතිවරණ නොපැවැත්වෙන පළාත්වල උපාධිධාරීන්ට සැප්තැම්බර් මස 1 වෙනිදා සිට රැකියා ලබාදෙන ලෙස අමාත්‍යංශයට දැනුම්දෙන බවයි. නමුත් මේ වනතෙක් ඒ සඳහා කිසිදු කි‍්‍රයාමාර්ගයක් ගෙන නොමැත. පත්වීම් ලිපි සකස්කොට තැපෑලට දමා පුහුණුවට බඳවා ගැනීම පමණි ඉතිරිව ඇත්තේ. මේ අනුව පැහැදිලි වන්නේ නැවත වටයකින් උපාධිධාරීන් රවටමින් සිටින බවයි. ආණ්ඩුව ලක්ෂ ගණනයට රැකියා දුන් බවට පුරාජේරු කීවද මෙතෙක් බදවාගත් එක් උපාධිධාරීයෙක් හෝ ස්ථිර කොට නොමැත. තවමත් ඔවුන් පසුවන්නේ රැකියා විරහිතභාවයේමය. සමහර තැන්වල උපාධිධාරීන් පෙරටත් වඩා අපහසුතාවයට පත්ව ඇත. මේ පිළිබඳව අවධානය යොමුකොට සියලූ උපාධිධාරීන්ට විධිමත්ව රැකියා ලබාදෙන මෙන් අවධාරණය කරමු.", "URL": "https://sinhala.adaderana.lk/news.php?nid=27099", "Category": null, "Parent URL": null}