{"Source": "Adaderana", "Timestamp": "May 28, 2014 12:22 pm", "Headline": "අනතුරු ඇඟවීම තහවුරු කරන්න රාවණා බලය අමාත්‍යංශයේ පදිංචියට ඇවිත්", "News Content": "රාවණා බලය සංවිධානයේ නියෝජිත පිරිසක් බුද්ධ ශාසන හා ආගමික කටයුතු අමාත්‍යංශයේ ආගමික ගැටුම් සම්බන්ධයෙන් පැමිණිලි ඉදිරිපත් කිරීම සඳහා ස්ථාපිත කළ විශේෂ පොලිස් ඒකකය තුළ රැඳී සිටින බව වාර්තා වෙයි.‍ රාවණා බලය සංවිධානයේ මහලේකම් පුජ්‍ය ඉත්තෑකන්දේ සද්ධාතිස්ස හිමි කියා සිටියේ ආගමික ගැටලු විමර්ශනය කිරීම සඳහා ස්ථාපිත කළ පොලිස් ඒකකය විසුරුවා හැරීමට කටයුතු නොකිරීම හේතුවෙන් මෙම පියවර ගත් බවයි . ශ්‍රී ලංකාවේ ආගමික ගැටුම් නොපවතින බැවින් මෙවැනි පොලිස් ඒකකයක් ස්ථාපිත කිරීම තුළින් ජාත්‍යන්තරයට ශ්‍රී ලංකාව සම්බන්ධයෙන් වැරදි චිත්‍රයක් මැවෙන හෙයින් මෙම පොලිස් ඒකකය වහා විසුරුවා හැරිය යුතු බවට ‘රාවණා සංවිධානය“විසින් මීට පෙරාතුව සඳහන් කරන ලදී. ඒ අනුව වෙසක් පොහෝ දිනය පෙර අදාළ ඒකකය විසුරුවා හැරීමට පියවර නොගන්නේ නම් තම සංවිධානය බුද්ධ ශාසන අමාත්‍යංශයේ පදිංචි වන බවට අනතුරු අඟවා තිබුණි. අද දෙරණ කළ විමසීමකට පිළිතුරු දෙමින් පුජ්‍ය ඉත්තෑකන්දේ සද්ධාතිස්ස හිමි කියා සිටියේ තමන් ඇතුළු පිරිසක් අනතුරු ඇඟවූ පරිදි කොට්ට,මෙට්ට, ඇඳ ඇතිරිලි සමග බුද්ධ ශාසන අමාත්‍යංශයට පැමිණ ඇති බවයි. මෙම විශේෂ පොලිස් ඒකකය විසුරුවා හරින බවට පොරොන්දුවක් ලබාදුනහොත් සාමකාමීව ඉවත්ව යන බවත්, එසේ නොවුණහොත් පදිංචි වන බවත් උන්වහන්සේ සඳහන් කළේය.", "URL": "https://sinhala.adaderana.lk/news.php?nid=43540", "Category": null, "Parent URL": null}