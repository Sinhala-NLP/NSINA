{"Source": "Adaderana", "Timestamp": "February 3, 2012 09:28 am", "Headline": "සභාපතිගේ සොහොයුරා සෙවීමට පරීක්ෂණ ක්‍රියාත්මකයි", "News Content": "සුදු වෑන් රථයකින් පැහැරගැනීමට ලක්වූ බව කියන කොළොන්නාව නගර සභාවේ සභාපතිවරයාගේ සොහොයුරා පිළිබඳව සොයා බැලීම සඳහා පරීක්ෂණ ක්‍රියාත්මක කර ඇති බව පොලිසිය පවසයි. මෙතෙක් ඒ පිළිබඳ පැහැදිලි තොරතුරු ලැබී නොමැති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා ප්‍රකාශ කළේය. ඊයේ(02) පෙරවරු 9.30 ට පමණ සුදු වෑන් රථයකින් පැමිණි නාඳුනන පිරිසක් විසින් මීතොටමුල්ල, කසලඅංගනයේ සේවයේ යෙදෙමින් සිටි දොඩම්‍පගමගේ ජනක ප්‍රභාත් නැමැත්තා පැහැරගෙන ගොස් තිබුණි. සුදු පැහැති වෑන් රථයකින් පැමිණි ආයුද සන්නද්ධ පුද්ගලයින් සයදෙනෙකු මෙසේ ජනක ප්‍රභාත් පැහැරගෙන ගිය බව සිද්ධිය ඇසින් දුටුවෙක් මේ සම්බන්ධයෙන් අද දෙරණට අදහස් පළ කරමින් කියා සිටියේය. පැහැරගැනීමට ලක්වූ පුද්ගලයාගේ බිරිඳ සහ ඔහුගේ සොහොයුරෙකු වන කොළොන්නාව නගර සභාවේ සභාපති රවින්ද්‍ර උදයශාන්ත මේ සම්බන්ධයෙන් නගර සභාවේ උපසභාපතිවරයාට චෝදනා එල්ල කරයි. තමන්ගෙන් පලිගැනීමක් ලෙස මෙසේ සිය සොහොයුරා පැහැරගන්නට ඇති බව කොළොන්නාව නගර සභාවේ සභාපති රවින්ද්‍ර උදයශාන්ත මහතා සඳහන් කළේය. කෙසේවුව ද එම චෝදනා සම්බන්ධයෙන් කොළොන්නාව නගර සභාවේ උපසභාපති සුරේෂ් කෝදාගො‍ඩ මහතාගෙන් අද දෙරණ විමසීමක් කරනු ලැබීය. සාධාරණ පරීක්ෂණයක් සිදුකළහොත් වැරදිකරු හා නිවැරදිකරු පිළිබඳව සත්‍යය හෙළිදරව් වනු ඇති බව ඒ මහතා අවධාරණය කර සිටියේය.", "URL": "https://sinhala.adaderana.lk/news.php?nid=21844", "Category": null, "Parent URL": null}