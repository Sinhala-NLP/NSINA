{"Source": "Adaderana", "Timestamp": "June 25, 2012 04:16 pm", "Headline": "වකුගඩු රෝගයට හේතුව  බැරලෝහ ශරීරගතවීමයි", "News Content": "උතුරු මැද , වයඹ පළාත්වල සහ බදුල්ල දිස්ත්‍රික්කයේ පැතිර යන වකුගඩු රෝගයට හේතුව ආහාරදාමයන් ඔස්සේ බැරලෝහ ශරීරගතවීම බව අන්තර්ජාතික පර්යේෂණ කණ්ඩායමක් අනාවරණය කර ගෙන තිබේ. ලෝක සෞඛ්‍ය සංවිධානය මඟින් අදාළ ප්‍රදේශවල වකු‍ගඩු රෝගය පැතිරයාම සම්බන්ධයෙන් සොයාබැලීමට පර්යේෂණ කණ්ඩායමක් යොදවා තිබිණි. පොහොර සහ පළිබෝධනාශක හරහා බැරලෝහ පසට එක්වන බව එම පර්යේෂණවල ප්‍රතිඵල පිළිබඳ දැනුම් දීම සඳහා අද (25) පැවති මාධ්‍ය හමුවක දී අදහස් දැක් වූ මහාචාර්ය ශාන්ති මෙන්ඩිස් මහත්මිය සඳහන් කළාය. එම පසෙහි වගාකරන බෝග හරහා මිනිස් සිරුර තුළට අදාළ බැරලෝහ එක්විය හැකි බව ඇය ප්‍රකාශ කරයි. එමෙන්ම එම ප්‍රදේශවල භූගත ජලය පානය කිරීම වකුගඩු රෝගයට ප්‍රධාන හේතුව ලෙස පිළිගත නොහැකි බව මහාචාර්ය ශාන්ති මෙන්ඩිස් මහත්මිය මෙහිදී වැඩිදුරටත් පෙන්වා දුන්නාය.", "URL": "https://sinhala.adaderana.lk/news.php?nid=25310", "Category": null, "Parent URL": null}