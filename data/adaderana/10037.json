{"Source": "Adaderana", "Timestamp": "August 5, 2010 09:46 am", "Headline": "ෆොන්සේකාගේ නඩුවට මැ. කො ගෙන් ප්‍රශ්න කිරීමට යයි", "News Content": "පසුගිය ජනාධිපතිවරණය සමයේ යුද හමුදාවෙන් පලාගිය සෙබලුන් ජෙනරාල් සරත් ෆොන‍්සේකා විසින් සේවයේ යොදවා ගැනීමේ සිද්ධිය පිළිබඳව මැතිවරණ කොමසාරිස්වරයාගෙන් ප්‍රශ්න කර ප්‍රකාශයක් ලබා ගැනීමට අවශ්‍ය බව අපරාධ පරීක්ෂණ දෙපාර්තමේන්තුව කොළඹ මහේස්ත්‍රාත් අධිකරණයට දැනුම් දී තිබේ. නීති විරෝධීව රඳවාගෙන සිටි යුද හමුදාවෙන් පලාගිය සෙබලුන් අත්අඩංගුවට ගැනීම සඳහා පසුගිය ජනාධිපතිවරණ සමයේ යුද හමුදා පොලිස් කණ්ඩායමක් ජෙනරාල් සරත් ෆොන්සේකා මහතාගේ නිවසට ගිය බව අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇත. එම අවස්ථාවේදී අදාළ සෙබලුන් තම ආරක්ෂාව සඳහා යොදා ගැනීමට මැතිවරණ කොමසාරිස්වරයා විසින් අවසර දුන් බව සඳහන් ලිපියක් ෆොන්සේකා මහතා විසින් ඉදිරිපත් කළ බව ද අපරාධ පරීක්ෂණ දෙපාර්තමේන්තුව පවසයි. එම ලිපිය පිළිබඳව ඉදිරි කාලයේදී මැතිවරණ කොමසාරිස්වරයාගෙන් ප්‍රකාශයක් සටහන් කර ගැනීමට පියවර ගන්නා බව ද අපරාධ පරීක්ෂණ දෙපාර්තමේන්තුව වාර්තාවක් මගින් අධිකරණයට දැනුම් දී ඇත.", "URL": "https://sinhala.adaderana.lk/news.php?nid=10037", "Category": null, "Parent URL": null}