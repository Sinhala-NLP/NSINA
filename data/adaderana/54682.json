{"Source": "Adaderana", "Timestamp": "October 26, 2015 02:17 pm", "Headline": " සෝබර්ස් - තිසේරා කුසලානය ශ්‍රී ලංකාවටයි", "News Content": "කොදෙව්වන්ට එරෙහිව පැවැති දෙවන ටෙස්ට් තරගයද ජය ගනිමින් ටෙස්ට් තරගාවලිය 2ට 0ක් ලෙස ජය වාර්තා කිරීමට ශ්‍රී ලංකා කණ්ඩායම මීට ටික වේලාවකට පෙර සමත් විය.මෙම තරඟයේ ලකුණු පුවරුව දැක්වුණේ පහත පරිදිය.ශ්‍රී ලංකාව පළමු ඉනිමට ලකුණු - 200යි.කොදෙව්වන් පළමු ඉනිමට ලකුණු - 163යි.ශ්‍රී ලංකාව දෙවන ඉනිමට ලකුණු - 206යි.කොදෙව්වන්ට ජයග්‍රහණයට ලැබුණු ඉලක්කය ලකුණු - 244යි.කොදෙව්වන් දෙවන ඉනිමට රැස් කළේ ලකුණු - 171යිඒ අනූව ශ්‍රී ලංකාව මෙම තරඟයෙන් ලකුණු 72ක ජයක් ලබා ගැනීමට සමත් විය.පන්දුවෙන් දස්කම් පෑ මිලින්ද සිරිවර්ධන දෙවන ඉනිමේදී කොදෙව්වන්ගේ කඩුලු 3ක් දවා ගත් අතර රංගන හේරත් ලකුණු 56ට කඩුලු 4ක් දවා ගන්නා ලදී.මෙම තරඟයේ කැපී පෙනෙන සිදුවීම බවට පත්වූයේ දෙපාර්ශවයේම පිතිකරුවන්ට වඩා පන්දු යවන්නන් දක්ෂතා දැක්වීමයි.තරඟ දෙකකින් සමන්විත මෙම තරඟාවලිය සෝබර්ස් - තිසේරා කුසලාන ක්‍රිකට් තරගාවලිය ලෙස නම් කළ අතර දෙවැනි තරගය නැරඹීමට ලෝක පූජිත ක්‍රිකට් ක්‍රීඩක ශ්‍රීමත් ගාෆීල්ඩ් සෝබර්ස්ද පැමිණියේය.ශ්‍රී ලංකාවෙන් බිහි වූ කීර්තිමත් ක්‍රීඩකයෙකු වූ මයිකල් තිසේරා ද මෙම තරඟය නැරඹීමට එක්වූ අතර ඔවුන් දෙදෙනාගේ නමින් මෙම කුසලානය නම් කර තිබිණ.", "URL": "https://sinhala.adaderana.lk/news.php?nid=54682", "Category": null, "Parent URL": null}