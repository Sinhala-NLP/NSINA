{"Source": "Adaderana", "Timestamp": "October 22, 2015 02:09 pm", "Headline": "එදා සුළු පිරිසකගේ මතයට යටවුණා - ජවිපෙට ස්තූතියි", "News Content": "රටේ ප්‍රධාන පක්ෂ දෙක එක්ව සම්මුතිවාදී ආණ්ඩුවක් පිහිටුවා ගනු ලැබුවේ ජිනීවා ප්‍රශ්නය වැනි ජාත්‍යන්තර අභියෝගවලට මුහුණදීමට බව මහාමාර්ග රාජ්‍ය අමාත්‍ය ඩිලාන් පෙරේරා මහතා පවසයි.ඒ අනුව එහි සාර්ථකත්වයක් දක්නට ලබෙන බවත්, ජිනීවා යෝජනාවේ පළමු අදියරේදී 'ජාත්‍යන්තර පරීක්ෂණයක්' ලෙස කෙරුණු යෝජනාව අවසන් අදියර වන විට 'දේශීය යාන්ත්‍රණයක්' දක්වා වෙනස් කර ගැනීම‍ට හැකිවූ බව අමාත්‍යවරයා කියා සිටියේ අද (22) කොළඹ පැවති මාධ්‍ය හමුවකදීය.ශ්‍රීලනිපයට රුසියාව, චීනය වැනි රටවල් හිතෛෂිවන්තව කටයුතු කරන බවත්, එජාපයට ඉන්දියාව, අමෙරිකාව වැනි රටවල් හිතෛෂිවන්තව කටයුතු කරන බවත්, ඒ නිසාම සම්මුතිවාදී රජයට භේදයකින් තොරව ජාත්‍යන්තර සහය ලැබෙන බවත් හෙතෙම කියා සිටියේය.එසේ වුවද පරීක්ෂණය සඳහා තාක්ෂණික සහයදීමට විදේශීය නියෝජිතයින් පැමිණෙනු ඇති බවත්, එය මහින්ද රාජපක්ෂ යුගයේදීද සිදුවුණු බවත් ඔහු සඳහන් කළේය.පාට කණ්නාඩි වලින් නොබලන ඕනෑම අයෙකුට මෙම ජිනීවා යෝජනාව සැර අඩුම යෝජනාව බව ඒත්තු ගැන්වෙන බවද ඔහු පෙන්වා දුන්නේය.තිස්ස විතාරණ, ඩිව් ගුණසේකර වැනි වාමාංශික නායකයින්ද අද වන විට විහාරමහාදේවි උද්‍යානයේ පැවති සමුළුවලට ගොස් ව්‍යාජ මතවාද පතුරුවමින් ජාතිවාදයට උඩගෙඩි දෙමින් අත්පුඩි ගසන තත්ත්වයක් දක්නට ලැබෙන බව අමාත්‍යවරයා අවධාරණය කළේය.කෙසේවෙතත් ජිනීවා යෝජනාව සම්බන්ධයෙන් පැහැදිලි ස්ථාවරයක සිටීම සම්බන්ධයෙන් තමන් ජවිපෙට ස්තූතිය පළකරන බවද අමාත්‍යවරයා වැඩිදුරටත් කියා සිටියේය.මෙම මාධ්‍ය හමුවට එක්වුණු පළාත් සභා හා පළාත් පාලන අමාත්‍ය ෆයිසර් මුස්තාපා කියා සිටියේ මහින්ද රාජපක්ෂ යුග‍ය පැවතියේ අඳුරු යුගයක් ලෙස බවයි.මෛත්‍රීපාල සිරිසේන මහතා ජනාධිපතිවරයා බවට පත්නොවූයේ නම් ජිනීවා යෝජනාව මීට වඩා බොහෝ බරපතළ විය හැකි බවද ෆයිසර් මුස්තාපා අමාත්‍යවරයා සඳහන් කළේය.ඉදිරි පළාත් පාලන මැතිවරණය කල්දැමීමක් සිදුනොවන බවත්, සීමා නීර්ණය සඳහා වන ගැටළු හදුනා ගැනීම වෙනුවෙන් පස් දෙනෙකුගෙන් යුතු කමිටුවක් පත්කර ඇති බවත් , ඒ අනුව ඉදිරියේදී ක්‍රියාකරන බවත් ඔහු පෙන්වා දුන්නේය.ෆයිසර් මුස්තාපා මහතා ඉකුත් රජයේද කැබිනට් අමාත්‍යවරයෙකු ලෙස කටයුතු කළ බැවින් එකී 'අඳුරු යුගයට \"ඔහුද දායකවූවා නොවේදැයි මාධ්‍යවේදියෙකු විසින් විමසන ලදුව අමාත්‍යවරයා එහිදී කියා සිටියේ එවක ශ්‍රීලනිපයේ ඉතාම සුළු පිරිසකගේ තීන්දු තීරණවලට තමා ඇතුළු බොහෝ පිරිසකට අවනතවීමට සිදුවූ බවයි.", "URL": "https://sinhala.adaderana.lk/news.php?nid=54609", "Category": null, "Parent URL": null}