{"Source": "Adaderana", "Timestamp": "May 16, 2017 12:46 pm", "Headline": "ඊ නිවුස් කතෘට එරෙහි නඩුව - කතෘගේ ලිපිනය සොයා ගැනීමට කල් ඉල්ලයි", "News Content": "අධිකරණයට අපහාස කළේ යැයි ලංකා ඊ නිවුස් වෙබ් අඩවියේ කතෘවරයාට එරෙහිව ඉදිරිපත් කර ඇති පැමිණිලි 14ක් සලකා බැලීම ශ්‍රේෂ්ඨාධිකරණය කල් දමා තිබේ.නීතීඥ මදුර විතානගේ විසින් අදාළ පැමිණිල්ල ඉදිරිපත් කර තිබේ.අදාළ පැමිණිලි අද (16) කැඳවූ අවස්ථාවේ දී පෙත්සම්කාර පාර්ශවයේ නීතීඥවරයා අධිකරණයට දන්වා සිටියේ වග උත්තරකාර ලංකා ඊ නිවුස් කතෘවරයාගේ ලිපිනය පිළිබද තොරතුරු මෙතෙක් සොයා ගැනීමට නොහැකි වූ බවය.බ්‍රිතාන්‍යයේ පිහිටි ශ්‍රී ලංකා මහකොමසාරිස් කාර්යාලය හරහා අදාළ තොරතුරු ලබා ගැනීම සඳහා කල් ලබා දෙන මෙන් පෙත්සම්කාර පාර්ශවයේ නීතීඥවරයා ඉල්ලා ඇති බව අද දෙරණ අධිකරණ වාර්තාකරු පවසයි.ඉල්ලීමට ඉඩදුන් විනිසුරු මඩුල්ල පෙත්සම සැප්තැම්බර් 27 දා කැඳවීමට නියමකර තිබේ.එදිනට වග උත්තරකරුගේ ලිපිනය ඇතුළත්කොට සංශෝධිත පෙත්සමක් ඉදිරිපත් කිරීමට පියවර ගන්නාමෙන් අධිකරණය පෙත්සම් පාර්ශවයේ නීතීඥවරයාට දැනුම් දී ඇති බව වාර්තාකරු කියා සිටියේය.පෙත්සම්කාර පාර්ශවය කියා සිටින්නේ ලංකා ඊ නිවුස් ආයතනයේ පළ කළ පුවත් කිහිපයකින්ම අධිකරණයට අපහසයක් සිදුවී ඇති බවය.", "URL": "https://sinhala.adaderana.lk/news.php?nid=73213", "Category": null, "Parent URL": null}