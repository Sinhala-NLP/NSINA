{"Source": "Adaderana", "Timestamp": "July 18, 2019 05:29 pm", "Headline": "රත්නපුර-බලංගොඩ ප්‍රදේශ සඳහා නායයෑමේ අනතුරු ඇඟවීමක්", "News Content": "රත්නපුර දිස්ත්‍රික්කයේ රත්නපුර සහ බලංගොඩ යන ප්‍රාදේශීය ලේකම් කොට්ඨාශ සදහා නායයම් අවදානම් පුර්ව අනතුරු ඇඟවීම් නිවේදන නිකුත් කර ඇත. රත්නපුර දිස්ත්‍රික්කයේ වලල්ලාවිට මාර්ගය සඳහා විශේෂයෙන් නායයෑම් අවදානම් නිවේදනයක් නිකුත් කර ඇත. නායයාම් පුර්ව අනතුරු ඇගවීම් කාලසීමාව තුළ නායයාම් පුර්ව අනතුරු ලක්ෂණ දක්නට ලැබේ නම් ඒ පිළිබද සැළකිලි මත් වන ලෙස ආපදා කළමනාකරණ මධ්‍යස්ථානය ජනතාවගෙන් ඉල්ලා සිටී. පොලවේ ඇති වන ඉරිතැලීම්, ගැඹුරට හැරුණ පැලුම් හා පොළවේ ගිලා බැසීම්, ක්‍රමයෙන් ඇලවී යන ගස්, විදුලි කණු, වැටවල් හෝ දුරකථන කුලුණු ආදි සිරස් විහිදුමක් සහිත ගොඩනැගිලි ආදිය පිළිබදව එමෙන්ම ගොඩනැගිලි බිත්ති ගෙබිම මත ඇතිවන ඉරි තැලීම් පිපුරුම් හා ඒවායේ ක්‍රමික වර්ධනය වීම සහ එක් වර ජල උල්පත් මතුවීම හෝ පෙර පැවති උල්පත් එකවර සිදී යාම හෝ නැතිවීම ජල උල්පත් වලින් බොර වතුර මතුවීම වැනි ලක්ෂණ දිස් වන්නේ නම් එය නායයාම් ආපදා පුර්ව ලක්ෂණ විය හැකි බවත් ඔබ ජීවත් වන ප්‍රදේශය නායයාම් අවදානම් කලාපයක් වශයෙන් හදුනාගෙන ඇති නම් පහත ලක්ෂණ පිළිබදව සැකිලිමත් වන ලෙසත් ආපදා කළමනාකරණ මධ්‍යස්ථානය දන්වා සිටියි. මේ අතර වේවැල්වත්ත 17 කණුව මාර්ගයේ අද උදෑසන නායයාමක්ද සිදුවුණි. රත්නපුර කුඩව ප්‍රදේශයට මිලිමීටර් 172 වර්ෂාපතනයක් ලැබීම හේතුවෙන් රත්නපුර ප්‍රදේශයේ ගංවතුර අවදානමක් මතුව ඇත. මේ අතර ආගරපතන ප්‍රෙදේශයේ ඇළ මාර්ගයක් හරහා ගමන් කරමින් සිටි පාසල් සිසුවියන් දෙදෙනෙකු සැඩ පහරට හසුවී අතුරුදන් වී ඇත. අප වාර්තාකරු පැවසුවේ ඉන් එක් සිසුවියකගේ මෘත ශරීරය හමු වූ බවයි. මේ අතර මධ්‍යම කඳුකරයට බලපෑ ඇති අධික වර්ෂාව හේතුවෙන් නාවලපිටිය නගරයේ බස් නැවතුම්පොළ ජලයෙන් යටවී තිබුණි. මේ අතර මධ්‍යම කඳුකරයේ බටහිර බෑවුම් ප්‍රදේශවලට තවදුරටත් ඇදහැලෙන අධික වර්ෂාව සමග විමලසුරේන්ද්‍ර ජලාශය අද පස්වරුවේ සිට වාන් දැමීම ආරම්භ කර ඇත. හැටන් නුවර එළිය ප්‍රධාන මාර්ගයට යාබදව පිහිටි කොටගල මේෆිල්ඩ් වතු යායේ කම්කරු නිවාස 6ක් ජලයෙන් යටවීම නිසා පුද්ගලයින් 23 දෙනෙක් අවතැන්ව සිටියි. මේ අතර හැටන් කොළඹ ප්‍රධාන මාර්ගයේ දියගල ප්‍රදේශයේ නායයාමේ අවදානමක් ප්‍රතිසංස්කරණය කරන ස්ථානයක වරින් වර පස් කඳු කඩා වැටීම හේතුවෙන් එම ස්ථානයේ රථ වාහන ගමනාගමනය එක් මංතීරුවකට සීමා වුණි. එසේම නුවරඑළිය දිස්ත්‍රික්කයේ ද ස්ථාන කිහිපයක නාය යෑම් අවදානමක් හටගෙන ඇති බවත් වාර්තා වෙයි.", "URL": "https://sinhala.adaderana.lk/news.php?nid=114443", "Category": null, "Parent URL": null}