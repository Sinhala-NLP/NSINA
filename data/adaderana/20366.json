{"Source": "Adaderana", "Timestamp": "November 30, 2011 01:49 pm", "Headline": "හිතවතුන්ට ආශ්චර්යයි-ජනතාවට හෙනහුරායි", "News Content": "ආණ්ඩුව තම හිතවතුන්ට පමණක් ආශ්චර්යය පෙන්වා ජනතාවට සෙනසුරු ඒරාෂ්ඨකය උදාකර දී ඇති බව එක්සත් ජාතික පක්ෂය පවසයි. මෙවර අයවැයෙන් ජනතාවට කිසිදු සහනයක් අතපත්කර දී නොමැති බව එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා සඳහන් කරයි. ලෝක කුසලානයට සත්කාරක රටක් ලෙස ක්‍රියා කොට ක්‍රිකට් ආයතනය බංකොලොත් කරගත් එකම රට ශ්‍රී ලංකාව බව මන්ත්‍රීවරයා කියා සිටියේ අද කොළඹ විපක්ෂ නායක කාර්යාලයේ පැවති මාධ්‍ය හමුවකට සහභාගී වෙමිනි. අද රටේ සදාචාරය බිංදුවටම පිරිහී ඇති බවත්,මතට තිත යයි උදම් ඇනූවද ආසියාවේ වැඩියෙන්ම මත්පැන් පානය කරන්නන් සිටින්නේ ශ්‍රී ලංකාවේ බව කරුණාතිලක මහතා පෙන්වා දුන්නේය. නීතිය හෝ පොලීසිය කෙරෙහි ජනතාව තුළ කිසිදු විශ්වාසයක් නැති බවත්,නීතියේ පිළිසරණ පතාගෙන පොලීසියට ගියත් පොලීසියෙන් අත්වන සහනයක් නැති බවත් ඔහු වැඩිදුරටත් කියා‍ සිටියේය.", "URL": "https://sinhala.adaderana.lk/news.php?nid=20366", "Category": null, "Parent URL": null}