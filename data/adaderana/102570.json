{"Source": "Adaderana", "Timestamp": "January 18, 2019 09:31 am", "Headline": "මහින්ද විපක්ෂ නායක කාර්යාලයේ වැඩ අරඹයි", "News Content": "විපක්ෂ නායක මහින්ද රාජපක්ෂ මහතා අද(18) උදෑසන විපක්ෂ නායක කාර්යාලයේ දී සිය රාජකාරී කටයුතු ආරම්භ කෙරුණි. කොළඹ 07, මාකස් ප්‍රනාන්දු මාවතේ පිහිටි විපක්ෂ නායක කාර්යාලයට අද පෙරවරු 9ට පමණ පැමිණි මහින්ද රාජපක්ෂ මහතා සිය ධුරයේ රාජකාරී කටයුතු ආරම්භ කර තිබේ. එහිදී මහින්ද රාජපක්ෂ මහතා පිළිගැනීම සඳහා පොදු ජන පෙරමුණේ සභාපති ජී.එල්.පීරිස්, ගාමිණී ලොකුගේ, එක්සත් ජනතා නිදහස් සන්ධාන මහ ලේකම් මහින්ද අමරවීර හා සුසිල් ප්‍රේම්ජයන්ත් මහතා ඇතුළු මන්ත්‍රීවරු පිරිසක් එක්ව සිටියේය. මීට පෙර විපක්ෂ නායක ධුරය දරන ලැබුවේ දෙමළ ජාතික සන්ධාන මන්ත්‍රී ආර්. සම්බන්ධන් මහතා විසින් වන අතර ඔහු මෙතෙක් විපක්ෂ නායක කාර්යාලය බාර දී නොතිබුණ බව ද දේශපාලන ආරංචි මාර්ග සඳහන් කරයි. කෙසේ වෙතත් පසුගිය දා කථානායකවරයා විසින් විපක්ෂ නායක ධූරය සඳහා මහින්ද රාජපක්ෂ මහතා පිළිගැනීමත් සමඟ අද දිනයේ දී ඔහු සිය නිල කාර්යාලයේ දී මෙලෙස ධූරයේ වැඩ භාරගනු ලැබීය. රාජකාරී කටයුතු ආරම්භ කිරීමේන් අනතුරුව විපක්ෂ නායක මහින්ද රාජපක්ෂ මහතාගේ ප්‍රධානත්වයෙන් මාධ්‍ය හමුවක් ද පැවැත්විය. එහිදී අදහස් දක්වමින් මහින්ද රාජපක්ෂ මහතා කියා සිටියේ, වසර 4 කට පසුව තමා මුළු මහත් දිවයිනටම විපක්ෂ නායකවරයා වශයෙන් පත්ව ඇති බවත් මින් ඉදිරියට උතුර, නැගෙනහිර පමණක් නොව ලංකාවේ සියලු දෙනාගේ ප්‍රශ්න විසඳීමට තමා කැප වෙන බවත්ය. අද වන විට ප්‍රජාතන්ත්‍රවාදයට බොහෝ බාධා එල්ල වී ඇති අතර, “සේනා“ දළඹුවාගේ ව්‍යසනය මේ වන විට දැවැන්ත ගැටළුවක් වී ඇති බව ද මහින්ද රාජපක්ෂ මහතා මෙහිදී කියා සිටියේය.", "URL": "https://sinhala.adaderana.lk/news.php?nid=102570", "Category": null, "Parent URL": null}