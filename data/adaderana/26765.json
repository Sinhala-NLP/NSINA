{"Source": "Adaderana", "Timestamp": "August 21, 2012 12:57 pm", "Headline": "සර්වඥ ධාතූන් වහන්සේ කැලණිය රජමහා විහාරයටත් වඩමවයි", "News Content": "ඉන්දියාවේ කපිලවස්තුපුර සිට මෙරටට වැඩම කරවූ ශ්‍රී සර්වඥ ධාතූන් වහන්සේ ජනතාවට වැඳපුදා ගැනීම සඳහා කැලණිය රජමහා විහාරයේ හෙට (21) පැයක කාලයක් තබා ගැනීමට තීරණය කර තිබේ. හෙට උදෑසන හයයි තිහ‍ට පැවැත්වෙන ප්‍රධාන පූජාවෙන් අනතුරුව ධාතූන් වහන්සේ කැලණිය රජමහා විහාරස්ථානට වැඩම කරවීමට කටයුතු සූදානම් කර ඇත. ජනාධිපතිවරයාගේ විශේෂ ඉල්ලීමකට අනුව සර්වඥ ධාතූන් වහන්සේ කැලණිය විහාරස්ථානයට වැඩම කරවන බව සඳහන්. අනතුරුව ධාතූන් වහන්සේ පැල්මඩුල්ල රජමහා විහාරයට වැඩම කරවීමට නියමිතය. සර්වඥ ධාතූන් වහන්සේ මේ වන විට බියගම පිහිටි මා‍නෙල්වත්ත රජමහා විහාරයේ තැන්පත් කර තිබේ. ඉන්දියාවේ කපිලවස්තුපුර සිට ශ්‍රී සර්වඥ ධාතූන් වහන්සේ පසුගිය (19) දිවයිනට වැඩම කරන ලදී.", "URL": "https://sinhala.adaderana.lk/news.php?nid=26765", "Category": null, "Parent URL": null}