{"Source": "Adaderana", "Timestamp": "July 13, 2017 04:02 pm", "Headline": "අම්පාර හාඩි ආයතනය දින නියමයක් නොමැතිව වසාදමයි!", "News Content": "අම්පාර හාඩි උසස් තාක්ෂණ ආයතනයේ සිසුන් අතර ඇතිවූ ගැටුමක් හා නොසන්සුන්තාවක් හේතුවෙන් එම ආයතනය දින නියමයක් නොමැතිව වසා දමා තිබේ.නේවාසික හා නේවාසික නොවන සිසුන් අතර ඇතිවූ ගැටුමක් දුරදිගයාමෙන් මෙම තත්ත්වය හටගෙන ඇති බව අද දෙරණ වාර්තාකරු පවසයි. නේවාසිකාගාරවල සිටින දෙවන වසරේ සිසුන් පළමු වසර සිසුන්ට නවකවධය ලබාදීමේ සිද්ධියක් සම්බන්ධයෙන් දින දෙකකට ප්‍රථම ගැටුමක් ඇතිවූ බවත්, එම ගැටුමෙන් සිසුන් පිරිසක් රෝහල් ගත කර ඇති අතර තවත් පිරිසක් පොලීසිය විසින් අත්අඩංගුවට ගෙන තිබේ.එදින පටන් අද වනතුරු මෙම ආයතනයට පොලිස් ආරක්ෂාව ලබාදී තිබුණද , අද පස්වරුවේ නේවාසිකාර සිසුන් ආයතනයේ අධ්‍යක්ෂවරයාගේ කාර්යාලට වටලා කලහකාරී ලෙස හැසිරීම නිසා තත්ත්වය යළි උණුසුම්වූ බව අද දෙරණ වාර්තාකරු පවසයි.කෙසේ වෙතත් අද දෙරණ කළ විමසුමකදී හාඩි උසස් තාක්ෂණ ආයතනයේ අධ්‍යක්ෂ, ආදම් බාවා බාරොන් මහතා කියා සිටියේ සිසුන්ගේ ආරක්ෂාව හා රාජ්‍ය දේපළ ආරක්ෂාව පිළිබඳ අවධානය යොමුකොට දින නියමයක් නොමැතිව ආයතනය වසා දැමීමට තීරණය කළ බවයි.ඒ අනුව නේවාසිකව සිටින සිසුන්ට අද සවස 3.00 ට ප්‍රථම පිටව තම නේවාසිකාගාරවලින් යායුතු බවට නිවේදනය කළ බවත්, ආයතනය ආරම්භ කරනු ලබන දිනයක් පසුව දැනුම්දෙන බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=75214", "Category": null, "Parent URL": null}