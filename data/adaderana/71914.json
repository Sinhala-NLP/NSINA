{"Source": "Adaderana", "Timestamp": "April 10, 2017 07:41 am", "Headline": " ජනපති භාරය ඔප්පු කරයි ", "News Content": "නියං තත්ත්වය පහව ගොස් රටට සෞභාග්‍යය හා වැසි ප්‍රාර්ථනා කරමින් දිඹුලාගල, සොරිවිල දේවාලයේ සිදුකල භාරය, ඔප්පු කිරීමේ මංගල්‍යය ජනාධිපති මෛත්‍රීපාල සිරිසේන මහතාගේ සහභාගීත්වයෙන් ඊයේ( 9) පැවැත් වුණි.පසුගිය වසරේ දෙසැම්බර් මස 24 වනදා ජනාධිපතිවරයාගේ ප්‍රධානත්වයෙන් මහවැලි ගොවීන් එක්ව දිඹුලාගල, සොරිවිල දේවාලයේදී රටට සෞභාග්‍යය හා වැසි ප්‍රාර්ථනා කරමින් මෙම දේව පූජාව සිදුකරනු ලැබීය.ඒ අනුව නිසි කලට වැසි ලැබී කෙත් වතු සාර වී පුලතිසි පුරවරයට උදාවූ සශ්‍රීකත්වය උදෙසා තුති පිදීම වෙනුවෙන් භාරය ඔප්පු කිරීමේ මංගල්‍යය සොරිවිල දේවාල පරිශ්‍රයේදී උත්කර්ශවත් අන්දමින් පැවැත්වූණු බව ජනාධිපති මාධ්‍ය අංශය සඳහන් කළේය.මහවැලි ගොවීන් විසින් මහ කන්නයේ ලබාගත් අස්වැන්නේ අග්‍ර කොටසින් කිරි ඉතිරවීමේ මංගල්‍යය ද මීට සමගාමීව සිදු කර තිබේ.ඉන් අනතුරුව ජනාධිපති මෛත්‍රිපාල සිරිසේන මහතා මහවැලි නිලධාරීන් සමඟ සුහද හමුවකට ද එක් වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=71914", "Category": null, "Parent URL": null}