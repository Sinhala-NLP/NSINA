{"Source": "Adaderana", "Timestamp": "July 1, 2012 11:23 am", "Headline": "තමිල්නාඩුවේ සරණාගත ජනයාට ශ්‍රී ලංකාවෙන් ඇරියුමක්", "News Content": "තමිල්නාඩුවේ වෙසෙන ශ්‍රී ලාංකික දවිඩ සරණාගතයින් වෙනුවෙන් චෙන්නායිහි පිහිටි ශ්‍රී ලංකා තානාපති කාර්යාලය විසින් විශේෂ තානාපති සේවා වැඩසටහනක් සංවිධානය කර තිබුණු බව ඉන්දීය මාධ්‍ය උපුටා දක්වයි. ඊයේ දිනයේ ඉන්දියාවේ ශ්‍රී ලංකා නියෝජ්‍ය මහ කොමසාරිස්වරයා විසින් මෙම සරණාගත ජනතාවට පුරවැසිභාවයට අදාළ ලියවිලි හා දරුවන්ට උප්පැන්න සහතික ලබාදීමක් සිදුකළ බව The Hindu වාර්තා කරයි. නියෝජ්‍ය මහ කොමසාරිස් ආර්.කේ.එම්.ඒ රාජකරුණා මහතා විසින් තමිල්නාඩුවේ ගුම්මිඩිපූන්ඩි සරණාගත කඳවුරේ සිටි 58 දෙනකුට පුරවැසිභාවයට අදාළ ලියවිලි ලබාදුන් බවත්,විල්ලිපුරම් දිස්ත්‍රීක්කයේ කීෂ්පුතුපත්තු කඳවුරේ සිටි පවුල් 34 ට අයත් දරුවන් 59 දෙනකුට උප්පැන්න සහතික ලබාදුන් බවත් කියැවෙයි. නියෝජ්‍ය මහ කොමසාරිස්වරයා සඳහන් කරන අන්දමට 2009 වසරේ සිට 4033 ට අධික පිරිසක් වෙත උප්පැන්න සහතික හා පුරවැසිභාවය ලබා දී ඇතැයි The Hindu උපුටා දක්වයි. සාමයේ කොටස්කරුවන් බවට ‍පත්වෙමින් යළි නැවත ශ්‍රී ලාංකේය සමාජයට එකතුවනු ඇතැයි තමන් විශ්වාස කරන බව නියෝජ්‍ය මහ කොමසාරිස් ආර්.කේ.එම්.ඒ රාජකරුණා මහතා එම අවස්ථාවේදී සඳහන් කර තිබේ. පසුගිය යුද සමයේ රට හැරගිය පිරිස් යළි දහස් ගණනින් මව්බිම කරා ඇදී එන බවත්,ශ්‍රී ලංකා රජයේ \"මහින්ද චින්තන\"දැක්ම අනුව යළි මව්බිමට පැමිණෙන පිරිස් සාදරයෙන් පිළිගන්නා බවත් ඔහු පෙන්වා දී ඇත.", "URL": "https://sinhala.adaderana.lk/news.php?nid=25451", "Category": null, "Parent URL": null}