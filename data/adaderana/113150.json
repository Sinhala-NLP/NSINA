{"Source": "Adaderana", "Timestamp": "July 1, 2019 05:30 pm", "Headline": "ජානිපෙන් කථානායකට ලිපියක්", "News Content": "\"පාස්කු ඉරිදා දින ප්‍රහාරය පිළිබඳපරීක්ෂණ පවත්වන පාර්ලිමේන්තු තේරීම් කාරක සභාවේ සුජාතභාවය පිළිබඳව\" යන ශිර්ෂ පාඨය යටතේ ජාතික නිදහස් පෙරමුණේ ප්‍රචාරක ලේකම් මොහොමඩ් මුසම්මිල් මහතා කථානායක කරුජයසූරිය මහතා වෙත ලිපියක් යවා ඇත. පාස්කු ඉරිදා දින සිදුවූ මරාගෙන මැරෙන ත්‍රස්ත ප්‍රහාරයන් පිළිබඳවත් ඒ හා බැඳුණු සියලූ කරුණු පිළිබඳවත් සොයා බැලීමට යැයි පත්කරනු ලැබූ පාර්ලිමේන්තු තේරීම් කාරක සභාවේ ක්‍රියාකාරීත්වය පිළිබඳ බරපතල ගැටළු ගණනාවක් ජනතාව හමුවේ පැන නැගී ඇති බව මොහොමඩ් මුසම්මිල් මහතා එම ලිපියේ සඳහන් කර තිබේ. ඒ ගැටළු අතර මුල්තැන ගනු ලබන්නේ තේරීම් කාරක සභාවේ සුජාතභාවය පිළිබඳ ගැටළුව බවද ඔහු කථානායකවරයාට දන්වා ඇත. තේරීම් කාරක සභාව විසින් විමසා බැලෙන කරුණු වලට අදාළ ප්‍රධානතම චූදිතයකු බව ඔප්පු වී ඇති ජාතික තවුහිද් ජමාත් සංවිධානයේ නායක සහරාන් හෂීම් සමඟ මෙන්ම අනෙකුත් චුදිතයන් හා ඝෘජු හා වක්‍ර සබඳතා තිබුණු තැනැත්තෝ මේ තේරීම් කාරක සභාවේ සාමාජිකයෝ ලෙස කටයුතු කරන බව එම ලිපියේ සඳහන් කර ඇත. ඒ සබඳතා, කරුණු වශයෙන් මොහොමඩ් මුසම්මිල් මහතා ලිපියේ සඳහන් කර ඇත. එනම්, \"01) ජවිපෙ පාර්ලිමේන්තු මන්ත්‍රී නලින්ද ජයතිස්ස මහතා :- කෝටිපති ව්‍යාපාරික මොහොමඩ් ඊබ්‍රහිම්ගේ පුතුන් දෙදෙනෙකු ඉහත මරාගෙන මැරෙන ප්‍රහාරයට සහභාගී වූවන්ය. මොහොමඩ් ඊබ්‍රහිම් ජවිපෙ ජාතික ලයිස්තු අපේක්ෂකයෙකි. දැන් මේ සිද්ධිය සම්බන්ධයෙන් රඳවාගෙන ප්‍රශ්න කරමින් සිටියි. මෙවැනි තත්වයක් තුළ නලින්ද ජයතිස්ස මන්ත්‍රීවරයා මෙම තේරීම් කාරක සභාව නියෝජනය කිරීම කොතෙක් දුරට සාධාරණ ද? 02) මුස්ලිම් කොංග්‍රස් නායක රවුෆ් හකීම් මහතා :- ජාතික තවුහිද් ජමාත් නායක සහරාන් හෂීම් සමඟ 2015දී මුස්ලිම් කොංග්‍රසය ගිවිසුම්ගතව මැතිවරණ ව්‍යාපාරයේ යෙදී තිබේ. එසේම මෙම පරීක්ෂණ කටයුතු ස්වාධීනව කරගෙන යෑමට ඉඩදී රාවුෆ් හකීම් මහතා සිය ඇමති ධුරයෙන් ද ඉල්ලා අස්වූ අයෙකි. එවැන්නකු මෙම තේරීම් කාරක සභාවේ සාමාජිකයකු වීම කොතෙක් දුරට ගැලපේ ද? 03) තේරීම් කාරක සභාව නියෝජනය කරන එජාප පාර්ලිමේන්තු මන්ත්‍රීවරුන් :- 2015 ජනාධිපතිවරණයේදී පොදු අපේක්ෂකයා දිනවීමට එක්සත් ජාතික පෙරමුණ, තවුහිද් ජමාත් සංවිධානයේ නායක සහරාන් හෂීම් සමඟ ගිවිසුම්ගතව කටයුතු කළ බව මෙම තේරීම් කාරක සභාවට ඉදිරිපත් වූ සාක්ෂි වලින් ඔප්පු වී තිබේ. මේ සියලූ කරුණු විමසා බැලීමේ දී ඉහත තේරීම් කාරක සභාවේ සුජාතභාවය පිළිබඳ බරපතළ ගැටළුවක් පැන නඟින බව කථානායකවරයා ලෙස ඔබ තුමාද පිළිගන්නවා ඇතැයි සිතමි. එබැවින් ඔබ තුමන් මෙම තේරීම් කාරක සභාව විසුරුවාහැර මේ පිළිබඳ ජනාධිපති පරීෂණ කොමිෂන්සභාවකට හෝ වෙනත් පිළිගත් ක්‍රමවේදයකට අනුව පරීෂණ පැවැත්වීමට නිර්දේශ කරනු ඇතැයි හුදෙක්ම විශ්වාස කරමු.\"", "URL": "https://sinhala.adaderana.lk/news.php?nid=113150", "Category": null, "Parent URL": null}