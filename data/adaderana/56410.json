{"Source": "Adaderana", "Timestamp": "January 17, 2016 12:00 pm", "Headline": "කවුද දේවදත්තට බුදුගුණ ගායනා කරන්න කියන්නේ  - රට බෙදන්න දෙන්නේ නෑ ", "News Content": "ලෝකයේ පළමු වතාවට සමාජ ජාලා හරහාද අදහස් ලබාගනිමින් ව්‍යවස්ථාවක් නිර්මාණය කරන රට ශ්‍රී ලංකාව බව අග්‍රාමාත්‍ය රනිල් වික්‍රමසිංහ මහතා පවසයි.21 සියවසේ මැදභාගයට ගැලපෙන ව්‍යවස්ථාවක් සැකසීමටත්, තරුණ පුද්ගලයින්ගේ අදහස් හා යෝජනා ඉදිරිපත් කර ගැනීමටත් මේ හරහා සිදුවනු ඇති බව ඔහු පැවසුවේය.ඒ මහතා මේ බව සඳහන් කර සිටියේ අද(17) අරලිගහ මන්දිරයේදී විශේෂ ප්‍රකාශයක් සිදුකරමින්ය.එසේම ව්‍යවස්ථාව සම්බන්ධයෙන් ඇතැම් පුද්ගලයින් ඇතැම් මත ප්‍රකාශ කරන බවත්, තමාද නව ව්‍යස්ථාව අඩංගු කරුණු නොදන්නා බවත්, මේ වන විට ඒ සඳහා අදහස් විමසමින් සිටින බවද අගමැතිවරයා පෙන්වා දුන්නේය.එමෙන්ම මෙහිදි සිදුකරනු ලබන්නේ ව්‍යවස්ථාවක් සැකසීම පමුණක් බවත්, වෙනත් කිසිදු දෙයක් මෙමගින් සිදු නොවනු ඇති බවත් හෙතෙම අවධාරණය කළේය.නව ව්‍යවස්ථාව සම්බන්ධයෙන් මේ වන විට මත ප්‍රකාශ කරන්නන් අතර හිටපු ඇමති ජී.එල් පීරිස් මහතා ඉදිරියෙන් සිටින බවත්, දේවදත්තට බුදුගුණ ගායනා කරන ලෙස කිසිදු පුද්ගලයෙක් නොකියන බවත් අගමැතිවරයා එහිදී කියා සිටියේය. නව ව්‍යවස්ථාව පිළිබඳ මත ප්‍රකාශ කිරීමේදී බුදු දහම සම්බන්ධයෙන්ද කියවෙන බවත්, තමාද බෞද්ධයෙකු, සිංහලයෙකු එමෙන්ම ශ්‍රී ලාංකිකයෙකු වන බැවින් මෙරට එකතු කිරීම තමාටද අවශ්‍ය බව ඒ මහතා පෙන්වා දුන්නේය.ජුන්ටාවක් වී කාමරයක් ඇතුළත දොරවල් වසාගෙන මේ ව්‍යවස්ථාව සැකසීමට තමාට අවශ්‍ය නොවන බවද හෙතෙම කියා සිටියේය.ව්‍යවස්ථා සම්පාදක මණ්ඩලයක් පත්කිරීමට ස්ථාවර නියෝගවල ඉඩක් නොමැති බවත්, එය යෝජනා කරන ලද්දේ ව්‍යවස්ථාවේ 74 වන වගන්තිය යටතේ බවත් ඒ මහතා වැඩිදුරටක් අදහස් දක්වමින් ඒ මහතා කීවේය.", "URL": "https://sinhala.adaderana.lk/news.php?nid=56410", "Category": null, "Parent URL": null}