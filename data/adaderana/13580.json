{"Source": "Adaderana", "Timestamp": "January 18, 2011 03:12 pm", "Headline": "ජනතාවට පිරිසිදු පානීය ජලය ලබාදීම රජයේ වගකීමක් ", "News Content": "ජනතාවට පිරිසිදු පානීය ජලය ලබාදීම රජයේ වගකීමක් බව ජනාධිපති මහින්ද රාජපක්ෂ මහතා පවසයි. ඒ සඳහා රජය විශාල මුදලක් වැය කරන බැවින් ජල නාස්තිය වැළැක්වීම සඳහා පියවර ගත යුතු බව ජනාධිපතිවරයා පෙන්වා දෙයි. ලබුගම ජලාශය සහ ජල පවිත්‍රාගාරයේ 125 වැනි සංවත්සරය වෙනුවෙන් අරලියගහ මන්දිරයේ අද(18) පැවති උත්සවයකට එක්වෙමින් ජනාධිපතිවරයා මෙම අදහස් පළ කළේය. ලබුගම ජල පවිත්‍රාගාරය වැඩිදියුණු කිරීමේ කටයුතු හෙට දිනයේ ආරම්භ කිරීමට නියමිත අතර ඒ සඳහා හංගේරියානු රජය ආධාර ලබාදෙනු ඇති බව ජනාධිපති මාධ්‍ය අංශය පවසයි. අද පැවති උත්සවයට සහභාගී වු හංගේරියානු රජයේ නියෝජිතයින් එරට ජනාධිපතිවයරාගේ සුබ පැතුම් ද ජනාධිපතිවරයා වෙත පිරිනමා තිබේ. ශ්‍රී ලංකාව නුදුරු අනාගතයේදීම සංවර්ධිත රටවල් අතරට එක්වනු ඇති බව හංගේරියානු රාජ්‍ය ලේකම් ආචාර්ය බාලෝස් බූ ටොස් මහතා මෙහිදි සඳහන් කර ඇත.", "URL": "https://sinhala.adaderana.lk/news.php?nid=13580", "Category": null, "Parent URL": null}