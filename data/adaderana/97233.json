{"Source": "Adaderana", "Timestamp": "October 5, 2018 03:51 pm", "Headline": "ඉන්දීය රුපියල්වලින් ඉන්ධන මිල පහලට", "News Content": "ජනතාව මත පැටවී ඇති බදු බර සැහැල්ලු කිරීමේ අරමුණින් ඉන්ධන මිල පහල, දැමීමට ඉන්දීය රජය පියවර ගෙන තිබේ. මෙම මිල පහල දැමීම අද(05) මධ්‍යම රාත්‍රියේ සිට ක්‍රියාත්මක වීමට නියමිතව පවතියි. ඉන්ධන මිල ඉහළ යාම පාලනය සඳහා පෙට්‍රල් සහ ඩීසල් මිල ඉන්දීය රුපියල් 2.50කින් පහළ දැමීමට ඉන්දීය මධ්‍යම රජය පියවර ගෙන තිබේ. මේ අනුව පෙට්‍රල් සහ ඩීසල් ලීටරයක් සඳහා වන මිල පිළිවෙලින් ඉන්දීය රුපියල් 81 සත 51ක් සහ 72 සත 95ක් ලෙසින් වාර්තා වෙයි. මෙහිදී ඉන්ධන සඳහා වන එකතු කළ අගය මත බදු අඩුකිරීම මඟින් අදාළ මිල පහලදැමීමට රජය කටයුතු කළේය. භාරතීය ජනතා පක්ෂ පාලනය යටතේ පවතින ප්‍රාන්ත 12ක පමණ ඉන්ධන මිල ඉන්දීය රුපියල් 5කින් පමණ පහළ යා හැකි බවද එම වාර්තා වැඩිදුරටත් පෙන්වා දෙයි. මේ අතර මහාරාශ්ට්‍ර ප්‍රාන්තයද පෙට්‍රල් මිල අඩුකිරීමට කැමැත්ත පළ කර ඇතත් ඩීසල් මිල සම්බන්ධයෙන් කිසිවක් නිවේදනය කර නැහැ. රජයේ නියෝගය අනුගමනය කරමින් ඉතිරි ප්‍රාන්තද ඉන්ධන මිල පහත දැමීඹට කටයුතු කරනු ඇති බව ජනතාවගේ අපේක්ෂාවයි.", "URL": "https://sinhala.adaderana.lk/news.php?nid=97233", "Category": null, "Parent URL": null}