{"Source": "Adaderana", "Timestamp": "February 16, 2019 03:22 pm", "Headline": "නීති විරෝධී අයුරින් පවත්වාගෙන ගිය දෝනා පතලක් වටලයි", "News Content": "රත්නපුර රඹුක රජවත්ත ශ්‍රී බෝධී මූලාරම විහාරස්ථානයෙහි නීති විරෝධී අයුරින් පවත්වාගෙන ගිය දෝනා පතලක් රක්වාන පොලීසිය විසින් වටලා තිබේ. එහිදී මැණික් ගැරීම සඳහා උපයෝගී කරගනුලබන උපකරණ තොගයක් පොලීසිය විසින් සිය භාරයට ගනු ලැබීය. පුද්ගලයින් පිරිසක් විසින් නීති විරෝධී අයුරින් රඹුක රජවත්ත ශ්‍රී බෝධි මූලාරාම විහාරස්ථානයට අයත් භූමියෙහි පවත්වාගෙන ගිය දෝනා පතලක් පසුගියදා රක්වාන පොලීසිය හා මැණික් හා ස්වර්ණාභරණ අධිකාරියේ රත්නපුර කාර්යාලයේ නිලධාරීන් වටලනු ලැබීය. ඒ රක්වාන පොලීසියට ලද පැමිණිල්ලකට අනුවයි. මෙහිදී පොලීසිය විසින් සිදුකළ සෝදිසි මෙහෙයුම්වලදී දැකගත හැකිවුණේ විහාරස්ථ භූමියෙහි පාලු ස්ථානයක මෙම දෝනා පතල රහසිගතව පවත්ගෙන ගොස් ඇති ආකාරයයි. අනතුරුව පොලීසිය විසින් මැණික් කැණීම සඳහා යෝදාගන්නා උපකරණ තොගයක් සිය භාරයට ගනු ලැබීය. කෙසේ වෙතත් මෙම දෝනා පතල පවත්වාගෙන ගිය කිසිදු පුද්ගලයෙකු මේවන තෙක් අත්අඩංගුවට ගෙන නොමැති අතර ඔවුන් අත්අඩංගුවට ගැනීම සඳහා රක්වාන පොලීසිය විසින් පරීක්ෂණ සිදුකරයි.", "URL": "https://sinhala.adaderana.lk/news.php?nid=104461", "Category": null, "Parent URL": null}