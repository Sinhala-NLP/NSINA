{"Source": "Adaderana", "Timestamp": "February 21, 2013 12:41 pm", "Headline": "ශ්‍රී ලංකාවට එරෙහිව චෙන්නායිවල උද්ඝෝෂණයක්", "News Content": "ඉන්දියාවේ චෙන්නායිහි පිහිටි ශ්‍රී ලංකා නියෝජ්‍ය මහකොමසාරිස් කාර්යාලය ඉදිරිපිට එරට දේශපාලන පක්ෂ ක්‍රියාකාරීන් පිරිසක් උද්ඝෝෂණයක නිරත වේ. \"නාම් තමිලර්\" පක්ෂයේ ක්‍රියාකාරී පිරිසක් මෙම උද්ඝෝෂණයේ නිරතව සිටින බව ඉන්දීය මාධ්‍ය වාර්තා කරයි. චෙන්නායිහි පිහිටි ශ්‍රී ලංකා නියෝජ්‍ය මහකොමසාරිස් කාර්යාලය එම ස්ථානයෙන් ඉවත් කර ගන්නා ලෙස ඉල්ලමින් ඔවුන් මෙලෙස උද්ඝෝෂණයේ නිරත වන බව සඳහන්ය. චෙන්නායිහි පිහිටි නියෝජ්‍ය මහකොමසාරිස් කාර්යාලය චෙන්නායිවලින් පමණක් නොව තමිල්නාඩු ප්‍රාන්තයෙන්ම ඉවත් කර ගත යුතු බව එම පක්ෂයේ නායකයා පවසයි. එම මහකොමසාරිස් කාර්යාලය ආන්ද්‍රා ප්‍රදේශ් වෙත හෝ වෙනත් ප්‍රාන්තයක් වෙත ගෙන යා යුතු බව නාම් තමිලර් පක්ෂ නායකයා සඳහන් කරයි. ශ්‍රී ලංකා ආණ්ඩුව දෙමළ ජනතාව සඳහා දේශපාලන විසඳුමක් ලබා නොදීමට එරෙහිව මෙම උද්ඝෝෂණයේ නිරත වන බව චෙන්නායිහි පිහිටි ශ්‍රී ලංකා නියෝජ්‍ය මහකොමසාරිස් කාර්යාලය ඉදිරිපිට උද්ඝෝෂණයට සහභාගී වී සිටින දේශපාලන ක්‍රියාකාරිකයෙකු වන ආර්.පලනිස්වාමී පැවසූ බව විදෙස් වාර්තා උපුටා දක්වයි.", "URL": "https://sinhala.adaderana.lk/news.php?nid=31820", "Category": null, "Parent URL": null}