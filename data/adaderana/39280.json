{"Source": "Adaderana", "Timestamp": "December 3, 2013 07:03 am", "Headline": "මානව හිමිකම් තතු හොයන්න විශේෂ නියෝජිතයෙක් මව්බිමට", "News Content": "මෙරට අභ්‍යන්තර අවතැන් වුවන් පිළිබඳව සොයා බැලීම සඳහා එක්සත් ජාතීන්ගේ මානව හිමිකම් කවුන්සිලයේ විශේෂ නියෝජිතයෙකු දිවයිනට පැමිණ තිබේ. දින පහක සංචාරයක් සඳහා එක්සත් ජාතීන්ගේ සංවිධානයේ අවතැන් වූවන් පිළිබඳ විශේෂ නියෝජිත චලෝකා බිඕනි මහතා ඊයේ දිනයේ දිවයිනට පැමිණ ඇති බව සඳහන්ය. ශ්‍රී ලංකාවේ අවතැන් වූවන් පිළිබඳ සමස්ත තත්ත්වය පිළිබඳ පරීක්ෂා කර බැලීම මොහුගේ සංචාරයේ අරමුණ වී තිබේ. මෙම සංචාරය තුළ දී රජයේ ඉහළ පෙළේ නිලධාරීන් සමඟ මෙන්ම සිවිල් සංවිධාන සමග ද ඔහු සාකච්ඡා පැවැත්වීමට නියමිතය. යාපනය, මුලතිව් යන දිස්ත්‍රීක්කවල ද සංචාරය කර අවතැන් වු පුද්ගලයින් සම්බන්ධයෙන් දීර්ඝ වශයෙන් තොරතුරු සොයා බැලීමට මෙම සංචාරය තුළ දි බලාපොරොත්තු වන බව එක්සත් ජාතීන්ගේ විශේෂ නියෝජිතයා පවසා ඇත. අදාළ සංචාරයෙන් අනතුරුව ශ්‍රී ලංකාවේ තත්ත්වය පිළිබඳ ලිඛිත වාර්තාවක් ඔහු විසින් එක්සත් ජාතීන්ගේ සංවිධානයේ මානව හිමිකම් කවුන්සිලයට ඉදිරිපත් කිරීමට නියමිත අතර ඒ පිළිබඳ සවිස්තර වාර්තාවක් ලබන වසරේ ජුනි මාසයේ මානව හිමිකම් කවුන්සිලයට ඉදිරිපත් කිරීමට නියමිතව තිබේ.", "URL": "https://sinhala.adaderana.lk/news.php?nid=39280", "Category": null, "Parent URL": null}