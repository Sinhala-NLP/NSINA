{"Source": "Adaderana", "Timestamp": "July 15, 2019 07:27 pm", "Headline": "බාල වයස්කාර දැරියක් දූෂණය කර බවට රංජන්ට එරෙහිව පැමිණිල්ලක්", "News Content": "රාජ්‍ය අමාත්‍ය රන්ජන් රාමානායක මහතාට එරෙහිව පොලිසියට සහ ජාතික ළමා ආරක්ෂක අධිකාරියට අදත් (15) පැමිණිලි කිහිපයක්ම ඉදිරිපත් කර ඇත. සමාජ ජාල මාධ්‍ය නාලිකාවක සම්මුඛ සාකච්ඡාවකට එක්වෙමින් රාජ්‍ය අමාත්‍ය රන්ජන් රාමනායක මහතා මෙරට සංඝරත්නය විවේචනය කරමින් සිදුකළ ප්‍රකාශයකට මේ වන විට පාර්ශ්ව රැසකින් විරෝධය එල්ල වී ඇති අතර ඔහුට එරෙහිව ඊයේ (14) පොලිසියට පැමිණිලි තුනක්ද ඉදිරිපත් කෙරුණි. \"අපේ ජනබල පක්ෂය\"පක්ෂයේ නියෝජිතයින් අද දින රන්ජන් රාමනායක රාජ්‍ය අමාත්‍යවරයාට එරෙහිව පැමිණිල්ලක් ගොනුකිරීමට පොලිසියට පැමිණ සිටියේ සුනඛයෙකු ද සමගින්. මේ අතර රංජන් රාමනායක රාජ්‍ය අමාත්‍යවරයා බාල වයස්කාර දැරියක් දූෂණය කර ඇතැයි චෝදනා කරමින් ජාතික ළමාආරක්ෂක අධිකාරියට අද දින පැමිණිල්ලක්ද ඉදිරිපත් කෙරුණි. මෙවන් පසුබිමක මහා සංඝරත්නය සහ මහජන නියෝජතයින් රැසක් අද දිනයේත් රන්ජන් රාමනායක මහතාගේ ප්‍රකාශය දැඩි ලෙස විවේචනය කළේය. කෙසේවෙතත් එක්සත් ජාතික පක්ෂ නායක අග්‍රාමාත්‍ය රනිල් වික්‍රමසිංහ මහතා අද රන්ජන් රාමනායක රාජ්‍ය අමාත්‍යවරයා වෙත ලිපියක් යොමු කරමින් දැනුම් දී තිබුණේ මහා සංඝරත්නය විෂයෙහි ඔහු දැක්වූ අදහස් පිළිබඳව පැහැදිලි කිරීමක් එළඹෙන ජූලි 21 වනදාට පෙර තමන් වෙත ලිඛිතව යොමු කරන ලෙසයි. අදාළ ප්‍රකාශයේ සඳහන් කරුණු අග්‍රාමාත්‍යවරයා වශයෙන් මෙන්ම එක්සත් ජාතික පක්ෂයේ නායකයා වශයෙන් ද තමා තරයේ ප්‍රතික්ෂේප කරන බවත් රනිල් වික්‍රමසිංහ මහතා එම ලිපියෙන් දැනුම් දී තිබේ.", "URL": "https://sinhala.adaderana.lk/news.php?nid=114212", "Category": null, "Parent URL": null}