{"Source": "Adaderana", "Timestamp": "October 19, 2011 05:27 pm", "Headline": "ජනතාව ආරක්ෂා කිරීම මගේ යුතුකම හා වගකීමයි", "News Content": "නැඟෙනහිර පළාතේ ජනතාව පහල ජීවන මට්ටමක සිටිනු දැකීම තම අපේක්ෂාව නොවන බව ජනාධිපති මහින්ද රාජපක්ෂ මහතා පවසයි. දේශපාලන උවමනාවන් මත එම ජනතාව අවම ජීවන තත්ත්වයක පවත්වා ගැනීමට ඇතමුන් උත්සාහ කරන බව ජනාධිපතිවරයා පෙන්වාදෙයි. කොළඹ ප්‍රදේශයට සීමා වී තිබූ සංවර්ධනය මේ වන විට සෙසු සෑම ප්‍රදේශයක් වෙතම ව්‍යාප්ත කිරීම රජයේ අපේක්ෂාව බව ජනාධිපතිවරයා සඳහන් කරයි. මඩකළපුව, වවුනතිවු ජලයෝජනා ක්‍රමය ජනතා අයිතියට පත්කිරීම වෙනුවෙන් අද පෙරව‍රුවේ පැවති උත්සවයේ දී ජනාධිපතිවරයා වැඩිදුරටත් කියා සිටියේ මහින්ද චින්තනය යටතේ ග්‍රාමීය සංවර්ධන වැඩපිළිවෙළ ර‍ටපුරා දියත් කරන බවයි. මෙරට ජීවත් වන ජනතාව ආරක්ෂා කිරීම තම වගකීම හා යුතුකම බව ද ජනාධිපතිවරයා එහිදී අවධාරණය කළේය.", "URL": "https://sinhala.adaderana.lk/news.php?nid=19459", "Category": null, "Parent URL": null}