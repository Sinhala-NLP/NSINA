{"Source": "Adaderana", "Timestamp": "November 17, 2010 10:55 pm", "Headline": "ෆොන්සේකාගේ සෞඛ්‍ය තත්ත්වය දුර්වලයි", "News Content": "සරත් ෆොන්සේකා මහතාගේ ශරීර සෞඛ්‍ය හොඳටම පිරිහී ඇතැයි එ.ජා.ප නියෝජ්‍ය නායක කරූ ජයසූරිය මහතා පවසයි. බන්ධනාගාර ගත කර සිටින සරත් ෆොන්සේකා මහතා රෝගාතුර වීම හේතුවෙන් මේ වන විට වැලිකඩ බන්ධනාගාර රෝහලේ ප්‍රතිකාර ලබන අතර අද පස්වරුවේ ඔහු ගේ සුවදුක් විමසා බලන්නට ගොස් යළි පැමිණි ජයසූරිය මහතා මේ බව සඳහන් කළේය. ෆොන්සේකා මහතාට සිරදඬුවම් විඳින්නට ඇති නොකැමැත්ත නිසා රෝහල් ගත වූවා නොව දැඩි අසනීප තත්ත්වය නිසාම කළ හැකි අන්යමක් නොමැති නිසා ‍රෝහල්ගතවන්නට සිදුව ඇති බව හෙතෙම පෙන්වා දුන්නේය. දඬුවමට ඇති නොකැමැත්ත නිසා රෝහල්ගත වන්නට අවශ්‍ය වූවානම් හිරේට දාපු දිනයේම එසේ කරන්නට හැකියාවක් තිබුණු බවද එ.ජා.ප නියෝජ්‍ය නායකයා කියා සිටියේය. කෙසේ වුවද ෆොන්සේකා මහතාගෙන් මේ ආකාරයට කෲර ලෙස පලිගැනීම සම්බන්ධයෙන් තමන් දැඩි සේ කනගාටුවන බවද එ.ජා.ප නියෝජ්‍ය නායක කරූ ජයසූරිය මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12220", "Category": null, "Parent URL": null}