{"Source": "Adaderana", "Timestamp": "July 14, 2019 10:31 pm", "Headline": "සංවේදී බුද්ධි තොරතුරු ප්‍රසිද්ධ කිරීමේ කුමන්ත්‍රණයක් ගැන විමල්ගේ හෙළිදරව්ව", "News Content": "බුද්ධි අංශ ප්‍රධානීන් සහ සංවේදී බුද්ධි තොරතුරු ප්‍රසිද්ධ කිරීමේ කුමන්ත්‍රණයක් පවතින බව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතා පවසයි. වැලිඔය ප්‍රදේශයේ පැවති හමුවකදී සිය අදහස් පල කරමින් ඒ මහතා මේ බව ප්‍රකාශ කළේය. පාර්ලිමේන්තු තේරීම් කාරක සභාවේ සාක්ෂි විමසන්නන් පිළිබඳව චෝදනා එල්ල කර සිටි ඒ මහතා එළඹෙන සතියේ තේරීම් කාරක සභාවට රාජ්‍ය බුද්ධි ප්‍රධානී ජ්‍යේෂ්ඨ නියෝජ්‍ය පොලිස්පති නිලන්ත ජයවර්ධන මහතා ගෙන්වීමට සිටින බවත් මින් පෙර කිසිදු අවස්ථාවක ඔහුගේ රූපය ප්‍රසිද්ධ කර නොමැති බව පැවසීය. රාජ්‍ය බුද්ධි අංශ ප්‍රධානියා යනු එක්තරා ආකාරයක රහස් ජීවිතයක් ගත කරන අයෙකු බවත් තේරීම් කාරක සභාවට ගෙන්වීමට පෙර ඔහුගේ ඡායාරූපයක් වෙබ් අඩවිවල පල කිරීමේ සූදානමක් පවතින බවත් විමල් වීරවංශ මහතා පවසයි. මෙසේ සංවේදී බුද්ධි තොරතුරු අනාවරණය කිරීම මඟින් මිළඟ වහබ් අන්තවාදී ප්‍රහාරයට මඟ පාදා දීමට රජය උත්සාහ කරන බවත් ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=114136", "Category": null, "Parent URL": null}