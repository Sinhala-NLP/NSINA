{"Source": "Adaderana", "Timestamp": "February 24, 2014 12:21 pm", "Headline": "මවට වධ හිංසා බලා සිටිනු බැරි වී පුතා සුළු පියාට ගහලා - පියා මැරේ - පුතු පොලීසියේ ", "News Content": "තම මවට නිරුවත් කර පහර දෙමින් වධ හිංසා කළ බව කියන සුළු පියාට පොල්ලකින් පහර දී ඝාතනය කිරීමේ සිද්ධියක් සම්බන්ධයෙන් 16 හැවිරිදි ළමයෙකු අත්අඩංගුවට ගෙන ඇති බව මුන්දලම පොලීසිය කියයි. මියගොස් ඇත්තේ පුලිච්චාකුලම, උඩප්පුව පාර පදිංචිව සිටි නූහු සෆ්නාස් (39) නම් අයෙකි. තුවාල සහිතව තම රෝහලට ඇතුළත් කර ඇති අයෙකු මියගොස් ඇති බව මුන්දලම දිසා රෝහලේ කාර්ය බාර වෛද්‍ය නිලධාරීවරයා විසින් ඉකුත් 22 වැනිදා රාත්‍රීයේ මුන්දලම පොලීසියට දැනුම් දී ඇත. මේ අතර මුන්දලම පොලීසිය වෙත පැමිණ ඇති පුලිච්චාකුලම - උඩප්පුව පාර පදිංචි ජවුෆර් ෆාතිමා සෆ්නා යන අය විසින් පවසා ඇත්තේ තම ස්වාමි පුරුෂයා නිවස අද්දර ඇති දෙරි වැළක පැටලී බිම වැටී තුවාල සිදුවීමෙන් පසුව රෝහල් ගත කළ බවත්,මේ වන විට ඔහු මිය ගොස් ඇති බවත්ය. මුන්දලම පොලීසියේ නිලධාරීන් විසින් මේ සම්බන්ධයෙන් පරීක්ෂණ සිදු කරන විට අනාවරණය වී ඇත්තේ මෙය මිනිස් ඝාතනයක් බවය. ඒ අනුව මියගොස් ඇති අයගේ බිරිඳ බව කියන කාන්තාවගෙන් වැඩිදුර ප්‍රශ්න කිරීමේදී ඝාතනයේ තොරතුරු අනාවරණය වී ඇත. මියගොස් ඇත්තේ තම දෙවැනි ස්වාමි පුරුෂයා බවත්,ඔහු නිරන්තර බීමතින් පැමිණ තමන්ට පහර දී වධ හිංසා කරන බවත් ඇය පොලීසිය හමුවේ පවසා තිබේ. සිද්ධිය වූ 22 වැනිදා රාත්‍රීයේද නිවසට පැමිණි සැමියා තමන්ව නිරුවත් කර පහර දෙමින් සිටින විට පළමු විවාහයේ දරුවා පැමිණි බවත්,ඔහු ගැටුම මැඩ පැවැත්වීමට උත්සහ කරන විට මියගොස් ඇති අය ඔහුටද පහරදීමට උත්සහ කළ බවද ඇය වැඩිදුරටත් පවසා ඇත. එම අවස්ථාවේදී තම පළමු විවාහයේ දරුවා විසින් මියගොස් ඇති අය අත තිබූ පොල්ල රැගෙන එයින් ආපසු සැමියාට පහර දුන් බවද මියගොස් ඇති අයගේ බිරිඳ පොලීසිය හමුවේ පවසා තිබේ. පසුව සැමියාව රෝහල් ගත කළත් ඔහු මිය ගිය බවද ඇය පවසා ඇත. ඒ අනුව මෙම ඝාතනය සම්බන්ධයෙන් මියගොස් ඇති අයගේ බිරිඳගේ පළමු විවාහයේ වයස අවුරුදු 16 ක් වන පිරිමි දරුවෙකු පොලීසිය විසින් අත්අඩංගුවට ගෙන තිබේ. ඝාතනයට යොදා ගත් බව කියන පොල්ලක්ද පොලිස් බාරයට ගෙන ඇත. මියගොස් ඇති අයගේ මරණය සම්බන්ධයෙන් පශ්චාත් මරණ පරීක්ෂණය පැවැත්වීම සඳහා මළ සිරුර හලාවත මහා රෝහලේ අධිකරණ වෛද්‍ය නිලධාරීවරයා වෙත යොමු කර තිබේ. මුන්දලම පොලිස් ස්ථානාධිපති පොලිස් පරීක්ෂක ප්‍රනීත් මානවඩු මහතා ඇතුළු නිලධාරීන් විසින් වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=41349", "Category": null, "Parent URL": null}