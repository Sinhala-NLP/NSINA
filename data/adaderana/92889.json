{"Source": "Adaderana", "Timestamp": "July 20, 2018 10:09 am", "Headline": "කොළඹ ප්‍රදේශ කිහිපයකට අද පැය 9 ක ජල කප්පාදුවක් - පිටකොටුවට අඩු පීඩනය යටතේ ජලය", "News Content": "කොළඹ ප්‍රදේශ කිහිපයකට අද (20) පැය 09ක කාලයක් ජල සැපයුම අත්හිටුවන බව ජාතික ජල සම්පාදන හා ජලාපවහන මණ්ඩලය පවසයි. අද රාත්‍රී 09.00 සිට හෙට උදෑසන 06.00 දක්වා කාලය තුළ අදාල ප්‍රදේශවලට ජල සැපයුම අත්හිටුවිමට නියමිතය. බේස්ලයින් මාර්ගයේ කැළණි පාලම හන්දියේ සිට දෙමටගොඩ හන්දිය දක්වා ප්‍රධාන මාර්ගය සහ ඊට සම්බන්ධ සියලු අතුරු මාර්ග, හෙට්ටිවිදීය සහ සියලු අතුරු මාර්ග, කොළඹ 13,14,15 යන ප්‍රදේශ වලට එය බලපැවැත් වේ. මීට අමතරව පිටකොටුව ප්‍රදේශයට අඩු පීඩනයක් යටතේ ජල සැපයුම ලබාදෙන බව ජාතික ජල සම්පාදන හා ජලාපවහන මණ්ඩලය සඳහන් කළේය.", "URL": "https://sinhala.adaderana.lk/news.php?nid=92889", "Category": null, "Parent URL": null}