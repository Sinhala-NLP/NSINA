{"Source": "Adaderana", "Timestamp": "September 28, 2012 08:55 am", "Headline": "පුරාවස්තු කැනීම් කළ 5 න් 3 ක් රිමාන්ඩ් ", "News Content": "පුපුරණ ද්‍රව්‍ය උපයෝගී කරගනිමින් පුරාවස්තු සොරාගැනීමේ අදහසින් කැනීම් කටයුතුවල නිරත වුණු බවට චෝදනා මත අධිකරණය‍ට ඉදිරිපත් කළ සැකකරුවන් දෙදෙනෙකු ඇපමත මුදාහැර තිබේ. අම්පාර - කල්‍මුණ මාර්ගයේ ඉඩමක කැනීම්වල නිරතව සිටිය දී අම්පාර කොට්ඨාශ දූෂණ මර්ධන ඒකකය විසින් සැකකරුවන් අත්අඩංගුවට ගෙන තිබිණි. ඊයේ (27) අම්පාර මහේස්ත්‍රාත් අධිකරණය වෙත ඉදිරිපත් කෙරුණු සැකකරුවන් අම්පාර ජයවර්ධනපුර ප්‍රදේශයේ පදිංචිකරුවන් බව පොලීසිය පැවසීය. මේ අතර මහියංගනය, දවුලික්ගොඩ ප්‍රදේශයේ පුරා වස්තුවලට හානි වන අයුරින් කළුගල් කැඩීමේ ව්‍යාපාරයක් පවත්වාගෙන ගිය පුද්ගලයෙකු ද අත්අඩංගුවට‍ ගෙන ඇත. අදාළ සැකකරු බලපත්‍රයක් නොමැතිව එම ව්‍යාපාරය පවත්වාගෙන ගොස් ඇති අතර ඔහු අද (28) මහියංගනය මහේස්ත්‍රාත් අධිකරණයට ඉදිරිපත් කිරීමට නියමිතය. මේ අතර වැල්ලව, කෙළඹියාව, කුන්ඩල විහාරස්ථානය අසල නිධන් වස්තු සොරා ගැනීමේ අරමුණින් කැනීම් සිදු කළ බවට චෝදනා මත සැකකරුවන් තිදෙනෙකු ලබන මස 10 වෙනි දින දක්වා රක්ෂිත බන්ධනාගාර ගතකර තිබේ. කුරුණෑගල මහේස්ත්‍රාත් අධිකරණයට‍ ඉදිරිපත් කිරීමෙන් පසු මෙම නියෝගය නිකුත් කෙරුණු බව වැල්ලව පොලීසිය සඳහන් කළේය.", "URL": "https://sinhala.adaderana.lk/news.php?nid=27810", "Category": null, "Parent URL": null}