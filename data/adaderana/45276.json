{"Source": "Adaderana", "Timestamp": "August 11, 2014 02:18 pm", "Headline": "ඌවේ තැපැල් ඡන්ද විමසීම සැප්තැම්බර් 4 හා 5 සිදුකෙරෙයි", "News Content": "ඌව පළාත් සභා මැතිවරණය සඳහා තැපැල් ඡන්ද සලකුණු කිරීමට ලබන මස 4 හා 5 දින වෙන්කර ඇතැයි මැතිවරණ මහලේකම් කාර්යාලය පවසයි. තැපැල් ඡන්දය ප්‍රකාශ කිරීමට අනුමත කර ඇති රජයේ කාර්යාලවලදී ඡන්දය පාවිච්චි කළ හැකිය. ඌව පළාත් සභා මැතිවරණයට තැපෑලෙන් ඡන්දය සලකුණු කරන රාජ්‍ය සේවකයන් සඳහා අයදුම් කිරීමට අගෝස්තු (06)දා තෙක් කල් ලබාදී තිබුණි. ඌව පළාත් සභා ඡන්දයේදී තැපැල් ඡන්දය පාවිච්චි කිරීමට හැකි අයගේ නාම ලේඛන දිස්ත්‍රික් ලේකම් කාර්යාල, ප්‍රාදේශීය ලේකම් කාර්යාල හා ග්‍රාම නිලධාරී කාර්යාලවල ප්‍රදර්ශනයට තබා තිබේ. ඌව පළාත් සභා මැතිවරණයේදී තැපැල් ඡන්දය සඳහා සුදුසුකම් ලබා ඇත්තේ පොලිස් නිලධාරීන්, හමුදා නිලධාරීන්, විදුහල්පතිවරුන්, ගුරුවරුන්, දුම්රිය හා ගමනාගමන මණ්ඩල සේවකයින් ඇතුළු රාජ්‍ය අංශයේ සේවයේ නිරත පිරිසය. වසර 1988 අංක (02) දරණ පළාත් සභාපනතේ 24-3 වගන්තිය යටතේ නාමයෝජනා දැන්වීම පළ කර පසුදින සිට තැපෑලෙන් ඡන්දය සලකුණු කිරීමේ අවස්ථාව තැපැල් ඡන්දදායකයන්ට හිමිවේ. ඌව පළාත් සභා මැතිවරණය සඳහා ඡන්දය ලබාදීමට 9,42,730දෙනෙක් සුදුසුකම් ලබා ඇති අතර ඉන් ඡන්දදායකයින් 6,09,966 ක් බදුල්ල දිස්ත්‍රික්කයෙන්ද, ඡන්දදායකයින් 3,332,764 මොණරාගල දිස්ත්‍රික්කයෙන්ද සුදුසුකම් ලබා ඇත. මේ අතර සැප්තැම්බර් 20 වැනිදා පැවැත්වීමට නියමිත ඌව පළාත් සභා මැතිවරණය සඳහා තරඟ කරන අපේක්ෂකයින්ගේ මනාප අංක නිකුත් කිරීම ද අද ආරම්භ විය. කෙසේ වෙතත් බදුල්ලේ අපේක්ෂක ලැයිස්තු‍ව සැකසීමේ ප්‍රමාදයක් නිසා මනාප අංක නිකුත් කිරීමට තවත් දින දෙකක් පමණ ගත විය හැකි බව මැතිවරණ මහලේකම් කාර්යාලය කියයි. එහෙත් මොණරාගල දිස්ත්‍රීක්කයේ අපේක්ෂකයින්ගේ මනාප අංක නිකුත් කිරීම අද ආරම්භ කර තිබේ.", "URL": "https://sinhala.adaderana.lk/news.php?nid=45276", "Category": null, "Parent URL": null}