{"Source": "Adaderana", "Timestamp": "January 2, 2019 05:13 pm", "Headline": "නාමල් කුමාරට එර‍ෙහිව තවත් පරික්ෂණයක්", "News Content": "ජනාධිපති ඝාතන කුමන්ත්‍රණයක් ගැන සිදු කළ හෙළිදරව්වක් හේතුවෙන් පසුගිය දිනවල දේශපාලන ක්ෂේත්‍රයේ ආන්දෝලනාත්මක තත්ත්වයක් නිර්මාණය වුණි. එම හෙළිදරව්ව සිදුකළ දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර යුද හමුදා පුහුණුවෙන් පලා ගිය පුද්ගලයකු බවට අද(02) අධිකරණයේදී කරුණු හෙළිදරව් විය. එසේම ඔහු යුද හමුදාවේ සහ ගුවන් හමුදාවේ සේවයට බැඳීම සඳහා ව්‍යාජ අධ්‍යාපන සහතික ඉදිරිපත් කර ඇති බවත් හෙළි වී තිබේ. ජනාධිපති ඝාතන කුමන්ත්‍රණයක් සම්බන්ධයෙන් නාමල් කුමාර සිදු කළ අනාවරනයන්ට අදාළව විභාග වන නඩුව අදත් කොටුව මහේස්ත්‍රාත් අධිකරණයේදී විභාගයට ගැණුනි. එහිදී හිටපු නියෝජ්‍ය පොලිස්පති නාලක ද සිල්වා මහතා අත්අඩංගුවට ගනු ලැබූවේ ප්‍රභූ ඝාතන කුමන්ත්‍රණයකට ඔහු සම්බන්ධ බවට පැහැදිළි සාක්ෂි මඟින් අනාවරණය වීම නිසා බව අපරාධ පරීක්ෂණ දෙපාර්තමේන්තුව අද කොටුව මහේස්ත්‍රාත් රංග දිසානායක මහතා හමුවේ ප්‍රකාශ කළේය. එම ඝාතන සැළසුම් සිදුකළ යුතු ආකාරය අඩංගු තොරතුරු මුද්‍රා තැබූ ලියුම් කවරයක බහා නාමල් කුමාර වෙත එවන බවට නාලක ද සිල්වා මහතා කළ ප්‍රකාශයක් ද ඔවුන් අතර ඇතිවූ දුරකථන සංවාද වලදී පැහැදිලිව පෙනෙන්නට තිබෙන බවද අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි සහකාර පොලිස් අධිකාරී ඉන්දික ලොකු හෙට්ටිගේ මහතා එහිදී මහේස්ත්‍රාත්වරයාට පෙන්වා දුන්නේය. එමෙන්ම එම සිද්ධිය සම්බන්ධයෙන් පැමිණිලි කළ දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර ශ්‍රී ලංකා ගුවන් හමුදාවේ සහ යුද හමුදාවේ සේවයට බැදී පුහුණුව ලැබූ අයෙකු බවත් ඔහු එම සේවයට බැඳීමේදී අදාළ ආයතනවලට ඉදිරිපත් කර ඇත්තේ ව්‍යාජ අධ්‍යාපන සහතික බවට තොරතුරු අනාවරණ වී ඇති බවත් අපරාධ පරීක්ෂණ දෙපාර්තමේන්තුව අධිකරණයට අද දැනුම් දෙනු ලැබුවේය. එම දෙපාර්තමේන්තුව අධිකරණයට වැඩිදුරටත් දැනුම් දී ඇත්තේ නාමල් කුමාර 2002 වසරේ පැවැත්වූ සාමාන්‍ය පෙළ විභාගයේදී අධි සම්මාන 2ක් සහ සම්මාන 3ක් සහිතව විෂයන් 10ම සමත් වූ බවට යුද හමුදාවට සහ ශ්‍රී ලංකා ගුවන් හමුදාවට ඉදිරිපත් කළ අධ්‍යාපන සහතික අනුව පෙනී ගොස් තිබුණත්, ඒවා සම්බන්ධයෙන් සිදුකළ විමර්ෂණවලදී තහවුරු වී ඇත්තේ ඔහු සාමාන්‍ය පෙළ විභාගයේ සමත්වී ඇත්තේ විෂයන් 3ක් පමණක් බවයි. එලෙස ව්‍යාජ අධ්‍යාපන සහතික ගුවන් හමුදාවට සහ යුද හමුදාවට ඉදිරිපත් කිරීම සම්බන්ධයෙන් සහ ශ්‍රී ලංකා ගුවන් හමුදාවෙන් හා යුදහමුදාවෙන් පැන යාම සම්බන්ධයෙන් නාමල් කුමාරට එරෙහිව නීතිමය පියවර ගැනීමට තම දෙපාර්තමේන්තුව පියවර ගන්නා බවද අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේය. නාමල් කුමාරගේ දුරකථයේ මකා දමා තිබූ සංවාද අතරින් හොංකොං රාජ්‍යෙයන් ප්‍රති උත්පාදනය කිරීමේදී ක්‍රියාත්මක දුරකතන සංවාද 427ක් , වීඩියෝ දර්ශන 26ක් සහ ඡායාරූප 4321ක් පටිගත වී ඇති බව අනාවරණ වී ඇති බවද අපරාධ පරීක්ෂණ දෙපාර්තමේන්තුව එහිදී පෙන්වා දුන්නේය. අපරාධ පරීක්ෂණ දෙපාර්තමේන්තුව අදාළ දුරකතන සංවාද අතරින් ප්‍රධාන කොට විනාඩි 60ක කොටස් ඇතුළත් සීඩී පට 3 රජයේ රස පරීක්ෂකවරයා වෙත ඉදිරිපත් කර එම දුරකථන සංවාදවල ඇත්තේ නාමල් කුමාරගේ කටහඬ හා හිටපු නියෝජ්‍ය පොලිසිපති නාලක ද සිල්වාගේ කඩහටදැයි සනාත කර ගැනීම සඳහා අද දිනයේදී අධිකරණයෙන් අවසර ඉල්ලා සිටි අතර අධිකරණය ඒ සඳහා අවසර ලබා දෙනු ලැබූවේය. මේ අතර දෙවැනි සැකකාර නාලක ද සිල්වා මහතාට අධිකරණයෙන් යළි ඇප ඉල්ලා සිටි අතර එම ඇප ඉල්ලීම සම්බන්ධයෙන් ලිඛිත දේශන සතියක කාලයක ඇතුළත ගොනු කරන ලෙසට විත්තියේ නීතීඥවරයාට නියෝග තළ මහේස්ත්‍රාත් රංග දිසානායක මහතා ජනාධිපතිවරයා ඝාතන කුමන්ත්‍රණයට අදාළව අත්අඩංගුවට ගත් ඉන්දීය ජාතිකයා සහ හිටපු නියෝජ්‍ය පොලිස්පත් නාලක ද සිල්වා මහතා ලබන 16 වෙනිදා දක්වා රක්ෂිත බන්ධනාගාරගත කිරීමට නියෝග කළේය.", "URL": "https://sinhala.adaderana.lk/news.php?nid=101701", "Category": null, "Parent URL": null}