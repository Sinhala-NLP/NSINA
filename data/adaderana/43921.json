{"Source": "Adaderana", "Timestamp": "June 12, 2014 03:07 pm", "Headline": "පර්වේෂ් මුෂාරෆ්ට රටින් පිටවයාමට අවසරයි", "News Content": "පකිස්ථානයේ හිටපු හමුදා ප්‍රධානි පර්වේස් මුෂාරෆ්ට රටින් පිටවයාම සඳහා කර තිබු ඉල්ලීමට එරට අධිකරණයක් අවසර ලබා දී තිබේ. එරට සින්ද් මහාධිකරණය විසින් පකිස්ථානයෙන් බැහැරවයාම තහනම් කර තිබු පුද්ගලයින්ගේ නම් සඳහන් ලේඛනයෙන් පර්වේස් මුෂාරෆ්ගේ නම ඉවත් කිරීමට පියවර ගෙන ඇති බව වාර්තා වේ. කෙසේ වෙතත් අදාළ නියෝගය ක්‍රියාවට නැංවීමට ප්‍රථම අභියාචනා ඉදිරිපත් කිරීම සඳහා පකිස්ථාන රජයට දින 15ක කාලයක් ලබා දී ඇති බව ද සඳහන්ය. පර්වේස් මුෂාරෆ් රාජද්‍රෝහි ක්‍රියා සම්බන්ධයෙන් චෝදනා ලැබ සිටින පුද්ගලයෙකු වන අතර අදාළ චෝදනා ප්‍රතික්ෂේප කරමින් ඔහු පවසා ඇත්තේ මෙය දේශපාලනික පළිගැනීමක් බවයි. වර්ෂ 2001 සිට 2008 දක්වා පකිස්ථානයේ ජනාධිපති ධුරය හෙබ වූ පර්වේස් මුෂාරෆ් 2008 වසරේ මැතිවරණයෙන් පරාජයට පත්වීමෙන් අනතුරුව රටින් පිටව ගිය අතර නැවතත් 2013 වර්ෂයේ මැතිවරණයට ඉදිරිපත් වීමට අපේක්ෂා කළ ද එයට අවස්ථාව හිමිව තිබුණේ නැත.", "URL": "https://sinhala.adaderana.lk/news.php?nid=43921", "Category": null, "Parent URL": null}