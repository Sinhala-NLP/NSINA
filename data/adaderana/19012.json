{"Source": "Adaderana", "Timestamp": "September 28, 2011 10:39 am", "Headline": "ජවිපෙ පක්ෂ සම්මේලනය ළඟදීම කැඳවනවා -සෝමවංශ", "News Content": "වත්මන් දේශපාලන අර්බුදය පිළිබඳව සාකච්ඡා කිරීම සඳහා ජනතා විමුක්ති පෙරමුණු මහ සම්මේලනය ළඟදීම කැඳවීමට නියමිතව ඇති බව විදෙස් මාධ්‍ය වාර්තා පවසයි. මාධ්‍ය මගින් වාර්තා කළ පරිදි ජනතා විමුක්ති පෙරමුණ තුළ අභ්‍යන්තර අර්බුදයක් පවතින බව එම පෙරමුණේ නායක සෝමවංශ අමරසිංහ මහතා විසින් පිළිගෙන ඇති බව බීබීසී සේවය සඳහන් කරයි. පක්ෂයෙන් ඉවත්ව ගිය ජ්‍යොෂ්ඨ සාමාජිකයින් තිදෙනෙකු වන වරුණ දීප්ති රාජපක්ෂ, පුබුදු ජාගොඩ සහ දිමුතු ආටිගල යන පිරිස නිසා මෙම අර්බුදය මතුව ඇති බව ද සඳහන්ය. ඔවුන්ගේ ඉවත්වීම පිළිබඳව පක්ෂ නායකත්වය දැනුවත් කර නොමැති බව ද අමරසිංහ මහතා පෙන්වා දී තිබෙන බව බීබීසී සේවය වාර්තා කරයි. කෙසේවෙතත් මෙම මාධ්‍ය වාර්තා අදාළ සාමාජිකයින් විසින් ප්‍රතික්ෂේප කර ඇති අතර, ඔවුන්ගේ පක්ෂ සාමාජිකත්වය සහ ඒ පිළීබඳ සුදුසු පියවර ගැනීම සම්බන්ධව පක්ෂ මධ්‍යම කාරක කමිටුව රැස්ව සාකච්ඡා කරන බව ද අමරසිංහ මහතා ප්‍රකාශ කර ඇත. ජනතා විමුක්ති පෙරමුණු මධ්‍ය කාරක කමිටුව තුළ බෙදීමක් පවතින බවට වන ප්‍රකාශ ද එම පෙරමුණේ නායකයා විසින් ප්‍රතික්ෂේප කර ඇති බව බීබීසී සේවය පවසයි.", "URL": "https://sinhala.adaderana.lk/news.php?nid=19012", "Category": null, "Parent URL": null}