{"Source": "Adaderana", "Timestamp": "August 31, 2012 08:13 am", "Headline": "අනුරපුර ශික්ෂණ රෝහලේ වෙදුන් සංකේත වැඩ වර්ජනයක", "News Content": "අනුරාධපුර ශික්ෂණ රෝහලේ රාජකාරිය සඳහා පැමිණෙමින් සිටි වෛද්‍යවරයෙකුට පහරදීමේ සිද්ධියකට‍ විරෝධය පළ කරමින් එම රෝහලේ වෛද්‍යවරුන් සංකේත වැඩ වර්ජනයක් ආරම්භ කර තිබේ. අද (31) පෙරවරු 8.00 සිට පස්වරු 4.00 දක්වා මෙම වර්ජනය ක්‍රියාත්මක කරන බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන්ද සොයිසා මහතා සඳහන් කළේය. ඊයේ (30) රාත්‍රී දේශපාලන පක්ෂයකට සම්බන්ධ පිරිසක් විසින් සිදුකළ පහරදීම හේතුවෙන් තුවාල ලැබූ වෛද්‍යවරයා අනුරාධපුර ශික්ෂණ රෝහලට ඇතුළත් කර ඇත. මේ සම්බන්ධයෙන් අනුරාධපුර පොලීසියට පැමිණිලි කර ඇති බව වෛද්‍ය නවීන්ද සොයිසා මහතා පැවසීය. සැකකරුවන් අත්අඩංගුවට ගැනීමට පොලීසිය අසමත් වුවහොත් ලබන සඳුදා උතුරුමැද පළාතේ සියලු රෝහල්වල වර්ජනයක් ක්‍රියාත්මක කරන බව හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=27017", "Category": null, "Parent URL": null}