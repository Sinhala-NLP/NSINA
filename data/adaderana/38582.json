{"Source": "Adaderana", "Timestamp": "November 3, 2013 02:52 pm", "Headline": "පුංචි පහේ හපනෙක්ට ජනපතිගෙන් තිළිණ", "News Content": "පසුගියවර ශිෂ්‍යත්ව විභාගයෙන් උතුරු මැද පළාතේ ප්‍රථම ස්ථානය දිනාගත් සිසුවා වෙත ජනාධිපති මහින්ද රාජපක්ෂ මහතා විසින් තිළිණ ප්‍රදානයක් සිදුකර තිබේ. අනුරාධපුර ජනාධිපති මන්දිරයේ දී මෙම තිළිණ ප්‍රදානය සිදුවු බව ජනාධිපති මාධ්‍ය අංශය සඳහන් කළේය. මිහින්තලේ පතිරාජ තෙන්නකෝන් ආදර්ශ විද්‍යාලයේ ජනිදු චිරන්ත එදිරිසිංහ සිසුවා පසුගිය වර ශිෂ්‍යත්ව විභාගයෙන් ලකුණු 190ක් ලබාගනිමින් උතුරු මැද පළාතේ ප්‍රථම ස්ථානය හිමිකරගත්තේය. එම සිසුවාගේ දක්ෂතා ඇගයීමට ලක්කළ ජනාධිපති මහින්ද රාජපක්ෂ මහතා ඔහුට ලැප්ටොප් පරිගණකයක්, ශබ්දකෝෂයක් සහ පාසල් උපරකරණ තිළිණ වශයෙන් ලබාදුන් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=38582", "Category": null, "Parent URL": null}