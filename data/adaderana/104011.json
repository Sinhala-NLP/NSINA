{"Source": "Adaderana", "Timestamp": "February 10, 2019 11:26 am", "Headline": "ලක්ෂ 31ක විදේශිය දුම්වැටි තොගයක් සමඟ පස් දෙනෙක් අත්අඩංගුවට", "News Content": "එක්සත් අරාබි එමීර් රාජ්‍යයේ සිට විදේශීය නිෂ්පාදිත දුම්වැටි තොගයක් නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගීන් පස් දෙනෙකු අද(10) දින අලුයම කටුනායක ගුවන් තොටුපළේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මොවුන්ගෙන් තිදෙනකු කොළඹ ප්‍රදේශයේ පදිංචි පිරිමි පුද්ගලයන් වන අතර ඉතිරි දෙදෙනා මීරිගම ප්‍රදේශයේ පදිංචි කාන්තාවන් වේ. මොවුන් සියලු දෙනා වයස අවුරුදු 20ත් 35ත් අතර පසුවන ව්‍යාපාරිකයෝ වෙයි. මොවුන් අද අලුයම 1.00 ට සාජා නුවර සිට පැමිණි ගල්ෆ් එයා ගුවන් සේවයට අයත් ජී - 90501 දරන ගුවන් යානයෙන් සහ එදිනම අලුයම 3.30 ට ඩුබායි සිට පැමිණි ජෙට් එයා වේස් ගුවන් සේවයේ එෆ්.ඉසෙඩ්.- 557 දරන ගුවන් යානයෙන් කටුනායක ගුවන් තොටුපළ වෙත පැමිණ තිබේ. ඔවුන් විසින් රැගෙන පැමිණි ගමන් මලු වල රුපියල් 31,46,000 (තිස් එක් ලක්ෂ හතලිස් හය දහසක්) වටිනා මෙම දුම්වැටි 57,200ක් ඇතුලත් දුම්වැටි කාටූන් 286 ක් සඟවා ගෙන සිටියදී, රේගු නිලධාරීන් විසින් සොයාගෙන අත්අඩංගුවට ගෙන තිබුණි. මෙම අත්අඩංගුවට ගැනීම රේගු අධිකාරීවරුන් වන කමල් ප්‍රනාන්දු සහ ජයවර්ධන මහත්වරුන්, සහකාර රේගු අධිකාරීවරුන් වන කේ.එච්.ඩී.ඩී.වැලිගම්පිටිය මහතා, එස්.පී.ආර්.සිල්වා මහතා, ඩී.අලහකෝන් සහ සී.කුමාරගේ යන මහත්වරුන් විසින් සිදු කර තිබුණි. මේ පිළිබඳව වැඩිදුර විමර්ශන කටයුතු කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න මහතාගේ උපදෙස් සහ අධීක්ෂණය මත නියෝජ්‍ය රේගු අධ්‍යක්ෂවරුන් වන ඩබ්ලිව්.එම්.ඩී.ආර්.ජගත්, එම්.ආර්.රෙංගරාජ් සහ එල්.කේ.එච්.ඩී.කේ.අරේවත්ත යන මහත්වරුන් විසින් සිදු කර තිබේ. මේ පිළිබඳව විධිමත් රේගු පරීක්ෂණය නියෝජ්‍ය රේගු අධ්‍යක්ෂ එල්.කේ.එච්.ඩී.කේ.අරේවත්ත මහතා විසින් පැවැත්වූ අතර එහිදී මෙම දුම්වැටි සියල්ල රාජසන්තක කර මොවුන් පස් දෙනාට රුපියල් එක් ලක්ෂ පනස් දහසක (1,50,000) දඩ මුදලක් ගෙවන ලෙසද නියෝග කර තිබේ.", "URL": "https://sinhala.adaderana.lk/news.php?nid=104011", "Category": null, "Parent URL": null}