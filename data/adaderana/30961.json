{"Source": "Adaderana", "Timestamp": "January 22, 2013 08:17 am", "Headline": "විශේෂ විධිවිධාන පනත් කෙටුම්පත අද විවාදයට", "News Content": "අපරාධ නඩු විධාන සංග්‍රහය විශේෂ විධිවිධාන පනත් කෙටුම්පත අද (22) පාර්ලිමේන්තුවේ දී විවාදයට ගැනීමට නියමිතය. අධිකරණ අමාත්‍යාංශය විසින් පසුගිය වසරේ පාර්ලිමේන්තුවට ඉදිරිපත් කළ මෙම පනත් කෙටුම්පත මගින් සැකකරුවෙකු පොලිස් භාරයේ රඳවා තබා ගත හැකි උපරිම කාලසීමාව පැය 48 දක්වා වැඩි කර තිබේ. මෙම පනතට විරෝධය පළ කරන බව විපක්ෂයේ ප්‍රධාන සංවිධායක ජෝන් අමරතුංග මහතා සඳහන් කළේය. ජනතා විමුක්ති පෙරමුණ ද මෙම පනතට එරෙහි වන බව එම පක්ෂයේ ප්‍රචාරක ලේකම් විජිත හේරත් මහතා පැවසීය. රට තුළ පවතින අපරාධ අවම කර ගැනීම මෙම නව පනත ගෙන ඒමේ අරමුණ බව කෙසේ වෙතත් නියෝජ්‍ය කතානායක චන්දිම වීරක්කොඩි මහතා සඳහන් කළේය. මෙම නව නීතිය ගෙන ඒම තුළින් මෙරටට මානව හිමිකම් චෝදනා එල්ල විය හැකි බව ශ්‍රී ලංකා මානව හිමිකම් කොමිෂන් සභාවේ කොමසාරිස් ආචාර්ය ප්‍රතිභා මහනාම හේවා මහතා ප්‍රකාශ කර සිටියේය. කෙසේ වෙතත් එවන් චෝදනාවක් එල්ල කිරීමේ හැකියාවක් නොමැති බව නියෝජ්‍ය කතානායක චන්දිම වීරක්කොඩි මහතා සඳහන් කළේය.", "URL": "https://sinhala.adaderana.lk/news.php?nid=30961", "Category": null, "Parent URL": null}