{"Source": "Adaderana", "Timestamp": "June 19, 2012 01:09 pm", "Headline": "මෙරට කතකට එක්සත් රාජධානියේදී සිර දඬුවම්", "News Content": "ශ්‍රි ලාංකික මෘදුකාංග ඉංජිනේරුවරියක් වන ජානකි වික්‍රමසිංහ නැමැති කාන්තාවට එක්සත් රාජධානියේ අධිකරණයක් මගින් මාස 6 ක සිර දඬුවමක් නියම කොට ඇත. මෙලෙස සිර දඬුවමට ලක්ව ඇත්තේ 44 හැවිරිදි ශ්‍රී ලාංකික කාන්තාවක් බව විදෙස් මාධ්‍ය වාර්තා කරයි. මෙම කාන්තාව ඉලෙක්ට්‍රොනික් සමාගමක සේවය කර ඇති අතර එම සමාගමේ සේවය කළ පුද්ගලයෙක් සමඟ තමා අනියම් ඇසුරක් පවත්වාගෙන යන බවට ප්‍රකාශ කරමින් අසත්‍ය විද්‍යුත් තැපැල් පණිවිඩ එම පුද්ගලයාගේ බිරිදට යවා ඇත. එමෙන්ම මෙම පුද්ගලයා එච්.අයි.වී ආසාදිතයෙක් බව ද එම විද්‍යුත් තැපැල් පණිවිඩවල සදහන් කර තිබූ බව මාධ්‍ය වාර්තා පෙන්වා දෙයි. ජානකි වික්‍රමසිංහ විසින් අදාළ පුද්ගලයා සමඟ අනියම් සම්බන්ධතාවයක් පවත්වන බවට ප්‍රකාශ කරමින් විශාල පණිවිඩ සංඛ්‍යාවක් එම පුද්ගලයාගේ බිරිඳට යවා ඇති බවත්, එමගින් අදාළ පුද්ගලයා හා ඔහුගේ බිරිද දැඩි මානසික ගැටළුවකට පත්වු බවත්, ඔහු වෙනුවෙන් අධිකරණයේ පෙනී සිටි නීතීඥවරයා පවසා ඇත. එමෙන්ම මෙම කාන්තාව සමඟ තමාගේ කිසිදු සම්බන්ධතාවයක් නොමැති බවත්, ඇය සිදුකළ ක්‍රියාවලින් තමා දැඩි ලෙස මානසික අපහසුතාවයට පත්වූ බවත්, අදාළ පුද්ගලයා අධිකරණය හමුවේ ප්‍රකාශ කර තිබේ. මෙම සිදුවීමෙන් පසු ජානකි වික්‍රමසිංහ නැමැති මෙම කාන්තාව ඇය සේවය කළ ආයතනයෙන් ඉවත් වී ගොස් වෙනත් ආයතනයක සේවයට එක් වී ඇති බව විදෙස් මාධ්‍ය සදහන් කරයි. ‍ කෙසේ නමුත් එම ආයතනයේද ඇය සමඟ සේවය කරමින් සිටින පුද්ගලයෙක් තමා අපහසුතාවයට පත්වන ආකාරයෙන් හැසුරුණු බවට ආයතනයේ ප්‍රධානියාට පැමිණිලි කර ඇත. මේ පිළිබදව සලකාබලා ආයතනයේ ප්‍රධානියා විසින් අදාළ කාන්තාවගේ හා එම පුද්ගලයාගේ සේවය තාවකාලිකව අත්හිටුවා ඇති බව සදහන්ය. ඉන්පසුව මෙම කාන්තාව එම ආයතනයේ ප්‍රධානියාටද නින්දා සහගත වන ආකාරයට විද්යුපත් තැපැල් පණිවිඩ යවා තිබේ. මෙම සියලු කරුණු සලකා බැලූ එරට අධිකරණය මෙම කාන්තාවට මාස 6 සිරදඩුවමක් පැනවීමට නියෝග කර ඇති බව විදෙස් මාධ්‍ය වාර්තා වැඩිදුරටත් සදහන් කරයි.", "URL": "https://sinhala.adaderana.lk/news.php?nid=25154", "Category": null, "Parent URL": null}