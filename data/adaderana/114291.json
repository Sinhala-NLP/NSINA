{"Source": "Adaderana", "Timestamp": "July 16, 2019 07:26 pm", "Headline": "මහා සංඝරතනයට කළ ප්‍රකාශය ගැන රංජන් හෙට අගමැතිට කරුණු දක්වයි", "News Content": "මහා සංඝරත්නය සම්බන්ධයෙන් සිදුකළ ප්‍රකාශය පිළිබඳ අග්‍රාමාත්‍යවරයා හමුවේ තමා හෙට(17) කරුණු පැහැදිලි කරන බව රාජ්‍ය අමාත්‍ය රන්ජන් රාමනායක මහතා අද දෙරණට ප්‍රකාශ කළේය. කෙසේවෙතත් ඔහුගේ ප්‍රකාශයට අදත් පාර්ශ්ව රැසකින් විවේචන එල්ල විය. රාජ්‍ය අමාත්‍ය රන්ජන් රාමනායක මහතා විසින් මහා සංඝරත්නය සම්බන්ධයෙන් සමාජ මාධ්‍ය නාලිකාවක සිදුකළ ප්‍රකාශය පිළිබඳව එළැඹෙන ජූලි 21 වනදාට පෙර කරුණු පැහැදිලි කිරීමක් සිදු කරන්නැයි අග්‍රාමාත්‍ය රනිල් වික්‍රමසිංහ මහතා ඊයේ(15) ලිඛිතව ඔහු වෙත දැනුම් දී තිබුණි. ඒ අනුව අග්‍රාමාත්‍යවරයා හමුවේ හෙට දිනයේදී කරුණු පැහැදිලි කිරීමට රන්ජන් රාමනායක මහතා සූදානමින් සිටියි. මෙහිදී වැඩිදුරටත් අදහස් දක්වමින් රාජ්‍ය අමාත්‍යවරයා පවසා සිටියේ, අගමැතිවරයා ලිපියක් ලබා දුන් බවත්, තමා කියා සිටියේ “ලේ ඉල්ලන සමහර හාමුදුරුවෝ“ යනුවෙන් වුවත් මෙය පළ කර ඇත්තේ “ ගරුතර මහා සංඝරතනය ළමා අපචාර සිදු කරයි“ යනුවෙන් බවත්, ඔහු තමාගේ දේශපාලන සතුරෙක් බවත් පවසා සිටියේය. තමා එවැනි වදනක් කොතැනක හෝ භාවිතා කර නොමැති අතර, මෙය සම්පූර්ණයෙන් අදහස විකෘති කිරීමක් බව ද රාජ්‍ය අමාත්‍යවරයා මෙහිදි පැවසීය. මේ සම්බන්ධයෙන් නඩුවක් දැමීමට තමා තීරණය කර ඇතැයි ද රංජන් රාමනායක මහතා පැවසීය. මේ අතර අදත් පාර්ශ්ව රැසක් රාජය අමාත්‍යවරයාගේ ප්‍රකාශය දැඩිව විවේචනය කළේය.", "URL": "https://sinhala.adaderana.lk/news.php?nid=114291", "Category": null, "Parent URL": null}