{"Source": "Adaderana", "Timestamp": "January 6, 2013 10:28 am", "Headline": "ඔස්ට්‍රේලියාවේදී ටෙස්ට් ජයක් සිහිනයක්? ශ්‍රී ලංකාව 3ත් පරාදයි!", "News Content": "ප්‍රබල ක්‍රීඩකයින් කිහිප දෙනෙකු නොමැති වුවද ශ්‍රී ලංකාවට එරෙහිව පැවැති තුන්වැනි ටෙස්ට් තරගය ද විශිෂ්ට ලෙස ජය ගනිමින් වෝන් මුරලි කුසලාන ටෙස්ට් තරගාවලිය 3ට 0ක් ලෙස ජය ගැනීමට ‍ඔස්ට්‍රේලියානු කණ්ඩායම අද (06) සමත් විය. ඒ අනුව ඔස්ට්‍රේලියාවේදී ටෙස්ට් ජයක් ලබා ගැනීමට ශ්‍රී ලංකාවට තිබු අවස්ථාවක් තවත් දුරස්ථ විය. ඔස්ට්‍රේලියාවේ සිඩ්නි හිදී පැවැති මෙම තරගයේ පළමු ඉනිම ක්‍රීඩා කළ ශ්‍රී ලංකා කණ්ඩායම සියලුදෙනා දැවී ලකුණු 284ක් ලබාගත්තේය. ඊට පිළිතුරු වශයෙන් ඔස්ට්‍රේලියාව කඩුලු 9ක් දැවී ලකුණු 432ක් ලබා සිටියදී ඉනිම අත්හිටුවා ශ්‍රී ලංකාවට පන්දුවට පහරදීමට අවස්ථාව ලබාදෙන ලදී. කෙසේ වෙතත් ශ්‍රී ලංකාවට දෙවන ඉනිම වෙනුවෙන් ලබාගත හැකි වුයේ ලකුණු 278ක් පමණි. ඒ අනුව මෙම තරගය ජය ගැනීම සඳහා ඔස්ට්‍රේලියාවට ලැබුණේ ලකුණු 141ක පහසු ඉලක්කයකි. එහෙත් එම ජය පහසුවෙන් අත්කර නොදුන් ශ්‍රී ලංකා පන්දු යවන්නෝ කඩුලු 5ක් බිඳ ගැනීමට සමත් වූහ. රංගන හේරත් කඩුලු 3ක් එහිදී බිද දැමූ අතර ඔහු පළමු ඉනිමේදීත් කඩුලු 4ක් බිඳ දමන ලදී. කෙසේ හෝ මෙම ජයග්‍රහණයත් සමග ඔස්ට්‍රේලියාවේදී ශ්‍රී ලංකාවට ටෙස්ට් තරග ජයක් ලබා ගැනීමට තිබු උනන්දුව තවදුරටත් සිහිනයක්ම පමණක් බව සනාථ වී තිබේ. තරග සාරාංශය ‍ ශ‍්‍රී ලංකාව පළමු ඉනිම සඳහා පන්දුවාර 87.4 කදී 294 යි. ශ්‍රී ලංකාව දෙවන ඉනිම සඳහා පන්දුවාර 81.2 කදී ලකුණු 278යි. ඕස්ටේ‍්‍රලියාව පළමු ඉනිම පන්දුවාර 107 කදී කඩුලූ 9 ට 432 යි. ඕස්ටේ‍්‍රලියාව දෙවන ඉනිම පන්දුවාර 42.5 කදී කඩුලූ 5 ට 141 යි. මේ අතර ටෙස්ට් තරගාලියෙන් අනතුරුව පැවැත්වෙන තරග 5කින් සමන්විත එක්දින තරගාවලිය ලබන 11 වැනිදා ආරම්භ වීමට නියමිතය. ඉන් පසු දෙරට අතර පන්දුවාර 20/20 තරග ‍2ක්ද පැවැත්වීමට කටයුතු යොදා ඇති අතර එය මේ මස 26 ආරම්භ වනු ඇත.", "URL": "https://sinhala.adaderana.lk/news.php?nid=30530", "Category": null, "Parent URL": null}