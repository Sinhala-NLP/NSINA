{"Source": "Adaderana", "Timestamp": "June 5, 2018 04:05 pm", "Headline": "ලෝක පරිසර දිනය උතුරේ ජයටම සමරයි", "News Content": "ලෝක පරිසර දිනය නිමිත්තෙන් උතුරු පළාතේ යාපනය නගරය කේන්ද්‍ර කරගනිමින් පැල සිටුවීමේ වැඩසටහන් මාලාවක් උතුරු පළාත් ආණ්ඩුකාරවර රෙජිනෝල්ඞ් කුරේ මහතාගේ ප‍්‍රධානත්වයෙන් අද(05) යාපනය පන්නෙයි බලකොටුව අසලින් ආරම්භ විය. එහිදී කරඳ, මාර, රතුඅඹ, කොට්ටම්බ, කොහොඹ, තේක්ක, ජම්බු, මහෝගනී යන පැල වර්ග 6000ක් රෝපණය කරනු ලැබූ අතර ත‍්‍රිවිධ හමුදාව සහ පොලිසීය උපරිම දායකත්වයක් ලබාදුන් අතර උතුරු පළාත් කෘෂිකර්ම දෙපාර්තමේන්තුව, වන සංරක්ෂන දෙපාර්තමේන්තුව සහ යාපනය මහ නගර සභාවේ සහයෝගයෙන් මෙම වැඩසටහන ඉතා සාර්ථකව දියත් කෙරිණි. යාපනය ප‍්‍රදේශය ආවරණය කරගනිමින් පාසැල් 16කද මෙම පැල රෝපණය කරනු ලැබූ අතර යාපනය නගරසභා බල ප‍්‍රදේශය තුළද මෙම පැල රෝපණය කරන ලදි. මෙම වැඩසටහන සඳහා දේශපාලන අධිකාරිය මෙන්ම රාජ්‍ය නිලධාරීන්ද මහත් කැපවීමකින් කටයුතු කළ අතර පාසැල් විදුහල්පතිවරුන්, ගුරුවරුන්, දරුදැරියන්, දෙමව්පියන් සහ බාලදක්ෂයින් මේ සඳහා විශාල ශ‍්‍රම දායකත්වයක් සපයනු ලැබීය. මෙම වැඩසටහන සඳහා ත‍්‍රිවිධ හමුදාව සහ පොලිසියේ මැදිහත්වීමෙන් සිදුකළ මෙහෙය වගේම දේශපාලන හා රාජ්‍ය නිලධාරීන්ගේ එකමුතුවෙන් හා පාසැල් දරුදැරියන්ගේ කැපවීමෙන් තමන්ගේ ප‍්‍රදේශයට සෙවණ ලබාගැනීමට ඇපකැපවීම පිළිබඳව මා ස්තූතිවන්ත වෙන බව උතුරු පළාත් ආණ්ඩුකාරවරයා පවසයි. තවද නාවික හමුදාව මගින් මණ්ඩතිව් ප‍්‍රදේශය පුරා කඩොලාන ශාක සිටුවීමේ මෙහෙයුමක් ආරම්භ කිරීම තුළින් කලපු අවට ප‍්‍රදේශය ආරක්ෂා කරගැනීමට එය ඉමහත් පිටිවහලක් වු බව සඳහන් කරමින්ය. එසේම ආණ්ඩුකාරතුමා කියා සිටියේ පැල සිටුවීම වගේම ඒවා නඩත්තු කිරීම, ආරක්ෂා කරගැනීම යාපනය මහ නගර සභාව විසින් සිදුකරන බවත් ඉදිරි වසර කිහිපය ඇතුළත යාපනය නගරය සහ අවට ප‍්‍රදේශ නීල හරිත වර්ණයෙන් බැබලවීමට සියලූ දෙනා අදිටන් කරගත යුතු බවත් ප‍්‍රකාශ කළේය.", "URL": "https://sinhala.adaderana.lk/news.php?nid=90392", "Category": null, "Parent URL": null}