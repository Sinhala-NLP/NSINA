{"Source": "Adaderana", "Timestamp": "May 26, 2010 08:57 am", "Headline": "රටට අයහපත් ගිවිසුම් නෑ", "News Content": "රටට හෝ ජනතාවට අයහපත් ප්‍රතිඵල ගෙන දෙන කිසිඳු ගිවිසුමකට හෝ ලියවිල්ලකට අත්සන් තැබීමට රජය සූදානම් නැතැයි ජනාධිපති මහින්ද රාජපක්ෂ මහතා පවසයි. යෝජිත සීපා ගිවිසුමට විරෝධය පළ කරමින් වෘත්තීයවේදීන්, වෛද්‍යවරුන් සහ ඉංජි‍නේරුවරුන් ඇතුළු ‍නියෝජිත පිරිසක් සංදේශයක් භාරදීම සඳහා ඊයේ අරලියගහ මන්දිරයට පැමිණි අවස්ථාවේ දී ජනාධිපතිවරයා මේ බව ප්‍රකාශ කළේය. ඉන්දියාව සමග අදාළ ගිවිසුමට අත්සන් තැබුවහොත් එරට නිෂ්පාදන හා සේවාවන් විශාල වශයෙන් මෙරටට ‍ග‍ලාඑන අතර එයින් ශ්‍රී ලංකාවේ නිෂ්පාදන හා සේවාවලට තර්ජනයක් විය හැකි බව අදාළ පිරිස පෙන්වා දී ඇත. එහිදී ජනාධිපති මහින්ද රාජපක්ෂ මහතා සඳහන් කළේ එක් පාර්ශවයකට පමණක් වාසි සැලසෙන ගිවිසුමකින් සාර්ථක ප්‍රතිඵල අත්නොවන බවයි. සීපා ගිවිසුමට විරෝධය පළ කරමින් විශාල පිරිසකගේ සහභාගීත්වයෙන් ඊයේ උද්ඝෝෂණයක් ද සංවිධානය කර තිබුණි. නවීන පහසුකම් සහිතව කටුනායක ජාත්‍යන්තර ගුවන්තොටුපළ සංවර්ධනය කිරීමට අවශ්‍ය උපදෙස් ජනාධිපතිවරයා විසින් ලබාදී තිබුණු අතර අරලිය ගහ මන්දිරයේ දී ඊයේ පැවති වරාය හා ගුවන්සේවා අමාත්‍ය‍ාංශ ප්‍රගති සමාලෝචන රැස්වීමේ දී මීට අදාළ කරුණු සාකච්ඡා වී තිබේ..", "URL": "https://sinhala.adaderana.lk/news.php?nid=8625", "Category": null, "Parent URL": null}