{"Source": "Adaderana", "Timestamp": "January 14, 2016 02:52 pm", "Headline": "මැනිං පෑලියගොඩට යන ලකුණු", "News Content": "පිටකොටුව ප්‍රදේශයේ පවත්වාගෙන යනු ලබන මැනිං වෙළඳපළ පෑලියගොඩ ප්‍රදේශයේ නැවත ස්ථාපිත කිරීම සඳහා වන යෝජනාවට කැබිනට් අනුමැතිය ලැබී තිබේ.නාගරික සංවර්ධන අධිකාරිය විසින් පිළියෙළ කරන ලද කොළඹ නගර සංවර්ධන සැලැස්ම (2008-2020) පිටකොටුව ප්‍රදේශය ඒකාබද්ධ සංවර්ධන කලාපයක් ලෙස හඳුනාගෙන තිබුණි.ඒ අනුව මෙම සංවර්ධන සැලැස්මට අනුව පැරණි ශාන්ත ජෝන් මාළු වෙළඳපොල පෑලියගොඩ ප්‍රදේශයේ ප්‍රතිස්ථාපනය කරන බවත්, එළවළු හා පලතුරු තොග වෙළඳ මධ්‍යස්ථානයද, පෑලියගොඩ ප්‍රදේශයට ගෙනයාමටත් තීරණය කර තිබේ.එබැවින් දැනට මැනිං වෙළඳපළ පවත්වාගෙන යන ප්‍රදේශය පොදු ගමනාගමන පහසුකම් සැපයීම සඳහා යොදාගැනීමටත් හඳුනාගෙන ඇති බව අද(14) පැවති කැබිනට් තීරණ දැනුම්දීමේ මාධ්‍ය හමුවේදී අනාවරණය විය. පෑලියගොඩ පිහිටි අක්කර 25ක පමණ වන භූමි භාගයක රු.බිලියන 4ක ඇස්තමේන්තු ගත පිරිවැයකින් සියලු පහසුකම් සහිතව මෙම නව වෙළඳපළ ප්‍රතිස්ථාපනය කිරීමේ යෝජනාව මහනගර හා බස්නාහිර සංවර්ධන අමාත්‍ය පාඨලී චම්පික රණවක මහතා විසින් කැබිනට් මණ්ඩලයට ඉදිරිපත් කර තිබිණි.", "URL": "https://sinhala.adaderana.lk/news.php?nid=56354", "Category": null, "Parent URL": null}