{"Source": "Adaderana", "Timestamp": "June 6, 2013 09:12 pm", "Headline": " පොලිස් සිරමැදිරියේ බිත්තිය කඩා සැකකරුවෝ පනිති - පොලීසියේ 3 වැඩ තහනම්!", "News Content": "නුගේගොඩ ලෙකෝ ආයතනයේ සිදුවු රුපියල් දසලක්ෂයේ කොල්ලය සම්බන්ධයෙන් අත්අඩංගුවට ගෙන රැඳවුම් නියෝග මත තබාගෙන සිටි සැකකරුවන් දෙදෙනා කොහුවල පොලීසියේ සිරමැදිරියේ බිත්තිය හාරා ඒ තුළින් අද (06) අලුයම පැන යාම සම්බන්ධයෙන් පොලිස් නිලධාරීන් තිදෙනෙකුගේ වැඩ තහනම් කර තිබේ. පොලිස් පරීක්ෂකවරයෙකු හා පොලිස් කොස්තාපල්වරුන් දෙදෙනෙකුගේ එසේ වැඩ තහනම් කර ඇත. නුගේගොඩ ලෙකෝ ආයතනයේ පසුගියදා සිදුවු රුපියල් දසලක්ෂයේ මුදල් කොල්ලය සම්බන්ධයෙන් අත්අඩංගුවට ගෙන සිටි සැකකරුවන් දෙදෙනෙකු කොහුවල පොලීසියේ රැඳවුම් නියෝග මත තබාගෙන විමර්ශන සිදුකරන ලදී. ඔවුන් දෙදෙනා සිර මැදිරියේ බිත්තිය හාරා ඒ තුළින් අද අලුයම පැනගොස් තිබේ. බත් කෑමට යොදා ගත් හැන්දෙන් බිත්තිය හාරා ඇති බව හෙළි වී ඇත. කෙසේ වෙතත් පලාගිය එක් සැකකරුවෙකු අත්අඩංගුවට ගැනීමට හැකි වූ බව පොලීසිය පවසයි. රන්න කදිරගොඩ ප්‍රදේශයේ පදිංචි 40 හැවිරිදි අනෙක් සැකකරු අත්අඩංගුවට ගැනීම සඳහා පරීක්ෂණ ආරම්භ කර ඇති අතර මෙම සිද්ධිය සම්බන්ධයෙන් කොහුවල පොලීසියේ නිලධාරීන් තිදෙනෙකුගේ වැඩ තහනම් කළ බව පොලීසිය පවසයි.", "URL": "https://sinhala.adaderana.lk/news.php?nid=34692", "Category": null, "Parent URL": null}