{"Source": "Adaderana", "Timestamp": "February 3, 2019 02:55 pm", "Headline": "අමාන් 2019 නාවික අභ්‍යාස සඳහා ලංකාවේ නෞකාවක් පාකිස්ථානයට", "News Content": "පාකිස්ථානයේ පැවැත්වෙන “අමාන් 2019” නාවික අභ්‍යාසයට සහභාගී වීම සඳහා ශ්‍රී ලංකා නාවික නෞකා සයුරළ නෞකාව පාකිස්ථානය බලා පිටත්ව ගොස් තිබේ. එහි කාර්ය මණ්ඩලය 170 දෙනෙකුගෙන් සමන්විත වන අතර ඊට නිලධාරීන් 28 දෙනෙකු සහ නාවිකයින් 142 දෙනෙකු ද ඇතුළත් වන බව නාවික හමුදාව පැවසුවේය. නෞකාව ලබන 07 වනදා පාකිස්ථානයේ, කරච්චි වෙත ලඟා වීමට නියමිතයි. “අමාන්” නාවික පුහුණු අභ්‍යාය ලබන 08 වනදා සිට 14 වනදා දක්වා පැවැත්වෙන බව නාවික හමුදාව සදහන් කළේය. එහිදී තොරතුරු හුවමාරුකර ගැනීම, සාගර ආරක්ෂක මෙහෙයුම්, ත්‍රස්ත විරෝධී මෙහෙයුම්, මුදා ගැනීමේ සහ මානුෂීය ආධාර මෙහෙයුම් යනාදී අභ්‍යාස රැසක් සිදු කිරීමට නියමිතයි. ඔස්ට්‍රේලියාව, කැනඩාව, චීනය, ජර්මනිය, ඉන්දුනීසියාව, මැලේසියාව, මාලදිවයින, පිලිපීනය, රුසියාව ඇතුළු රටවල් 44 ක් “අමාන්” පුහුණු අභ්‍යාසය සඳහා සහභාගී වන බව නාවික හමුදාව සදහන් කළේය.", "URL": "https://sinhala.adaderana.lk/news.php?nid=103625", "Category": null, "Parent URL": null}