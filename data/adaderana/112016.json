{"Source": "Adaderana", "Timestamp": "June 15, 2019 11:36 am", "Headline": "කෝවිල්වල මාල කැඩු කතුන් කණ්ඩායමක්-දර්ශන සහිතයි", "News Content": "දිවයින පුරා හින්දු කෝවිල්වලට ගොස් එම කෝවිල්වල පැවැත්වෙන උත්සවවලදී කාන්තාවන් ගෙල බැඳි රන් මාල සොරා ගැනීමේ සංවිධානාත්මක කාන්තා කණ්ඩායමක් නාවලපිටිය පොලීසිය මඟින් ඊයේ (14) සැකපිට අත්අඩංගුවට ගෙන ඇත. නාවලපිටිය පොලිස් වසමට අයත් කඩියන්ලෙන ශ්‍රී මුත්තුමාරි අම්මන් හින්දු කෝවිලේ කොත් පැළඳවීමේ උත්සවය ඊයේ දිනට යෙදී තිබු අතර එම උත්සවය සඳහා ප්‍රදේශයේ හින්දු භක්තිකයන් විශාල පිරිසක් එම උත්සවයට සහභාගි වී සිටි බව අද දෙරණ වාර්තාකරු සඳහන් කළේය. මෙම උත්සවයේදී කාන්තාවන් ගෙල බැඳි රන් මාල කඩා ගන්නා කාන්තාවන් හය දෙනෙකු එම උත්සවයට පැමිණි බැතිමතුන් සහ ප්‍රදේශවාසීන් එක් ව අල්ලා නාවලපිටිය පොලීසිය වෙත බාර දි තිබේ. සැකපිට අත්අඩංගුවට ගත් සැකකරුවන් අවුරුදු 23ත් 28 අතර වයස් කාණ්ඩවල පසුවන අය බවත්, හලාවත, වත්තේගම, වලච්චේන, බුලත්සිංහල යන ප්‍රදේශවල පදිංචි දමිල ජාතිකයන් බවත්, මෙම කාන්තාවන් යාපනයේ නල්ලුර් ඇතුළු දිවයිනේ විවිධ ප්‍රදේශවල කොවිල් වලට ගොස් සෙනඟ අතර තෙරපෙමින් ඉතා සුක්ෂම ලෙස කාන්තාවන් බැදි රන් මාල සොරා ගන්නා බව දැනට පොලීසිය විසින් කරන ලද මුලික පරීක්ෂණ වලදී අනාවරණය වී ඇත. ඊයේ දින කොවිලේ පැවති උත්සවයේදි රන් මාල නැති වු විගස එම උත්සවයට පැමිණි කාන්තාවන් පිරිසක් එක වරම කැ ගැසිමත් සමඟ වහා ක්‍රියාත්මක ප්‍රදේශවාසින් එම කාන්තාවන්ව අල්ලා පොලීසිය බාර දීමට කටයුතු කර ඇත. අත්අඩංගුවට ගත් කාන්තාවන් අතර තිබු සොරාගන්නා ලද රන් මාල කිහිපයක්ද පොලිස් බාරයට ගෙන ඇති අතර අත්අඩංගුවට ගත් කාන්තාවන් අද (15) නාවලපිටිය මහෙස්ත්‍රාත් අධිකරණය වෙත ඉදිරිපත් කිරිමට නියමිතය. අත්අඩංගුවට ගත් කාන්තාවක් රන් මාලයක් සුක්ෂම ලෙස සොරා ගන්නා ආකාරය ජංගම දුරකථනයක පටිගත වී ඇත.", "URL": "https://sinhala.adaderana.lk/news.php?nid=112016", "Category": null, "Parent URL": null}