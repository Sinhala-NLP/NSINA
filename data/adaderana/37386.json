{"Source": "Adaderana", "Timestamp": "September 13, 2013 09:51 pm", "Headline": "ඡන්දය දාන්න නිවාඩු දෙන්න", "News Content": "එළඹෙන පළාත් සභා මැතිවරණයේදී රාජ්‍ය හා පෞද්ගලික අංශයේ සේවකයින්ට ඡන්දය ප්‍රකාශ කිරීම සඳහා ඉඩ ප්‍රස්ථාව සලසා දෙන ලෙස මැතිවරණ නිරීක්ෂණ මධ්‍යස්ථානය අදාළ ආයතනවල ප්‍රධානින්ගෙන් ඉල්ලීමක් කරයි. රාජකාරී ස්ථානයේ සිට තමන්ට අයත් ඡන්ද මධ්‍යස්ථානය දක්වා ඇති දුර සැලකිල්ලට ගෙන ඡන්දය ප්‍රකාශ කිරීමට අවස්ථාව ලබාදෙන ලෙස එම සංවිධානයේ මාධ්‍ය ප්‍රකාශක නීතිඥ රංජිත් සුදුසිංහ මහතා රාජ්‍ය හා පෞද්ගලික ආයතනවල පාලනාධිකාරියෙන් ඉල්ලා සිටියි. කොළඹදී අද (13) පස්වරුවේ පැවැති මාධ්‍ය හමුවකදී ඔහු මේ බව කීය. රාජකාරී ස්ථානවල ප්‍රධානීන් ඒ සඳහා අවසර ලබානොදෙන්නේ නම් ඒ පිළිබඳ තම මධ්‍යස්ථානයට දැනුම්දෙන්නැයි ද දැනුම්දෙන්නේ කෙසේදැයි මාධ්‍යවේදීන් විමසූ විට ඉදිරියේ දී ඒ ගැන දන්වන බවද හෙතෙම පැවසීය. මැතිවරණ නීති උල්ලංඝණය කිරීම ගැන පැමිණිලි 327ක් වාර්තා වී ඇතැයිද මැතිවරණයට වැඩිම උනන්දුවක් ඇත්තේ උතුරු පළාතෙන් බවද කී ඒ මහතා නිලධාරීන් 200 දෙනෙකු නිරීක්ෂණ කටයුතු සඳහා පළාත් 3ටම පිටත් කර ඇතැයිද කීය.", "URL": "https://sinhala.adaderana.lk/news.php?nid=37386", "Category": null, "Parent URL": null}