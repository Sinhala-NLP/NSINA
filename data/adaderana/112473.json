{"Source": "Adaderana", "Timestamp": "June 21, 2019 01:22 pm", "Headline": "ත්‍රිකුණාමලය නාවික තටාංගනය නීල හරිත පාරාදීසයක් වෙයි", "News Content": "නාවික හමුදාධිපති, වයිස් අද්මිරාල් පියල් ද සිල්වා ගේ නිර්මාණශීලි සංකල්පයක් මත ගොඩනැගුණු “නීල හරිත සංග්‍රාමය” ලෙස නම් කරන ලද පරිසර සංරක්‍ෂණ නියමු ව්‍යාපෘතිය ක්‍රියාවට නැංවිම සඳහා ත්‍රිකුණාමලය නාවික තටාකාංගනය ‘නීල හරිත පාරාදීසයක්’ ලෙස නම් කර තිබේ. අද ( 21) නාවික තටාකාංගනයේදී නාවික හමුදාධිපතිවරයා විසින් ඵලකයක් නිරාවණය කර ප්‍රකාශයට පත් කර ඇත. ශ්‍රී ලංකාවට අයත් වෙරළ කලාපය සහ වෙරළාශ්‍රිත පරිසර පද්ධතිය අද වන විට තුන් ආකාර තර්ජනයකට මුහුණ පාමින් පවතියි. ඉන් පළමු වැන්න, විශේෂිත පරිසර පැලෑටි ගහනයන් දුර්වල කරනු ලබන එහි ජිවින්ගේ පැවැත්මට අහිතකර තත්වයන් ගොඩනගන මුහුදේ හා ගොඩබිමේ සිදු වන දුෂණයයි. දෙවැන්න, පමණ ඉක්මවා මසුන් ඇල්ලීම සහ නොවිධිමත් ලෙස සාගර සම්පත් නෙලාගැනීම තුළින් සාගරික ජීවින් සහ පැළෑටි විනාශවී සාගර ජෛව විවිධත්වයේ සමබර පැවැත්මට හානි සිදුවිමයි. නාගරිකරණය හේතුවෙන් මං මාවත් සහ ඉදිකිරීම් පුළුල් වීමෙන් වෙරළබඩ පරිසර පද්ධතියට සිදුවන භෞතික හානිය තෙවැනි තර්ජනය ලෙස දැක්විය හැක. මිනිසාගේ ක්‍රියාකාරකම් හේතුවෙන් වෙරළාශ්‍රිත පරිසර පද්ධතියට සිදුවන මෙම තර්ජන අවම කර ගැනීම සඳහා නිසි දැක්මක්, බලයක් සහ හැකියාවක් සහිත ආයතනයක් ලෙස ශ්‍රී ලංකා නාවික හමුදාව තිරසාර පරිසර පද්ධතියක් ගොඩනැංවීමේ අරමුණ පෙරදැරිව විශේෂිත ව්‍යාපෘතියක් ලෙස මෙම නීල හරිත පරිසර සංරක්‍ෂණ ව්‍යාපෘතිය ක්‍රියාවට නංවා ඇත.", "URL": "https://sinhala.adaderana.lk/news.php?nid=112473", "Category": null, "Parent URL": null}