{"Source": "Adaderana", "Timestamp": "February 22, 2019 08:37 am", "Headline": "තියුණු ආයුධයකින් පහර දී  21 හැවිරිදි තරුණිය මරුට-මවට බරපතළයි", "News Content": "නොච්චියාගම පොලිස් වසමේ සමඟිපුර ප්‍රදේශයේ දී පුද්ගලයෙකු තියුණු ආයුධයකින් පහර දී කාන්තාවන් දෙදෙනෙකුට බරපතළ තුවාල සිදු කර තිබේ. තුවාල ලැබූ කාන්තාවන් දෙදෙනාගෙන් 21 හැවිරිදි තරුණිය මේ වන විට ජීවිතක්ෂයට පත්ව ඇතැයි පොලීසිය පවසයි. ඊයේ(21) සවස 6.40ට පමණ මෙම සිදුවීම සිදුව ඇති අතර, බරපතළ තුවාල ලැබු කාන්තාවන් දෙදෙනා නොච්චියාගම රෝහලට ඇතුළත් කර වැඩිදුර ප්‍රතිකාර සඳහා අනුරාධපුර රෝහලට මාරු කිරීමේ දී තරුණිය මෙලෙස මිය ගොස් තිබේ. නොච්චියාගම පොලීසියට ලද තොරතුරක් මත වැඩිදුර පරීක්ෂණ සිදු කරනු ලබයි. මිය ගොස් ඇත්තේ වයස අවුරුදු 21 ක් වු සමඟිපුර, නොච්චියාගම ප්‍රදේශයේ පදිංචි සොපියාගේ සුලෝචනා සෙව්වන්දි නැමැතියකි. මෘත ශරීරය මේ වන විට අනුරාධපුර රෝහලේ තැන්පත් කර ඇත. මහේස්ත්‍රාත් පරීක්ෂණය සහ පශ්චාත් මරණ පරීක්ෂණය අද(22) සිදු කිරීමට නියමිතයි. මරණය හේතුවෙන් එක් සැකකරුවෙක් පොලීසිය විසින් අත්අඩංගුවට ගෙන තිබේ. පවුල් ආරවුලක් මත මෙම ඝාතනය සිදුව ඇතැයි පොලීසිය පවසයි. සැකකරු තුවාලකාරියගේ දෙවන සැමියා වන අතර, මිය ගිය දැරිය තුවාලකාරියගේ පළමු විවාහයේ දියණියක් බව අනාවරණය වී තිබේ.", "URL": "https://sinhala.adaderana.lk/news.php?nid=104801", "Category": null, "Parent URL": null}