{"Source": "Adaderana", "Timestamp": "August 25, 2018 01:13 pm", "Headline": "ලේන් සති අන්තයෙදි හවායි දූපත්වලට ලඟා වෙයි", "News Content": "අමෙරිකාවේ හවායි ප්‍රාන්තයට බලපෑ ලේන් චණ්ඩ මාරුතයේ ප්‍රබලත්වය පහත වැටුනද එහි අනතුරුදයක මට්ටම තවදුරටත් පහව ගොස් නැති බවට කාලගුණ අංශ අනතුරු අඟවයි. සති අන්තයේදී එය ප්‍රධාන හවායි දූපත්වල ප්‍රදේශ රැසකට ළඟා වීමට නියමිත බවටද තොරතුරු වාර්තා වේ. අමෙරිකාවේ හවායි ප්‍රාන්තයට බලපා ඇති ලේන් චණ්ඩ මාරුතයේ ප්‍රබලත්වය පළමු මට්ටම දක්වා පහත වැටී ඇති නමුත් ගංවතුර නායයෑම් වැනි එහි අතුරු බලපෑම් තවමත් පහව ගොස් නැහැ. තද සුළං සහ ධාරානිපාත වර්ෂාවෙන් දැඩි බලපෑමක් එල්ල වී ඇති හවායි ප්‍රාන්තයේ පාසල් සහ සේවා ස්ථාන රැසක් වසාදමා ඇති අතරම ප්‍රදේශවාසීන් ද චණ්ඩ මාරුතය පිළිබඳව දැඩි විමසිලිමත්භාවයෙන් පසුවනු ඇති. තද වැසි සහ පැයට කිලෝ මීටර් 137 වේගයෙන් හමායන සුළං සමඟ පසුගියදා චණ්ඩ මාරුතය ඇලෝහා ප්‍රාන්තයට ළඟා වී තිබුණි. ආපදා තත්ත්වය සැළකිල්ලට ගෙන හවායි ප්‍රාන්තයට බලපවත්නා අකාරයෙන් හදිසි තත්ත්වයක් ප්‍රකාශයට පත් කිරීමට ජනාධිපති ඩොනල්ඩ් ට්‍රම්ප් පසුගියදා පියවර ගෙන ඇත. එමෙන්ම ධවල මන්දිරය ප්‍රකාශ කළේ මධ්‍යම රජයේ නිළධාරීන් ආපදා තත්ත්වයට ප්‍රතිචාර දක්වමින් අවශ්‍ය සහනාධාර සහ සැපයුම් ලබාදීමට සූදානමින් පසුවන බවයි. චණ්ඩ මාරුතය ව්‍යසනකාරී ගංවතුර සහ නායයෑම් වැනි විපත් සඳහා හේතු විය හැකි බවට මධ්‍යම පැසිෆික් සුළි කුණාටු මධ්‍යස්ථානය අනතුරු අඟවයි. එහි බලපෑමෙන් අඟල් 40ක පමණ වර්ෂාපතනයක් ලැබිය හැකි බවද පැවසෙන අතරම සති අන්තයේදී එය ප්‍රධාන හවායි දූපත්වල ප්‍රදේශ රැසකට සමීප වීමේ වැඩි සම්භාවිතාවයක් පවති. මේ අතර හවායි මව්යි දූපතේ ලැව්ගින්නක් ද පැතිර යමින් පවතින අතර චණ්ඩ මාරුතය ළඟාවීමට ප්‍රථම එය පාලනය කිරීමට සහන සේවකයින් කටයුතු කරමින් සිටියි. ලැව්ගින්න අධිවේගී මාර්ග වසා දැමීමට විදුලිය ඇණහිටීමට සහ ආරක්ෂක ඉවත් කිරීම් සඳහා හේතු වී ඇති බව සඳහන් වේ. චණ්ඩ මාරුතයේ ප්‍රබලත්වය පහත වැටුනද එහි අනතුරුදායක මට්ටම පහව ගොස් නැති බවට අනතුරු අඟවන එරට කාලගුණ අංශ ඉන් මව්යි සහ ඔආහු දූපත් වලට දැඩි බලපෑමක් එල්ලකරනු ඇති බවද පෙන්වා දෙති. මේ අතර චණ්ඩ මාරුතය හේතුවෙන් යුනයිටඩ් ගුවන් සමාගම මව්යි දූපතේ සිදුකළ ගුවන් ගමන් වාර සියල්ල අවලංගු කර ඇති බවද විදෙස් වාර්තා වල වැඩිදුරටත් සඳහන්.", "URL": "https://sinhala.adaderana.lk/news.php?nid=95000", "Category": null, "Parent URL": null}