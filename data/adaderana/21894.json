{"Source": "Adaderana", "Timestamp": "February 5, 2012 04:05 pm", "Headline": "හොර වෙදුන් වසර 5 ක් හිරේ දාන්න සූදානම්", "News Content": "ව්‍යාජ වෛද්‍යවරුන් ලෙස පෙනී සිටින පුද්ගලයින්ට එරෙහිව පවතින නීතී සංශෝධනය කිරීමට සෞඛ්‍ය අමාත්‍යාංශය තීරණය කර තිබේ. මේ වන විට ව්‍යාජ වෛද්‍යවරුන් පනස් දහසක් පමණ මෙරට සිටින බව සෞඛ්‍ය අමාත්‍යාංශය පෙන්වා දෙයි. වෛද්‍ය වෘත්තිකයින් ලෙස පෙනී සිටිය ද මොවුන්ට කිසිදු වෘත්තීය සුදුසුකමක් නොමැති බව සෞඛ්‍ය අමාත්‍යාංශය සඳහන් කරයි. මෙවැනි පිරිස් ප්‍රතිකාර කිරීම තුළින් ඇතැම් අවස්ථා වල බොහෝ ගැටලුකාරී තත්ත්වයන් වාර්තා වී තිබේ. එම නිසා එවැනි පුද්ගලයින්ට එරෙහිව දැඩි දඬුවම් පැනවීමට පියවර ගන්නා ලෙස සෞඛ්‍ය අමාත්‍ය මෛත්‍රීපාල සිරිසේන මහතා බලධාරීන්ට උපදෙස් ලබා දී ඇති බව සෞඛ්‍ය අමාත්‍යාංශය ප්‍රකාශ කරයි. පවතින නීතීයට අනුව එවැනි ව්‍යාජ වෛද්‍යවරයෙකුට හිමි වන්නේ රුපියල් දහසක දඩ මුදලක් පමණි. මෙය කිසිසේත් ප්‍රමාණවත් නොවන අතර අවම වශයෙන් එවැනි පුද්ගලයෙකුට වසර 5ක සිර දඬුවමක් හෝ ලබා දිය හැකි පරිදි අදාළ නීතී සංශෝධනය කළ යුතු බව සෞඛ්‍ය අමාත්‍ය මෛත්‍රීපාල සිරිසේන මහතා පෙන්වා දෙයි.", "URL": "https://sinhala.adaderana.lk/news.php?nid=21894", "Category": null, "Parent URL": null}