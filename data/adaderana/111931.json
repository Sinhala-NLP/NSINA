{"Source": "Adaderana", "Timestamp": "June 14, 2019 06:27 am", "Headline": "රාජ්‍ය සේවය අවංකවම කරන්න ඕන සේවයක්-තලතා", "News Content": "රාජ්‍ය සේවය යනු අවංකවම කරන්න ඕන සේවයක් බවත් ඒක ඇමතිගේවත් ජනාධිපතිගේවත් අගමැතිගේවත් සේවයක් නොවන බවත් අමාත්‍ය නීතිඥ තලතා අතුකෝරළ මහත්මිය පවසයි. අමාත්‍යවරිය මෙම අදහස් පළ කළේ බන්ධනාගාර දෙපාර්තමේන්තුවට බඳවා ගත් ආධුනික මෝටර් රථ රියදුරන් සඳහා පත්වීම් ලිපි ප්‍රදානය කිරීමේ අවස්ථාවට අධිකරණ හා බන්ධනාගාර ප්‍රතිසංස්කරණ අමාත්‍යාංශයේදී ඊයේ(13) පෙරවරුවේ එක්වෙමිනි. ආධුනික මෝටර් රථ රියදුරන් 54 දෙනෙකු සඳහා පත්වීම් ලිපි ප්‍රදානය කිරීම සිදු වු අතර ඔවුන් බඳවා ගනු ලැබුවේ විභාග දෙපාර්තමේන්තුව මඟින් පවත්වනු ලැබු තරඟ විභාගයකින් පසුව මෝටර් රථ ප්‍රවාහන දෙපාර්තමේන්තුව විසින් සිදු කළ රියදුරු පරීක්ෂණයකින් අනතුරුවයි. එහිදී තවදුරටත් අදහස් දැක්වු අමාත්‍යවරිය මෙසේ ද සඳහන් කළාය. “රාජ්‍ය සේවය කියලා කියන්නේ අපි අවංකවම කරන්න ඕන සේවයක්.රාජ්‍ය සේවය ඇමතිගේවත් ජනාධිපතිගේවත් අගමැතිගේවත් සේවයක් නෙවෙයි.ඒක ඔබට ලැබෙන වරප්‍රසාදයක්. අද මෙතන පත්වීම් ලබන ඔබ සියලු දෙනාම රජයේ පාසල්වලින් ඉගෙන ගත්ත අයයි.මේ පත්වීම ලැබෙනවාත් සමඟ ඔබට රජයෙන් මාසිකව වැටුප් ගෙවනවා .ඒ විතරක් නෙවෙයි විශ්‍රාම ගියහම විශ්‍රාම වැටුපක් ලැබෙනවා. මේ රාජ්‍ය සේවයේ තියෙන වටිනාකම ඔබ වටහා ගන්න ඕන.මේ සියලු පත්වීම් ලබාදීලා තිබෙන්නේ ඔබගේ තිබෙන දක්ෂතාවය අනුවයි. ඒ නිසා ඔබ ඒකේ තියෙන වටිනාකම වැදගත්කම අවබෝධ කර ගෙන කටයුතු කරන්න ඕන.බන්ධනාගාර දෙපාර්තමේන්තුව කියලා කියන්නේ විනය ගරුක දෙපාර්තමේන්තුවක්.බන්ධනාගාර දෙපාර්තමේන්තුවේ වගේම පොලිස් දෙපාර්තමේන්තුව කියන්නේත් විනයගරුක දෙපාර්තමේන්තු කියලා අවබෝධ කර ගත යුතුයි. පළමුව ඔබ කල්පනා කරන්න ඕන රජයේ සේවකයෙක් ලෙස ඔබේ වගකීම යුතුකම ඉටු කරන්න ඕන කියලා කල්පනා කළ යුතුයි.“", "URL": "https://sinhala.adaderana.lk/news.php?nid=111931", "Category": null, "Parent URL": null}