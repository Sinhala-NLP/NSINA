{"Source": "Adaderana", "Timestamp": "August 2, 2016 10:37 am", "Headline": "බෙලිඅත්තේදී කොල්ල කල්ලියක් මාට්ටු", "News Content": "ගිනි අවි පෙන්වා දේපළ කොල්ලකෑම්වල නිරත වු පුද්ගලයින් තිදෙනෙකු බෙලිඅත්ත ප්‍රදේශයේ දී අත්අඩංගුවට ගෙන තිබේ. තංගල්ල කොට්ඨාස අපරාධ විමර්ශන අංශයේ නිලධාරීන් විසින් සිදුකළ වැටලීමකදී සැකකරුවන් අත්අඩංගුවට ගෙන ඇති බව පොලිස් මූලස්ථානය සඳහන් කළේය.එහිදී සැකකරුවන් සතුව තිබී ටී-56 ගිනි අවියක්, මැගසින් දෙකක් සහ පතරොම් 53ක් පොලීසිය භාරයට ගෙන ඇත.සැකකරුවන්ගෙන් සිදුකළ ප්‍රශ්න කිරීම්වලදී කොල්ලකන ලද රන් භාණ්ඩ අලෙවි කළ පුද්ගලයෙකු මාතර මඩිහ ප්‍රදේශයේදී අත්අඩංගුවට ගෙන තිබේ.එම සැකකරු සතුව තිබී ග්‍රෑම් 07යි මිලිග්‍රෑම් 470ක් බරැති රන් ගුලියක්, කරාබු ජෝඩු දෙකක් සොයාගත් බව පොලීසිය සඳහන් කළේය.අත්අඩංගුවට ගත් සැකකරුවන් බෙලිඅත්ත, නාකුළුගමුව සහ මාතර යන ප්‍රදේශවල පදිංචිකරුවන් වන අතර ඔවුන් අද අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=62681", "Category": null, "Parent URL": null}