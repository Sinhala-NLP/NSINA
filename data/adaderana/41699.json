{"Source": "Adaderana", "Timestamp": "March 11, 2014 09:51 am", "Headline": "රන් දම්වැලක් හා දුරකථනයක් කොල්ල කෑ තරුණයෝ පොලීසියට බාරවෙති", "News Content": "මෝටර් රථයක මග හරස්කර නවත්වා එහි සිටි පුද්ගලයෙකුට පහර දී රන් දම්වැලක් සහ ජංගම දුරකථනයක් කොල්ලකෑමේ සිද්ධියකට සම්බන්ධ බව කියන තරුණයින් 05 දෙනෙකු පැමිණ බාර වීමෙන් පසුව ඔවුන්ව අත්අඩංගුවට ගැනීමට හලාවත පොලීසිය කටයුතු කර තිබේ. ඊයේ (10) වැනිදා හලාවත - කරවිටාගාරය මංසන්ධියේදී මෙම කොල්ලය සිදුවී ඇත. තම සහෝදරයා සහ පුතා සමග රෝගියෙකු බැලීම සඳහා මෝටර් රථයෙන් ගමන් කරමින් සිටින විට මෙම සිද්ධිය සිදුවූ බවත්, සැකකරුවන් තමාට අතින් පයින් පහර දී තමා පැළඳ සිටි රුපියල් 40,000 ක් පමණ වටිනා රන් දම්වැල සහ රුපියල් 30,000 ක් වටිනා ජංගම දුරකථනය කොල්ලකෑ බවද හලාවත -කරවිටාගාරය පදිංචි මුතුනායක පේඩිගේ බන්දු දයාසිරි ලීලාරත්න (33) යන අය පොලීසියට කර ඇති පැමිණිල්ලේ සඳහන් වේ. මෙම සිද්ධියට සම්බන්ධ බව කියන සැකකරුවන් පැමිණිලිකරු විසින් හඳුනා ගෙන ඇත. ඒ අනුව ඔවුන්ව අත්අඩංගුවට ගැනීම සඳහා පොලීසිය කටයුතු කරමින් සිටින විට ඔවුන් පොලීසියට පැමිණ බාර වී තිබේ. කොල්ලකන ලද බව කියන දේපල මෙතෙක් සොයා ගෙන නැත. හලාවත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=41699", "Category": null, "Parent URL": null}