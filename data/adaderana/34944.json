{"Source": "Adaderana", "Timestamp": "June 15, 2013 04:23 pm", "Headline": "ලංකාවෙන් සියයට 22ක් තරබාරුයි", "News Content": "මෙරට ජනගහණයෙන් සියයට 22ක් අධික තරබාරුවෙන් පෙළෙන බව සෞඛ්‍ය අමාත්‍යංශය පවසයි. පාසල් දරුවන් අතුරින් සියයට 10ක සංඛ්‍යාවක් මෙම තත්ත්වයට මුහුණ දී සිටින බව එම අමාත්‍යංශය පෙන්වාදෙයි. මෙම තත්ත්වය තුළ සිරුරේ බර අඩු කර ගැනීම පිළිබඳ පුළුල් විද්‍යාත්මක පර්යේෂණයක් දියත් කිරීමට වෛද්‍ය පර්යේෂණ ආයතනය පියවර ගෙන තිබේ. ඒ අනුව වයස අවුරුදු 50 ට අඩු අධික තරබාරුවෙන් පෙළෙන සියලු දෙනාට බොරැල්ල වෛද්‍ය පර්යේෂණ ආයතනය වෙත පැමිණ මෙම සේවාව ලබන 19 වැනිදා සිට 21 වැනිදා දක්වා ලබා ගත හැකි බව සෞඛ්‍ය අමාත්‍යංශය පවසයි. එහිදී එම ස්ථානයට පැමිණෙන සියලු දෙනාට සියලූම පරීක්ෂණ නොමිලේ සිදුකරන අතර ඉන් තෝරා ගන්නා 600 දෙනෙකු සඳහා පර්යේෂණ ව්‍යාපෘතියක් ක්‍රියාත්මක කිරීමට ද වෛද්‍ය පර්යේෂණ ආයතනය විසින් කටයුතු කරන බව අමාත්‍යංශය කියයි. මාස කිහිපයක කාලයක් එම පුද්ගලයන් 600 දෙනා සඳහා අදාළ ව්‍යාපෘතිය ක්‍රියාත්මක කිරීමෙන් අනතුරුව කෙටි කාලයක් තුළ වැඩිම බරක් අඩු කරගත් පුද්ගලයා තෝරා තිළිණ ප්‍රදානය කිරීමට ද තීරණය කර ඇති බව අමාත්‍යංශය පවසයි.", "URL": "https://sinhala.adaderana.lk/news.php?nid=34944", "Category": null, "Parent URL": null}