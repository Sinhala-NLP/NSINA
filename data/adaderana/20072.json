{"Source": "Adaderana", "Timestamp": "November 18, 2011 08:32 am", "Headline": "මගේ රටේ ම‍ගේ ජනතාවගේ පැතුම් සඵලවේවා!", "News Content": "මගේ රටේ සහ මගේ ජනතාවගේ පැතුම් සඵල වී සිතේ සතුට සාමය උදාවේවායි ජනාධිපති මහින්ද රාජපක්ෂ මහතා පවසයි. තමා‍ගේ 66 වන ඡන්ම දිනය සමරමින් ජනාධිපතිවරයා මේ බව සඳහන් කළ බව ජනාධිපති මාධ්‍ය ඒකකයේ අධ්‍යක්ෂ ජනරාල් බන්දුල ජයසේකර මහතා නිවේදනය කරයි. 1945 නොවැම්බර් මස 18 වැනි දින හම්බන්තොට, වීරකැටිය මැද මුලනේ උපත ලද මහින්ද රාජපක්ෂ මහතා මෙරට දේශපාලන වංශ කතාව වෙනස් මගකට යොමු කිරීමට කැප වූ නිය‍මුවෙකු ලෙස සැලකෙයි. ඩී.ඒ.රාජපක්ෂ නම් වූ දේශපාලඥයාගෙන් පැවත එන කීර්තිමත් පවුලක සාමාජිකයෙකු වූ මහින්ද රාජපක්ෂ මහතා 1970 වස‍රේ දී නිල වශයෙන් සිය දේශපාලන දිවිය ආරම්භ කළේය. බෙලිඅත්ත මහජන මන්ත්‍රීවරයා ලෙස පාර්ලිමේන්තුව නියෝජනය කරන විට පාර්ලිමේන්තුවේ සිටි ලාබාලතම මන්ත්‍රීවරයා වූයේ ද ඔහුය. එතැන් සිට 41 ක් වසරක් දේශපාලන භූමිකාවේ විවිධ කම්කටොලු හැලහැප්පීම් බාධක පසුකරමින් ශ්‍රි ලංකා නිදහස් පක්ෂයේ නායකත්වය දක්වා පැමිණීමට ඔහු සමත්විය. 1994 වසරේ බලයට පත්වූ ශ්‍රී ලංකා නිදහස් පක්ෂ රජයේ කම්කරු හා ධීවර අමාත්‍ය ධුර දරමින් මහජන සේවයට කැප වූ මහින්ද රාජපක්ෂ මහතා 2005 ජනාධිපතිවර‍ණයේ අපේක්ෂකයා ලෙස ඉදිරිපත්විය. එහිදී ප්‍රතිවාදී අපේක්ෂක රනිල් වික්‍රමසිංහ මහතා පරාජය කරමින් 6 වන විධායක ජනාධිපතිවරයා ලෙස අභිෂේක ලැබීය. එම කාලය තුළ මෙරට දැවැන්ත වෙනසකට ලක්කළ ජනාධිපතිවරයා දශක තුනක් පුරා පැවති ත්‍රස්තවාදය මුලිනුපුටා දමමින් ශ්‍රී ලංකාව නිදහස් දේශයක් බවට පත්කිරීමට ඇප කැපවිය. දෙවන වරටත් 2010 වස‍රේ දී ජනාධිපතිවරණයට ඉදිරිපත් වූ මහින්ද රාජපක්ෂ මහතා ප්‍රතිවාදී අපේක්ෂක සරත් ෆොන්සේකා මහතා පරාජයට පත්කළේය. ජාතික හා ජාත්‍යන්තර වශයෙන් එල්ල වන විවිධ බලපෑම් හමුවේ රට වෙනුවෙන් නොසැලී රැදී සිටිමින් රටට සුභ අනාගතයක් උදාකර දීමට කැපවන ජනාධිපතිවරයාට ජාතියේ සුභාශිංෂණ හිමිවේ.", "URL": "https://sinhala.adaderana.lk/news.php?nid=20072", "Category": null, "Parent URL": null}