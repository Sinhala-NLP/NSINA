{"Source": "Adaderana", "Timestamp": "March 30, 2018 10:15 am", "Headline": "ප්‍රදේශ කිහිපයක රිය අනතුරුවලින් 6 ක් මරුට", "News Content": "ගතවූ පැය 24ක කාලය තුළ දිවයිනේ ප්‍රදේශ කිහිපයකදී සිදු වූ රිය අනතුරුවලින් පුද්ගලයින් 06 දෙනෙකු මියගොස් තිබේ. වැලිපැන්න, ගොරකදූව ප්‍රදේශයේදී මාර්ගයේ ගමන් කළ 39 හැවිරිදි පුද්ගලයෙකු රිය අනතුරකට ලක්වීමෙන් මියගොස් ඇති අතර අනතුර සිදු කළ වාහනය පළාගොස් ඇති බව පොලිසිය පැවසීය. හොරොව්පතාන ප්‍රදේශයේදී පාපැදියක් කැබ් රථයක ගැටීමෙන් සිදු වූ අනතුරකින් 51 හැවිරිදි පාපැදිකරු මියගොස් තිබේ. කොළඹ - නුවර ප්‍රධාන මාර්ගයේ තිහාරිය ප්‍රදේශයේදී ලොරි රථයක් හා යතුරුපැදියක් මුහුණට මුහුණ ගැටීමෙන් ඊයේ (29) රාත්‍රී සිදු වූ අනතුරකින් 30 හැවිරිදි යතුරුපැදිකරු මියගොස් ඇති බව පොලිසිය සදහන් කළේය. බණ්ඩාරගම, කඹුරුගොඩහන්දිය අසලදී යතුරුපැදියක ගැටීමෙන් 84 හැවිරිදි පුද්ගලයෙකු මියගොස් තිබේ. වත්තල ප්‍රදේශයේදී යතුරුපැදියක් පාපැදියක ගැටීමෙන් සිදු වූ අනතුරකින් පා පැදිකරු මියගොස් ඇති බව පොලිසිය සදහන් කළේය. කිරිබත්ගොඩ, ප්‍රදේශයේදී මෝටර් රථයක යතුරුපැදියක් ගැටීමෙන් අනතුරක් සිදුව ඇති අතර අනතුරින් 53 හැවිරිදි යතුරුපැදිකරු මියගොස් තිබේ.", "URL": "https://sinhala.adaderana.lk/news.php?nid=86610", "Category": null, "Parent URL": null}