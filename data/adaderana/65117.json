{"Source": "Adaderana", "Timestamp": "October 17, 2016 11:52 am", "Headline": "නිරූපමා රාජපක්ෂගේ ස්වාමියා අත්අඩංගුවේ", "News Content": "බැසිල් රාජපක්ෂට අයිති නැතැයි කියූ මල්වානේ ඉඩම වෙන්දේසි කිරීමට අධිකරණය නියෝග කිරීමෙන් පසු ඒ ගැන සිදුකෙරෙන පරීක්ෂණයකට අදාළව බැසිල් රාජපක්ෂගේ ඥාති සහෝදරියක වන නිරුපමා රාජපක්ෂ මහත්මියගේ ස්වාමිපුරුෂයා වන තිරුකුමාර් නඩේෂන් අත්අඩංගුවට ගෙන තිබේ.ප්‍රකාශයක් ලබාගැනීම සඳහා අද(17)‍පෙරවරුවේ පොලිස් මූල්‍ය අපරාධ කොට්ඨාසයට කැඳවනු ලැබූ හෙතෙම අත්අඩංගුවට ගෙන මේවන විට පූගොඩ මහේස්ත්‍රාත් අධිකරණය වෙත කැටුව යමින් සිටින බව පොලීසිය පවසයි.මල්වාන,ගඟබඩ පාර අක්කර 16ක මෙම ඉඩම සහ එහි ඉදිකර පැවති නිවස සහිත දේපළ මෙම ඉඩම බැසිල් රාජපක්ෂ මහතාගේ ඥාති සහෝදරියක වන නිරුපමා රාජපක්ෂ මහත්මියගේ ස්වාමිපුරුෂයා වන තිරුකුමාර් නඩේෂන් මහතා විසින් මිලදීගත් බවට ඉඩම විකිණූ පාර්ශවය විසින් පවසා ඇතැයි සඳහන්ය.කෙසේ වුවද 2015 ජනවාරි 08 පැවති මැතිවරණයෙන් පැවති රජය පරාජයවීමත් සමඟ තිරුකුමාර් නඩේසන් විසින් මෙම නිවස සහිත ඉඩම මුදිත ජයකොඩි නමැති අයෙකු වෙත පවරා ඇති බව ද කියැවේ.එහෙත් මේ පිළිබඳ සිදුකෙරුණු පරීක්ෂණවලදී නිවසේ අයිතිය මුදිත ජයකොඩි විසින් ප්‍රතික්ෂේප කිරීමත්, ඊට අයිතිකරුවෙකු ඉදිරිපත් නොවීමත් හේතුවෙන් එය වෙන්දේසි කර ලැබෙන මුදල් එම නඩු‍ව වෙනුවෙන් යෙදීමට පූගොඩ මහේස්ත්‍රාත් අධිකරණය පසුගියදා නියෝග කරන ලදී.එසේ වුවද මෙම සිද්ධියට අදාළව සිදුකෙරෙන පරීක්ෂණවලට අදාළව ප්‍රකාශයක් ලබාදීමට පැමිණි තිරු නඩේෂන් මහතා අත්අඩංගුවට ගෙන ඇත්තේ මෙම ඉඩම මිලදී ගැනීමට වත්කම් උපයා ගැනීම සිදුකළ අයුරු පෙන්වාදීමට අපොහොසත්වීම,අලෙවියේදී අක්‍රමිකතා සිදුකිරීම ආදී චෝදනාවන්ට බැව් සඳහන්ය.", "URL": "https://sinhala.adaderana.lk/news.php?nid=65117", "Category": null, "Parent URL": null}