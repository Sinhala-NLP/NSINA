{"Source": "Adaderana", "Timestamp": "April 24, 2011 05:00 pm", "Headline": " අනුරාධපුරයට අනෝරා වැහි-මාර්ග කිහිපයක් ජලයෙන් යටවෙයි", "News Content": "අනුරාධපුර ප්‍රදේශයට ඇද හැලෙන අධික වැසි හේතුවෙන් මාර්ග කිහිපයක් ජලයෙන් යට වී තිබේ. කලා වැව සහ අවුකන මාර්ගයත් , ගල්නෑව සහ හුරිගස් වැව මාර්ගයත් ජලයෙන් යට වීම හේතුවෙන් ගමනාගමනයට බාධා එල්ල වී ඇති බව අද දෙරණ වාර්තාකරු සඳහන් කරයි. අනුරාධපුර පූජා නගර සීමාවේ රුවන්වැලි සෑය සහ ථුපාරාමය අතර මාර්ගය සහ සංඝමිත්තා මාවත ජලයෙන් යට වී තිබේ. මේ අතර කලාවැව , නුවර වැව , තිසා වැව , වාහල්කඩ වැව , බසවක්කුලම වැව , මහවිලච්චිය වැව , නාච්චිදූව වැව සහ රාජාංගණය ජලාශය මේ වන විට වාන් දමමින් තිබේ. කලාවැවේ හදිසි වාන් දොරටු දෙකම අද දහවල් අඩි 8 බැගින් විවෘත කළ බව කලා වැව වාරිමාර්ග කාර්යාලයේ කාර්මික නිලධාරී එම්.එච්.එම් ඉර්ෂාද් මහතා පැවසුවේය. රාජාංගණය ජලාශයේ ද වාන් දොරටු 7ක් විවෘත කර ඇති අතර මේ හේතුවෙන් කලා ඔය දෙපස වෙසෙන ජනතාවට විමසිල්ලෙන් සිටින ලෙස රාජාංගණය වාරිමාර්ග ඉංජිනේරුවරයා දැනුම් දෙයි. තිසා වැව පිටාර ගැලීම හේතුවෙන් අනුරාධපුර පුත්තලම මාර්ගයේ නිරාවිය හා පණ්ඩුලගම ප්‍රදේශ වල නිවාස කිහිපයක් ජලයෙන් යට වී තිබේ.", "URL": "https://sinhala.adaderana.lk/news.php?nid=15677", "Category": null, "Parent URL": null}