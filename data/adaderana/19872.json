{"Source": "Adaderana", "Timestamp": "November 8, 2011 10:29 pm", "Headline": "වාහන ගෙන්වන්නන් වසර දෙක හමාරක් ඉල්ලයි", "News Content": "මෙරටට වාහනයක් ආනයනය කිරීමට අවසර ලබා දී ඇති කාල පරාසය වසර දෙක හමාරක් දීර්ඝ කරන ලෙස වාහන ආනයනකරුවන්ගේ සංගමය රජයෙන් ඉල්ලා සිටියි. මුලදී එකී කාල පරාසය වසර තුන හමාරක් ලෙස තිබී පසුව එය වසර දෙකක් පමණක් දක්වා අඩුකරලීමට පියවර ගත් බව එකී සංගමය විසින් නිකුත් කළ නිවේදනයකින් සිහිපත් කර තිබේ. දැනට ක්‍රියාත්මක වන ද්විත්ව වැට් බදු ක්‍රමයද කාලීන ලෙස සංශෝධනය විය යුතු බවද ඔවුන් පෙන්වා දී ඇත. මෙරටට වාහන ආනයනය කිරීමේදී පැවති ආනයනික බද්ද 2010 ජූනි මස පහත හෙළීමට ආණ්ඩුව විසින් ගත් ක්‍රියා මාර්ගය ඉතා ප්‍රශස්ත බවත්,ඒ පිළිබඳ ජනාධිපතිවරයා ප්‍රමුඛ රජයට තමන්ගේ කෘතඥතාවය පළ කරන බවත් වාහන ආනයනකරුවන්ගේ සංගමය සඳහන් කරයි.", "URL": "https://sinhala.adaderana.lk/news.php?nid=19872", "Category": null, "Parent URL": null}