{"Source": "Adaderana", "Timestamp": "February 2, 2018 01:52 pm", "Headline": "මහ බැංකු බැඳුම්කර වංචාවට හිටපු මහ බැංකු අධිපති ඇතුළු 3 ක් සැකකරුවන් ලෙස නම් කරයි", "News Content": "හිටපු මහ බැංකු අධිපති අර්ජුන් මහේන්ද්‍රන්, පර්පෙචුඅල් ට්‍රෙෂරීස් සමාගමේ හිමිකරු අර්ජුන් අලෝසිස් සහ කසුන් පලිසේන යන අය ප්‍රශ්නගත මහ බැංකු බැදුම්කර ගණුදෙනුව සම්බන්ධයෙන් සිදු කෙරෙන පරික්ෂණයේ සැකකරුවන් ලෙස කොටුව මහේස්ත්‍රාත් අධිකරණය හමුවේ නම් කර තිබේ. අදාළ සිද්ධිය සම්බන්ධයෙන් අපරාධ පරික්ෂණ දෙපාර්තමේන්තුව ගොනුකර ඇති නඩුව අද(02) කොටුව මහේස්ත්‍රාත් අධිකරණය හමුවේ කැඳවූ අවස්ථාවේ අපරාධ පරික්ෂණ දෙපාර්තමේන්තුව විසින් මෙම නම් කිරිම සිදු කළ බව අද දෙරණ අධිකරණ වාර්තාකරු සඳහන් කළේය. එමෙන්ම ලබන 15 වනදාට පෙර අපරාධ පරික්ෂණ දෙපාර්තමේන්තුවට මහ බැංකු බැදුම්කර සිද්ධිය සම්බන්ධයෙන් ප්‍රකාශයක් ලබා දෙන ලෙස ද කොටුව මහේස්ත්‍රාත් ලංකා ජයරත්න මෙනවිය හිටපු මහ බැංකු අධිපති අර්ජුන් මහේන්ද්‍රන් මහතා වෙත මෙහිදී නියෝගයක් නිකුත් කර තිබේ. නීතිපතිවරයා වෙනුවෙන් අධිකරණය හමුවේ පෙනී සිටි ජ්‍යෙෂ්ඨ අතිරේක සොලිසිටර් ජනරාල් යසන්ත කෝදාගොඩ මහතා මහ බැංකු බැඳුම්කර ජනාධිපති විමර්ශන කොමිසමේ වාර්තාව අධිකරණයට ඉදිරිපත් කරමින් දීර්ඝ ලෙස කරුණු දක්වා සිටි බව ද අද දෙරණ වාර්තාකරු සඳහන් කළේය. මේ සම්බන්ධයෙන් වැඩිදුර විභාගය ලබන 16 වන දින සිදු කිරිමට නියමිතයි.", "URL": "https://sinhala.adaderana.lk/news.php?nid=83907", "Category": null, "Parent URL": null}