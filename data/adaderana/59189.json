{"Source": "Adaderana", "Timestamp": "April 16, 2016 08:51 am", "Headline": "පොලීසියේ ගිනි අවි පන්සලෙන් මතුවෙයි", "News Content": "ලග්ගල පොලිස් ස්ථානයෙන් සොරකම් කරන ලද ගිනි අවි සියල්ල සොයාගෙන තිබේ.පොලිස් මාධ්‍ය ප්‍රකාශක කාර්යාලය පැවසුවේ අද(16) පෙරවරු 6.00ට ලැබුණු තොරතුරක් මත සිදුකළ සෝදිසියකදී වැල්ලේවෙල, සඳගල විහාරස්ථාන භූමියේ ජල ටැංකියක් අසළ දමාගොස් තිබියදී අදාළ ගිනි අවි සොයාගත් බවයි.ලග්ගල පොලිස් ස්ථානයේ සිට කිලෝමීටර 5 ක පමණ දුරින් මෙම විහාරස්ථානය පිහිටා ඇති බව සඳහන්ය.ගිනිඅවි සොරාගත් පුද්ගලයන් මෙම ස්ථානයට අදාළ ගිනිඅවි ගෙනවිත් දමන්නට ඇතැයි සැක කරයි. ටී 56 වර්ගයේ ගිනි අවියක් , රිවෝල්වර 05ක්, ලග්ගල පොලිස් ස්ථානයේ නිලධාරීන් විසින් සොයාගෙන ඇති බව පොලිස් මාධ්‍ය ප්‍රකාශක කාර්යාලය පැවසුවේය.පසුගිය 14 වනදා අළුයම ලග්ගල පොලිස් ස්ථානයේ තිබූ මෙම ගිනි අවි සොරාගෙන ගොස් තිබුණි.ඒ අනුව අදාළ ගිනි අවි සොයා පොලිස් කණ්ඩායම් කිහිපයක් විමර්ශන සිදු කළ අතර ඉන් අනතුරුව එහි විමර්ශන කටයුතු ඊයේ(15) දිනයේ සිට අපරාධ පරීක්ෂණ දෙපාර්තමේන්තුව විසින් සිදු කළේය.එමෙන්ම ගිනි අවි සොරා ගැණුනු දිනයේ ලග්ගල පොලීසියේ රාජකාරියේ නිරතව සිටි නිලධාරීන් තිදෙනෙකු ඊයේ දිනයේ සිට වැඩ තහනමකට ද ලක් කෙරුණි.පොලිස් ස්ථානයෙන් සොරා ගැණුනු ගිනි අවි අද උදෑසන විහාරස්ථානයේ ජල ටැංකිය අසළ තිබෙනු පළමුවෙන් එම විහාරස්ථානයේ වැඩවසන පූජ්‍ය පුවක්පිටියේ රතනසාර හිමි දැක තිබේ.අදාළ ගිනි අවි පොලිස් ස්ථානයෙන් සොරකම් කරන ලද සැකකරු පිළිබද මෙතෙක් අනාවරණය වී නොමැති අතර මේ සම්බන්ධයෙන් වැඩිදුර විමර්ශන ක්‍රියාත්මක බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා පැවසුවේය.", "URL": "https://sinhala.adaderana.lk/news.php?nid=59189", "Category": null, "Parent URL": null}