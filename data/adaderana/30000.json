{"Source": "Adaderana", "Timestamp": "December 16, 2012 01:02 pm", "Headline": "බඩු පෙට්ටිය දමා යයි", "News Content": "අනුරාධපුර සිට ‍කොළඹ බලා ධාවනය වු දුම්රියක භාණ්ඩ ප්‍රවාහනය කළ මැදිරිය තලාව - තඹුත්තේගම අතර මාර්ගයේ දී පීලිපැනීම නිසා එකී මැදිරිය ඉවත්කර දුම්රිය යළි ධාවනය කර තිබේ. අද (16) උදෑසන 9.30ට පමණ දුම්රියේ භාණ්ඩ ප්‍රවාහන මැදිරිය මෙලෙස පීලිපැනීමට ලක්ව ඇති බව දුම්රිය පාලක මැදිරිය සඳහන් කළේය. අනතුරුව එම මැදිරිය දුම්රියෙන් ඉවත් කර දුම්රිය යළි ධාවන කටයුතු ආරම්භ කර තිබේ. කෙසේ වෙතත් පීලිපැනීමට ලක් වු මැදිරිය දුම්රිය මාර්ගයෙන් ඉවත් කරන තුරු දුම්රිය ගමනාගමනයට බාධා එල්ල විය හැකි බව දුම්රිය පාලක මැදිරිය පවසයි. පිලීපැනීමට ලක්වු මැදිරිය පීලිගත කිරීමේ කටයුතු මේවන විට ආරම්භ කර ඇති බව දුම්රිය පාලක මැදිරිය සඳහන් කළේය. මේ අතර බණ්ඩාරවෙල සහ දියතලාව අතර දුම්රිය මාර්ගයේ දී බස් රථයක් කාර්මික දෝෂයකට ලක්වීම හේතුවෙන් එම මාර්ගයේ දුම්රිය ගමනාගමනයට අද පෙරවරුවේ බාධා එල්ල වී තිබුණි. මේ හේතුවෙන් ඊයේ රාත්‍රී කොළඹ සිට ගමන් කළ රාත්‍රී තැපැල් දුම්රිය දියතලාව දුම්රිය ස්ථානයේ ටික වේලාවක් නවතා තැබීමට ද සිදුවු බව දුම්රිය පාලක මැදිරිය සඳහන් කළේය. බස් රථය දුම්රිය මාර්ගයෙන් ඉවත් කිරීමෙන් අනතුරුව මේවන විට උඩරට දුම්රිය මාර්ගයේ ධාවන කටයුතු සාමාන්‍ය පරිදි සිදුවන බව දුම්රිය පාලක මැදිරිය පැවසුවේය.", "URL": "https://sinhala.adaderana.lk/news.php?nid=30000", "Category": null, "Parent URL": null}