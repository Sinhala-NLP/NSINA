{"Source": "Adaderana", "Timestamp": "June 4, 2010 08:42 am", "Headline": "බද්දේ වාසිය ඉක්මනින් ජනතාවට ", "News Content": "ආනයනික වාහන බද්ද 50%කින් අඩුකිරීමේ වාසිය කඩිනමින් ජනතාවට ද ලැබෙනු ඇතැයි මුදල් අමාත්‍යාංශය පවසයි. ඉන්ධන මිල ඉහළ යාම සහ විදේශ සංචිත ප්‍රමාණයන් සැලකීමෙන් වාහන ආනයනය පාලනය කිරීමේ අරමුණින් පනවා තිබු බදු මෙලෙස ඉවත් කළ බව එහි මූල්‍ය ප්‍රතිපත්ති අංශයේ අධ්‍යක්ෂ එස්.ආර්.ආටිගල මහතා සඳහන් කරයි. ආර්ථිකය පිබිදීම සහ සංචාරක ක්ෂේත්‍රයේ වර්ධනය හේතුවෙන් මෙවැනි ක්‍රියාමාර්ගයක් ගැනීමට රජය තීරණය කළ බව එස්.ආර්.ආටිගල මහතා පෙන්වාදෙයි. යතුරු පැදි සඳහා මෙතක් පනවා තිබු 18%ක් පමණ වු බදු 5% දක්වා අඩුකර ඇති බව පැවසු ඒ මහතා භාණ්ඩ ප්‍රවාහනය සඳහා භාවිත කරන රථවාහන සඳහා වු බද්ද 50%කින් අඩුකර ඇති බව ද ඒ මහතා සඳහන් කළේය.", "URL": "https://sinhala.adaderana.lk/news.php?nid=8797", "Category": null, "Parent URL": null}