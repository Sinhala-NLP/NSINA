{"Source": "Adaderana", "Timestamp": "December 14, 2011 02:04 pm", "Headline": "ජාතික ඖෂධ ප්‍රතිපත්තිය  වෙනුවෙන් පනත් කෙටුම්පත් 3 ක්", "News Content": "ජාතික ඖෂධ ප්‍රතිපත්තිය බලාත්මක කිරීම සඳහා ප්‍රධාන පනත් කෙටුම්පත් 3ක් සකස් කිරීමට පියවර ගෙන ඇති බව සෞඛ්‍ය අමාත්‍යාංශය පවසයි. ජාතික ඖෂධ නියාමන අධිකාරිය පිහිටුවීම සඳහා යෝජනා කර තිබෙන ප්‍රධාන පනත් කෙටුම්පත යටතේ තවත් පනත් කෙටුම්පත් දෙකක් සකස් කර ඇති බව එම අමාත්‍යාංශය සඳහන් කරයි. එම කෙටුම්පත් ලබන වසරේ මුල් කාර්තුවේ දී පාර්ලිමේන්තු අනුමැතිය සඳහා ඉදිරිපත් කරන බව සෞඛ්‍ය අමාත්‍යාංශය පවසයි. මහාචාර්ය සේනක බිබිලේ මහතා නිර්දේශ කළ ජාතික ඖෂධ ප්‍රතිපත්තිය මගින් ගුණාත්මක බවින් ඉහළ ඖෂධ සාධාරණ මිලට ජනතාවට ලබාදීමට පියවර ගැනෙන බව එම අමාත්‍යාංශය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=20680", "Category": null, "Parent URL": null}