{"Source": "Adaderana", "Timestamp": "June 3, 2011 09:19 am", "Headline": "හාම්පුතුන් සමග සාකච්ඡා තවමත් සාර්ථක වී නෑ", "News Content": "වතු කම්කරුව‍න්ගේ වැටුප් ඉහළ දැමීම සම්බන්ධයෙන් හාම්පුතුන් සමග පවත්වන සාකච්ඡා මෙතෙක් සාර්ථක වී නොමැති බව වතු වෘත්තීය සමිති පවසයි. අදාළ සාකච්ඡා සම්බන්ධයෙන් කිසිදු දැනුම් දීමක් මෙතෙක් සිදුකර නොමැති බව කඳුරට ජනතා පෙරමුණේ නායක පී.රාධක්‍රිෂ්ණන් මහතා සඳහන් කරයි. වතුකම්කරුවන්ගේ මූලික වැටුප රුපියල් 500 දක්වා ඉහළ නංවන ලෙස බලකරමින් ලබන ඉරිදා වෘත්තීය ක්‍රියාමා‍ර්ගයකට එළඹෙන බව ද රාධක්‍රිෂ්ණන් මහතා සඳහන් කළේය. වෘත්තීය සමිති සමග සාකච්ඡා දිග්ගැස්සීමට කටයුතු කරන බව පෙනීයන බව ද සමස්ත ලංකා වතු කම්කරු සංගමයේ ලේකම් රාමලිංගම් චන්ද්‍රසේකර් මහතා ද මේ සම්බන්ධයෙන් අදහස් පළ කරමින් කියා සිටියේය. එමනිසා වතු හාම්පුතුන්ගේ සංගමය හෝ සාකච්ඡාවලට සම්බන්ධ වන වෘත්තීය සමිති වතු කම්කරුවන්ගේ සැබෑ ගැටලුව හඳුනාගෙන සාකච්ඡා කරන්නේද යන ප්‍රශ්නය මතුවන බව ද ඔහු පෙන්වාදුන්නේය. එම තත්ත්වය මත මේ වනවිට වතු කම්කරුවන් ස්වාධීනව වෘත්තීය ක්‍රියා මාර්ග ගණනාවක් ක්‍රියාත්මක කර ඇති බවත්, සාකච්ඡා දිග්ගැස්සවීමට කටයුතු කළහොත් සියලුම වතු කම්කරුවන් වෘත්තීය ක්‍රියා මාර්ගවලට සම්බන්ධවීම වැළැක්විය නොහැකි වනු ඇති බව හෙතෙම අවධාරණය කරයි. හාම්පුතුන් සහ වෘත්තීය සමිති අතර සාකච්ඡා පිළිබඳ එකඟතාවක් නොමැති නම් ඉදිරියේ දී ‍ඒ සම්බන්ධයෙන් අවශ්‍ය පියවර ගන්නා බව මේ පිළිබඳ අද දෙරණ කළ විමසීමක දී කම්කරු අමාත්‍ය ගාමිණී ලොකු‍ගේ මහතා ප්‍රකාශ කළේය.", "URL": "https://sinhala.adaderana.lk/news.php?nid=16508", "Category": null, "Parent URL": null}