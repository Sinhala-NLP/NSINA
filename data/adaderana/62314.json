{"Source": "Adaderana", "Timestamp": "July 22, 2016 11:42 am", "Headline": "SAITM අර්ධ රාජ්‍යයටත් විරුද්ධයි", "News Content": "මාලඹේ පෞද්ගලික වෛද්‍ය විද්‍යාලය අර්ධ රාජ්‍ය ආයතනයක් ලෙස පවත්වාගෙන යාමට විරෝධය පළ කරන බව අන්තර් විශ්වවිද්‍යාලයීය ශිෂ්‍ය බලමණ්ඩලය පවසයි. ජනාධිපතිවරයා වෙත ලිපියක් යොමුකරමින් අන්තර් විශ්ව විද්‍යාලයිය ශිෂ්‍ය සංගමයේ කැඳවුම්කරු ලහිරු වීරසේකර පෙන්වාදෙන්නේ එය රජයට පවරා ගන්නේ නම් උසස් පෙළ විභාගයෙන් ලබාගත් ලකුණු මට්ටම් මත සිසුන් බඳවා ගන්නා නොමිලේ උපාධි ප්‍රදානය කරන ආයතනයක් විය යුතු බවයි.එසේ නොමැති නම් විශ්වවිද්‍යාලය සම්පූර්ණයෙන් වසා දමා සිසුන්ගෙන් අය කරගත් සියලු මුදල් ඔවුන්ට ලබාදිය යුතු බව එම ශිෂ්‍ය සංගමය ජනාධිපතිවරයා වෙත අවධාරණය කර තිබේ.අදාළ වෛද්‍ය විද්‍යාලය මගින් නිදහස් අධ්‍යාපනයට හෝ නිදහස් සෞඛ්‍ය සේවාවට සිදුවන හානිය එය අර්ධ රාජ්‍ය වෛද්‍ය විද්‍යාලයක් බවට පත් කිරීමෙන් වළක්වා ගත නොහැකි බව අන්තර් විශ්වවිද්‍යාලයීය ශිෂ්‍ය බල මණ්ඩලය පවසයි.මේ අතර මාලබේ පෞද්ගලික වෛද්‍ය විද්‍යාලය අර්ධ රාජ්‍ය ආයතනයක් ලෙස පවත්වාගෙන යා යුතු බවට විශ්ව විද්‍යාල 6ක වෛද්‍ය පීඨ පීඨාධිපතිවරුන් යෝජනා කර තිබේ.උසස් අධ්‍යාපන අමාත්‍ය ලක්ෂ්මන් කිරිඇල්ල මහතා සහ අග්‍රාමාත්‍ය රනිල් වික්‍රමසිංහ මහතා සමග පැවති සාකච්ඡාවකදී අදාළ පීඨාධිපතිවරුන් එම යෝජනාව ඉදිරිපත් කර ඇති බව වාර්තා වේ.", "URL": "https://sinhala.adaderana.lk/news.php?nid=62314", "Category": null, "Parent URL": null}