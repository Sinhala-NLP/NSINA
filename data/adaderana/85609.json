{"Source": "Adaderana", "Timestamp": "March 13, 2018 12:50 pm", "Headline": " බැසිල්ගේ නඩුව කල් යයි-ගෝඨාගේ පෙත්සම 22 සලකා බැලෙයි", "News Content": "දිවි නැඟුම සංවර්ධන දෙපාර්තමේන්තුවට අයත් මුදල් වැයකොට මහින්ද රාජපක්ෂ මහතාගේ රුව ඇතුළත් ලිත් මුද්‍රණය කර බෙදාහැරීමේ චෝදනාව යටතේ හිටපු අමාත්‍ය බැසිල් රාජපක්ෂ සහ දිවිනැඟුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක යන අයට එරෙහි නඩුව මැයි මස 04 වනදා දක්වා කල් තැබීමට කොළඹ මහාධිකරණය තීරණය කර තිබේ. පසුගිය ජනාධිපතිවරණ සමයේදී දිවි නැඟුම සංවර්ධන දෙපාර්තමේන්තුවට අයත් රුපියල් දෙකෝටි අනූ හතර ලක්ෂයක මුදලක් වැය කර හිටපු ජනාධිපති මහින්ද රාජපක්ෂ මහතාගේ රුව ඇතුළත් ලිත් පනස් ලක්ෂයක් මුද්‍රණය කළ බවට චෝදනා කරමින් නීතිපතිවරයා විසින් මෙම නඩුව පවරනු ලැබීය. අදාළ නඩුව අද කොළඹ මහාධිකරණ විනිසුරු ගිහාන් කුලතුංග මහතා හමුවේ කැඳවූ අවස්ථාවේ නීතිපතිවරයා වෙනුවෙන් පෙනී සිටි රජයේ ජ්‍යේෂ්ඨ අධි නීතිඥ සුදර්ශන ද සිල්වා මහතා කරුණු දක්වමින් කියා සිටියේ මෙම නඩුව ගිහාන් කුලතුංග මහතා ඉදිරියේ විභාගයට ගැනීම වලක්වාලමින් අභියාචනාධිකරණය ලබන 16 වනදා දක්වා බල පැවැත්වෙන පරිදි අතුරු තහනම් නියෝගයක් නිකුත් කර ඇති බවයි. අභියාචනාධිකරණය හමුවේ බැසිල් රාජපක්ෂ මහතා විසින් ඉදිරිපත් කර ඇති එම පෙත්සම ලබන 15 වනදා සලකා බැලීමට නියමිතව ඇති බවට අධි නීතිඥ සුදර්ශන ද සිල්වා මහතා පෙන්වා දෙමින් සිදුකළ කරුණු දැක්වීම සැලකිල්ලට ගත් මහාධිකරණ විනිසුරුවරයා නඩු විභාගය කල් තැබීමට නියෝග කළ බව අද දෙරණ අධිකරණ වාර්තාකරු සඳහන් කළේය. මේ අතර ඇවන්ගාඩ් නඩුවට අදාළව අල්ලස් හෝ දූෂණ විමර්ශන කොමිසම විසින් ගොනු කර ඇති නඩුවෙන් තමා ඇතුළු සැකකරුවන් නිදහස් කරන ලෙස ඉල්ලා හිටපු ආරක්ෂක ලේකම් ගෝඨාභය රාජපක්ෂ මහතා ඉදිරිපත් කළ ප්‍රතිශෝධන පෙත්සම ලබන 22 වනදා සලකා බලන බව අභියාචනාධිකරණය අද දැනුම් දී ඇත. ගාලු වරායේ ඇවන්ගාඩ් මැරිටයින් සමාගමට පාවෙන අවි ගබඩාවක් පවත්වාගෙන යෑමට ඉඩ ලබාදීම තුළින් රජයට රුපියල් බිලියන 11 යි දශම හතරක් පාඩු කලේ යැයි අල්ලස් හෝ දූෂණ විමර්ශන කොමිසම විසින් මෙම නඩුව පවරා තිබුණි.", "URL": "https://sinhala.adaderana.lk/news.php?nid=85609", "Category": null, "Parent URL": null}