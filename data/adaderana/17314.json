{"Source": "Adaderana", "Timestamp": "July 10, 2011 05:21 pm", "Headline": "ක්‍රෙඩෙට් කාඩ් මගින් සල්ලි පිල්ලි ගැසූ ශ්‍රී ලාංකිකයා එංගලන්තයේදී හිරේට ", "News Content": "ක්‍රෙඩෙට් කාඩ් මගින් මහා පරිමාණ ජාවාරමක නිරත වූ නීති විරෝධී ශ්‍රී ලාංකික සංක්‍රමණිකයෙකු එංගලන්ත අධිකරණයක් විසින් සිරභාරයට පමුණුවා ඇතැයි විදෙස් මාධ්‍ය උපුටා දක්වයි. මුරුගයියා සෙල්වකුමාරන් නමැති 36 හැවිරිදි පුද්ගලයෙකු වූ මොහු වේස්ලි ප්‍රදේශයේ ශ්‍රී ලාංකික පවුලකට අයත් ඉන්ධන පිරවුම්හලක සේවය කර ඇතත් පිරවුම්හලේ හිමිකාරිත්වය සමග සැකකරුගේ කිසිදු ඥාතිත්වයක් නොපැවති බව මූලික විමර්ශන කටයුතුවලදී අනාවරණය වී තිබේ. ඉන්ධන ලබාගැනීමට පැමිණෙන ගනුදෙනු කරුවන් ගේ ක්‍රෙඩෙට් කාඩ් ගනුදෙනු සිදුකරන යන්ත්‍රයේ වෙනයම් තාක්ෂණික උපකරණයක් සවි කොට එකී ගනුදෙනු කරුවන්ගේ ගිණුම්වලට අදාළ දත්ත සොයාගෙන ඇතැයිද අනතුරුව එකී දත්ත ආශ්‍රයෙන් ගිණුම්කරුවන්ගේ මුදල් අයථා ලෙස සොරකම් කර ඇතැයිද සැකකරුට එරෙහිව චෝදනා එල්ලවී ඇත. 2009 වසරේ පෙබරවාරි මාසයවන විට ස්ටර්ලිං පවුම් 41,500 ක පමණ මුදලක් ක්‍රෙඩෙට් කාඩ් 517 ක් හා තවත් ඩෙබිට් කාඩ් ගණනාවක් මගින් වංචා කිරීමට සැකකරුට හැකිවී ඇතැයි වාර්තා වේ. ඊයේ දිනයේ වොරින්ටන් ක්‍රවුන් නගර අධිකරණයේ අදාළ නඩුව කැඳවූ අවස්ථාවේ 200 ක පමණ ගනුදෙනුකරුවන් පිරිසක් මොහුගේ ප්‍රයෝගයට හසුවී ඇතැයි තහවුරු වී තිබේ. වසර 9 ක් තිස්සේ නීති විරෝධී සංක්‍රමණිකයෙකු ලෙස මොහු එරට රැඳී සිට ඇති අතර ඔහුගේ නීතිඥයා වන කෙන් හෙකල් පවසා ඇත්තේ මෙම මහාපරිමාණ වංචාවෙන් සිය සේවාදායකයාට කිසිදු ප්‍රතිලාභයක් හිමි වී නොමැති බව හා මෙම වංචාවේ මහ මොළකරු වෙනත් අයෙකු බවයි.", "URL": "https://sinhala.adaderana.lk/news.php?nid=17314", "Category": null, "Parent URL": null}