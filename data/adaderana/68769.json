{"Source": "Adaderana", "Timestamp": "January 28, 2017 09:47 pm", "Headline": " සුමන්තිරන් ඝාතන තැතක් ගැන තොරතුරු අනාවරණය වෙයි!", "News Content": "දෙමළ ජාතික සන්ධාන පාර්ලිමේන්තු මන්ත්‍රී එම්.ඒ. සුමන්තිරන් මහතා ඝාතන තැතක් පිළිබඳව මෙරට ආරක්ෂක අංශ තොරතුරු අනාවරණය කරගෙන ඇති බව ද හින්දු පුවත්පත අද(28) තොරතුරු වාර්තා කර තිබුණි. ද හින්දු පුවත්පත පෙන්වා දී තිබු‍ණේ සුමන්තිරන් මහතා ඝාතනය කිරිමට සැලසුම් කිරීමේ චෝදනාව මත හිටපු එල්.ටී.ටී.ඊ සාමාජිකයින් සිව් දෙනෙකු ත්‍රස්ත විමර්ශන අංශයෙන් අත්අඩංගුවට ගෙන ඇති බවයි. ඔවුන්ගෙන් පුද්ගලයින් දෙදෙනෙක් කිලිනොච්චිය ප්‍රදේශයේ පදිංචිකරුවන් වන අතර අනෙක් දෙදෙනා යාපනය සහ ත්‍රිකුණාමලය යන ප්‍රදේශවල පදිංචිකරුවන් බව වාර්තා වෙයි.මෙම සිද්ධිය සම්බන්ධයෙන් අද දෙරණ පාර්ලිමේන්තු මන්ත්‍රී එම්.ඒ සුමන්තිරන් මහතාගෙන් විමසීමක් කළේය. එහිදී ඔහු පවසා සිටියේ අදාළ සිද්ධියෙන් අනතුරුව තමන්ගේ ආරක්ෂාව වැඩි කිරීමට රජය පියවර ගෙන ඇති බවයි. දෙමළ අන්තවාදීන් පිරිසක් විසින් මෙය සැලසුම් කර ඇති බවට තමන් සැකපල කරන බව ද මන්ත්‍රීවරයා සඳහන් කළේය. කෙසේ වෙතත් අත්අඩංගුවට ගත් සැකකරුවන් සිව් දෙනා මේ වන විට රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=68769", "Category": null, "Parent URL": null}