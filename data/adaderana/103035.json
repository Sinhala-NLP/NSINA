{"Source": "Adaderana", "Timestamp": "January 25, 2019 11:12 am", "Headline": "රෆායල් මෙවරත් විවෘත ටෙනිස් තරගාවලියේ තම තැන තහවුරු කර ගනියි", "News Content": "ඔස්ට්‍රේලියා විවෘත ටෙනිස් තරගාවලියේ අවසන් මහා තරගයේ තම ස්ථානය තහවුරු කර ගැනීමට ස්පාඤ්ඤයේ රෆායල් නඩාල් සමත් වුණි. ඔහු හමුවේ පරාජයට පත් වුණේ මෙවර ඔස්ට්‍රේලියා විවෘත ටෙනිස් තරගාවලියේදී පෙරළිකාර ජයග්‍රහණ රැසක් ලබා ගත් ග්‍රීසියේ ස්ටෙෆානෝ සිට්සිපාස් වීම විශේෂත්වයකි. ඔස්ට්‍රේලියා විවෘත ටෙනිස් තරගාවලියේ පළමු අවසන් පූර්ව තරගය වෙනුවෙන් ස්ටෙෆානෝ සිට්සිපාස් තේරී පත් වුණේ ප්‍රබල ක්‍රීඩකයන් පරාජය කරමින් වීම ද විශේෂත්වයකි. නමුත් සිට්සිපාස්ට මෙම තරගයේ දී නඩාල්ගෙන් ප්‍රබල අභියෝගයක් එල්ල වූ අතර තරගය ආරම්භයේ පටන්ම පෙරමුණේ පසු වීමට නඩාල් සමත් වුණි. තරගය පළමු වටය ලකුණු 6ට 2ක් ලෙස නඩාල් පෙරමුණ ගත් අතර දෙවන වටය ද නඩාල් පෙරමුණ ගත්තේ ලකුණු 6 ට 4 ක් ලෙසටය. දෙවන වටයේ දී සිට්සිපාස් යම්තාක් දුරට නඩාල්ට අභියෝගයක් එල්ල කළ නිසා තුන්වන වටයේ දී හෝ ඔහු දක්ෂතා අතරට පැමිණෙතැයි ක්‍රීඩාලෝලීන් බලාපොරොත්තු වුණි. නමුත් තම අත්දැකීම් තුළින් උපරිම ප්‍රයෝජන ගත් නඩාල් එම වටය ජය ගත්තේ ලකුණු 6 ට 0 ක් ලෙසටය. ඒ අනුව වට 3ට 0ක් ලෙස තරගයේ ජය හිමි කර ගත් නඩාල් අවසන් මහා තරගයේ තම ස්ථානය තහවුරු කර ගත්තේය. නඩාල් මීට පෙර අවස්ථා 5කදී මෙම තරගාවලියේ අවසන් මහා තරගය නියෝජනය කිරීමට සමත් වුණත් ඔහුට ඔස්ට්‍රේලියා විවෘත ටෙනිස් ශූරතාව දිනා ගැනීමට හැකි වුයේ එක් වතාවක් පමණකි.", "URL": "https://sinhala.adaderana.lk/news.php?nid=103035", "Category": null, "Parent URL": null}