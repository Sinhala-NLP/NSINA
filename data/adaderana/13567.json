{"Source": "Adaderana", "Timestamp": "January 18, 2011 09:16 am", "Headline": "අද කඳුරට සහ ඌව ගැටෙයි", "News Content": "අන්තර් පළාත් සීමිත ඕවර ක්‍රිකට් තරගාවලියේ කඳුරට සහ ඌව කණ්ඩායම් අතර තරගය අද(18) පැවැත්වෙයි. ඒ කොළඹ එස්. එස්. සී. ක්‍රීඩාංගණයේ දීය. අන්තර් පළාත් සීමිත ඕවර ක්‍රිකට් තරගාවලියේ පෙරමුණ ගැනීමට මේ වන විට වයඹ පළාත් කණ්ඩායම සමත්ව ඇත. ඔවුන් තරග 3 ට සහභාගී වී තරග 2ක් ජයගෙන ඇති අතර ඔවුන්ට හිමිව ඇති ප්‍රසාද ලකුණු සංඛ්‍යාව 8කි. කඳුරට කණ්ඩායම දෙවන ස්ථානයේ පසුවන අතර ඔවුන් තරග 3 ට සහභාගී වී එක් තරගයක් ජයගනිමින් ප්‍රසාද ලකුණු 5ක් ලබා සිටියි. රුහුණු කණ්ඩායම ද තරග 2ට සහභාගී වි ඉන් එක් තරගයක් ජයගනිමින් ප්‍රසාද ලකුණු 5 ක් ලබාගෙන තෙවන ස්ථානයේ රැදී සිටියි. තරගාවලියේ පිතිකරුවන් අතර පෙරමුණ ගැනීමට වයඹ කණ්ඩායමේ දිනේෂ් චන්දිමාල් සමත්ව සිටින අතර තරග 3ක දී ඔහු ලබා ඇති ලකුණු සංඛ්‍යාව ලකුණු 186 කි.", "URL": "https://sinhala.adaderana.lk/news.php?nid=13567", "Category": null, "Parent URL": null}