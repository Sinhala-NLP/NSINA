{"Source": "Adaderana", "Timestamp": "August 10, 2012 03:15 pm", "Headline": "යක්කලමුල්ලේ ලක්ෂ 11 ක කොල්ලයක්", "News Content": "යක්කලමුල්ල දේවගිරි වතුයායේ කර්මාන්ත ශාලාවක සේවකයින් සඳහා වැටුප් වශයෙන් ලබාදීමට ක්ෂේත්‍ර නිලධාරීයෙකු විසින් රැගෙන ආ රුපියල් ලක්ෂ 11ට ආසන්න මුදලක් යතුරු පැදියකින් පැමිණි පුද්ගලයින් දෙදෙනෙකු කොල්ලකා පලාගොස් තිබේ. අද (10) දහවල් මෙම මුදල් කොල්ලය සිදුව ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා සඳහන් කළේය. යතුරු පැදියෙන් පැමිණි පුද්ගලයින් සිදුකළ වෙඩි තැබීම නිසා තුවාල ලැබු එම වතුයායේ ක්ෂේත්‍ර නිලධාරියා කරාපිටිය රෝහලට ඇතුළත් කර තිබේ. සිද්ධිය සම්බන්ධයෙන් යක්කලමුල්ල පොලිසිය වැඩිදුරටත් පරීක්ෂණ පවත්වයි.", "URL": "https://sinhala.adaderana.lk/news.php?nid=26470", "Category": null, "Parent URL": null}