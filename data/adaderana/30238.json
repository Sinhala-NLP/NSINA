{"Source": "Adaderana", "Timestamp": "December 25, 2012 12:58 pm", "Headline": "කාලගුණය යහපත් අතට", "News Content": "දිවයිනට බලපා තිබු අයහපත් කාලගුණික තත්ත්වය මේවන විට පහව යමින් පවතින බව ආපදා කළමනාකරණ මධ්‍යස්ථානය පවසයි. කෙසේ වෙතත් පුද්ගලයින් 2,75,982ක් පීඩාවට පත්ව සිටින බව එම මධ්‍යස්ථානයේ සහකාර අධ්‍යක්‍ෂ ප්‍රදීප් කොඩිප්පිලි මහතා සඳහන් කළේය. කඳවුරු 149ක පුද්ගලයින් 30,500කට වැඩි පිරිසක් රැඳී සිටින බව ද ඒ මහතා පැවසුවේය. මේ අතර වාන් දොරටු විවෘත කර තිබු බොහෝ ජලාශවල වාන් දොරටු මේවන විට වසා ඇති බව ප්‍රදීප් කොඩිප්පිලි මහතා සඳහන් කළේය. ජලයෙන් යටවී තිබු මාර්ග මේවන විට යථා තත්ත්වයට පත්ව ඇති අතර වාහන ධාවන කටයුතු සඳහා එම මාර්ග විවෘත කර ඇති බව ආපදා කළමනාකරණ මධ්‍යස්ථානය පැවසුවේය. කෙසේ වෙතත් මුලතිව් ප්‍රදේශයට ඊයේ රාත්‍රී පැවති අධික වර්ෂාව හේතුවෙන් පුද්ගලයින් පිරිසක් පීඩාවට පත්ව ඇති බව වාර්තා වේ. ඔවුන්ට අවශ්‍ය සහන සැලසීම් කටයුතු ආරක්‍ෂක අංශ විසින් සිදුකරන බව ද ආපදා කළමනාකරණ මධ්‍යස්ථානය පැවසුවේය. මීට අමතරව ජල ගැලීම් තත්ත්වයෙන් වැඩිම හානී සිදුවු පුත්තලම දිස්ත්‍රික්කයේ සහන කටයුතු සඳහා ත්‍රිවිධ හමුදාව ආපදා තත්ත්වයට පත් වු විවිධ ප්‍රදේශවලට යොමුකර ඇති බව ද එම මධ්‍යස්ථානය සඳහන් කළේය.", "URL": "https://sinhala.adaderana.lk/news.php?nid=30238", "Category": null, "Parent URL": null}