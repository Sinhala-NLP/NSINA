{"Source": "Adaderana", "Timestamp": "September 22, 2015 05:01 pm", "Headline": "සමන්ගෙන් රතු එළියක්", "News Content": "බස්නාහිර පළාත් හෙද නිලධාරීන්ට ලබාදී ඇති ස්ථාන මාරුවීම් අවලංගු නොකළහොත් අඛණ්ඩ වැඩ වර්ජනයක් ආරම්භ කිරීමට සිදුවන බව රජයේ හෙද නිලධාරින්ගේ සංගමය පවසයි.එහි සභාපති සමන් රත්නප්‍රිය මහතා පැවසුවේ මෙම නීත්‍යානුකූල නොවන ස්ථානමාරුවීම් වහාම අවලංගු කිරීමට පියවර ගත යුතු බවයි.බස්නාහිර පළාත තුළ සේවය කරන හෙද නිලධාරීන් 737 දෙනෙකුට බස්නාහිර සෞඛ්‍ය සේවා අධ්‍යක්ෂවරිය විසින් ස්ථාන මාරුවීම් ලබාදී ඇති බව සඳහන්ය.එම ස්ථාන මාරුවීම් ලබාදීමේ දී පළා‍ත් සභාව තුළ ස්ථාන මාරු ප්‍රතිපත්තියක් සකස් කර නොතිබීම, ස්ථාන මාරු මණ්ඩල නොපැවැත්වීම, වෘත්තීය සමිති සහභාගි නොවීම, ස්ථාන මාරු ඉල්ලා ඇති අයට ස්ථාන මාරු ලබානොදීම සහ ස්ථාන මාරු අපේක්ෂා නොකළ අයට එම ස්ථාන මාරුවීම් ලබාදී ඇති බව සමන් රත්නප්‍රිය මහතා අවධාරණය කරයි.අදාළ ගැටලුව සම්බන්ධයෙන් පළාත් ආණ්ඩුකාරවරයාව පසුගිය 17 වැනිදා ලිඛිතව දැනුම්දීමක් කළ බව ද සමන් රත්නප්‍රිය මහතා සඳහන් කළේය. කෙසේවුව ද සෞඛ්‍ය අධ්‍යක්ෂවරිය ආණ්ඩුකාරවරයාගේ නියෝග පවා නොතකමින් ක්‍රියා කරන බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=54014", "Category": null, "Parent URL": null}