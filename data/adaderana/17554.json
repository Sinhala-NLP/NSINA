{"Source": "Adaderana", "Timestamp": "July 22, 2011 08:01 am", "Headline": "පුංචි ඡන්දය හෙටයි", "News Content": "පළාත් පාලන ආයතන සඳහා වූ ඡන්ද විමසීම හෙට(23) පැවැත්වෙයි. මේ වන විට ඊට අදාළ සියලු කටයුතු සූදානම් කර ඇති බව මැතිවරණ මහ‍ලේකම් කාර්යාලය සඳහන් ක‍රයි. ඡන්ද විමසීම සිදුවන ප්‍රදේශවල පාසල් අද(22) දිනයේ වසා තැබීමට ද අධ්‍යාපනය අමාත්‍යාංශය තීරණය කර තිබේ. ඒ අනුව පළාත් පාලන ඡන්ද විමසීම පැවැත්වෙන ප්‍රදේශ වල රජයේ පාසල් මෙසේ වසා තැබීමට‍ තීරණය කළ බව එම අමාත්‍යාංශයේ ලේකම් එච්.එම් ගුණසේකර මහතා සඳහන් කළේය. ඊට අමතරව ඡන්ද ගණන් කිරීමේ මධ්‍යස්ථාන ලෙස යොදා ගන්නා පාසල් 4ක් ඊයේ(21) සහ අද(22) වසා තැබීමට තීරණය කර තිබුණි. කොළඹ ඉසිපතන විද්‍යාලය, කෑගලු බාලිකා විද්‍යාලය, පුත්තලම ඇන්ඩෲ විද්‍යාලය සහ ගම්පහ තක්ෂිලා විද්‍යාලය යන පාසල් ගණන් කිරීමේ මධ්‍යස්ථාන ලෙස යොදා ගැනීමට නියමිත බව අතිරේක මැතිවරණ කොමසාරිස් ඩබ්ලිව්.පී සුමනසිරි මහතා සඳහන් කළේය. මේ අතර පළාත් පාලන ආයතන ඡන්ද විමසීම සඳහා වූ ආරක්ෂක කටයුතු වෙනුවෙන් පොලිස් නිලධාරීන් 25,000 ක් පමණ යොදවන බව මැතිවරණ කටයුතු භාර ජ්‍යෙෂ්ඨ නි‍යෝජ්‍ය පොලිස්පති ගාමිණී නවරත්න මහතා සඳහන් කළේය.", "URL": "https://sinhala.adaderana.lk/news.php?nid=17554", "Category": null, "Parent URL": null}