{"Source": "Adaderana", "Timestamp": "August 16, 2018 07:20 am", "Headline": "විවෘත කර වසරක් ගියත් තවමත් කිසිදු ප්‍රයෝජනයක් නෑ", "News Content": "මදුරන්කුලිය සංචාරක තොරතුරු හා පහසුකම් මධ්‍යස්ථානය විවෘත කර වසරකට වැඩි කාලයක් ගත වී ඇතත් එය කිසිදු ප්‍රයෝජනයක් නොගෙන මේ වන විට අතහැර දමා ඇති ආකාරයක් දක්නට ලැබේන බව වාර්තා විය. පසුගිය රජයේ ආර්ථික සංවර්ධන අමාත්‍යංශය විසින් රුපියල් කෝටි 05 කට වැඩි මුදලක් වැය කර මෙම ගොඩනැගිල්ල ඉදි තිබේ. පුත්තලම ප්‍රාදේශීය සභාවේ යෝජනාවක් අනුව ඉදිකරන ලද මෙම ගොඩනැගිල්ල වයඹ පළාත් සභාවේ වයඹ සංවර්ධන අධිකාරියට අයත් එකකි. වෙළද කුටි,නේවාසික පහසුකම්,සනීපාරක්ෂක පහසුකම් ඇතුළු රැසක් මෙම සංකීර්ණය තුළ පිහිටා ඇත. කටුනායක ගුවන් තොටුපලෙන් මෙරටට පැමිනෙන සංචාරකයින් කල්පිටිය,විල්පත්තුව සහ උතුරු ප්‍රදේශයේ සංචාරය සදහා යන විට පහසුකම් සහ තොරතුරු සැපයීම මෙම මධ්‍යස්ථානයේ අරමුණ වී ඇත. ජලය විදුලිය වැනි පහසුකම්ද මෙම මධ්‍යස්ථානය වෙත ලබා දී තිබේ. පසුගිය වසරේ මාර්තු මස 14 වැනිදා වයඹ ප්‍රධාන අමාත්‍ය ධර්මසිරි දසනායක සහ එවකට සංචාරක සංවර්ධන නියෝජ්‍ය ඇමති ධූරය දැරූ අරුන්දික ප්‍රනාන්දු යන මහත්වරුන් විසින් මෙම තොරතුරු මධ්‍යස්ථානය විවෘත කර ඇත. මෙම මධ්‍යස්ථානයේ ඉදිකිරීම් කරන ලද කොන්ත්‍රාත ආයතනයට අදාල ගෙවීම් කටයුතු නිසි පරිදි නොගෙවීම නිසා ඇතැම් ඉදිකිරීම් සිදු කර නොමැති බව ඒ සම්බන්ධයෙන් කරන ලද සොයා බැලීමකදී අනාවරණය වි ඇති බව අද දෙරණ වාර්තාකරු පැවසීය. මෙම මධ්‍යස්ථානය ඉදිකිරීමේ යෝජනාව පුත්තලම ප්‍රාදේශීය සභාව විසින් කර ඇතත් එහි අයිතිය වයඹ සංවර්ධන අධිකාරියට පැවරීම නිසා විවෘත කළත් පවත්වා ගෙන නොයන තත්ත්වයට පත්වීමට හේතුවක් බවද පැවසේ. මේ සම්බන්ධයෙන් අප පුත්තලම දිසා ලේකම් එන්.එච්.එම්.චිත්‍රානන්ද මහතාගෙන්ද විමසීමක් කළේය. මෙම මධ්‍යස්ථානය අයත් වන්නේ වයඹ පළාත් සභාවට වන බැවින් වර්තමාන තත්ත්වය සම්බන්ධයෙන් කිසිවක් පැවසිය නොහැකි බව හෙතෙම කියා සිටියේය. වයඹ ප්‍රධාන ඇමතිවරයාගෙන් මේ සම්බන්ධයෙන් විමසීමට උත්සාහ කළත්,හෙතෙම මේ වන විට විදේශීය සංචාරයකට එක්ව සිටින බව දැන ගැනීමට හැකි විය.", "URL": "https://sinhala.adaderana.lk/news.php?nid=94474", "Category": null, "Parent URL": null}