{"Source": "Adaderana", "Timestamp": "March 19, 2010 08:39 am", "Headline": "පාසල් වසාදැමීම ගැන විරෝධය", "News Content": "මැතිවරණ ප්‍රචාරක රැළි වෙනුවෙන් මහනුවර නගරයේ පාසල් කිහිපයක් වසා තැබීම සම්බන්ධයෙන් ලංකා ගුරු සේවා සංගමය දැඩි විරෝධය පළ කරයි. අධ්‍යාපන අමාත්‍යවරයා වෙත ලිපියක් යොමු කරමින් එම සංගමය පෙන්වා දෙන්නේ අදාළ ප්‍රචාරක රැළි වල ආරක්ෂාව සඳහා ත්‍රිවිධ හමුදාවේ සහ පොලිසියේ නිලධාරීන් රැඳවීමට එම පාසල් යොදා ගෙන ඇති බවය. පසුගිය දා දැයට කිරුළ ප්‍රදර්ශනය හේතුවෙන් ද මහනුවර ප්‍රදේශයේ පාසල් රැසක් වසා තැබීම හේතුවෙන් සිසුන්ගේ අධ්‍යාපනයට දැඩි බලපෑමක් එල්ල වී ඇති බව එම සංගමය යොමු කර ඇති ලිපියෙහි සඳහන් වේ. එබැවින් පාසල් දරුවන්ගේ අධ්‍යාපනයට බාධා නොවන පරිදි මැතිවරණ කටයුතු වල නිරත වීමට වග බලා ගන්නා ලෙස ලංකා ගුරු සේවා සංගමය අධ්‍යාපන අමාත්‍යවරයාගෙන් ඉල්ලා සිටියි.", "URL": "https://sinhala.adaderana.lk/news.php?nid=7370", "Category": null, "Parent URL": null}