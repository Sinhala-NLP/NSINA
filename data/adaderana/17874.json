{"Source": "Adaderana", "Timestamp": "August 5, 2011 05:05 pm", "Headline": "ගන්නෝරුව සූර්යබල ව්‍යාපෘතිය 8 වැනිදා ජනතා අයිතියට", "News Content": "මෙරට ක්‍රියාත්මක ප්‍රථම ජාල සම්බන්ධිත සූර්යබල ව්‍යාපෘතිය වන හම්බන්තොට ගන්නෝරුව සූර්යබල ව්‍යාපෘතිය ලබන 8 වැනිදා ජනතා අයිතියට පත්කිරීමට නියමිතය. මෙම ව්‍යාපෘතිය මගින් කිලෝවොට් 500ක ධාරිතාවක් ජාතික විදුලිබල පද්ධතියට එක්කිරීමට නියමිත බව විදුලිබල හා බලශක්ති අමාත්‍යාංශය පවසයි. මෙම ව්‍යාපෘතිය සඳහා කොරියානු රජය රුපියල් මිලියන 412ක ආධාර ලබාදී තිබේ. ජල විදුලියට අමතරව මෙරට ප්‍රධාන විදුලි උත්පාදක මාධ්‍ය බවට පත්ව ඇත්තේ ඉන්ධන වන අතර ඒ සඳහා වැය වන පිරිවැය අධික බව අමාත්‍යාංශය පෙන්වා දෙයි. ඒ අනුව නව සූර්ය බලශක්ති ව්‍යාපෘතිය මගින් ඉන්ධන යොදා විදුලිය උත්පාදනය කිරීම සීමා කිරීමට හැකි වන බව එම අමාත්‍යාංශය පෙන්වා දෙයි.", "URL": "https://sinhala.adaderana.lk/news.php?nid=17874", "Category": null, "Parent URL": null}