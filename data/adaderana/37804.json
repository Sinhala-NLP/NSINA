{"Source": "Adaderana", "Timestamp": "September 30, 2013 10:48 am", "Headline": "සිප්සතර හැදෑරු පාසලේ ආපන ශාලාව බිඳි අයෙක් බාලවයස්කාර දැරියක් සමග පවුල්කාලා", "News Content": "පාසලක ආපන ශාලාවක් බිද ආහාර ද්‍රව්‍ය සොරා ගැනීමේ සිද්ධියකට සම්බන්ධ සැකකරුවෙකු බාල වයස්කාර දැරියක් සමග පවුල් ජීවිතයක් ගෙවමින් සිටියදී සාලියවැව පොලීසිය විසින් අත්අඩංගුවට ගෙන තිබේ. මෙසේ අත්අඩංගුවට ගෙන ඇත්තේ සාලියවැව පොලිස් වසමේ ගලවැව - දුණුමඩලෑව ගම්මානයේ පදිංචිව සිටි වයස අවුරුදු 16 යි මාස 10 ක තරුණයෙකු බව අප වාර්තාකරු පවසයි. ගලවැව රජයේ විද්‍යාලයේ ආපන ශාලාව කඩා එහි තිබු ආහාර ද්‍රව්‍ය රැගෙන ගොස් ඇති බව ආපන ශාලාව පවත්වා ගෙන යන කාන්තාව විසින් සාලියවැව පොලීසියට පැමිණිලි කර ඇත. ඒ අනුව පරීක්ෂණ සිදු කළ පොලීසිය සිද්ධියට සම්බන්ධ බව කියන සැකකරුවෙකු අත්අඩංගුවට ගෙන ඇත. සැකකරු පවසා ඇත්තේ තම මව වසර කීපයක සිට විදේශ ගතවී සිටින බවත්,තමන් නැගනිය සහ පියා සමග නිවසේ ජීවත් වන බවත්ය. නමුත් එම නිවසේ තවත් දැරියක් සිට ඇත. පසුව මේ සම්බන්ධයෙන් කරන ලද ප්‍රශ්න කිරීම් වලදී හෙළිවී ඇත්තේ ඇය 14 හැවිරිදි වියේ පසුවු කුරුණෑගල - වැල්ලව ප්‍රදේශයේ පදිංචිකාරියක් බවය. පසුගිය අගෝස්තු මාසයේ 24 වැනි දින තම ඥාතියෙකුගේ නිවසට ගිය අවස්ථාවේදී මෙම දැරිය දැන හඳුනා ගෙන පසුව ඇයව හොර රහසේ කැඳවාගෙන පැමිණ පවුල් ජීවිතයක් ආරම්භ කළ බව සැකකරු පොලීසිය හමුවේ පවසා ඇති බව අප වාර්තාකරු කියයි. මෙම දැරියගේ මව ද විදේශ ගත වී සිටින අතර දැරිය ජීවත්වී ඇත්තේ තම පියා සහ නැගනිය සමගය. තම දියනිය සැකකරු සමග පලා ගොස් ඇති බව දැන ගෙන ඇති දැරියගේ පියාද දුණුමඩලෑව ගමට පැමිණ ඇයගේ සුව දුක් විමසා පසුව පිටව ගොස් ඇත. තමන් තවත් අයෙකු හා එක්ව විද්‍යාලයේ ආපන ශාලාව බිද එහි තිබු රුපියල් 3500 ක් වටිනා ආහාර ද්‍රව්‍ය සොරා ගත් බව සැකකරු පිළි ගෙන ඇති බව අප වාර්තාකරු පවසයි. තමන් ඉගෙනුම ලැබුවේද මෙම පාසලේදීම බව සැකකරු පොලීසියට පවසා ඇත. සිද්ධියට සම්බන්ධ අනෙක් සැකකරු ප්‍රදේශයෙන් පලා ගොස් ඇති බව පොලීසිය කියයි. පාසලේ ආපන ශාලාව බිද ආහාර සොරා ගැනීමේ සිද්ධියට අමතරව බාල වයස්කාර දැරියක් මව්පිය භාරකාරත්වයෙන් පැහැර ගෙන ඇය දුෂණය කළේ යැයි කියන චෝදනා යටතේ සැකකරු අත්අඩංගුවට ගැනීමට පොලීසිය කටයුතු කර ඇත. සැකකරු සමග පවුල් ජීවිතයක් ගෙවමින් සිටි දැරිය පුත්තලම මුලික රෝහලට ඇතුළත් කර තිබේ. සැකකරු පුත්තලම දිසා රෝහලට ඇතුළත් කිරීමට නියමිතය. සාලියවැව පොලීසියේ ස්ථානාධිපති රංජිත් අබේනායක මහතාගේ උපදෙස් පරිදි අපරාධ විමර්ශන අංශයේ ස්ථානාධිපති පොලිස් පරීක්ෂක නවීන් ඉන්ද්‍රජිත් දිසානායක මහතා විසින් වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=37804", "Category": null, "Parent URL": null}