{"Source": "Adaderana", "Timestamp": "July 15, 2018 12:52 pm", "Headline": "ඉන්දියාවේදි ව්‍යාජ ගුවන් බලපත්‍ර හදපු ලංකාවේ 2ක් අත්අඩංගුවට", "News Content": "තමිල්නාඩුවේ ක්‍රියාත්මක වු වූ ශ්‍රී ලාංකිකයින් සදහා ව්‍යාජ ගුවන් බලපත්‍ර සකස් කරදීමේ ජාවාරමක් පිළිබඳ තොරතුරු ඉන්දීය පොලීසිය විසින් අනාවරණය කරගෙන තිබේ. එහිදී කාන්තාවක් ඇතුළු ශ්‍රී ලාංකිකයින් දෙදෙනෙකු ද අත්අඩංගුවට ගෙන ඇති බව ඉන්දීය මාධ්‍ය වාර්තා කළේය. ශ්‍රී ලාංකිකයින්ට ඉන්දියානුවන් ලෙස විදෙස් රටවලට යාමට හැකිවන පරිදි අදාළ ගුවන් බලපත්‍ර සකස් කිරීම සිදුකර ඇති අතර ජාවාරමට සම්බන්ධ පුද්ගලයින් 11 දෙනෙකු මීට පෙර ඉන්දීය පොලීසිය විසින් අත්අඩංගුවට ගෙන තිබු බව සදහන් වේ. රුපියල් ලක්ෂ 10ක මුදලකට එම විදෙස් ගමන් බලපත්‍ර සකස් කෙරෙන අතර අත්අඩංගුවට ගත් ශ්‍රී ලාංකිකයින් දෙදෙනා සංචාරක වීසා මත තමිල්නාඩුවට පැමිණ විදෙස් ගතවීම සඳහා ව්‍යාජ ගුවන් බල බලපත්‍ර සකස් කර දෙන තුරු නිවසක රැදි සිටියදී මෙලෙස අත්අඩංගුවට පත්ව ඇති බව ඉන්දීය මාධ්‍ය වාර්තා කළේ. මෙම ජාවාරම ශ්‍රී ලංකාවේ රැදි සිටින තවත් පිරිසකගේ සහයෝගයෙන් ක්‍රියාත්මක වී ඇති බවට ද ඉන්දීය පොලීසිය සිදුකළ විමර්ශනවලදී අනාවරණය වී තිබේ. පොලීසිය සිදුකළ වැටලීමේ දී ඉන්දීය විදෙස් ගමන් බලපත්‍ර 77ක් ශ්‍රි ලාංකික විදෙස් ගමන් බලපත්‍ර 12ක් සහ ඒවා සකස් කිරීම සදහා යොදාගත් උපකරණ මෙන්ම මුදල් තොගයක් ද පොලිස් භාරයට ගෙන ඇති බව ඉන්දීය මාධ්‍ය වාර්තා කළේය.", "URL": "https://sinhala.adaderana.lk/news.php?nid=92603", "Category": null, "Parent URL": null}