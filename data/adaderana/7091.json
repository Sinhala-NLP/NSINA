{"Source": "Adaderana", "Timestamp": "March 5, 2010 12:38 pm", "Headline": "හිටපු මන්ත්‍රි ආරක්ෂාව ගැන සොයාබැලීමට නියෝග", "News Content": "විසුරුවා හරින ලද පාර්ලිමේන්තුවේ හිටපු මන්ත්‍රිවරුන්ට ආරක්ෂක නිලධාරීන් 4 දෙනෙකු ලබා දීමට ඇති හැකියාව සොයා බලා දැනුම් දෙන ලෙස ශ්‍රේෂ්ඨාධිකරණය නීතිපතිවරයාට නියෝග කළේය. අගවිනිසුරු අශෝක ද සිල්වා ප්‍රමුඛ ත්‍රිපුද්ගල විනිසුරු මඩුල්ල මෙම නියෝගය කළේ පාර්ලිමේන්තුව විසුරුවා හැරීමෙන් අනතුරුව සිය ආරක්ෂාව ඉවත් කළ බවට චෝදනා කරමින් විපක්ෂයේ පාර්ලිමේන්තු මන්ත්‍රිවරු 18 දෙනෙක් ගොනු කළ පෙත්සමක් සලකා බැලු අවස්ථාවේදීය. පෙත්සම කැඳවු අවස්ථාවේ නීතිපතිවරයා අධිකරණයට දැනුම් දුන්නේ ආරක්ෂාව ඉවත් කෙරුණු මන්ත්‍රිවරුන්ට එක් ආරක්ෂක නිලධාරියෙකු බැගින් ලබාදීමට පොලිස්පතිවරයා තීරණය කර ඇති බවය. ඊට විරෝධය පළ කළ පෙත්සම්කාර පාර්ශවයේ නීතීඥවරයා එක් නිලධාර‍ියෙකු කිසිසේත්ම ප්‍රමාණවත් නොවන අතර අඩුම වශයෙන් නිලධාරීන් හතර දෙනෙකු වත් අවශ්‍ය බව කියා සිටියේය. ඒ අනුව එම නිලධාරීන් සංඛ්‍යාව ලබාදීමට ඇති හැකියාව සොයා බලා ලබන 16 වැනිදා අධිකරණයට දැනුම් දෙන මෙන් ශ්‍රේෂ්ඨාධිකරණය නීතිපතිවරයාට නියෝග කළේය.", "URL": "https://sinhala.adaderana.lk/news.php?nid=7091", "Category": null, "Parent URL": null}