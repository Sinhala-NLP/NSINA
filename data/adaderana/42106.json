{"Source": "Adaderana", "Timestamp": "March 27, 2014 12:48 pm", "Headline": "ජීනීවා ඡන්ද විමසීමත් අදයි", "News Content": "අමෙරිකානු අනුග්‍රහය යටතේ ශ්‍රී ලංකාව සම්බන්ධයෙන් එක්සත් ජාතීන්ගේ මානව හිමිකම් කවුන්සිලයට ඉදිරිපත්වී ඇති යෝජනාව පිළිබඳව ඡන්ද විමසීම අද(27) දිනයේ සිදුකිරීමට නියමිතය. ශ්‍රී ලංකාවේ යුද්ධය පැවති කාලසීමාව තුළ සිදුව බව කියන මානව හිමිකම් උල්ලංඝණය වීමේ සිද්ධීන් පිළිබඳව ජාත්‍යන්තර පරීක්ෂණයක් පැවැත්විය යුතු බවට අදාළ යෝජනාව මගින් දැනුම් දී තිබේ. යෝජනාව සම්බන්ධයෙන් පැවැත්වෙන විවාදයෙන් අනතුරුව ඊට අදාළ ජන්ද විමසීම ද සිදුකිරීමට නියමිතය. එක්සත් ජාතීන්ගේ මානව හිමිකම් කවුන්සිලයට අයත් රටවල් 47ක්, ජන්දය ප්‍රකාශ කිරීම සඳහා සුදුසුකම් ලබා සිටියි. කෙසේ වෙතත් අදාළ යෝජනාවට පක්ෂව වැඩි ඡන්ද සංඛ්‍යාවක් ලැබෙනු ඇති බව වාර්තාවෙයි. අමෙරිකාව, බ්‍රිතාන්‍ය , ප්‍රංශය, ජර්මනිය, නෝර්වේ , කැනඩාව, ස්විස්ටර්ලන්තය වැනි බටහිර රටවල් ශ්‍රි ලංකාවට එරෙහිව ඡන්ද ප්‍රකාශ කරනු ඇති බව සඳහන් වෙයි. කෙසේ වෙතත් රුසියාව , චීනය, කියුබාව, පකිස්ථානය, වෙනිසියුලාව, බෙලරූස් සහ සිම්බාබ්වේ වැනි රටවල් ශ්‍රි ලංකාවට පක්ෂව ඡන්දය ප්‍රකාශ කරනු ඇති බව වාර්තා වෙයි.", "URL": "https://sinhala.adaderana.lk/news.php?nid=42106", "Category": null, "Parent URL": null}