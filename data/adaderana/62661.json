{"Source": "Adaderana", "Timestamp": "August 1, 2016 05:00 pm", "Headline": "කොයි නායකයාද නැවත බලය ඉල්ලා පාරේ ඇවිදින්නේ? මේ දේව දඬුවමක්! ", "News Content": "දෙවතාවක් මෙරට ජනතාව විසින් බලයට පත්කර පසුව බලයෙන් පහකළ රාජපක්ෂ කල්ලිය පාද යාත්‍රා යමින් මහ පාරේ ඇවිදින්නේ ඔවුන් කළ අපරාධවලට දෙවියන් දුන් දඬුවමක් හේතුවෙන් බව ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පවසයි. ඒ මහතා කියා සිටියේ දේව දඬුවමින් මිදීම සඳහා රාජපක්ෂවරුන් අද පන්සල් හා දේවාල ගානේ යමින් දේව කන්නලව්වක නිරත වන බවත්, ලොව කිසිඳු නායකයෙකු බලයෙන් පහ වූ පසුව බලය ඉල්ලා පාරේ ඇවිද්දේ නැති බවත් ඒ මහතා පෙන්වා දෙයි. රාජපක්ෂ ආණ්ඩු සමයේ ඔවුන් කළ වැරදි වලට දෙවියන්ගෙන් නොව ජනතාවගෙන්වත් කිසිදා සමාවක් නොලැබෙන බවද ඒ මහතා කියා සිටියේය.ඒ මහතා මේ බව කියා සිටියේ ඉන්දීය ආධාර යටතේ ක්‍රියාත්මක නිදහස් ගිලන් රථ සේවය හම්බන්තොට දිස්ත්‍රික්කයේ ආරම්භ කිරීම නිමිත්තෙන් පැවති උත්සවයකදීය . තවදුරටත් අදහස් දැක්වූ අමාත්‍ය දිලිප් වෙදආරච්චි මහතා,\"නැවත පාලන බලය ඉල්ලා මහනුවරින් පාද යාත්‍රාව ආරම්භ කළ ඔය ඒකාබද්ධ විපක්ෂය කියන කණ්ඩායම ඉස්සෙල්ලම කළේ අසරණ රෝගීන් ගෙනියන ගිලන් රථයකට පහර දීම. ඔවුන් ගිලන් රථවලට ගහද්දි අපි අසරණ ජනතාවට සේවය කිරීමට ගිලන් රථ බෙදා දුන්නා. මේකයි හිටපු පාලකයන්ගෙ හා අපේ වෙනස.හොරු,මංකොල්ල කරුවන්, දුශිතයින්ගෙන්, මිනීමරු චෝදනා එල්ල වුවන්ගෙන් පිරුණු රජය පළවා හැර ජනතාව තෝරා පත් කරගත් අපේ රජය ජනතාව වෙනුවෙන් සේවය කරනවා\"\"එදා මහනුවර නගරයේ කාර් රේස් තියනකොට මහානායක හිමිවරුන් විරුද්ධ වෙද්දී රේස් පැදපු කණ්ඩායම අද මහනුවරින්ම පාද යාත්‍රා ආරම්භ කිරීම ඔවුන්ගේ සදාචාරය රටට කියා පෑමක්. ඒකාබද්ධ විපක්ෂය කියන කණ්ඩායමේ පා ගමනට එක්ව සිටින කණ්ඩායම දිහා බලපුවාම ඉන්නේ ඔක්කොම පසුගිය ආණ්ඩුවේ හොරකම්වලට, දුෂණවලට විවිධ අපරාධවලට චෝදනා එල්ල වූ අයයි. ඒ නිසා ඉතාම පැහැදිලියි මේ උත්සාහය හොරුන් බලයට ගේන්න කියන එක කියලා. ඒකාබද්ධ විපක්ෂය ගෙනියන වැඩපිළිවෙළ කිසිදා ඉෂ්ට වෙන්නේ නැහැ. එදා ඔවුන් ජනතාවට, රටට ලැදිව පාලනය ගෙනිච්චනම් තවමත් රට පාලනය කරන්නේ ඒ අය. එසේ නොකරපු නිසයි ජනතාව ඒ අය ගෙදර යවලා අපිව බලයට පත්කළේ .රටට, ජනතාවට ආදරයකරන නායකයෝ අද රට පාලනය කරනවා” යැයි ද ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා සඳහන් කළේය .", "URL": "https://sinhala.adaderana.lk/news.php?nid=62661", "Category": null, "Parent URL": null}