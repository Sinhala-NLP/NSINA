{"Source": "Adaderana", "Timestamp": "July 23, 2015 01:01 pm", "Headline": "ලංගමට ලක්ෂ 1425ක් ගෙවා නෑ - සුසිල්ට නඩු දානවා  ", "News Content": "පසුගිය ජනාධිපතිවරණයේ කටයුතු සඳහා යොදාගත් ලංගම බස් රථවලට ගෙවිය යුතු රුපියල් ලක්ෂ 1425ක මුදල මෙතෙක් නොගෙවීම හේතුවෙන් එක්සත් ජනතා නිදහස් සන්ධානයේ මහලේකම් සුසිල් ප්‍රේමජයන්ත මහතාට එරෙහිව නඩු පැවරීමට කැබිනට් මණ්ඩලය තීරණය කර තිබේ.අද (23) පෙරවරුවේ කැබිනට් තීරණ දැනුම්දීමේ ප්‍රවෘත්තී සාකච්ඡාවේදී කැබිනට් ප්‍රකාශක අමාත්‍ය රාජිත සේනාරත්න මහතා පැවසීය.පසුගිය ජනාධිපතිවරණයේදී ලංගම බස් රථ යොදාගනිමින් සිදුකළ ප්‍රවාහන කටයුතුවලදී ඊට අදාළ ගෙවීම් සිදුකර නොමැති බවට වත්මන් ආණ්ඩුව විසින් පසුගිය කාලයේදී දැඩි ලෙස චෝදනා කළේය.ඒ අනූව ලංකා ගමන ගමන මණ්ඩලයට ගෙවිය යුතු තිබූ රුපියල් ලක්ෂ 1425ක මුදල ගෙවන ලෙසට එක්සත් ජනතා නිදහස් සන්ධානයට දැනුවත් කර තිබිණ.එසේ වුවද මෙතෙක් අදාළ මුදල ගෙවා නොමැති බැවින් මේ ගැන නඩු පැවරීමට තීරණය කළ බව ‍ඇමති රාජිත සේනාරත්න මහතා පැවසීය.ඒ අනූව ලංගමට අයවිය යුතු රුපියල් ලක්ෂ 1425ක මුදල මෙතෙක් නොලැබීම නිසා ඒ සම්බන්ධයෙන් සන්ධානයේ මහලේකම් සුසිල් ප්‍රේමජයන්ත මහතාට එරෙහිව නඩු පැවරීමට කැබිනට් මණ්ඩලය තීරණය කළ බව ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=52801", "Category": null, "Parent URL": null}