{"Source": "Adaderana", "Timestamp": "June 27, 2018 11:27 am", "Headline": "ජීවිතයේ වටිනා දිනයක වටිනාකම තවත් වැඩි කළ හින්දු පවුලක්", "News Content": "තම දියණිය වැඩිවියට පත් වීම නිමිත්තෙන් පවත්වන ලද උත්සවයකට මහා සංඝරතනය වැඩම කර සාංගික දානයක් පිරිනමා දියණියට ආශිර්වාද පිරිනැමු හින්දු පවුලක් පිළිබඳ ‍තොරතුරු වැලිකන්ද, මුතුගල ගම්මානයෙන් අද දෙරණට වාර්තා විය. වැලිකන්ද, මුතුගල අංක 82 දරණ ලිපිනයේ පදිංචි පොන්ගතුරෙයි තිරුචෙල්වම් සහ තවරාජා මංජුලාට දරුවන් තිදෙනෙක් සිටියි. ඔවුන්ගේ එකම දියණිය වන 13 හැවිරිදි තිරුචෙල්වම් ලිභෝජනී වැඩිවියට පත් වීම නිමිතෙන් පැවැති ‍සාදය ජූනි මස 25 වන දා ඔවුන්ගේ නිව‍සේ සිදු කර තිබේ. ඒ මුළු මහත් ශ්‍රී ලංකාවාසී සමස්ත ජනතාවටම ආදර්ශයක් වෙන අයුරින් වීම විශේෂත්වයකි. ඔවුන් හින්දු භක්තිකයන් වුවත් දියණියගේ ජීවිතයේ වැදගත්ම දිනයක මහා සංඝරතනය වැඩම කර සාංඟික දානයක් පිළිගන්වා දියණියට ආශිර්වාද කිරීමට කටයුතු කර තිබේ. සිංහල ජාතිකයන් පවා මෙවැනි විශේෂිත දිනයන් උත්සවාකාරයෙන් මත්පැන් වැනි දේ යොදා ගනිමින් සමරණ අවස්ථාවක තිරුචෙල්වම් පවුල ඉතා අගනා ලෙස මෙම දානමය කටයුත්ත පිළියෙල කර ගමේ ජීවත් වෙන සිංහල, මුස්ලිම් හා‍ දෙමළ සියලු ජනතාවට දානයට ආරාධනා කර තිබීම කාගෙත් පැසසුමට ලක්විය. මෙම පිංකම සඳහා එක්වු වැලිකන්ද සුසිරිගම සුදර්ශනාරාමාධිපති, දිඹුලාගල රාහුලලංකාර හිමියන් ප්‍රමුඛ මහා සංඝ රතනය එම දියණියට ආශිර්වාද එක් කළ අතර පැමිණ සිටි සියලු දෙනාට මෙම දානමය පිංකමේ ඇති වටිනාකම පහදා දුන්නේය.", "URL": "https://sinhala.adaderana.lk/news.php?nid=91569", "Category": null, "Parent URL": null}