{"Source": "Adaderana", "Timestamp": "July 18, 2013 08:56 pm", "Headline": " වෙඩි තැබීමකින් මත්ද්‍රව්‍ය ජාවාරම්කරුවෙක් මරුට", "News Content": "ගල්කිස්ස - හුළුදාගොඩ ප්‍රදේශයේ තෙමහල් නිවසක අද සවස ඇති වූ වෙඩි තැබීමකින් මත් ද්‍රව්‍ය ජාවාරම්කරුවෙකු බවට සැකකෙරෙන පුද්ගලයෙකු මියගොස් තිබේ. පොලිස් මත්ද්‍රව්‍ය නාශක කාර්යංශයට ලද තොරතුරකට අනුව පොලීසිය විසින් අදාළ හුළුදාගොඩ ප්‍රදේශයේ වැටලීමට ගිය බව පොලීසිය පවසයි. එහිදී එම තෙමහල් ගොඩනැගිල්ල තුළින් අදාළ නිලධාරීන්ට වෙඩි ප්‍රහාරයක් එල්ල වී ඇති බව සඳහන්ය. එම අවස්ථාවේදී පොලිස් මත්ද්‍රව්‍ය කාර්යංශයේ නිලධාරීන් විසින් ද පෙරළා වෙඩි තැබීමක් සිදු කර ඇති අතර එහිදී වෙඩි වැදීමෙන් මත්ද්‍රව්‍ය ජාවාරම්කරුවකු බවට සැකකරන පුද්ගලයා මියගොස් තිබේ. අනතුරුව එම තෙමහල් ගොඩනැගිල්ල තුළ ඇති කාමරයක් පරික්ෂා කිරීමේදී ගිනි අවියක්,යුධ හමුදා නිල ඇඳුමක් සහ සපත්තු යුගලක් සොයා ගත් බව පොලීසිය පවසයි.", "URL": "https://sinhala.adaderana.lk/news.php?nid=35902", "Category": null, "Parent URL": null}