{"Source": "Adaderana", "Timestamp": "January 28, 2019 06:11 am", "Headline": "වගා නොකරන වතු ඉඩම් නැවත රජයට පවරා ගැනීමේ සැලැස්මක්", "News Content": "මතලේ දිස්ත්‍රික්කයේ වතු ආශ්‍රිතව පවතින වගා නොකරන ඉඩම් නැවත රජයට පවරා ගැනීමට අවශ්‍ය පියවර ගන්නා බව සංචාරක සංවර්ධන වනජීවි හා ක්‍රිස්තියානි ආගමික කටයුතු රාජ්‍ය අමාත්‍ය රංජිත් අලුවිහාරේ මහතා පැවසීය. රජය සතු කිසිදු ප්‍රයෝජනයක් නොගන්නා වතු ඉඩම් විශාල වශයෙන් දිස්ත්‍රික්කයේ පවතින බවත් ඒවායේ බහුතරයක් ඉඩම් කිසිදු සංවර්ධන කටයුත්තක් හෝ වගා කටයුත්තක් නොමැතිව කාලයක් තිස්සේ පවතින බවද රජයටත් රටක් වශයෙන් ජනතාවට විශාල අපරාධයක් බවත් හෙතෙම සඳහන් කළේය. මතලේ මෙසේ වතු ආශ්‍රිතව වගා නොකරන ඉඩම් වහාම ක්‍රියාත්මක වන පරිදි රජයට පවරාගෙන ප්‍රදේශයේ නිවාස ඉඩම් නැති පවුල් සඳහා නිවාස ඉදිකිරීමේ වැඩසටහනක් ක්‍රියාත්මක කිරීමට අවධානය යොමුව තිබෙන බව ද අමාත්‍යවරයා සඳහන් කළේය. මෙම වගා නොකර ඇති ඉඩම් සම්බන්ධයෙන් පසුගියදා තමන් වතු අධිකාරිවරුන් සමඟ සාකච්ඡා කළ බවත් ඒ අනුව කන්ඩායමක් යොදවා එවැනි ඉඩම් කොපමණ ප්‍රමාණයක් තිබේද යන්න සොයා බැලීම මෙන්ම ඉඩම් ප්‍රතිසංස්කරණ කොමිසන් සභාවේ නිලධාරීන් සමඟද වෙනම සාකච්ඡාවක් පැවැත්වූ බව අමාත්‍යවරයා වැඩිදුරටත් සඳහන් කළේය. නිවාස අමාත්‍ය සජිත් ප්‍රේමදාස මහතා සමඟ සාකච්ඡා කොට නිවාස නොමැති පවුල් සඳහා නව නිවාස ක්‍රමවේදයක් එම ඉඩම් වල ළඟදීම ක්‍රියාත්මක කරන බව හෙතෙම වැඩිදුරටත් සඳහන් කළේය. මාතලේ දිස්ත්‍රික්කයේ උකුවෙල ,රත්තොට, මාතලේ, පල්ලේපොල, ගලේවෙල, නාඋල , ප්‍රදේශවල විශාල වශයෙන් රජයේ වතු ආශ්‍රිත ඉඩම් රැසක් පවතී.", "URL": "https://sinhala.adaderana.lk/news.php?nid=103186", "Category": null, "Parent URL": null}