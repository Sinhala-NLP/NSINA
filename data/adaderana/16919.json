{"Source": "Adaderana", "Timestamp": "June 21, 2011 05:50 pm", "Headline": "ශ්‍රී ලංකා අත්අඩංගුවේ සිටින ඉන්දීය ධීවරයින් වෙනුවෙන් ජයලලිතා මැදිහත්වෙයි", "News Content": "මෙරට මුහුදු සීමාවේදී අත්අඩංගුවට ගනු ලැබූ ඉන්දීය ධීවරයින් වහා නිදහස් කරගැනීම සඳහා මැදිහත් වන ලෙස තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය ඉන්දීය අග්‍රාමාත්‍යවරයාගෙන් ඉල්ලීමක් කර තිබේ. නොදැනුවත්ව ශ්‍රී ලංකා මුහුදු සීමාවට ඇතුළු වූ ඉන්දීය ධීවරයින් 23 දෙනෙකු මේවන විට ශ්‍රී ලංකා රජය භාරයේ සිටින බවත්,ඔවුන් වහා නිදහස් කරගත යුතුව ඇති බවත් තමිල්නාඩු ප්‍රධාන අමාත්‍යවරිය අග්‍රාමාත්‍ය මන් මෝහන් සිං මහතාට ලිපියක් යොමු කරමින් සඳහන් කර ඇත. 2011 වසරේ මැයි මාසයේදීද ඉන්දියානු ධීවරයින් 4 දෙනෙකු ඔවුන්ගේ ධීවර බෝට්ටු ද සමගින් ශ්‍රී ලංකා රජයේ අත්අඩංගුවට පත් වූ පසු අග්‍රාමාත්‍යවරයාගේ මැදිහත්වීමෙන් එම පිරිස වහා නිදහස් කර ගැනීමට හැකිවූ බව ජයලලිතා විසින් යොමු කළ ලිපියෙන් සිහිපත් කර ඇති බවද ඉන්දීය මාධ්‍ය වාර්තා කරයි. මෙරට මුහුදු සීමාවේ අනවසරයෙන් ධීවර කටයුතුවල නිරතව සිටි ඉන්දීය ධීවරයින් 23 දෙනෙකු ශ්‍රී ලංකා නාවික හමුදාව විසින් අත්අඩංගුවට ගත් අතර මෙම පිරිස මන්නාරමට උතුරින් මෙරට මුහුදු සීමාව තුළ මෙම ඉන්දීය ධීවරයින් ධීවර කටයුතුවල නිරතව සිටි බව නාවික හමුදා මාධ්‍ය ප්‍රකාශක ‍‍කමාන්ඩර් කෝසල වරණකුලසූරිය මහතා සඳහන් කළේය. එම ධීවරයින්ට අයත් ධීවර යාත්‍රා 5 ක් ද නාවික හමුදා භාරයට ගත් බවත්, අත්අඩංගුවට ගත් ධීවරයින් වැඩිදුර පරීක්ෂණ කටයුතු සඳහා මන්නාරම පොලිසිය වෙත බාරදුන් බවත් වරණකුලසූරිය මහතා වැඩිදුරටත් පවසා තිබිණි.", "URL": "https://sinhala.adaderana.lk/news.php?nid=16919", "Category": null, "Parent URL": null}