{"Source": "Adaderana", "Timestamp": "April 30, 2010 09:13 am", "Headline": "ශ්‍රී මහා බෝධි ශාඛාවක් ඉන්දියාවට ", "News Content": "2600 වන සම්බුද්ධ ජයන්තිය වෙනුවෙන් ජය ශ්‍රී මහා බෝධීන් වහන්සේගේ අංකුර ශාඛාවක් ඉන්දියාව වෙත ප්‍රදානය කිරීමට ශ්‍රී ලංකාව තීරණය කර තිබේ. අනුරාධපුර මහමෙව්නා උයනේ රෝපණය කර ඇති ශ්‍රී මහා බෝධීන් වහන්සේ ලාංකීය බෞද්ධ ජනතාවගේ මුදුන් මල්කඩ වන් පූජනීය වස්තුවක් ලෙස සැලකේ. දැනට ලෝකයේ පවතින ඉපැරණිතම වෘක්ෂය ලෙස සැලකෙන්නේ ද ශ්‍රී මහා බෝධීන් වහන්සේය. මෙම ශාඛාව ලබාගැනීම සඳහා සාමාජිකයින් දස දෙනෙකුගෙන් සමන්විත ඉන්දීය නියෝජිත මණ්ඩලයක් පැමිණෙන බව ශ්‍රී ලංකා රජය නිකුත් කළ නිවේදනයේ දැක්වේ. 2600 වන සම්බුද්ධ ජයන්තිය අනුස්මරණය වෙනුවෙන් ඉන්දියාවේ පැට්නාහි නිර්මාණය වන බුද්ධ උය‍නෙහි මෙම අංකුර ශාඛාව රෝපණය කිරීමට නියමිතය. මෙම බෝධි වෘක්ෂ ප්‍රදානය 2600 වන සම්බුද්ධ ජයන්තිය වෙනුවෙන් ශ්‍රී ලංකා රජය වසර මුළුල්ලේ පැවැත්වීමට සංවිධානය කර ඇති ආගමික වැඩ සටහන් අතර එක් පියවරකි.", "URL": "https://sinhala.adaderana.lk/news.php?nid=8093", "Category": null, "Parent URL": null}