{"Source": "Adaderana", "Timestamp": "February 22, 2014 10:08 am", "Headline": "ජනපතිගේ උත්සවයක බොරු බෝම්බ බියක් ගැන සිසුවෙක් අමාරුවේ දමන ලිපියක් ලියලා", "News Content": "ජනාධිපතිවරයා සහභාගි වන උත්සවයකදී බෝම්බයක් පුපුරුවා හැරීමේ සුදානමක් ඇති බවට ලැබී ඇති ව්‍යාජ ලිපියක් සම්බන්ධයෙන් පරීක්ෂණ ආරම්භ කර ඇති බව පුත්තලම පොලීසිය පවසයි. ජනාධිපති මහින්ද රජපක්ෂ මහතාගේ ප්‍රධානත්වයෙන් 23 වැනිදා දවසපුරා පුත්තලම සහ අවට විවෘත කිරීමේ උත්සව කීපයක්ම සංවිධානය කර ඇත. ඒ අතර පුත්තලම සහිරා මුස්ලිම් මහා විද්‍යාලායේ ඉදි කර ඇති මහින්දෝදය විද්‍යාගාරය විවෘත කිරීම ද වේ. සහිරා මුස්ලිම් පාසලේදී පැවැත්වෙන උත්සවයේදී බෝම්බයක් පුපුරුවා හැරීමේ සුදානමක් ඇති බව පුත්තලම පොලීසියේ මූලස්ථන පොලිස් පරීක්ෂකවරයා වෙත පසුගිය 21 වැනිදා ලැබී ඇති එම ලිපියේ සඳහන් වේ. අප රටේ පැවති වර්ග වාර්ගික යුද්ධය අවසාන කාලයේදී ද්‍රවිඩ ජාතිකයින් රැසක් මිය ගිය බවත්, ඊට පිළිතුරු දීමක් ලෙස මෙම බෝම්බ ප්‍රහාරය සංවිධානය කර ඇති බවද එම ලිපියේ සඳහන් බව පැවසේ. සහිරා විද්‍යාලයේ ගොඩනැගිල්ලක් තුළ බෝම්බය සවි කිරීමේ සුදානමක් ඇති බවද එම ලිපියේ වැඩිදුරටත් සඳහන් වේ. පුත්තලම මූලස්ථාන පොලිස් පරීක්ෂකවරයා වෙත ලැබී ඇති මෙම ලිපිය ලියා ඇත්තේ මදුරන්කුලිය - කඩයාමට්ටේ මුස්ලිම් මහා විද්‍යාලයේ 13 වසර ඉගෙනුම ලබන සිසුවෙකු විසින් බවද එම ලිපියේ සඳහන්ය. එම සිසුවා ද්‍රවිඩ ජාතික සිසුවෙකු බවත්,ඔහු කඩයාමට්ට මුස්ලිම් විද්‍යාලයේ 13 වසර ඉගෙනුම ලබන අතර විද්‍යාලයේ ප්‍රධාන ශිෂ්‍ය නායකයා බවද පොලීසිය විසින් අනාවරණය කර ගෙන ඇත. ඉතාමත්ම අහිංසක සිසුවෙකු වන මෙම සිසුවා ද්‍රවිඩ ජාතිකයෙකු වුවත්, මුස්ලිම් විද්‍යාලයක ප්‍රධාන ශිෂ්‍ය නායක ධූරය ඔහුට හිමිවී තිබීම නිසා සෙසු මුස්ලිම් සිසුන් ඔහු සමග විරකසව සිටින බවද බුද්ධි අංශ විසින් මේ වන විට සිදු කර ඇති විමර්ශන වලදී හෙළි වී තිබේ. මෙම ලිපිය ලියා ඇත්තේ එම විදුහලේම ඉගෙනුම ලබන වෙනත් සිසුන් තිදෙනෙකු විසින් බවට පොලීසිය විසින් මේ වන විට අනාවරණය කර ගෙන ඇත. නමුත් ඔවුන් තම නිවෙස් වල නොසිටි බැවින් වැඩිදුර විමර්ශන කටයුතු සිදු කරන බව පොලීසිය කියයි. පොලීසිය වෙත ලැබී ඇත්තේ විද්‍යාලයේ ප්‍රධාන ශිෂ්‍ය නායකයා නමින් ලියන ලද ව්‍යාජ ලිපියක් බවට පොලීසිය සහ ආරක්ෂක බුද්ධි අංශ විසින් මේ වන විට තහවුරු කරගෙන ඇත. පුත්තලම පොලීසිය සහ බුද්ධි අංශ වැඩිදුර පරීක්ෂණ කරගෙන යයි. මෙම සිද්ධිය පිළිබඳව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතාගෙන් කළ විමසීමේදී ඔහුද කියා සිටියේ අදාළ ලිපිය ව්‍යාජ ලිපියක් බවයි. එකී ලිපිය වෙනත් අයෙකු විසින් ලියන ලද්දක් බවත් එය ව්‍යාජ ලිපියක් බවත් මේවන විට තහවුරු කරගෙන ඇතැයි ද පැවසූ ඒ මහතා සිද්ධිය ගැන ‍පුත්තලම පොලීසිය පරීක්ෂණ කරන බවද කියා සිටියේය.", "URL": "https://sinhala.adaderana.lk/news.php?nid=41294", "Category": null, "Parent URL": null}