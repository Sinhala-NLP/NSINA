{"Source": "Adaderana", "Timestamp": "May 15, 2014 02:08 pm", "Headline": "පවුල් සෞඛ්‍ය සේවිකාවන්ට හෙද නිලධාරීන්ගෙන් හිරිහැරලු", "News Content": "පවුල් සෞඛ්‍ය සේවා නිලධාරිණියන්ට තම රාජකාරි කටයුතු සිදුකරගෙන යාමේ නොහැකි තත්ත්වයක් මේ වන විට නිර්මාණය වී ඇති බව රජයේ පවුල් සෞඛ්‍ය සේවා සංගමය පවසයි. එම සංගමයේ සභාපතිනි දේවිකා කොඩිතුවක්කු මහත්මිය සඳහන් කළේ මේ වන විට රෝහල් වල සේවය කරන පවුල් සෞඛ්‍ය සේවා නිලධාරිණියන්ට හෙද නිලධාරින්ගෙන් විවිධ හිරිහැර සිදුවන බවයි. මේ සම්බන්ධයෙන් සෞඛ්‍ය අමාත්‍යවරයා මෙන්ම අමාත්‍යංශ ලේකම්වරයා ද දැනුවත් කර ඇති බව ඇය පවසයි. කෙසේ වෙතත් බලධාරින් මේ පිළිබද අවධානය යොමු නොකරන්නේ නම් ඉදිරි සතිය තුළ දැඩි වෘත්තිය සමිති ක්‍රියාමාර්ගයකට අවතීර්ණ වන බව රජයේ පවුල් සෞඛ්‍ය සේවා සංගමයේ සභාපතිනි දේවිකා කොඩිතුවක්කු මහත්මිය සඳහන් කරයි. හෙදියන්ට සූතිකා පුහුණුව ලබාදීමට රජයේ වෛද්‍ය නිලධාරීන්ගේ සංගමය මෙන්ම පවුල් සෞඛ්‍ය සේවිකාවන්ගේ සංගමයද විරුද්ධව සිටී. මේ හේතුවෙන් දිවයිනපුරා රෝහල්වල වැඩවර්ජනයක් පසුගියදා හෙද සංගම් විසින් අරඹන ලදී.", "URL": "https://sinhala.adaderana.lk/news.php?nid=43218", "Category": null, "Parent URL": null}