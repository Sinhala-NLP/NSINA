{"Source": "Adaderana", "Timestamp": "September 8, 2014 11:11 am", "Headline": "ජපන් අගමැති රටින් පිටවෙයි ", "News Content": "ජපාන අග්‍රාමාත්‍ය ෂින්සෝ අබේ මහතා දිවයිනෙන් පිටත්ව ගොස් තිබේ. අද(08) පෙරවරු 9.40 ට පමණ ජපාන අග්‍රාමාත්‍යවරයා දිවයිනෙන් පිටත්ව ගිය බව අද අදරණ ගුවන් තොටුපොළ වාර්තාකරු සඳහන් කළේය. ජපාන අග්‍රාමාත්‍යවරයා ඇතුළු පිරිස අද පෙරවරුවේ කැළණි රජමහා විහාරස්ථානය වැඳපුදා ගෙන ඇති බව ද වාර්තා වෙයි. ඊයේ(07) දිවයිනට පැමිණි ජපාන අග්‍රාමාත්‍යවරයා කටුනායක ජාත්‍යන්තර ගුවන් තොටුපොළේ දෙවන මගී පර්යන්තයේ ඉදිකිරීම් ආරම්භ කිරීමට අදාළ සමරු පළකය විවෘත කිරීමේ අවස්ථාවටද එක්වුණි. අනතුරුව ජපාන අග්‍රාමාත්‍ය ෂින්සෝ අබේ මහතා ශ්‍රි ජයවර්ධනපුර කෝට්ටේ පාර්ලිමේන්තු සංකීර්ණයට ගිය අතර එහිදි පිළිගැනීමේ උත්සවයක් පැවැත්විය. ජනාධිපති ලේකම් කාර්යාලයේ දී දෙරටේ රාජ්‍ය නායකයින් අතර හමුව ඊයේ(07) පස්වරුවේ සිදු කෙරුණු අතර දෙපාර්ශවය අතර ගිවිසුම් රැසකට ද එළඹුණු බව ජනාධිපති මාධ්‍ය අංශය සඳහන් කළේය. එසේම රාජ්‍ය නායකයින් දෙදෙනා ඒකාබද්ධ ප්‍රකාශනයක්ද නිකුත් කළේය. ජපාන අග්‍රාමාත්‍යවරයෙකු මෙරට සංචාරයක නිරත වුයේ වසර 24 කට පසුව වීම සුවිශේෂී සිදුවීමකි.", "URL": "https://sinhala.adaderana.lk/news.php?nid=45912", "Category": null, "Parent URL": null}