{"Source": "Adaderana", "Timestamp": "August 24, 2019 10:07 am", "Headline": "ඉඩ්ලිබ් නගරයට ගුවන් ප්‍රහාරයක්", "News Content": "සිරියාවේ ඉඩ්ලිබ් ප්‍රාන්තයට නැවතත් ගුවන් ප්‍රහාරයක් එල්ල වී තිබේ. ත්‍රස්තයන්ගෙන් පළා ආ පිරිසක් රැදී සිටි ස්ථානයක් ඔවුන්ගේ ඉලක්කය වූ බවට චෝදනා එල්ල වෙයි. සිරියාවේ ඉඩ්ලීබ් ප්‍රාන්තයේ මරාත් අල් නුමාන් නගරය වෙත එල්ල වූ ගුවන් ප්‍රහාරයෙන් පුද්ගලයින් තිදෙනෙක් මියගොස් තිබේ. සිවිල් ආරක්ෂක කණ්ඩායමක් වූ වයිට් හෙල්මට් කණ්ඩායම ඒ බව තහවුරු කරමින් ප්‍රකාශයක් නිකුත් කළේය. වයිට් හෙල්මට් කණ්ඩායම නිකුත් කළ නවතම වීඩියෝවක් මගින් ප්‍රහාරයට ලක්වූ නගරයේ දර්ශන නිකුත් වී තිබේ. එහි රැදී සිටි පිරිස් ගිනිගන්නා ගොඩනැගිලිවලින් ඉවතට පැන සිය ජීවිතය වෙනුවෙන් අරගල කරන ආකාරය මේ වීඩියෝවල සටහන්ව තිබේ. දේශීය හා විදේශීය සහන සේවකයන් ඔවුන්ට සහාය සපයන ආකාරයත් එහි දකින්නට ලැබුණි. මරාත් අල් නුමාන් නගරය සැලකෙන්නේ පලා එන ඉඩ්ලිබ් වාසීන්ගේ රැඳවුම් මධ්‍යස්ථානයක් ලෙසයි. ඒ වෙත මෙලෙස ප්‍රහාර එල්ල වීම ඉතාමත් අභාග්‍යයක් බව විචාරකයන් පෙන්වා දෙයි. ඉඩ්ලිබ් හි ප්‍රදේශ කිහිපයක් තවමත් ඉස්ලාමීය ත්‍රස්තයන්ගේ භාරයේ පවතින බව වාර්තා වෙයි. එම භූමිය සිරියානු රාජ්‍යයට යළි අත්පත්කරගැනීමේ අරමුණින් සිරියානු හමුදා එල්ල කරන ප්‍රහාර හේතුවෙන් ඉඩ්ලිබ් කලාපය මුලුමනින්ම පාහේ විනාශ මුඛයට එළෙඹ ඇති බව විදෙස් වාර්තාවල සඳහන්ය. මේ අතර ජීවිතය ඉල්ලා දහස් සංඛ්‍යාත පිරිසක් මේ වනවිට සිරියානු තුර්කි දේශසීමාව වෙත පළායන බව ද මේ පුවත්වල සඳහන්ය. පසුගිය දින පහේදී මෙම ප්‍රවණතාව කැපීපෙනන ලෙසින් ඉහළ ගොස් ඇති නමුත් සිරියානු හමුදා ත්‍රස්තයන් ඉලක්ක කර එල්ල කරන ප්‍රහාරය අවමකර නොමැති බව විදෙස් මාධ්‍ය වැඩිදුරටත් පවසයි.", "URL": "https://sinhala.adaderana.lk/news.php?nid=117341", "Category": null, "Parent URL": null}