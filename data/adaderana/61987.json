{"Source": "Adaderana", "Timestamp": "July 12, 2016 11:16 am", "Headline": "  කොළතැන්න අර්ධ ශතකය සපුරයි!", "News Content": "උඩරට දුම්රිය මාර්ගයේ බණ්ඩාරවෙල , කොළතැන්න දුම්රිය හරස් මාර්ගයේ දී ලොරි රථයක් අනතුරට ලක්වීමෙන් දුම්රිය ගමනාගමනයට බාධා එල්ල වී තිබේ. මේ හේතුවෙන් බදුල්ල සිට කොළඹ බලා ධාවනය වන පොඩි මැණිකේ දුම්රිය මේ වන විට බණ්ඩාරවෙල දුම්රිය ස්ථානයේ නතර කර ඇති බව දුම්රිය පාලක මැදිරිය සඳහන් කළේය.රියදුරුට පාලනය කරගත නොහැකිවීමෙන් ලොරි රථය දුම්රිය මාර්ගයේ ගොස් අනතුර සිදුව ඇති අතර එය දුම්රිය මාර්ගයෙන් ඉවත් කිරීමට අවශ්‍ය පියවර මේ වන විට ගෙන ඇති බව දුම්රිය පාලක මැදිරිය සඳහන් කරයි. කොළතැන්න දුම්රිය හරස් මාර්ගයේ මීට පෙර ද මෙවැනිම අනතුරු රැසක් සිදුව ඇති අතර අද(12) පෙරවරුවේ සිදුවු මෙම අනතුරත් සමග එම මාර්ගයේ සිදුවු 50 වන රිය අනතුර මෙය බව සඳහන්ය.", "URL": "https://sinhala.adaderana.lk/news.php?nid=61987", "Category": null, "Parent URL": null}