{"Source": "Adaderana", "Timestamp": "May 1, 2011 12:14 pm", "Headline": "අත පය බැඳ දැමුණු කුඩා දරුවා රෝහලට-සුළු පියා අත්අඩංගුවට", "News Content": "අතපය බැඳ දමා නිවසක සිර කර ගෙන වද හිංසා වලට ලක් කළ බව කියන පිරිමි දරුවෙකු හලාවත පොලිස් කොට්ඨාසයේ ළමා හා කාන්තා කාර්යාංශය භාරයට ගෙන තිබේ. අවුරුදු 7ක් පමණ වයසැති මෙම පිරිමි දරුවා හලාවත , මහගම ප්‍රදේශයේ නිවසක සිරකරගෙන තබාගෙන සිට ඇති බව වාර්තා වේ. හලාවත පොලිසියට ලැබුණු තොරතුරකට අනුව වැටලීම සඳහා පොලිස් නිලධාරීන් එම නිවසට යන විටත් දරුවා බැඳ දමා තිබූ බව පොලිසිය පවසයි. එම දරුවාගේ පියා මව හැර ගොස් ඇති අතර මව පසුව වෙනත් විවාහයක් කර ගෙන ඇති බව සඳහන්වේ. මෙම කුඩා දරුවා ස්නායු ආබාධයකින් පසුවන බැවින් දෛනික කටයුතු කරගෙන යාමේ දී ඇතිවන අපහසුතා නිසා තම දෙවැනි ස්වාමිපුරුෂයා විසින් දරුවා මෙසේ බැඳ දමා ඇති බව දරුවාගේ මව පොලිසියට පවසා තිබේ. දරුවාගේ සිරුර පුරාම කැපුම් සහ පහරදීම් නිසා සිදු වූ තුවාල කැළැල් ඇති බව පොලිසිය ප්‍රකාශ කරයි. දරුවා මේ වන විට ප්‍රතිකාර සඳහා හලාවත රෝහලට ඇතුළත් කර ඇති අතර සුළු පියා අත්අඩංගුවට ගෙන ඇති බවද පොලිසිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=15812", "Category": null, "Parent URL": null}