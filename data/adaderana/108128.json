{"Source": "Adaderana", "Timestamp": "April 17, 2019 10:06 pm", "Headline": "පේරු රාජ්‍යයේ හිටපු ජනපති වෙඩි තබා ගෙන දිවි නසා ගනී", "News Content": "පේරු හිටපු ජනාධිපති ඇලන් ගාර්සියා සිය නිවසේදී ගිනි අවියකින් වෙඩි තබාගෙන සියදිවි හානිකරගෙන තිබේ. පොලිස් කණ්ඩායමක් තමන් අත්අඩංගුවට ගැනීමට පැමිණෙන අවස්ථාවේ වෙඩි තබා ගත් පේරු රාජ්‍යයේ හිටපු ජනාධිපති ඇලන් ගාසියා මරණයට පත්ව තිබේ. ලිමා අගනුවර රෝහලකට ඇතුළත් කළ ඔහුගේ හිසට සිදුව ඇති තුවාලවලට ප්‍රතිකාර කෙරුණු බව රෝහල් බලධාරීන් මීට ඉහතදී කියා සිටියේය. බ්‍රසීල ඉදිකිරීම් සමාගමකින් අල්ලස් ගෙන ඇති බවට හිටපු ජනපතිට චෝදනා එල්ල වූ අතර ඔහු එම චෝදනා ප්‍රතික්ෂේප කළේය. පොලිස් කණ්ඩායමක් ඔහු අත්අඩංගුවට ගැනීම සඳහා ගොස් ඇත්තේ එම චෝදනා මතයි. පොලිසිය පැමිණි අවස්ථාවේ දුරකතන ඇමතුමක් ලබා ගැනීමට ඇති බව පවසමින් හිටපු ජනාධිපතිවරයා කාමරයක් වෙත ගොස් එහි දොර වසා ගත් බව එරට අභ්‍යන්තර කටයුතු භාර ඇමතිවරයා කියා සිටියේය. ඉන් මිනිත්තු කිහිපයකට පසුවයි වෙඩි හඬ ඇසී ඇත්තේ. ඔහු පේරු රාජ්‍යයේ ජනාධිපති ලෙස 1985 සිට 1990 දක්වා සහ 2006 සිට 2011 දක්වා දෙවරක් ජනපති පදවිය දරා තිබේ.", "URL": "https://sinhala.adaderana.lk/news.php?nid=108128", "Category": null, "Parent URL": null}