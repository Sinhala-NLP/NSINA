{"Source": "Adaderana", "Timestamp": "September 11, 2011 05:23 pm", "Headline": "මව්පියන්ගේ උසිගැන්වීමෙන් පුංචි සොරුන් ගෙවල් 4 ක් බිඳලා", "News Content": "නිවාස කොල්ලකෑමේ යෙදී සිටි බවට සැක කෙරෙන නව හැවිරිදි ළමුන් දෙදෙනකු සිගීරි පොලිසිය විසින් අත්අඩංගුවට ගෙන තිබේ. මෙම ළමුන් දෙදෙනා තම දෙමාපියන්ගේ අනුදැනුම මත සොරකම් වල නිරත වී ඇති බවට සැක කෙරෙන බව පොලිසිය පවසයි. ළමුන් දෙදෙනා තම දෙමාපියන්ගේ ආධාරයෙන් නිවෙස් වලට ඇතුළු වී භාණ්ඩ හා මුදල් සොරකම් කර ඇති බවට වාර්තා වේ. අදාළ ළමුන්ගෙන් ප්‍රශ්න කිරීමේ දී අනාවරණ වී ඇත්තේ සිගීරී පොලිස් බල ප්‍රදේශයේ පිහිටි නිවාස 4ක් මොවුන් විසින් කොල්ල කා ඇති බවයි. එහිදී අදාළ මුදල් හා භාණ්ඩ තම මව්පියන්ට ලබා දුන් බව ද ඔවුන් විසින් ප්‍රකාශ කර තිබේ. ඒ අනුව සැකකාර දරුවන්ගේ මව්පියන්ද අත්අඩංගුවට ගැනීම සඳහා පරීක්ෂණයක් ආරම්භ කර ඇති බව පොලිසිය පවසයි.", "URL": "https://sinhala.adaderana.lk/news.php?nid=18652", "Category": null, "Parent URL": null}