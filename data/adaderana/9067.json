{"Source": "Adaderana", "Timestamp": "June 17, 2010 09:56 pm", "Headline": "අන්තරේ සත්‍යග්‍රහය විසුරුවයි", "News Content": "පේරාදෙණිය විශ්ව විද්‍යාලයේ සම සෞඛ්‍ය උපාධි පාඨමාලාව වසරකින් අඩුකිරීමට විරෝධය පළකරමින් අන්තර් විශ්ව විද්‍යාල ශිෂ්‍ය බල මණ්ඩලය විසින් විශ්ව විද්‍යාල ප්‍රතිපාදන ‍කොමිසන් සභාව ඉදිරිපිට අද දහවල් ආරම්භ කළ සත්‍යග්‍රහය මේ වන විට විසුරුවා හැර ඇතැයි අද දෙරණ වාර්තාකරු සඳහන් කරයි. සත්‍යග්‍රහය පවත්වාගෙන යද්දී පොලීසිය විසින් සිසුන් විසුරුවා හැරීමට කටයුතු කළ බවත්,එහිදී සිසුන් පස් දෙනෙකු අත්අඩංගුවට පත් වූ බවත් හෙතෙම කියා සිටියි. කෙසේ වුවද පසුව තමන්ට විසිරී යාමටනම් අත්අඩංගුවට පත්වූ සිසුන් මුදාහැරිය යුතු බවට සිසුන්ගෙන් කොන්දේසියක් ඉදිරිපත් වූ බවත්,පසුව පොලීසිය විසින් මෙම සිසුන් පස් දෙනා නිදහස් කිරීමට පියවර ගැනීමත් සමග සිසුන් විසිරී ගිය බවත් වාර්තා වේ. අඛණ්ඩව පවත්වාගෙන යන්නට උත්සාහ දරනු ලැබූවද මෙම සත්‍යග්‍රහය රාත්‍රියේ විසුරු‍වා හැරීමේ සැලසුමක් පවතින බවට තමන්ට මේ වන විට තොරතුරු ලැබී ඇති බව එහි කැඳවුම්කරු උඳුල් ප්‍රේමරත්න මහතා අද පස්වරුවේ පවසා තිබුණි.", "URL": "https://sinhala.adaderana.lk/news.php?nid=9067", "Category": null, "Parent URL": null}