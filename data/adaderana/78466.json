{"Source": "Adaderana", "Timestamp": "October 8, 2017 01:05 pm", "Headline": " 2018 අයවැය විසර්ජන පනත් කෙටුම්පත හෙට පාර්ලිමේන්තුවට", "News Content": "2018 අයවැය විසර්ජන පනත් කෙටුම්පත හෙට පාර්ලිමේන්තුවට ඉදිරිපත් කිරීමට නියමිතව තිබේ. මුදල් රාජ්‍ය අමාත්‍ය ඉරාන් වික්‍රමරත්න මහතා විසින් හෙට දිනයේ එය පාර්ලිමේන්තුවට ඉදිරිපත් කිරීමට නියමිතය. මුදල් හා ජනමාධ්‍ය අමාත්‍ය මංගල සමරවීර මහතා පසුගියදා අමාත්‍ය මණ්ඩලය වෙත ඉදිරිපත් කළ විසර්ජන පනත් කෙටුම්පතට අනුව ලබන වසරේ අපේක්ෂිත වියදම රුපියල් බිලියන 3982ක් වේ. එම වසරේ සියලු ප්‍රදානයන් සහිතව රාජ්‍ය ආදායම රුපියල් බිලියන 2175ක් බව මුදල් අමාත්‍යාංශය සඳහන් කළේය. විසර්ජන පනත් කෙටුම්පත දෙවන වර කියවීම නොවැම්බර් මස 09 වන දින ඉදිරිපත් කිරීමට නියමිතව තිබේ. ශක්තිමත් ආර්ථිකයක් පොහොසත් රටක් බිහිකර ජනතාවට වඩා හොද ජීවන තත්ත්වයක් ඇති කිරීමට අවශ්‍ය රාජ්‍ය ප්‍රතිපත්ති ජනතා අපේක්ෂා අනුව හැඩගැස්වීමට අවශ්‍ය යෝජනා මෙවර අයවැය මගින් අනාවරණය කිරීමට නියමිත බව මුදල් අමාත්‍යාංශය සඳහන් කළේය. අයවැයට ඇතුළත් කිරීම සඳහා මහජන අදහස් හා යෝජනා ලබාගැනීම ඔක්තෝබර් මස 18 වන දින දක්වා සිදුකිරීමට නියමිතව තිබේ.", "URL": "https://sinhala.adaderana.lk/news.php?nid=78466", "Category": null, "Parent URL": null}