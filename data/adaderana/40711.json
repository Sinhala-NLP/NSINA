{"Source": "Adaderana", "Timestamp": "January 28, 2014 01:19 pm", "Headline": "දස හැවිරිදි ළමයා මැරුණාද? මැරුවාද?", "News Content": "නානුඔය, පලෙයිතොටම් ප්‍රදේශයේ වැවක තිබී දස හැවිරිදි ළමයෙකුගේ මළ සිරුරක් සොයාගෙන තිබේ. එම මළ සිරුර ලිඳුල, සින්නමට්ටුකලෙයි වත්තේ පදිංචි 10 හැවිරිදි දරුවෙකුගේ බවට හඳුනාගෙන ඇත. එම ළමයා ඊයේ පාසල නිමවා ගෙදරට පැමිණ සෙල්ලම් කරන්න යනවා කියා ගෙදරින් පිටව තිබේ. ඊයේ සවස් වනතුරු සිය ළමයා නිවසට නොපැමිණි බැවින් පියා මේ ගැන නානුඔය පොලීසියට පැමිණිලි කර ඇත. ඒ අනූව පොලීසිය ඊයේ සිටම මේ ගැන සෝදීසි කර ඇති අතර අද පෙරවරුවේ පලෙයිතොටම් ප්‍රදේශයේ වැවේ තිබී හමුවු මළ සිරුර ගැන සැලවී සොයාබලද්දී එය අතුරුදන් වූ ළමයාගේ බවට හඳුනාගෙන ඇති බව අප වාර්තාකරු පවසයි. නුවරඑළිය මහේස්ත්‍රාත්වරයා පැමිණ මළ සිරුර පරික්ෂා කිරීමට නියමිත අතර මෙය ඝාතනයක්ද නැතිනම් දියේ ගිළීමෙන් සිදුවූ මරණයක්ද යන්න පොලීසිය පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=40711", "Category": null, "Parent URL": null}