{"Source": "Adaderana", "Timestamp": "July 21, 2016 10:56 am", "Headline": " දෙකයි තුනයි කියා පහ හය වෙනකම් උස්සන අයට දඩ ගහනවා", "News Content": "ඇතැම් ස්ථානවල තට්ටු දෙකේ - තුනේ ගොඩනැගිලි ඉදිකිරීමට සැලසුම් අනුමත කරගන්නා පුද්ගලයින් නීති විරෝධීව එම ගොඩනැඟිලි තට්ටු පහ - හය දක්වා ගොඩනඟන බවත්, එසේ කරන පුද්ගලයින්ගෙන් දඩයක් අය කිරීමට පියවර ගන්නා බවත්, පළාත් සභා හා පළාත් පාලන අමාත්‍ය ෆයිසර් මුස්තාෆා මහතා පවසයි.ඒ අනූව අදාළ පුද්ගලයින් සම්බන්ධයෙන් සොයාබලා දඩයක් අයකර ගන්නා ලෙසට තමන් පළාත් පාලන ආයතනවල නිලධාරීන්ට දැනුම්දී ඇතැයිද අමාත්‍යවරයා කියයි.එසේම සැලසුම් දින දෙක තුනෙන් අනුමත කර ගැනීමට බලාපොරොත්තු වන පුද්ගලයින් සඳහා \"එක්ස්ප්‍රස් සර්විස්\" ක්‍රමයක් කඩිනමින් සකස් කරන ලෙස තමන් එම නිලධාරීන්ට දැනුම්දුන් බවද ඇමතිවරයා සිය අමාත්‍යංශයේදී දැන් පැවැත්වෙන මාධ්‍ය හමුවකදී කියා සිටියේය.තවද වරිපනම් බදු ගෙවා නැති පුද්ගලයින්ගේ දේපළ පවරා ගැනීමට පියවර ගන්නා බවද අමාත්‍යවරයා එහිදී පැවසීය.මේ අතර පළාත් පාලන මැතිවරණය කල්යාම ගැන ඕනෑම කෙනෙකුට නඩු දැමිය හැකි බවත්, එසේ වුවද සීමා නීර්ණ කටයුතු අවසන් කර නැති බැවින් මැතිවරණය පැවැත්විය නොහැකි බවත්, එහෙත් එම කටයුතු අවසන් වූ වහා ලබන වසරේ සිංහල අවුරුද්දට පෙර අනිවාර්යයෙන්ම ඡන්දය පවත්වන බවත්, ඔහු කියා සිටියේය.ඡන්දය කඩිනමින් පැවැත්වීමට නොහැකි පරිදි තමන් හෝ තම අමාත්‍යංශය කිසිදු දිනෙක නීතිය උල්ලංඝණය කර නැතැයිද අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=62278", "Category": null, "Parent URL": null}