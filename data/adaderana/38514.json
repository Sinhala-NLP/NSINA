{"Source": "Adaderana", "Timestamp": "October 31, 2013 08:55 pm", "Headline": "තෘතීය අධ්‍යාපනය නොසලකා හැරීමෙන් කළ විනාශය එල්.ටී.ටී.ඊය කළ විනාශයට වැඩියි", "News Content": "ඉතිහාසයේ අපේ රට පාලනය කළ රාජ්‍ය නායකයින් එල්.ටී.ටී.ඊ සංවිධානය බෙදුම්වාදය වෙනුවෙන් කරන ලද විනාශයට වඩා වැඩි විනාශයක්, තෘතීය අධ්‍යාපනය වැඩි දියුණු නොකිරීමෙන් රටට සිදු කර තිබෙන බව යෞවන කටයුතු හා නිපුණතා සංවර්ධන අමාත්‍ය, ඩලස් අලහප්පෙරුම මහතා පවසයි. මෙරට පාසල් පද්ධතිය තුළ ජාතික වෘත්තීය සුදුසුකම්(NVQ)ජාලය ක‍්‍රියාත්මක කිරීම වෙනුවෙන් අවබෝධතා ගිවිසුමකට එළඹීමෙන් අනතුරුව අද (31) පැවති උත්සවයේදී අමාත්‍යවරයා මේ බව ප‍්‍රකාශ කළේය. මෙම අවබෝධතා ගිවිසුම අනුව ජාතික වාත්තීය සුදුසුකම් ජාලය අධ්‍යාපන අමාත්‍යාංශයේ තොරතුරු හා සන්නිවේදන තාක්ෂණ ඒකකය සහ යෞවන කටයුතු හා නිපුණතා සංවර්ධන අමාත්‍යාංශයේ, තෘතීයික හා වෘත්තීය අධ්‍යාපන කොමිෂන් සභාව එක්ව ක‍්‍රියාත්මක කරනු ලබයි. කෙසේ වෙතත් අමාත්‍ය, ඩලස් අලහප්පෙරුම මහතා එහිදී මෙසේද කියා සිටියේය. “අපි රටක් විදියට යම් පසුගාමී තත්ත්වයක් පෙන්නුම් කර තිබෙන බව පිළිගත යුතුයි. නමුත්, සෝමාලියාවේ, ඉතියෝපියාවේ, සුඩානයේ වැනි රටවල පසුගාමී භාවයත් අපේ පසුගාමි භාවයත් එකිනෙකට වෙනස්. ඒ නිසාම අපේ රටේ පසුගාමී භාවය තර්කානුකූලව පිළිගත නොහැකියි. අපේ රට සාක්ෂරතාවය අතින් ඉහළම කලාපයේ තිබෙන්නේ. සෞඛ්‍ය දර්ශක අතිනුත් අපි ඉහළින් ඉන්නවා. ඉතියෝපියාව, සෝමාලියාව වගේ රටවල මේ දර්ශක තිබෙන්නේ ඉතාම පහළින්. ඒ නිසයි, අපේ රටේ පසුගාමී භාවය තර්කානුකූලව පිළිගත නොහැක්කේ. ඇයි? අපේ රට ආර්ථික වශයෙන් පහලට වැටුනේ, එයට හේතුව අපි තෘතීක අධ්‍යාපනය වැඩිදියුණු කළේ නැහැ. ලෝකයේ දියුණු වූ සෑම රටක්ම ඒ තත්ත්වය උදා කරගෙන ඇත්තේ තෘතීය අධ්‍යාපනය වැඩි දියුණු කිරීමෙන් පමණයි. අපිටත් ඉන් එහා විකල්පයක් නැහැ. තෘතීක අධ්‍යාපනය නොසළකා හැරීම අපේ රට කල බරපතළ වැරැද්දක්. අපි සාම්ප‍්‍රදායික විශ්වවිද්‍යාල දිහා පමණක් බලාගෙන සිටියා. 1893 දී පළමු කාර්මික විද්‍යාලය ආරම්භ කිරීමෙන් පසු එහි දෙවන පියවර තියන්න, වසර 100 කට අධික කාලයක් ගත වුණා. ඒ තත්ත්වයන් නිවැරදි කරන්න උත්සාහ ගන්න වෙලාවකයි, අපි ඔබ මුණ ගැසෙන්නේ. අපේ කාලයේ පාසැල් අධ්‍යාපනය අවසන් කරන අයට ලැබෙන්නේ අස්වීම් සහතිකය පමණයි. නමුත් අද අස්වීම් සහතිකයට අමතරව නිපුණතාවයේ සහතිකයක්ද ලැබෙනවා. 1992 දී ලෝකයේ තිබුණේ, වෙබ් අඩවි 17යි. අද ඒ ප‍්‍රමාණය ටි‍්‍රලියන තුනේ සීමාවද ඉක්මවා ගිහින්. මේ ක්ෂේත‍්‍රය වේගයෙන් වැඩිදියුණු වෙනවා. ඒ දියුණුව අපේ රටේ දරුවන්ට ලබා දෙන්නේ කොහොමද? කියන කාරණය වැදගත් වෙනවා. තාක්ෂණ විෂය පාසැල් පද්ධතියට හඳුන්වා දීම අපේ රට මෑත කාලයේදී ගන්නා ලද හොඳම අනාගතවාදී තීන්දුවයි.“ අධ්‍යාපන අමාත්‍ය, බන්දුල ගුණවර්ධන, නියෝජ්‍ය අමාත්‍ය, මොහාන් ලාල් ගේ‍්‍රරු යන මහත්වරුන්ද මෙහිදී කතා කළහ. මෙම අවස්ථාවට අධ්‍යාපන අමාත්‍යාංශයේ හා යෞවන කටයුතු අමාත්‍යාංශයේ නිළධාරීන්, තාක්ෂණ විෂය පාසැල් වල උගන්වන ගුරුවරු ඇතුළු විශාල පිරිසක්ද සහභාගී වූහ.", "URL": "https://sinhala.adaderana.lk/news.php?nid=38514", "Category": null, "Parent URL": null}