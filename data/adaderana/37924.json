{"Source": "Adaderana", "Timestamp": "October 5, 2013 08:34 am", "Headline": "සාම්පූර් ගිවිසුමට අත්සන් තැබීම ලබන සතියේ", "News Content": "යෝජිත සාම්පුර් ගල් අගුරු විදුලි බලාගාරයේ ගිවිසුමට ඉදිරි සතියේ දී අත්සන් තබන බව විදුලි බල හා බල ශක්ති අමාත්‍යංශය පවසයි. එම අමාත්‍යංශය පවසන්නේ ඉන්දීය රජය සහ ශ්‍රී ලංකා රජය මෙම බලාගාරයට අදාළ ගිවිසුමට එලඹෙන බවය. ශ්‍රී ලංකා රජය වෙනුවෙන් ලංකා විදුලි බල මණ්ඩලයත් ඉන්දීය රජය වෙනුවෙන් එරට ජාතික තාප බල සංස්ථාවත් අත්සන් තබනු ඇත. මෙම බලාගාරය මගින් මෙගාවොට් 500 ක විදුලි ධාරිතාවක් ජාතික විදුලිබල පද්ධතියට එක් කිරීමට නියමිත බව ලංකා විදුලි බල හා බල ශක්ති අමාත්‍යංශය කියයි. 2017 වසර වන විට එහි ඉදිකිරීම් අවසන් කිරීමට නියමිත බව එම අමාත්‍යංශය පවසයි. කෙසේ වෙතත් සාම්පුර් විදුලි බලාගාරය ස්ථාපිත කිරීම ආණ්ඩුවේ තවත් අදූරදර්ශී ක්‍රියාවක් බව එක්සත් ජාතික පක්ෂය අවධාරණය කරයි. එම පක්ෂයේ පාර්ලිමේන්තු මන්ත්‍රී නලින් බණ්ඩාර මහතා පැවසුවේ මෙම ගිවිසුම හරහා රටේ සම්පත් අනවශ්‍ය ලෙස විදේශයන්ට පවරා දෙන බවය.", "URL": "https://sinhala.adaderana.lk/news.php?nid=37924", "Category": null, "Parent URL": null}