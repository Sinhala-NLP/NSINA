{"Source": "Adaderana", "Timestamp": "January 22, 2014 12:02 am", "Headline": " ඕස්ට්‍රේලියානු දූත පිරිස නැගෙනහිර පළාත් ආණ්ඩුකාරවරයා හමුවෙයි", "News Content": "මෙරට සංචාරයක යෙදී සිටින ඕස්ට්‍රේලියානු පාර්ලිමේන්තු දූත පිරිස අද(21) පෙරවරුවේ නැගෙනහිර පළාත් ආණ්ඩුකාර රියල් අද්මිරාල් මොහාන් විජේවික්‍රම මහතා හමුවි තිබේ. ඒ ත්‍රීකුණාමලයේ පිහිටි නැගෙනහිර ආණ්ඩුකාර කාර්යාලයේදී ය. ත්‍රස්තවාදය නිමාවීමෙන් පසු ගෙවී ගිය පස් වසරක කාලය තුළ නැගෙනහිර පළාතේ ආර්ථික සංවර්ධනය, අධ්‍යාපනය, සෞඛ්‍ය, කෘෂිකර්මාන්තය හා කාර්මික සංවර්ධනය වැනි විෂයන් සම්බන්ධයෙන් රජය ගෙන ඇති පියවරයන් පිළිබඳව මෙහිදී නැගෙනහිර ආණ්ඩුකාරවරයා දීර්ඝ ලෙස ඕස්ට්‍රෙලියානූ දූත පිරිසට කරුණු පැහැදිලි කළ ඇත. එසේම එම ක්ෂේත්‍රයන් ලබා ඇති වර්ධනය සම්බන්ධයෙන් පාර්ලිමේන්තු කණ්ඩායම එහිදී සිය ප්‍රසාදය රජයට පළ කර තිබෙන බවද වාර්තාවෙයි. යුද්ධය නිමාවීමෙන් පසු නැගෙනහිර පළාතේ සැබෑ තත්ත්වය අවබෝධ කර ගැනීමට මෙම සංචාරය සැබෑ පිටුවහලක් වු බව එහිදී ඕස්ට්‍රේලියානු පාර්ලිමේන්තු ධූත පිරිස පවසා තිබේ. මිනිස් ජාවාරමට වැට බඳිමින් අනවසර සංක්‍රමිකයන් වැලැක්වීම සඳහා ශ්‍රී ලංකාව හා ඕස්ට්‍රේලියානු රජය ගෙන ඇති පියවර සම්බන්ධයෙන් හා එහි ප්‍රගතිය පිළිබඳ සාකච්ඡා කර ඇති බවද වාර්තාවෙයි.", "URL": "https://sinhala.adaderana.lk/news.php?nid=40537", "Category": null, "Parent URL": null}