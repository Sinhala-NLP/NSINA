{"Source": "Adaderana", "Timestamp": "February 25, 2019 04:47 pm", "Headline": "පිළිසරණක් අවැසි ජීවිත", "News Content": "තැඹිලි ගසකින් වැටී සිදුව ඇති ස්නායු ආබාධයක් නිසා පියා රෝගී වීමෙන් අසරණ වූ පවුලක් පිළිබඳව අකුරැස්ස, ගල්ලල ප්‍රදේශයෙන් වාර්තා වෙයි. ඉඳිකටු හේන, ගල්ලල, කනංකේ කඩවිදිය ලිපිනයේ පදිංචි එච්.එච්. අජිත් කුමාර මීට වසර හතකට පමණ පෙර තැඹිලි ගසකින් වැටීමෙන් ඇතිවූ ස්නායු අබාධයකින් රෝගී තත්ත්වයෙන් පෙළෙමින් ප්‍රතිකාර ලබමින් සිටියි. කටුමැටි ගැසූ කුඩා නිවසක වෙසෙන අජිත් කුමාර විවාහක 40 හැවිරිදි දෙදරු පියෙකි. වැඩිමහල් දියණිය 9 වන වසරේ ඉගෙනු ලබන අතර, පුතු 3 වසරේ ඉගෙනුම ලබයි. දෛනික රැකියාවන් ගෙන් දරු පවුලක් නඩත්තු කල අජිත් කුමාර ට මෙම තත්ත්වය උද්ගත වීමට පෙර සිය කටුමැටි ගැසූ නිවස වෙනුවට නව නිවසක වැඩ ඇරඹූවද එය ද අතරමග නතර වූයේ පවුලේ සියලු දෙනාගේ අවාසනාවටය. මේ වන විට ඔවුන්ගේ නිවස ද වැස්සට තෙමෙන තත්ත්වයකට පත්ව ඇත. දරු දෙදෙනා හුදකලා මාර්ගයක කිලෝ මීටර්යකට වැඩි දුරක් ආරක්ෂිතව පාසල් යැවීමටත්, රෝගී ස්වාමියා බලා ගැනීමටත් අජිත් ගේ බිරිඳ වන ශිරෝමිට සිදුව ඇත. එම හේතුවෙන් ශිරෝමිට කිසිඳු රැකියාවකට යාමට අවස්ථාවක් නොමැතිවීමෙන් ආර්ථීක වශයෙන්ද ඉතා දුෂ්කරතාවයකට මේ වන විට පත්ව සිටියි. දරු දෙදෙනාට නිවසේ තම පාසැල් පොත්පත් තබා ගැනීමට හෝ හරි හැටි තැනක් නොමැති පසුබිමක පොත්පත්වල වැඩ කරනු ලබන්නේ මිදුලෙහි ගසක් යට අටවා ගත් බංකුවක් මතය. රජයෙන් රෝගියා හට රුපියල් 3000ක් සහ සමෘද්ධි දීමනාව තුළින් පමණක් මෙලෙස යන්තමින් දිවි ගෙවා දමයි. ජීවත් වීමට වෙර දරන මෙම පවුලේ දුක් ගිනි දවසක් හෝ නිවා දැමීමට හැකි නම් එය සමාජයට ආදර්ශයක් වනු ඇත. ඔවුන් සම්බන්ධ කර ගත හැකි දුරකථන අංකය - 077-25665996", "URL": "https://sinhala.adaderana.lk/news.php?nid=105016", "Category": null, "Parent URL": null}