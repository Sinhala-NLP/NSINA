{"Source": "Adaderana", "Timestamp": "September 29, 2010 03:58 pm", "Headline": "අවුරුදු 14 ක ළදැරිය මවක් වෙයි-ළදැරියන් දෙදෙනාම ළමා ආරක්ෂක අධිකාරියට", "News Content": "කොළඹ කාසල් රෝහලේදී වයස අවුරුදු 14 ක දැරියකට දරුවෙකු ලැබී ඇති බවත්,මෙම බාලවයස්කාර මව සහ දරුවා ළමා ආරක්ෂක අධිකාරියේ භාරයට ගත් බව ත්,ජාතික ළමා ආරක්ෂක අධිකාරියේ සභාපතිනි අනෝමා දිසානායක මහත්මිය පවසයි. මෙම බාලවයස්කාර දැරිය සම්බන්ධයෙන් කාසල් රෝහලේ වෛද්‍යවරියකගෙන් ලැබුණු තොරතුරකට අනුව ළමා ආරක්ෂක අධිකාරියට අනුයක්ත පොලිස් නිලධාරීන් පිරිසක් ගොස් මෙම දරුවන් පිළිබඳ විමර්ශන කිරීමට පියවර ගත් බව ඇය කියා සිටියි. බාලවයස්කාර මවගේ දරුවා සීසර් කිරීමෙන් ලබාගත් බවත් ඇගේ මෙම දරුවා අඩුවයසින් ලැබුණු නිසා රෝහලේම නොමේරූ ළදරු ඒකකයේ තබාගන්නට කටයුතු කළ බව ත්,දිසානායක මහත්මිය පවසයි. මෙම බාලවයස්කාර දැරියට පියා නැති බවත්,මවද මානසික රෝගයකින් පෙළෙන තැනැත්තියක් බවට තොරතුරු අනාවරණය වී ඇති බවත්,ඇය වෙනුවෙන් වෙනයම් ඥාතීන් හෝ ඉදිරිපත්ව නැති බවත් ඒ නිසාම මෙම ප්‍රශ්නය මේ වන විට දරුවන් දෙදෙනෙකුගේ ප්‍රශ්නයක් බවට පත්ව ඇති නිසා ඒ සඳහා මැදිහත් වූ බවද අනෝමා දිසානායක මහත්මිය අද දෙරණට කියා සිටියාය. කෙසේ වෙතත් මෙම බාලවයස්කාරිය රෝහලෙන් කැටුව යාම සඳහා වයස අවුරුදු 28 ක තරුණයෙක් පැමිණි බවත්,මෙම දැරියට වයස අවුරුදු 18 සම්පූර්ණ වූ පසු කසාදබඳින බවට මෙම තරුණයා කරුණු දක්වන බවත් රෝහල් ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=11176", "Category": null, "Parent URL": null}