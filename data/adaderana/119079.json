{"Source": "Adaderana", "Timestamp": "September 14, 2019 12:20 pm", "Headline": "අගමැතිවරයා ක්වින්ස්ලන්තයේ සංචාරයක", "News Content": "ලැව්ගිනි හේතුවෙන් ඔස්ට්‍රේලියාවේ ක්වින්ස්ලන්ත ප්‍රාන්තයේ හෙක්ටයාර් සිය දහස් ගණනක් විනාශයට පත්ව තිබේ. ඉන් විපතට පත් පිරිස හමුවීම සදහා ඔස්ට්‍රේලියානු අගමැතිවරයා ක්වින්ස්ලන්තයේ සංචාරයක් සදහාද එක්වුණි. ඔස්ට්‍රේලියානු අගමැති ස්කොට් මොරිසන්, ලැව්ගිනි හේතුවෙන් විනාශයට පත් ඔස්ට්‍රේලියාවේ ක්වින්ස්ලන්තයේ සංචාරයක නිරත වුණි. ඒ ඔහුගේ බිරිද වන ජෙනී මොරිසන් හා ස්වභාවික ව්‍යසන සහ හදිසි ආපදා කළමනාකරණ අමාත්‍ය ඩේවිඩ් ලිට්ල්ප්‍රවුඩ් ද සමගින්ය. ලැව්ගිනි හේතුවෙන් හානියට පත් භූමියේ සංචාරයක නිරත වූ අගමැතිවරයා ගිනි නිවීම් කටයුතුවලදී කැපවී කටයුතු කළ ගිනි නිවන භටයන් ඇගයීමටත් අමතක නොකළේය. එමෙන්ම ගින්නෙන් විපතට පත් පිරිස් සදහා රජයේ ආධාර ලබාදීමේ වැඩසටහනක් සදහාද අගමැතිවරයා එක්වුණි. පැවැති අධික සුළං සහිත වියළි කාලගුණයත් සමගින් ක්වීන්ස්ලන්තයේ ලැව්ගිනි 140ක් පමණ හටගෙන තිබුණි. මෙසේ හටගත් ගිනි අසල්වැසි නිව් සවුත් වේල්ස් ප්‍රාන්තය වෙත ද පැතිර ගියේ තත්ත්වය දරුණු කරමින්ය. පෘථිවියේ දකුණු අර්ධ ගෝලයට මේ දිනවල බලපා තිබෙන අධික වියළි කාලගුණය හේතුවෙන් ඔස්ට්‍රේලියාවේ ලැව්ගිනි හටගන්නා බව පරිසරවේදීන් පවසයි. වේගයෙන් හමායන සුළං ද හේතුවෙන් එම ලැව්ගිනි වඩාත් ශීග්‍රයෙන් පැතිර යන බවද විදෙස් වාර්තාවල වැඩිදුරටත් සඳහන්ය.", "URL": "https://sinhala.adaderana.lk/news.php?nid=119079", "Category": null, "Parent URL": null}