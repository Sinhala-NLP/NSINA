{"Source": "Adaderana", "Timestamp": "May 14, 2017 03:59 pm", "Headline": "එක් තීරයක් - එක් මාවතක් ඇරඹෙයි", "News Content": "“එක් තීරයක් - එක් මාවතක්“ මහ සමුළුව චීනයේ බීජිං නුවර දී අද (14) ආරම්භ වුණි. චීන ජාතික සම්මන්ත්‍රණ මධ්‍යස්ථානයේ දී ආරම්භ වූ මහ සමුළුවේ සමාරම්භක දේශනය චීන ජනාධිපති ෂී ජිංපිං මහතා විසින් පැවැත්වු බව අග්‍රමාත්‍ය කාර්යාලය සඳහන් කළේය.ජාත්‍යන්තර සංවිධාන සියයකට අධික සංඛ්‍යාවක් සහ රටවල් 29ක රාජ්‍ය හා දේශපාලන නායකයින් මෙම සමුළුවට එක්ව සිටින අතර ශ්‍රී ලංකාව නියෝජනය කරමින් අග්‍රමාත්‍ය රනිල් වික්‍රමසිංහ මහතා සමුළුවට සහභාගී වී සිටියි.සමාරම්භක දේශනය පවත්වමින් චීන ජනාධිපති ෂී ජිංපිං මහතා ප්‍රකාශ කර ඇත්තේ එක් තීරයක් එක් මාවතක් ප්‍රයත්නය යටතේ සියලු රටවල් හා පාර්ශවයන්ට ජයග්‍රහණ හා ප්‍රතිලාභ හිමි වන අයුරින් සංවර්ධනය ඉදිරියට ගෙනයාමට ක්‍රියාකිරීම සඳහා අත්වැල් බැඳගත යුතු බවයි.එක්සත් ජාතීන්ගේ මණ්ඩලය සහ එහි ආරක්ෂක මණ්ඩලය සිදුකළ වැදගත් යෝජනා එක් තීරයක් එක් මාවතක් වැඩපිළිවෙළට ඇතුළත් වීම විශේෂයක් බව පෙන්වාදුන් චීන ජනාධිපතිවරයා එම වැඩපිළිවෙළ සඳහා අවශ්‍ය මූල්‍යාධාර ලබාදීම සඳහා ද චීනය කටයුතු කරන බව ප්‍රකාශ කර තිබේ.මේ අතර චීනයේ නිල සංචාරයක නිරතව සිටින අග්‍රමාත්‍ය රනිල් වික්‍රමසිංහ මහතා සහ මියෙන්මාර රාජ්‍ය නායිකා අවුන්සාන් සූකි මහත්මිය අතර ද්වීපාර්ශවික සාකච්ඡා පවත්වා තිබේ.මියෙන්මාරයේ ප්‍රජාතන්ත්‍රවාදී රාජ්‍ය පාලනය තහවුරු කරලීම සඳහා පාර්ලිමේන්තුව ශක්තිමත් කරලීම සඳහා ශ්‍රී ලංකාව සතු අත්දැකීම් ඔස්සේ සහයෝගය ලබාදෙන ලෙස අවුන්සාන් සුකී මහත්මිය අග්‍රමාත්‍යවරයාගෙන් ඉල්ලීමක් කළ බව අග්‍රමාත්‍ය කාර්යාලය පැවසුවේය.ශ්‍රී ලංකාවෙන් ලබාදිය හැකි පූර්ණ සහයෝගය ලබාදීමට සූදානම් බව අග්‍රමාත්‍යවරයා එහිදී ප්‍රකාශ කර ඇති අතර ශ්‍රී ලංකා පාර්ලිමේන්තුවේ නියෝජිත පිරිසක් මියෙන්මාරයේ සංචාරයක් සඳහා සහභාගී කරවන බව ද අග්‍රමාත්‍යවරයා සඳහන් කර තිබේ.එමෙන්ම අවුන්සාන් සූකී මහත්මියට ශ්‍රී ලංකාවේ සංචාරයක නිරත වන ලෙස අග්‍රමාත්‍ය රනිල් වික්‍රමසිංහ මහතා ආරාධනයක් ද සිදුකළ බව අග්‍රමාත්‍ය කාර්යාලය පැවසුවේය.", "URL": "https://sinhala.adaderana.lk/news.php?nid=73155", "Category": null, "Parent URL": null}