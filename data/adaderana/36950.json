{"Source": "Adaderana", "Timestamp": "August 28, 2013 09:44 am", "Headline": "සැමියාත් පුතුන් තිදෙනාත් හමුදාවේ - මව කෙළෙසු හමුදාවේ 4ගේ වැඩ තහනම්!", "News Content": "සිය සැමියා මෙන්ම පුතුන් තිදෙනා ද හමුදාවේ සේවය කරද්දී හොරොව්පතානේ නිවසකට කඩා වැදී 49 හැවිරිදි මවකට බරපතළ ලිංගික අතවරයක් කළ බව කියන යුද හමු‍දාවේ සුළු ආබාධිත සහිත සෙබළුන් 4 දෙනෙකුගේ වැඩ තහනම් කර තිබේ. අනුරාධපුර, හොරොව්පතාන, නබඩවැව, පරංගියාවාඩිය ප්‍රදේශයේ පිහිටි නිවසකට පසුගිය 08 වැනිදා රාත්‍රී යතුරු පැදිවලින් පැමිණි බව කියන යුද හමුදා සෙබළුන් සිව්දෙනෙකු මෙම ලිංගික අතවරය කර ඇත. එම අවස්ථාවේ නිවසේ සිට ඇත්තේ 49 හැවිරිදි මව හා ඇයගේ අවුරුදු 17ක් වන ඥාති පුත්‍රයෙකු බව අප වාර්තාකරු පැවසීය. හමුදා සෙබළුන් ඥාති පුත්‍රයාගේ අත්පා බැඳ ඔහුව කාමරයට දමා මවට අතවර කර ඇත. අනතුරුව නිවසේ තිබූ රුපියල් තිස්පන්දහසක මුදලක්, කරාබු ජෝඩුවක්, ජංගම දුරකථන දෙකක්, විදුලි පන්දමක්ද කොල්කා ඔවුන් පලාගොස් තිබේ. කොල්ලකෑ ජංගම දුරකථන ඔස්සේ කෙරුණු විමර්ශනයකදී සැකකරුවන් ගැන ලැබුණු හෝඩුවාවක් ඔස්සේ පරීක්ෂණ පවත්වා අනුරාධපුර මහජන ක්‍රිඩාංගණයේදී ඔවුන් ඊයේ අත්අඩංගුවට ගැනීමට පොලීසියට හැකි වී ඇත. මොවුන් සිව්දෙනාගෙන් එක් අයෙක් යුද හමුදාවේ ලාන්ස් කෝප්‍රල්වරයක් බව වාර්තාවෙයි. අනුරාධපුර, නොච්චියාගම, ළඳවැව පිහිටි ශ්‍රි ලංකා ජාතික ආරක්ෂක බලමුළුවට අනුයුක්තව මෙම සෙබළුන් සේවය කරමින් සිට ඇති බවද සඳහන්ය. මෙම කාන්තාව මුදල් පොලියට ලබාදීමේ ව්‍යාපාරයක් පවත්වා ගෙන ගොස් ඇතැයි ද වාර්තා‍ වේ. තවද හමුදා සෙබළු මෙම අපරාධයට ගොස් රාජකාරියේ නිරතව සිටියදී බව පැවසෙන අතර ඒ සඳහා රැගෙන ගිය යතුරුපැදියක්ද පොලිසිය විසින් සිය භාරයට ගෙන ඇත. අනුරාධපුරයේ මංකොල්ලකෑම් රැසක් පසුගිය කාලයේදී සිදුව ඇති බවත්, එම කොල්ලකෑම්වලට ද මොවුන්ගේ සම්බන්ධයක් තිබේදැයි සොයා බලන බවත් පොලිසිය පවසයි.", "URL": "https://sinhala.adaderana.lk/news.php?nid=36950", "Category": null, "Parent URL": null}