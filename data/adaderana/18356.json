{"Source": "Adaderana", "Timestamp": "August 28, 2011 10:00 am", "Headline": "සැප්තැම්බර් 1 වනදා මැ. කො, පක්ෂ ලේකම්වරුන් හමුවෙයි", "News Content": "ඉදිරියේ දී පැවැත්වෙන පළාත් පාලන ආයතන 23ට අදාළ ඡන්ද විමසීම සම්බන්ධයෙන් මැතිවරණ කොමසාරිස්වරයා සහ පක්ෂ ලේකම්වරුන් සමඟ විශේෂ සාකච්ඡාවක් සැප්තැම්බර් මස පළමු වැනි දින පැවැත්වීමට නියමිතව තිබේ. එළඹෙන ඡන්ද විමසීමට අදාලව මැතිවරණ කොමසාරිස්වරයා පක්ෂ ලේකම්වරුන් හමුවන පළමු අවස්ථාව මෙය බව මැතිවරණ මහලේකම් කාර්යාලයේ ප්‍රකාශකයෙකු සඳහන් කළේය. මෙවර ඡන්දය සඳහා පක්ෂ 25ක් නාමයෝජනා බාරදී ඇති අතර සාකච්ඡාව සඳහා එම පක්ෂවල මහලේකම්වරුන්ට ආරාධනා කර ඇති බව මැතිවරණ මහලේකම් කාර්යාලය ප්‍රකාශ කරයි. එම සාකච්ඡාවේ දී ඉදිරි පළාත් පාලන ඡන්ද විමසීම සම්බන්ධයෙන් මැතිවරණ කොමසාරිස්වරයා පක්ෂ නියෝජිතයින් දැනුවත් කිරීමට නියමිතය. මේ අතර ඉදිරි පළාත් පාලන ආයතන ඡන්ද විමසීම සඳහා ඉදිරිපත් වී සිටින අපේක්ෂකයින්ගේ වත්කම් - බැරකම් පිළිබඳ වාර්තාවක් ඉදිරිපත් කරන ලෙස පැෆරල් සංවිධානය ඉල්ලීමක් කරයි. ඡන්ද විමසීම පැවැත්වීමට පෙර හෝ ජයග්‍රහණයෙන් අනතුරුව අදාළ වත්කම් - බැරකම් පිළිබඳ වාර්තාව ඉදිරිපත් කරන ලෙස පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා ඉල්ලා සිටියේය.", "URL": "https://sinhala.adaderana.lk/news.php?nid=18356", "Category": null, "Parent URL": null}