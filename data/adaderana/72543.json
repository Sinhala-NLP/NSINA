{"Source": "Adaderana", "Timestamp": "April 27, 2017 01:59 pm", "Headline": " පොලිස් නිලධාරියාගේ ඝාතන සැකකරු පොලිස් වෙඩි පහරින්ම නසී", "News Content": "හම්බන්තොට ප්‍රදේශයේ දී සිදුවු වෙඩි හුවමාරුවකින් සැකකරුවෙකු මියගොස් පොලිස් නිලධාරීන් දෙදෙනෙකු තුවාල ලබා තිබේ.මියගොස් ඇත්තේ පසුගිය වසරේ කුරුණෑගල - මාස්පොත ප්‍රදේශයේ දී පොලිස් නිලධාරියෙකු ඝාතනය කිරීමේ සිද්ධියේ ප්‍රධාන සැකකරු බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා පැවසුවේය. අදාළ සැකකරු අත්අඩංගුවට ගැනීම සඳහා වලාන දූෂණ මර්දන අංශය සහ පොලිස් විශේෂ කාර්යය බලකාය අද හම්බන්තොට ප්‍රදේශයේ මෙහෙයුමක් සිදුකර තිබුණි.සැකකරු කැළෑබද ප්‍රදේශයක සැඟව සිටින බවට ලැබුණු තොරතුරකට අනුව ඔහු අත්අඩංගුවට ගැනීමට පොලීසිය එම ස්ථානයට ගොස් ඇති අතර එහිදී වෙඩි හුවමාරුවක් සිදුව ඇති බව සඳහන්ය.ප්‍රහාරයට ලක්වු සැකකරු මියගොස් ඇති අතර පොලිස් නිලධාරීන් දෙදෙනෙකු ද තුවාල ලබා ඇති බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=72543", "Category": null, "Parent URL": null}