{"Source": "Adaderana", "Timestamp": "September 12, 2013 01:44 pm", "Headline": "චැනල් ෆෝ නාලිකාවේ කැලම් මැක්රේ ශ්‍රී ලංකාවට පැමිණෙයි", "News Content": "මතභේදයට තුඩු දුන් චැනල් ෆෝ නාලිකාවේ ප්‍රවෘත්ති හා වාර්තා වැඩසටහන් නිෂ්පාදක කැලම් මැක්රේ ශ්‍රී ලංකාවට පැමිණීමට නියමිත බව වාර්තා වෙයි. පොදු රාජ්‍ය මණ්ඩලයීය රාජ්‍ය නායකයින්ගේ සමුළුව පිළිබඳ වාර්තා කිරීම සඳහා ඔහු මෙලෙස පැමිණෙන බව බ්‍රිතාන්‍ය මාධ්‍ය වාර්තා උපුටා දක්වයි. ඒ අනුව මොහු 2011 වසරේදී Sri Lanka’s Killing Fields සහ Sri Lanka’s Killing Fields: War Crimes Unpunished යන වාර්තා වැඩසටහන් දෙක අධ්‍යක්ෂණය හා නිෂ්පාදනය කර ඇති බවත්, එල්ටීටීඊ ය සමග පැවති යුද්ධයේ අවසන් අදියරේ දී ශ්‍රී ලංකා හමුදාව යුධ අපරාධ හා සම්බන්ධ වූ බවට මොහු එමගින් චෝදනා කරන බවත් සඳහන් වෙයි. නොවැම්බර් 14 පැවැත්වෙන පොදු රාජ්‍ය මණ්ඩලයීය රාජ්‍ය නායකයින්ගේ සමුළුවට සහභාගී වන ලෝකයේ රටවල් 1/3 ට වැඩි සංඛ්‍යාවක රාජ්‍ය නායකයින් පිරිසකට සත්කාරකත්වය දැක්වීමට ශ්‍රී ලංකාව සූදානම් වෙමින් පවතියි. \"මම ඉතාමත් පසුතැවිලි වෙනවා පොදු රාජ්‍ය මණ්ඩලයීය රාජ්‍ය නායකයින්ගේ සමුළුව ලංකාවේ පැවැත්වීම සම්බන්ධව. ඉදිරි වසර දෙක තුළ මෙහි සභාපතිත්වය ජනපති රාජපක්ෂට හිමි වෙයි. මානව හිමිකම්, යුක්තිය සහ නීතිය පිළිබඳ නියමයන් යන කරුණු සම්බන්ධව පොදු රාජ්‍ය මණ්ඩලයීය වගකීම පිළිබඳ බලපෑම් කිරීමට ශ්‍රී ලංකාව ප්‍රධානත්වය ගනියි\" යන්න කැලම් මැක්රේ ලන්ඩනයේ No Fire Zone හිදී පසුගිය සතියේ පවසා තිබුණි. කැලම් මැක්රේ විසින් නිෂ්පාදනය කළ මෙම වාර්තා චිත්‍රපට ජාත්‍යන්තර වශයෙන් ශ්‍රී ලංකාව සම්බන්ධයෙන් ආන්දෝලනයක් ඇති කිරීමට සමත් විය. ඒ අනුව ඉකුත් වසරේ එක්සත් ජාතීන්ගේ සංවිධානයේ මානව හිමිකම් කවුන්සිලය තුළ ශ්‍රී ලංකාවේ යුධ අපරාධ සිදු වූ බවට කෙරුණු සාකච්ඡාවන්ට සමගාමීව මෙම වීඩියෝ දර්ශන ප්‍රදර්ශනය කෙරුණි. මේ ‍හේතුවෙන් චැනල් ෆෝ නාලිකාවේ කැලම් මැක්රේ ශ්‍රී ලංකාවට පැමිණීම තීරණාත්මක වනු ඇති බව කිව හැකිය.", "URL": "https://sinhala.adaderana.lk/news.php?nid=37353", "Category": null, "Parent URL": null}