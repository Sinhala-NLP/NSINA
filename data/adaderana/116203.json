{"Source": "Adaderana", "Timestamp": "August 10, 2019 08:52 am", "Headline": "කොළඹ කුණු ටිපර් දෙවන දිනටත් අරුවක්කාලුවට එයි", "News Content": "දින කිහිපයක් පුරා කොළඹ ගොඩගැසුණු කසළ අරුවක්කාලු සනීපාරක්ෂක කසළ අංගනයට බැහැර කිරීමේ කටයුතු තවදුරටත් සිදුකෙරෙමින් පවතින බව වාර්තා වෙයි. කසළ බැහැර කිරීමේ කටයුතුවලට බාධා නොකරන ලෙසට අභියාචනාධිකරණයෙන් නියෝගයක් ද ලබාගනිමින් කොළඹ මහ නගර සභාව එම කටයුතු ආරම්භ කළේය. කොළඹ කැලිකසළ කෙරවලපිටිය කසළ අංගනයට බැහැරකිරීම පසුගිය මහානගර සහ බස්නාහිර සංවර්ධන අමාත්‍යාංශය විසින් නතර කරනු ලැබුවේ පසුගිය සඳුදායි. ඒ හේතුවෙන් දින කිහිපයක් පුරා කොළඹ ස්ථාන රැසක කසළ එක්රැස්වීමෙන් ජනතාව අපහසුතාවට පත්වුණි. කොළඹ කසළ අරුවක්කාලු ප්‍රදේශයේ සනීපාරක්ෂක කසළ අංගනයට රැගෙන යාමට කොළඹ මහනගර සභාව පෙරේදා තීරණය කළේ එවැනි පසුබිමකදීයි. කෙසේවෙතත් ඊයේ රාත්‍රී 11.30 පමණ වන විට කොළඹ තිබූ කසළ රැගත් ටිපර් රථ 17ක් අරුවක්කාලු සනීපාරක්ෂක කසළ අංගනයට ළඟාවී තිබේ. අප වාර්තාකරු සඳහන් කළේ ටිපර් රථ 14කින් පෙරේදා දිනයේදී අරුවක්කාලු සනීපාරක්ෂක කසළ අංගනයට කසළ රැගෙන ආ බවයි. කෙසේ වෙතත් කොළඹ නගරයේ ගොඩගැසුණු කසළ අද දිනයේදී අරුවක්කාලු කසළ අංගනයට බැහැර කර අවසන් කිරීමට කටයුතු කරන බවයි බලධාරීන් සඳහන් කළේය.", "URL": "https://sinhala.adaderana.lk/news.php?nid=116203", "Category": null, "Parent URL": null}