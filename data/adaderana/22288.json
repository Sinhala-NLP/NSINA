{"Source": "Adaderana", "Timestamp": "February 21, 2012 02:58 pm", "Headline": "සුනාමියට සහ භූතයාට තහංචි ‍ගෙනෙන්න සූදානම් ", "News Content": "සාමාන්‍ය ජන වහරේ\"සුනාමි\"යනුවෙන් හැඳින්වෙන සංයුක්ත කොළ මඩින යන්ත්‍රය සහ ගැමියන්\"භූතයා\"නමින් හැඳුන්වන කොළ මඬින යන්ත්‍ර කෘෂි පරිහරණයෙන් ඉවත්කිරීම කෙරෙහි අවධානය යොමුව ඇතැයි ගොවිජන සේවා හා වනජීවි අමාත්‍ය එස්.එම් චන්ද්‍රසේන මහතා පවසයි. මෙම යන්ත්‍රවලින් අස්වනු නෙළීමේ හා වී වෙන්කරගැනීමේ කටයුතු වලදී 20% ක පමණ ප්‍රමාණයක් අපතේ යන බැවින් ඉදිරියේදී මේ සම්බන්ධයෙන් තීරණයක් ගැනීමට සිදුවනු ඇති බව අමාත්‍යවරයා අද පාර්ලිමේන්තුවේදී කියා සිටියේය. ඒ.ජා.ප නියෝජ්‍ය නායක සජිත් ප්‍රේමදාස මහතා විසින් අද පාර්ලිමේන්තුවේදී මතුකරන ලද ප්‍රශ්නයකට පිළිතුරු දෙමින් ගොවිජන සේවා හා වනජීවි අමාත්‍ය එස්.එම් චන්ද්‍රසේන මහතා මේ බව කියා සිටි වග අද දෙරණ පාර්ලිමේන්තු වාර්තාකරු සඳහන් කරයි. සංයුක්ත කොළ මඩින යන්ත්‍රයට හා\"භූතයා\"නමින් ජන වහරේ හඳුන්වනු ලබන යන්ත්‍රවලට වැඩි ඉන්ධන ප්‍රමාණයක් වැයවන බැවින් ගොවීන්ට ඉන්ධන සහනයක් ලබාදීමට කටයුතු කරන්නේදැයි සජිත් ප්‍රේමදාස මහතා ප්‍රශ්න කර තිබේ. ‍ගොවීන්ට මේවන විට විශාල වශයෙන් සහන ලබාදී ඇතැයිද මහා පරිමාණයෙන් ඉන්ධන දහනයක් මෙන්ම අස්වැන්නද අපතේ යන බැවින් ඉහත යන්ත්‍ර භාවිතයෙන් ඉවත් කිරීම කෙරෙහි අවධානය යොමුව ඇති බව අමාත්‍යවරයා පෙන්වා දී ඇත.", "URL": "https://sinhala.adaderana.lk/news.php?nid=22288", "Category": null, "Parent URL": null}