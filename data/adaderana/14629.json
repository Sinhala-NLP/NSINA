{"Source": "Adaderana", "Timestamp": "March 5, 2011 12:16 pm", "Headline": "හල්දුම්මුල්ල ගොවීන් පිරිසක් මාරාන්තික උපවාසයක් අරඹයි", "News Content": "හල්දුම්මුල්ල, අලුත්වෙල, මහලන්ද ගම්මානයේ ගොවීන් පිරිසක් මාරාන්තික උපවාසයක් ආරම්භ කර තිබේ. දින 08 ක කාලයක් පවත්වාගෙන ආ උපවාසයට නිසි ප්‍රතිචාර නොලැබීම හේතුවෙන් ඊයේ(04) පස්වරුවේ සිට මාරාන්තික උපවාසයකට අවතීර්ණ වූ බව එම ගොවීන් පවසයි. වසර 20 ට වැඩි කාලයක් මෙම ගොවි ජනතාව වගා කටයුතු කළ අක්කර 33ක භූමි ප්‍රමාණයක් පෞද්ගලික ව්‍යාපාරිකයෙකු විසින් ව්‍යාජ ඔප්පු සකස් කර පවරාගෙන ඇති බවට ගොවීන් චෝදනා කරයි. ඒ සම්බන්ධයෙන් විවිධ ආයතන වෙත පැමිණිලි කළ ද මෙතෙක් නිසි ප්‍රතිචාරයක් නොලැබීම හේතුවෙන් උපවාස ක්‍රියාමාර්ගයකට එළඹි බව ඔවුන් ප්‍රකාශ කරයි. කෙසේවෙතත් ගොවීන් 14 දෙනා උපවාසයේ නියැලෙන අලුත්වෙල මංසන්ධියට පැමිණි වැල්ලවාය සහ කොස්ලන්ද පොලිස් ස්ථානවල නිලධාරීන් ඔවුන්ගෙන් ප්‍රකාශ සටහන් කරගෙන ඇති බව සඳහන්ය.", "URL": "https://sinhala.adaderana.lk/news.php?nid=14629", "Category": null, "Parent URL": null}