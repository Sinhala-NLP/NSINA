{"Source": "Adaderana", "Timestamp": "July 8, 2010 09:11 am", "Headline": "ප්‍රභාගේ මවට ඉන්දියාවට පැමිණීමට අවසර දෙන ලෙස නියෝගයක්", "News Content": "හිටපු එල්.ටී.ටී.ඊ නායක වේලුපිල්ලේ ප්‍රභාකරන්ගේ මව වන පාර්වතී අම්මාන් හට ප්‍රතිකාර ගැනීමට අවශ්‍ය ඕනෑම අවස්ථාවක ඉන්දියාව වෙත පැමිණීමට අවසර ලබාදෙන ලෙස චෙන්නායි මහාධිකරණය ඉන්දීය රජයට නියෝග කර තිබේ. අධිනීතිඥ ආර්. කරුප්පන් විසින් ගොනු කරන ලද පෙත්සම විභාගයට ගනිමින් එලිප් ධර්මා රා‍ඕ හා කේ. කේ. ශශිදරන් යන විනිසුරුවරුන් විසින් මෙම නියෝගය නිකුත් කර ඇත. මීට මාස දෙකකට පමණ පෙර ප්‍රභාකරන්ගේ මව වන පාර්වතී මලයාසි‍‍යාවේ සිට චෙන්නායි හි පිහිටි රෝහලකින් ප්‍රතිකාර ලබා ගැනීම සඳහා ඉන්දියාව බලා පැමිණ ඇති අතර ක්වාලාම්පූර් ගුවන් තොටුපලේ දී ඇයට ඉන්දියාවට ඇතුළු වීම තහනම් කරනු ලැබීය. ගුවන් තොටුපළ ආරක්ෂක නිලධාරීන් විසින් ඇයව ඉතා ඉක්මනින් නැවත මලයාසියාව බලා පිටත් කර හැර තිබුණි. පසුව ප්‍රභාකරන්ගේ මවට ප්‍රතිකාර ලබා ගැනීම සඳහා ඉන්දියාවට පැමිණීමට අවසර ලබා දෙන ලෙස ඉල්ලා එරට අධිකරණයක් වෙත පෙත්සමක් ඉදිරිපත් කරනු ලැබිණි.", "URL": "https://sinhala.adaderana.lk/news.php?nid=9465", "Category": null, "Parent URL": null}