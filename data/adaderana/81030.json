{"Source": "Adaderana", "Timestamp": "December 5, 2017 06:24 am", "Headline": "දළදා ඉඩමක ගලක් විද්ද 3 දෙනා 12 දක්වා ඇතුළට", "News Content": "දළදා මාලිගාවට අයත් ගලේවෙල එනමල්පොත වහකෝට්ටේ ප‍්‍රදේශයේ ඉඩමක මාස කීපයක සිට නිධානයක් හෑරීම සඳහා විශාල ගලක් විදිමින් සිටි පුද්ගලයන් තුන්දෙනෙකු ලබන 12 දක්වා රක්ෂිත බන්ධනාගාර ගත කරන ලෙස දඹුල්ල මහේස්ත‍්‍රාත් ඉලංගසිංහ බණ්ඩාර මහතා නියෝග කළේය. මෙසේ බන්ධනාගාර ගතවුයේ මාදිපොල හතේ කනුව ප‍්‍රදේශයේ පදිංචි අබ්දුල් රයිස් මොහොමඩ් ආරිස්, ඇල්ලේපොල තෙල්දෙණිය පදිංචි අබ්දුල් රසාක් මොහොමඩ් රයිස්, ගලේවෙල මාදිපොල පදිංචි ආර්.ජි.දිනේෂ් කුමාර යන තිදෙනායි. උදුවප් පොහෝ දින රාත‍්‍රියේ දඹුල්ල පොලිස් විශේෂ කාර්ය බළකායේ පොලිස් කණ්ඩායමක් විසින් සැකපිට මෙම පිරිස අත්අඩංගුවට ගෙන ගලේවෙල පොලිසියට භාර දී තිබිණි. මෙම ඉඩම පිළිබඳවත් එහි පුරාවිධාත්මක අගය පිළිබඳව පුරාවිද්‍යා අධ්‍යක්ෂ ජනරාල්වරයාගේ කඩිනම් අවධානයට යොමු කරන බව ද දළදා මාලිගාවේ දියවඩන නිලමේවරයා සමඟ ස්ථානයට පැමිණ ඉදිරි පියවර ගන්නා බව ගලේවෙල බම්බාව රජමහා විහාරාධිපති ලේනව මංගල නාහිමියන් පැවසුහ.", "URL": "https://sinhala.adaderana.lk/news.php?nid=81030", "Category": null, "Parent URL": null}