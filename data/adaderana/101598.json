{"Source": "Adaderana", "Timestamp": "December 31, 2018 05:57 pm", "Headline": "ත්‍රීරෝද රථ අනතුරිකින් විදෙස් කතක් මරුට", "News Content": "පුත්තලම-අනුරාධපුර මාර්ගයේ කරුවලගස්වැව 6 කණුව ප්‍රදේශයේ සිදුවූ අනතුරකින් විදේශීය කාන්තාවක් මියගොස් ඇති බව කරුවලගස්වැව පොලීසිය පවසයි. අද‍(31) දහවල් මෙම අනතුර සිදුව ඇති බව අද දෙරණ වාර්තාකරු සඳහන් කළේය. මෙම අනතුරින් ජීවිතක්ෂයට පත්ව ඇත්තේ ස්පාඤඤ ජාතික කාන්තාවක් වන කුරේරා ජුබිස් ඇනා මරියා නැමති 36 හැවිරිදි කාන්තාවකි. ඇය ඇගේ ස්පාඤඤ ජාතික පෙම්වතා සමඟ ශ්‍රී ලංකාවේ සංචාරයක් සඳහා පැමිණ සිටියදී මෙලෙස අනතුරට ලක්ව තිබේ. මෙම පෙම්වතුන් යුවල ත්‍රිරෝද රථයකින් කොළඹ සිට අනුරාධපුරයට ගමන් කරමින් සිටියදී ත්‍රීරෝද රථය මාර්ගයෙන් ඉවතට පැන අනතුරට ලක්ව ඇති බව කරුවලගස්වැව පොලීසිය සඳහන් කළේය. පොලිසිය පවසන්නේ අනතුර සිදුවන අවස්ථාවේදී ත්‍රිරෝද රථයේ මෙම විදේශීය යුවල පමණක් ගමන් කර ඇති බවත් විදේශීය කාන්තාව ත්‍රීරෝද රථය ධාවනය කර ඇති බවත්ය. එලෙස ධාවනය කරන අවස්ථාවේදී කිසියම් හේතුවක් නිසා ත්‍රීරෝද රථය හසුරුවා ගැනීමට නොහැකිව මාර්ගයෙන් ඉවතට පැන අදාළ අනතුර සිදුව ඇත. සිද්ධිය සම්බන්ධයෙන් කරුවලගස්වැව පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=101598", "Category": null, "Parent URL": null}