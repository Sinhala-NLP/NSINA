{"Source": "Adaderana", "Timestamp": "December 25, 2012 12:42 pm", "Headline": "අම්පාරේ පොළොව හෙල්ලේ දැයි බැලූ 3න් 2ක් ගලවයි", "News Content": "අම්පාර ප්‍රදේශයේ තාවකාලිකව සවිකර තිබු භූ විද්‍යා මාපක තුනෙන් දෙකක් ඉවත් කිරීමට භූ විද්‍යා හා පතල් කැනීම් කාර්යාංශය තීරණය කර තිබේ. එම ප්‍රදේශයේ පොළොව සෙලවීමේ සිද්ධීන් වාර්තාවීමත් සමඟ නැගෙනහිර පළාතේ ස්ථාන 3ක භූ විද්‍යා මාපක ස්ථාපිත කිරීමට භූ විද්‍යා හා පතල් කැනීම් කාර්යාංශය තීරණය කළේය. පසුගිය සති කිහිපය තුළ අම්පාර, වඩිනාගල, දේවාලහිඳ වැනි ප්‍රදේශවලින් මෙම පොළොව සෙලවීමේ සිද්ධීන් වැඩි වශයෙන් වාර්තා විය. කෙසේ වෙතත් මෙම පොළොව සෙලවීමේ සිද්ධීන් පිළිබඳ ඇතැම් භූ විද්‍යා මාපකවල සටහන් වී තිබුණි. එහෙත් එම පොළොව සෙලවීම් පිළිබඳ නිශ්චිත තොරතුරු අනාවරණය වී නොමැති බව භූ විද්‍යා හා පතල් කැනීම් කාර්යාංශය සඳහන් කළේය. කෙසේ වෙතත් පසුගිය 15 වැනිදායින් පසුව මේ දක්වා කාලය තුළ අම්පාර ප්‍රදේශයෙන් කිසිදු පොළොව සෙලවීමක් පිළිබඳ තොරතුරු අනාවරණය නොවීමත් සමඟ ස්ථාපිත කර තිබු භූ විද්‍යා මාපක දෙකක් ඉන් ඉවත් කිරීමට එම කාර්යාංශය තීරණය කර තිබේ. පොළොව සෙලවීම් වැඩි වශයෙන් වාර්තා වු ප්‍රදේශ ආශ්‍රිතව එක් මාපකයක් පමණක් තාවකාලිකව සවිකර තැබීමට තීරණය කළ බව එම කාර්යාංශයේ සභාපති ආචාර්ය එන්.පි. විජයානන්ද මහතා අද දෙරණ සමඟ සඳහන් කළේය. කෙසේ වෙතත් අම්පාර පොළොව සෙලවීම් පිළිබඳ ලබන වසරේ ජනවාරි මස මුල් සතිය තුළදී නැවත විමර්ශන ආරම්භ කරන බව ද ඒ මහතා පැවසුවේය.", "URL": "https://sinhala.adaderana.lk/news.php?nid=30237", "Category": null, "Parent URL": null}