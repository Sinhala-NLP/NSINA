{"Source": "Adaderana", "Timestamp": "May 24, 2018 06:43 am", "Headline": "තඹ සතයක් නැති රටක් බාරගෙන අනාගතයක් ලබාදීමට යහපාලන ආණ්ඩුවට හැකියාව ලැබුණා", "News Content": "‍අසීමාන්තිකව ණය ගෙන ඒවා ගෙවාගන්නට නොහැකිව දුක් විදින කාලයකට නැවත ගමන් කිරීමට ජනතාවට කිසිඳු අවශ්‍යතාවක් නොමැති බව අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍යවරයා පෙන්වාදෙන්නේ තඹ සතයක් වත් නැති රටක් බාරගෙන අනාගතයක් ලබාදීමට යහපාලන රජයට හැකියාව ලැබුණු බවයි. මෙත්සඳ සෙවණ මහල් නිවාස සංකීර්ණය ජනතා අයිතියට පත් කිරීමේ උක්සවයට එක්වෙමින් අග්‍රාමාත්‍ය රනිල් වික්‍රමසිංහ මහතා මෙම අදහස් පළ කළේය. කොළඹ නගරයේ අඩුපාඩුකම් සහිත නිවාස වල ජීවත් වූ ජනතාව වෙනුවෙන් ඉදිකළ තවත් නිවාස 722ක් ජනතා අයිතියට පවරාදීම ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් ඊයේ පස්වරුවේ සිදුකෙරිණි. මහා නගර හා බස්නාහිර සංවර්ධන අමාත්‍යංශයේ මෙහෙයවීම මත නාගරික සංවර්ධන අධිකාරිය යටතේ ක්‍රියාත්මක නාගරික පුනර්ජීවන ව්‍යාපෘතිය යටතේ මෙම නිවාස ඉදි කර තිබේ. නිදන කාමර දෙකකින් සහ සියලු මූලික පහසුකම් සහිත මෙම නිවාස ඒකකයක ඉදිකිරීම් හා සේවා සැපයුම් සඳහා රුපියල් මිලියන 04ක් වැය වී ඇති අතර මහල් 15කින් සමන්විත නිවාස සංකීර්ණය සඳහා වැය කර ඇති මුළු මුදල රුපියල් ලක්ෂ 28,880ක් බව වාර්තා වේ.", "URL": "https://sinhala.adaderana.lk/news.php?nid=89718", "Category": null, "Parent URL": null}