{"Source": "Adaderana", "Timestamp": "May 30, 2013 07:55 am", "Headline": "‍ලක්ෂ 3 ක් ජරාව ගනිද්දී දිසා විනිසුරු මාට්ටු", "News Content": "අල්ලස් ලබා ගැනීමේ චෝදනාව මත හෝමාගම දිසා විනිසුරුවරයා අල්ලස් හෝ දූෂණ චෝදනා විමර්ශන කොමිසන් සභාව විසින් අත්අඩංගුවට ගෙන තිබේ. අල්ලස් කොමිසන් සභාවේ අධ්‍යක්ෂ ජෙනරාල් ලක්ෂ්මි ජයවික්‍රම මහත්මිය කියා සිටියේ ඊයේ රාත්‍රී හෝමාගම දිසා විනිසුරු සුනිල් අබේසිංහ මහතා මෙලෙස අත්අඩංගුවට ගත් බවයි. විනිසුරුවරයා ඉදිරියේ විභාග වන නඩුවක් වාසි වන ආකාරයෙන් තීන්දුව ලබාදීම පුද්ගලයෙකුගෙන් රුපියල් ලක්ෂ 3 ක අල්ලස් මුදලක් ඉල්ලා එය ලබා ගන්නා අවස්ථාවේ මෙම වැටලීම සිදුකර තිබේ. දිසා විනිසුරුවරයාගේ ආරක්ෂක නිලධාරීවරයා මාර්ගයෙන් අදාළ මුදල ඊයේ රාත්‍රි හංවැල්ල ප්‍රදේශයේදී ලබා ගන්නා අවස්ථාවේ මෙම අත්අඩංගුවට ගැනීම සිදුකළ බව ලක්ෂ්මි ජයවික්‍රම මහත්මිය සඳහන් කළාය. සැකකරු අද (30) කොළඹ මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=34479", "Category": null, "Parent URL": null}