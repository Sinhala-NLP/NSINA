{"Source": "Adaderana", "Timestamp": "July 27, 2018 10:45 am", "Headline": "වතු අධිකාරිවරුන් දෙදෙනෙක් අතර ඇතිවූ ගැටුමක් ගැන විමර්ෂණ අරඹයි", "News Content": "නොර්වුඩ් පොලිස් වසමට අයත් ඉන්ජෙස්ට්‍රි වතුයායේ ජෙෂ්ඨ සහකාර වතු අධිකාරිවරයෙකු සහ එම වතුයායේ ක්ෂේත්‍ර වතු අධිකාරිවරයෙකු අතර ඇති වුවේ යැයි කියන ගැටුමක් සම්බන්ධයෙන් නොර්වුඩ් පොලිසිය පුළුල් විමර්ෂණයක් ආරම්භ කර ඇත. ඊයේ (26) දහවල් එම වතුයායේ ජෙෂ්ඨ සහකාර වතු අධිකාරිවරයෙකු සහ ක්ෂෙත්‍ර නිලධාරියෙකු අතර රාජකාරිය සම්බන්ධයෙන් ඇති වු වචන හුවමාරුවක් දුර දිග යාමෙන් පසු දෙදෙනා අතර ගැටුමක් ඇති වි ඇති බව නොර්වුඩ් පොලිසිය කියා සිටියේය. එම ගැටුමට සම්බන්ධ ක්ෂේත්‍ර නිලධාරියාට එම වතුයායේම තවත් සහකාර වතු අධිකාරිවරු දෙදෙනෙකු සහ එම වතුයායේ කාර්යය මණ්ඩලයේ නිලධාරින් තිදෙනෙකු එක්ව එම ක්ෂෙත්‍ර නිලධාරියාගේ නිල නිවසට ගොස් පහර දි තුවාල සිදු කර ඇති බවට එම ක්ෂෙත්‍ර නිලධාරියාගෙන් නොර්වුඩ් පොලිසියට පැමිණිල්ලක්ද ලැබි ඇත. මුල් ගැටුමට සම්බන්ධ ජෙෂ්ඨ සහකාර වතු අධිකාරිවරයා සහ ක්ෂෙත්‍ර නිලධාරියා යන දෙදෙනාම නොර්වුඩ් පොලිසියට පැමිණිලි කර දෙදෙනාම දික්ඔය මුලික රෝහලේ නේවාසිකව ප්‍රතිකාර ලබන බව නොර්වුඩ් පොලිසයේ ස්ථානාධිපති පොලිස් පරික්ෂක කමල් අබේසිරි මහතා කියා සිටියේය. එම ක්ෂේත්‍ර නිලධාරියාට ඔහුගේ නිල නිවසේදි පහර දුන්නේයැයි කියන සහකාර වතු අධිකාරිවරුන් දෙදෙනාගෙන් එක් අයෙක් සහ එම වතුයායේ කාර්යය මණ්ඩලයේ නිලධාරින් තිදෙනෙකු ඊයේ පස්වරුවේම නොර්වුඩ් පොලිසිය විසින් සැකපිට අත්අඩංගුවට ගෙන ඇති අතර, අනෙක් සහකාර වතු අධිකාරිවරයා වතු යායෙන් පිටව ගොස් ඇති බවත්, ඔහුව අත්අඩංගුවට ගැනිම සදහා නොර්වුඩ් පොලීසිය විසින් කටයුතු කර ඇති බව නොර්වුඩ් පොලිසියේ ස්ථානාධිපතිවරයා කියා සිටියේය. අත්අඩංගුවට ගත් සැකකරුවන් හැටන් මහෙස්ත්‍රාත් අධිකරණය වෙත ඉදිරිපත් කරන බවත්, රෝහල් ගතව නේවාසිකව ප්‍රතිකාර ලබන ජෙෂ්ඨ සහකාර වතු අධිකාරිවරයා සහ ක්ෂෙත්‍ර නිලධාරියා රෝහලෙන් බැහැර විමෙන් පසු ඔහුන් දෙදෙනාද අත්අඩංගුවට ගෙන අධිකරණය වෙත ඉදිරිපත් කරන බව නොර්වුඩ් පොලිසියේ ස්ථානාධිපති ප්‍රධාන පොලිස් පරික්ෂක කමල් අබේසිරි මහතා වැඩි දුරටත් කියා සිටියි.", "URL": "https://sinhala.adaderana.lk/news.php?nid=93287", "Category": null, "Parent URL": null}