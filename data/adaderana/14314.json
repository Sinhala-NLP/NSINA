{"Source": "Adaderana", "Timestamp": "February 19, 2011 08:23 am", "Headline": "ප්‍රතික්ෂේපිත නාමයෝජනා ගැන සාකච්ඡාවට නීතිපති කල් ලබාගනියි", "News Content": "අධිකරණය හමුවේ නඩු පවරා ඇති ප්‍රතික්ෂේප කළ නාමයෝජනා පත්‍ර යළි බාරගැනීමට ඇති ඉඩකඩ පිළිබඳව මැතිවරණ කොමසාරිස්වරයා සමග සාකච්ඡා කර තීරණයකට එළඹීම සඳහා නීතිපතිවරයා අභියාචනාධිකරණයෙන් කල් ලබාගෙන තිබේ. නාමයෝජනා ප්‍රතික්ෂේප කිරීම්වලට එරෙහිව ගොනු කළ පෙත්සම් 20 ක් පමණ කැඳවූ අවස්ථාවේ නියෝජ්‍ය සොලිසිටර් ‍ජනරාල් ෂවේන්ද්‍ර ප්‍රනාන්දු මහතා මේ බව දැන්වීය. දැනට ප්‍රතික්ෂේප වී ඇති නාමයෝජනා බොහොමයක් සමාන කාරණා මත ප්‍රතික්ෂේප වී ඇති බව නියෝජ්‍ය සොලිසිටර් ‍ ජනරාල්වරයා අධිකරණයට දැනුම් දුන්නේය. එම කරුණු ‍පිළිබඳව අධ්‍යයනය කර මැතිවරණ කොමසාරිස්වරයා සමග සාකච්ඡා කිරීමෙන් අනතුරුව යම් සහනයක් සලසා දීමට ඇති ඉඩකඩ සොයාබැලීම සඳහා කල් ලබාදෙන මෙන් ‍නියෝජ්‍ය සොලිසිටර් ජනරාල්වරයා ඉල්ලා සිටියේය. ඒ අනුව අදාළ පෙත්සම් ලබන 28 වැනිදා යළි කැඳවීමට නියම කළ අභියාචනාධිකරණයේ සභාපති සත්‍යා හෙට්ටිගේ මහතා සහ උපාලි අබේරත්න මහතා ඇතුළු විනිසුරු මඩුල්ල එදිනට මැතිවරණ කොමසාරිස්වරයාගේ ස්ථාවරය දැනුම් දෙන ලෙස නියෝග කළේය. නාමයෝජනා ප්‍රතික්ෂේප කිරිම්වලට එරෙහිව එක්සත් ජනතා නිදහස් සන්ධානය, එක්සත් ජාතික පක්ෂය, ශ්‍රී ලංකා මුස්ලිම් කොංග්‍රසය හා ස්වාධීන කණ්ඩායම් මගින් පෙත්සම් ගොනු කර තිබුණි.", "URL": "https://sinhala.adaderana.lk/news.php?nid=14314", "Category": null, "Parent URL": null}