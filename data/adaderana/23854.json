{"Source": "Adaderana", "Timestamp": "April 27, 2012 04:46 pm", "Headline": "ප්‍රජාතන්ත්‍රවාදී රාමුව සක්‍රීයවනවාට කවුරුත් කැමතියි", "News Content": "වීඩියෝ එක්සත් ජාතික පක්ෂයේ මැයි දිනය යාපනය නගරයේ දී පැවැත්වෙන බව එම පක්ෂ පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. ඒ සම්බන්ධව එක්සත් ජාතික පක්ෂ කෘත්‍යාධිකාරී මණ්ඩලය ඒකමතිකව තීරණයකට එළඹ ඇති බව ද අද(27) කොළඹ පැවති මාධ්‍ය හමුවක දී අදහස් දක්වමින් ඒ මහතා සඳහන් කළේය. පක්ෂයේ සියලුම සංවිධායකවරුන් එදිනට යාපනය නගරය වෙත කැඳවා ඇති බවත්, පක්ෂයක් ලෙස එක්ව කටයුතු කළ යුතු බවත් මන්ත්‍රීවරයා ප්‍රකාශ කළේය. ඒ පිළිබඳව ජාත්‍යන්තරයේ අවධානය යොමුව ඇති බව එම මාධ්‍ය හමුවේ දී අදහස් දැක්වූ කිරිඇල්ල මහතා පෙන්වාදුන්නේය. එමෙන්ම යාපනය නගරය වසර ගණනාවක් දේශපාලන ප්‍රවාහයන්ගෙන් ඈත්ව සිටි බව ද පාර්ලිමේන්තු මන්ත්‍රීවරයා මෙහිදී සඳහන් කර සිටියේය. එහි ප්‍රජාතන්ත්‍රවාදී රාමුව සක්‍රීය වීම පිළිබඳව කාගේත් එකඟතාවය පළවන බව ද හෙතෙම වැඩිදුරටත් අවධාරණය කර සිටියේය. මහරගම ශ්‍රී ලංකා නිදහස් පක්ෂ නාගරික මන්ත්‍රී ප්‍රදීප් නල්ලපෙරුම සහ එම පක්ෂයේ මහනුවර දිස්ත්‍රික් සංවිධායක ඒ. එම්. නාසර් යන මහත්වරුන් මෙහිදී විපක්ෂ නායක රනිල් වික්‍රමසිංහ මහතා අතින් එක්සත් ජාතික පක්ෂ සාමාජිකත්වය ලබාගත්තේය.", "URL": "https://sinhala.adaderana.lk/news.php?nid=23854", "Category": null, "Parent URL": null}