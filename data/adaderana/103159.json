{"Source": "Adaderana", "Timestamp": "January 27, 2019 02:05 pm", "Headline": "හාලිඇල පාලමක වැඩ අතරමඟ නතර වීමෙන් ජනතාව දැඩි අපහසුතාවයට", "News Content": "හාලිඇල ප්‍රාදේශීය ලේකම් කොට්ඨාශයේ උඩවර ගල්කොටුව ප්‍රදේශයේ බදුලු ඔය හරහා ඉදිකළ පාලමේ වැඩ අතරමඟ නතර වීම හේතුවෙන් පාලම භාවිත කරන පවුල් දෙදහසක පමණ ජනතාව දැඩි අපහසුතාවයට පත්ව සිටින බව වාර්තා වෙයි. මාර්ග සංවර්ධන අධිකාරියේ ප්‍රතිපාදන යටතේ මාර්ග සංවර්ධන අධිකාරිය සහ මහා මාර්ග රාජ්‍ය අමාත්‍යාංශය ඒකාබද්ධව 2017 වසරේදී මාර්තු මාසයේදී මෙම පාලමේ වැඩ ආරම්භ කර තිබේ. කෙසේ වෙතත් මීට වසරකට පමණ පෙර එහි වැඩ කටයුතු අතරමග නතර කර දමා ඇති බව අප වාර්තාකරු සඳහන් කළේය. අදාළ පාලමේ මැද කොටස පමණක් ඉදිකර දෙපස ඉදි නොකිරීම හේතුවෙන් පාලම භාවිත කරන උඩුවර, රොසට්වත්ත සහ වත්තේගෙදර ඇතුළු ප්‍රදේශ රැසක ජනතාව දැඩි අපහසුතාවයට පත්ව සිටියි. ප්‍රදේශවාසීන් බලධාරීන්ගෙන් ඉල්ලා සිටින්නේ පාලමේ ඉතිරි කොටසද කඩිනමින් ඉදිකර දෙන ලෙසයි.", "URL": "https://sinhala.adaderana.lk/news.php?nid=103159", "Category": null, "Parent URL": null}