{"Source": "Adaderana", "Timestamp": "July 25, 2019 11:13 pm", "Headline": "සජිත් රනිල්ට වඩා දස දහස් ගුණයකින් අසාර්ථක නායකයෙක්-රොෂාන්", "News Content": "අමාත්‍ය සජිත් පේ‍්‍රමදාස මහතා යනු අග්‍රාමාත්‍ය රනිල් වික‍්‍රමසිංහ මහතාට වඩා දස දහස් ගුණයකින් අසාර්ථක නායකයෙක් බව පාර්ලිමේන්තු මන්තී‍්‍ර රොෂාන් රණසිංහ මහතා පවසයි. අද(25) කොළඹ පැවති මාධ්‍ය හමුවකට එක්වෙමින් මන්ත්‍රීවරයා මේ බව සඳහන් කළේය. එහිදී වැඩිදුරටත් අදහස් දක්වමින් පාර්ලිමේන්තු මන්තී‍්‍ර රොෂාන් රණසිංහ මහතා මේ බව පැවසීය. “ජනාධිපති අපේක්ෂක තරගය පිළිබඳව කතා කළොත් එක්සත් ජාතික පක්ෂයේ ජනාධිපති අපේක්ෂකත්වය බරපතල ප‍්‍රශ්නයක් වෙලා තිබෙනවා. සජිත් පේ‍්‍රමදාස කියන්නේ රනිල් වික‍්‍රමසිංහට වඩා දස දහස් ගුණයකින් අසාර්ථක නායකයෙකි විදිහටයි අපි දකින්නේ. මේ වගේ නායකයෙක් බැරිවෙලාවත් ජනාධිපති වුණොත් මේ රට තවත් විනාශ වෙනවා. දැන් පාසල් නිල ඇඳුම් දෙනවා, ආහාර දෙනවා වගේ දේවල් කිය කිය යනවා. නමුත් රටේ ආර්ථිකය ගොඩනංවන ආරක්ෂාව සහතික කරන වැඩපිළිවෙළක් සජිත් පේ‍්‍රමදාස ගාව නැති බව පැහැදිලියි. අපි සජිත් පේ‍්‍රමදාස මහතාට අභියෝග කරනවා රටේ ආර්ථිකය නංවන විදිහ, ආරක්ෂාව සහතික කරන විදිහ පිළිබඳ ඔහ්ගේ වැඩපිළිවෙළ රටට හෙළි කරන්න කියලා. ඒ පිළිබඳව ඕනෑම විවාදයකට අපි ලෑස්ති. මේ රටේ ඊළඟ ජනාධිපති වෙන්න ඕනේ උරුමයක් තියෙන කෙනෙක්. මේ රටේ පත්වන ජනාධිපතිවරයා විවාහ වෙලා තිබෙන්න ඕනේ කියලා ව්‍යවස්ථාවේම අඩංගු වෙනවා. එලෙස පත්වන ජනාධිපතිවරයෙකුට දරුවන් ඉන්න ඕනේ කියලා එම ව්‍යවස්ථාවට ඇතුලත් කළ යුතුයි කියලා අපි කියනවා. එහෙම දරුවෝ නැති අය රටේ අනාගතය බාරගන්න ඉන්න දරුවො ගැන හිතන්නේ නැති විත්තිය අපේ අදහසයි. ගෝඨාභය රාජපක්ෂ මහතා වගේ අනාගතය දකින නායකයෙක් රටේ නායකයා විදියට පත් කරන්න රටේ ජනතාව බලා ගෙන ඉන්නවා. රට බේරගන්න නායකයෙක් ඉදිරියට එනකොට ඒක වළක්වන්න බොහෝ අය කුමන්ත‍්‍රණ දියත් කරනවා. මේ වෙලාවේ වැදගත්ම කරුණ වන්නේ සිංහල දෙමළ මුස්ලිම් ජනතාවගේ ආරක්ෂාව තහවුරු කිරීමයි. ඊට අමතරව රටේ ආර්ථිකය ප‍්‍රායෝගිකව ඉහලට ගන්න පුළුවන් නායකයෙක් රටට අවශ්‍යයි. මත් කුඩු, මත් පෙති කසිප්පුවලට තිත තියන්න පුළුවන් රටේ සංස්කෘතිය සභ්‍යත්වය හදන්න පුළුවන් නායකයෙක් වෙනුවෙන් පෙළ ගැහෙන්න දැන් ජනතාව සූදානම් වෙලා ඉන්නවා. ගෝඨාභය රාජපක්ෂ මහතා ජනාධිපති අපේක්ෂකත්වය ගන්නේ පක්ෂ පාට වලින් තොර ව රට වෙනුවෙනි.“", "URL": "https://sinhala.adaderana.lk/news.php?nid=115027", "Category": null, "Parent URL": null}