{"Source": "Adaderana", "Timestamp": "April 2, 2019 05:52 pm", "Headline": "වර්ෂාවෙන් ඉරානයේ ප්‍රදේශ රැසකට බලපෑම්", "News Content": "දැඩි වර්ෂාව සමඟ හටගත් ගංවතුරකින් ඉරානයේ ප්‍රදේශ රැසකට බලපෑම් එල්ලවී තිබේ. ගංවතුර හේතුවෙන් මේ සතිය තුළදී පුද්ගලයන් 45 දෙනෙකු පමණ මියගොස් ඇතැයිද එරට වාර්තාවල සඳහන් වෙයි. ඉරානයේ උතුරු සහ දකුණු කලාපවලට පසුගිය සතියේ බලපෑ ධාරාණිපාත වර්ෂාවෙන් පසු ප්‍රබල ගංවතුරක් හටගෙන තිබේ. මේ හේතුවෙන් නිවාස, රථවාහන ඇතුළු දේපළ රැසකටම අලාභහානි සිදුව තිබුණි. ගංවතුරට හසුවීමෙන් මහාමාර්ග රැසක්ද විනාශවී ඇති නිසා ප්‍රවාහන සේවාවන්ද ඇණහිට ඇති බව වාර්තා වෙයි. අයහපත් කාලගුණය හේතුවෙන් පුද්ගලයන් දහස් ගණනක් අවතැන්ව සිටින අතර ඔවුන් තාවකාලික කඳවුරු වෙත යොමු කිරීමටත් බලධාරීන් පියවර ගෙන තිබුණි. පසුගිය දශකය තුළදී ඉරානයෙන් වාර්තාවූ වැඩිම වර්ෂාපතනයද මෙය වෙයි. එමෙන්ම ඉදිරි දිනවලදී වර්ෂාව තවදුරටත් වර්ධනය වියහැකි බවටත් කාලගුණ බලධාරීන් අනතුරු අඟවා ඇති බව සඳහන් වෙයි.", "URL": "https://sinhala.adaderana.lk/news.php?nid=107235", "Category": null, "Parent URL": null}