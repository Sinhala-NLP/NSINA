{"Source": "Adaderana", "Timestamp": "January 20, 2014 07:38 am", "Headline": "  ඩෙංගු වෙනුවෙන් දෙහිවල-ගල්කිස්ස 315ට රතු නිවේදන", "News Content": "දෙහිවල-ගල්කිස්ස මහ නගරසභා බල ප්‍රදේශ තුළ සිදුකළ ඩෙංගු මර්දන වැඩ සටහන් වලදී පුද්ගලයින් 315 දෙනෙකුට වැඩි පිරිසකට රතු නිවේදන ඉදිරිපත් කර තිබේ. පසු දින වල සිදු කළ කීට විද්‍යා සමීක්ෂණ වලදී දෙහිවල- ගල්කිස්ස මහ නගරසභා බල ප්‍රදේශයේ ඩෙංගු මදුරුවන් බෝවන් ස්ථාන සහ ඩෙංගු කීටයන් බහුලව පවතින ස්ථාන ඇති බවට තොරතරු අනාවරණය විය. ඒ අනුව සෞඛ්‍ය අමාත්‍යංශය ඊයේ දිනයේ දි පොලිසිය, ත්‍රිවිධ හමුදාව, පොලිස් පාරිසරික ඒකකය සමඟ එක්ව එම ප්‍රදේශයේ විශේෂ ඩෙංගු මර්දන වැඩ සටහනක් ක්‍රියාත්මක කළහ. එහිදි ස්ථාන 5844ක් පරීක්ෂාවට ලක් කළ බවයි සෞඛ්‍ය අමාත්‍යංශය සඳහන් කරයි. මෙහිදි ස්ථාන 1037ක් ඉහළ ඩෙංගු ඝනත්වයක් සහිත ස්ථාන බවට හඳුනාගෙන තිබේ. ඊට අමතරව ස්ථාන 344ක් ස්ථිර ලෙසම ඩෙංගු මදුරු කීටයන් සහිත ස්ථාන බවට හඳුනාගෙන ඇති බව එම අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=40474", "Category": null, "Parent URL": null}