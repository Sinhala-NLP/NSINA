{"Source": "Adaderana", "Timestamp": "October 27, 2010 05:07 pm", "Headline": "ජල සම්පත විකිණීමේ අවදානම යළිත්-වෘත්තීය සමිති අවධාරණය කරයි", "News Content": "ජාතික ජල සම්පාදන හා ජලාපවහන මණ්ඩලයේ කටයුතු පෞද්ගලික සමාගමකට පැවරීමේ සූදානමක් ඇති බවට ජල සම්පාදන වෘත්තීය සමිති ඒකාබද්ධ සන්ධානය චෝදනා කරයි. අද(27) කැඳවා තිබු මාධ්‍ය හමුවකදී ජල සම්පාදන හා ජලාපවහන සේවක සංගමයේ ප්‍රධාන ලේකම් උපාලි රත්නායක මහතා කියා සිටියේ මේ යටතේ පානීය ජලය නිෂ්පාදනය කිරීමේ හා බෙදා හැරීමේ අයිතිය අදාළ සමාගම වෙත පැවරීමේ අවදානමක් පවතින බවයි. එය ඉතා බරපතල තත්ත්වයක් බව ජලසම්පාදන වෘත්තීය සමිති ඒකාබද්ධ සන්ධානය සඳහන් කරයි. කෙසේ වෙතත් අද දෙරණ කළ විමසීමකදී ජාතික ජල සම්පාදන මණ්ඩලයේ සභාපති කරුණාසේන හෙට්ටිආරච්චි මහතා පැවසුවේ මණ්ඩලයට සිදුකිරීමට අපහසු කටයුතු කාර්යක්ෂමව ජනතාවට ඉෂ්ඨ කිරීම සඳහා අදාළ සමාගම පිහිටුවීමට සැලසුම් කළ බවයි. එසේ වුවද ඒ යටතේ ජල අයිතිය පෞද්ගලීකරණය කිරීමක් සිදුනොවන බව ඔහු අවධාරණය කරයි.", "URL": "https://sinhala.adaderana.lk/news.php?nid=11771", "Category": null, "Parent URL": null}