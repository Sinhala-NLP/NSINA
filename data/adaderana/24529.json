{"Source": "Adaderana", "Timestamp": "May 26, 2012 09:35 am", "Headline": "දිස්ත්‍රික්ක 6 ක නායයෑමේ අවදානමක්", "News Content": "වැසි සහිත කාලගුණික තත්ත්වය ඉදිරි පැය 24 තුළ පැවතියහොත් දිස්ත්‍රික්ක කිහිපයක නායයෑමේ අවදානමක් ඇති විය හැකි බව ආපදා කළමනාකරණ මධ්‍යස්ථානය පවසයි. රත්නපුර, කෑගල්ල, නුවරඑළිය, කළුතර, ගාල්ල සහ මාතර යන දිස්ත්‍රික්කවල ස්ථාන කිහපයක නායයෑමේ තත්ත්වයන් ඇතිවිය හැකි බවට ජාතික ගොඩනැගිලි පර්යේෂණ ආයතනය විසින් දැනුම් දී ඇති බව ආපදා කළමනාකරණ මධ්‍යස්ථානය සඳහන් කරයි. ඒ අනුව රත්නපුර දිස්ත්‍රික්කයේ පැල්මඩුල්ල, ඇහැලියගොඩ, ඇලපාත හා කලවාන යන ප්‍රදේශවලටත්, කෑගල්ල දිස්ත්‍රික්කයේ යටියන්තොට, බුලත්කොහුපිටිය හා දැරණියගල යන ප්‍රදේශවලටත්, කළුතර දිස්ත්‍රික්කයේ බුලත්සිංහල, ඇලවත්ත හා මතුගම යන ප්‍රදේශවලටත්, ගාල්ල දිස්ත්‍රික්කයේ නෙළුව හා තවලම යන ප්‍රදේශවලටත්, මාතර දිස්ත්‍රික්කයේ දෙනියාය, පිටබැද්දර හා මුලටියන යන ප්‍රදේශවලටත් මෙම නායයෑමේ අවදානම පවතින බව එම මධ්‍යස්ථානය සඳහන් කරයි. අදාළ ප්‍රදේශවල සිටින ජනතාව මේ පිළිබඳව ව‍ඩාත් කල්පනාකාරී වන ලෙස ආපදා කලමනාකරණ මධ්‍යස්ථානය ඉල්ලීමක් කරයි. මේ අතර ඊයේ(25) රාත්‍රියේ ඇද හැලුණු ධාරානිපාත වර්ෂාව ‍හේතුවෙන් ඇල්පිටිය - පිටිගල මාර්ගය , කහදූව හරහා මාපලගම - අළුත්ගම මාර්ගය සහ අම්බලන්‍ගොඩ - ඇල්පිටිය මාර්ගයේ ස්ථාන කිහිපයක් ජලයෙන් යටවී ඇති බව අද දෙරණ ප්‍රාදේශීය වාර්තාකරු ප්‍රකාශ කළේය.", "URL": "https://sinhala.adaderana.lk/news.php?nid=24529", "Category": null, "Parent URL": null}