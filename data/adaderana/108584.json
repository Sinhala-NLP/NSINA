{"Source": "Adaderana", "Timestamp": "April 24, 2019 11:29 am", "Headline": "ඉන්දීය මහා මැතිවරණයේ තෙවැනි අදියරේ ඡන්ද විමසීම අවසන්", "News Content": "ඉන්දීය මහා මැතිවරණයේ තෙවැනි අදියරේ ඡන්දය භාවිත කිරීම ඊයේ (23) පැවැත්වුණි. අගමැති නරේන්ද්‍ර මෝදි සහ විපක්ෂයේ ප්‍රධාන අපේක්ෂක රාහුල් ගාන්ධි යන දෙදෙනාම මෙම අදියරේදී ඡන්දය භාවිත කළ බව වාර්තා වෙයි. ඉන්දීය මහ මැතිවරණයේ තෙවැනි අදියර සඳහා ඡන්දය භාවිත කිරීමට ඉන්දීය අගමැති නරේන්ද්‍ර මෝදි සිය උපන් ප්‍රදේශය වූ ගුජරාට් වෙත පැමිණියේය. එහිදී සිය උපන් නිවෙස වෙත ගොස් මව හමුවූ මෝදි අගමැතිවරයා ඉන් අනතුරුව විවෘත රථයක නැගී සිය ඡන්ද මධ්‍යස්ථානය වෙත ගොස් ඡන්දය භාවිත කළේය. මේ අතර ඉන්දීය කොංග්‍රස් නායක රාහුල් ගාන්ධි ද කේරළයේ වයාන්ද්හි ඡන්ද මධ්‍යස්ථානය වෙත ගොස් සිය ඡන්දය භාවිත කළේය. ඉන්දීය මහමැතිවරණයේ තෙවැනි අදියර සැලකෙන්නේ එහි විශාලතම අදියර ලෙසය. එහිදී ප්‍රාන්ත 15ක ඡන්ද දායකයන් මිලියන 188දෙනෙක් ඡන්දය භාවිත කිරීමට සුදුසුකම් ලබා ඇති අතර ආසන 117ක් සඳහා නියෝජිතයන් තෝරාගැනීමට නියමිතය. අදියර 7ක් ඔස්සේ ක්‍රියාත්මක ඉන්දීය මහා මැතිවරණය අප්‍රෙල් මස 11වැනිදා ආරම්භ වූ අතර එය මැයි මස 19වැනිදායින් අවසන් වීමට නියමිතය. එහි අවසන් ප්‍රතිඵලය මැයි මස 23වැනිදා නිකුත් වීමට නියමිත වන අතර මෙවර මැතිවරණය ඉතාමත් තරගකාරී වනු ඇති බවට විචාරකයන් දැනටමත් පවසා ඇත.", "URL": "https://sinhala.adaderana.lk/news.php?nid=108584", "Category": null, "Parent URL": null}