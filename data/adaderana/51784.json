{"Source": "Adaderana", "Timestamp": "June 4, 2015 06:07 pm", "Headline": "පාපැදිය නවීකරණය කොට හඳුන්වාදෙනවා-වෙනම මං තීරු හදනවා", "News Content": "ඉදිරියේදී පාපැදි නවීකරණය කොට සෑම ක්ෂේත්‍රයක්ම ආවරණය වන පරිදි, ජනතාව අතරට ගෙන ආ යුතු බවත්,ජපානයේ, යුරෝපයේ වැනි රටවල පවා නවීකරණීය ප්‍රවාහන මාධ්‍යයක් වශයෙන් අද පාපැදිය හඳුන්වාදී ඇති බවත් විදුලිබල හා බලශක්ති අමාත්‍ය පාඨලී චම්පික රණවක මහතා පවසයි.පසුගිය සමයේ ජනතාව පාපැදි වෙනුවට මෝටර් බයිසිකල්, ත්‍රීවීලර් සහ කුඩා කාර් වෙත යොමුවු බවත්, මේ සෑම දෙයකම හොඳ වගේම නරක පැති පවත්නා බවත්, පරිගණකය භාවිතයට පැමිණි නමුත් ටයිප්රයිටරය බැහැරවෙලා නොමැති බවත්,තවමත් රහස්‍ය ලිපි සඳහා යොදා ගන්නේ ටයිප්රයිටරය බවත් අමාත්‍යවරයා සඳහන් කළේය.එමෙන්ම අතීතයේ සුළං බලාගාර විශාල වශයෙන් තිබුණත් පසුව ගල් අඟුරු භාවිතයට පැමිණීමත් සමගින් සුළං බලාගාර වැසී ගිය බවත්, දැන් නැවතත් සුළං බලාගාර භාවිතයට පැමිණ ඇති බවත්,එමෙන්ම ඒ වගේ පාපැදියත් නවීකරණය කොට ජනතාව අතරට ගෙනආ යුතු බවත් රණවක මහතා පෙන්වා දුන්නේය.ශරීර සෞඛ්‍යයට, පරිසර දූෂණයට, බලශක්ති ඉතිරියට, මානසික ඒකාග්‍රතාවයට, නිදහස් ප්‍රවාහන මාධ්‍යයක් හැටියට, දේශීය නිෂ්පාදිත යන්ත්‍රයක් හැටියට, අවම යටිතල පහසුකම් අවශ්‍ය වන යන්ත්‍රයක් හැටියට මෙන්ම පුද්ගලික ධන ඉතිරියට පාපැදි භාවිතයෙන් ලැබෙන්නේ මහත් පිටිවහලක් බවත්, ඉදිරියේදී පාපැදි වෙනුවෙන් පමණක් වෙන්වූ වෙනම මංතීරු ඇතිකරීමට ක්‍රියාකරන බවත් හෙතෙම සඳහන් කළේය.අමාත්‍යවරයා මෙම අදහස් පළකරනු ලැබුවේ අද (04) පෙරවරුවේ විදුලිබල හා බලශක්ති අමත්‍යාංශ පරිශ්‍රයේදී පැවති \"හෙටක් වෙනුවෙන් රටක්\" තේමාව යටතේ මේ මස 07 දින පැවැත්වෙන ප්‍රදර්ශනාත්මක පාපැදි ධාවන වැඩසටහන පිළිබදව මාධ්‍ය දැනුවත් කිරීමේ සාකච්ඡාවකට එක්වෙමිනි. කෙසේවෙතත් මෙම ධාවන තරගයේ ප්‍රධාන ඉලක්කය වන්නේ ඛණිජ තෙල් පරිහරණය සහ විදුලිය ඉතිරි කරගැනීමත්, අත්‍යාවශ්‍ය නොවන අවස්ථාවන්හිදී ඉන්ධන සහ විදුලිය භාවිතා නොකොට ඒ සඳහා ශ්‍රමය වැඩිවශයෙන් භාවිතා කිරීමට ජනතාව පෙළඹවීම බවත් විදුලිබල හා බලශක්ති අමාත්‍ය පාඨලී චම්පික රණවක මහතා වැඩිදුරටත් කියා සිටියේය.කෙසේ වෙතත් ජූනි මස 07 වන ඉරිදා පෙ.ව. 7.00 ට ශ්‍රී ජයවර්ධනපුර කිඹුලාවල මංසන්ධියෙන් ආරම්භ කෙරෙන මෙම ප්‍රදර්ශනාත්මක පාපැදි ධාවනය, නිදහස් චතුරස්‍රය දක්වා පැමිණෙන බව විදුලිබල හා බලශක්ති අමාත්‍යාංශය අවධාරණය කරයි.", "URL": "https://sinhala.adaderana.lk/news.php?nid=51784", "Category": null, "Parent URL": null}