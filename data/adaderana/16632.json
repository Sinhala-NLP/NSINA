{"Source": "Adaderana", "Timestamp": "June 8, 2011 10:42 pm", "Headline": " සුදු කොඩි වෙනුවෙන් රජීව්ට නොතීසි", "News Content": "සුදු කොඩි නඩුවේ ප්‍රධාන විමර්ශන නිලධාරියා ලෙස කටයුතු කළ රහස් පොලිස් පරීක්ෂක අනුර ද සිල්වා මහතාට රුපියල් 5000 ක දඩයක් ගෙවන ලෙස ශ්‍රේෂ්ඨාධිකරණය විසින් නියෝග කළ බව එහි ලේඛකාධිකාරීවරයා ප්‍රකාශ කරයි. ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතාට එරෙහි සුදු කොඩි නඩුවේ ශ්‍රේෂ්ඨාධිකරණ ලේඛකාධිකාරී වෙනුවෙන් සාක්ෂි දුන් එහි කාර්ය භාර්ය නිලධාරී ආර්.එස් රණවක මහතා කොළඹ මහාධිකරණය හමුවේ සාක්ෂි ලබාදෙමින් කියා සිටියේ යම් පුද්ගලයෙකු අත්අඩංගුවට ගෙන වධහිංසාවලට බඳුන් කිරීම සම්බන්ධයෙන් වරදකරු යයි නිර්දේශ කිරීමෙන් අනතුරුව ශ්‍රේෂ්ඨාධිකරණය විසින් එම වන්දි මුදල ගෙවීමට නියම කළ බවයි. කොළඹ මහාධිකරණ ලේඛකාධිකාරී වෙනුවෙන් සාක්ෂි දුන් චාමිකර පෙරේරා මහතා කියා සිටියේ ප්‍රධාන විමර්ශන නිලධාරී අනුරද සිල්වා මහතාට එරෙහිව පවරා තිබූ වධ හිංසා නඩුවක් පසුගිය ජූනි මස නීතිපතිවරයා විසින් ඉල්ලා අස්කර ගත් බවයි. අනතුරුව විත්තියේ නීතිඥ නලින් ලද්දුවහෙට්ටි මහතා කළ ඉල්ලීමක් පිළිගත් අධිකරණය මානව හිමිකම් අමාත්‍යංශයේ හිටපු ලේකම්,මහාචාර්ය රජීව් විජේසිංහ මහතාට මේ මස 10 වන දින අධිකරණය හමුවේ පෙනී සිටින්නැයි දන්වා නොතීසි නිකුත් කර තිබේ.", "URL": "https://sinhala.adaderana.lk/news.php?nid=16632", "Category": null, "Parent URL": null}