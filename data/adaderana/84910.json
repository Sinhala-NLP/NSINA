{"Source": "Adaderana", "Timestamp": "February 27, 2018 12:13 pm", "Headline": "  අම්පාරේ නොසන්සුන්කාරී තත්ත්වය මේ වන විට පාලනය කරලා තියෙනවා-පොලිස් මූලස්ථානය", "News Content": "අම්පාර නගරයේ ඊයේ (26) රාත්‍රියේ හටගත් නොසන්සුන්කාරී තත්ත්වය මේ වන විට පාලනය කර ඇති බව පොලිස් මූලස්ථානය පවසයි. අම්පාර ඩී.එස්. සේනානායක වීදියේ ආපන ශාලාවකින් ආහාර ලබාගැනීමේදී ඇති වූ මතභේදාත්මසක තත්ත්වයක් දුරදිග යාම හේතුවෙන් මෙම නොසුන්සුන්කාරී තත්ත්වය හට ගත්තේය. ආහාර ලබා ගැනීමට පැමිණි පිරිස් අදාළ ආපන ශාලාවට ප්‍රහාර එල්ල කර ඇති අතර තවත් ව්‍යාපාරික ස්ථාන කිහිපයකට සහ අසල තිබූ ආගමික සිද්ධස්ථානයකට ද හානි සිදුකර තිබේ. පසුව මොවුන් එම ව්‍යාපාරික ස්ථාන අසල නවතා තිබූ රථවාහන කිහිපයකටද හානි සිදුකර තිබුණි. පවතින තත්ත්වය හමුවේ පොලීසිය ප්‍රදේශයේ නීතිය හා සාමය ආරක්ෂා කිරීමට පියවර ගත් අතර ආරක්ෂාව තර කිරීම සඳහා පොලිස් විශේෂ කාර්ය බලකායද රාත්‍රියේ දීම කැඳවීමට ආරක්ෂක අංශ කටයුතු කළේය. මේ සම්බන්ධයෙන් අද දෙරණ කළ විමසීමකට පිළිතුරු දෙමින් පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ අම්පාර ප්‍රදේශයේ ආරක්ෂාව මේ වන විට තහවුරු කර ඇති බවයි. ඊයේ රාත්‍රියේ හටගත් නොසන්සුන් තත්ත්වය මේ වන විට පාලනය කර ඇති බවද පොලිස් මාධ්‍ය ප්‍රකාශකවරයා සඳහන් කළේය. කෙසේවෙතත් මෙම සිද්ධිය සම්බන්ධයෙන් පුද්ගලයින් කිහිපදෙනෙකුගෙන් සාක්ෂි සටහන් කරගෙන ඇති අතර එම කරුණු මත පදනම්ව හා සී.සී.ටී.වී දර්ශන ඔස්සේ ඉදිරි නීතිමය ක්‍රියාමාර්ග ගන්නා බව ඔහු සඳහන් කළේය. මේ අතර අවශ්‍ය වුවහොත් යුධ හමුදාව කැඳවීමට පියවර ගන්නා බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=84910", "Category": null, "Parent URL": null}