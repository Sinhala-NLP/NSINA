{"Source": "Adaderana", "Timestamp": "December 8, 2015 11:23 am", "Headline": "වන්දනාකරුවන් ගේන්න යානා දෙකක්", "News Content": "නවදිල්ලි හි රැඳී සිටින ශ්‍රී ලාංකික වන්දනාකරුවන් 305 දෙනෙකු මෙරටට ගෙන්වා ගැනීම සඳහා කටුනායකින් යූ.එල් 1191 ගුවන් යානය පිටත්ව ගොස් තිබේ.අද පෙරවරු 9ට එය පිටත්ව ගොස් ඇත.ශ්‍රී ලන්කන් එයාර්ලයින් මාධ්‍ය ඒකකය පැවසුවේ අද පස්වරු 1.35ට තවත් ගුවන් යානයක් චෙන්නායි බලා පිටත්ව යාමට නියමිත බවයි.අයහපත් කාලගුණික තත්ත්වය හමුවේ ඉන්දියාවේ, ඇතැම් ප්‍රාන්ත අතර දුම්රිය පහසුකම් අත්හිටුවීම නිසා එරට ප්‍රධාන මාර්ග අතර ගමනා කටයුතුවලට බාධා පැමිණ තිබේ.මේ හේතුවෙන් දඹදිව වන්දනාවේ ගිය ශ්‍රී ලාංකිකයින් වැඩි දෙනෙකු ද චෙන්නායි හා නවදිල්ලි හි රැඳි සිටින බව පැවසෙයි.ඒ අනූව ඔවුන් ගෙන්වා ගැනීමට පසුගිය දිනවල ද ශ්‍රී ලංකාවෙන් ගුවන් යානා යැවිණ.චෙන්නායි නුවරට බලපා තිබූ අයහපත් කාලගුණ තත්ත්වය හේතුවෙන් කොළඹ සහ චෙන්නායි ජාත්‍යන්තර ගුවන්තොටුපළ අතර තාවකාලිකව නතර කර තිබු ගුවන් ගමන් අද සිට යළි ආරම්භ කෙරුණි.ඒ අනුව අද පෙරවරු 8.00ට ඉන්දියන් ගුවන් සේවයට අයත් ගුවන් යානයක් චෙන්නායි ජාත්‍යන්තර ගුවන්තොටුපළේ සිට මෙරටට පැමිණ ඇත.චෙන්නායි නුවර රැඳී සිටි ශ්‍රී ලාංකිකයින් 58 දෙනෙකු අදාළ ගුවන් යානයෙන් පැමිණි බව අප වාර්තාකරු සඳහන් කළේය.", "URL": "https://sinhala.adaderana.lk/news.php?nid=55588", "Category": null, "Parent URL": null}