{"Source": "Adaderana", "Timestamp": "October 13, 2013 09:09 pm", "Headline": "පෞද්ගලික පාසල් හිමිකරුවෙක්ට අධ්‍යාපන නි‍යෝජ්‍ය ඇමති ධූරයක් දීලා", "News Content": "අධ්‍යාපන ක්ෂේත්‍රය සඳහා කැබිනට් ඇමතිවරු 2ක්, පළාත් 9 සඳහා අධ්‍යාපන ඇමතිවරු 9ක් සිටියදී පෞද්ගලික පාසල් හිමිකරුවෙකු වන මොහාන්ලාල් ගේ‍්‍රරු මහතා ද අධ්‍යාපන නියෝජ්‍ය අමාත්‍ය ධූරයට පත් කිරීම ගැන දැඩි විරෝධය පළ කරන බව ලංකා ගුරු සංගමයේ ප්‍රධාන ලේකම් ජෝසප් ස්ටාලින් මහතා පවසයි. මේ ඒ සම්බන්ධයෙන් ඔහු විසින් නිකුත් කළ නිවේදනයකි. 2013.10.10 දින රජය තවදුරටත් සිය අමාත්‍ය මණ්ඩලය පුළුල් කරමින් නව කැබිනට් නියෝජ්‍ය ඇමතිවරු 9 දෙනෙකු පත්කර ඇත. මේ වන විටද විශාල කැබිනට් මණ්ඩලයක් නඩත්තු කරමින් ජනතාව මත බර පටවා ඇති තත්ත්වයක තවදුරටත් මේ ආකාරයෙන් නියෝජ්‍ය ඇමතිවරුන් පත් කිරීම තුළ රජය පෙන්නුම් කරන්නේ ජනතාවගේ ජීවන වියදම ඉහළයාම හා වැටුප් අඩුවීම සම්බන්ධයෙන් ජනතාවට සහන ලබාදීම වෙනුවට රජයේ පැවැත්ම ස්ථාවර කිරීමේ කි‍්‍රයාමාර්ගයක රජය නිරත වන බවයි. ඒ අතරම නිදහස් අධ්‍යාපනය හකුළා අධ්‍යාපනය පෞද්ගලීකරණය කිරීමේ රජයේ පිළිවෙතද කි‍්‍රයාවට නැඟීමට අවශ්‍ය පසුබිමද මේ හරහා ගොඩනඟමින් සිටී. අධ්‍යාපන අමාත්‍යාංශයේ යටතේ පැවති අධ්‍යාපන සේවා කටයුතුවලට ද කැබිනට් අමාත්‍යාංශයක් නිර්මාණය කළ අතර මේ වන විට මෙතෙක් කල් එකම කැබිනට් අමාත්‍යාංශයක පැවති අධ්‍යාපනය කැබිනට් අමාත්‍යාංශ දෙකකට වෙන් කොට ඇත. මෙසේ පොත් බෙදීම, ඩෙස් බංකු බෙදීම, රෙදි බෙදීම ඇතුළු කටයුතුවලට අමාත්‍යාංශයක් පිහිටුවීම හාස්‍යජනකය. මේ වන විට මෙම කැබිනට් ඇමතිවරු දෙදෙනා සහ පළාත් 9 යේ පළාත් අධ්‍යාපන ඇමතිවරු 9 දෙනෙක් සිටියදී පසුගියදා නව අධ්‍යාපන නියෝජ්‍ය ඇමතිවරයෙකු පත් කොට ඇත. ආණ්ඩුව ද්විතීයික පාසල් ව්‍යාපෘතිය නමින් පාසල් දහසක් ගොඩනඟන බව පවසා පවතින පාසල් වසා දමන තත්ත්වයක උසස් අධ්‍යාපනය පෞද්ගලීකරණය කරමින් පෞද්ගලික විශ්ව විද්‍යාල ආරම්භ කිරීමට කටයුතු කරමින් සිටී. ඒ අනුව 2013 අගෝස්තු 22 අංක 1824/21 සහ 2013 සැප්තැම්බර් 26 දිනැති අංක 1829/36 යන අති විශේෂ ගැසට් නිවේදන මඟින් උසස් අධ්‍යාපනය ක‍්‍රමානුකූලව පෞද්ගලීකරණය කිරීමේ පිඹුරුපත් සකස් කරමින් පවතී. එම කි‍්‍රයාවලියට අදාළව පාසල් අධ්‍යාපන පද්ධතිය සකස් කිරීම වෙනුවෙන් පෞද්ගලික පාසල් හිමිකරුවෙකු වන මොහාන්ලාල් ගේ‍්‍රරු මහතාට අධ්‍යාපන නියෝජ්‍ය අමාත්‍ය ධූරයක් ද පිරිනමා ඇත. මෙම කි‍්‍රයාවලිය තුළින් ආණ්ඩුව නිදහස් අධ්‍යාපනය හැකිළීම සඳහා ගන්නා නිර්ලජ්ජිත කි‍්‍රයාපිළිවෙත තවදුරටත් එළිපිටම සිදුකරන ආකාරය මනාව පැහැදිලි වේ. පෞද්ගලික උපකාරක පන්ති ගුරුවරයෙකුට අධ්‍යාපන අමාත්‍යාංශය භාරදීමත්, පෞද්ගලික පාසල් හිමිකරුවෙකුට අධ්‍යාපන නියෝජ්‍ය අමාත්‍ය ධූරය භාරදීමත් තුළ ආණ්ඩුවේ සැලසුම් මනාව කි‍්‍රයාවට නැඟීමට පසුබිම සකසාගෙන ඇති ආකාරය පැහැදිලි වන බැවින් මෙම පත්කිරීම් සම්බන්ධයෙන් ලංකා ගුරු සංගමයේ දැඩි විරෝධය පළ කරමු. ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=38122", "Category": null, "Parent URL": null}