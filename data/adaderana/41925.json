{"Source": "Adaderana", "Timestamp": "March 20, 2014 06:23 am", "Headline": " මනාපය තැපෑලෙන් දෙන්න අදත් පුළුවන්", "News Content": "බස්නාහිර සහ දකුණු පළාත් සභා ඡන්ද විමසීමට අදාළව තැපැල් ඡන්ද ප්‍රකාශ කිරීමට නොහැකි වු පුද්ගලයින් සදහා අද දිනයේත් ඒ සදහා අවස්ථාව ලබා දී තිබේ. මැතිවරණ මහලේකම් කාර්යාලය කියා සිටියේ මෙවර පළාත් සභා ඡන්ද විමසීමට අදාළව පසුගිය 13 සහ 14 යන දෙදින තුළ තැපැල් ඡන්ද සලකුණු කිරීම සිදුකළ බවයි. එම කාලය තුළ තැපැල් ඡන්දය ප්‍රකාශ කිරීමට නොහැකි වු පුද්ගලයින් සඳහා අද දිනය තුළ (20) ඡන්දය ප්‍රකාශ කිරීමට හැකියාව පවතින බව මැතිවරණ මහලේකම් කාර්යාලය පවසයි. ඒ අනුව මැතිවරණය පැවැත්වෙන පළාත් 02ට අයත් දිස්ත්‍රීක් ලේකම් කාර්යාලවල සහ කොළඹ දිස්ත්‍රීක්කයේ මැතිවරණ මහලේකම් කාර්යාලය තුළ තැපැල් ඡන්දය සලකුණු කිරීම සිදුකළ හැකියි. මේ අතර මෙවර පළාත් සභා ඡන්ද විමසිමට අදාළව නිල ඡන්ද දැන්වීම් පත්‍රිකා බෙදා හැරීමේ කටයුතු අද දිනයෙන් අවසන් කරන බව තැපැල් දෙපාර්තමේන්තුව පවසයි. මේ වනවිටත් සියයට 87ක් පමණ නිල ඡන්ද දැන්වීම් පත්‍රිකා බෙදා හැර ඇති බව තැපැල් දෙපාර්තමේන්තුව සඳහන් කරයි. අද දිනය තුළ ද නිල ඡන්ද දැන්වීම් පත්‍රිකා නොලැබුණු පුද්ගලයෙක් වෙතොත් තමන් පදිංචි ප්‍රදේශයේ තැපැල් කාර්යාලයට ගොස් අනන්‍යතාව තහවුරු කොට නිල ඡන්ද දැන්වීම් පත්‍රිකා ලබා ගැනීමේ හැකියාව පවතී.", "URL": "https://sinhala.adaderana.lk/news.php?nid=41925", "Category": null, "Parent URL": null}