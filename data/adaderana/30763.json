{"Source": "Adaderana", "Timestamp": "January 14, 2013 07:24 pm", "Headline": "නීති පීඨයට සිසුන් ලියාපදිංචිය තවත් සතියකින් කල්යයි", "News Content": "2013 වසරට නීති විද්‍යාල ප්‍රවේශය සඳහා හෙටට (15) යොදාගෙන තිබු සිසුන් ලියාපදිංචි කිරීමේ කටයුතු තවත් සතියකින් කල්දමා තිබේ. නීති විද්‍යාලයේ විදුහල්පති ආචාර්ය ඩබ්ලිව්.බී. රොද්‍රිගු මහතා මේ බව පැවසුවේය. නීති ප්‍රවේශ විභාගය සමත් වන සිසුන්ගෙන් වැඩි සංඛ්‍යාවක් මුස්ලීම් සිසුන් බවට නීතිපීඨ ශිෂ්‍ය එකමුතුව පසුගිය දිනවලදී විරෝධතා ගෙන ගිය අතර එය මුල් කර ගනිමින් නීතිපීඨය ඉදිරිපිට පසුගිය (07) විරෝධතාවක් පැවැත්විණ ඒ අනුව නීති විද්‍යාල ප්‍රවේශය සඳහා සිසුන් ලියාපදිංචි කිරීමේ කටයුතු සතියකින් කල්දමන බව නීති විද්‍යාලයේ විදුහල්පතිවරයා පසුගිය (08) වැනිදා පෙරවරුවේ දැනුම්දෙන ලදී. 2012 වසරේ අගෝස්තු මස පැවැති නීති විද්‍යාල ප්‍රවේශ විභාගයෙන් නීති විද්‍යාලයට තේරී පත්වු සිසුන් 309 දෙනෙකු බඳවා ගැනීමට නියමිත අතර ඒ යටතේ සිංහල මාධ්‍යයෙන් සිසුන් 155 දෙනෙකු, ද්‍රවිඩ මාධ්‍යයෙන් සිසුන් 133 දෙනෙකු හා ඉංග්‍රීසි මාධ්‍යයෙන් සිසුන් 21 දෙනෙකු එසේ නීතිපීඨයට ඇතුළුවීමට සුදුසුකම් ලබා ඇත.", "URL": "https://sinhala.adaderana.lk/news.php?nid=30763", "Category": null, "Parent URL": null}