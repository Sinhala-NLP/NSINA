{"Source": "Adaderana", "Timestamp": "June 9, 2012 10:29 pm", "Headline": "ශ්‍රී ලංකාව ලකුණු 76 න් ජය ලබයි", "News Content": "ශ්‍රී ලංකාව හා පකිස්ථානය අතර අද(09) පැවති දෙවන එක්දින තරගයෙන් පකිස්ථාන කණ්ඩායම පරදා ලකුණු 76 ක ජයග්‍රහණයක් ලැබීමට ශ්‍රී ලංකා කණ්ඩායම සමත්විය. ‍ පල්ලේකැලේ ක්‍රීඩාංගණයේ පැවැත්වෙන මෙම තරගයේ කාසියේ වාසිය දිනාගත් ශ්‍රී ලංකා කණ්ඩායමේ නායක මහේල ජයවර්ධන පළමුව පන්දුවට පහරදීමට තීරණය කළේය. ‍ ඒ අනුව පිටියට පිවිසි ශ්‍රී ලංකා කණ්ඩායම නියමිත පන්දු වාර 50 තුළ කඩුලු 04 ක් දැවී ලකුණු 280 ක් රැස්කිරීමට සමත්විය. ‍ ශ්‍රී ලංකාව වෙනුවෙන් විශිෂ්ට පිති හරඹයක නිරත වූ ටී. එම්. දිල්ශාන් නොදැවී ලකුණු 119 ක් රැස්කළේය. ‍ එය ඔහුගේ එක්දින ජාත්‍යන්තර ක්‍රිකට් දිවියේ 13 වන ශතකය වන අතර පකිස්ථානයට එරෙහිව ලබාගත් 02 වන ශතකය වේ. ‍ පිළිතුරු ඉනිම ක්‍රීඩා කිරීම සඳහා පිටියට පිවිසි පකිස්ථාන කණ්ඩායමට පන්දු වාර 46 පන්දු 02 ක් තුළ සියලුම ක්‍රීඩකයින් දැවී ලබාගත හැකිවූයේ 204 ක් පමණි. ‍ ශ්‍රී ලංකා කණ්ඩායම වෙනුවෙන් තිසර පෙරේරා ලකුණු 44 ට කඩුලු 06 ක් දවාගැනීමට සමත්විය. ‍ මේ අනුව තරග 05 න් සමන්විත මෙම එක්දින තරගාවලියේ මේ වනවිට කණ්ඩායම් 02 එක් තරගය බැගින් ජයග්‍රහණය කර ඇත.", "URL": "https://sinhala.adaderana.lk/news.php?nid=24895", "Category": null, "Parent URL": null}