{"Source": "Adaderana", "Timestamp": "October 16, 2015 08:57 am", "Headline": "හිටපු ජනපති අදත් ජනපති කොමිසමට", "News Content": "හිටපු ජනපති මහින්ද රාජපක්ෂ මහතා අදත් ජනාධිපති පරීක්ෂණ කොමිසමට පැමිණ තිබේ.බරපතළ වංචා, දූෂණ, රාජ්‍ය සම්පත්, වරප්‍රසාද, බලය සහ අධිකාරිය අනිසි ලෙස භාවිත කිරීම සම්බන්ධයෙන් සෙවීමට පත් කළ ජනාධිපති පරීක්ෂණ කොමිෂන් සභාව හිටපු ජනාධිපති මහින්ද රාජපක්ෂ මහතාගෙන් ප්‍රකාශයක් ලබාගැනීම පිළිබඳ ඊයේ මතුවු විරෝධතාවයට අද තීන්දුවක් ලබාදීමට නියමිතය.එම කොමිසමේ ලේකම් ලැසිල් ද සිල්වා මහතා අද දෙරණට පැවසුවේ හිටපු ජනාධිපතිවරයාගේ නීතීඥයන් ඊයේ දැක්වු විරෝධතා හේතුවෙන් කොමිසමේ කටයුතු අද දිනය දක්වා කල්දැමුණු බවයි. ඒ අනුව අද පෙරවරු 9.00ට කොමිසම රැස්වන අතර එහිදී හිටපු ජනාධිපතිවරයාට කොමිසම හමුවේ පෙනි සිටින ලෙස ඊයේ දැනුම් දීමක් කර තිබුණි.පසුගිය ජනාධිපතිවරණ සමයේ දී රූපවාහිනී නාලිකාවකින් විකාශය වු දැන්වීම් සඳහා ගෙවිය යුතු මුදල් නොගෙවීම සම්බන්ධයෙන් සිදුකෙරෙන විමර්ශනවලට අදාළව හිටපු ජනාධිපති මහින්ද රාජපක්ෂ මහතා කොමිසම හමුවට කැඳවා තිබිණ.මීට අමතරව සුසිල් ප්‍රේමජයන්ත අමාත්‍යවරයා සහ කෙහෙළිය රඹුක්වැල්ල මන්ත්‍රීවරයා ද කොමිසම වෙත කැඳවා තිබුණි.කොළඹ බණ්ඩාරනායක සම්මන්ත්‍රණ පරිශ්‍රයේ පිහිටුවා ඇති විමර්ශන කොමිසම හමුවට ඊයේ හිටපු ජනාධිපතිවරයා පැමිණි අවස්ථාවේ විශාල පිරිසක් එහි රැස්ව කොමිසමේ කටයුතු සම්බන්ධයෙන් විරෝධය දැක්වීය.", "URL": "https://sinhala.adaderana.lk/news.php?nid=54474", "Category": null, "Parent URL": null}