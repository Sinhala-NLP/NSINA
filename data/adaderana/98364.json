{"Source": "Adaderana", "Timestamp": "October 28, 2018 04:22 pm", "Headline": "ඛනිජ තෙල් සංස්ථා පරිශ්‍රය තුළ වෙඩි තැබීමක් ", "News Content": "ඛනිජ තෙල් සංස්ථා පරිශ්‍රය තුළ සිදු වු වෙඩි තැබීමකින් පුද්ගලයින් තිදෙනෙකු තුවාල ලබා තිබේ. වෙඩි තැබීමෙන් තුවාල ලැබූ පුද්ගලයින් මේ වන විට කොළඹ, ජාතික රෝහලට ඇතුළත් කර ඇත. හිටපු අමාත්‍ය අර්ජුන රණතුංග මහතා එම පරිශ්‍රයට පැමිණි අවස්ථාවේ ඇති වු නොසන්සුන්කාරී තත්ත්වයක් හේතුවෙන් මෙම වෙඩි තැබීම සිදුව ඇති බව වාර්තා වෙයි. වෙඩි තැබීමෙන් තුවාල ලැබු පුද්ගලයින්ගේ තත්ත්වය මෙතෙක් අනාවරණය වී නොමැත. අර්ජුන රණතුංග මහතාගේ ආරක්ෂක නිලධාරියෙකු විසින් මෙම වෙඩි තැබීම සිදු කර ඇති බව පොලිස් මාධ්‍ය ප්‍රකාශක පොලිස් අධිකාරී, රුවන් ගුණසේකර මහතා පවසයි. කෙසේ වෙතත් වෙඩි තැබීම සිදු කළ ආරක්ෂක නිලධාරීයා මේ වන විට අත්අඩංගුවට ගෙන ඇති බව ද ඔහු සඳහන් කරයි. මෙය අද පස්වරු 3.50ට පමණ සිදුවී ඇති අතර, මේ වන විටත් එම ප්‍රදේශයේ දැඩි නොසන්සුන්කාරී තත්ත්වයක් ඇති වී තිබෙන බව වාර්තා වෙයි. දෙමටගොඩ පොලීසිය සිදුවීම සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=98364", "Category": null, "Parent URL": null}