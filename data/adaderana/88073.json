{"Source": "Adaderana", "Timestamp": "April 26, 2018 03:11 pm", "Headline": "එජාපයේ නව නිලධාරී මණ්ඩලය ගැන එජාපය සුරැකීමේ සංවිධානයෙන් චෝදනාවක්", "News Content": "එක්සත් ජාතික පක්ෂ කෘත්‍යාධිකාරී මණ්ඩලය ලබාදුන් තීරණය ට දැඩි විරෝධය ප්‍රකාශ කරන බව එක්සත් ජාතික පක්ෂය සුරැකීමේ ජාතික සංවිධානය පවසයි. එක්සත් ජාතික පක්ෂයේ නව නිලධාරි මණ්ඩලය පත් කිරීම තමන් දැඩි ලෙස විරෝධය ප්‍රකාශ කරන බවත් ඉදිරියේදී මෙම නිලධාරීන් සමඟ දේශපාලන කටයුතුවල නිරත නොවන බව එක්සත් ජාතික පක්ෂය සුරැකීමේ ජාතික සංවිධානය අද (26) දින දඹුල්ලේ දී මාධ්‍ය හමුවක් පවත්වමින් සඳහන් කළහ. එක්සත් ජාතික පක්ෂය සුරැකීමේ ජාතික සංවිධානයේ සභාපති දුමින්ද බණ්ඩාරනායක මහතා මාධ්‍ය හමුව අමතමින් කියා සිටියේ එක්සත් ජාතික පක්ෂය විසින් පත්කර සිටින නව නිලධාරී මණ්ඩලයට තම සංගමයේ දැඩි විරෝධය ප්‍රකාශ කරන බවත් ඉදිරියේදී එක්සත් ජාතික පක්ෂය ජයග්‍රහණය කරවීමට නම් සජිත් ප්‍රේමදාස මහතාට නායකත්වය ලබාදිය යුතු යැයි සඳහන් කළේය. වර්තමානයේ එක්සත් ජාතික පක්ෂ නායකත්වයට රනිල් වික්‍රමසිංහ මහතා නුසුදුසු බව ද හෙතෙම සඳහන් කළේය. සජිත් ප්‍රේමදාස මහතාගෙන් තම සංවිධානය ඉල්ලීමක් කරන බවත් එම ඉල්ලීම වන්නේ ඉවසුවා ඇති නායකත්වය බාර ගන්න යන්නයි ද හෙතෙම මාධ්‍ය හමුවේදී සඳහන් කළේය. එක්සත් ජාතික පක්ෂය සුරැකීමේ ජාතික සංවිධානයේ ප්‍රධාන ලේකම් එස් .ආර් .වික්‍රමසිංහ මහතා මාධ්‍ය හමුව පවත්වමින් කියා සිටියේ කෘත්‍යාධිකාරී මණ්ඩලය සාමාජිකයන්ට මෙම පක්ෂය විනාශ කිරීමට උදව් ලබා නොදෙන ලෙස ඉල්ලීම් කරන බවය. එක්සත් ජාතික පක්ෂ නායක රනිල් වික්‍රමසිංහ මහතා එජාප නායකත්වයෙන් ප්‍රතික්ෂේප වෙච්ච අයෙක් බව ද හෙතෙම පැවසීය. රනිල් මහතා එක්සත් ජාතික පාක්ෂිකයන් සමඟ වෛරයෙන් සිටින බවත් එසේ වෛර කිරීමට හේතුව වී ඇත්තේ ඔහුට ජනාධිපතිකම නොලැබීම බව වික්‍රමසිංහ මහතා සඳහන් කළේය. 2020 ජනාධිපතිවරණයේ දී පොදු අපේක්ෂකයෙකු නොව එක්සත් ජාතික පක්ෂයේ දැවැන්තයෙකු වූ ජනාධිපති කරවීමේ උත්සාහයක් පවතින බවද හෙතෙම සඳහන් කෙළේය. එමෙන්ම වර්තමානයේ පත්වූ එක්සත් ජාතික පක්ෂ මහ ලේකම් අකිල විරාජ් කාරියවසම් මහතා ලේකම් ධූරය ද නුසුදුසු බව ද හෙතෙම සඳහන් කළේය. රනිල් වික්‍රමසිංහ මහතා එතුමාගේ කීකරු ගෝලයන් තුරුළුකරගෙන තනතුරු ලබාදීම සිදුකළ ඇති බවට ද හෙතෙම චෝදනා එල්ල කළේය.", "URL": "https://sinhala.adaderana.lk/news.php?nid=88073", "Category": null, "Parent URL": null}