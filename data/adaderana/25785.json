{"Source": "Adaderana", "Timestamp": "July 15, 2012 07:04 am", "Headline": "හොර පාරෙන් ඕස්ට්‍රේලියා යන්න සූදානමින් සිටි තවත් 22 ක් මාට්ටු", "News Content": "නීති විරෝධී ලෙස ඕස්ට්‍රේලියාව බලා යාම සඳහා සූදානම්ව සිටි පුද්ගලයින් 18 දෙනකු ඇතුළු 22 දෙනකු හලාවත පොලීසිය විසින් අත්අඩංගුවට ගෙන තිබේ. අද(15)අලුයම හලාවත-මුන්නේශ්වරම ප්‍රදේශයේදී මෙම පිරිස අත්අඩංගුවට ගත් බව පොලීසිය පවසයි. අත්අඩංගුවට ගත් පිරිස අතර මෙම ජාවාරම මෙහෙයවූ බව කියන දෙදෙනකු සහ ත්‍රී රෝද රථ රියදුරෙකුද වන බව අද දෙරණ වාර්තාකරු පවසයි. ජාවාරම්කරුවන් දෙදෙනා රිදීවැල්ල හා උඩප්පුව ප්‍රදේශයේ පදිංචිකරුවන් බව මූලික විමර්ශනවලදී අනාවරණය වී ඇති අතර එක් ජාවාරම්කරුවකු සතුව තිබූ රු.2,94,000 මුදලක්ද පොලීසිය භාරයට ගෙන තිබේ. ඕස්ට්‍රේලියාව බලා නීති විරෝධී ලෙස යාමට පැමිණ සිටි පිරිස මුලතිව් හා යාපනය ප්‍රදේශවල උදවිය බවත්,ඔවුන්ගෙන් ලක්ෂ 9 බැගින් වූ මුදලක් ජාවාරම්කරුවන් විසින් ලබාගෙන ඇති බවත් සඳහන්ය. මෙම පිරිස හලාවත මුන්නේශ්වරම් ප්‍රදේශයට පැමිණ එහි හෝටලයක නවාතැන්ගෙන සිට පසුව ත්‍රී රෝද රථ 3 න් ගමන් කරමින් සිට ඇති අතර එක් ත්‍රී රෝද රථ රියදුරෙකු තම ත්‍රී රෝද රථයද සමගින් පළාගොස් තිබේ. සැකකරුවන් අද(15)හලාවත දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=25785", "Category": null, "Parent URL": null}