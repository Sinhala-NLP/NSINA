{"Source": "Adaderana", "Timestamp": "March 22, 2013 03:33 pm", "Headline": " ව්‍යවසාය 2013 ප‍්‍රදර්ශනය ඇරඹේ", "News Content": "(ප්‍ර්‍රදර්ශනයේදී නෙත ගැටුණු දසුනකි) - ඡායා රූ - යෞවන කටයුතු සහ නිපුණතා සංවර්ධන අමාත්‍යංශයේ මාධ්‍ය ඒකකය. ව්‍යවසාය 2013 ප්‍රදර්ශනය බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී අද (22) පෙරවරුවේ ආරම්භ කෙරිණ. යෞවන කටයුතු හා නිපුණතා සංවර්ධන අමාත්‍යාංශය යටතේ ඇති කුඩා ව්‍යාපාර සංවර්ධන අංශය මගින් සංවිධානය කරන ව්‍යවසාය 2013 ජාතික නිෂ්පාදන හා අලෙවි ප‍්‍රදර්ශනයේ සමාරම්භක උත්සවයේ ප‍්‍රධාන ආරාධිත අමුත්තන් වන ආර්ථික සංවර්ධන අමාත්‍ය ගරු බැසිල් රාජපක්ෂ මැතිතුමා සහ යෞවන කටයුතු සහ නිපුණතා සංවර්ධන අමාත්‍ය, ඩලස් අලහප්පෙරුම මැතිතුමා අතින් විවෘත විය. ස්ව සවියෙන් දැයට දිනුම, ලෙස නම් කර ඇති මෙම ප‍්‍රදර්ශනය මගින් දිවයින පුරා විසිරී සිටින කුඩා පරිමාණයේ ව්‍යවසායකයින්ගේ ව්‍යවසායික කුසලතාව වර්ධනය කිරීමටත්, ඔවුන්ගේ නිෂ්පාදන සඳහා යෝග්‍ය වෙළඳපළක් හඳුනා ගැනීමටත් මෙයින් අවස්ථාව උදාවී ඇත. 300 කට අධික දේශිය ව්‍යවසායකයින් ඊට සම්බන්ධ වී තිබේ. නිමි ඇඳුම්, ආයුර්වේද නිෂ්පාදන, කාන්තා බෑග් පාවහන්, විසිතුරු ආභරණ, අත්කම් නිර්මාණ, ලී බඩු හා ගෘහ උපකරණ, විසිතුරු මල්පැල, දේශීය ආහාර වර්ග මෙන්ම උත්සව සමයේ අවශ්‍ය වන විවිධ පාරිභෝගික ද්‍රව්‍ය පහසු මිලට මිලදී ගැනීමට මෙම නිෂ්පාදන හා අලෙවි ප‍්‍රදර්ශනය තුළින් මහජනතාවට ඉඩ සලසා ඇති අතර මේ වන විටත් විශාල පිරිසක් ඊට එක්වෙමින් ඇත. මෙම අවස්ථාවට විශේෂ ආරාධිතයෙකු ලෙස ඉන්දියානු මහ කොමසාරිස්, අශෝක් කේ. කාන්ත් මහතා සහභාගී වූ අතර, යෞවන කටයුතු සහ නිපුණතා සංවර්ධන අමාත්‍යංශ ලේකම්, කේ. ඒ. තිලකරත්න මහතා ඇතුළු මැති ඇමතිවරුන් සහ අමාත්‍යංශ හා ආයතන ප‍්‍රධානීන් රැසක්ද, ව්‍යාපාරිකයන්, පාසල් සිසුන් හා වෘත්තීය පුහුණු ආයතනවල සිසුන්ද මෙම අවස්ථාවට සහභාගී විය.", "URL": "https://sinhala.adaderana.lk/news.php?nid=32645", "Category": null, "Parent URL": null}