{"Source": "Adaderana", "Timestamp": "November 13, 2013 10:09 am", "Headline": "ව්‍යාජ ඩොලර් නෝට්ටු මුද්‍රණය කළ ලයිබීරියානුවන් 2ක් අත්අඩංගුවට ", "News Content": "ව්‍යාජ ඩොලර් නෝට්ටු මුද්‍රණය කිරීමේ ජාවාරමක නිරතවු ලයිබීරියානු ජාතිකයින් දෙදෙනෙකු වව්නියාව ප්‍රදේශයේ දී අත්අඩංගුවට ගෙන තිබේ. වව්නියාව කොට්ඨාශ අපරාධ විමර්ශන අංශය විසින් ප්‍රදේශයේ හෝටලයක සිටිය දී සැකකරුවන් දෙදෙනා අත්අඩංගුවට ගෙන ඇති බව සඳහන් වෙයි. ශ්‍රී ලංකාවේ මුදල් නෝට්ටු තමන්ට ලබා දෙන ලෙසත්, ඒ සඳහා එහි වටිනාකම මෙන් තුන්ගුණයක් ඩොලර් නෝට්ටු වලින් ගෙවන බවත් ලයිබීරියානු ජාතිකයින් දෙදෙනා වව්නියාව ප්‍රදේශයේ පදිංචිකරුවෙකුට ප්‍රකාශ කර තිබේ. අදාළ ඩොලර් නෝට්ටු මුද්‍රණය කරන ආකාරය ද එම සැකකරුවන් විසින් පෙන්වා දී ඇති බව සඳහන් වෙයි. මේ සම්බන්ධයෙන් වව්නියාව කොට්ඨාශ අපරාධ විමර්ශන අංශයට තොරතුරු ලැබී තිබු අතර ඒ අනුව ලයිබීරියානු ජාතිකයින් දෙදෙනා අත්අඩංගුවට ගෙන තිබේ. සැකකරුවන් අද(13) වව්නියාව මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=38799", "Category": null, "Parent URL": null}