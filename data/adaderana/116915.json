{"Source": "Adaderana", "Timestamp": "August 19, 2019 01:26 pm", "Headline": "මම පාර්ලිමේන්තුවේ ඉන්නේ කැමැත්තෙන්ද කියන එක මටම ප්‍රශ්නයක්-අර්ජුන", "News Content": "අමාත්‍යාංශවල කටයුතු ප්‍රමාද වීමට ඇතැම් රාජ්‍ය නිලධාරීන්ගේ ක්‍රියා කලාපයද ප්‍රධාන හේතුවක් බවට පත්ව ඇතැයි ප්‍රවාහන හා සිවිල් ගුවන්සේවා අමාත්‍ය අර්ජුන රණතුංග මහතා පවසයි. වේයන්ගොඩ පැවති සම්මන්ත්‍රණයකදී අමාත්‍යවරයා මේ බව සඳහන් කළා. ගම්පහ දිස්ත්‍රික් ප්‍රාදේශීය මාධ්‍යවේදීන් සඳහා මව්රට නම් සංවිධානය වේයන්ගොඩදී ඊයේ (18) සම්මන්ත්‍රණයක් සංවිධානය කර තිබූ අතර අමාත්‍ය අර්ජුන රණතුංග මහතාද ඊට එක්ව සිටියේය. තමන් අද පාර්ලිමේන්තුවේ සිටින්නේ කැමැත්තෙන් ද යන්න තමන්ටම ප්‍රශ්නයක් බවත් මාස 6ක පමණ කාලයක සිට රටේ අමාත්‍යංශ කිසිවක වැඩ නිසි ආකාරයෙන් සිදු නොවන බවත් ඒ මහතා කියා සිටියේය. බස් රථ මෙරටට ගෙන ඒමට මුදල් අමාත්‍යංශයෙන් තමා කිසිදු මුදලක් ඉල්ලා සිටියේ නැති බවත් ආයෝජකයෙක් කැඳවීමට මුදල් අමාත්‍යංශය තමාට ඉඩ නොදෙන්නේනම් තමාට ඇති ඇමතිකමේ ඵලය කුමක්දැයි ඒ මහතා ප්‍රශ්න කර සිටියි. දේශපාලකයන්ටම චෝදනා එල්ල කළද ඇතැම් රාජ්‍ය නිලධාරීන්ගේ ක්‍රියා කලාපයන්ද අමාත්‍යාංශවල කටයුතු ප්‍රමාද වීමට විශාල ලෙස බලපාන බව ඔහු වැඩිදුරටත් ප්‍රකාශ කර සිටියේය. කෙසේ වෙතත් හොඳ ප්‍රවාහන ක්‍රමයක් ඇති කිරීමට දරණ උත්සාහයට මුදල් අමාත්‍යාංශ නිලධාරීන් විරුද්ධ නම් එහි වගකීම ජනාධිපති හා අගමැති විසින් භාර ගත යුතු බවත් ඒ මහතා ප්‍රකාශ කර සිටියේය.", "URL": "https://sinhala.adaderana.lk/news.php?nid=116915", "Category": null, "Parent URL": null}