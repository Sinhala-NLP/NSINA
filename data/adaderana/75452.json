{"Source": "Adaderana", "Timestamp": "July 20, 2017 01:34 pm", "Headline": "ආණ්ඩුවෙන් ඉවත්ව ගියත් වෙනත් පක්ෂයක් හා එක්වන්නේ නෑ", "News Content": "ආණ්ඩුවෙන් ඉවත්ව ගිය ද කිසිසේත් වෙනත් පක්ෂයක් හා එක් නොවන අතර වෙනත් පක්ෂයක් ජයග්‍රහණය කිරීමට කටයුතු නොකරන බව ධීවර අමාත්‍ය මහින්ද අමරවීර මහතා කියා සිටියේය. දිවයිනේ ධීවර වරායන් ආශ්‍රිතව ඩෙංගු මර්දන වැඩසටහනක් ධීවර හා ජලජ සම්පත් සංවර්ධන අමාත්‍යාංශය විසින් ආරම්භ කර ඇති අතර එහි සමාරම්භක වැඩසටහන වත්තල, දික්ඕවිට ධීවර වරායේදී අද(20) පැවැත්වුණේ ධීවර අමාත්‍ය මහින්ද අමරවීර මහතාගේ සහ රාජ්‍ය අමාත්‍ය දිලීප් වෙදආරච්චි මහතාගේ ප්‍රධානත්වයෙනි. එම අවස්ථාවට එක්වෙමින් අමාත්‍යවරයා මෙම අදහස් පළ කළේය. ශ්‍රී ලංකා නිදහස් පක්ෂයේ 11 දෙනෙක් එ්කාබද්ධය හා එක් වන්නේ ද යන්න පිළිබඳ තමා බලා සිටින බව ද පැවසු අමාත්‍යවරයා ඒ සම්බන්ධයෙන් අදහස් දක්වමින් කියා සිටියේ, ශ්‍රීල.නි.ප.යේ මධ්‍යම කාරක සභාව විසින් ගන්නා ලද තීරණයක් අනුව ආණ්ඩුව හා එක් වීමට තීරණය ගත් බවත්, යම් හෙයකින් එයින් ඉවත් වෙන්නේ නම් එය ද මධ්‍යම කාරක සභාවේ තීරණයක් අනුව සිදු කරනු බවත්ය. කෙසේ වෙතත් යම් පුද්ගලයෙක් පක්ෂයෙන් ඉවත් වන්නේ නම් ඔහුට එක්සත් ජාතික පක්ෂයට වාසියක් ගෙන දීමේ අරමුණක් පවතින බව ද අමාත්‍යවරයා මෙහිදී අවධාරණය කළේය.", "URL": "https://sinhala.adaderana.lk/news.php?nid=75452", "Category": null, "Parent URL": null}