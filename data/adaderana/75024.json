{"Source": "Adaderana", "Timestamp": "July 8, 2017 07:28 pm", "Headline": " දූෂණය මුවාවෙන් වර්තමානයේ දේශපාලන පලිගැනීම් සිදුකරනවා ", "News Content": "දූෂණය මුවාවෙන් වර්තමානයේ දේශපාලන පලිගැනීම් සිදුවන බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි. මාධ්‍යවේදීන් යොමු කළ ප්‍රශ්නවලට පිළිතුරු ලබා දෙමින් ඒ මහතා අද (08) දිනයේ මේ බව කියා සිටියේය. එමෙන්ම වර්තමාන ආණ්ඩුවේ පිරිස් සාධාරණය මුවාවෙන් ඔවුන්ට අවශ්‍ය ලෙස ක්‍රියා කරමින් සිටින බවද ඔහු පැවසීය. දේවල් කිරීමට නොහැකි කතා කිරීමට පමණක් හැකි පිරිස් විසින් ඒ අයගේ නොහැකියාව වසා ගැනීමට කට මැද දොඩවන බවත් ඔහු කියා සිටියේය. එමෙන්ම ඔවුන්ට වර්තමානයේ නිදහසේ කතා කිරීමට පවා අවස්ථාව සැලසී ඇත්තේ පසුගිය ආණ්ඩුව නිසා බව ඒ මහතා කියා සිටියේය. මේ අතර හිටපු ආරක්ෂක ලේකම් ගෝඨාභය රාජපක්ෂ මහතා ඊයේ (07) ගැටඹේ රාජෝපවනාරාමයට පැමිණ තමන්ව අත්අඩංගුවට ගැනීමේ සූදානමක් සම්බන්ධයෙන් ගැටඹේ නාහිමියන්වද දැනුවත් කරනු ලැබීය. හිටපු ආරක්ෂක ලේකම් ගෝඨාභය රාජපක්ෂ මහතා ගැටඹේ විහාරාධිපති පූජ්‍ය කැප්පිටියාගොඩ සිරිවිමල නාහිමියන් බැහැදුටු අවස්ථාවේදී මේ බව කියා සිටියේය. මේ අතර හිටපු ආරක්ෂක ලේකම් ගෝඨාභය රාජපක්ෂ මහතා අත්අඩංගුවට ගැනීමේ සූදානමක් පවතින බවට තමන් සිදු කළ බව කියන ප්‍රකාශයේ සත්‍ය තොරතුරු ඉදිරියේදී හෙලි කරන බව ධීවර අමාත්‍ය මහින්ද අමරවීර මහතා පවසයි. මහවැලි රාජ්‍ය අමාත්‍යධූරයේ වැඩ බාරගැනීමෙන් අනතුරුව තමන්ට එරෙහිව විවිධ කුමන්ත්‍රණ ක්‍රියාත්මකවෙමින් පවතින බව අමාත්‍යවරයා සඳහන් කළේය. අගුණකොලපැලැස්ස ප්‍රදේශයේ පැවති මාධ්‍ය හමුවකට එක්වෙමින් ධීවර අමාත්‍ය මහින්ද අමරවීර මහතා මේ බව කියා සිටියේය.", "URL": "https://sinhala.adaderana.lk/news.php?nid=75024", "Category": null, "Parent URL": null}