{"Source": "Adaderana", "Timestamp": "August 2, 2011 12:33 pm", "Headline": "පුද්ගලික අදහස්වලට ප්‍රතිචාර දක්වන්න කැමති නෑ", "News Content": "නියෝජ්‍ය නායකයා ලෙස කරූ ජයසූරිය මහතාට නායකත්වයට පත්වීම සම්බන්ධයෙන් පුද්ගලික අභිලාෂයන් හා අදහස් පැවැතිය හැකි බව එ.ජා.ප මහ ලේකම් තිස්ස අත්තනායක මහතා පවසයි. එසේ වුවද ඒ සම්බන්ධයෙන් මහ ලේකම්වරයා ලෙස ප්‍රතිචාර දක්වන්නට තමන් කැමැත්තක් නොදක්වන බව හෙතෙම කියා සිටියේ අද(02)කොළඹ පැවති මාධ්‍ය හමුවකදී මාධ්‍යවේදියෙකු ඇසූ ප්‍රශ්නයකට පිළිතුරු දෙමිනි. එ.ජා.ප නියෝජ්‍ය නායක කරූ ජයසූරිය මහතා විසින් සජිත් ප්‍රේමදාස මහතා ඇතුළු මන්ත්‍රීන් පිරිසකගේ ඉල්ලීම පිළිගනිමින් එක්සත් ජාතික පක්ෂයේ නායකත්වය ගැනීමට කැමැත්ත ප්‍රකාශ කිරීම පිළිබඳ මහ ලේකම්වරයාගේ අදහස කුමක්දැයි මෙහිදී ප්‍රශ්න කරන ලදී. මේ මොහොතේ පුද්ගලික අදහස්වලට ප්‍රතිචාර දක්වන්නට ගොස් තව තවත් මතභේදකාරී තත්ත්වයක් නිර්මාණයවිමට ඉඩදීම වෙනුවට පක්ෂයේ සමගිය ආරක්ෂා කිරීම වැදගත් බවද අත්තනායක මහතා සඳහන් කළේය. චැනල්-4 නාලිකාව මගින් විකාශය කරන ලද වීඩියෝ පටයට ප්‍රතිචාර දක්වමින් රජය විසින් වීඩියෝ පටයක් ප්‍රසිද්ධියට පත්කිරීම අගය කළ යුතු කාර්යයක් බව එ.ජා.ප මහ ලේකම්වරයා කියා සිටියේය. එසේ වුවද චැනල්-4 නාලිකාව විසින් පළමුවර වීඩියෝ පටය රජය විසින් නිල වශයෙන් ප්‍රතික්ෂේප කිරීමෙන් පසුවද දෙවෙනි වරටත් එවැනි වීඩියෝ පටයක් නිර්මාණය කොට එළිදක්වනු ලැබූවේ රජයේ රාජ්‍ය තාන්ත්‍රිකභාවයේ දුර්වලතාවන් නිසා බව අත්තනායක මහතා පෙන්වා දුන්නේය. ඒ නිසාම රාජ්‍ය තාන්ත්‍රික සබඳතා ශක්තිමත් කිරීමටත්,ගැටලු මගහරවා ගැනිමටත් වහා ක්‍රියා කළ යුතු බවද හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17806", "Category": null, "Parent URL": null}