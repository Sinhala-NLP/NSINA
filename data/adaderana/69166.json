{"Source": "Adaderana", "Timestamp": "February 5, 2017 12:41 pm", "Headline": "මුදල් ජාවාරම්වලට නොරැවටෙන්න", "News Content": "සංවිධානාත්මක කණ්ඩායම් සිදු කරන මුදල් ජාවාරම්වලට නොරැවටෙන ලෙස පොලීසිය මහජනතාවට දැනුම් දෙයි.ජංගම දුරකතන ආයතන මඟින් පවත්වන තරඟයකින් ජයග්‍රහණය කර ඇති බව පවසා මුදල් වංචා කිරීමේ සිද්ධින් පිළිබඳ පැමිණිලි රැසක් පසුගිය දිනවල පොලීසිය වෙත ලැබී ඇති බව වාර්තා වේ.ගල්කිස්ස විශේෂ අපරාධ විමර්ශන අංශයට ලද එවැනි පැමිණිල්ලකට අදාළව ඊයේ(4) කාන්තාවක් ඇතුළු සැකකකරුවන් තිදෙනෙකු අත්අඩංගුවට ගැනීමට පොලීසිය සමත් වී තිබේ.සංවිධානාත්මකව ජංගම දුරකතන ආයතන මඟින් පවත්වන තරඟයකින් ජයග්‍රහණය කර ඇති බව පවසා ඔවුන් විසින් විවිධ පුද්ගලයින්ගෙන් රුපියල් 11 ලක්ෂ 76,000ක මුදලක් වංචනිකව ලබා ගෙන ඇති බව පොලීසිය සිදු කළ විමර්ශන වලින් අනාවරණය වී ඇත.අත්අඩංගුවට ගත් සැකකරුවන් වැල්ලම්පිටිය, කොළොන්නාව හා මාවනැල්ල ප්‍රදේශවල පදිංචිකරුවන් බව සඳහන්වේ.ඔවුන් ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට නියමිත අතර ගල්කිස්ස විශේෂ අපරාධ විමර්ශන අංශය මේ සම්බන්ධයෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=69166", "Category": null, "Parent URL": null}