{"Source": "Adaderana", "Timestamp": "December 26, 2017 11:51 am", "Headline": " නත්තල් සාදය ගැටුමකින් කෙලවර වෙයි", "News Content": "නත්තල් සාදයක් පැවැති වෙන්නප්පුව දකුණු උල්හිටියාව ප්‍රදේශයේ නිවෙසක නැදැයින් පිරිසක් හා නිවෙස් හිමිකරු අතර හටගත් කතාබහක් දුරදිග ගොස් හටගත් ගැටුමකදී ගිනි අවියක් පෙන්වා බෙල්ලට පිහියකින් ඇණ බරපතළ තුවාල සිදු කර තිබේ. ඥාති මාමාට ස්වංක්‍රීය ගිනි අවියක් පෙන්වා තුවාල සිදු කළ නිවෙස් හිමියා අත් අඩංගුවට ගැනීමට පරීක්ෂණ මේ වන විට ආරම්භ කර ඇති බව වෙන්නප්පුව පොලීසිය කියයි. සැකකරු දකුණු උල්හිටියාව ප්‍රදේශයේ පදිංචි 34 හැවිරිදි පුද්ගලයෙකු වන අතර සිදුවීම හේතුවෙන් ඔහු ප්‍රදේශය අතහැර ගොස් තිබේ. මොහු වෙන්නප්පුව නගරයේ පෞද්ගලික බැංකු ශාඛාවක සහකාර කළමනාකරු ලෙස කටයුතු කරන අයකු බව පොලීසිය කියයි. සිද්ධියෙන් තුවාල ලැබු සැකකරුගේ බිරිඳගේ මවගේ සහෝදරයකු වන 66 හැවිරිදි අය මාරවිල මුලික රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා කොළඹ ජාතික රෝහලට මාරුකර යවා තිබේ. සාපරාධි බියවැද්දිමට යොදාගත් අනවසර ස්වයංක්‍රීය ගිනි අවිය සහ තුවාල කිරීමට යොදාගත් පිහිය පොලීසිය විසින් අත් අඩංගුවට ගෙන තිබේ. ගිනි අවිය සැකකරුට ලැබුණු ආකාරය හා වෙනත් අපරාධවලට ගිනි අවිය යොදා ගෙන ඇත්දැයි සොයා පොලීසිය පරීක්ෂණ පවත්වයි. ඊයේ (25) නැදෑයින්ට සාදයක් පවත්වා ඇති අතර එයට සහභාගිව සිටි බැංකු කළමනාකරුගේ බිරිඳගේ මවගේ සහෝදරයා සහ බැංකු කළමනාකරු මත්පැන් පානය කරමින් සිටියදී දෙදෙනා අතර හටගත් බහින් බස් වීමක් අතරතුර මෙම පිහි ඇණුම සිදුකර සැකකරු පලාගොස් තිබේ. සිද්ධිය සම්බන්දයෙන් වෙන්නප්පුව මුලස්ථාන පොලිසිය වැඩිදුරටත් පරික්ෂණ පවත්වයි.", "URL": "https://sinhala.adaderana.lk/news.php?nid=82094", "Category": null, "Parent URL": null}