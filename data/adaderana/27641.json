{"Source": "Adaderana", "Timestamp": "September 22, 2012 12:43 pm", "Headline": "බිල්පත් නිකුත් නොකරන පෞද්ගලික රෝහල් වටලයි", "News Content": "පෞද්ගලික රෝහල්වලින් ප‍්‍රතිකාර ලබා ගැනීමේදී අදාළ මුදලට සරිලන බිල්පතක් නිකුත් නොකරන ස්ථාන වැටලීම් සිදුකරන බව පාරිභෝගික සේවා අධිකාරිය පවසයි. මේ අතර පාරිභෝගික සේවා අධිකාරිය මගින් සිදුකරන ලද වැටලීම්වල දී රුපියල් කෝටි 66 කට අධික මුදලක් දඩ වශයෙන් අයකර ගැනීමට හැකි වී තිබේ. මෙම වර්ෂයේ ජනවාරි මස සිට සැප්තැම්බර් මාසය දක්වා සිදුකරන ලද වැටලීම් මගින් මෙම මුදල උපයා ගත් බව පාරිභෝගික සේවා අධිකාරියේ සභාපති රූමි මර්ෂුක් මහතා පැවසුවේය. එම කාල සීමාව තුල වැටලීම් 31,000ක් පමණ සිදු කර ඇති බව සභාපතිවරයා සඳහන් කළේය. භාණ්ඩවල මිල ප‍්‍රදර්ශනය නොකිරීම, කල් ඉකුත්වූ භාණ්ඩ අලෙවි කිරීම, නියමිත මිලට වඩා වැඩි මිලට භාණ්ඩ අලෙවි කිරීම, අලෙවි කරන ලද භාණ්ඩ සඳහා බිල්පත් නිකුත් නොකිරීම වැනි වැරදි සම්බන්ධයෙන් මෙලෙස දඩ මුදල් අයකරගෙන තිබේ.", "URL": "https://sinhala.adaderana.lk/news.php?nid=27641", "Category": null, "Parent URL": null}