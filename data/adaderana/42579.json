{"Source": "Adaderana", "Timestamp": "April 16, 2014 03:01 pm", "Headline": " ශ්‍රී ලංකාවේ ද්‍රවිඩ ජනයාට අත දුන්නේ අපි මිස වෙන කවුද?", "News Content": "ඉන්දීය කොංග්‍රස් පක්ෂය හැර ශ්‍රී ලංකාවේ ද්‍රවිඩ ජනතාවට සේවයක් කරනු ලැබූ වෙනත් දේශපාලන පක්ෂයක් ඇත්දැයි නම්කරන ලෙස තමන් අභියෝග කරන බව කොංග්‍රස් පක්ෂ නායිකා සෝනියා ගාන්ධි මිය පවසයි. ශ්‍රී ලංකාවේ ද්‍රවිඩ ජනයා වෙනුවෙන් කොංග්‍රස් පක්ෂය විසින් කළ යමක් නොවන බවට තමිල්නාඩුවේ දේශපාලන පක්ෂ විසින් නඟන චෝදනාවන්ට ප්‍රතිචාර දක්වමින් සෝනියා ගාන්ධි මිය මේ බව කියා සිටියේ අද(16) තමිල්නාඩුවේ පැවති දේශපාලන ප්‍රචාරක රැස්වීමකදීය. හිටපු ආදරණීය නායක රජීව් ගාන්ධි ජීවිතයෙන් පවා වන්දි ගෙවනු ලැබුවේ ශ්‍රී ලංකාවේ ද්‍රවිඩ ජනයා වෙනුවෙන් මැදිහත්වුණු නිසා බව ඇය සිහිපත් කළාය. ඒ නිසාම ද්‍රවිඩ ජනතාව වෙනුවෙන් කොංග්‍රස් පක්ෂය විසින් සිදුකරන කටයුතු කිසිසේත්ම නතර නොකරන බවත්, ශ්‍රී ලංකාවේ ද්‍රවිඩ ජනතාවට මාර්ග තනාදීම, ප්‍රවාහන සේවා සැපයීම, කෝච්චි සැපයීම, නිවාස ඉදිකරදීම, පාසල් ස්ථාපිත කිරීම ආදී බොහෝ දේ මේවනවිටත් සිදුකර ඇති බවත් සෝනියා ගාන්ධි මිය පෙන්වා දුන්නාය. එසේම ශ්‍රී ලංකාවේ දෙමළ ජනතාවට දේශපාලන විසඳුමක් ලබාදීම සඳහා කටයුතු කරන බවත්, දේශපාලන කුහකයින් නිසා කළ සේවය අමතක කළ නොහැකි බවත් ඇය අවධාරණය කළාය. මෑත කාලයේ තමිල්නාඩු රජය හා ශ්‍රී ලංකාවේ ධීවරයින් අතර ධීවර ගැටළු පිළිබඳ සාකච්ඡාවකට ඉඩ ප්‍රස්ථාව විවරකරදෙනු ලැබුවේ පවා තම කොංග්‍රස් පක්ෂය විසින් බව ඇය එහිදී වැඩිදුරටත් කියා සිටි වග ‘දිනතන්දි‘වෙබ් අඩවිය උපුටා දක්වයි.", "URL": "https://sinhala.adaderana.lk/news.php?nid=42579", "Category": null, "Parent URL": null}