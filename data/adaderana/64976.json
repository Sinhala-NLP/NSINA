{"Source": "Adaderana", "Timestamp": "October 12, 2016 12:39 pm", "Headline": "  හලාවත ධීවරයින් මැසිවිලි නගයි", "News Content": "හලාවත මෝය වැලි පරයකින් වැසී යාම හේතුවෙන් තමන් දැඩි දුෂ්කරතාවට පත්ව ඇති බව ප්‍රදේශයේ ධීවරයින් පවසයි.බදු දින ධීවර යාත්‍රා 25 ක්, එක්දින යාත්‍රා 100ක් සහ කුඩා ප්‍රමාණයේ එක්දින යාත්‍රා 2000ක් පමණ හලාවත කළපුවෙන් ධීවර කටයුතු සඳහා පිටත්ව යන බව සඳහන්ය.කෙසේවෙතත් පවතින තත්ත්වය හේතුවෙන් මෝයේ සිරවී ඇති වැලි පරය හරහා බෝට්ටු ඇදගෙන යාමට තමන්ට සිදුව ඇති බව ධීවරයින් පවසයි.දීර්ඝ කාලයක සිට පවතින මෙම ගැටළුව නිරාකරණය කරදෙන ලෙස බලධාරීන්ගෙන් ඉල්ලා සිටියද මේ වන තෙක් විසඳුම් ලබාදීමට කිසිවෙකු මැදිහත්ව නොමැති බව ඔවුන් පෙන්වා දෙයි.මේ සම්බන්ධයෙන් සිදුකළ විමසීමක දී වයඹ පළාත් ධීවර අමාත්‍ය සුමල් තිසේරා මහතා පැවසුවේ මෙම ගැටළුවට තාවකාලික විසඳුමක් ලෙස මෝයේ සිරවී ඇති වැලි ඉවත් කිරීම සඳහා රුපියල් ලක්ෂ 05ක මුදලක් මේ වන විට වෙන් කර ඇති බවයි.", "URL": "https://sinhala.adaderana.lk/news.php?nid=64976", "Category": null, "Parent URL": null}