{"Source": "Adaderana", "Timestamp": "April 17, 2017 04:22 pm", "Headline": "උතුරේ ඉඩම් අයිතිය ගැන සම්බන්ධන් කතා කරයි ", "News Content": "දෙමළ ජනතාවගේ ඉඩම් අයිතිය කඩිනමින් ලබා දීම සඳහා අවශ්‍ය ක්‍රියාමාර්ගයන් ගැනීමට තමන් දිගින් දිගටම කැප වන බව විපක්ෂ නායක ආර්.සම්බන්ධන් මහතා පවසයි. අද (17) පැවති මාධ්‍ය හමුවකට එක් වෙමින් ඔහු මේ බව කියා සිටියේ ය. අද වන විට මෙම ඉඩම් ගැටළුව බරපතල තත්ත්වයකට පත්ව ඇති බවත් තම ජනතාවට නැවත ඉඩම් අයිතිය ලබා දිය යුතු බවත් ආර්. සම්බන්ධන් මහතා ප්‍රකාශ කරයි. වලිකාමන්, තැල්ලිපලෛයි ප්‍රදේශයේ ගුවන් ධාවන පථයක් සෑදිම සඳහා ආරක්ෂක හේතුන් මත යම් යම් ඉඩම් ලබා දීමට කටයුතු කළ නමුත් එම හේතුව නිසා සෙසු ඉඩම් අයිතිය ජනතාවට ලබා දීම ප්‍රමාද විය නොහැකි බවත් ඒ සම්බන්ධයෙන් රජයට තමන් බල කර කියා සිටින බවත් විපක්ෂ නායකවරයා වැඩිදුරටත් කියා සිටියේ ය. පසුගිය වසර 25 ක් 30 ක් පුරා පැවති යුදමය තත්ත්වය හමුවේ අවතැන් වු ජනතාවට අදටත් තම ඉඩම්වලට යෑමට නොහැකි තත්ත්වයක් උදා වි ඇති බවත් මේ සඳහා අවසාන විසඳුමක් ඉක්මනින් අවශ්‍ය බව ද විපක්ෂ නායකවරයා පැවසීය. කෙසේ වෙතත් මේ සම්බන්ධයෙන් ආරක්ෂක අමාත්‍යාංශයේ දී සාකච්ඡාවක් පවත්ව ඇති අතර දැනට උතුරු පළාතේ පවතින ආරක්ෂක හමුදා යටතේ පවතින ඉඩම් නිදහස් කිරීම පිළිබඳ එහිදී කථා කළ බවත් ඉදිරියේ දී ද සාකච්ඡා කිහිපයක් පැවැත් වීමට නියමිත අතර එහිදී අවසන් තීරණයකට එළඹීමට බලාපොරොත්තු වන බව ද විපක්ෂ නායකවරයා මෙහිදී කියා සිටියේ ය.", "URL": "https://sinhala.adaderana.lk/news.php?nid=72159", "Category": null, "Parent URL": null}