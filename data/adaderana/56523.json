{"Source": "Adaderana", "Timestamp": "January 21, 2016 12:41 pm", "Headline": "ස්වීඩන් අගමැතිගෙන් රනිල්ට කොළ එළියක්", "News Content": "යුරෝපා සංගමය විසින් ශ්‍රී ලංකාවට පනවා ඇති මත්ස්‍ය තහනම ඉවත් කිරීමට සහ ජී.එස්.පී සහනය යළි ලබා ගැනීමට පූර්ණ සහයෝගය ලබාදෙන බව ස්වීඩන් අග්‍රමාත්‍ය ස්ටෙෆන් ලෝෆ්වන් මහතා පවසා තිබේ.ස්විට්සර්ලන්තයේ පැවැත්වෙන ලෝක ආර්ථික සමුළුවට සහභාගී වී සිටින අග්‍රමාත්‍ය රනිල් වික්‍රමසිංහ මහතා සමඟ පැවති සාකච්ඡාවකදී ස්වීඩන් අග්‍රමාත්‍යවරයා මේ බව ප්‍රකාශ කර ඇති බව සඳහන්ය.ප්‍රජාතන්ත්‍රවාදී ආයතන ශක්තිමත් කරලීම සඳහා ශ්‍රී ලංකා රජය ගෙනයන වැඩපිළිවෙළට තම පූර්ණ සහය ලබාදෙන බව ද ස්වීඩන් අග්‍රමාත්‍යවරයා එහිදී ප්‍රකාශ කර තිබේ.වත්මන් රජය විසින් රට තුළ ගෙනයන වැඩපිළිවෙළ පිළිබඳව අග්‍රමාත්‍ය රනිල් වික්‍රමසිංහ මහතා එහිදී ස්වීඩන් අග්‍රමාත්‍යවරයා දැනුම්වත් කර ඇති බව අග්‍රමාත්‍ය කාර්යාලය සඳහන් කරයි.ශ්‍රී ලංකාව තුළ හරිත තාක්ෂණය වැඩිදියුණු කිරීම සඳහා තම රටේ පූර්ණ අනුග්‍රාහකත්වය ලබාදීමට සූදානම් බවද එම සාකච්ඡාවේදී ස්වීඩන් අග්‍රමාත්‍ය ස්ටෙෆන් ලෝෆ්වන් මහතා ප්‍රකාශ කර තිබේ.එමෙන්ම එක්සත් ජාතීන්ගේ සංවිධානයේ ආරක්ෂක මණ්ඩල සාමාජිකත්වය ලබාගැනීමට තම රට අපේක්ෂා කරන බැවින් ඒ සඳහා සහාය ලබාදීම පිළිබඳ සළකා බලන මෙන් ස්වීඩන් අග්‍රමාත්‍යවරයා රනිල් වික්‍රමසිංහ මහතාගෙන් ඉල්ලීමක් ද කර ඇති බව සඳහන්ය.", "URL": "https://sinhala.adaderana.lk/news.php?nid=56523", "Category": null, "Parent URL": null}