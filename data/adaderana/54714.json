{"Source": "Adaderana", "Timestamp": "October 28, 2015 07:54 am", "Headline": "ඉන්දීය නාවික අණ දෙන්නන් නාවික හමුදාපති හමුවෙයි", "News Content": "ඉන්දු - ලංකා නාවික අභ්‍යාසයට සහභාගී වන ඉන්දීය නෞකා ත්‍රිත්වයේ අණ දෙන නිළධාරීන් නාවික හමුදාපති වයිස් අද්මිරාල් රවීන්ද්‍ර විජේගුණරත්න මහතා හමුවී තිබේ.ත්‍රීකුණාමලය නාවික හමුදාපති නිල නිවසේ දී මෙම හමුව සිදුව ඇති බව සඳහන්ය.එහිදී දෙරටේ නාවික හමුදාවන් සඳහා අන්‍යෝන්‍ය වශයෙන් වැදගත් වන කරුණු පිළිබඳව සහ ත්‍රීකුණාමලයේදී පැවැත්වෙන ඒකාබද්ධ නාවික අභ්‍යාසය පිළිබඳව කරුණු සාකච්ඡා වූ බව නාවික හමුදාව පවසයි.දෙරටේ නාවික හමුදාවන් අතර අන්තර් සබඳතාවයන් වර්ධනය කරගැනීම මෙන්ම කලාපයේ සාගරික ආරක්ෂාව පවත්වාගෙන යාම වෙනුවෙන් පැවැත්වෙන ඉන්දු ලංකා නාවික අභ්‍යාසය සඳහා සිදුකළ ඇරයුම පිළිගැනීම පිළිබඳව නාවික හමුදාපතිවරයා ඉන්දීය අණ දෙන නිළධාරීන්ට සිය ස්තූතිය පළ කර තිබේ.ඉන්දු - ලංකා ඒකාබද්ධ නාවික පුහුණු අභ්‍යාසය ඊයේ ආරම්භ වූ අතර එය නොවැම්බර් මස පළමුවන දින දක්වා පැවැත්වීමට නියමිතය.ත්‍රීකුණාමලය මුහුදු තීරයේදී පැවැත්වෙන පුහුණු අභ්‍යාසය සඳහා ශ්‍රී ලංකා නාවික හමුදාවේ නෞකා 06ක් සහ වේග ප්‍රහාරක යාත්‍රා 06ක් ද ඉන්දීය නාවික හමුදාවේ නෞකා 03ක් ද සහභාගී වන බව සඳහන්ය.", "URL": "https://sinhala.adaderana.lk/news.php?nid=54714", "Category": null, "Parent URL": null}