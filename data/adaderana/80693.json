{"Source": "Adaderana", "Timestamp": "November 28, 2017 09:04 pm", "Headline": "උතුරේ සිංහල කළමනාකරු වහාම මාරු කරන්නැයි ඉල්ලා පෙත්සම් ගහයි", "News Content": "ශ්‍රී ලංකා ගමනා ගමන මණ්ඩලයේ උතුරු පළාත් ප්‍රාදේශීය කළමනාකරු සිංහල ජාතිකයෙකු බැවින් ඔහු වහාම මාරු කළ යුතු බවට උතුරේ ලංගම ඩිපෝ දෙකක සේවකයෝ පෙත්සම් දෙකක් 28 දා ඉදිරිපත් කොට තිබේ. කිලිනොච්චි හා මුලතිව් ඩිපෝවල සේවකයින් එම පෙත්සම් දෙක ඉදිරිපත් කොට ඇත්තේ උතුරු පළාත් සභාවේ ගමනාගමන කටයුතු පිළිබද අමාත්‍යවරයා වෙතයි. ඔවුන් එම පෙත්සම මඟින් ප්‍රකාශ කොට ඇත්තේ මොහු සිංහල ජාතිකයෙකු බැවින් උතුරේ සාමාන්‍ය ජනතාවට ගමන් කිරීමට ඇති බස් රථ ආරක්ෂක අංශවලට ලබාදෙන බවයි. උතුරේ ඩිපෝවල මහජනතාවගෙ ප්‍රයෝජනය සඳහාවත් ප්‍රමාණවත් බස් රථ සංඛ්‍යාවක් නොමැතිව තිබියදී ඔහු ආරක්ෂක අංශ වල ප්‍රයෝජනයට හා රජයේ වුවමනාවන්ට බස් රථ ලබාදීම නිසා උතුරේ ජනතාවට ගමනාගමන කටයුතු සඳහා විශාල දුෂ්කරතාවයක් පැන නැගී ඇති බවද එම පෙත්සම් වල සඳහන් කොට ඇත. ගමනා ගමන මණ්ඩලයේ උතුරු පළාත් ප්‍රාදේශීය කළමනාකාරවරයා වශයෙන් කටයුතු කරණ උපාලි කිරිවත්තුඩුව මහතා එම ධූරයට පැමිණීමෙන් පසුව ගත වූ වසරක කාලය ඇතුළත උතුරේ ලංගම ඩිපෝ විධිමත් කොට රුපියල් කෝටි දහනවයක ස්ථිර තැන්පතුවක් ලංගම ගිණුමක තැන්පත් කොට තිබේ. තත්ත්වය එසේ වුවත් ඔහු එක්සත් ජනතා නිදහස් සන්ධානයෙන් මහමැතිවරණයට ඉදිරිපත් වී පරජය වීමෙන් පසුව දේශපාලන හිතවත්කම මත මෙම තනතුරට පත්ව පැමිණ දැන් ලංගම සේවකයින්ගෙන් දේශපාලන වශයෙන් පලිගන්නා බවට චෝදනා කරමින් පසුගිය සතියේ වවුනියාව ඩිපෝවේ සේවකයින් විසින් බස් රථ වර්ජනයක් ද දියත් කොට තිබුණි.", "URL": "https://sinhala.adaderana.lk/news.php?nid=80693", "Category": null, "Parent URL": null}