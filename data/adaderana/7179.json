{"Source": "Adaderana", "Timestamp": "March 11, 2010 07:49 am", "Headline": "වරදකරුවන් දෙදෙනෙකුට මරණ දඬුවම්", "News Content": "පොලිස් කොස්තාපල්වරයෙකු වෙඩි තබා ඝාතනය කිරීමේ චෝදනාවට වරදකරුවන් වූ පුද්ගලයින් දෙදෙනෙකුට අනුරාධපුර මහාධිකරණය මරණ දඬුවම් නියම කර තිබේ. අනුරාධපුර මහාධිකරණ විනිසුරු මේනකා විජේසුන්දර මෙනවිය ඊයේ මෙම මරණ දඩුවම නියම කළේය. මෙසේ මරණ දඩුවම නියම වූයේ කැබිතිගොල්ලෑව, යකාවැව ප්‍රදේශයේ පදිංචිකරුවන් දෙදෙනෙකුටය. මරණ දඩුවම නියමවූවන්ගෙන් එක් අයෙකු කැබිතිගොල්ලෑව ප්‍රදේශයේ සිවිල් ආරක්ෂක බලකායේ සේවය කළ අයෙකි. 2000 වසරේ සිංහල අළුත් අවුරුදු දිනයේ දී කැබිතිගොල්ලෑව පොලිසියේ සේවය කළ පොලිස් කොස්තාපල්වරයෙකුට වෙඩි තබා ඝාතනය කළ බව‍ට මෙම විත්තිකරුවන්ට එරෙහිව නීතිපතිවරයා විසින් අනුරාධපුර මහාධිකරණයේ අධිචෝදනා ගොනු කර තිබුණි.", "URL": "https://sinhala.adaderana.lk/news.php?nid=7179", "Category": null, "Parent URL": null}