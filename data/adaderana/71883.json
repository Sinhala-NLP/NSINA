{"Source": "Adaderana", "Timestamp": "April 8, 2017 09:12 pm", "Headline": "යුද ජයග‍්‍රහණයේ අයිතිය ඉල්ලන කිසිවෙක් රණවිරු පවුල් ගැන සොයා බැලූවේ නෑ", "News Content": "යුද ජයග‍්‍රහණයේ අයිතිය හිමි කර ගැනීමට හඩ නගන හිටපු පාලකයින් යුද්ධයෙන් දිවි අහිමි වූ රණවිරු පවුල්වල සුබසාධනය පිළිබඳ කිසිදු සොයා බැලීමක් සිදු කර නැතැයි නිපුණතා සංවර්ධන හා වෘත්තීය පුහුණු රාජ්‍ය අමාත්‍ය පාලිත රංගේ බණ්ඩාර මහතා පවසයි. ඔහු පෙන්වා දෙන්නේ දේශපේ‍්‍රමය සහ දේශයේ මිනිසුන් ගැන කැක්කුමක් ඇත්තේ කොතැනදැයි බුද්ධියෙන් විමසා බැලීමට කාලය උදා වී තිබෙන බවයි. එල්ටීටීඊ ත‍්‍රස්තවාදය පරාජය කළ සටනේ අභීත විරුවෙකු ලෙස සැලකෙන නීරෝ හෙවත් රංජිත් පේ‍්‍රමසිරි මහතාගේ මෑණියන්ට නව නිවසක් ඉදි කරදීම වෙනුවෙන් වූ උත්සවයක් පසුගියදා පැවත්විණි. ඒ ඇය පදිංචිව සිටින ආණමඩුව නගරයට යාබද ගම්උදා භූමියේදීයී. රංජිත් පේ‍්‍රමසිරි මහතා යුධ හමුදාවේ ස්නයිපර් සෙබලෙකු ලෙස ත‍්‍රස්තවාදයට එරෙහිව සුවිශේෂී දායකත්වයක් දැක්වූ රණවිරුවෙකි. කෙසේ වෙතත් අවසන් සටනේදී ඔහු රට වෙනුවෙන් සිය ජීවිතය පරිත්‍යාග කළේය. මේ තත්ත්වය තුළ ඇගේ මව වන රීටා ප‍්‍රනාන්දු මහත්මිය වඩාත් අසරණ භාවට පත්වූ අතර ඇගේ තනි නොතනියට සිටියේ අසල්වැසියන් පමණකි. කෙසේ වෙතත් මේ දුක්ගැනවිල්ල පිළිබඳ පසුගිය දිනෙක මුහුණු පොතේ වාර්තාවක් පල වී තිබූ අතර එය නිවාස අමාත්‍ය සජිත් පේ‍්‍රමදාස මහතාගේද නිරීක්‍ෂණයට ලක්ව තිබුණේය. ඔහු වහාම ඒ පිළිබඳ විමසා සිටියේ ආණමඩුව එක්සත් ජාතික පක්‍ෂ සංවිධායක අමාත්‍ය පාලිත රංගේ බණ්ඩාර මහතාගෙනි. රීටා ප‍්‍රනාන්දු මහත්මිය වෙනුවෙන් නව නිවසක් ඉදි කර දීමට අවශ්‍ය කටයුතු වහාම සම්පාදනය කරන ලෙසත් සජිත් පේ‍්‍රමදාස අමාත්‍යවරයා උපදෙස් ලබා දී තිබිණ. ඒ අනුව අවශ්‍ය කටයුතු දින කිහිපපයක් තුළ සම්පාදනය කළ අමාත්‍ය පාලිත රංගේ බණ්ඩාර මහතා පසුගියදා (08) එම නිවස ඉදිකිරීමේ වඩකටයුතුද ආරම්භ කිරීමට සමත් විය. මෙහිදී වැඩිදුරටත් අදහස් දැක්වූ අමාත්‍ය පාලිත රංගේ බණ්ඩාර මහතා මෙසේද පැවැසීය, යුද විරුවෙකුගේ මවක් පියෙක් අසරණ වූ අවස්ථාවක ඒ දුක බලන්න කිසිවෙකු ඉදිරිපත් වුණේ නැහැ. එහෙත් යුද්ධයේ අයිතිය හිමි කරගන්න මහ පිරිසක් හඩ නගනවා. අපෙයි අනෙක් අයගෙයි වෙනස තේරුම් ගන්න මෙය වඩාත් හොඳ අවස්ථාවක්. ඒ වගේම නීරෝගේ වීරත්වය අගයමින් ඔහුට ගෞරවයක් ලෙස නිවාස 30 න් සමන්විත නව ගම්මානයක් ආණමඩුවේ ඉදිකරන්නත් එය නීරෝ ගම්මානය ලෙස නම් කිරීමටත් පියවර ගන්නවා. අපි දේශපේ‍්‍රමීන් බව පවසමින් පපුවට ගහගන්න යන්නේ නෑ. ඒ වගේම යුද ජයග‍්‍රහාණය සැබෑ උරුමක්කාරයා මමයි යනුවෙන් කියා ගන්නා පුද්ගලයින් සිහි තබා ගත යුතු කාරණය වන්නේ රණ විරුවන් ජීවිත පරිත්‍යාගයෙන් ලබා ගත් ඒ ජයග‍්‍රණයට අවමන් කිරීම නොවටිනා බවයි. අපි ජනතාව රවටමින් කටයුතු කරන්න සූදානම් වන්නේ නෑ. අපිට අවශ්‍ය ජනතාවට සේවය කිරීම පමණයි.", "URL": "https://sinhala.adaderana.lk/news.php?nid=71883", "Category": null, "Parent URL": null}