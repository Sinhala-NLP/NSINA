{"Source": "Adaderana", "Timestamp": "May 9, 2018 04:25 pm", "Headline": " අලුත් ඇමති පාසල් සිසුන්ට කිරි දෙන්න යයි ", "News Content": "ඉදිරියේදී පාසල් සිසුන්ට දියර කිරි ලබාදීමේ වැඩපිළිවෙළක් ආරම්භ කරන බව ධීවර හා ජලජ සම්පත් හා ග්‍රාමීය ආර්ථික පිළිබඳ අමාත්‍ය විජිත් විජයමුණි සොයිසා මහතා පවසයි. ඒ මහතා මේ බව කියා සිටියේ අද(09) කොළඹදී පැවති මාධ්‍ය හමුවකට එක්වෙමිනි. ප්‍රථමයෙන් ජාතික පාසල්වල මෙම වැඩපිළිවෙළ ආරම්භ කර පසුව අනෙකුත් පාසල් දක්වා මෙය ආරම්භ කරන බවද ඒ මහතා පැවසීය. එමෙන්ම මව් කිරිවලින් පසු හොඳම කිරි වර්ගය දියර කිරි බවත්, ඒ හේතුවෙන් ඒ මඟින් පාසල් දරුවන්ට සෙම තත්ත්වයන් ඇති වනවා යැයි ප්‍රකාශ නොකර සිටින ලෙස වෛද්‍යවරුන්ගෙන් ඉල්ලා සිටින බවද ඒ මහතා කියා සිටියේය. දියර කිරි නිෂ්පාදන කර්මාන්තය කඩා වැටී ඇති යුගයක කිරි ගොවියා නඟා සිටුවීමට කටයුතු කරන බවද ඒ මහතා පැවසීය. එමෙන්ම මෙවර තමන්ට ලැබුණු අමාත්‍යංශය පිළිබඳව තමන් සතුටුවන බවත් නිසි වැඩ පිළිවෙළක් යටතේ ජනතාවට සහන ලබාදීමට කටයුතු කරන බවත් ඔහු කියා සිටියේය. එමෙන්ම වට්ටක්කා ගොවීන්ට අත් වූ ඉරණම වැනි දෑ සිදු නොවී එළවළු ගොවියා නගා සිටුවීමේ එළවළු කල් තබා ගැනීමේ අරමුණින් ආර්ථික මධ්‍යස්ථානවලට සරිලන ශීත කරන ව්‍යාපෘතියක් ඇති කිරීමටද කටයුතු කරන බව අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=88798", "Category": null, "Parent URL": null}