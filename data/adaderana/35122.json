{"Source": "Adaderana", "Timestamp": "June 21, 2013 01:50 pm", "Headline": "රාජපක්ෂ පවුලේ අවනීති ගැන කතා කරන්න වෙනම වැඩමුළුවක් තියන්න වෙනවා", "News Content": "ජනපති මහින්ද රාජපක්ෂ ප්‍රමුඛ පවුලේ අය කටයුතු කරන්නේ රටක සාමාන්‍ය නීතිය ඔවුන්ට අදාළ නැති ආකාරයට බවත් ජනාධිපතිවරයාගේ ආදර්ශයට අනුව එම පක්ෂයේ දේශපාලනඥයින් හැසිරෙන බවත් එජාප පාර්ලිමේන්තු මන්ත්‍රී මංගල සමරවීර මහතා පවසයි. ඇමතිවරු, ඔවුන්ගේ ළමුන්, පළාත් සභා, ප්‍රාදේශීය සභාවල මන්ත්‍රීවරුන් මනුෂ්‍ය ඝාතන, ගුරුවරුන්ට හිංසා කිරීම, ස්ත්‍රී දූෂණ, ළමා අපචාරවලට සම්බන්ධ වී ඇති බවත් ඔවුන්ට කිසිදු දඬුවමක් නැති බවද මන්ත්‍රීවරයා කියයි. වයඹ පළාත් සභා මන්ත්‍රීවරයෙකු ගුරුවරියක දණ ගැස්වීම, අකුරැස්ස, කහවත්ත ප්‍රදේශවල සිදුවු ස්ත්‍රී දූෂණ හා මිනි මැරුම් ඊට උදාහරණ බව ඔහු සඳහන් කරයි. එසේම මර්වින් සිල්වා ඇමතිවරයා සම්බන්ධයෙන් ශ්‍රීලනීප මධ්‍යම කාරක සභාව තීරණයක් ගත් බව ඉකුත්දා ඇමති මෛත්‍රිපාල සිරිසේන කී නමුත් පසුගිය වසරේද එවැන්නක් ප්‍රකාශ කර ඔහුට තවත් හොඳ තනතුරක් දුන් බව ඔහු පෙන්වාදෙයි. මේ ආකාරයට රාජපක්ෂ පාලනය යටතේ එම පක්ෂයට සම්බන්ධ වැරදි කරන කිසිවෙකුටත් දඬුවම් නැති බවත් දුන් එකම දඬුවම මාවනැල්ල ප්‍රාදේශීය සභාවේ සභාපතිවරයාට මරණ දඬුවම බවත් ඔහු කියයි. එසේ මරණ දඬුවම දුන්නේ ඔහු රාජපක්ෂ පාලනය විවේචනය කළ නිසා බවද එම පවුලේ අවනීති ගැන කතා කිරීමට වෙනමම වැඩමුළුවක් පවත්වන්නට සිදුවන බවද මංගල සමරවීර මන්ත්‍රීවරයා කොළඹදී අද (21) පෙරවරුවේ පැවැති මාධ්‍ය හමුවකදී කීවේය. උදාහරණ ලෙස නාමල් රාජපක්ෂ මහතා නීති විද්‍යාලයේ පළමු වසරේ විභාගය ලියුවේද වායු සමනය කළ (ඒ.සී) කාමරයක සිට බවත් දෙවන හා තෙවන වසරවලදී විභාගය ලියන විට ඔහුගේ සහයට නීතිඥයින් දෙදෙනෙකු දී ඇති බවත් මංගල සමරවීර මහතා එහිදී සිහිපත් කළේය. මේ ගැන එම නීති විද්‍යාලයේ සිසුවෙකු වූ තුෂාර ජයරත්න නැමැති දැනට අමෙරිකාවේ දේශපාලන රැකවරණ මත ජීවත් වන තරුණයා නීති විද්‍යාලයේ ලේඛකාධිකාරීවරයාට 2012.12.03 වැනිදා පැමිණිලි කර ඇති මුත් ඔහු ඒ ගැන තැකීමක් කර නැතැයි මන්ත්‍රීවරයා පැවසීය. පසුව ඔහු මේ ගැන අධ්‍යාපන දෙපාර්තමේන්තුවේ ලේකම්වරයාට, කෙසෙල්වත්ත පොලීසියට, අල්ලස් හෝ දූෂණ විමර්ශන කොමිසමටද පැමිණිලි කළ නමුත් එය කිසිවෙකුගේ තැකීමකට ලක් නොවූ මංගල සමරවීර මහතා කියා සිටියේය. මෙම වාතාවරණය යටතේ තුෂාර ජයරත්න 2011 මාර්තු මස 03 වැනිදා පැහැර ගැනීමට ලක්වූ බවත් පසුව සොයා බැලීමේදී හෙළිව ඇත්තේ එම පැහැර ගැනීමට කොහුවල පොලීසියේ නිලධාරීන් සම්බන්ධ බවත් යැයි ද මන්ත්‍රීවරයා ප්‍රකාශ කළේය. තුෂාර ජයරත්න පැහැර ගැනීමෙන් පසු ඔහුට තර්ජන එල්ල වී ඇති බවත් මෙම වාතාවරණය යටතේ අද වන විට ඔහු අමෙරිකාවේ දේශපාලන රැකවරණ ලබන බවද මංගල සමරවීර මහතා කීවේය. මෑතකදී එනම් පසුගිය මැයි මස 12 වැනිදා හැව්ලොක් සමාජ කණ්ඩායම විසින් සංවිධානය කළ රග්බි තරගයකදී යෝෂිත රාජපක්ෂගේ කණ්ඩායම එහි විනිසුරුවරයාට තර්ජනය කර ඇති බවද මන්ත්‍රීවරයා පැවසුවේය. මෙවැනි තත්ත්වයකදී සාමාන්‍ය නීතිය යටතේ කෙසේ වුවද, රග්බි නීතිය යටතේ හෝ තරග තහනමක් පනවන නමුත් එවැන්නක් රාජපක්ෂ පුතුන්ට නැති බව මංගල සමරවීර මහතා පෙන්වාදුන්නේය. තරග තහනමක් පනවා ඇති බව මාධ්‍යවේදියෙකු එහිදී මන්ත්‍රීවරයාගේ අවධානයට යොමු කළ නමුත් මන්ත්‍රීවරයා කියා සිටියේ රාජපක්ෂ පවුලේ රඟපෑම් ගැන තමන් දන්නා බවකි.", "URL": "https://sinhala.adaderana.lk/news.php?nid=35122", "Category": null, "Parent URL": null}