{"Source": "Adaderana", "Timestamp": "August 14, 2012 08:09 am", "Headline": "විදුලි වර්ජකයින්ට රතු එළියක්", "News Content": "අද (14) දිනය තුළ යළි සේවයට වාර්තා කරන ලෙස වැඩ වර්ජනයේ නිරත වී සිටින ලංකා විදුලිබල මණ්ඩල සේවකයින්ගෙන් ලංකා විදුලිබල මණ්ඩලය ඉල්ලීමක් කර තිබේ. වර්ජනයේ නිරත වන සියලු සේවකයින්ට යළි සේවයට වාර්තා කරන ලෙස දැනුම් දුන් බව විදුලිබල මණ්ඩලයේ සභාපති මහාචාර්ය විමලධර්ම අබේවික්‍රම මහතා සඳහන් කළේය. එලෙස පැමිණෙන සේවකයින් සඳහා විශේෂ ආරක්ෂාවක් ලබාදීමට කටයුතු කරන බව ද විමලධර්ම අබේවික්‍රම මහතා පැවසීය. එම ආරක්ෂාව ලබාදීම සම්බන්ධයෙන් පොලිස් බලධාරීන් සමඟ ඊයේ (13) පස්වරුවේ විශේෂ සාකච්ඡාවක් ද පවත්වා තිබේ. අද දිනය තුළ ද සේවයට වාර්තා නොකර වර්ජනයේ නිරත වන සේවකයින් සම්බන්ධයෙන් ගනු ලබන ඉදිරි ක්‍රියාමාර්ග පිළිබඳව විශේෂ සාකච්ඡාවක් පැවැත්වීමට නියමිත බව විමලධර්ම අබේවික්‍රම මහතා පැවසීය. වැටුප් විෂමතා ඉවත් කරන ලෙස බලකරමින් ලංකා විදුලිබල මණ්ඩල විධායක නොවන ශ්‍රේණියේ සේවකයින් පසුගිය සිකුරාදා දහවල් 12.00 සිට වැඩ වර්ජනයක නියැලෙමින් සිටියි. කුමන බලපෑම් එල්ල වුව ද සිය ඉල්ලීම් ලැබෙන තුරු වැඩ වර්ජනය අඛණ්ඩව ක්‍රියාත්මක කරන බව ලංකා විදුලිබල මණ්ඩල ඒකාබද්ධ වෘත්තීය සමිති සන්ධානයේ මෙහෙයුම් කමිටු සාමාජික රන්ජන් ජයලාල් මහතා සඳහන් කර සිටියි. මෙම වැඩ වර්ජනය සම්බන්ධයෙන් කම්කරු කොමසාරිස්වරයාට ලිඛිතව දැනුම්දීමට ද කටයුතු කරන බව රන්ජන් ජයලාල් මහතා සඳහන් කළේය.", "URL": "https://sinhala.adaderana.lk/news.php?nid=26566", "Category": null, "Parent URL": null}