{"Source": "Adaderana", "Timestamp": "July 2, 2018 12:25 pm", "Headline": "හෙරොයින් ග්‍රෑම් 2කට ජීවිතය ඇති තෙක් සිර දඬුවම්", "News Content": "හෙරොයින් ග්‍රෑම් 2.18 සන්තකයේ තබාගැනීම සහ ජාවාරම් කිරීමේ චෝදනාවට වරදකරු කෙරුණු පුද්ගලයෙකුට කොළඹ මහාධිකරණය විසින් ජීවිතාන්තය දක්වා වූ බරපතළ වැඩ සහිත සිරදඬුවම් නියම කළේය. කොළඹ මහාධිකරණ විනිසුරු සම්පත් අබේකෝන් මහතා විසින් මෙම තීන්දුව ප්‍රකාශයට පත්කළ අතර මෙසේ දඬුවම් නියම වුණේ බොරැල්ල ප්‍රදේශයේ පදිංචි කන්දගේ පුෂ්ප ජයන්ත පෙරේරා නමැති විත්තිකරුවකුටයි. 2010 වසරේ වෙරළබඩ පොලිසිය මඟින් සිදුකළ වැටලීමකදී මෙම විත්තිකරු පෑලියගොඩ ප්‍රදේශයේ දී අත්අඩංගුවට තිබුණි. අනතුරුව මත්කුඩු සන්තකයේ තබාගැනීම සහ ජාවාරම් කිරීම යන චෝදනා යටතේ නීතිපතිවරයා මෙම විත්තිකරුට එරෙහිව නඩු පවරනු ලැබීය. දීර්ඝ නඩු විභාගයකින් පසුව කොළඹ මහාධිකරණ විනිසුරු සම්පත් අබේකෝන් මහතා තීන්දු කර සිටියේ විත්තිකරු චෝදනාවලට වරදකරු කරන බවයි. ඒ අනුව ඔහුට ජීවිතාන්තය දක්වා වූ සිරදඬුවම් නියම කරන බවද විනිසුරුවරයා තම තීන්දුවෙන් සඳහන් කර සිටියේය.", "URL": "https://sinhala.adaderana.lk/news.php?nid=91838", "Category": null, "Parent URL": null}