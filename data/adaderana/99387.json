{"Source": "Adaderana", "Timestamp": "November 18, 2018 09:19 am", "Headline": "ජම්මෙට වඩා පුරුද්ද ලොකු වු අවස්ථාවක්-CCTVදර්ශන සහිතයි", "News Content": "හලාවත ප්‍රධාන පෙලේ වෙළඳසැලක දමා ගිය මුදල් පසුම්බියක් සොරා ගත් කාන්තාවක් හලාවත පොලිසියේ අපරාධ විමර්ෂණ අංශයේ නිලධාරීන් විසින් වෙළඳසැලේ තිබු සි. සි. ටි. වී . කැමරා ඔස්සේ කරන ලද පරීක්ෂණයකදී අත්අඩංගුවට ගෙන ඇත. වෙළඳසැලේ හිමිකරු හලාවත පොලිසියට කරන ලද පැමිණිල්ලක් මත පොලිසිය වහා ක්‍රියාත්මක වීම හේතුවෙන් පැයක් වැනි කාලයක් තුළ මේ අත්අඩංගුවට ගැනීම සිදු කර තිබේන බව අද දෙරණ වාර්තාකරු සඳහන් කරයි. ඊයේ (17 ) පස්වරුවේ හලාවත පුත්තලම ප්‍රධාන මාර්ගයේ පිහිටි මේ වෙළඳසැලට යතුරු පැදියකින් පැමිණි තරුණයන් දෙදෙනෙකු තේ බිමෙන් අනතුරුව මුදල් පසුම්බිය වෙළඳසැලේ මේසයක් මත දමා ගොස් ඇත. මේ සමඟ පෙජරෝ රථයකින් පැමිණි කාන්තාවක් මුදල් පසුම්බිය පැහැර ගෙන පෙජරෝ රථයේ සඟවා තිබේ. මේ කාන්තාව සමඟ තවත් කාන්තාවන් දෙදෙනෙකු පැමිණ ඇති අතර ඔවුන් මේ වෙළඳසැලෙන් උපන් දින කේක් ගෙඩියක් මිලදී ගෙන තිබේ . මේ පැජරෝ ජීප් රථය පිටව ගිය පසු තරුණයන් දෙදෙනා නැවත පැමිණ තම මුදල් පසුම්බිය මේසය මත දමා ගිය බව පැවසීමෙන් පසු වෙළඳසැල් හිමිකරු වෙළද සැලේ සි. සි. ටි. වී . කැමරා පද්ධතිය නිරීක්ෂණය කර තිබේ . මෙහිදී කාන්තාවක් මුදල් පසුම්බිය සොරා ගන්නා අයුරු හා ඔවුන් පැමිණි පැජරෝ රථය පැහැදිලිව දැක ඇත. ඒ අනුව පොලිසියට දැනුම් දීමේ ප්‍රතිඵලයක් ලෙස මේ අත්අඩංගුවට ගැනීම සිදු කර තිබේ . මේ මුදල් පසුම්බියේ රුපියල් එක්ලක්ෂ පනස් දාහාසකට ආසන්න මුදලක් තිබී ඇති අතර ඒ මුදල අඩුවක් නොමැතිව තිබී ඇත . මේ මුදල් සොරකම් කල කාන්තාව කුරුණෑගල ප්‍රදේශයේ වන අතර සොරකම අසුවූ පසු පැජරෝ රථයේ සිටි පුද්ගලයන් මේ කාන්තාව තම නිවසේ සේවිකාව බව පොලිසියට ප්‍රකාශ කර ඇත. එහෙත් බැලු බැල්මට එවැන්නක් නොපෙනුණු අතර අව් කන්නාඩි පැළද නිවසේ හිමිකරු මෙන් ඉදිරි අසුනේ අසුන් ගනිමින් මේ කාන්තාව කටයුතු කල අයුරු සි. සි. ටි. වී . කැමරා පද්ධතියේ සටහන්ව තිබිණි. මුදල් පසුම්බිය සොරා ගත් කාන්තව අද ( 18 ) හලාවත මහේස්ත්‍රාත්වරයා වෙත ඉදිරිපත් කිරීමට නියමිතය. හලාවත මුලස්ථාන පොලිස් පරීක්ෂක ප්‍රියන්ත බණ්ඩාර කස්තුරිආරච්චි මහතාගේ උපදෙස් පරිදි හලාවත පොලිසියේ අපරාධ විමර්ශන අංශයේ උප පොලිස් පරීක්ෂක ගාමිණි වික්‍රමසිංහ මහතා ප්‍රධාන පොලිස් කණ්ඩායමක් මේ වැටලීම සිදු කරන ලදී. (ඡායාරූප-සුමුදු ජායමාන්න)", "URL": "https://sinhala.adaderana.lk/news.php?nid=99387", "Category": null, "Parent URL": null}