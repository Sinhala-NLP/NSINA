{"Source": "Adaderana", "Timestamp": "May 18, 2011 04:02 pm", "Headline": "කුමාර්- මහේල එංගලන්තය බලා යයි", "News Content": "එංගලන්ත තරගාවලියට එක්වීම සඳහා ශ්‍රී ලංකා කණ්ඩායමේ හිටපු නායක කුමාර සංගක්කාර එංගලන්තය බලා පිටත්ව ගොස් තිබේ. මහේල ජයවර්ධන ද අද දිනයේ එංගලන්තය බලා පිටත්වන බව වාර්තා වේ. මීට අමතරව දිල්හාර ප්‍රනාන්දු , සුරාජ් රන්දිව් සහ තිසර පෙරේරා අද ශ්‍රී ලංකා කණ්ඩායමට එක්වීමට නියමිතය. කුමාර සංගක්කාර සහ මහේල ජයවර්ධන ඉන්දීය ප්‍රිමීයර් ලීග් ක්‍රිකට් තරගාවලියට සහභාගී වීම හේතුවෙන් මිඩ්ල් සෙක්ස් කණ්ඩායම සමඟ පැවති පළමු පුහුණු තරගයට සහභාගී වුයේ නැත. එහෙත් හෙට එංගලන්ත ලයන්ස් කණ්ඩායම සමඟ පැවැත්වෙන දෙවන පුහුණු තරගය සඳහා ඔවුන් සහභාගී වනු ඇති බව වාර්තා වේ. මේ අතර ශ්‍රී ලංකා කණ්ඩායම එංගලන්ත සංචාරය ඇරඹියේ ජයග්‍රහ‍ණයේ අපේක්ෂාවෙන් බව ශ්‍රී ලංකා ක්‍රිකට් පුහුණුකරු ස්ටුවර්ට් ලෝ පවසයි. ඊයේ පැවති මාධ්‍ය හමුවකදී ඔහු සඳහන් කර සිටියේ පසුගිය කාලය තුළ එංගලන්තය ටෙස්ට් පිටියේ ජයග්‍රහණ අත්කර ගත්ත ද ශ්‍රී ලංකා කණ්ඩායම ඊට නොදෙවෙනි බවයි. ට්‍රේව් බේලිස් ශ්‍රී ලංකා කණ්ඩායමේ පුහුණුකාර ධූරයෙන් ඉවත්වීමෙන් පසු ස්ටුවර්ට් ලෝ එම තනතුරට පත්විය.", "URL": "https://sinhala.adaderana.lk/news.php?nid=16173", "Category": null, "Parent URL": null}