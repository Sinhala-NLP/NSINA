{"Source": "Adaderana", "Timestamp": "February 23, 2012 08:40 am", "Headline": "ශවේන්ද්‍ර එක්සත් ජාතීන්ගේ කමිටුවෙන් ඉවතට", "News Content": "එක්සත් ජාතීන්ගේ නියෝජ්‍ය නිත්‍ය නියෝජිත මේජර් ජෙනරාල් ශවේන්ද්‍ර සිල්වා මහතා, එක්සත් ජාතීන්ගේ සාමසාධක මෙහෙයුම් පිළිබඳ විශේෂ උපදේශන කමිටුවෙන් ඉවත් කර ඇති බව විදෙස් මාධ්‍ය වාර්තා කරයි. එක්සත් ජාතීන්ගේ මහලේකම්වරයා විසින් සාමසාධක කටයුතු සම්බන්ධ රටවල් සහ ඒ ආශ්‍රිතව පැන නගින ගැටලු පිළිබඳ උපදේශනය වෙනුවෙන් මෙම කමිටුව පත්කර ඇත. මේජර් ජෙනරාල් ‍ශවේන්ද්‍ර සිල්වා මහතා අදාළ කමිටුවේ ආසියා පැසිෆික් කලාපීය රටවල් භාර නියෝජිතයා වශයෙන් කටයුතු කිරීමට නියමිතව තිබිණි. එක්සත් ජාතීන්ගේ සාමසාධක කටයුතු පිළිබඳ විශේෂ උපදේශන කමිටුව බදාදා(22) දින රැස්ව ඇති බව සඳහන්ය. අදාළ රැස්වීම සඳහා ශවේන්ද්‍ර සිල්වා මහතා සහභාගි වුවද අනෙකුත් සාමාජිකයින් ඔහු සමග කතාබහට එක්ව නොමැති බවත්, කිසිදු ලේඛනයක් ඔහු වෙත ලබා දී නොමැති බවත් රාජ්‍ය තාන්ත්‍රිකයකු පවසා ඇති බව AFP පුවත් සේවය වාර්තා කරයි. ඔහුගේ සහභාගිත්වය උපදේශන කමිටුව සඳහා අවශ්‍ය නොවන බව මෙම උපදේශන කමිටුවේ මුලසුන දරන එක්සත් ජාතීන්ගේ සංවිධානයේ හිටපු නියෝජ්‍ය මහ ලේකම් ලුවිස් ෆ්‍රෙචෙට් මහත්මිය විසින් කමිටුවේ අනෙකුත් සාමාජිකයින් ඇමතීමෙන් අනතුරුව ශවේන්ද්‍ර සිල්වා මහතා වෙත නිවේදනයක් මගින් දැනුම් දී තිබේ.", "URL": "https://sinhala.adaderana.lk/news.php?nid=22329", "Category": null, "Parent URL": null}