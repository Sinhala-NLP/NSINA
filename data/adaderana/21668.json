{"Source": "Adaderana", "Timestamp": "January 26, 2012 02:56 pm", "Headline": " අභිමානය ගැන කීවත් ආණ්ඩුව ජාත්‍යන්තරයට කිචවෙනවා", "News Content": "දේශානුරාගය,අභිමානය පිළිබඳ නිතර දෙවේලේ උදම්ඇනූවද මේ ආණ්ඩුවේ ක්‍රියාකලාපය නිසා ජාත්‍යන්තර වශයෙන් රට තවත් අපකීර්තියට පත්වන බව එක්සත් ජාතික පක්ෂය පවසයි. දකුණු අප්‍රිකානු සංචාරයට එක් වූ ශ්‍රී ලංකා ක්‍රිකට් කණ්ඩායමට වැටුප් ගෙවීමට හෝ බලධාරීන් කටයුතු කර නොතිබුණු බව එ.ජා.ප පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. ශ්‍රී ලංකා ක්‍රිකට් ක්‍රීඩකයින්ගේ දුක දැක ද.අප්‍රිකානු ක්‍රිකට් නායකයා ජාත්‍යන්තර ක්‍රිකට් කවුන්සිලයට ඒ බව දැන්වීමෙන් පසු ජාත්‍යන්තර ක්‍රිකට් කවුන්සිලය විසින් ශ්‍රී ලංකා ක්‍රිකට් ආයතනයට මුදල් නොදී ඒවා ක්‍රීඩකයින්ගේ පුද්ගලික ගිණුම්වලට එවීමට කටයුතු කළ බව කිරිඇල්ල මහතා පෙන්වා දුන්නේය. ශ්‍රී ලංකා ආණ්ඩුව හෝ ක්‍රිකට් ආයතනය කෙරෙහි කිසිදු විශ්වාසයක් ජාත්‍යන්තරයට නොමැති බව කිරිඇල්ල මහතා කියා සිටියේ අද කොළඹ පැවති මාධ්‍ය හමුවකට එක්වෙමිනි. ශ්‍රී ලංකා ක්‍රිකට් බලධාරීන්ට තම ගැටලු ඉදිරිපත් කිරීමෙන් පලක් නොවන බව සඳහන් කරමින් හා දකුණු අප්‍රිකානු ක්‍රිකට් නායකයා දුන්නු සහයෝගයට ස්තූති පළ කරමින් හිටපු ක්‍රිකට් නායක ටී.එම් ඩිල්ෂාන් විසින් එරටදී මාධ්‍ය හමුවක් පැවැත්වූ බව මන්ත්‍රීවරයා මෙහිදී සිහිපත් කළේය.", "URL": "https://sinhala.adaderana.lk/news.php?nid=21668", "Category": null, "Parent URL": null}