{"Source": "Adaderana", "Timestamp": "September 17, 2015 04:07 pm", "Headline": "එකට සිටි කෙනෙක් ගැන සැකයි - සේයා දැරියගේ පියාගෙන් හෝඩුවාවක්", "News Content": "තම ගමේ තමන් සමග එකට සිටි අයෙකු මෙම අපරාධයට සම්බන්ධ ඇතැයි තමන් විශ්වාස කරන බව දූෂ්‍ය කොට කෲර ලෙස ඝාතනයට ලක්වූ කොටදෙණියාව සේයා සදෙව්මි දැරියගේ පියා වන උපුල් නිශාන්ත මහතා පවසයි.එසේම තනි පුද්ගලයෙකු නොව ඊට වඩා වැඩි පිරිසක් ඊට සම්බන්ධ වන්නට ඇතැයි තමන් සැකකරන බවද හෙතෙම කියා සිටියේ අද (17) තම දැරියගේ හත් දවසේ දානය පැවැත්වීමෙන් අනතුරුව මාධ්‍ය වෙත අදහස් දක්වමිනි.සිද්ධිය සම්බන්ධයෙන් දෙදෙනෙකු මේවන විට අත්අඩංගුවට ගෙන ඇතැයි තමන්ට දැනගන්නට හැකිවී ඇති බවත්, ඒ පහළින් ඇති අසළ ගෙදරක අයෙකු හා ගෙවල් කිහිපයකට එහායින් ඇති කෙනෙකු බවත්, ඒ අයටත් දරුවන් සිටින බැවින් තමන් ඒ පිළිබඳ වැඩිදුර කිසිවක් ප්‍රකාශ නොකරන බවත් ඔහු සඳහන් කළේය.මෙම අපරාධයට අදාළව තමන් කෙරෙහි සැක පළ කිරීම නිසා ගම්මුන්ගෙන් දැවැන්ත විරෝධයකට හා හිරිහැර වලට ලක්වන්නට සිදුවූ බවත්, ගම්මුන් නිවස වටකොට දැරියගේ පියා සහ මව ලබාදෙන ලෙස ජනෙල් වලින් එබිකම් කරමින් කෑ කෝ ගැසූ බවත්, තත්ත්වය පාලනය කරනු ලැබුවේ පොලීසිය විසින් බවත් හෙතෙම සිහිපත්කළේය.දැරියගේ වියෝව මෙන්ම ගම්මුන්ගෙන් එල්ලවූ බලපෑමද සුළුපටු නොවීමෙන් තම පවුලට අවමංගල්‍යයේ කටයුතුවලට පවා නිසි ලෙස සහභාගිවෙන්න‍ට හැකියාවක් නොවුණු බවත්, මිනියට කර තියන්නවත් හැකියාවක් නොලැබුණු බවත්, පාංශු කූල කටයුතු සඳහා එළියට ආවෙත් පොලීසියේ දැඩි රැකවල් මධ්‍යයේ බවත් ඔහු සඳහන් කළේය.තාමත් නිවසින් බැහැරට අවම වශයෙන් දැරිය මිහිදන් කළ කනත්තට හෝ යන්නට හෝ තමන් නොගිය බවත්, කිසිවෙකු විසින් තමාගේ ජීවිතයට අනතුරක් කරනු ලැබුවහොත් අනෙක් දරු දෙදෙනා රැක බලාගන්නට වත් කිසිවෙකු නොමැති වන බවත් නිශාන්ත මහතා අවධාරණය කළේය.කෙසේ වෙතත් මේවන විට පොලීසිය විසින් තමාගේ නිර්දෝෂිභාවය තහවුරු කොට ගම්මුන්ට කරුණු දක්වා ඇති නිසා දැන් ගම්මුන් තමාට සහය වන බවත්, ඉදිරියේදී අපරාධකරුවන් හසුවනු ඇති බවත් ඔහු කියා සිටියේය.දැරියට වයස අවුරුදු පහ සම්පූර්ණ වූයේ ඊයේ (16) දිනයට බවත්, මෙවර උපන් දිනය වෙනුවෙන් ළදරු පාසලේ දරු දැරියන්ට අයිස් ක්‍රීම් අරන්දීමට සේයා දැරිය බලවත් ආශාවෙන් බලා සිටිය බවත්, කවුරුන් කොහොම කීවත් පවුලේ දැරිය වඩාත්ම ආදරය කළේ තමන්ට බවත් උපුල් නිශාන්ත මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=53919", "Category": null, "Parent URL": null}