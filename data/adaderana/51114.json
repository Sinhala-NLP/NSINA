{"Source": "Adaderana", "Timestamp": "May 5, 2015 01:03 pm", "Headline": "බැසිල් ඇතුළු සිව්දෙනා යළි රිමාන්ඩ්", "News Content": "හිටපු ආර්ථික සංවර්ධන අමාත්‍ය බැසිල් රාජපක්ෂ මහතා මැයි මස 07 වන දින දක්වා යළි රක්ෂිත බන්ධනාගාරගත කර තිබේ.බැසිල් රාජපක්ෂ මහතා සමඟ එම අමාත්‍යාංශයේ හිටපු ලේකම් වෛද්‍ය නිහාල් ජයතිලක දිවිනැගුම දෙපාර්තමේන්තුවේ හිටපු අධ්‍යක්ෂ ආර්.කේ.කේ.ඒ.රණවක එම දෙපාර්තමේන්තුවේ හිටපු අතිරේක අධ්‍යක්ෂ ජනරාල් බන්දුල තිලකසිරි යන මහත්වරුන් මෙලෙස යළි රක්ෂිත බන්ධනාගාරගත කර ඇති බව සඳහන්ය.නඩුව අද දිනයේ යළි විභාගයට ගන්නා ලද අවස්ථාවේදී අදාළ නියෝගය ලබා දී ඇත.කඩුවෙල මහේස්ත්‍රාත් ධම්මික හේමපාල මහතා විසින් අදාළ නියෝගය ලබාදී ඇති බව අද දෙරණ වාර්තාකරු සඳහන් කළේය.ඔවුන්ට එරෙහිව එල්ල වී ඇති චෝදනා සම්බන්ධයෙන් මූල්‍ය අපරාධ විමර්ශන කොට්ඨාශය ප්‍රකාශයක් ලබාගැනීමෙන් අනතුරුව පසුගිය 22 වැනිදා කඩුවෙල මහේස්ත්‍රාත් අධිකරණය වෙත ඉදිරිපත් කෙරුණි.එහිදි ඔවුන් අද දිනය දක්වා රක්ෂිත බන්ධනාගාර ගත කිරීමට නියම කර තිබුණි.කෙසේ වෙතත් අද දින අදාළ නඩුව කැඳවූ අවස්ථාවේදී අධිකරණයේදී විත්තියේ නීතිඥයා කරුණු දක්වමින් කියා සිටියේ දිවිනැඟුමට මුදල් ලබාදීමට අදාළව කැබිනට් අනුමැතිය ලැබී තිබුණු බව හා එසේ ලබාදෙන බවට එවක මුදල් ලේකම් පී.බී ජයසුන්දර මහතා විසින් ලිඛිතව දන්වා තිබුණු බවයි.එසේ වුවද එකී මුදල් ප්‍රමාදවීම හේතුවෙන් ඉහළින් ලැබුණු නියෝගයකට අනුව දිවිනැඟුම දෙපාර්තමේන්තුවේ සේවාලාභීන්ගේ මුදල් වලින් ගෙවීම් කළ බව විත්තියේ නීතිඥයින් පෙන්වා දී තිබේ.සැකකරුවන්ට ඇප ලබාගැනීම සඳහා ඊට අදාළ ලිඛිත සැලකිරීම් එළඹෙන 07 වන දින අධිකරණයට ඉදිරිපත් කිරීමට කටයුතු කරන බවද විත්තියේ නීතිඥයින් පවසා ඇත.දිවිනැඟුම දෙපාර්තමේන්තුවේ සේවාලාභීන්ගේ මුදල් අයථා ලෙස පරිහරණය කරන ලදැයි විත්තිකරුවන්ට එරෙහිව මෙම නඩුව පවරා තිබේ.", "URL": "https://sinhala.adaderana.lk/news.php?nid=51114", "Category": null, "Parent URL": null}