{"Source": "Adaderana", "Timestamp": "June 17, 2015 10:10 pm", "Headline": "ක්ෂෙනුකා චෝදනා වලින් නිදහස්වෙයි ", "News Content": "ජිනිවාහි එක්සත් ජාතීන්ගේ ශ්‍රී ලංකා නිත්‍ය නියෝජිතවරිය ලෙස කටයුතු කරන අතරතුර සිදුවූ බව කියන අක්‍රමිකතා සම්බන්ධයෙන් වන සියළු චෝදනා වලින් ක්ෂෙනුකා සෙනෙවිරත්න මහත්මිය නිදහස් කළ යුතු බවට නිර්දේශ කර තිබේ.විශ්‍රාමික ගණකාධිකාර කොමසාරිස් ඩී.එච්.ඩී. එදිරිසිංහ මහතා විසින් අදාළ චෝදනා සම්බන්ධයෙන් සිදුකළ විමර්ශනවල වාර්තා‍ව ප්‍රකාශයට පත්කරමින් ඒ බව දන්වා ඇති බව විදේශ කටයුතු අමාත්‍යාංශයේ ප්‍රකාශිකා මහේෂනි කොළොන්න මහත්මිය සඳහන් කළේය.අද විදේශ අමාත්‍යාංශයේ පැවති මාධ්‍ය හමුවකට එක්වෙමින් විදේශ කටයුතු අමාත්‍යාංශයේ ප්‍රකාශිකා මහේෂනි කොළොන්න මහත්මිය මෙම අදහස් පළ කළේය. අදාළ විමර්ශන වාර්තාවේ පිටපත් පාර්ලිමේන්තුවේ උසස් නිලධාරින් පත්කිරිම සම්බන්ධයෙන් වන කමිටුවට සහ ජාතික විධායක සභාවට ද යොමුකර ඇති බව ඇය සඳහන් කර සිටියේය.ඒ අනුව ක්ෂෙනුකා සෙනෙවිරත්න මහත්මිය තායිලන්තයේ තානාපති තනතුර සඳහා සුදුසු බව පාර්ලිමේන්තුවේ උසස් නිලධාරින් පත්කිරිම සම්බන්ධයෙන් වන කමිටුව නිර්දේශ කර ඇති බව මහේෂනි කොළොන්න මහත්මිය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=52074", "Category": null, "Parent URL": null}