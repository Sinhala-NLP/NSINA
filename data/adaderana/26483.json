{"Source": "Adaderana", "Timestamp": "August 11, 2012 08:56 am", "Headline": "ආචාර්යවරුන්ගේ තවත් සාකච්ඡාවක් අසාර්ථකයි", "News Content": "විශ්ව විද්‍යාල ආචාර්යවරුන්ගේ ගැටලුව සම්බන්ධයෙන් තවත් විශේෂ සාකච්ඡාවක් පවත්වා තිබේ. විශ්ව විද්‍යාල ආචාර්යවරුන්ගේ සමිති සම්මේලනයේ නියෝජිතයින් සමග ආර්ථික සංවර්ධන අමාත්‍ය බැසිල් රාජපක්ෂ මහතා සහ ජනාධිපති ලේකම් ලලිත් වීරතුංග මහතා ඊයේ රාත්‍රී මෙම සාකච්ඡාව පවත්වා තිබේ. අදාළ සාකච්ඡාව පැය 03 කට අධික කාලයක් පවත්වා ඇති බව සඳහන්ය. මෙහිදී රජයේ පාර්ශවයෙන් විශේෂ ලියවිල්ලක් තමන් වෙත ලබාදුන් බව විශ්ව විද්‍යාල ආචාර්යවරුන්ගේ සමිති සම්මේලනයේ ලේකම් ආචාර්ය ටෙරන්ස් මධුජිත් මහතා සඳහන් කළේය. අදාළ ලියවිල්ලට අනුව මේ අවස්ථාවේදි කිසිදු වැටුප් වැඩිවීමක් කළ නොහැකි බවත් අධ්‍යාපනය සඳහා වෙන් කරන මුදල වැඩි කළ හැකි බව රජයේ පාර්ශවයෙන් එමගින් දැනුම්දී ඇතැයි ඔහු පැවසුවේය. කෙසේ වෙතත් විශ්ව විද්‍යාල ආචාර්යවරුන් විශේෂ කොට්ඨාසයක් ලෙස සලකා රජය කටයුතු කරන බව ද එම ලියවිල්ලේ සඳහන් යැයි මධුජිත් මහතා සඳහන් කළේය. එහෙත් සිය සංගමයේ සාමාජිකයින් සමග සාකච්ඡා කර අවසන් තීරණයක් ගන්නා තුරු අදාළ පොරොන්දු පිළිගැනීමට සුදානම් නැති බව විශ්ව විද්‍යාල ආචාර්යවරුන්ගේ සමිති සම්මේලනයේ ලේකම් ආචාර්ය ටෙරන්ස් මධුජිත් මහතා සඳහන් කළේය. ඒ අනුව කඩිනමින් සිය සාමාජිකයින් දැනුවත් කර ඉදිරි ක්‍රියාමාර්ග තීරණය කරන අතර එතෙක් වැඩ වර්ජනය අඛණ්ඩව ක්‍රියාත්මක කරන බව ඔහු කියා සිටියේය.", "URL": "https://sinhala.adaderana.lk/news.php?nid=26483", "Category": null, "Parent URL": null}