{"Source": "Adaderana", "Timestamp": "June 1, 2017 12:34 pm", "Headline": "පර්පෙචුවල් පෙත්සම කුණු කූඩයට!", "News Content": "තම සමාගමේ ව්‍යාපාර කටයුතු සීමා කරමින් ශ්‍රී ලංකා මහ බැංකුව මඟින් නිකුත් කළ මාර්ගෝපදේශමාලා අවලංගු කරන ලෙස ඉල්ලා පර්පෙචුවල් ට්‍රෙෂරීස් සමාගම නිකුත් කළ පෙත්සමක් අභියාචනාධිකරණය ප්‍රතික්ෂේප කර තිබේ. අදාළ පෙත්සම අද (01) කැඳවූ අවස්ථාවේ අභියාචනාධිකරණය ගාස්තුවට යටත් කොට ප්‍රතික්ෂේප කර ඇති බව අද දෙරණ අධිකරණ වාර්තාකරු සඳහන් කළේය.පෙත්සම කැඳවූ අවස්ථාවේ විරෝධතාවක් මතු කළ නීතිපතිවරයා පෙත්සම්කාර සමාගමේ ලියාපදිංචි නාමය සම්බන්ධයෙන් දෝෂයක් පවතින බව පෙන්වා දී තිබේ.එය නීතිය ඉදිරියේ පවත්වාගෙන යාමට හැකියාවක් නොමැති බැවින් ප්‍රතික්ෂේප කරන ලෙස ද නීතිපති වෙනුවෙන් පෙනී සිටි රජයේ නීතීඥවරයා ඉල්ලීමක් කර ඇති බව සඳහන්ය.එහිදී පෙත්සම්කාර පාර්ශවය වෙනුවෙන් පෙනී සිටි නීතීඥවරයා පෙත්සම ඉල්ලා අස් කරගැනීමට අවසර දෙන ලෙස අධිකරණයෙන් ඉල්ලා තිබේ.ඊට විරෝධය පළ කළ රජයේ නීතීඥවරයා පෙත්සම ගාස්තුවට යටත් කොට ප්‍රතික්ෂේප කළ යුතු බව දන්වා සිටියේය.එම ඉල්ලීම පිළිගත් අභියාචනාධිකරණය සභාපති විනිසුරු රෝෂිණී වල්ගම, එස් තුරේයිරාජා යන විනිසුරුමඩුල්ල පෙත්සම විභාගයට නොගෙන ගාස්තුවට යටත්ව ප්‍රතික්ෂේප කිරීමට තීන්දු කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=73803", "Category": null, "Parent URL": null}