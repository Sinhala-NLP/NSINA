{"Source": "Adaderana", "Timestamp": "November 13, 2013 01:00 pm", "Headline": "අතුරුදහන්වූ විද්‍යා ගුරු නිමලරූබන් ගැන කිසිදු තොරතුරක් නෑ", "News Content": "යුද්ධය අවසන් වී ඇතත් තවමත් වව්නියාවේ ද්‍රවිඩ ජාතික ගුරුවරුන් අතුරුදහන් වෙමින් පවතින බව ලංකා ගුරු සංගමය පවසයි. ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එහි මෙසේද සඳහන්ය. වව්නියාව අල්අමියා මුස්ලිම් විදුහලේ සේවය කරමින් සිටි විද්‍යා ගුරුවරයෙකු වූ කාතිගේශන් නිරූබන් මහතා 2013.09.19 දින සිට අතුරුදහන් වී ඇති අතර මේ දක්වා ඔහු පිළිබඳ කිසිදු තොරතුරක් දැනගන්නට නැත. යාපනය කෝපායි ප‍්‍රදේශයේ ස්ථිර පදිංචිකරුවෙකු වන මෙම ගුරුවරයා තාවකාලිකව නතර වී ඇත්තේ වව්නියාව ප‍්‍රදේශයේය. වව්නියාව බස්නැවතුම්පොළ අසල නගර සභාවට අයත් රථගාලක 2013.09.19 දින තම යතුරුපැදිය තබා ගිය ඔහු මේ දක්වා ආපසු පැමිණ නැත. එසේම ඔහු අතුරුදහන් වී මාස තුනක පමණ කාලයක් ගතවී ඇතත් ඔහු පිළිබඳ මේ දක්වා කිසිදු තොරතුරක් දැනගන්නටද නැත. මෙම අතුරුදහන්වීම සම්බන්ධයෙන් ඔහුගේ මව විසින් CIB1 141/446 අංකයෙන් වව්නියාව පොලීසියට 2013.09.28 දින පැමිණිලි කොට ඇත. එහෙත් මේ දක්වා ඔහු පිළිබඳ කිසිදු තොරතුරක් ලබාදීමට පොලීසිය අපොහොසත් වී ඇත. එසේම ඔහුගේ මව විසින් ශ‍්‍රී ලංකා මානව හිමිකම් කොමිසමට හා වව්නියාව කලාප අධ්‍යාපන කාර්යාලයට 2013.09.30 දින පැමිණිලි කොට ඇත. කාතිගේශන් නිරූබන් මහතාගේ අතුරුදහන්වීම පිළිබඳව විශේෂ අවධානය යොමු කොට මෙම අතුරුදහන්වීම සම්බන්ධයෙන් කඩිනම් පරීක්ෂණයක් සිදු කරන ලෙස ලංකා ගුරු සංගමය පොලිස්පතිවරයාට ලිපියක් යොමු කරමින් ඉල්ලා සිටියි. යුද්ධය අවසන් වී වසර 4 කට වැඩි කාලයක් ගෙවී ගොස් ඇති අතර උතුරු ප‍්‍රදේශයේ ජන ජීවිතය යථා තත්ත්වයට පත්වී ඇතැයි කියන මොහොතක මෙසේ තවමත් පුද්ගලයින් අතුරුදහන්වීම බරපතල ගැටළුකාරී මෙන්ම කනගාටුදායක තත්ත්වයකි.", "URL": "https://sinhala.adaderana.lk/news.php?nid=38806", "Category": null, "Parent URL": null}