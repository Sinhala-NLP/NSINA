{"Source": "Adaderana", "Timestamp": "February 7, 2015 04:12 pm", "Headline": "ඩෙංගු මඩින්න විශේෂ සාකච්ඡාවක් ", "News Content": "ඩෙංගු රෝග ව්‍යාප්තිය පාලනය සඳහා දිවයිනේ සියලු සෞඛ්‍ය අංශ නියෝජිතයින්ගේ සහභාගීත්වයෙන් විශේෂ සාකච්ජාවක් අද(07) පවත්වා තිබේ. වෛද්‍ය පාලිත මහීපාල මහතාගේ ප්‍රධානත්වයෙන් පැවති මෙම සාකච්ජාව සඳහා සියළුම රෝහල් අධ්‍යක්ෂකවරුන්, ප්‍රාදේශීය සෞඛ්‍ය සේවා අධ්‍යක්ෂකවරුන්, ඇතුළු සියළු අංශ නියෝජනය වන පරිදි නියෝජිතයින් රැසක් සහභාගි වු බව සෞඛ්‍ය අමාත්‍යංශය සඳහන් කළේය. ඉදිරියේ දී ඩෙංගු රෝග ව්‍යාප්තිය පාලනය කිරීම සඳහා ගත යුතු ක්‍රියාමාර්ග පිළිබඳ නියෝජිතයින් දැනුවත් කිරීමට පියවර ගෙන තිබේ. පසුගිය කාලයේ ඩෙංගු මරණ වැඩිවීමට හේතුවුයේ දින 02 කට වඩා උණ රෝගය වැලදී සිටින රෝගීන් රෝහල් වෙත ප්‍රතිකාර සඳහා යොමු නොවීම හේතුවෙන් බවට මෙම සාකච්ජාවේ දී තොරතුරු අනාවරණය වුණි. ඩෙංගු රෝගීන් හඳුනා ගත හැක්කේ ඔහුගේ රුධිර පරීක්ෂාවකින් පමණක් බවත්, එම පරීක්ෂාව සඳහා ඉතා කෙටි කාලයක් ගත වන බව සෞඛ්‍ය අමාත්‍යංශය වැඩිදුරටත් සඳහන් කළේය. මේ අතර කොළඹ, දෙහිවල , රත්මලාන, බත්තරමුල්ල, කඩුවෙල සහ නුගේගොඩ යන ප්‍රදේශ ඩෙංගු වැඩි අවධානමක් පවතින ප්‍රදේශ බවට හඳුනාගෙන තිබේ. මේ හේතුවෙන් එම ප්‍රදේශ ආවරණය වන පරිදි ජනතාව දැනුවත් කිරීමේ වැඩසටහන් සහ මදුරු මර්ධන වැඩසහටන් ඉදිරියේ දී ක්‍රියාත්මක කිරීමට ද නියමිත බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=49197", "Category": null, "Parent URL": null}