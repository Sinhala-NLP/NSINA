{"Source": "Adaderana", "Timestamp": "November 21, 2016 11:27 am", "Headline": " 2017 අයවැය නංගි පෙන්නලා අක්කා දීග දෙන්න හදපු අයවැයක් ", "News Content": "2017 අයවැය නංගි පෙන්නලා අක්කා දීග දෙන්න හදපු අයවැයක් බවත්, ඒ හේතුවෙන් ශ‍්‍රී ලංගම සේවකයින්ට ඉදිරියේ දී දැඩි වෘත්තීය ක‍්‍රියාමාර්ගයන් වලට පිවිසීමට අනිවාර්යයෙන්ම සිදුවන බවත් සමස්ත ලංකා ප‍්‍රවාහන සේවක සංගමය පවසයි.නිවේදනයක් නිකුත් කරමින් ඔවුන් පෙන්වා දෙන්නේ රට පරාධීනත්වයට යටත් කරන, ජනතාවට දිගින් දිගටම පීඩාවන් ලබා දෙන රජයේ ආයතන පෞද්ගලිකකරණය කරනු ලබන 2017 අයවැය ජනතා ද්‍රෝහී අයවැයක් බවයි.එහි වැඩිදුරටත් මෙසේ සඳහන් වෙයි, ඇතැම් වෘත්තීය සමිති සහ සංවිධාන වාහන වලට රුපියල් 2500ක දඩ මුදලක් අය කර ගැනීමේ යෝජනාව පමණක් ඉදිරියට ගෙන එම දඩ මුදල අය කර ගැනීමේ යෝජනාව හකුළා ගන්නා ලෙස වෘත්තීය ක‍්‍රියාමාර්ගයන් ගන්නා බවට මාධ්‍යයට ප‍්‍රකාශ කර ඇත. මේ තුළින් පිළිබිඹු වන්නේ 2017 අයවැය ලේඛනය තුළ අනෙකුත් සියළුම යෝජනා ජනතා හිතවාදී බවය. අප සංගමය රු. 2500ක මුදලක් දඩ වශයෙන් අය කර ගැනීමට යෝජනා කිරීම දැඩි සේ හෙලා දකින අතර, 2017 සමස්ත අයවැයම ජනතා ද්‍රෝහී අයවැයක් ලෙස හෙළිදරව් කරන්නෙමු.2015 ජනවාරි 8 වන දින ජනතාව බලාපොරොත්තු වූ සියළුම බලාපොරොත්තු 2017 අයවැය තුලින් පැහැදිලිව බිඳ දමා ඇත. ප‍්‍රවාහන අමාත්‍යාංශයට වෙන් කර ඇත්තේ රුපියල් කෝටි 6500කට ආසන්න මුදලකි. ප‍්‍රවාහන අමාත්‍යාංශයට අයත් සියළුම ආයතන සඳහා මෙම මුදල කිසිසේත්ම ප‍්‍රමාණවත් නොවේ. ශ‍්‍රී ලංගමයට පමණක් පුනරාවර්තන වියදම් හා ප‍්‍රාග්ධන වියදම් සඳහා රුපියල් කෝටි 1900කට වැඩි මුදලක් අනිවාර්යයෙන් අවශ්‍ය වේ. ප‍්‍රවාහන අමාත්‍යාංශයට වෙන් කර ඇති සොච්චම් මුදල හේතු පාදක කරගෙන ශ‍්‍රී ලංගමයට අත්‍යාවශ්‍ය රුපියල් කෝටි 1900ක මුදල කිසිසේත්ම ලබා නොදේ. එම නිසා ශ‍්‍රී ලංගම සේවයකයින්ට 2017 අයවැය තුලින් සිදුකරන ප‍්‍රතිපාදන කප්පාදුවට එරෙහිව ඉදිරියේදී දැවැන්ත වෘත්තීය ක‍්‍රියාමාර්ගයක් ගැනීමට අනිවාර්යයෙන්ම සිදුවේ.රජයේ රෝහල් වල පුද්ගලික වාට්ටු ඇතිකිරීමේ ක‍්‍රියාවලියට එරෙහිවත් ජනතාවට අධික ලෙස බදු මුදල් ගැසීමට එරෙහිවත් ශ‍්‍රී ලංගමයට ලබා දිය යුතු ප‍්‍රතිපාදන කප්පාදු කිරීමට එරෙහිවත් රුපියල් 2500 අසාධාරණ දඩ මුදල් අය කිරීමේ ක‍්‍රියාවලියට එරෙහිවත් සමස්ත අයවැය ලේඛනයෙන් ජනතාව පීඩාවට පත් කිරීමේ ක‍්‍රියාවලියට එරෙහිවත් දැවැන්ත වෘත්තීය ක‍්‍රියාමාර්ගයක් ගැනීමට ඉදිරියේ දී සූදානම් වන ලෙස රුපියල් 2500 දඩ මුදලට පමණක් එරෙහිව වෘත්තීය ක‍්‍රියාමාර්ග තෝරන සියලුම වෘත්තීය සමිති වලට සහ සියළුම සංවිධාන වලට අප වෘත්තීය සමිතිය විවෘතව ඇරයුම් කරන්නෙමු.", "URL": "https://sinhala.adaderana.lk/news.php?nid=66246", "Category": null, "Parent URL": null}