{"Source": "Adaderana", "Timestamp": "March 28, 2018 04:24 pm", "Headline": "වසර 2ක් හදන් නැතුව තිබුණ පාර හදන්න ආපු කම්කරුවන් පිරිසක් නිවසක සිරකරලා", "News Content": "හලාවත කන්ජුක්කුලිය ප්‍රදේශයේ මාර්ගයක කාපට් ඇතිරීම සිදු කල කම්කරුවන් 08 දෙනෙකු ප්‍රදේශවාසීන් විසින් තම ග්‍රහණයට ගෙන ඇත. වසර දෙකකට පෙර මෙම මාර්ගය කාපට් ඇතිරීමේ වැඩකටයුතු ආරම්භ කර ඇතත් මේ දක්වා සිදු කර ඇත්තේ බෝක්කු කීපයක් සැදීම පමණක් බව ප්‍රදේශවාසීන් පැවසිය. අද(28) දහවල් මෙම කොන්ත්‍රාත් සමාගමට අයත් සේවකයන් අට දෙනෙකු පැමිණ වැඩ බිම් ස්ථානයේ තිබුණු භාණ්ඩ පටවා ගෙන යාමට උත්සාහ කිරීමේදී ප්‍රදේශවාසීන් විසින් මේ පිරිස අල්ලා වැඩ බිම් ස්ථානය තුළට දමා දොර වසා ඇත. හලාවත- කුරුණෑගල මාර්ගයේ සිට තිත්තකඩිය-උදයන්දළුව දක්වා කිලෝමීටර 8 හමාරක පමණ දුරක් සෑදීමට මුදල් නියමවී තිබුණ ද එය වසර 2ක් පුරා ඉටු නොකිරීම නිසා ප්‍රදේශවාසීන් විසින් මෙම තීරණය ගෙන තිබේ. කෙසේ වෙතත් මේ වන විට බෝක්කු කිහිපයක් පමණක් සකස් කර ඇති බැවින් මෙයට නිසි පිළිතුරක් කොන්ත්‍රාත් සමාගම හෝ රජයේ වගකිව යුතු පාර්ශවයන් ලබා දෙන තුරු මෙම කම්කරුවන් පිරිස මුදා නොහරින බව ද ගම්වාසීන් පවසයි.", "URL": "https://sinhala.adaderana.lk/news.php?nid=86520", "Category": null, "Parent URL": null}