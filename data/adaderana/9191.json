{"Source": "Adaderana", "Timestamp": "June 24, 2010 10:07 am", "Headline": "වන්නියට නව අධිකරණ පද්ධතියක් ", "News Content": "එල්.ටී.ටී.ඊ ග්‍රහණයෙන් මුදා ගත් වන්නි පළාත තුළ නව අධිකරණ පද්ධතියක් ක්‍රියාත්මක කිරීමට පියවර ගෙන තිබේ. මේ යටතේ කිලිනොච්චිය සහ මුලතිව් දිස්ත්‍රික්ක ආවරණය වන පරිදි නව අධිකරණ කලාප වෙන් කොට ඇති බව අධිකරණ අමාත්‍යාංශය පවසයි. කිලිනොච්චි අධිකරණ කලාපය කේන්ද්‍ර කර ගනිමින් මහාධිකරණයක්, මහේස්ත්‍රාත් අධිකරණයක් සහ දිසා අධිකරණයක් පිහිටුවීමට නියමිතය. ඊට අමතරව මුලතිව් අධිකරණ කලාපය ආවරණය වන පරිදි මහේස්ත්‍රාත් අධිකරණයක් සහ දිසා අධිකරණයක් ස්ථාපිත කරන බව ද අධිකරණ අමාත්‍යාංශය සඳහන් කරයි. නැවත පදිංචි කිරීම් සිදු කරන ප්‍රදේශ වල සිවිල් පාලනය යළි නඟා සිටුවීමේ පියවරක් වශයෙන් මෙම අධිකරණ පද්ධතිය කඩිනමින් ස්ථාපිත කරන බව අධිකරණ අමාත්‍යාංශය වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=9191", "Category": null, "Parent URL": null}