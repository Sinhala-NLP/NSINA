{"Source": "Adaderana", "Timestamp": "July 24, 2019 01:41 pm", "Headline": "තැපැල් දෙපාර්තමේන්තුවට නව වැටුප් ව්‍යුහයක්", "News Content": "තැපැල් දෙපාර්තමේන්තුව සඳහා නව වැටුප් ව්‍යුහයක් සකස් කිරීමට කැබිනට් මණ්ඩලයේ අනුමැතිය හිමිව තිබේ. මෙම ව්‍යුහය අමාත්‍ය මණ්ඩලය වෙත මින් පෙර ඉදිරිපත් කර තිබු අතර, ජනාධිපතිවරයා විසින් රාජ්‍ය අංශයේ වැටුප් සමාලෝචනය සම්බන්ධයෙන් වන විශේෂ කොමිෂන් සභාවේ නිර්දේශ ලබා ගැනීමට යොමු කර තිබේ. දුම්රිය, සෞඛ්‍ය, අධ්‍යාපන, තැපැල් ඇතුළු සමස්ත රාජ්‍ය අංශයේ පවතින වැටුප් විෂමතාවයන් සම්බන්ධයෙන් නිර්දේශ ඉදිරිපත් කරනු ලබන්නේ මෙම සභාව මඟිනි. එම කොමිෂන් සභාව විසින් ඉදිරිපත් කරන ලද වාර්තාවේ තැපැල් දෙපාර්තමේන්තුවේ පවතින වැටුප් විෂමතා ඉවත් කිරීම සඳහා වන නිර්දේශ මෙන්ම වෙනත් සේවාවන් හා රාජ්‍ය ආයතන ගණනාවකට අදාළව සිය නිර්දේශ ඉදිරිපත් කරනු ලැබ තිබේ. අමාත්‍ය මණ්ඩලය විසින් පසුගිය පෙබරවාරි 12 වන දින පැවති රැස්වීමේ දී සභා වාර්තාවේ නිර්දේශ ක්‍රියාත්මක කිරීම සම්බන්ධයෙන් තාක්ෂණික හා මුල්‍ය සමාලෝචනයක් සිදුකර නිර්දේශ ඉදිරිපත් කිරීම සඳහා අමාත්‍ය මණ්ඩල අනු කාරක සභාවක් සහ එයට සහාය වීමට නිලධාරි කමිටුවක් පත් කර ඇත. ඒ අනුව වාර්තාව ළඟදීම අමාත්‍ය මණ්ඩලයට ඉදිරිපත් කිරීමට නියමිතයි. තැපැල් දෙපාර්තමේන්තුව සඳහා නව වැටුප් ව්‍යුහයක් සකස් කිරීම පමණක් යෝග්‍ය නොවන බැවින් විශේෂ වැටුප් කොමිෂන් සභාව විසින් ඉදිරිපත් කර ඇති යෝජනා සියල්ල සම්බන්ධයෙන් මුදල් අමාත්‍යවරයාගේ ප්‍රධානත්වයෙන් පත් කල අමාත්‍ය මණ්ඩල අනු කාරක සභාවේ නිර්දේශ අනුව, වහාම තැපැල් දෙපාර්තමේන්තුවට අදාළ කොමිෂන් සභාව විසින් දුන් නිර්දේශවලට ප්‍රමුඛතාවය ලබා දෙමින් මෙම නව වැටුප් ව්‍යුහය ක්‍රියාත්මක කිරීමට කැබිනට් අනුමැතිය හිමිව තිබේ.", "URL": "https://sinhala.adaderana.lk/news.php?nid=114891", "Category": null, "Parent URL": null}