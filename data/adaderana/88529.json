{"Source": "Adaderana", "Timestamp": "May 4, 2018 07:37 pm", "Headline": "ශිෂ්‍ය භික්ෂු හිමි නමක ඇතුළු විශ්වවිද්‍යාල සිසුන් 10 දෙනා ඇප", "News Content": "විරෝධතාවක් අතරතුරදී ඇති වූ කලහාකාරි සිද්ධියක් සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටි ශිෂ්‍ය භික්ෂු හිමි නමක ඇතුළු විශ්වවිද්‍යාල සිසුන් 10 දෙනා ඇප මත මුදාහැරීමට කොළඹ ප්‍රධාන මහේස්ත්‍රාත් අධිකරණය නියෝග කර තිබේ. එක් අයෙකු රුපියල් 10,000 බැගින් වූ මුදල් ඇපයක් සහ ලක්ෂ 05 බැගින් වූ ශරිර ඇපයක් මත මුදාහැරීමට කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා නියෝග කළ බව අද දෙරණ අධිකරණ වාර්තාකරු සඳහන් කළේය. එමෙන්ම මින් ඉදිරියට කලහාකාරි ලෙස හැසිරීමෙන් වැලකී සිටින ලෙස ද මහේස්ත්‍රාත්වරයා අදාළ සිසුන්ට අවවාද කර ඇති බව සඳහන්ය. නඩුව යළි ජුලි 06 වනදා කැඳවිමට කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා එහිදී නියෝග කර තිබේ. පසුගිය 26 වනදා පැවැති විරෝධතාවක් අතරතුර විශ්වවිද්‍යාල ප්‍රතිපාදන කොමිසමට බලහත්කාරයෙන් ඇතුළුවිම සම්බන්ධයෙන් අදාළ සිසුන් අත්අඩංගුවට ගෙන රක්ෂිත බන්ධනාගාර ගත කර තිබුණි.", "URL": "https://sinhala.adaderana.lk/news.php?nid=88529", "Category": null, "Parent URL": null}