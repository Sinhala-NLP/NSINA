{"Source": "Adaderana", "Timestamp": "June 6, 2019 03:31 pm", "Headline": " දුම්රිය හරස් මාර්ගයේ දී මෝටර් රථයක් අනතුරක-ගේට්ටුකරු ඇතුළු 3ක් රෝහලට", "News Content": "මහනුවර-හිරස්සගල දුම්රිය හරස් මාර්ගයේ ගේට්ටුව අසලදී මෝටර් රථයක් දුම්රියක ගැටී සිදුවූ අනතුරකින් පුද්ගලයින් තිදෙනෙකු තුවාල ලබා රෝහල් ගත කර තිබේ. අද(06) දහවල් 12.30 පමණ මෙම අනතුර සිදුව ඇති බව අද දෙරණ වාර්තාකරු පවසයි. මෙම අනතුරින් තුවාල ලබා ඇත්තේ මොටර් රථයේ ගමන් ගත් පිය, පුතා සහ දුම්රිය හරස් මාර්ගයේ ගේට්ටුකරු ලෙස කටයුතු කළ පුද්ගලයෙක් බව පොලීසිය සඳහන් කළේය. මෙලෙස තුවාල ලැබූ පුද්ගලයින් මේ වන විට මහනුවර රෝහලට ඇතුළත් කර තිබේ. දුම්රියේ ගැටුණු මෝටර් රථය එහි ඇමිණී ඉදිරියට ගමන් කිරීම හේතුවෙන් දුම්රිය ගේට්ටුකරුගේ කුටියට ද දැඩි අලාභ හානි සිදුව තිබේ. අනතුර සිදුවන අවස්ථාවේ දුම්රිය හරස් ගේට්ටුවද නිසි ආකාරව වසා නොතිබූ බව දැනට සිදුකළ පරීක්ෂණවලදී අනාවරණ වී තිබේ. සිද්ධිය සම්බන්ධයෙන් මහනුවර පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=111463", "Category": null, "Parent URL": null}