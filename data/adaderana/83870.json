{"Source": "Adaderana", "Timestamp": "February 1, 2018 03:07 pm", "Headline": "අල්ලස්  ලබා ගැනීමේ චෝදනාවට කෘෂිකර්ම උපදේශකවරයෙක් අත්අඩංගුවට ", "News Content": "අල්ලස් ලබාගැනීමේ චෝදනා මත කෘෂිකර්ම උපදේශකවරයෙකු අල්ලස් හෝ දූෂණ චෝදනා විමර්ශන කොමිෂන් සභාවේ නිලධාරින් විසින් අත්අඩංගුවට ගෙන තිබේ. මැදගම ප්‍රදේශයේ පදිංචි පුද්ගලයෙකුගෙන් ලද තොරතුරක් මත මැදගම ගොවිජන සේවා මධ්‍යස්ථානයට අනියුක්ත පොල්ගහපිටිය වසමේ කෘෂිකර්ම උපදේශකවරයා මෙලෙස අත්අඩංගුවට ගත් බව අල්ලස් කොමිසමේ විමර්ශන අධ්‍යක්ෂ ජ්‍යෙෂ්ඨ පොලිස් අධිකාරි ප්‍රියන්ත චන්ද්‍රසිරි මහතා ප්‍රකාශ කළේය. සැකකරු විසින් බලපත්‍ර සහිත ඉඩමක කොස්ගස් දෙකක් කැපීම සඳහා බලපත්‍ර සකස් කරගැනීමට අවශ්‍ය නිර්දේශය ලබාදීමට රුපියල් දස දහසක අල්ලසක් ඉල්ලා ඇති අතර පසුව එය 4000 දක්වා අඩු කර ඉන් රුපියල් 2000ක මුදලක් ලබාගන්නා අවස්ථාවේ ඔහු අත්අඩංගුවට ගෙන තිබේ. මැදගම ගොවිජන සේවා මධ්‍යස්ථානය තුළ දී අත්අඩංගුවට ගත් සැකකාර කෘෂිකර්ම උපදේශකවරයා විමර්ශන කටයුතුවලින් අනතුරුව බිබිල මහේස්ත්‍රාත් අධිකරණය වෙත ඉදිරිපත් කිරීමට කටයුතු කරන බව ප්‍රියන්ත චන්ද්‍රසිරි මහතා සඳහන් කළේය.", "URL": "https://sinhala.adaderana.lk/news.php?nid=83870", "Category": null, "Parent URL": null}