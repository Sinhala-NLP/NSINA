{"Source": "Adaderana", "Timestamp": "October 10, 2013 03:35 pm", "Headline": " නිදහස් හා විවෘත  මෘදුකාංග දින සමරුව - 2013 ", "News Content": "2013 ජාත්‍යන්තර නිදහස් හා විවෘත මෘදුකාංග දින සමරුව නොබෝදා කොළඹදී පැවැත්විණි. ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) විසින් මෙම සමරුව සංවිධානය කරන ලදී. මෙම වසරේ නිල සැමරුම්‍ තේමා පාඨය වුයේ \"ඔබම කර බලන්න\" යන්නයි. රජයේ ආයතන සදහා නිදහස් හා විවෘත මෘදුකාංග භාවිත කිරීමේ වැදගත්කම පිලිබදව රාජ්‍ය නිලධාරීන් දැනුවත් කිරීමේ විශේෂ වැඩමුළුවක් මෙහිදී පැවැත්විණි. එම වැඩමුළුව ඇමතූ කොළඹ විශ්ව විද්‍යාලයීය පරිගණක අධ්‍යයනායතනයේ ජේෂ්ඨ කඨිකාචාර්ය ආචාර්ය රුවන් වීරසිංහ මහතා කියා සිටියේ නිදහස් හා විවෘත මෘදුකාංග භාවිතා කිරීම පිළිබඳව ‍මීට වසර ගණනාවකට පෙර සමාජයේ පැවති පුහු ආකල්ප අද වන විට තුරන් වෙමින් යන බවත්, තව වසර හත අටක් යන විට ඒ පිලිබදව කතා බහ කිරීමට පවා යමක් ඉතිරි නොවන බවත්ය. ශ්‍රී ලංකා තොරතුරු හා සන්නිවේදන තාක්ෂතණ නියෝජිතායතනයේ රාජ්‍ය අංශය ප්‍රතිනිර්මාණය කිරීමේ අංශයේ අධ්‍යක්ෂ වසන්ත දේශප්‍රිය මහතා මෙහිදී සඳහන් කළේ විශේෂයෙන්ම රාජ්‍ය ආයතන සඳහා විවෘත සහ නිදහස් මෘදුකාංග භාවිත කිරීමට යොමුවීම අංශ කීපයකින් වාසි සහගත වන බවයි. මුල්‍ය අතින් මෙන්ම බැඳීම් වලින් තොරව නිදහසේ භාවිතා කිරීමට හැකිවීම මේ අතර ප්‍රධාන වන බවද ඔහු කියා සිටියේය. එංගලන්තය, නෝර්වේ, ජපානය වැනි ලෝකයේ ප්‍රධාන පෙළේ රටවල් පවා අද වන විට රාජ්‍ය සේවා කටයුතු සඳහා නිදහස් හා විවෘත මෘදුකාංග වැඩි වශයෙන් යොදා ගනිමින් සිටින බවද ඔහු පෙන්වා දුන්නේය. ශ්‍රී ලංකාවේද රාජ්‍ය ආයතන මගින් ලබාදෙන මහජන සේවාවන් බහුතරයක් ක්‍රියාත්මක වන්නේ නිදහස් හා විවෘත මෘදුකාංග භාවිතයෙන් සකස් කරන ලද පරිගණක වැඩසටහන් ඔස්සේ බව ද හෙතෙම කියා සිටියේය. මේ වන විට ක්‍රියාත්මක ලංකා රාජ්‍ය ජාල වැඩසටහනේ තෙවන අදියර සඳහා නිදහස් හා විවෘත මෘදුකාංග භාවිතයෙන් සකස් කරන ලද නව මෙහෙයුම් පද්ධතියක් හදුන්වාදීමද මෙහිදී සිදුවිය.", "URL": "https://sinhala.adaderana.lk/news.php?nid=38049", "Category": null, "Parent URL": null}