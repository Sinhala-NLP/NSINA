{"Source": "Adaderana", "Timestamp": "July 30, 2019 05:08 pm", "Headline": "ලෝක ටෙස්ට් ශූරතාවලිය අගෝස්තු පළමුවැනිදා සිට", "News Content": "ලෝක ටෙස්ට් ශූරතාවලිය අගෝස්තු පළමුවැනිදා සිට ආරම්භ වීමට නියමිත බව ජාත්‍යන්තර ක්‍රිකට් කවුන්සිලය විසින් නිවේදනය කර තිබේ. ජාත්‍යන්තර ටෙස්ට් ශ්‍රේණිගත කිරීම් වල පළමු ස්ථාන 9 පසුවන කණ්ඩායම් නවය ලෝක ටෙස්ට් ශූරතාවලියට සහභාගී වීමට නියමිතයි. ලෝක ටෙස්ට් ශූරතාවලිය වසර දෙකක් පුරා කණ්ඩායම් 9ක් තරග වදින අතර ටෙස්ට් තරගාවලි 27කින් සහ ටෙස්ට් තරග 72 කින් සමන්විත වේ. අගෝස්තු පළමුවැනිදා එංගලන්තයේදී ඇරඹෙන අළු බදුන ටෙස්ට් තරගාවලියෙන් ටෙස්ට් ශූරතාවලිය ආරම්භ වීමට නියමිතයි. ටෙස්ට් ශූරතාවලියට ක්‍රීඩා කරන රටවල් අතර ඔස්ට්‍රේලියාව, එංගලන්තය, නවසීලන්තය, ඉන්දියාව, දකුණුඅප්‍රිකාව, පාකිස්තානය, බංග්ලාදේශය, ශ්‍රී ලංකාව සහ බටහිර ඉන්දීය කොදෙව් දේශය ඇතුළත් වේ. මෙම රටවල් තම රටේ දී ටෙස්ට් තරගාවලි 3කටත් සංචාර වශයෙන් ටෙස්ට් තරගාවලි 3 ක් වශයෙන් සමස්ත ටෙස්ට් තරගාවලි 6 ක් ක්‍රීඩා කිරීමට නියමිතයි. ටෙස්ට් ශූරතාවලිය ආරම්භ කරමින් ශ්‍රී ලංකාව මෙම වසරේ අගෝස්තු 14 වැනිදා නවසීලන්තය සමග ටෙස්ට් තරග දෙකකට ක්‍රීඩා කරන අතර ඔක්තෝම්බර් මාසයේ දී තවත් ටෙස්ට් තරග දෙකකට පාකිස්තානයේ දී ක්‍රීඩා කරයි. ශ්‍රී ලංකාව 2020 වසරේදී එංගලත්තය සහ බංග්ලාදේශය සමඟත්, 2021 වසරේදී දකුණු අප්‍රිකාව සහ බටහිර ඉන්දීය කොදෙව් දේශය සමඟත් ටෙස්ට් ලෝක ශූරතාවලියේදී තරග වැදීමට කටයුතු සූදානම් කර තිබීම විශේෂත්වයක්. වසර දෙකක් පුරා පැවැත්වෙන තරග වලින් අනතුරුව පෙරමුණේ පසුවන කණ්ඩායම් දෙක ලෝක ටෙස්ට් ශූරතාවලිය වෙනුවෙන් 2021දී එංගලන්තයේ දී තරග වැදීමට නියමිතයි.", "URL": "https://sinhala.adaderana.lk/news.php?nid=115361", "Category": null, "Parent URL": null}