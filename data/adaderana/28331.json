{"Source": "Adaderana", "Timestamp": "October 16, 2012 01:04 pm", "Headline": "තීරණයට පිටුපෑවොත් බලාගෙනයි", "News Content": "කෘත්‍යාධිකාරී මණ්ඩල තීරණයට පිටුපා 18 වැනිදා රැස්වීමට සිය පක්ෂ සාමාජිකයින් ගියහොත් ඔවුන් සම්බන්ධයෙන් දැඩි ක්‍රියාමාර්ග ගන්නා බව එක්සත් ජාතික පක්ෂය අවධාරණය කරයි. එම පක්ෂයේ මහ ලේකම් තිස්ස අත්තනායක මහතා කොළඹදී අද (16) පැවැති මාධ්‍ය හමුවකදී මේ පිළිබඳව වැඩිදුරටත් අදහස් දක්වන ලදී. පසුගිය 12 වැනිදා රැස්වු එක්සත් ජාතික පක්ෂ කෘත්‍යාධිකාරි මණ්ඩල රැස්වීමේදී 18 වැනිදා හයිඩ් පිටියේදී පැවැත්වීමට නියමිත රැස්වීම පිළිබඳව අවධානය යොමු කළ බවත් ඒ අනුව ඊට සහභාගි නොවිය යුතු බවත් තීරණය කළ බව ඔහු පැවසුවේය. ඒ අනුව පක්ෂයේ කිසිදු සාමාජිකයෙකුට කෘත්‍යාධිකාරී මණ්ඩල තීරණයට පිටුපා කටයුතු කළ නොහැකි බව අත්තනායක මහතා පෙන්වාදුන්නේය. එක්සත් ජාතික පක්ෂය ඒකාබද්ධ විපක්ෂයක් ලෙස රාජපක්ෂ ආණ්ඩුවට එරෙහිව කටයුතු කරන බවත් ඒ සඳහා පක්ෂ හා සංවිධාන 9ක සහය මේවන විටත් ලැබී ඇති බවත් මන්ත්‍රීවරයා පැවසුවේය. එසේම හේමකුමාර නානායක්කාර මහතාගේ ප්‍රධානත්වයෙන් ක්‍රියාත්මක මව්බිම ලංකා පෙරමුණ ද එක්සත් ජාතික පක්ෂය සමග එකඟතාවයකට එළඹ සිටින බව තිස්ස අත්තනායක මහතා සඳහන් කළේය. මේ අතර එක්සත් ජාතික පක්ෂයේ සම්මේලනය ලබන දෙසැම්බර් මස 01 වැනිදා පැවැත්වීමට කටයුතු යොදා ඇති බවද ඔහු පැවසුවේය. සම්මේලනය සඳහා නියෝජිතයින් 7500 දෙනෙකු පමණ සහභාගී කර ගැනීමට බලාපොරොත්තු වන බවත් එහිදී නව සාමාජිකයින් බඳවා ගැනීමට කැප වු සංවිධායකයින්ට වැඩි ප්‍රමුඛත්වයක් ලබාදෙන බවත් මන්ත්‍රීවරයා කියා සිටියේය. එක්සත් ජාතික පක්ෂය ඉදිරි වසර 2 ක තුළ රැඩිකල් මට්ටමේ ප්‍රතිපත්තියක් ක්‍රියාත්මක කිරීමට බලාපොරොත්තු වන බව ද ඔහු පැවසුවේය. එසේම ඉදිරි අය වැයෙන් ජනතාවට සහන ලබාදීමට නොහැකි බව මුදල් අමාත්‍යංශ ලේකම් පී.බී ජයසුන්දර මහතා පුවත්පතකට ප්‍රකාශ කර ඇති බවත් ඒ අනුව පැහැදිලි වන්නේ යුද්ධය අවසන් වී මෙපමණ කාලයක් ගතව ඇති නමුත් වත්මන් රජයට, ජනතාවට සහන ලබාදීමට නොහැකිවීම යන්න යැයි ද ඔහු පෙන්වාදුන්නේය. තවද එළඹෙන අය වැයෙන් අධ්‍යාපනය සඳහා සියයට 1.5 ක මුදලක් වෙන්කර ඇතැයි යන්න තොරතුරු ලැබී ඇතැයි ද තිස්ස අත්තනායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=28331", "Category": null, "Parent URL": null}