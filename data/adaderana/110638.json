{"Source": "Adaderana", "Timestamp": "May 25, 2019 10:36 am", "Headline": "බොරුකීම වෘත්තියක් බවට පත් කර ගත් ඇතැම් කණ්ඩායම් රට ත්‍රස්තවාදයට තල්ලු කරනවා", "News Content": "රටේ ජනජීවිතය යථා තත්ත්වයට පත් වෙමින් තිබිය දී බොරුකීම වෘත්තියක් බවට පත් කරගත් ඇතැම් කණ්ඩායම් රට තුළ ව්‍යකූලත්වයක් ඇති කර සාමාන්‍ය ජනතාව ගැටුමකට පෙළඹවීමට උත්සාහ දරමින් සිටින බව අධ්‍යාපන අමාත්‍ය අකිල විරාජ් කාරියවසම් මහතා පවසයි. 1983 වසරේ ඇති වූ අකාරයේ භයානක තත්ත්වයකට රට ඇද දැමිමට එම පිරිස උත්සාහ දැරූ බව ද අමාත්‍යවරයා සඳහන් කළේය. ඔහු මේ බව ප්‍රකාශ කළේ ඊයේ (24) පාර්ලිමේන්තුවේ දීය. හදිසි නීතිය මාසයකින් දීර්ඝ කිරීමේ විවාදයට එක් වෙමින් වැඩිදුරටත් අදහස් දැක්වූ අමාත්‍යවරයා එම උත්සාහයන් ව්‍යර්ථ කිරීමට රජය සහ ආරක්ෂක අංශ වහා කටයුතු කළ බව සඳහන් කළේය. පාස්කු ඉරිදා සිද්ධියට පසු රටේ ආරක්ෂාව පිළිබඳව ආරක්ෂක අංශ ලබා දුන් වාර්තා සැලකිල්ලට ගෙන මැයි මස 06 වැනිදා පාසල් නැවත විවෘත කිරීම සඳහා කටයුතු කළ බවත්, දිගින් දිගටම පාසල් වසා තැබීමෙන් දරුවන්ගේ අධ්‍යාපනයට විශාල පාඩුවක් සිදුවන බවත් සඳහන් කළ අමාත්‍යවරයා එක් දිනක් පාසල් වසා තැබුවහොත් 45 ලක්ෂයක දරුවන්ට අධ්‍යයන පැය කෝටි 3 කට ආසන්න ප්‍රමාණයක් අහිමි වන අයුරු ද පෙන්වා දුන්නේය. පාසල් නැවත ආරම්භ කිරීමෙන් අනතුරුව දරුවන්ගේ පැමිණීම යහපත් තත්ත්වයට පත්වීමෙන් පසු ඇතැම් දේශපාලනඥයින් පාසල්වලට ගොස් සංදර්ශන පවත්වමින් දේශපාලන වාසි ලබා ගැනීමට කරන ලද පටු උත්සාහයන් සම්බන්ධයෙන් ද සිහිපත් කළ අමාත්‍යවරයා මීට පෙර ආරක්ෂාව තහවුරුව නොපැවැති බව පැවසූ ඔවුන් මැයි 20 වැනිදා පාසල්වලට ගොස් සංදර්ශන පැවැත්වූයේ කෙසේ දැයි ප්‍රශ්න කළේය. ඉකුත් 13 වැනිදා ත්‍රස්තවාදී ක්‍රියා ඇති වන බව පවසමින් රට පුරා භීතියක් ඇති කිරීමට ඇතැමුන් ක්‍රියා කළ ආකාරය සඳහන් කළ අමාත්‍යවරයා, විමල් වීරවංශ මන්ත්‍රීවරයා තමන් ද ජාතිවාදී ත්‍රස්ත ක්‍රියාවලට ඈඳා ගැනීමට උත්සාහ කළ ආකාරය ද පාර්ලිමේන්තුවේ දි විමසුවේය. වෘත්තියක් ලෙස බොරු කීම සිදු කරන පුද්ගලයින් ඉතා සූක්ෂම ලෙස ලැබී ඇති නිදහස උපකාරි කර ගනිමින් සමාජය නොමඟ යවා අසත්‍ය කරුණු ජනතාව තුළ සත්‍ය කරුණු ලෙස තහවුරු කිරීමට උත්සාහ දරන අයුරු පෙන්වා දුන් අධ්‍යාපන අමාත්‍ය අකිල විරාජ් කාරියවසම් මහතා , සාපරාධී අපහාස නීතිය පවා ඉවත් කිරීම හේතුවෙන් ඔවුන්ට මෙම අවස්ථාව ලැබී ඇති බව ද සිහිපත් කළේය. කුලියාපිටිය පොලිස් බල ප්‍රදේශය තුළ ඉකුත් දා ඇති වූ සිදුවීම්වලදී හමුදා, පොලිසිය සහ පොලිස් විශේෂ කාර්ය බලකාය නියමිත වේලාවට එහි ගොස් අදාල තත්වයන් පාලනය කරන ලද බවත්, විපක්ෂයේ සමහර අන්තවාදීන් මෙම සිදුවීම් පසුබිමේ සිටි බවටත් චෝදනා කළ අමාත්‍යවරයා ඇතැම් විපක්ෂ දේශපාලනඥයින් පොලිස් ස්ථාන වලට පැමිණ පොලිස් රාජකාරි පවා ඉටු කරනු දක්නට ලැබුණු බව ද පෙන්වා දුන්නේය. තමා ප්‍රදේශයේ දේශපාලන නායකයකු මෙන්ම කැබිනට් අමාත්‍යවරයකු ලෙස ද ආරක්ෂක අංශ සමඟ සාකච්ඡා කර තත්ත්වය සමනය කිරීම සඳහා අවශ්‍ය මැදිහත්වීම පමණක් සිදුකළ අධ්‍යාපන අමාත්‍යවරයා තමා කිසිවිටෙක පොලිස් රාජකාරී වලට අත පෙවීමට හෝ පොලිසීය පාලනය කිරීමට උත්සාහ නොකළ බව ද අවධාරණය කළේය. අන්තවාදී ත්‍රස්ත කණ්ඩායම් ගිනි තබන ලද නිවාස, කඩ සාප්පු යනාදිය පරීක්ෂා කරන විට ඉන් බොහොමයක් එක්සත් ජාතික පක්ෂ ආධාරකරුවන්ට අයිති ඒවා බවත් පොහොට්ටුවේ ආධාරකරුවන්ගේ කඩසාප්පු ගිනි තබා නොමැති අයුරු පැහැදිලිවන අවස්ථා ද ඇති බව පෙන්වා දුන් අමාත්‍යවරයා මේ සියල්ලටම රජයෙන් වන්දි ගෙවීමට සිදු වුවත් අවසානයේ එම වන්දි මුදල් ගෙවීමට සිදු වන්නේ සාමාන්‍ය ජනතාවගේ බදු මුදලින් ම බව ද පැහැදිලි කළේය. මෙම සිදුවීම් සම්බන්ධයෙන් තම දේශපාලන ආධාරකරුවන් අත්අඩංගුවට ගැනීමේ සූදානමක් ඇති බවට දිනේෂ් ගුණවර්ධන මන්ත්‍රීවරයා පාර්ලිමේන්තුවේදී සිදුකරන ලද ප්‍රකාශ සම්බන්ධයෙන් ද අදහස් දැක් වූ අධ්‍යාපන අමාත්‍යවරයා, දිනේෂ් ගුණවර්ධන මන්ත්‍රීවරයාගේ ආධාරකරුවන් මෙම ජාතිවාදී ත්‍රස්ත ක්‍රියාවන්ට සම්බන්ධ දැයි පෙරළා ප්‍රශ්න ර සිටියේය. නැවත රට පෙර පැවති තත්ත්වයට පත් වී ආර්ථික, සාමාජීය වශයෙන් ඉක්මනින් සංවර්ධනය වී ජනතාවට යහපත සැලසෙනු දැකීම සිය අපේක්ෂාව බව ද සඳහන් කළ අමාත්‍යවරයා මනුෂ්‍ය ජීවිත සමඟ සෙල්ලම් කිරීමට ගියහොත් එහි ප්‍රතිවිපාක සැම දෙනාගේම දරුවන්ට පවා විඳීමට සිදුවනු ඇති බව ද අවධාරණය කළේය.", "URL": "https://sinhala.adaderana.lk/news.php?nid=110638", "Category": null, "Parent URL": null}