{"Source": "Adaderana", "Timestamp": "November 23, 2012 08:28 am", "Headline": "අධිකරණයේ දී බන්ධනාගාර නිලධාරීන්ගෙන් පලා ගිය සැකකරුවෙකු දැලේ", "News Content": "තඹුත්තේගම මහේස්ත්‍රාත් අධිකරණයේ දී බන්ධනාගාර නිලධාරීන්ගේ භාරයෙන් පලා ‍ගිය කොල්ලකෑම් සහ ඝාතන රැසකට සම්බන්ධ සැකකරුවෙකු අත්අඩංගුවට ගෙන තිබේ. ඊයේ (22) රාත්‍රී ත්‍රිරෝද රථයක් පරීක්ෂා කිරීමේ දී සැකකරු අත්අඩංගුවට ගත් බව වෙන්නප්පුව පොලීසිය සඳහන් ක‍ළේය. සැකකරු සතුව තිබූ ටී 56 ගිනි අවියක්, ජීව උණ්ඩ 30 ක් සහ රම්බෝ වර්ගයේ පිහියක් ද පොලිස් භාරයට ගෙන ඇත. රාජාංගනය, වම්ඉවුර යාය 2 ප්‍රදේශයේ පදිංචිකරුවෙකු වන අදාළ සැකකරු යුද හමුදාවෙන් පලා ගිය සෙබලෙකු බවට අනාවරණය වී ඇතැයි පොලීසිය පැවසුවේය. පරීක්ෂාවට ලක්වූ ත්‍රිරෝද රථයේ සිටි තවත් පුද්ගලයෙකු පලා ගොස් තිබේ.", "URL": "https://sinhala.adaderana.lk/news.php?nid=29416", "Category": null, "Parent URL": null}