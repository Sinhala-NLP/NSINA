{"Source": "Adaderana", "Timestamp": "December 31, 2018 02:03 pm", "Headline": "අපේ අගමැති උගත් කෙනෙක්", "News Content": "ජනාධිපතිවරයා විසින් ව්‍යවස්ථාව උල්ලංඝණය කළත් අග්‍රාමාත්‍යවරයා විසින් එලෙස නොකරන බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. අද(31) පැවති උත්සවයකින් අනතුරුව අමාත්‍යවරයා මේ බව සඳහන් කළේය. අග්‍රාමාත්‍ය රනිල් වික්‍රමසිංහ මහතා හොඳන් ඉගෙන ගත් අයෙකු බවත් ලංකාවේ විශ්ව විද්‍යාලයකින් උපාධිය ලබාගත් පුද්ගලයෙකු ලෙස එතුමා ව්‍යවස්ථාව උල්ලංඝනය නොකරන බව අමාත්‍යවරයා වැඩිදුරටත් පැවසීය. සෞඛ්‍ය අමාත්‍යවරයාගේ විමධ්‍යගත ප්‍රතිපාදන මත පයාගල හිරිගල්ගොඩැල්ල කජුදූව මාර්ගය රුපියල් මිලියන 6.5 ක් වැය කරමින් කාපට් කිරීම සහ පයාගල ගල්ලනමුල්ල පොල්වත්ත මාර්ගය රුපියල් මිලියන 08 ක මුදලකින් කාපට් කිරීම අද පෙරවරුවේ සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාගේ ප්‍රධානත්වයෙන් සිදු කෙරිනි. ඉන් අනතුරුව පැවැති ජන හමුවේ දී වැඩිදුරටත් අදහස් දැක් වූ සෞඛ්‍ය අමාත්‍යවරයා මේ බව පැවසීය. “අපේ මන්ත්‍රීවරුන් 07 ක් ස්වාධීන වන බව ප්‍රකාශ කර තිබෙනවා. නමුත් ව්‍යවස්ථාවේ තිබෙන්නේ අමාත්‍යධූර 30 ක් පමණයි. අග්‍රාමාත්‍යවරයාට ව්‍යවස්ථාව කඩන්න බැහැ. ජනාධිපතිවරයා ව්‍යවස්ථාව උල්ලංඝණය කළත් අග්‍රාමාත්‍යවරයා එහෙම කරන්නේ නැහැ. අග්‍රාමාත්‍යවරයා හොදට ඉගෙන ගත් කෙනෙක්. ලංකාවේ විශ්ව විද්‍යාලයකින් උපාධිය ලබාගත් පුද්ගලයෙක්. එයා ව්‍යවස්ථාව කඩන්නේ නැහැ. අපට ඇමැතිකමක් ලබාදෙනවා ද, නැද්ද කියන එක ජනතාවට වැඩක් නැහැ. අමාත්‍යධූර නොලැබුනා කියලා මාධ්‍යයට කියලා වැඩකුත් නැහැ. පාර්ලිමේන්තු මන්ත්‍රී කණ්ඩායම් රැස්වීමක දී ඒ පිළිබද අදහස් පළ කළ යුතුයි. දේශපාලනය කරන කොට පක්ෂ වලට ගැති වෙලා බැහැ. රට නැති වුනත් ඇතැම් අය පක්ෂ හදන්න යනවා. රට හැදිය යුතුයි. ඉදිරියේ දී ඉදිරිපත් කරන අයවැය මගින් විශාල සහනාධාර ජනතාවට ලබාදෙනවා. බලාපොරොත්තුවක් ඇති කරනවා. අපි ජනතාව ආරක්ෂා කරනවා. පොදුජන පෙරමුණේ අයත් පසුගිය කාලයේ එම පක්ෂයටම බැන්නා. ශ්‍රී ලංකා නිදහස් පක්ෂයේ ආසන සංවිධායකවරුන් 25 ඉදිරියේ දී අපිත් සමග එකතු වෙනවා. ඔවුන් ඉදිරි දිනයක දී මාධ්‍ය හමුවක් පවත්වනවා. හිටපු ජනාධිපතිවරයා ඊනියා රජයක් පිහිටුවමින් අග්‍රාමාත්‍යධූරය ලබාගත්තේ තඩුහබ වලින් බේරීමටයි. ජනතාව හිතනවා රට නිදහස් කර ගත් දේශප්‍රේමියා වැරදි වැඩ කරන්නේ නැහැ කියලා. නමුත් මහ රඡාණෝ යුව රජා ලගට ඇවිත් දිවුරුම් දුන්නා. යුවරජා පක්ෂයේ ලේකම්. දැන් පක්ෂයේ සභාපතිවරයා ලේකම්ට සර් කියනවා. නඩුහබ වලින් බේරෙන්න තමයි හිටපු ජනාධිපතිවරයාට අවශ්‍යය වුනේ. කාලය ඉතා සීමිත බව හිටපු ජනාධිපතිවරයා දන්නවා. ඕනෑම බලු වැඩක් කරලා හරි නඩු විභාග කිරිම නතර කර ගැනීම තමයි එයාගේ අවශ්‍යතාවය වුනේ.”", "URL": "https://sinhala.adaderana.lk/news.php?nid=101584", "Category": null, "Parent URL": null}