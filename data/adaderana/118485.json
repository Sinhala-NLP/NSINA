{"Source": "Adaderana", "Timestamp": "September 7, 2019 06:56 am", "Headline": "ජනපති කොමිසම හමුවේ අගමැති ලේකම් කළ අනාවරණය", "News Content": "කෘෂිකර්ම අමාත්‍යාංශයේ රාජගිරියේ පිහිටි පෞද්ගලික ගොඩනැඟිල්ල පවත්වා ගෙන යාමට අදාල බදු ගිවිසුම අත්සන් කිරිම සඳහා රුපියල් බිලියනයකට අධික මුදලක් වැය වි ඇති බව අග්‍රාමාත්‍ය ලේකම් සමන් ඒකනායක මහතා ප්‍රකාශ කර ඇත. රාජ්‍ය ආයතනවල දූෂණ වංචා සෙවිමේ ජනාධිපති කොමිසම හමුවේ ඔහු මේ බව ප්‍රකාශ කර ඇති බව සඳහන්. ඊට අමතරව ඒ සදහා භාණ්ඩ මිලදී ගැනීමට රුපියල් මිලියන 466ක මුදලක් වැය වි ඇති බව ද අග්‍රාමාත්‍ය ලේකම්වරයා තවදුරටත් එහිදී ප්‍රකාශ කර ඇත. එම වැය කර ඇති මුදලින් අදාල ගොඩනැගිල්ල මිලදී ගැනිමට වුවද හැකි බව අග්‍රාමාත්‍ය ලේකම්වරයා එහිදී පවසා ඇත. කෘෂිකර්ම අමාත්‍යාංශ ගොඩනැඟිල්ල පිළිබඳව ප්‍රකාශයක් ලබා ගැනිම සදහා අග්‍රාමාත්‍ය ලේකම්වරයා ඊයේ දෙවන දිනටත් කොමිසම හමුවේ කැඳවා තිබූ අතර එහිදී පැය 04ක පමණ කාලයක් ඔහුගෙන් ප්‍රකාශ ලබාගත් බව එම කොමිසමේ ප්‍රකාශකයෙකු සඳහන් කළේය. කැබිනට් පත්‍රිකාවක් හරහා සුහුරුපායේ පිහිටි ගොඩනැඟිලි කිහිපයක් මිලදී ගැනිමට අග්‍රාමාත්‍ය රනිල් වික්‍රමසිංහ මහතා යෝජනා කළ ද පසුව එම තීරණය වෙනස්කර අග්‍රාමාත්‍යවරයා විසින්ම අදාල ගොඩනැඟිල්ල ලබා ගන්නා ලෙස හිටපු අමාත්‍ය දුමින්ද දිසානායක මහතාට උපදෙස් ලබාදී ඇති බව සඳහන්. ඒ බව දුමින්ද දිසානායක මහතාගේ කැබිනට් පත්‍රිකාවේ සඳහන් වන බව ද ජනාධිපති කොමිසමේ සභාපති විනිසුරු උපාලි අබේරත්න මහතා එහිදී ප්‍රකාශ කර ඇත. එම නිසා අග්‍රාමාත්‍යවරයා මෙහි වගකිව යුත්තෙකු වන්නේ ද යන්න පිළිබඳව සහභාපති විනිසුරුවරයා අග්‍රාමාත්‍ය ලේකම්වරයාගෙන් විමසා සිටි‍‍‍‍ෙය්ය. එහිදී අග්‍රාමාත්‍ය ලේකම් සමන් ඒකනායක මහතා ප්‍රකාශ කර ඇත්තේ එය පැහැදිලි කර ගැනීම සඳහා අග්‍රාමාත්‍යවරයාගෙන් විමසා බැලිය යුතු බවයි. ඒ අනුව අදාල පැමිණිල්ල යලි ලබන 10 වනදා කැඳවිමට නියමිත අතර එදිනට දුමින්ද දිසානායක මන්ත්‍රීවරයාට කොමිසම හමුවේ පෙනී සිටින ලෙස දැනුම්දී ඇති බව එම කොමිසමේ ප්‍රකාශකයා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=118485", "Category": null, "Parent URL": null}