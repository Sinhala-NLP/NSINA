{"Source": "Adaderana", "Timestamp": "July 17, 2012 05:07 pm", "Headline": "ග්‍රීසියේ ආයෝජනයෙන් කෝටි 340 ක් රටට පාඩුයි", "News Content": "ශ්‍රී ලංකා මහ බැංකුව විසින් ග්‍රීසියේ බැඳුම්කරවල ආයෝජනය කිරිම නිසා රටට රුපියල් ‍කෝටි 340 ක පාඩුවක් සිදුව ඇතැයි විපක්ෂනායක රනිල් වික්‍රමසිංහ මහතා පවසයි. ස්ථාවර නියෝග යටතේ විපක්ෂනායකවරයා පාර්ලිමේන්තුවේදි අද ‍(17) මේ බව ප්‍රකාශ කළේය. ආර්ථික විශේෂඥයින් විසින් පවසා ඇති ආකාරයට 2009 වසරේ සිට ග්‍රීසියේ ආර්ථිකය පරිහාණියට පත්ව තිබේ. එරට කඩා වැටෙන ආර්ථිකය නගා සිටුවීමට ජාත්‍යන්තර මුල්‍ය අරමුදල පවා මැදිහත් වුවද එය අසාර්ථක වු බව විපක්ෂනායකවරයා පවසයි. එවන් තත්ත්වයක් තුළ මහ බැංකුව විසින් ග්‍රීසියේ බැඳුම්කර මිලදි ගැනීමෙන් රටට විශාල පාඩුවක් සිදුවු බව රනිල් වික්‍රමසිංහ මහතා කියා සිටියේය. මෙවැනි ආයෝජනයකින් පාඩුවක් සිදුවුණත් මහ බැංකුව පවසන්නේ වෙනත් රටවල සිදුකළ ආයෝජන නිසා මෙම පාඩුව නොදැනෙන බව යැයි විපක්ෂනායකවරයා පෙන්වා දෙයි. එහෙත් සම්පූර්ණ ආයෝජනවලින් ලාභ ලැබුණු නිසා අලාබ ලැබු අයෝජන නොසලකා සිටීමට පාර්ලිමේන්තුවට හැකියාවක් නැති බව ඔහු අවධාරණය කරයි.", "URL": "https://sinhala.adaderana.lk/news.php?nid=25855", "Category": null, "Parent URL": null}