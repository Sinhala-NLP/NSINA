{"Source": "Adaderana", "Timestamp": "November 13, 2018 12:11 pm", "Headline": "නිමාවු දර්ශනය", "News Content": "චීනයේ අන්තර්ජාතික ගුවන් සේවා සහ අභ්‍යවකාශ ප‍්‍රදර්ශනය පසුගියදා නිමාවට පත්විය. එමඟින් චීනයට ආර්ථික ප්‍රතිලාභ රැසක් අත්කර දුන් බව විදෙස් මාධ්‍ය වාර්තා කළේය. 12 වන වරටත් පැවැති චීන අන්තර්ජාතික ගුවන් සේවා සහ අභ්‍යවකාශ ප‍්‍රදර්ශනයේදී යුවාන් බිලියන 140කට වැඩි වටිනාකමකින් යුත් වෙළඳ ගිවිසුම්වලට එළඹී තිබේ. දින හයක් පුරාවට එම ප්‍රදර්ශනය පැවැත්වුණේ දකුණු දිග චීනයේ ගුවාන්ඩොන්ග් පළාත කේන්ද්‍ර කරගෙනයි. ප්‍රදර්ශනය අතරතුර ගනුදෙනු කළ ගුවන් යානා සංඛ්‍යාව 239 ක් බව මෙහි සංවිධායකයින් පවසයි. රටවල් සහ කලාප 43ක සහභාගීත්වයෙන් පැවති මෙම ප්‍රදර්ශනයේ බෝයිං සහ එයාර්බස් ද ඇතුළුව ගුවන් යානා සඳහා වෙන් වූ වෙළඳ කුටි 770ක් පමණ ඉදිකර තිබූ බව සඳහන් වෙයි. ප්‍රදර්ශනය නැරඹීමට 450,000ක පමණ ජනතාවක් පැමිණ සිට ඇති අතර ඉන් 150,000 ක්ම ක්ෂේත්‍රයට සම්බන්ධ පිරිස් බව පර්යේෂකයින් සදහන් කළේය. වර්ග මීටර් පන් ලක්ෂයක භූමි ප්‍රදේශයක ගෘහස්ථ හා එළිමහන් වශයෙන් මෙම ප්‍රදර්ශනය පැවැත් විය. දේශීය සහ විදේශීය ගුවන් යානා 146ක් පමණ ඒ සඳහා එක්කර තිබූ බව විදෙස් වාර්තාවල දැක්වෙයි.", "URL": "https://sinhala.adaderana.lk/news.php?nid=99135", "Category": null, "Parent URL": null}