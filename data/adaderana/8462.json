{"Source": "Adaderana", "Timestamp": "May 17, 2010 05:46 pm", "Headline": "පස් දෙනෙක් දියට බිලිවෙති", "News Content": "ධාරාණිපාත වර්ෂාවෙන් ඇති වූ ගංවතුර තත්ත්වයට හසුවීමෙන් පුද්ගලයින් පස් දෙනෙකු ජීවිතක්ෂයට පත්ව තිබේ. දිස්ත්‍රික් සහකාර ලේකම් රංජිත් කුමාරදාස මහතා සඳහන් කරන පරිදි දිවුලපිටිය ප්‍රදේශයේ දෙදෙනෙකු සහ කටාන ප්‍රදේශයේ තිදෙනෙකු මෙලෙස මරණයට පත්ව ඇත. මේ අතර ගංවතුරෙන් විපතට පත්වූවන්ට සහන සැලසීම සඳහා නාවික හමුදාව මේ වන විට මැදිහත්ව ක්‍රියා කරන බව සඳහන් වේ. නාවික හමුදා බෝට්ටු 6 ක් සහ හමුදා කණ්ඩායම් කිහිපයක් ම සහන සේවා කටයුතු සඳහා යොදවා ඇති බව නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා පවසයි. දිවුලපිටිය, දිඹුලාන, ගම්පහ, මිනුවන්ගොඩ යන ප්‍රදේශවල පීඩාවට පුද්ගලයින්ට සහන සැලසීම සඳහා නාවික හමුදා විසින් මෙසේ බෝට්ටු යොදවා ඇති බව අතුල සෙනරත් මහතා සඳහන් කරයි. මේ අතර පිටිගල, කුඩාමුණ ප්‍රදේශයේ දී ජල පහරකට හසුවීමෙන් අතුරුදන් වූ කුඩා දරුවාගේ මළ සිරුර මේ වන විට සොයාගෙන ඇත. මරණයට පත්ව ඇත්තේ වයස අවුරුදු 2 ක පමණ කුඩා දරුවෙකි.. මේ අතර කැලණි ගඟ පිටාර ගැලුවහොත් කොළඹ ප්‍රදේශයේ අවතැන්වන ජනතාවට සහන සැලසීම සඳහා අවශ්‍ය පියවර මේ වන විටත් ගෙන ඇතැයි දිස්ත්‍රික් ලේකම් ඒ.ජේ. සිල්වෙස්ටර් මහතා පවසා තිබිණි.. ආපදා කළමනාකරණ අමාත්‍යාංශය ඒ සඳහා අවශ්‍ය කරන මුදල් ප්‍රතිපාදන ලබාදී ඇති අතර එම මුදල් ප්‍රාදේශීය ලේකම්වරුන් වෙත බෙදාදීමට පියවර ගෙන ඇති බව දිස්ත්‍රික් ලේකම්වරයා කියා තිබිණි. කොළඹ දිස්ත්‍රික්කයට අද රාත්‍රීය තෙක් අධික ලෙස වැසි ඇතිවුවහොත් කැලණි ගඟ පිටාර ගැලිය හැකි බව දිස්ත්‍රික් ලේකම්වරයා වැඩිදුරටත් පවසයි.", "URL": "https://sinhala.adaderana.lk/news.php?nid=8462", "Category": null, "Parent URL": null}