{"Source": "Adaderana", "Timestamp": "July 15, 2011 12:01 pm", "Headline": "මුරුප්පුඅට්ටි රක්ෂිතයේ අනවසරයෙන් කැපූ දැව තොගයක් අල්ලයි", "News Content": "කිලිනොච්චිය, මුරුප්පුඅට්ටි රක්ෂිත වන ප්‍රදේශයේ අනවසරයෙන් කපා තිබූ දැව තොගයක් තම භාරයට ගැනීමට පොලිස් විශේෂ කාර්යය බලකා නිලධාරීන් පිරිසක් සමත්ව තිබේ. එම බලකායේ කිලිනොච්චි කඳවුරට අනුයුක්තව සේවය කළ නිලධාරීන් කණ්ඩායමක් රක්ෂිත ව‍නයේ සිදුකළ සෝදිසියක දී මෙම දැව තොගය සොයාගෙන ඇති බව විශේෂ කාර්යය බලකායේ සහකාර පොලිස් අධිකාරී සිල්වෙස්‍ටර් විජේසිංහ මහතා පැවසුවේය. දැව පලු සහ වෙනත් දැව වර්ගවල කඳන් 83 ක් මෙම දැව තොගයට අයත් බව වි‍ජේසිංහ මහතා පෙන්වාදෙයි. දැවවල වටිනාකම රුපියල් 170,000 ට ආසන්න බව වාර්තා වේ. දැව තොගය සහ ඒවා ඉරීමට යොදාගත් උපකරණ කිලිනොච්චි පොලිස් ස්ථානය වෙත බාරදී ඇති බව පොලිස් විශේෂ කාර්යය බලකාය සඳහන් කරයි.", "URL": "https://sinhala.adaderana.lk/news.php?nid=17409", "Category": null, "Parent URL": null}