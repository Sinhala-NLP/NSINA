{"Source": "Adaderana", "Timestamp": "October 23, 2015 02:46 pm", "Headline": "වීරවංශ අත්අඩංගුවේ-මීගමුව මහේස්ත්‍රාත් අධිකරණයට යොමුකරයි", "News Content": "අපරාධ පරීක්ෂණ දෙපාර්තමේන්තු නිලධාරීන් විසින් අත්අඩංගුවට ගනු ලැබූ ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ මහතා ප්‍රකාශයක් සටහන් කර ගැනීමෙන් අනතුරුව මීගමුව මහේස්ත්‍රාත් අධිකරණයට ඉදිරිපත් කරන බව පොලිස් මාධ්‍ය ප්‍රකාශක, සහකාර පොලිස් අධිකාරී රුවන් ගුණසේකර මහතා පවසයි.අද පෙරවරුවේ යුරෝපීය සංචාරයක් සඳහා විදෙස්ගතවීම‍ට පැමිණි වීරවංශ මහතා මීට කලකට ඉහතදී අස්ථානගතවීම නිසා අවලංගු කරන ලද විදෙස් ගුවන්බලපත්‍රයකින් විදෙස්ගතවීමට උත්සාහ දැරීම හේතුවෙන් ප්‍රකාශයක් ලබාදීමට ගුවන්තොටුපළ පරිශ්‍රයේ ස්ථාපිත අපරාධ පරීක්ෂණ දෙපාර්තමේන්තු කාර්යාලයට කැටුව ගොස් තිබේ.කෙසේ වෙතත් අද දෙරණට ප්‍රකාශයක් කරමින් විමල් වීරවංශ මහතා කියා සිටියේ තමාගේ අස්ථානගතවූ විදෙස් ගුවන්ගමන් බලපත්‍රය යළි හමුවීම නිසා අත්වැරදීමකින් එය රැගෙනවිත් ඇති බවත්, ඒ අනුව තමා යළි නිවරදි අලුත් ගුවන්බලපත්‍රය රැගෙන පැමිණි බවත් කියා සිටියේය.කෙසේ නමුත් තමන් දරන දේශපාලන ස්ථාවරය හේතුවෙන් නැති නීති තර්ක මතුකරමින් තමාගේ විදෙස් සංචාරය නැවැත්වීමට රජය විසින් කටයුතු කරන බවට වීරවංශ මහතා චෝදනා කළේය.මේ අතර මේ සම්බන්ධයෙන් අද පාර්ලිමේන්තුවේදී දිනේශ් ගුණවර්ධන මහතා විසින් නඟන ලද ප්‍රශ්නයකට ප්‍රතිචාර දක්වමින් ආණ්ඩු පක්ෂ ප්‍රධාන සංවිධායක ලක්ෂ්මන් කිරිඇල්ල මහතා කියා සිටියේ වීරවංශ මහතාට විදෙස්ගතවීමට අවශ්‍ය නීතිමය ප්‍රතිපාදන සඳහා තමා මැදිහත්වන බව අග්‍රාමාත්‍යවරයා විසින් ප්‍රකාශ කළ බවයි.", "URL": "https://sinhala.adaderana.lk/news.php?nid=54632", "Category": null, "Parent URL": null}