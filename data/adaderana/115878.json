{"Source": "Adaderana", "Timestamp": "August 6, 2019 01:18 pm", "Headline": "අගෝස්තුවේ නැකැත් නැහැ-එ.ජා.ප.නව සන්ධානය සැප්තැම්බරයේ", "News Content": "අගෝස්තු මාසයේ සුබ නැකැත් නොමැති බැවින් එක්සත් ජාතික පක්ෂය ප්‍රමුඛ පුළුල් සන්ධානය ගොඩනැගීම සැප්තැම්බර් මාසයේදී සිදුකිරීමට තමා යෝජනා කරන බව අමාත්‍ය ගාමිණී ජයවික්‍රම පෙරේරා මහතා පවසයි. අද(06) පෙරවරුවේ පැවති අමාත්‍ය මණ්ඩල රැස්වීමෙන් අනතුරුව මාධ්‍යවේදීන් නැගූ ප්‍රශ්නයකට පිළිතුරු දෙමින් අමාත්‍යවරයා මේ බව සඳහන් කළේය. අද දිනයේ දී ජනාධිපතිවරයා හා පක්ෂයේ සාමාජිකයින් අතර කිරි පැණි සේ සුහදතාවය පැවති බවද සඳහන් කර සිටි අමාත්‍යවරයා, මේ වන විට පක්ෂයේ කිසිදු අර්බුදයක් නොමැති බවද පැවසීය. මාධ්‍ය විසින් එවැන්නක් මවා පෑමට උත්සහ ගන්නා බවද පැවසු අමාත්‍යවරයා, අනෙක් පැත්තේ අපේක්ෂකයා නම් කල වහාම සියලු දේ විසඳී එක්සත් ජාතික පක්ෂයේ ජනාධිපති අපේක්ෂකයා ඉදිරිපත් කරන බවද සඳහන් කළේය. එහිදී මාධ්‍යවේදීන් විසින් සන්ධානය කවද්ද හැදෙන්නේ යනුවෙන් ප්‍රශ්න කර සිටියේය. එයට පිළිතුරු දෙමින් අමාත්‍යවරයා පවසා සිටියේ, “අගෝස්තු කියන්නේ නරක මාසයක්. අගෝස්තුවල නැකැත් නෑ. කරන අයට අසුභ පෙරනිමිත්තක්, මම කියන්නේ සැප්තැම්බර් මාසයේ කරන්න කියලා“ යනුවෙනි. මෙහිදී අමාත්‍ය සජිත් ප්‍රේමදාස මහතා ද මාධ්‍යවේදීන්ගේ ප්‍රශ්නවලට පිළිතුරු ලබා දුන්නේය. කැබිනට් මණ්ඩල දැනුම් දීමේ මාධ්‍ය හමුව බදාදා දිනයේ දී නොපැවැත් වීම ගැන මෙහිදී මාධ්‍යවේදීන් ප්‍රශ්න කර සිටියේය. ඒ පිළිබඳ තමා දැනුවත් නැති බවත් ඒ ගැන සොයා බලා කටයුතු කරන්නම් යනුවෙන්ද පැවසු සජිත් ප්‍රේමදාස මහතා, තමාගේ යුතුකම් ගැන කිසිවෙකු ඉගැන්විය යුතු නොවන බවත් තමා පැය 24 පුරාම ඒ ගැන සෝදිසියෙන් සිටින බවද පැවසීය. ජනාධිපති අපෙක්ෂක්වය වෙනුවෙන් රටක් තමා දෙස බලා සිටින බවත් සියලු දෙනා ඉවසීමෙන් බලා සිටිය යුතු බවත් කලබල විය යුතු නැති බවත් මෙහිදී සජිත් මහතා කියා සිටියේය.", "URL": "https://sinhala.adaderana.lk/news.php?nid=115878", "Category": null, "Parent URL": null}