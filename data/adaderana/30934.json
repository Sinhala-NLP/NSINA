{"Source": "Adaderana", "Timestamp": "January 21, 2013 10:28 am", "Headline": "වසරේ පළමු කෘත්‍යාධිකාරී මණ්ඩල රැස්වීම අද", "News Content": "එක්සත් ජාතික පක්ෂයේ මේ වසරේ පළමු කෘත්‍යාධිකාරී මණ්ඩල රැස්වීම අද (21) පැවැත්වීමට නියමිතය. අද පස්වරු 4.00 ට පමණ පක්ෂ මුලස්ථානය වන සිරිතොක මන්දිරයේ දී මෙම රැස්වීම ආරම්භවීමට නියමිතව තිබේ. පසුගිය වසරේ පැවති එක්සත් ජාතික පක්ෂ මහ සමුළුවේ දී තෝරා පත් කර ගැනීමට නොහැකි වූ තනතුරු කිහිපයක් සඳහා නව නිලධාරීන් පත් කර ගැනීම අද දින ප්‍රධාන වශයෙන් සිදු කරන බව එක්සත් ජාතික පක්ෂයේ ජ්‍යේෂ්ඨ ප්‍රකාශකයෙකු සඳහන් කළේය. මීට අමතරව පක්ෂ සංවිධාන කටයුතු වේගවත් කිරීමේ වැඩපිළිවෙළ සම්බන්ධයෙන් ද අද දිනයේ දී සාකච්ඡා කිරීමට නියමිතය. හිටපු අගවිනිසුරුවරිය ධුරයෙන් පහ කිරීම සඳහා දෝශාභියෝගයේ දී ඡන්දය භාවිතා කළ එක්සත් ජාතික පක්ෂයේ සිට ආණ්ඩුවට එක්වූ පිරිස් සම්බන්ධයෙන් ද විනය ක්‍රියාමාර්ග ගැනීම පීළිබඳව අද දිනයේ සාකච්ඡා කිරීමට නියමිත බව එම ප්‍රකාශකයා සඳහන් කළේය. මේ අතර එක්සත් ජාතික පක්ෂය මෙරට වත්මන් දේශපාලන තත්ත්වය පිළිබඳව ජනතා දැනුවත් කිරීමට තීරණය කොට තිබේ. ඒ අනුව සෑම නගරයකටම ගොස් ජනහමු පැවැත්වීමට එම පක්ෂය තීරණය කර ඇත. එම ජනහමු පවත්වන ආකාරය පිළිබඳවත් අද පැවැත්වෙන කෘත්‍යාධිකාරී මණ්ඩල රැස්වීමේ දී අවසන් තීරණයක් ගැනීමට නියමිතය. මේ අතර විදෙස් නියෝජිතයින් කිහිප දෙනෙකු ඉදිරි දිනවල දී මෙරට සංචාරය කිරීමට නියමිතය. එහිදී මෙම නියෝජිතයන් එක්සත් ජාතික පක්ෂ සහ විපක්ෂ නායක රනිල් වික්‍රමසිංහ මහතා මුණ ගැසී සාකච්ඡා කිරීමට නියමිත බව ද එක්සත් ජාතික පක්ෂයේ එම ජ්‍යේෂ්ඨ ප්‍රකාශකයා සඳහන් කළේය.", "URL": "https://sinhala.adaderana.lk/news.php?nid=30934", "Category": null, "Parent URL": null}