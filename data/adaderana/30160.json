{"Source": "Adaderana", "Timestamp": "December 22, 2012 12:17 pm", "Headline": "මව නිවසට එද්දී දියණියගේ ගෙල කපා මරා දමලා- සැමියා අතුරුදහන්", "News Content": "මහරගම-පිළියන්දල මාර්ගයේ කුලී නිවසක සිටි තිස් හැවිරිදි කාන්තාවක ගෙල කපා ඝාතනය කර තිබේ. අද (22) උදෑසන 8.15 ට පමණ මෙම ඝාතනය සිදුව ඇති බව පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී ප්‍රිශාන්ත ජයකොඩි මහතා පවසයි. කුලී නිවසක වාසය කළ මෙම කාන්තාව ස්වකීය මව සමග වාසය කර ඇති බවත් ,ඇගේ සැමියා ඇය අතහැර ‍ගොස් සිට ඊයේ දිනයේ පැමිණ සිටි බවත් කියැවෙයි. ඇගේ සැමියා ඊයේ දිනයේ නිවසට පැමිණි පසු නිවසේ ඒ වන විට සිටි කාන්තාවගේ මව සමග රණ්ඩුවට පැටලී සිටි වගත්, දෙදෙනා බහින් බස්වූ අයුරු අවට නිවෙස්වලට ඇසුණු බවත් ප්‍රදේශවාසීහු පවසති. කෙසේ වෙතත් රාත්‍රී වැඩ මුරය නිමාවී අද උදෑසන අදාළ කාන්තාව යළි නිවසට පැමිණ ඇති අතර ඒ වන විට ඇගේ මව රැකියාව සඳහා නිවසින් පිටතට ගොස් සිටි බව කියැවෙයි. ඒ අනුව අද උදෑසන ඇගේ සැමියා යළි මෙම නිවසට පැමිණ අදාළ කාන්තාව සමග අඬදබර කරගත් බවත්, ඒ බව අසල්වැසියන් විසින් ඒ වන විට රැකියාවට ගොස් සිටි මවට දැනුම්දීමෙන් පසු ඇගේ මව වහා නිවසට යළි පැමිණ ඇති බවත් පොලීසිය පවසයි. එහෙත් ඒ වන විටත් 30 හැවිරිදි ස්වකීය දියණියගේ ගෙල කපා ඝාතකයා අතුරුදන්ව සිටි බවත්, මෙම මරණය සම්බන්ධයෙන් සැමියා සැක බවත් මව විසින් පොලීසියට‍ දැනුම්දී තිබේ. සැකකරු අත්අඩංගුවට ගැනීම සඳහා මහරගම පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=30160", "Category": null, "Parent URL": null}