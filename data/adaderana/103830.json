{"Source": "Adaderana", "Timestamp": "February 7, 2019 06:47 am", "Headline": "පතන ශ්‍රීපාද පීඨයේ ඉදිරි සංවර්ධන කටයුතු අධීක්ෂණයට 07 දෙනෙකුගෙන් යුත් කමිටුවක්", "News Content": "පතන ශ්‍රීපාද විද්‍යා පීඨයේ ඉදිරියේදී කරන සංවර්ධන කටයුතු වලදී කථිකාචාර්යවරුන් 07 දෙනෙකුගෙන් සමන්විත කමිටුවක අධීක්ෂණයෙන් පසුව එම සංවර්ධන කටයුතු සිදු කිරීමට අදාල බලධාරීන්ට උපදෙස් ලබා දුන් බව ප්‍රාදේශිය සංවර්ධන අමාත්‍ය වේළුසාමි රාධාක්‍රිෂ්ණන් මහතා පැවසීය. එම සංවර්ධන කටයුතු නිමා වීමෙන් අනතුරුව ඒ සම්බන්ධව වාර්තාවක් ඉදිකිරිම් ඉංජිනේරුවන් වෙත ගබා දෙන ලෙස අධ්‍යාපන අමාත්‍යංශයේ නිලධාරීන්ට උපදෙස් ලබා දුන් බවද ඒ මහතා පැවසීය. ඔහු පැවසූවේ විද්‍යා පීඨය තුළ සිදු කරන ගොඩනැඟිලි හා අනෙකුත් සංවර්ධන කටයුතුවලදී මූලිකත්වය දී කළ යුතු කටයුතු නිසි ක්‍රමවේදයකින් සිදු නොකරන බවත්, එම නිසා පාඩු රැසක් සිදුව ඇති බවත්, මෙහිදී පීඨයේ කථිකාචාර්යවරුන් තමන්ට සඳහන් කළ බවයි. පතන ශ්‍රීපාද විද්‍යා පීඨයේ ගුරු සිසුන්ට ආහාර සපයන, අපිරිසිදු තත්ත්වයෙන් පවත්වාගෙන යනු ලැබූ මුළුතැන්ගෙය හා ආපන ශාලාව තාවකාලිකව මුද්‍රා තැබීමට මහජන සෞඛ්‍ය පරීක්ෂකවරුන් ගත් තීරණය තමන් අනුමත කරන බව ප්‍රාදේශිය සංවර්ධන අමාත්‍ය වේළුසාමි රාධාක්‍රිෂ්ණන් මහතා පැවසීය. එම මුළුතැන්ගෙය හා ආපන ශාලාව තාවකාලිකව මුද්‍රා තැබීමට මහජන සෞඛ්‍ය පරීක්ෂකවරුන් පසුගිය 05 වන දින තීරණය කර තිබුණි. එසේම එහි අඩුපාඩු සපුරා යථා තත්වයට පත් කරනතෙක් ගුරු සිසුන්ට ආහාර ලබාදීම සඳහා තාවකාලිකව ස්ථානයක් පවත්වාගෙන යාමට තමන් අධ්‍යාපන අමාත්‍යවරයාගේ උපදෙස් පරිදි එම අමාත්‍යංශයේ නිලධාරීන්ට අවශ්‍යය උපදෙස් ඊයේ(06) ලබා දුන් බව ප්‍රාදේශිය සංවර්ධන අමාත්‍ය වේළුසාමි රාධාක්‍රිෂ්ණන් මහතා ප්‍රකාශ කලේය. පතන ශ්‍රීපාද විද්‍යා පීඨයේ ගුරු සිසුන් විසින් විද්‍යා පීඨයේ පවතින අඩුපාඩු හා එහි නිලධාරීන් පිරිසක් විසින් පසුගිය 05 දින පීඨය තුළ පවත්වන ලදැයි කියන මත්පැන් සාදයක් සම්බන්ධව කරන ලද පැමිණිල්ලක් අනුව ඊයේ රාධාක්‍රිෂ්ණන් අමාත්‍යවරයා ඇතුළු අධ්‍යාපන අමාත්‍යංශයේ නිලධාරීන් පිරිසක් එම පීඨයේ කළ හදිසි සංචාරයකින් අනතුරුව පැවති විශේෂ සාකච්ඡාවකදී අමාත්‍යවරයා එසේ පැවසීය. මෙහිදී වැඩිදුරටත් අදහස් දක්වමින් අමාත්‍යවරයා කියා සිටියේ, විද්‍යා පීඨයේ මුළුතැන්ගෙයි හා ආපන ශාලාවේ පවතින අඩුපාඩු සතියක් තුළදී සපුරා දීමට අධ්‍යාපන අමාත්‍යංශයේ නිලධාරීට උපදෙස් ලබා දුන් බවත් එම නිලධාරීන් එයට එකඟතාවය පළ කල බවත්ය. පසුගිය 05වන දින සිදුවූ සිද්ධිය සම්බන්ධව අධ්‍යාපන අමාත්‍යංශයේ නිලධාරීන් විසින් පරීක්ෂණයක් පවත්වා එම වාර්තාව පැමිණි පසු විද්‍යා පීඨයේ අදාළ නිලධාරීන් සම්බන්ධව ඉදිරි ක්‍රියා මාර්ග ගන්නා බව අධ්‍යාපන අමාත්‍ය අකිල විරාජ් කාරියවසම් මහතා තමන්ට පැවසූ බවත් මෙහිදී රාධාක්‍රිෂ්ණන් අමාත්‍යවරයා සඳහන් කළේය. මෙම අවස්ථාවට අධ්‍යාපන අමාත්‍යංශයේ උසස් නිලධාරීන් රැසක් සහභාගී වූහ.", "URL": "https://sinhala.adaderana.lk/news.php?nid=103830", "Category": null, "Parent URL": null}