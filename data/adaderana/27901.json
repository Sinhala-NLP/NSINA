{"Source": "Adaderana", "Timestamp": "October 1, 2012 11:39 am", "Headline": "මගේ කීම අහන්නේ නැති අයට එරෙහිව පියවර ගන්නවා", "News Content": "ගාල්ල විද්‍යාලෝක විද්‍යාලයේ සහ යාපනය වෙම්බඩි උසස් බාලිකා විද්‍යාලයේ වැඩ බලන විදුහල්පතිවරුන්ගේ වැඩ තහනම් කර තිබේ. අදාළ වැඩ බලන විදුහල්පතිවරුන් නව විදුහල්පතිවරුන්ට සිය රාජකාරී කටයුතු සිදු කිරීමට ඉඩ ලබා නොදීම හේතුවෙන් මෙම පියවර ගත් බව අධ්‍යාපන අමාත්‍යංශය සඳහන් කළේය. ගාල්ල විද්‍යාලෝක විද්‍යාලයට සහ යාපනය වෙම්බඩි උසස් බාලිකා විද්‍යාලයට රාජ්‍ය සේවා කොමිෂන් සභාව විසින් නව විදුහල්පතිවරුන් දෙදෙනෙකු පත් කර ඇත. එහෙත් ඔවුන්ට එම තනතුරුවල වැඩ භාර ගැනීමට අදාළ පාසල්වල වැඩ බලන විදුහල්පතිවරුන් ඉඩ ලබා දී නොමැති බව වාර්තාවේ. අධ්‍යාපන අමාත්‍යංශ චක‍්‍රලේඛවලට පටහැනිව කටයුතු කිරීම හේතුවෙන් අදාළ පාසල් දෙකෙහි වැඩබලන විදුහල්පතිවරුන්ගේ රාජකාරී කටයුතු තාවකාලිකව අත්හිටුවීමට පියවර ගත් බව අධ්‍යාපන අමාත්‍යංශය සඳහන් කළේය. මේ අතර මෙම සිද්ධිය හේතුවෙන් ගාල්ල විද්‍යාලෝක විද්‍යාලය හෙට (02) දිනයේත් වසා දැමීමට තීරණය කර ඇත. මේ අතර බණ්ඩාරවෙළ විශාඛා විද්‍යාලයේ ද මෙවැනිම තත්ත්වයක් පසුගිය දා ඇතිවිණි. ඒ අනුව එම විද්‍යාලයට නීත්‍යානුකූලව පත් වූ විදුහල්පතිවරියට වැඩ භාර ගැනීමට නොදීම හේතුවෙන් ඇය ශ්‍රේෂ්ඨාධිකරණයේ මූලික අයිතිවාසිකම් පෙත්සමක් ද ගොනු කර තිබිණි. අදාළ පෙත්සම සම්බන්ධයෙන් අද (01) දිනයේ අධ්‍යාපන අමාත්‍යංශයේ ලේකම් ගෝඨාභය ජයරත්න මහතා ශ්‍රේෂ්ඨාධිකරණයේ පෙනී සිටීමට නියමිතය. අධ්‍යාපන අමාත්‍යංශයේ චක‍්‍රලේඛ උපදෙස් පිළිනොපදින, අමාත්‍යංශ ලේකම්වරයාගේ නියෝග නොසලකා හරින, නිලධාරීන්ට එරෙහිව නීත්‍යානුකූල පියවර ගන්නා බව අධ්‍යාපන අමාත්‍යංශ ලේකම් ගෝඨාභය ජයරත්න මහතා අද දෙරණට සඳහන් කළේය.", "URL": "https://sinhala.adaderana.lk/news.php?nid=27901", "Category": null, "Parent URL": null}