{"Source": "Adaderana", "Timestamp": "July 18, 2012 04:41 pm", "Headline": "මැණික් හා ස්වර්ණාභරණ අධිකාරියේ නිලධාරියෙකුත් අල්ලසකට ය‍ටවෙයි", "News Content": "අල්ලස් ලබා ගැනීමේ චෝදනාව මත ජාතික මැණික් හා ස්වර්ණාභරණ අධිකාරියේ බලාත්මක නිලධාරියෙකු අත්අඩංගුවට ගෙන තිබේ. අවිස්සාවේල්ල ප්‍රදේශයේ මැණික් පතල් කර්මාන්තකරුවෙකුගෙන් රුපියල් 50,000ක අල්ලස් මුදලක් ඉල්ලා ඉන් රුපියල් 45,000 මුදලක් ලබා ගන්නා අවස්ථාවේදී මෙම පුද්ගලයා අත්අඩංගුවට ගත් බව අල්ලස් හෝ දුෂණ විමර්ෂණ කොමිසන් සභාව සඳහන් කළේය. නීති විරෝධී ලෙස අදාළ පතල් කර්මාන්තකරු මැණික් ගැරීමේ කටයුතු සිදුකර ඇති අතර ඔහුට එරෙහිව නීති මගින් කටයුතු නොකර සිටීම සඳහා මෙම අල්ලස් මුදල ඉල්ලා ඇතැයි සඳහන්ය. අත්අඩංගුවට ගත් මෙම සැකකරු කොළඹ මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් ලක්ෂ 5 බැගින් වූ ශරීර ඇප දෙකක් මත නිදහස්කර තිබේ. මෙම මස 31 වන දින නැවත අධිකරණයේ පෙනීසිටින ලෙස සැකකරුට දැනුම් දී ඇති බව අල්ලස් හෝ දූෂණ විමර්ශණ කොමිසන් සභාව සඳහන් කරයි.", "URL": "https://sinhala.adaderana.lk/news.php?nid=25880", "Category": null, "Parent URL": null}