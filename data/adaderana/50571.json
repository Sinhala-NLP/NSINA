{"Source": "Adaderana", "Timestamp": "April 10, 2015 03:22 pm", "Headline": "පක්ෂ  දේශලපාලනයෙන් තොරව එක්වන්නැයි උන්වහන්සේ පෙන්වාදුන්නා", "News Content": "බුදු සසුනද, සමස්ථ ශ්‍රී ලාංකීය ජාතියද රැක ගැනීමටනම් පක්ෂ දේශලපාලනයෙන් තොරව එක්විය යුතු බව අස්ගිරි නාහිමියන් තුන් කල් දක්නා නුවණින් යුතුව ජාතියට පෙන්වා දුන් බව හිටපු ජනපති මහින්ද රාජපක්ෂ මහතා පවසයි.අස්ගිරි නාහිමියන්ගේ අපවත්වීම සම්බන්ධයෙන් ඒ මහතා නි‍කුත් කළ ශෝක පණිවිඩයක මේ බව සඳහන්ය.එය වැඩිදුරටත් පහත පරිදිය. ශෝක පණිවිඩයයි. සියම් මහා නිකායේ අස්ගිරි පාර්ශවයේ මහා නායක අග්ගමහා පණ්ඩිත අති පූජ්‍ය උඩුගම බුද්ධරක්ඛිතාභිධාන මහා නායක ස්වාමින්ද්‍රයන් වහන්සේගේ අපවත් වීම සම්බන්ධයෙන් මාගේ බලවත් සංවේගය මුළු මහත් බෞද්ධ ලෝකය වෙතම ප්‍රකාශ කර සිටිමි. අති පුජ්‍ය උඩුගම බුද්ධරක්ඛිත මහානායක ස්වාමින්ද්‍රයන් වහන්සේ 1930 මාර්තු මස ජන්ම ලාභය ලැබ උඩුගම රත්නපාල මහානායක හිමියන්ගේ ආචාර්යත්වයෙන් පැවිදි බිමට පිවිස එතෙක් මෙතෙක් සසුන හෙබවූ මිණි පහනක්ව පැවති බව මම ඉමහත් ගෞරවයෙන් සිහිපත් කරමි.සුපේශල ශික්ෂාකාමි විනය ගරුක වූ උඩුගම බුද්ධරක්ඛිත මහා නාහිමියෝ අස්ගිරි මහා විහාරයේ කාරක සංඝ සභාවට ඇතුලත්ව චිරාත් කාලයක් දළඳා වහන්සේට තේවාව කිරිමේ පුණ්‍ය මහිමයෙන් යුතු වූ සේක.1988 වසරේ අස්ගිරි පාර්ශවයේ අනුනායක ධුරයට පත් වූ අප මහා හිමිපාණෝ 1999 දී එම පාර්ශවයේ මහානායක ධූරයට පත්ව දහසය වසරක කාලය පුරා ඉටුකළ මෙහෙවර අති විශිෂ්ටය.මහා නායක ධූරය සක්‍රිය සමාජ මෙහෙවරක යෙද වූ ආකාරය ලෝක බෞද්ධ ජනතාවගේම ඇගයුමට ලක්වන්නේය. සෑම ආගමික ජාතික උත්සවයකටම සහභාගි වෙමින් ඈත ගම් නියම්ගම්වල විහාරස්ථානවලින් ලැබෙන ආරාධනා පවා සම සිතින් ඉවසමින් ඒවාට සහභාගි වෙමින් ලක්වාසි බෞද්ධයන්ගේ තතු හොඳින් වටහාගෙන නාහිමියන් පළ කළ අනුශාසනා බෞද්ධ අපගේ සදා මතකයේ රැ‍ඳෙයි. ජාතියේ මුර දේවාතාවුන් වහන්සේගේ යුතුකම මනාව ඉටුකළ උන්වහන්සේ නිරන්තරයෙන් ජාතියේ නිදහසද නැගි සිටීමද අපේක්ෂා කළ සේක. ත්‍රස්තවාදයෙන් රට නිදහස් කරගෙන දේශය ඒකචත්‍ර කළවිට උන්වහන්සේ තම අප්‍රමාණ ආශිර්වාදය ලබා දෙමින් කටයුතු කළ ආකාරය අපට මහත් ශක්තියක් විය. අග්ගමහා පණ්ඩිත උඩුගම බුද්ධරක්ඛිත හිමිපාණෝ සෘජු පටිපන්න ගුණයෙන් යුක්ත වූ සේක. උන්වහන්සේ තම අදහස් පළ කළේ, අවවාද අනුශාසනා කළේ, තරාතිරම අනුව නොව ධර්මය ද සත්‍ය ද මත පිහිටමිනි.අප මහා නාහිමියන් සෘජු පටිපන්න ගුණයෙන් යුතු වූවාක් මෙන්ම උන්වහන්සේ වෙත එළඹ කරුණු පහදා දෙන විට ඒවා නම්‍යශීලීව ඉවසාවැදැරීමද නමස්කාර පූර්වකව සිහිපත් කරමි. එසේම අප අග්ග මහා පණ්ඩිත උඩුගම බුද්ධරක්ඛිත මහා නාහිමියෝ කල්‍යාණ මිත්‍ර ධර්මය ගරු කොට ඇසුරු කළ අප කල්‍යාණ මිත්‍ර මහ තෙර නමකි. බලය තිබෙන විටද බලය අහිමි වූ විටද උන්වහන්සේ සම මෙත් කරුණාවෙන් යුතුව කළ සැලකීම මම සදා නමස්කාර පූර්වකව සිහිපත් කරමි. බුදු සසුනද සමස්ථ ශ්‍රී ලාංකීය ජාතියද රැක ගැනීමටනම් පක්ෂ දේශලපාලනයෙන් තොරව එක්විය යුතු බව උන්වහන්සේ තුන් කල් දක්නා නුවණින් යුතුව ජාතියට පෙන්වා දුන්හ. සමස්ථ ශ්‍රි ලාංකීය ජාතියම මේ ශෝක ජනක මොහොතේ උන්වහන්සේගේ එම අවවාදය සිහිපත් කළ යුතු යැයි මම විශ්වස කරමි. අංජලීකරණ ගුණයෙන් යුතු අග්ගමහා පණ්ඩිත උඩුගම බුද්ධරක්ඛිත මහා නාහිමියන්ට දොහොත් මුදුන් තබා දෙපා නැමද සමුදෙමි.මහින්ද රාජපක්ෂ හිටපු ජනාධිපති", "URL": "https://sinhala.adaderana.lk/news.php?nid=50571", "Category": null, "Parent URL": null}