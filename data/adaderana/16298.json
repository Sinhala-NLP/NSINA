{"Source": "Adaderana", "Timestamp": "May 24, 2011 02:39 pm", "Headline": "නොපැමිණි සිසුන්ටත් පුහුණු වැඩසටහනට සහභාගිවීමට ඉඩක්", "News Content": "නායකත්ව හැකියාව සහ ධනාත්මක ආකල්ප වර්ධනය පිළිබඳ සරසවි සිසු පුහුණුවෙහි පළමු අදියර සඳහා සහභාගිවීමට අවස්ථාව නොලද සිසුන්ට ඒ සඳහා නැවත ඉල්ලීම් කළ හැකි බව උසස් අධ්‍යාපන අමාත්‍යාංශය පවසයි. ඒ සඳහා සහභාගි වීමට නොහැකි වූ සිසුන්ට ඊට හේතු දක්වා නැවත සහභාගි වීම සඳහා ඉල්ලීමක් කළ හැකි බව අමාත්‍යාංශ ලේකම් ආචාර්ය සුනිල් ජයන්ත නවරත්න මහතා සඳහන් කළේය. ඒ පිළිබඳව කරුණු සලකා බැලීමකින් අනතුරුව පුහුණු වැඩසටහනට සහභාගිවීම සඳහා අවස්ථාව පවතින බව අද දෙරණ කළ විමසීමකදී ඒ මහතා කියා සිටියේය. පසුගිය අද(23) ආරම්භ වූ මෙම වැඩසටහන ආරම්භ කිරීමේ නිල උත්සවය ජනාධිපති මහින්ද රාජපක්ෂ මහතාගේ ප්‍රධානත්වයෙන් අරලියගහ මන්දිරයේ දී පැවැත්වුණි. 22 වනදා පස්වරුව වන විට 90% ක පමණ සිසුන් පිරිසක් පුහුණු මධ්‍යස්ථාන වෙත පැමිණ තිබූ බව උසස් අධ්‍යාපන අමාත්‍ය එස්.බී. දිසානායක මහතා ප්‍රකාශ කරනු ලැබීය. කොළඹ, අනුරාධපුරය, ගාල්ල, පොළොන්නරුව, මින්නේරිය ඇතුළු ප්‍රදේශ කිහිපයක පුහුණු කඳවුරු 28ක දී මෙම පුහුණුව ලබාදීමට සැලසුම් කර තිබේ.", "URL": "https://sinhala.adaderana.lk/news.php?nid=16298", "Category": null, "Parent URL": null}