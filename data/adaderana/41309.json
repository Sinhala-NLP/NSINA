{"Source": "Adaderana", "Timestamp": "February 22, 2014 05:20 pm", "Headline": "ජයලලිතා ඕනෑවට වැඩිනම් තමිල්නාඩු ප්‍රාන්තය පවරා ගත යුතුයි", "News Content": "ඉන්දීය මධ්‍යම රජයේ තීරණය නොසලකා හරිමින් ඉන්දීය හිටපු අග්‍රාමාත්‍ය රජීව් ගාන්ධි ඝාතකයින් නිදහස් කිරීමට තමිල්නාඩු ප්‍රධාන අමාත්‍යවරියට අවස්ථාව ලබා නොදෙන ලෙස ඉන්දීය ප්‍රධාන විපක්ෂය වන භාරතීය ජනතා පක්ෂය ඉන්දීය අග්‍රාමාත්‍යවරයාගෙන් ඉල්ලීමක් කර තිබේ. භාරතීය ජනතා පක්ෂයේ ජ්‍යෙෂ්ඨ නායකයෙකු වන සුබ්‍රමනියම් ස්වාමි පවසන්නේ මෙම කරුණ සම්බන්ධයෙන් තමිල්නාඩු ප්‍රධාන අමාත්‍යවරිය වන ජයලලිතා ජයරාම්ට අගමැතිවරයා විසින් ලිඛිතව දැනුම් දිය යුතු බවයි. හින්දු පුවත්පත සමඟ පැවති සම්මුඛ සාකච්ජාවකදී සුබ්‍රමනියම් ස්වාමි මෙම අදහස් පළ කර ඇත. මෙහිදී අදහස් දක්වා ඇති සුබ්‍රමනියම් ස්වාමි පවසා ඇත්තේ රජීව් ඝාතකයින් නිදහස් කිරීමට තමිල්නාඩු ප්‍රාන්ත රජය පසුගියදා ගත් තීරණය අත්හිටුවීමට ඉන්දීය ශ්‍රේෂ්ඨාධිකරණය ලබා දුන් නියෝගය ඉක්මවා යාමට ජයලලිතා ජයරාම් කටයුතු කරනු ඇති බවයි. රජීව් ඝාතකයින් දරුණු ගණයේ අපරාධකරුවන් බවත් ඔවුන් ජීවිතාන්තය දක්වා ලබා දුන් සිර දඬුවම විඳිය යුතු බවත් සුබ්‍රමනියම් ස්වාමි මෙහිදී පවසා ඇත. කිසියම් ප්‍රාන්තයක ප්‍රධාන ඇමතිවරයෙකු විසින් යම් කිසි වැරදි තීරණයක් ගන්නේ නම් ඒ පිළිබඳ අවධානය යොමු කිරීමට මධ්‍යම රජයට ව්‍යවස්ථාව මගින් බලය හිමි වන බව ස්වාමි පවසා තිබේ. මධ්‍යම රජයේ තීන්දු තීරණවලට ඇහුම්කන් නොදී ජයලලිතා ජයරාම් මෙලෙස කටයුතු කරන්නේ නම් හැකි ඉක්මනින් තමිල්නාඩු ප්‍රාන්තය ජනාධිපතිවරයා යටතට පවරා ගැනීමට කටයුතු කළ යුතු බව ද භාරතීය ජනතා පක්ෂයේ ජ්‍යෙෂ්ඨ නායක සුබ්‍රමනියම් ස්වාමි පවසා තිබේ.", "URL": "https://sinhala.adaderana.lk/news.php?nid=41309", "Category": null, "Parent URL": null}