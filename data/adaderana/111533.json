{"Source": "Adaderana", "Timestamp": "June 7, 2019 05:44 pm", "Headline": "රටේ ඇති නිවැරදි නායකත්වය නිසා සැනසිල්ලේ ජීවත් වෙන්න පුළුවන්-තලතා", "News Content": "අසත්‍ය ප්‍රචාර පැතිරවීම දඬුවම් ලැබිය හැකි වරදක් බවට පත් කර ඒ සඳහා නීති ගෙන ඒමට කටයුතු කර ඇති බව අධිකරණ හා බන්ධනාගාර ප්‍රතිසංස්කරණ අමාත්‍ය තලතා අතුකෝරළ මහත්මිය පවසයි. අමාත්‍යවරිය මෙම අදහස් පළ කලේ රුපියල් ලක්ෂ 400 ක වියදමින් ඉදිකිරීමට නියමිත නිවිතිගල දොලොස්වල පංසල්තොටේ පාලමෙහි ඉදිකිරීම් කටයුතු ආරම්භ කිරීමේ අවස්ථාවට ඊයේ(06) සහභාගී වෙමිනි. එහිදී තවදුරටත් අදහස් පළ කළ අමාත්‍යවරිය මෙසේ ද සඳහන් කළාය. “අද අපේ රටේ තිබෙන නිවැරදි නායකත්වය නිසා සියලුදෙනාටම සැනසිල්ලේ ජීවත් වන්න පුලුවන්. අපි ජනතාවට ස්වාධීනව ජීවත් වන්න පුළුවන් වටපිටාවක් ඇතිකරල තියනවා. සමහර අය අධිකරණයට බලපෑම් තියෙනවා කියලා කියනවා. එහෙම නෑ, විදේශ විනිශ්චයකාරවරුන් ගේනව කියලා කියනවා, එහෙම විදේශ විනිශ්චයකාරවරුන් ගේන්න අපේ කාලේනම් ඉඩ දෙන්නේ නැහැ. ජනතාවට අවශ්‍ය පහසුකම් ලබා දීම රජයේ වගකීමක් වුනාට සුදුසුකම් තිබෙන අයට 95 ඉඳලා 2015 දක්වා යූ එන් පී අයට සමෘද්ධිය තහනම් වුනා. අපි වැඩකිරීමේදී දේශපාලනය නෙමෙයි බලන්න ඕනි අවශ්‍යතාවයයි. සමාජ ජාලා ඔස්සේ බොරු ප්‍රචාර ඇති කරලා ඇතැම් පිරිස් සමාජය නොමඟ යවනවා, ඒවා නැති කරන්න ඕනි, අසත්‍ය ප්‍රචාර පැතිරවීම දඩුවම් ලැබිය හැකි වරදක් බවට පත් කරලා ඒ සඳහා නීතියක් ගෙන ඒමට කටයුතු කරලා තියෙනවා. ඊට අවශ්‍ය අමාත්‍ය මණ්ඩල අනුමැතිය මේ වන විටත් අරගෙන තියෙනවා. අධිකරණ කෞතුකාගාරයක් ඉදිකිරීමේ කටයුතු ආරම්භ කරමින් පවතිනවා. ඒක බැරෑරුම් කටයුත්තක් ඉදිරි වසර කිහිපය තුල එම කෞතුකාගාරය ඉදි කිරීමට කටයුතු සිදු කරනවා. එදා ජනාධිපතිවරණය වෙලාවේ අපි බොහොම අමාරුවෙන් මේ ප්‍රෙදේශවල මැතිවරණ කටයුතු කළේ ඒත් අපිට ඡන්දය දුන්න මිනිස්සුන්ට ලැජ්ජාවකින් තොරව කතා කරන්න පුලුවන් වාතාවරණයක් අපි ඇතිකරලා තියෙනවා.අපි අවශ්‍ය සංවර්ධනය ගමට ගෙනත් තියෙනවා යැයි ද අමාත්‍යතුමිය වැඩිදුරටත් සඳහන් කළාය.", "URL": "https://sinhala.adaderana.lk/news.php?nid=111533", "Category": null, "Parent URL": null}