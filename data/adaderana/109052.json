{"Source": "Adaderana", "Timestamp": "May 1, 2019 08:45 pm", "Headline": "දිවයින පුරා තවදුරටත් සෝදිසි මෙහෙයුම්", "News Content": "පාස්කු ඉරුදින එල්ලවූ මාරාගෙන මැරෙන බෝම්බ ප්‍රහාර මාලාවෙන් අනතුරුව කොළඹ කොටුව ප්‍රධාන බස්නැවතුම්පල ඉදිරියේ ඉදිකර තිබූ අනවසර වෙළඳ සැල් රැසක් ආරක්ෂක අංශ විසින් ඊයේ පස්වරුවේ සහ අද උදෑසන ඉවත්කර තිබේ. අන්තවාදී සිදුවීම් වලට සම්බන්ධ බවට සැකපිට මුස්ලිම් ජාතිකයින් 8 දෙනෙකු ඊයේ වව්නියාව ප්‍රදේශයේදී වව්නියාව පොලීසිය විසින් අත්අඩංගුවට ගෙන තිබේ. ඔවුන්ගෙන් සිදුකළ වැඩිදුර ප්‍රශ්න කිරීම් වලදී අනාවරණය වුයේ මෙම පිරිස ව්‍යාපාර සිදුකිරීම සඳහා වව්නියාව ප්‍රදේශයට පැමිණි පුද්ගලයින් ලෙස පෙනී සිට ඇති බවයි. මේ අතර ජාඇල ඒකල ඇලෙක්ස්සෙන්ඩ්‍රා මාවතේ ගුවන් හමුදාව හා පොලීසිය විසින් එක්ව සිදුකළ සෝදිසි මෙහෙයුමකදී එම ප්‍රදේශයේ මුස්ලිම් දේවස්ථානයක මුරකරුවෙකුගේ නිවසක සිදුකළ පරීක්ෂාවකදී එහි තිබී වායු රයිෆලයක් , ඊට යොදන උණ්ඩ 300ක්, පතොරම් තුවක්කු 03ක් , ත්‍රී පොයින්ට් නෝට් පතොරම් 17ක් , හිස් ගුවන් යානා නාෂක උණ්ඩ කොපු 4ක්, යකඩ බෝල 200ට අධික ප්‍රමාණයක් , බැටරි 08ක් , පිහි 05ක් හා මෙරට හා විදෙස් හිස්වැසුම් දෙකක් පොලීසිය විසින් සියභාරයට ගෙන තිබේ. වැලිමඩ පොලිසියේ විශේෂ බුද්ධි ඒකකයට ලද තොරතුරක් අනුව වැලිමඩ සිල්මියාපුර ප‍්‍රදේශයේ වගා ඉඩමක සගවා තිබූ පුපුරණ ද්‍රව්‍ය තොගයක් වෝටර් ජෙල් කූරු 32 ක් සොයා ගැනීමට සමත්ව තිබේ. එහිදී මුස්ලිම් ජාතික පුද්ගලයෙකුද අත්අඩංගුවට ගැනුනි. මේ අතර කැකිරාව ගනේවල්පොළ ප්‍රදේශයේ පොලිසිය හා යුද හමුදාව එක්ව සිදුකළ විශේෂ සෝදිසි මෙහෙයුමකදී අනන්‍යතාව තහවුරු කරගැනීමට නොහැකි වූ පුද්ගලයින් තිදෙනෙකු පිහි 06ක් සහ පුළුස්සනු ලැබූ හැඳුනුම්පතක් සමග අත්අඩංගුවට ගෙන තිබේ. පුත්තලම - මදුරන්කුලිය ප්‍රදේශයේ නිවසක පදිංචි වී සිටි විශ්වවිද්‍යාල බාහිර කථිකාචාර්යවරුයෙකු ලෙස කටයුතුකරන සැකකටයුතු පුද්ගලයෙකු ද පරිගණක, ජංගම දුරකථන කිහිපයක් සහ සිම්කාඩ් පත් 18 ක් සමග මදුරන්කුලිය පොලිසිය විසින් සිදුකළ විශේෂ සෝදිසි මෙහෙයුමකදී අත්අඩංගුවට ගැණුනි. මෙම විශේෂ මෙහෙයුම අතරතුර මදුරන්කුලිය ප්‍රදේශයේම පිහිටි වාහනවලට ව්‍යාජ අංක තහඩු නිෂ්පාදනය කරන ස්ථානයක් වටලා පුද්ගලයින් දෙදෙනෙකු අත්අඩංගුවට ගැනීමට ද ආරක්ෂක අංශ සමත් වුණි. කුරුණෑගල - පොල්පිතිගම ප්‍රදේශවාසීන් සිදුකළ දැනුවත් කිරීමකට අනුව මොරගොල්ලාගම දුම්රිය ස්ථානය ආසන්නයේ තිබී සිංගප්පූරුවේ නිෂ්පාදිත අත්බෝම්බයක් සොයා ගැනීමට පොලිසිය සමත් වි තිබේ. නාවික හමුදාවේ බෝම්බ නිෂ්ක්‍රිය අංශය විසින් පසුව එම බෝම්බය නිෂ්ක්‍රිය කිරීම සිදුකරනු ලැබුවේය. රාජ්‍ය බුද්ධිඅංශයට ලැබුණු තොරතුරකට අනුව ඊයේ පස්වරුවේ බුද්ධි අංශ නිලධාරීන් සිදුකල විශේෂ මෙහෙයුමකදී බදුල්ල - බදුලුපිටිය හා බදුල්ල ජුම්මා මුස්ලිම් පල්ලියටෙ නුදුරින් පිහිටි ආපනශාලාවකින් කඩු 4ක් සොයාගෙන තිබේ. මෙහිදි සැකකරුවන් දෙදෙනෙක්ද බුද්ධි අංශ නිලධාරීන් විසින් අත්අඩංගුවට ගෙන ඇති අතර ඔවුන් වැඩිදුර ප්‍රශ්න කිරීම් සඳහා බදුල්ල පොලිසියට භාරදෙනු ලැබුවේය. මේ අතර පසුගියදා පොලිසිය විසින් නිවේදනය කළ මරාගෙන මැරෙන බෝම්බ ප්‍රහාර මාලාව සිදුකළ පුද්ගලයන්ට අයත් බවට සැක කෙරෙන WP-VC 4843 දරන අංක තහඩුව සහිත යතුරුපැදිය තමාට හිමි යතුරුපැදිය බව සඳහන් කරමින් එහි හිමිකරු විසින් අදාළ යතුරුපැදිය පොලිසිය වෙත භාරදී තිබේ. කඳුරුවෙල නගරයේ සිදුකළ විශේෂ මෙහෙයුමකදී ශ්‍රී ලංකා තවුහිද් ජමාද් සංවිධානයට සම්බන්ධ බවට සැක කෙරෙන පුද්ගලයෙක් එම සංවිධානයේ සම්මන්ත්‍රණ සඳහා බඳවා ගන්නා බවට තොරතුරු ඇතුළත් පෝස්ටරයක් හා ආගමික ග්‍රන්ථ කිහිපයක් සමග පොළොන්නරුව පොලිසිය විසින් අත්අඩංගුවට ගැනුණි. මේ අතර තව්හිද් ජමාද් සංවිධානයේ නායක සහරාන් හෂීම් සමග සමීප සබඳතා පැවැත්වූ බව කියන පුද්ගලයෙකු පසුගිය 27 වැනිදා පොලීසිය විසින් අත්අඩංගුවට ගෙන අපාරධ පරීක්ෂණ දෙපාර්තමේන්තුව වෙත භාර තීබේ. එහිදී ඔහුගෙන් සිදුකළ ප්‍රශ්න කිරීම්වලදී ඔහුගේ නිවසේ වැසිකිලි වලෙහි සඟවා තිබූ ජංගම දුරකථන දෙකක් හා මුදල් සොයාගත් බවයි පොලීසිය පැවසුවේය. එමෙන්ම යාපනය ප්‍රදේශයේ එල්ටීටීඊ සංවිධානයේ සිට පුනරුත්ථාපනය වූ පුද්ගලයින් පිරිසක් හා යාපනය 512 බලසේනා යුද හමුදා නිලධාරීන් අතර පවතින තත්ත්වය සම්බන්ධයෙන් සාක්ච්ඡාවක් ඊයේ පැවැත්වුණි. දෙහිවල, කළුබෝවිල, ජයන්ති මාර්ගයේ දමාගිය සැකසහිත බෑගයක් දෙහිවල පොලිසිය විසින් සොයාගෙන තිබේ. අනතුරුව පොලිසිය විශේෂ කාර්ය බලකා නිලධාරීන් හා බෝම්බ නිෂ්ක්‍රීය අංශය කැදවා අදාල පාර්සලය පුපුරුවා හැරීමට කටයුතු කළේය. එම පාර්සලය තුල තිබී ගුවන් හමුදා නිල ඇදුම් කට්ටල05ක්, ගුවන් හමුදා කාර්යාල නිල ඇදුම් කට්ටල 02ක්, හමුදා කැප් 02ක්, බූට් සපත්තු එකක් හා මේස් කුට්ටම් 03ක් හමුව තිබේ. ෙබණ්ඩාරවෙල පොලීසිය හා දියතලාව ගුවන් හමුදා නිලධාරීන් එක්ව අද අළුයම් කාලයේ සිට සිදුකරන ලද සෝදිසි මෙහෙයුමකදී බණ්ඩාරවෙල පනන්ගල ප්‍රදේශයේ විදේශීය මුස්ලිම් ජාතික පුද්ගලයෙකු විසින් පවත්වාගෙන ගිය ව්‍යාපාරික ස්ථානයක තිබී ඩ්‍රෝණ කැමරා 04ක් බණ්ඩාරවෙල පොලිස් භාරයට ගෙන තිබේ. තවද එම ස්ථානයේ තිබී වායු රයිෆලයක් හා වායු පිස්තෝලයක්ද පොලිස් භාරයට ගැණුනි. බණ්ඩාරගම පුනාගල මාර්ගයේ ඉස්ලාමීය දහම් පාසලක් මුවාවෙන් රහසිගත ලෙස පවත්වාගෙන ගිය මුස්ලිම් දේවස්ථානයකට සැක සහිත ලෙස පිටස්තර පුද්ගලයින් පැමිණෙන බවට ලද තොරතුරකට අනුව සිදුකල පරික්ෂාවකදී ඉස්ලාම් පූජකවරයෙක් පොලිසිය විසින් අත්අඩංගුවට ගෙන තිබේ. බණ්ඩාරගම අටුළුගම ප්‍රදේශය ආවරණය වන පරිදි අද යුද හමුදාව හා බණ්ඩාරගම පොලිසිය සිදුකල සොදිසි මෙහෙයුමකදී අටළුගම බයිතූර් රහුමාන් දේවස්ථානයේ සිටි පූජකවරයෙකු පොලිසිය විසින් අත්අඩංගුවට ගනු ලැබුවේය. ද්‍රවිඩ ජාතිකයෙකු වන ඔහු පසුගිය වසර 5ක කාලය තුල මොහොමඩ් හසීම් යන මුස්ලිම් නාමයෙන් පෙනී සිට ඇති බව සිදුකල පරික්ෂණ වලදී අනාවරණය වි තිබේ IS සංවිධානයේ මරාගෙන මැරෙන බෝම්බ ඇදුම් පළදින අයුරු හා ආරක්ෂක අංශයේ රහස් තෙරතුරු, ලිපි ලේඛන, ජායා රූප හා ඉකුත්දා බෝම්බ ප්‍රහාරවලට ලක් වු ස්ථානවල ජායාරූප දුරකථනයක ගබඩා කරගෙන සිටි 23 හැවිරිදි මුස්ලිම් ජාතික තරුණයෙක් පොලිසිය විසින් අත්අඩංගුවට ගනු ලැබුවේය. කොළඹ ප්‍රදේශයේ හෝටලයක පිලිගැනීමේ නිලධාරියෙකු ලෙස සේවය කරන සැකකරු අත්අඩංගුවට ගෙන තිබෙන්නේ වාද්දුව නගරයේදීය. හක්මන පොලීසිය ලද තොරතුරකට අනුව මාතර කිරින්ද ප්‍රදේශයේ මුස්ලිම් ව්‍යාපාරිකයෙකුට අයත් නිවසක පවත්වාගෙන ගිය වල්ලපට්ට ගබඩාවක් සොයා ගෙන තිබේ. කැටේපොල මැරේකන්ද ගල්පොත්ත ප්‍රදේශයේ නිවසක තිබී ගිනි අවි තුනක් සමග පුද්ගලයකු කිරිඇල්ල පොලීසිය විසින් අද අත්අඩංගුවට ගනු ලැබුවේය. අත්අඩංගුවට පත්ව ඇත්තේ ඔස්මන් හාජි ඕමාන් නමැති 72 හැවිරිදි පුද්ගලයකි. නිකවැරටිය රස්නායකපුර අද සිදුකළ විශේෂ සෝදිසියකදී ලැප්ටොප් පරිගණකයක් හා තහනම් ආගමික ඉගැන්වීම් අඩංගු සංයුක්ත තැටි සමඟ මුස්ලිම් ජාතිකයෙක් පොලිස් අත්අඩංගුවට පත් වුණි. එහිදී තවත් සැකකටයුතු මුස්ලිම් ජාතිකයන් 11කුගෙන්ද ප්‍රශ්න කිරීම් සිදුකරන බවයි අප වාර්තාකරු පැවසුවේය. බදුල්ල බන්ධනාගාරයේ ආරක්ෂාවට තර්ජනයක් වන අයුරින් ඒ ආසන්නයේම ඉදිකරන ලද භූගත කාමර තුනක් සහිත ගොඩනැගිල්ලක් බදුල්ල පොලිසිය විසින් අද වටලනු ලැබුවේය. බදුල්ල මහනගරසභාවේ අනුමැතියකින් තොරව මෙය ඉදිකර ඇති අතර සිද්ධිය සම්බන්ධයෙන් ගොඩනැගිල්ලේ හිමිකරු ඇතුළු මුස්ලිම් ජාතිකයින් 5 දෙනෙක් ප්‍රශ්න කිරීම් සදහා පොලිසිය අත්අඩංගුවට ගෙන තිබේ. කෑගල්ල කොටියාකුඹුර ප්‍රදේශයේ අද යුද හමුදාව සිදුකළ තවත් වැටලීමකදී නිවසක සගවා තිබු වෝකී ටෝකී02ක්, පෙට්‍රල් බෝම්බ 11ක්, ජීපීඑස් යන්ත්‍ර 01ක්, පාස්පෝර්ට් 16ක් සොයාගෙන තිබේ. ව්‍යාජ හැදුනුම්පතක් , යුද හමුදාවට අයත් ලිපිගොනු රැසක්, කැමරා 02ක්, උල්පිහි 06ක්, කඩුවක්, දුරදක්නයක් සහ යුද හමුදා භාවිතයට ගැනෙන බර අවි ඉලක්ක සොයා ගන්නා උපකරණයක් මෙන්ම මුදලික් රුපියල් 29600ක් ද එහිදී සොයාගනු ලැබුවා. නිවසේ හිමිකරු ඇතුළු මුස්ලිම් ජාතිකයන් 05 දෙනෙකු යුද හමුදාව අත්අඩංගුවට ගෙන වැඩිදුර පරික්ෂණ කටයුතු සදහා පිටදෙණිය පොලීසියට භාර දී තිබේ. මේ අතර පාස්කු ඉරුදින ප්‍රහාරයෙන් පසු ඊට සම්බන්ධ ප්‍රධාන සැකකරුවන් දෙදෙනෙකු පලාගිය යතුරුපැදිය අද කුලියාපිටිය ඒ දණ්ඩේවෙල ප්‍රදේශයේ ඇළක සගවා තිබියදී විශේෂ කාර්ය බලකාය, අපරාධ පරික්ෂණ දෙපාර්තමේන්තුව හා කුලියාපිටිය පොලිසිය එක්ව සොයා ගනු ලැබුවේය. සැකකරුවන්ගෙන් සිදු කෙරුණු දීර්ඝ ප්‍රශ්න කිරීම් වලදී මෙම තොරතුරු අනාවරණය වි ඇති අතර යතුරුපැදියේ අංක තහඩුද කැබලිවලට කපා අසල පිහිටි ගල්වලක සගවා තිබියදි පසුව සොයාගෙන තිබේ. මේ අතර සමන්තුරේ මල්ලාර් ප්‍රදේශයේ අද යුද හමුදාව හා පොලිසිය එක්ව සිදුකල මෙහෙයුමකදී අත්හැර දමන ලද නිවසක් තුල තිබි පිස්තෝල 02ක්, පිස්තෝල උණ්ඩ 20ක්, ටී 56යේ උණ්ඩ 148ක්, ටී 56යේ උණ්ඩ බහාලනයක් හා යුද හමුදා ඇදුමක් සොයාගනු ලැබුවේය. එසේම ඊට යාබද තවත් නිවසක තිබි ජෙලට්නයිට් කූරූ 200ක්, ඩෙටනේටර් 200ක්, වයර් කෝඩ් 48ක්, ඇමෝනියා කිලෝ ග්‍රෑම් 100ක් ද සොයා ගත් අතර සැකපිට එක් මුස්ලිම් ජාතික පුද්ගලයෙක් අත්අඩංගුවට ගනු ලැබුවේය. මඩකලපුව කාත්තාන්කුඩ් ආරයම්පති ප්‍රදේශයේ නිවසක මල්පෝච්චියක් තුල සගවා තිබු ගලවන ලද බිම් බෝම්බයක් විශේෂ කාර්යෙ බලකාය විසින් සොයාගනු ලැබුවේය. ප්‍රදේශවාසීන්ගේ දැනුම්දීමකට අනුව මාතර වැලිගම කඩේවත්ත පාලම අසල තිබු සැකසහිත පාර්සලයක් අද විශේෂ කාර්ය බලකා නිලධාරීන් විසින් පරික්ෂා කල අතර එහි තිබි කිනිස්සක් හා කඩුවක් සොයාගෙන තිබේ. අදාල උපකරණ වැඩිදුර පරික්ෂණ කටයුතු සදහා වැලිගම පොලිසියට භාර දී තිබේ. මේ අතර අද යුද හමුදාව හා පොලිසිය කළුතර වෙට්ටුමකඩ ප්‍රදේශයේ අද සිදුකල සොදිසි මෙහෙයුමකදී සැකසහිත මෝටර් රථයක් සොයා ගනු ලැබුවේය. මෝටර් රථය පරික්ෂා කිරීමේදී එහි තිබි සිම්පත රහිත ජංගම දුරකථනයක් හමු වි ඇති අතර එම දුරකථනයෙන් අවසන් වරට ඇමතුමක් ලබාගෙන තිබුනේ පසුගිය 21 වැනි දින බව පොලීසිය පැවසුවේය.", "URL": "https://sinhala.adaderana.lk/news.php?nid=109052", "Category": null, "Parent URL": null}