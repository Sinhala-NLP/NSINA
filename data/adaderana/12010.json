{"Source": "Adaderana", "Timestamp": "November 8, 2010 01:11 pm", "Headline": "ඉන්ෆ්ලුවෙන්සා ඒ.එච්.වන්.එන්.වන් රෝගීන් 35 දක්වා ඉහළයයි ", "News Content": "ඉන්ෆ්ලුවෙන්සා ඒ.එච්.වන්.එන්.වන් වෛරසයට ගොදුරු රෝගීන්ගේ සංඛ්‍යාව 35 දෙනෙකු දක්වා ඉහළ ගොස් ඇතැයි වසංගත රෝග විද්‍යා අංශය පවසයි. වැඩිම රෝගීන් සංඛ්‍යාවක් කොළඹ දිස්ත්‍රික්කයෙන් වාර්තා වී ඇති බව එහි වසංගත රෝග පිළිබඳ විද්‍යාඥ වෛද්‍ය සුදත් පීරිස් මහතා සඳහන් කළේය. ඒ අනුව කොළඹ දිස්ත්‍රික්කයෙන් රෝගීන් 22ක්, ගම්පහ දිස්ත්‍රික්කයෙන් රෝගීන් පස් දෙනෙක්, මහනුවරින් රෝගීන් 4ක්, මාතරින් රෝගීන් තිදෙනෙකු සහ කෑගල්ලෙන් එක් රෝගියෙකු වාර්තා වී තිබේ. පවතින වතාවරණය අනුව ඉන්‍ෆ්ලුවෙන්සා ඒ.එච්.වන්.එන්.වන්. රෝගයට ගොදුරුවන පුද්ගලයින්ගේ සංඛ්‍යාව ක්‍රමිකව වැඩිවීමක් පෙන්නුම් කරන බව වෛද්‍ය සුදත් පීරිස් මහතා කියා සිටියේය. මේ සම්බන්ධයෙන් ජනතාව අවදියෙන් සිටිය යුතු බව ඔහු සඳහන් කළේය. විශේෂයෙන් කැස්ස සහ සෙම්ප්‍රතිශ්‍යාව දින තුනකට වඩා පවතින්නේ නම් ඒ සම්බන්ධයෙන් රෝගීන් වෛද්‍ය ප්‍රතිකාර ලබාගත යුතු බව වෛද්‍ය සුදත් පීරිස් මහතා අවධාරණය කර සිටියේය.", "URL": "https://sinhala.adaderana.lk/news.php?nid=12010", "Category": null, "Parent URL": null}