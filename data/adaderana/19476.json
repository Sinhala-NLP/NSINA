{"Source": "Adaderana", "Timestamp": "October 20, 2011 01:28 pm", "Headline": "තවත් ස්ටර්ලිං පවුම් මිලියන 35 ක්-ඇ.ඩො මිලියන 100 ක් ණයට ඉල්ලයි", "News Content": "ස්ථිර වානේ පාලම් ඉදිකිරීමේ ව්‍යාපෘතියකට මුදල් ලබාගැනීම සඳහා HSBC හා මහජන බැංකුව වෙතින් ණය ආධාර ලබාගැනීමේ ගිවිසුම් 02 ට එළඹීම සහ අධ්‍යාපන ආංශීය සංවර්ධන රාමුව හා වැඩසටහන ක්‍රියාත්මක කිරීම සඳහා ලෝක බැංකු ජාත්‍යන්තර සංවර්ධන සමායතනයෙන් ණය මුදලක් ලබාගැනීම යන යෝජනා සඳහා කැබිනට් අනුමැතිය හිමිව ඇත. මුදල් හා ක්‍රමසම්පාදන අමාත්‍යවරයා වශයෙන් ජනාධිපති මහින්ද රාජපක්ෂ මහතා විසින් මෙම යෝජනා 02 ඉදිරිපත් කර තිබේ. මුළු දිවයිනම ආවරණය වන පරිදි මීටර් 6 -30 දක්වා දිගින් යුත් ස්ථිර වානේ පාලම් 210 ක් ඉදිකිරීමේ ව්‍යාපෘතියට අවශ්‍ය මුදල් ලබාගැනීම සඳහා HSBC හා මහජන බැංකුව වෙතින් ණය ආධාර ලබාගැනීමේ ගිවිසුම් 02 ට එළඹීමට අනුමැතිය හිමිවූ බව අද(20) පැවති කැබිනට් තීරණ දැනුම්දීමේ මාධ්‍ය හමුවේදී අමාත්‍ය කෙහෙළිය රඹුක්වැල්ල මහතා ප්‍රකාශ කළේය. ඒ අනුව HSBC බැංකුවෙන් ස්ටර්ලිං පවුම් 28, 220, 757 ක් හා මහජන බැංකුවෙන් ස්ටර්ලිං පවුම් 6, 779, 243 ක් ලබාගැනීමට අපේක්ෂිත බව අමාත්‍යවරයා ප්‍රකාශ කළේය. එමෙන්ම අධ්‍යාපන ආංශීය සංවර්ධන රාමුව හා වැඩසටහන ක්‍රියාත්මක කිරීම සඳහා ලෝක බැංකු ජාත්‍යන්තර සංවර්ධන සමායතනයෙන් ඇ. ඩො. මිලියන 100 ක ණය මුදලක් ලබාගැනීමට නියමිතව ඇත. ඒ යටතේ ප්‍රාථමික පෝෂක පාසල් 4000 ක් හා ඊට සම්බන්ධ ද්විතීයික පාසල් 1000 ක ජාලයක් ස්ථාපිත කෙරෙන බව කෙහෙළිය රඹුක්වැල්ල මහතා පෙන්වා දුන්නේය.", "URL": "https://sinhala.adaderana.lk/news.php?nid=19476", "Category": null, "Parent URL": null}