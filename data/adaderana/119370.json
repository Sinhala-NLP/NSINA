{"Source": "Adaderana", "Timestamp": "September 18, 2019 09:42 am", "Headline": "වනජීවි නිලධාරීන් නොපැමිණීමෙන් අලි පැටවෙක් මිය යයි", "News Content": "වනජිවි නිලධාරීන් නොපැමිණීම හේතුවෙන් රෝගී තත්ත්වයෙන් මන්නාරම, මාන්තෙයි බටහිර පරප්පුකන්ඩාල් වැ‍ව්පිටියට පැමිණ සිටි අලි පැටියෙකු ජිවිතක්ෂයට පත්ව ඇති බව අද දෙරණ වාර්තාකරු සඳහන් කළේය. ඊයේ (17) අලි පැටියාගේ මළ සිරුර සොයාගත් බව ප්‍රදේශවාසීන් පවසති. ප්‍රදේශවාසීන් පැවසුවේ කිසියම් රෝගී තත්ත්වයක් හේතුවෙන් අලි පැටියා පසුගිය 12 වැනිදා වැවට පැමිණ ඇති බව තමන් වනජිවි නිලධාරීන් වෙත දැනුම් දුන්නද වනජිවි නිලධාරීන් මේ දක්වා අලි පැටියා බැලීමට ‍නොපැමිණි බවයි. ජලය බීමට පැමිණි රෝගී වු අලි පැටියෙකු දින ගණනාවක වැවේ සිටි බවත් අනතුරුව අලි පැටියා වැ‍වේ දකින්නට නොලැබුණ අතර, ඊයේ සිය හේන් වගාවන් වෙත ගිය පිරිසක් අලි පැටියා ජිවිතක්ෂයට පත්ව ඇති අයුරු දැක ඇති බවද ප්‍රදේශවාසීන් පැවසීය. පවතින නියඟය හමුවේ ජලය සොයාගෙන පැමිණි අලි පැටියා හක්ක පටස් වෙඩිල්ලකට තුවාල වි අලි රැලෙන් වෙන් වි තනිව වැවට පැමිණ සිටි බව ඔවුන් ප්‍රකාශ කළේය. අලි පැටියාගේ මුඛයේ තුවාලයක් පැවති ආකාරයක් දැක ගැනීමට හැකිව තිබු අතර, ඒ හේතුවෙන් අලි පැටියාට ආහාර ගැනීමට නොහැකිවීමෙන් ජිවිතක්ෂයට පත්වන්නට ඇති බව ප්‍රදේශවාසීන් සැක පළ කරති. අලියා මියගිය බව වනජිවි නිලධාරීන්ට දැනුම්දුන්නද වනජිවි නිලධාරීන් ඊයේ (17) දිනයේදීවත් අදාළ ප්‍රදේශය වෙත නොපැමිණි බවද ප්‍රදේශවාසීන් සඳහන් කළේය.", "URL": "https://sinhala.adaderana.lk/news.php?nid=119370", "Category": null, "Parent URL": null}