{"Source": "Adaderana", "Timestamp": "January 19, 2011 10:39 am", "Headline": "රට රැකියා සොයා ගිය අයගේ දරුවන්ට ශිෂ්‍යත්ව පිරිනැමෙයි", "News Content": "විදේශ රැකියා සඳහා පිටත්ව ගොස් සිටින දෙමාපියන්ගේ දූදරුවන් සඳහා අධ්‍යාපන ශිෂ්‍යත්ව පිරිනැමීමේ වැඩසටහනක් අද(19) පැවැත්වේ. ඒ අනුව ශ්‍රී ලංකා විදේශ සේවා නියුක්ති කාර්යාංශය මගින් දිස්ත්‍රික් 5 ක තෝරාගත් සිසුන් 472 දෙනෙකු සඳහා ශිෂ්‍යත්ව ප්‍රදානය කිරීමට නියමිතය. පසුගිය වසරේ 5 වසර ශිෂ්‍යත්වය, අධ්‍යයන පොදු සහතික පත්‍ර සාමාන්‍ය පෙළ සහ උසස් පෙළ විභාගවලින් සමත් වූ දරුවන් මේ සඳහා තෝරාගෙන තිබේ. මහනුවර, මාතලේ, කුරුණෑගල, පුත්තලම සහ කෑගල්ල යන දිස්ත්‍රික්කවල දරුවන් වෙත ශිෂ්‍යත්ව පිරිනැමීමේ උත්සවය මහනුවර, උඩරට කලා සංගම් ශාලාවේ දී අද පැවැත්වෙන්නේ විදේශ රැකියා ප්‍රවර්ධන හා සුභසාධන අමාත්‍ය ඩිලාන් පෙරේරා මහතාගේ ප්‍රධානත්වයෙනි.", "URL": "https://sinhala.adaderana.lk/news.php?nid=13595", "Category": null, "Parent URL": null}