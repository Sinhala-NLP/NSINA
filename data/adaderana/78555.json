{"Source": "Adaderana", "Timestamp": "October 10, 2017 01:06 pm", "Headline": "13න් ෆෙඩරල් ක්‍රමයට ඇති බාධා ඉවත් කිරීම රජයේ අරමුණයි", "News Content": "13 වන ව්‍යවස්ථා සංශෝධනය තුළින් ෆෙඩරල් ක්‍රමයට යෑමට ඇති බාධා ඉවත් කිරීම රජයේ මුලික අරමුණ බව ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා පවසයි. අද(10) පැවති මාධ්‍ය හමුවකට එක්වෙමින් ඔහු මෙම අදහස් පළ කළේය. ආණ්ඩුව ඒකීය යන වචනය භාවිතා කරමින් අනෙකුත් සියලු දේ ඉටු කර ගනිමින් සිටින බවත්, ජනතාවට සැබෑ යථාර්ථය සැඟවීමට උත්සහ කරන බව ද මුසම්මිල් මහතා වැඩි දුරටත් කියා සිටියේය. කෙසේ වෙතත් බුදු දහමට ඇති වැදගත්කම ඉවත් කිරීමේ සැබෑ අවශ්‍යතාවයක් කිසිදු සුළු ජාතිකයෙකුට අවශ්‍ය නොවන බවත් එය සුළුතර අන්තවාදී කණ්ඩායමකගේ අවශ්‍යතාවය මත සිදුවන දෙයක් බව ද මුසම්මිල් මහතා පැවසීය. මේ අතර ජනතා විමුක්ති පෙරමුණ පසුගිය දා ව්‍යවස්ථාවේ වචන වැඩක් නෑ වැදගත් වන්නේ හරය පමණක් බව පැවසීම සම්බන්ධයෙන් ඔවුන් ලැජ්ජා විය යුතු බව ද පැවසු මුසම්මිල් මහතා වචන තුළින් පරිච්ඡේද නිර්මාණය වන බවත්, එනිසා ව්‍යවස්ථාවේ සෑම වචනයකටම අර්ථ නිරූපණයක් ඇති බවත් පැවසීය. අද වන විට ඇති ප්‍රමුඛතම අරගලයක් බවට ව්‍යවස්ථා සංශෝධනය පත්ව ඇති බවත් බෙඳුම්වාදීන්ගේ උවමනාවන් ඉටු කිරීමේ තත්ත්වයකට ටිකෙන් ටික පත්වෙමින් තිබෙන බව ද පැවසු මුසම්මිල් මහතා, ව්‍යවස්ථා සංශෝධනය පරාජයට පත් කිරීමට ජීවිත පරිත්‍යාගයෙන් ඕනෑම දෙයක් සිදු කරන බවද කියා සිටියේය. කෙසේ හෝ මේ සම්බන්ධයෙන් ඒකාබද්ධ විපක්ෂය ප්‍රමාණවත් මැදිහත් වීමක් නොකරන්නේ නම්, ඒ සඳහා ද මැදිහත් වන බව පැවසූ මුසම්මිල් මහතා ඉදිරියේ දී ව්‍යවස්ථාවේ ඇති බැරෑරුම්කම සම්බන්ධයෙන් ජනාධිපතිවරයා සමඟ සාකච්ඡා කරන බවද පැවසීය.", "URL": "https://sinhala.adaderana.lk/news.php?nid=78555", "Category": null, "Parent URL": null}