{"Source": "Adaderana", "Timestamp": "August 26, 2014 05:06 pm", "Headline": "ඉරාකයේ අයි.එස්.අයි.එස් ක්‍රියාකාරකම් හෙළාදකිනවා - කතෝලික රදගුරු සමුළුව ", "News Content": "ඉරාකයේ ක්‍රිස්තියානි සුළුතරයට එරෙහිව අයි.එස්.අයි.එස් සංවිධානය සිදුකරනු ලබන ප්‍රහාර තරයේ හෙළාදකින බව ශ්‍රී ලංකා කතෝලික රදගුරු සමුළුව පවසයි. ඉරාකය තුළ වෙසෙන සුළුතර ආගමික කණ්ඩායම් අතරින් වැඩි වශයෙන් කිතුණුවන් වධ හිංසාවට සහ පීඩාවට ලක්වන බව ශ්‍රී ලංකා කතෝලික රදගුරු සමුළුව පෙන්වාදෙයි. නිවේදනයක් නිකුත් කරමින් ශ්‍රී ලංකා කතෝලික රදගුරු සමුළුව පෙන්වා දෙන්නේ අයි.එස්.අයි.එස් සංවිධානයේ ක්‍රියාකාරම් හේතුවෙන් පෞරාණික නිනිවේ නගරය වන මොසුල් ප්‍රදේශයේ සමුහ ඝාතන සහ වධ හිංසාවට ලක්වීම් වැඩි වශයෙන් වාර්තා වන බවයි. මේ හේතුවෙන් එම ප්‍රදේශයන්හි ජීවත් වන කිතුණුවන් නැගෙනහිර ඉරාකයේ කුර්දිස්තාන් කලාපයේ අවතැන්ව සිටින බව ශ්‍රි ලංකා කතෝලික රදගුරු සමුළුව පෙන්වාදෙයි. ආගම වෙනස් කිරීම,පලායාම හෝ මිය යාම හෝ ඒ අතරින් එකක් තෝරා ගැනීමට ක්‍රිස්තියාණි ජනතාවනට සිදුව ඇති බවත්, ඉරාකය ෂාරියා නීතිය පදනම්වූ රටක් බවට පත්කිරීමට අයි.එස්.අයි.එස් සංවිධානය සැලසුම් කරමින් සිටින බවත් සඳහන් වන බව ශ්‍රී ලංකා කතෝලික රදගුරු සමුළුව වැඩිදුරටත් කියා සිටියි.", "URL": "https://sinhala.adaderana.lk/news.php?nid=45617", "Category": null, "Parent URL": null}