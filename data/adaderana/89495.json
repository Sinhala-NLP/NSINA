{"Source": "Adaderana", "Timestamp": "May 21, 2018 12:55 pm", "Headline": " වැල්ලවාය ඝාතන සිද්ධිය-සැකකරුවන් 2ක් මාට්ටු ", "News Content": "වැල්ලවාය - ඇතිලිවැව - අලුත්වෙල ප්‍රදේශයේදී පසුගිය දා යතුරු පැදියෙන් ගමන් කරමින් සිටි පුද්ගලයකුගේ මුහුණට මිරිස් කුඩු ගසා, පහරදී තියුණු ආයුධයකින් ගෙළ කපා ඝාතනය කිරීමේ සිද්ධියට සම්බන්ධ ප්‍රධාන සැකකරුවන් දෙදෙනා වැල්ලවාය පොලීසිය විසින් අත්අඩංගුවට ගෙන තිබේ. මෙලෙස ඝාතනය ලක් වුණේ අලුත්වෙල ප්‍රදේශයේ පදිංචි විසිඑක් හැවිරිදි එක් දරු පියෙක්. මෙම සිද්ධියට අත්අඩංගුවට ගත් සැකකරුවන් දෙමටත්ආර - ඇතිලිවැව, ලිපිනයේ පදිංචි වයස අවුරුදු විසිදෙකක සහ විසි අට යන වයස්වල පසුවන පුද්ගලයන් දෙදෙනකු බව පොලීසිය පවසයි. ඔවුන් විසින් ඝාතනය සඳහා යොදා ගත් මන්න පිහියක්ද පොලීසිය විසින් සොයාගෙන ඇත. සැකකරුවන් සිද්ධිය සම්බන්ධයෙන් පොලීසියට පාපොච්චාරණයක් සිදු කර ඇත. අත්අඩංගුවට ගත් සැකකරුවන් වැල්ලවාය මහේස්ත්‍රාත් අධිකරණයට අද ඉදිරිපත් කිරීමට නියමිත අතර වැල්ලවාය පොලීසිය ඉදිරි විමර්ශන සිදු කරයි.", "URL": "https://sinhala.adaderana.lk/news.php?nid=89495", "Category": null, "Parent URL": null}