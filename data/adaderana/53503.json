{"Source": "Adaderana", "Timestamp": "August 28, 2015 07:35 am", "Headline": "ඒකාබද්ධ යුධ අභ්‍යාසය ලබන මස  3 ඇරඹේ", "News Content": "ශ්‍රී ලංකා යුධ හමුදාව නැගෙනහිර පළාතේ සංවිධානය කරන ඒකාබද්ධ යුධ අභ්‍යාසය ලබන මස 03 වනදා සිට 25 වනදා දක්වා පැවැත්වීමට තීරණය කර තිබේ.ඊයේ පැවැති මාධ්‍ය හමුවකදී මේ සම්බන්ධයෙන් කරුණු අනාවරණය වුණි.විශේෂ කාර්ය බලකාය, කමාර්ඩෝ ඒකකය වැනි ත්‍රිවිධ හමුදාවේ විශේෂ කණ්ඩායම්වල නිලධාරින් 297 දෙනෙකු සහ සෙසුනිලයන් 2232 දෙනෙකු මෙම යුධ අභ්‍යාසය සඳහා සහභාගි වේ.චීනය, ඉන්දියාව, බංග්ලාදේශය, ඉන්දුනිසියාව, නේපාලය, පාකිස්ථානය, මැලේසියාව, අමෙරිකාව යන රටවලින් නිලධාරින් 53 දෙනෙකු ද ඊට සහභාගි වන බව යුධ හමුදා මාණ්ඩලික ප්‍රධානී මේජර් ජනරාල් එන්.ඒ.ඒ.සී ඩයස් මහතා ප්‍රකාශ කළේය.කෝකිලායි සිට පානම දක්වා භූමියේ මෙම අභ්‍යාසය පැවැත්වීමට කටයුතු යොදා ඇති අතර ඒ ගැන ජනතාව දැනුවත්ව කටයුතු කළ යුතු බව යුධ හමුදා මාධ්‍ය අධ්‍යක්ෂ බ්‍රිගේඩියර් ජනතාත් ජයවිර මහතා ද පැවසුවේය.මේ අතර ශ්‍රී ලංකා යුධ හමුදාව 05 වන වරටත් සංවිධානය කරන ආරක්ෂක සමුළුව ද සැප්තැම්බර් 01 සහ 02 යන දිනයන්හිදී විදෙස් රාජ්‍යතාන්ත්‍රිකයන්ගේ සහභාගිත්වයෙන් කොළඹදී පැවැත්වෙයි.එසේම කොතලාවල ආරක්ෂක විශ්වවිද්‍යාලය මගින් සංවිධානය කරනු ලබන 08 වන ජාත්‍යන්තර පර්යේෂණ සමුළුවේ දෙවන සහ අවසන් දිනය අදයි.කොලතලාවල ආරක්ෂක විශ්වවිද්‍යාල පරිශ්‍රයේ පැවැත්වෙන මෙම සමුළුව සදහා තේමාව වූයේ වෘත්තිය ගුණාංග ධාරණය කිරිම තුළින් ජාතික සංවර්ධනය ඇති කිරීමයි.", "URL": "https://sinhala.adaderana.lk/news.php?nid=53503", "Category": null, "Parent URL": null}