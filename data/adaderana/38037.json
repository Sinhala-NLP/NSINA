{"Source": "Adaderana", "Timestamp": "October 10, 2013 10:24 am", "Headline": " පෙයිලීන් ඉන්දියාව දෙසට ගමන් කරයි ", "News Content": "බෙංගාල බොක්ක ප්‍රදේශයේ වර්ධනය වු පෙයිලීන් සුළි කුණාටුව ඉන්දියාව දෙසට ගමන් කරමින් පවතින බව කාලගුණ විද්‍යා දෙපාර්තමේන්තුව පවසයි. සුළි කුණාටුව ත්‍රීකුණාමලයට කිලෝමීටර් 1250ක් ඊසාන දෙසින් ඉන්දියාව දෙසට ගමන් කරමින් පවතින බව එම දෙපාර්තමේන්තුව සඳහන් කරයි. සුළි කුණාටුවෙන් සෘජු බලපෑමක් ශ්‍රී ලංකාවට ඇති නොවුණ ද දිවයිනේ නිරත දිග කොටසේ වැසි ඇති විය හැකි අතර දිවයින හරහා සහ අවට මුහුදු ප්‍රදේශවල නිරත දිගින් හමන තරමක තද සුළං තත්ත්වයක් ඇති විය හැකි බව එම දෙපාර්තමේන්තුව පවසයි. ලබන 12 වැනි දින දක්වා මෙම තත්ත්වය අපේක්ෂා කළ හැකි අතර බස්නාහිර, සබරගමුව, වයඹ , උතුර සහ දකුණු පළාත් වල වැසි අපේක්ෂා කළ හැකි බව කාලගුණ විද්‍යා දෙපාර්තමේන්තුව සඳහන් කරයි. මේ අතර හම්බන්තොට සිට පොතුවිල් දක්වා සහ මන්නාරම සිට යාපනය හරහා ත්‍රීකුණාමලය දක්වා වෙරළට ඔබ්බෙන් වන මුහුදු ප්‍රදේශයේ සුළගේ වේගය පැයට කිලෝමීටර් 60 දක්වා පමණ ඉහළ යා හැකි බව එම දෙපාර්තමේන්තුව සඳහන් කරයි.", "URL": "https://sinhala.adaderana.lk/news.php?nid=38037", "Category": null, "Parent URL": null}