{"Source": "Adaderana", "Timestamp": "October 5, 2011 09:11 am", "Headline": "එල්.ටී.ටී.ඊ සැකකරුවන් සිව්දෙනෙක් තවදුරටත් රිමාන්ඩ්", "News Content": "යුද ගැටුම් අවසන් වීමෙන් පසුව වව්නියාවේ සුභ සාධන කඳවුරක සැඟවී සිටිය දී අත්අඩංගුවට ගත් ප්‍රබල එල්.ටී.ටී.ඊ සැකකරුවන් සිව්දෙනකු නඩු විභාගය අවසන් වන තෙක් රිමාන්ඩ් භාරයේ තැබීමට අධිකරණය නියෝග කර තිබේ. රාජ්‍ය බුද්ධි අංශ වලට ලැබුණු තොරතුරු මත සිදු කළ වැටලීමක දී ත්‍රස්ත මර්දන කාර්යාංශය මඟින් සැකකරුවන් අත්අඩංගුවට ගෙන තිබුණි. පොලිසිය අධිකරණයට වාර්තාවක් ඉදිරිපත් කරමින් කියා සිටියේ මෙම සැකකරුවන් ත්‍රස්තවාදය වැළැක්වීමේ පනත යටතේ එහි රඳවා ගෙන දීර්ඝ ලෙස ප්‍රශ්න කළ බවයි. මොවුන් එල්.ටී.ටී.ඊ සංවිධානය මඟින් අවි පුහුණුව ලබා ප්‍රහාර ගණනාවකට හවුල් වී ඇති බවට අනාවරණය වී ඇතැයි පොලිසිය අධිකරණයට දන්වා සිටින ලදී. මොවුන්ට එරෙහිව මහාධිකරණය හමුවේ අධිචෝදනා පත්‍ර ගොනු කිරීමට තීරණය කර ඇතැයි පොලිසිය කළ දැනුම් දීම පිළිගත් කොළඹ මහේස්ත්‍රාත් අධිකරණය අදාළ නියෝගය ලබා දී තිබේ.", "URL": "https://sinhala.adaderana.lk/news.php?nid=19148", "Category": null, "Parent URL": null}