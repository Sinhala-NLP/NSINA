{"Source": "Adaderana", "Timestamp": "April 5, 2012 08:48 am", "Headline": "උත්සව සමයේ සියලු ආහාර පරිහරණ ආයතන පරීක්ෂාවට ලක්කෙරෙයි", "News Content": "උත්සව සමයේ දී දිවයිනේ සියලු ආහාර පරිහරණ ආයතන පරීක්ෂාවට ලක්කරන බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. ඒ සඳහා මේ වන විටත් දිවයින පුරා සිටින මහජන සෞඛ්‍ය පරීක්ෂකවරුන් දැනුවත් කර ඇති බව එම සංගමයේ සභාපති උපුල් රෝහණ මහතා සඳහන් කළේය. විශේෂයෙන් උත්සව සමයේ දී තාවකාලික ආහාර පරිහරණ ආයතන පිළිබඳව වැඩි අවධානයක් යොමුකරන බව උපුල් රෝහණ මහතා ප්‍රකාශ කළේය. උත්සව සමය වෙනුවෙන් විශේෂයෙන් සැකසුණු ආහාර වර්ග අලෙවි කරන ස්ථානලවිල් ආහාර වර්ග මිලදී ගැනීමේ දී යම් ගැටලුවක් පවතී නම් සෞඛ්‍ය වෛද්‍ය නිලධාරී කාර්යාලය හෝ කොට්ඨාශයේ මහජන සෞඛ්‍ය පරීක්ෂකවරයා වෙත පැමිණිලි කරන ලෙස ද ඔහු මහ ජනතාවගෙන් ඉල්ලා සිටියි. එමෙන්ම උත්සව සමය වෙනුවෙන් විවෘත කරන ලද ආහාර වෙළඳසැල්වල තොග අවසන් කිරීමේ අරමුණින් ඇතැම් වෙළෙඳුන් විසින් කල් ඉකුත් වූ දින පසුවූ සහ කල් ඉකුත්වන දිනය ආසන්නව තිබෙන ආහාර අලෙවිය සඳහා තබන බව පරීක්ෂණවලින් අනාවරණය වී ඇති බව ද උපුල් රෝහණ මහතා ප්‍රකාශ කළේය. එමනිසා ඒ පිළිබඳව විශේෂ සැලකිල්ලක් දක්වන ලෙසත්, ආහාර මිලදී ගැනීමේ දී කල්ඉකුත්වීමේ දිනය, වර්ණක සහ රසකාරක වැනි කරුණු සම්බන්ධව පැමිණිල්ලක් ඇතොත් සෞඛ්‍ය වෛද්‍ය නිලධාරී කාර්යාලය වෙත දැනුම් දීමට කටයුතු කරන ලෙස ද ඔහු ජනතාවගෙන් වැඩිදුරටත් ඉල්ලා සිටියි.", "URL": "https://sinhala.adaderana.lk/news.php?nid=23298", "Category": null, "Parent URL": null}