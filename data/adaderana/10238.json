{"Source": "Adaderana", "Timestamp": "August 15, 2010 08:17 am", "Headline": "කරදියවර මංගල්‍යය අදයි", "News Content": "ගොඩබිමක ඉදිවන මෙ‍රට ප්‍රථම වරාය ලෙස සැලකෙන හම්බන්තොට වරායේ ද්‍රෝණියට ජලය පිරවීමේ \"කරදියවර මංගල්‍යය\" සඳහා මේ වන විට සියලු කටයුතු සූදානම් කර තිබේ. වරායේ ජලය පුරවන අවස්ථාව නැරඹීම සඳහා ලක්ෂ ගණනක ජනතාවට අවස්ථාව ලබාදීමටත් වරාය පතුලට බැසීමේ විරල අවස්ථාව ලබාදීමටත් ශ්‍රී ලංකා වරාය අධිකාරිය පියවරගෙන ඇති බව වාර්තා වේ. උසින් මීටර් 21 වන හම්බන්තොට වරාය ජැටි‍යේ මීටර් 17 ක් දක්වා උසට අද දිනයේ ජලය පිරවීමට නියමිතය. හම්බන්තොට වරාය පළමු අදියර යටතේ දියකඩන දෙකක් සහ භාණ්ඩ මෙහෙයවීමට සහ නෞකාවලට ඉන්ධන ලබාදීමට හැකිවන පරිදි පර්යන්ත දෙකක් ද ඉදිකර තිබෙන බව වරාය අධිකාරිය පවසයි. ජනාධිපති මහින්ද රාජපක්ෂ මහතාගේ ප්‍රධානත්වයෙන් අද පෙරවරුවේ යෙදෙන සුබ මොහොතින් වරායට ජලය පිරවීමේ කටයුතු ආරම්භ වීමට නියමිතය.", "URL": "https://sinhala.adaderana.lk/news.php?nid=10238", "Category": null, "Parent URL": null}