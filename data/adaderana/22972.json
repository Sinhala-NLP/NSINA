{"Source": "Adaderana", "Timestamp": "March 22, 2012 11:33 am", "Headline": " අල්ලස් ගත් ඒ.එස්.පී ට ඇප නෑ", "News Content": "අල්ලස් චෝදනා මත අත්අඩංගුවට ගෙන රක්ෂිත බන්ධනාගාර ගත කොට ඇති නුගේගොඩ කොට්ඨාසය භාර සහකාර පොලිස් අධිකාරීවරයාට ඇප ලබාදීම කොළඹ මහේස්ත්‍රාත් අධිකරණය විසින් ප්‍රතික්ෂේප කර තිබේ. අදාළ නඩුව අද කැඳවූ අවස්ථාවේදී සැකකාර සහකාර පොලිස් අධිකාරී නිහාල් මෙන්ඩිස් වෙනුවෙන් පෙනී සිටි නීතිඥයින් අධිකරණයට කරුණු දක්වමින් පවසා ඇත්තේ අල්ලස් පනතේ විධිවිධාන වලට අනුව සැකකරුට ඇප ලබාදීමට අධිකරණයට අභිමත ලෙස ක්‍රියා කළ හැකි බවයි. විත්තියේ නීතිඥවරුන්ගේ ඉල්ලීමට විරෝධය පෑ අල්ලස් කොමිසමේ නිලධාරීන් අධිකරණය හමුවේ පවසා ඇත්තේ සැකකරුට එරෙහි පරීක්ෂණ තාමත් සිදුකරමින් පවත්නා බවයි. එසේම ප්‍රදේශය භාර නියෝජ්‍ය පොලිස්පතිවරයා,පොලිස් අධිකාරීවරයා සහ මහරගම පොලීසියේ නිලධාරීන් කිහිපදෙනකුගෙන් ප්‍රකාශ සටහන් කරගැනීමට ඇති බව අල්ලස් කොමිසමේ නිලධාරීන් විසින් පෙන්වා දී තිබේ. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා විසින් සැකකරුට ඇපදීම ප්‍රතික්ෂේප කරමින් අදාළ සහකාර පොලිස් අධිකාරීවරයා අප්‍රේල් මස 05 වන දින දක්වා රිමාන්ඩ් භාරයේ තබන ලෙස නියෝග කර තිබේ. මහරගම පිළිකා රෝහල අසළ පවත්වාගෙන යන සුබ සාධන මධ්‍යස්ථානයක ආරාවුලක් නිරාකරණය කරදීම සඳහා රුපියල් ලක්ෂ 10 ක අල්ලස් මුදලක් ලබාගැනීමේ චෝදනාව මත අල්ලස් හා දූෂණ වංචා විමර්ශන කොමිසමේ නිලධාරීන් විසින් මෙම සහකාර පොලිස් අධිකාරීවරයාට එරෙහිව නඩු පවරා ඇත.", "URL": "https://sinhala.adaderana.lk/news.php?nid=22972", "Category": null, "Parent URL": null}