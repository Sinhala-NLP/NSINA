{"Source": "Adaderana", "Timestamp": "May 15, 2011 12:15 pm", "Headline": "මෙරටින් පැන යන්න අපි උදව් දුන්නේ නෑ", "News Content": "එල්.ටී.ටී.ඊ සාමාජිකයින් දොළොස් දෙනෙකුට රටින් පිටවීමට සහය ලබාදුන් බවට මාධ්‍ය මගින් පළවන වාර්තා ප්‍රතික්ෂේප කරන බව ශ්‍රී ලංකාවේ නෝර්වේජියානු තානාපති කාර්යාලය සඳහන් කරයි. නෝර්වේජියානු පුවත්පතක පළ වූ ලිපියක් හේතුවෙන් දෙස් විදෙස් මාධ්‍ය මගින් අසත්‍ය ප්‍රචාරයක් ගෙන යමින් ඇතැයි නෝර්වේජියානු තානාපති කාර්යාලය නිවේදනය කරයි. අදාළ නෝර්වේජියානු පුවත්පතේ පළ වූ ලිපියේ\"සරණාගතයන් 12 දෙනෙකු\"ලෙස සටහන් වූ කරුණක් පරිවර්තනයේදී\"එල්.ටී.ටී.ඊ සාමාජිකයින් 12 දෙනෙකු\"ලෙස විකෘති සහගත ලෙස උපුටා දක්වමින් සිටින වගට ඔවුන් චෝදනා කරයි. කෙසේ වුවද එකී පුවත්පතේ සඳහන් සම්පූර්ණ පුවත පවා අසත්‍ය බවත්,කිසිදු අයුරකින් ශ්‍රී ලංකාවෙන් පලායන්නට කිසිවෙකුටත් නෝර්වේජියානු තානාපති කාර්යාලයේ නිලධාරීන් සහය වී නොමැති බව නෝර්වේජියානු තානාපති කාර්යාලය නිකුත් කර ඇති නිවේදනයේ වැඩිදුරටත් සඳහන් වේ. කෙසේ වෙතත් ශ්‍රී ලංකාවේ පිහිටි නෝර්වේ තානාපති කාර්යාලයේ නිලධාරීන් පිරිසක් විසින් එල්.ටී.ටී.ඊ සාමාජිකයින් 12 දෙනෙකුට මෙරටින් පිටවීමට සෘජුව හා වක්‍රව සහය ලබාදී ඇති බවට නෝර්වේ හි පුවත්පතක් විසින් වාර්තා කර තිබිණි.", "URL": "https://sinhala.adaderana.lk/news.php?nid=16114", "Category": null, "Parent URL": null}