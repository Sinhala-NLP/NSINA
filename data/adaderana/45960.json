{"Source": "Adaderana", "Timestamp": "September 10, 2014 09:46 am", "Headline": "මැ.කොගේ අවසරය ඇතිවයි පුටුමාරු කළේ", "News Content": "මැතිවරණ කොමසාරිස් මහින්ද දේශප්‍රිය මහතාගේ අවසරයට යටත්ව මොණරාගල වැඩබැලූ පොලිස් ස්ථානාධිපතිවරයා දඹගල්ල පොලිස් ස්ථානයට මාරුකර යවා ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පවසයි. එසේම දඹගල්ල පොලිසියේ ස්ථානාධිපතිවරයා මොණරාගල ‍මූලස්ථාන පොලිස් පරික්ෂකවරයා ලෙස පත්කර ඇති බවද හෙතෙම කියයි. ඒ අනුව මොණරාගල මූලස්ථාන පොලිස් පරීක්ෂකවරයා වශයෙන් දඹගල්ල පොලිස් ස්ථානාධිපතිවරයා ලෙස කටයුතු කළ ප්‍රධාන පොලිස් පරීක්ෂක එච්.ජී. ඩබ්ලිව්.එල්. දේශප්‍රිය මහතා පත්කර ඇත. මොණරාගල මූලස්ථාන පොලිස් පරීක්ෂකවරයා මාරුකර ඇති බවට පළ වන වාර්තාවල කිසිදු සත්‍යතාවක් නොමැති බවද පොලිස් මාධ්‍ය ප්‍රකාශකවරයා කියයි. සිදුකර ඇත්තේ මොණරාගලට ස්ථිර පොලිස් පරීක්ෂකවරයෙක් පත්කිරීම පමණක් බව ඔහු පෙන්වාදෙයි. මොණරාගල මූලස්ථාන පොලිස් පරීක්ෂකවරයා ලෙස මීට පෙර කටයුතු කළ ප්‍රධාන පොලිස් පරීක්ෂකවරයා මීට මාස කිහිපයකට පෙර සහකාර පොලිස් අධිකාරි තනතුරට උසස් කර ඇති බව අජිත් රෝහණ මහතා පවසයි. මේ හේතුවෙන් ප්‍රධාන පොලිස් පරීක්ෂක එම්.ඒ.පී.අබේරත්න මහතා තාවකාලිකව අදාළ ධූරයේ කටයුතු කළ බව ඔහු සඳහන් කරයි. ඊයේ දිනයේ සිට ක්‍රියාත්මක වන පරිදි ලබා දී ඇති මෙම ස්ථාන මාරුවීම් සඳහා මැතිවරණ කොමසාරිස්වරයාගේ ලිඛිත අවසරය ලැබී ඇති බව ද හෙතෙම කියයි.", "URL": "https://sinhala.adaderana.lk/news.php?nid=45960", "Category": null, "Parent URL": null}