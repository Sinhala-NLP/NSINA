{"Source": "Adaderana", "Timestamp": "June 11, 2013 12:57 pm", "Headline": "හමුදාවට පොලීසියට දවස් 3ක ඩෙංගු පන්තියක්", "News Content": "ඩෙංගු රෝගය සම්බන්ධයෙන් ආරක්ෂක අංශ නිලධාරීන් දැනුවත් කිරීමේ වැඩසටහනක් සෞඛ්‍ය අමාත්‍යාංශය විසින් ආරම්භ කර තිබේ. අද ආරම්භ කළ මෙම වැඩසටහන තෙදිනක් පුරා කොළඹ වෛද්‍ය පර්යේෂණ ආයතනයේ දී පැවැත්වෙන බව සෞඛ්‍ය අමාත්‍යාංශය සඳහන් කළේය. පොලිස් නිලධාරීන්ට, පොලිස් විශේෂ කාර්ය බලකා නිලධාරීන්ට සහ යුධ හමුදා නිලධාරීන් 200ට පමණ මෙම පුහුණුව ලබාදීම සිදුකෙරෙයි. මෙම පුහුණුවේ දී ආරක්ෂක අංශ නිලධාරීන්ට විද්‍යාත්මක පුහුණුවක් ලබාදීමට පියවර ගෙන ඇති බව එම අමාත්‍යාංශය සඳහන් කළේය. ඒ අනුව මදුරුවන්ගේ වර්ධනය, ඩෙංගු මදුරු බිත්තර වෙන්කර හඳුනාගැනීම, මදුරුවන්ගේ චර්යා රටා, මදුරුවන් බෝවන ස්ථාන හඳුනාගැනීම, ඩෙංගු රෝගය පාලනය කිරීම සම්බන්ධයෙන් සහ ඩෙංගු රෝගය සඳහා ලබාදෙන ප්‍රතිකාර සහ ප්‍රථමාධාර පිළිබඳ මෙහිදී ආරක්ෂක අංශ නිලධාරීන් දැනුවත් කිරීමට නියමිතය. අද දිනයේ දී පොලීසියේ සහ පොලිස් විශේෂ කාර්යය බලකායේ නිලධාරීන් 75 දෙනෙකුට මෙම පුහුණුව ලබාදෙන බව සෞඛ්‍ය අමාත්‍යාංශය සඳහන් කළේය. මෙමගින් දැනට දීප ව්‍යාප්තව පැතිර යන ඩෙංගු රෝගය පාලනය කිරීම ප්‍රධාන අරමුණ බව ද එම අමාත්‍යාංශය පැවසුවේය.", "URL": "https://sinhala.adaderana.lk/news.php?nid=34829", "Category": null, "Parent URL": null}