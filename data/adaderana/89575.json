{"Source": "Adaderana", "Timestamp": "May 22, 2018 10:10 am", "Headline": "අවතැන් වී සිටි කිරිගොවීන්ගේ ගවයන් සොරකම් කළ 9ක් දැලේ", "News Content": "බලපත්‍රයක් නොමැතිව කිරිගවයන් තිදෙනෙකු සහ ගවයන් දෙදෙනෙකු මස් පිනිස හිංසාකාරි ලෙස මස්කෙලියේ සිට ගම්පොල දක්වා ප්‍රවාහනය කරමින් සිටි සැකකරුවන් නම දෙනෙක් මස්කෙලිය පොලීසිය විසින් අද(22) අලුයම සැකපිට අත්අඩංගුවට ගෙන ඇති බව අද දෙරණ වාර්තාකරු පැවසීය. මස්කෙලිය සාමිමලේ මල්ලිඅප්පු ප්‍රදේශයේ වර්ෂාවෙන් පිඩාවට පත්ව අවතැන් වී සිටි කිරිගොවීන් තම ගවයන්ව නිවස අසල පට්ටිවල ගාල් කර සිටින ලද ගවයනුයි මෙසේ සොරාකම් කළ ප්‍රවහනය කර තිබේ. සොරකම් කරන ලද පැවසෙන ගවයන් ප්‍රවහනය කරමින් සිටියදි මස්කෙලිය සාමිමලේ ප්‍රදේශයේ රාත්‍රී මුර සංචාරයේ යෙදී සිටි පොලිස් නිලධාරීන් විසින් ලොරි රථය පරික්ෂා කිරීමේදී මෙම සැකකරුවන් අත්අඩංගුවට ගැනීමට හැකිව තිබේ. සැකකරුවන් පැමිණි ත්‍රීරෝද හතරක් සහ ලොරි රථයද පොලිස් බාරයට ගෙන ඇති අතර මෙම සැකකරුවන් ගම්පොල, වැලිගල්ල, උලපනේ, මස්කෙලිය සහ හැටන් දරවල යන ප්‍රදේශවල පදිංචිකරුවන් බව මස්කෙලිය පොලීසියේ ස්ථානාධිපති පොලිස් පරික්ෂක ටිරොන් රත්නායක මහතා කියා සිටියේය. අත්අඩංගුවට ගත් සැකකරුවන් සහ ඔවුන් පැමිණි වාහන හැටන් මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=89575", "Category": null, "Parent URL": null}