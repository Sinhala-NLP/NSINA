{"Source": "Adaderana", "Timestamp": "December 20, 2017 12:28 pm", "Headline": " පොහොට්ටුවේ 5ක් අභියාචනාධිකරණයට යයි ", "News Content": "ශ්‍රී ලංකා පොදු ජන පෙරමුණ විසින් මහරගම නගර සභාව සඳහා ඉදිරිපත් කළ නාම යෝජනා පත්‍රය ප්‍රතික්ෂේප කිරීමට එරෙහිව එම පෙරමුණ විසින් අභියාචනාධිකරණයට පෙත්සමක් ඉදිරිපත් කර තිබේ. අපේක්ෂකයින් 05 දෙනෙකු විසින් පෙත්සම ඉදිරිපත් කර ඇති අතර එහි වගඋත්තරකරුවන් ලෙස මහරගම නගර සභාවේ තේරීම්භාර නිලධාරීවරයා, එක්සත් ජාතික පක්ෂයේ, ජනතා විමුක්ති පෙරමුණේ හා ශ්‍රී ලංකා නිදහස් පක්ෂයේ ලේකම්වරු නම් කර ඇති බව සඳහන්ය. පෙත්සම්කරුවන් සඳහන් කර ඇත්තේ තම නාම යෝජනා පත්‍රයේ කාන්තා අපේක්ෂිකාවකගේ නමට ඉදිරියෙන් පුරුෂ යනුවෙන් සඳහන් වීම හේතුවෙන් එය ප්‍රතික්ෂේප කිරීමට තේරීම්භාර නිලධාරීවරයා කටයුතු කර ඇති බවයි. අදාළ අපේක්ෂිකාව කාන්තාවක් වශයෙන් තහවුරු කිරීමට අවශ්‍ය සියලු කරුණු ඉදිරිපත්ව තිබියදී එය ප්‍රතික්ෂේප කිරීමට වගඋත්තරුකරු ගත් තීරණය නීතියට පටහැනි බව පෙත්සම්කරුවන් පෙන්වා දෙයි. ඒ හේතුවෙන් ප්‍රතික්ෂේප කළ තම නාම යෝජනා පත්‍රය යළි බාර ගන්නා ලෙස වගඋත්තරුකරුවන්ට නියෝගයක් නිකුත් කරන මෙන් පෙත්සම්කරුවන් අධිකරණයෙන් ඉල්ලා ඇති බව අද දෙරණ අධිකරණ වාර්තාකරු සඳහන් කළේය. අදාළ පෙත්සම විභාග කොට අවසන් තීන්දුවක් ලබාදෙන තෙක් මහරගම නගර සභාව සඳහා පළාත් පාලන ආයතන ඡන්ද විමසීම පැවැත්වීම අත්හිටුවීමේ නියෝගයක් නිකුත් කරන ලෙසද පෙත්සම්කරුවන් අභියාචනාධිකරණයෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=81816", "Category": null, "Parent URL": null}