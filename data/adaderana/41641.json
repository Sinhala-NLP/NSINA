{"Source": "Adaderana", "Timestamp": "March 8, 2014 04:04 pm", "Headline": "ජිනීවා යෝජනාව ගැන සාමාජික රටවලට කරුණු පැහැදීම තවදුරටත්", "News Content": "අමෙරිකාව ඇතුළු රටවල් විසින් ශ්‍රී ලංකාව සම්බන්ධයෙන් එක්සත් ජාතීන්ගේ මානව හිමිකම් සමුළුවට ගෙන ඒමට සුදානම් වන යෝජනාව සම්බන්ධයෙන් තවදුරටත් සාමාජික රටවල් දැනුවත් කිරීමට පියවර ගනිමින් සිටින බව විදේශ කටයුතු අමාත්‍යංශය පවසයි. එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත රවිනාත ආරියසිංහ මහතා ඇතුළු මානව හිමිකම් කොමිසමට සහභාගිවී සිටින නිලධාරීන් විසින් මෙම දැනුවත් කිරීම් සිදුකරන බව එම අමාත්‍යංශය සඳහන් කළේය. විශේෂයෙන්ම 2009 වසරෙන් පසුව ශ්‍රී ලංකාව තුළ සිදුව ඇති සංවර්ධනය පිළිබඳවත් මෙරට තුළ සංහිඳියාව ඇති කිරීමට රජය ගෙන ඇති පියවර පිළිබඳවත් දීර්ඝ වශයෙන් කරුණු දැක්වීමට බලාපොරොත්තුවන බව ද විදේශ අමාත්‍යංශය පැවසීය. මේ අතර ශ්‍රී ලංකාවට එරෙහි යෝජනාව ගෙන එනු ලබන අමෙරිකාව ඇතුළු රටවල් ඊයේ දිනයේ දී සාකච්ජාවක් කැඳවා තිබුණ අතර එයට ශ්‍රී ලංකා නිත්‍ය නියෝජිත රවිනාත ආරියසිංහ මහතා ද එක්ව තිබේ. එහිදී ද රවිනාත ආරියසිංහ මහතා විසින් දීර්ඝ ලෙස ශ්‍රී ලංකාවේ සංවර්ධන ක්‍රියාදාමය පිළිබඳ කරුණු දක්වා ඇති බව වාර්තා වේ.", "URL": "https://sinhala.adaderana.lk/news.php?nid=41641", "Category": null, "Parent URL": null}