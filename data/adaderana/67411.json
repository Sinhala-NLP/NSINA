{"Source": "Adaderana", "Timestamp": "December 27, 2016 01:14 pm", "Headline": "  රත්නසිරි වික්‍රමනායක මහතා අභාවප්‍රාප්තවෙයි", "News Content": "මෙරට හිටපු අග්‍රාමාත්‍යවරයෙකු මෙන්ම ජ්‍යෙෂ්ඨ දේශපාලනඥයෙකු වන රත්නසිරි වික්‍රමනායක මහතා අභාවප්‍රාප්ත වී තිබේ.අසනීප තත්ත්වයක් හේතුවෙන් කොළඹ පෞද්ගලික රෝහලක ප්‍රතිකාර ලබමින් සිටියදී ඒ මහතා මීට ටික වේලාවකට පෙර අභාවප්‍රාප්ත වී ඇත.මියයන විට ඒ මහතාගේ වයස අවුරුදු 83කි.ශ්‍රී ලංකාවේ දැනට ජීවතුන් අතර සිටින ජ්‍යෙෂ්ඨතම දේශපාලඥයින් දෙදෙනාගෙන් අයෙකු ලෙස ඔහු සැලකුණු අතර අනෙක් දේශපාලනඥයා වන්නේ හිටපු තවත් අගමැතිවරයෙකු වන දිමූ ජයරත්න මහතාය.ඒ අනූව හිටපු අග්‍රාමාත්‍ය දිමු ජයරත්න මහතාද පසුගිය 20 වැනිදා රත්නසිරි වික්‍රමනායක මහතාගේ සුවදුක් බැලීම සඳහා ඔහු ප්‍රතිකාර ලබමින් සිටි රෝහලට ගොස් තිබුණි.රත්නසිරි වික්‍රමනායක මහතා වත්මන් ජනාධිපති මෛත්‍රීපාල සිරිසේන මහතාගේ ජ්‍යෙෂ්ඨතම උපදේශකවරයෙක් වශයෙන් මෙන්ම නිදහස් පක්ෂයේ අනුශාසකවරයෙක් ලෙසද කටයුතු කළේය.ඒකාබද්ධ විපක්ෂය නියෝජනය කරන විදුර වික්‍රමනායක මහතා ඔහුගේ පුත්‍රයෙකි.රත්නසිරි වික්‍රමනායක මහතාගේ චරිතාපදානයෙන් බිඳක් වැඩිදුරටත් පහත පරිදිය.රත්නසිරි වික්‍රමනායක මහතා 1933 මැයි මස 05 වැනිදා උපත ලැබීය.මිල්ලෑව විද්‍යාලය, පන්නිපිටිය ධර්මපාල විද්‍යාලය, කොළඹ ආනන්ද විද්‍යාලය මෙන්ම පේදුරුතුඩුව හාට්ලි විද්‍යාලය යන විද්‍යාලවලින් අධ්‍යාපනය ලබා ඇති රත්නසිරි වික්‍රමනායක මහතා එංගලන්තයේ ලින්කන් ඉන් නීතී විද්‍යාලයෙන් නීතිය පිළිබඳ හදාරා ඇත.අනතුරුව බස්නාහිර පළාත් සභාවෙන් දේශපාලනයට පිවිසි ඒ මහතා වර්ෂ 1960 දී ලංකා සමසමාජ පක්ෂයෙන් හොරණ ආසනය නියෝජනය කරමින් පාර්ලිමේන්තුවට තේරී පත්වුණි.අනතුරුව වර්ෂ 1962දී ශ්‍රී ලංකා නිදහස් පක්ෂය සමග එක්වන රත්නසිරි වික්‍රමනායක මහතා වර්ෂ 1965දී හොරණ ආසනය නියෝජනය කරමින් පාර්ලිමේන්තුවට තේරී පත්විය.1970 වර්ෂයේදී ප්‍රථම වරට අමාත්‍ය ධුරයකට හිමිකම් කියන ඒ මහතා සිරිමාවෝ බණ්ඩාරනායක රජයේ අධිකරණ නියෝජ්‍ය අමාත්‍යවරයා ලෙස තේරී පත්වේ.1975 වර්ෂයේදී වැවිලි කර්මාන්ත අමාත්‍යවරයා ලෙස ද 1976 වසරේ දී අධිකරණ ඇමතිවරයා ලෙස ද ඔහු කටයුතු කරනු ලැබුවේය.1978 වර්ෂයේ දී ශ්‍රී ලංකා නිදහස් පක්ෂයේ මහලේකම් ධුරයටද ඒ මහතා පත්විය. ඉන් අනතුරුව 2000 වර්ෂයේ අගෝස්තු මස 10 වැනිදා චන්ද්‍රිකා බණ්ඩාරනායක කුමාරතුංග රජයේ අග්‍රාමාත්‍ය ධුරයට පත්වන ඒ මහතා 2001 වසරේ දෙසැම්බර් මස 09 වන දින දක්වා එම ධුරයේ කටයුතු කළේය.2001 වසරේ දෙසැම්බර් මස 18 වන දින සිට 2002 වසරේ ජනවාරි මස 31 වන දින දක්වා විපක්ෂ නායක ධුරයේ කටයුතු කරන රත්නසිරි වික්‍රමනායක මහතා යළිත් 2005 වසරේ නොවැම්බර් මස 19 වන දින සිට මහින්ද රාජපක්ෂ රජයේ අග්‍රාමත්‍යවරයා ලෙස කටයුතු කරන ලදී.2010 වර්ෂය දක්වාම අග්‍රාමාත්‍ය ධුරය දරනු ලබන ඒ මහතා අනතුරුව ජනාධිපති ජ්‍යෙෂ්ඨ උපදේශකයෙකු ලෙස ද කටයුතු කළේය.හොරණ ප්‍රදේශයේ ජනතාවට මෙන්ම මෙරට බොහෝ පිරිසකට පරමාදර්ශී දේශපාලන චරිතයක් වු හිටපු අග්‍රාමාත්‍ය රත්නසිරි වික්‍රමනායක මහතා ගැමි ජනතාව අතර කැපී පෙනෙන පුද්ගලයෙකු බවට පත් වුණි.මේ අතර දේහය පිළිබඳ අවසන් කටයුතු පසුව දැනුම්දෙන බව පවුලේ ඥාතීන් පවසයි.", "URL": "https://sinhala.adaderana.lk/news.php?nid=67411", "Category": null, "Parent URL": null}