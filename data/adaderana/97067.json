{"Source": "Adaderana", "Timestamp": "October 2, 2018 05:46 pm", "Headline": "රජයේ කුඹුරක් අනවසරයෙන් ගොඩකළ පාර්ලිමේන්තු මන්ත්‍රීට ඇප", "News Content": "හලාවත මහේස්ත්‍රාත් අධිකරණයේ පවරා තිබු නඩුවක් ( 02 ) විභාගයට ගත් අවස්ථාවේ පුත්තලම දිස්ත්‍රික් පාර්ලිමේන්තු මන්ත්‍රී ශාන්ත සිසිර අබේසේකර මහතා රුපියල් ලක්ෂයක ශරීර ඇපයක් මත නිදහස් කිරීමට හලාවත මහේස්ත්‍රාත් අධිකරණය නියෝග කළේය. හලාවත මුන්නේශ්වරම ප්‍රදේශයේ පිහිටි රජයට අයත් කුඹුරු ඉඩමක් අනවසරයෙන් ගොඩකර පොල් සහ කෙසෙල් පැල සිටුවා තිබීම සම්බන්ධයෙන් ගොවිජන සේවා දෙපාර්තුමේන්තුව පුත්තල දිස්ත්‍රික් පාර්ලිමේන්තු මන්ත්‍රී සාන්ත සිසිර අබේසේකර මහතාට එරෙහිව හලාවත මහේස්ත්‍රාත් අධිකරණයේ මේ නඩුව පවරා තිබිණි. ගොවිජන සංවර්ධන පනතේ 32/1 වගන්තිය උල්ලංඝනය කිරීම සැලකිල්ලට ගනිමින් පාර්ලිමේන්තු මන්ත්‍රීවරයාට විරුද්ධව මේ නඩුව පවරා තිබිණි. මේ ඉඩම ඉඩම් ප්‍රතිසංස්කරණ කොමිසමට අයත් ඉඩමක් බවද වාර්තා වෙයි. මේ නඩුව වැඩිදුර විභාග කිරීම දෙසැම්බර් මස 13 වැනි දිනට නියම වී තිබේ. මේ පිළිබඳ කල විමසීමේදී පාර්ලිමේන්තු මන්ත්‍රී ශාන්ත සිසිර කුමාර මහතා ප්‍රකාශ කලේ ඉඩම ඉඩම් ප්‍රතිසංස්කරණ කොමිසම් සභාවට අයත් මේ ඉඩම තමන් වසර විසි දෙකක කාලයක සිට භුක්ති විදින බවයි. තමා මෙය භුක්ති වින්දත් තමාට මෙහි අයිතියක් නොමැති බවද හෙතෙම පැවසිය. සෑම බිම් අඟලක්ම වගා කරන ලෙස රජයෙන් කල දැනුම් දීම මත තමා වගා කල බවද මන්ත්‍රීවරයා පිළිගන්නා ලදී.", "URL": "https://sinhala.adaderana.lk/news.php?nid=97067", "Category": null, "Parent URL": null}