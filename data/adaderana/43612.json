{"Source": "Adaderana", "Timestamp": "May 30, 2014 10:25 pm", "Headline": "අධ්‍යාපන අමාත්‍යංශයෙන් පොත් දන්සලක්", "News Content": "පොසොන් පොහොය දින හා ඊට පසුදින පොත් දන්සලක් පැවැත්වීමට අධ්‍යාපන අමාත්‍යංශය කටයුතු සංවිධාන කර තිබේ. මෙම පොත් දන්සල මිහින්තලයේ පහල මළුවේ දී පැවැත්විමට කටයුතු සංවිධානය කර ඇති බව එම අමාත්‍යංශය සඳහන් කළේය. දන්සල සඳහා පොත් පරිත්‍යාග කිරීමට කැමති ඕනෑම අයෙකුට ඒ සඳහා අවස්ථාව ලබාදීමට අමාත්‍යංශය තීරණය කර ඇත. ඒ අනුව භාවිත කිරීමට සුදුසු තත්ත්වයේ පවතින අතිරේක කියවීම් පොත්, ළමා කතන්දර පොත්, ප්‍රශ්නෝත්තර පොත්, විෂය පොත්, සාහිත්‍ය පොත් යනාදී කෘතින් අධ්‍යාපන අමාත්‍යංශයේ ග්‍රන්ථ ප්‍රකාශන උපදේශක මණ්ඩලය වෙත බාරදිය හැකිය. එම පොත් ජුනි මස 06 වැනි දිනට පෙර ලබාදීමට කටයුතු කරන ලෙස ද අධ්‍යාපන අමාත්‍යංශය ඉල්ලීමක් කරයි.", "URL": "https://sinhala.adaderana.lk/news.php?nid=43612", "Category": null, "Parent URL": null}