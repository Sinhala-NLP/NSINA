{"Source": "Adaderana", "Timestamp": "April 19, 2016 09:15 pm", "Headline": "කැලණිය සරසවියේ අර්බුදය තවත් ඔඩුදිවීමට ඉඩදිය යුතුද?", "News Content": "කැලණි සරසවියේ වත්මන් අර්බුධකාරී තත්ත්වය සහ සරසවි ප්‍රචණ්ඩත්වය පිටුදකින බව විශ්වවිද්‍යාල ආචාර්යවරුන්රගේ සමිති සම්මේලනය පවසයි. එම සම්මේලනයේ සභාපති ආචාර්ය රංගික හල්වතුර සහ ලේකම් ශ්‍යාම බන්නැහැක යන අයගේ අත්සනින් යුතුව නිකුත් කළ නිවේදනයක මේ බව දැක්වෙයි. එකී නිවේදනයේ මෙසේද සඳහන්ය. විශ්වවිද්‍යාල පද්ධතිය, ගැටළු හෝ ගැටුම් වලින් තොරව නිසි පරිදි පවත්වා ගෙන යාම සඳහා ශිෂ්‍ය ප්‍රජාව, ආචාර්ය මණ්ඩලය මෙන්ම අනධ්‍යයන කාර්ය මණ්ඩලය යන සියලු පාර්ශවයන්ගේ දායකත්වය අත්‍යවශ්‍යය. සිය අයිතිවාසිකම් දිනා ගැනීම සඳහා මෙන්ම නිදහස් අධ්‍යාපන අයිතීන් රැකගැනීම සඳහා ද මෙම පිරිස් වෙන් වෙන්ව හා ඒකාබද්ධව විශ්වවිද්‍යාල පරිපාලනය සමග අරගල කළ අවස්ථා ඉතිහාසය පුරාවටම දක්නට ලැබුණත් ශිෂ්‍යයින් හා ආචාර්යවරුන් එකිනෙකාට එරෙහිවූ අවස්ථා පිළිබඳ අසන්නට ලැබුණේ ඉතාම කලාතුරකිනි. එබැවින් කැලණිය විශ්වවිද්‍යාලයේ ආචාර්යවරුන් හා සිසුන් අතර දැනට ගොඩනැගී ඇති අර්බුදය කාගේත් විශේෂ අවධානය යොමුවිය යුතු ඉතා සංවේදී තත්ත්වයක් ලෙස විශ්ව විද්‍යාල ආචාර්ය සමිති සම්මේලනය විසින් හඳුනාගෙන ඇත. තවද මෙම ගැටුම ඇතිවීමට තුඩුදුන් කාරණා කවරේද යන්නත්, මෙවැනි ගැටුම් වළක්වාලීම පිණිස පරිපාලනය කටයුතු කළයුතු ආකාරය කවරේද යන්නත් පිළිබඳ අප සම්මේලනයේ මතය මෙම මාධ්‍ය නිවේදනය මගින් වැඩි දුරටත් පැහැදිලි කෙරෙනු ඇත. කැලණිය විශ්වවිද්‍යාලයේ දැනට ගොඩනැගී ඇති අර්බුදයට ආසන්නතම හේතුව වනුයේ එම විශ්ව විද්‍යාලයේ පළමු වසර ශිෂ්‍යයන් හට ජ්‍යෙෂ්ඨ ශිෂ්‍යයන් විසින් කරනු ලබන ශාරීරික සහ මානසික හිරි හැර කිරීම් සම්බන්ධයෙන් ආචාර්ය මණ්ඩලය සංවේදීව කටයුතු කිරීම හා ප්‍රතිචාර දැක්වීමට ඉදිරිපත් වීම හැරෙන්නට අන් කිසිවක් නොවන බව අපි වගකීමෙන් යුතුව ප්‍රකාශ කර සිටිමු. නවක වදය හෝ නවකයින් හඳුනා ගැනීම හෝ වෙනත් කවර නමකින් වුව ශිෂ්‍යයින් හට පීඩාවන් සිදුකිරීම කිසිදු තත්ත්වයක් යටතේ සාධාරණීකරණය කළ නොහැකි අතර එවැනි ක්‍රියාවන් අප සම්මේලනය දැඩි පිළිකුලෙන් යුතුව හෙළා දකින බව ඉතා අවධාරණයෙන් ප්‍රකාශ කර සිටිමු. මෙම තත්ත්වය සමනය කිරීම සඳහා කටයුතු කිරීමට ආචාර්ය ප්‍රජාවට යම් සදාචාරාත්මක වගකීමක් ඇතත් එහි මූලික වගකීම පැවරෙනුයේ විශ්වවිද්‍යාලයේ පරිපාලනය වෙතය. කැලණියේ නවක වදය ගුරු සිසු ගැටුමක් දක්වා වර්ධනය වන්නේ මසකටත් අධීක කාලයක් මුළුල්ලේ අදාළ බලධාරීන් එම මූලික වගකීමෙන් බැහැරවීමේ ප්‍රතිඵලයක් ලෙස ආචාර්යවරුන් හට එම ක්‍රියාදාමයට සෘජුව මැදිහත් වීමට සිදු වූ නිසාවෙනි. එහෙයින් විශ්වවිද්‍යාලය තුළ පවතින මෙම අර්බුධකාරී තත්ත්වය පාලනය කර, ආචාර්යවරුන් සහ ශිෂ්‍යයන් හට බාධාවකින් තොරව සිය කටයුතු කරගෙන යාමට සුදුසු වාතාවරනයක් නිර්මාණය කිරීම සඳහා හා ක්ෂණිකව මැදිහත් වන ලෙස කැලණිය විශ්වවිද්‍යාලයේ උපකුලපතිවරයාට අපි බලකර සිටිමු. කැලණිය පමණක් නොව දිවයිනේ අනෙකුත් විශ්වවිද්‍යාල තුළ ද මෙබඳු තත්ත්වයන් වර්ධනය වෙමින් පවතින බවට තොරතුරු අප වෙත වාර්තා වී ඇත. හිංසාකාරී ක්‍රියාමාර්ගයකින් තොරව එකිනෙකා හඳුනා ගැනීමට හා ඔවුනොවුන් අතර සහජීවනය වඩා වර්ධනය කර ගැනීමට ශිෂ්‍යයින් ප්‍රජාව කටයුතු කිරීම සම්බන්ධයෙන් අපගේ කිසිදු විරෝධයක් නොමැති නමුත්, ඒ මුවාවෙන් පළමු වසර ශිෂ්‍යයන්ගේ ඉගෙනීමේ අයිතිය පවා උදුරා ගනිමින් සමහර ජ්‍යෙෂ්ඨ ශිෂ්‍යයන් හැසිරෙන අන්දම කිසිසේත් අනුමත කළ නොහැක. මෙම තත්ත්වය සමනය කිරීමෙහි ලා තමන් වෙත ඇති ඍජු වගකීම මෙන්ම තමන් සතු හැකියාව ද ඒ ඒ පීඨ හා විශ්වවිද්‍යාල ශිෂ්‍ය සංගම් සහ අනෙකුත් ශිෂ්‍ය සංවිධාන විසින් නොසලකා හැර තිබීම කනගාටුදායක කරුණකි. එසේම ඔවුන් ඒ සඳහා අවංක කැපවීමකින් යුතුව කටයුතු නොකරන වාතාවරණයක් යටතේ සරසවි ප්‍රචණ්ඩත්වය විශ්වවිද්‍යාල පනත හා අනෙකුත් නීති රීති මගින් සපයා ඇති විධිවිධාන යටතේ පාලනය කිරීම හැර වෙනත් විකල්පයක් නොමැත. කෙසේ වෙතත් මේ සම්බන්ධයෙන් සරසවි බලධාරීන් විසින් ගනු ලබන සියලු ක්‍රියාමාර්ගයන්හි ඉලක්කය හුදෙක්ම ප්‍රචණ්ඩත්වය පාලනය කිරීම හැර අන් යමක් නොවිය යුතු බවද මෙහිලා විශේෂයෙන් අවධාරණය කරනු කැමැත්තෙමු. තමන් කැමති දේශපාලන මතයක් දැරීමට, ප්‍රකාශ කිරීමට හෝ එම මතය සාමකාමීව අන්‍යයන් අතරට ගෙනයාමට ශිෂ්‍යයන්ට ඇති සාධාරණ අයිතිය වෙනුවෙන් අප සම්මේලනය එදා මෙන්ම අදත් පෙනී සිටින අතර එම අයිතිය උල්ලංඝණය වන ආකාරයේ කිසිදු ක්‍රියාමාර්ගයකට අපගේ සහයෝගය හිමි නොවනවා පමණක් නොව එවැනි ක්‍රියාමාර්ගයන්ට වැළැක්වීමට අපගේ පූර්ණ ශක්තිය යොදා කටයුතු කරන බවද පැහැදිලිව අවධාරණය කර සිටිමු. තවද ප්‍රචණ්ඩත්වය වපුරන කවරෙකු සම්බන්ධයෙන් වුවද පොදු ක්‍රියාමාර්ගයක් අනුගමනය කළ යුතුවන අතර නිශ්චිත දේශපාලන පක්ෂයක් හෝ කණ්ඩායමක් ඉලක්ක කරගෙන පටු පළිගැනීම් සිදු නොකිරීමටද විශ්වවිද්‍යාල පරිපාලනය ප්‍රවේශම් වනු ඇතැයි අපි උදක්ම අපේක්ෂා කරමු. ඉහත කරුණු සලකා බැලීමට යටත්ව, විශ්වවිද්‍යාල තුළ ප්‍රචණ්ඩත්වය මුලිනුපුටා දැමීම උදෙසා විශ්වවිද්‍යාල පරිපාලනය ඇතුළු වගකිවයුතු පාර්ශවයන් විසින් ගනු ලබන ඕනෑම අවංක ක්‍රියාමාර්ගයකට විශ්වවිද්‍යාල ආචාර්ය සමිති සම්මේලනයේ පූර්ණ සහයෝගය හිමිවන බවද මෙහිදී සඳහන් කරනු කැමැත්තෙමු.", "URL": "https://sinhala.adaderana.lk/news.php?nid=59326", "Category": null, "Parent URL": null}