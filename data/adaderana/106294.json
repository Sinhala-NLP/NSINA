{"Source": "Adaderana", "Timestamp": "March 18, 2019 04:18 pm", "Headline": "ශක්තිමත් අපේක්ෂකයෙකු යොදවා ජනාධිපතිවරණය ජය ගන්නවා", "News Content": "එක්සත් ජාතික පෙරමුණත් ජනාධිපති මෛත්‍රීපාල සිරිසේන මහතාත් සමඟ පැවති සුහදත්වය මේ වන විට පළුදු වී ඇති බැවින් ඉදිරියේදී එක්සත් ජාතික පෙරමුණ ශක්තිමත් අපේක්ෂකයෙකු යොදවා ජනාධිපතිවරණය ජය ගන්නා බව උසස් අධ්‍යාපන නගර සැලසුම් හා ජලසම්පාදන අමාත්‍ය රවුෆ් හකීම් මහතා පැවසීය. අමාත්‍යවරයා මේ බව සඳහන් කළේ ගලේවෙල නගර මධ්‍යයේ ජාතික ජලසම්පාදන හා ජලාපවහන මණ්ඩලය මඟින් ඉදිකරනු කලාප කාර්යාලය විවෘත කිරීමේ අවස්ථාවට ඊයේ (17) එක්වෙමිනි. මෙහිදී වැඩිදුරටත් අදහස් දැක්වූ අමාත්‍ය රවුෆ් හකීම් මහතා කියා සිටියේ පසුගිය දින 52 ව්‍යාජ ආණ්ඩු සමයේ රටට විශාල හානියක් සිදුවූ බවත් එය හිටපු ජනාධිපති සහ වර්තමාන ජනාධිපතිවරයා එකතු වී සිදුකළ විජ්ජාවක් යැයි සඳහන් කළේය. එක්සත් ජාතික පක්ෂය මේ වන විට තනිව ආණ්ඩුවක් පවත්වාගෙන යන බවත් අනෙකුත් පක්ෂවල සහයෝගය ඉතා රහසිගතව ම හෝ ලැබෙන බව සඳහන් කළේය .එම තත්ත්වය අයවැය ඡන්ද ප්‍රකාශ කිරීමේදී ගම්‍ය වූ බවත් කිසිම ආකාරයකින් රජය පරාජය කිරීමට නොහැකි බවත් ඒ සඳහා දෙමළ සන්ධානය තම පක්ෂය සමග ඉන්න බව පැවසීය. එමෙන්ම රටේ ජනමාධ්‍ය සංවර්ධන වැඩ කටයුතුවලට දායකත්වය ලබාදීම අඩුවෙන් සිදු කරන බවත් වැඩි වශයෙන් මන්ත්‍රීවරුන්ගේ කොකෙන් භාවිතය පිළිබඳව ජනගත කිරීමට උත්සාහ කරන බවද රවුෆ් හකීම් මහතා සඳහන් කළේය.", "URL": "https://sinhala.adaderana.lk/news.php?nid=106294", "Category": null, "Parent URL": null}