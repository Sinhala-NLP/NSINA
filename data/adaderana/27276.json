{"Source": "Adaderana", "Timestamp": "September 10, 2012 09:51 am", "Headline": "වන සතුන් ගම්වදියි", "News Content": "දිවයිනේ ප්‍රදේශ රැසකට බලපා ඇති අධික වියළි කාලගුණික තත්ත්වය හේතුවෙන් බොහෝ ජල ගැලුම් නිම්න විනාශයට‍ පත්ව ඇති බව වනජීවී අංශ පවසයි. පොළොන්නරුව, අනුරාධපුර, දඹුල්ල, මාත‍ලේ වැනි ප්‍රදේශවල මෙම තත්ත්වය දැඩිව දක්නට ලැබෙන බව වනජීවී අංශ සදහන් කළේය. මේ හේතුව නිසා ජල ගැලුම් නිම්නවල පිහිටා තිබෙන විල්ලු, පතන වැනි පරිසර පද්ධති විනාශවීමේ අවධානමකට‍ ලක්ව තිබේ. මෙම තත්ත්වය තුළ වන සතුන්ට ආහාර සොයාගත නොහැකි වීමෙන් ඔවුන් ගම්වදින තත්ත්වයක් ද උද්ගත වී ඇති බව වනජීවී අංශ සඳහන් කළේය. උග්‍ර ජල සහ ආහාර ගැටළුව හේතුවෙන් ශ්‍රී ලංකාව‍ට ආවේනික සතුන් මිය යෑමේ අවධානයමකට ලක්ව ඇති බව ද එම අංශ සඳහන් කරයි. මීට අමතරව වන අලි ගම්වැදීම හේතුවෙන් ඔවුගේ ජීවිතවලට මෙන්ම මිනිස් ජීවිතවලට ද බලපෑම් එල්ල වී ඇති බව සඳහන්ය. වන අලින්ගෙන් ආරක්ෂාවීම සඳහා වන අලි බහුලව ගැවසෙන ප්‍රදේශවල ඉදිකොට තිබූ අලි වැටවල් මේ වන විට වන අලින් විසින් කඩා දැමීම හේතුවෙන් මෙම තත්ත්වය තවත් බරපතල වී ඇති බව වනජීවී අංශ පවසයි.", "URL": "https://sinhala.adaderana.lk/news.php?nid=27276", "Category": null, "Parent URL": null}