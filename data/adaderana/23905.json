{"Source": "Adaderana", "Timestamp": "April 30, 2012 09:44 am", "Headline": "ප්‍රදේශ කිහිපයක රිය අනතුරුවලින් මරණ 5 ක්", "News Content": "දිවයිනේ ප්‍රදේශ කිහිපයක සිදු වූ රිය අනතුරුවලින් පුද්ගලයන් 5 දෙනෙකු මියගොස් තිබේ. රත්නපුර, පැල්මඩුල්ල ප්‍රධාන මාර්ගයේ පේරකුල්ලදොළ ප්‍රදේශයේ දී ජීප් රථයක් මාර්ගයෙන් ඉවතට පැන නිවසක ගැටීමෙන් අනතුරක් සිදුව ඇත. නිවස අසල සිටි කාන්තාවක් එහි දී ජීප් රථයේ ගැටීමෙන් එම ස්ථානයේ දීම මියගොස් ඇති බව පොලිසිය පැවසීය. මියගිය කාන්තාව 75 හැවිරිදි වියේ පසුවූ අයෙකු වන අතර සිද්ධිය සම්බන්ධයෙන් අත්අඩංගුවට ගත් රියදුරු රත්නපුර මහේස්ත්‍රාත් අධිකරණයට ඉදිරිපත් කිරීමෙන් පසු ලබන 7 වැනි දින දක්වා රක්ෂිත බන්ධනාගාරගත කර තිබේ. මේ අතර ගාලුපාර සොයිසා පුර ප්‍රදේශයේ දී බස් රථයක පිටුපස ත්‍රී රෝද රථයක් ගැටීමෙන් ත්‍රී රෝද රථයේ ගමන් ගත් කාන්තාවක් මියගොස් ඇත. රාගම, වල්පොල ප්‍රදේශයේ පදිංචිව සිටි මියගිය කාන්තාව 51 වන වියේ පසු වූ බව ගල්කිස්ස පොලිසිය සඳහන් කරයි. මේ අතර දොම්පේ, මල්වාන මාර්ගයේ කළුකොඳයාගම ප්‍රදේශයේ දී යතුරු පැදියක ගැටීමෙන් පදික කාන්තාවක් මියගොස් තිබේ. අනතුරෙන් පසු ඇය ජාතික රෝහලට ඇතුළත් කර සිටිය දී මියගොස් ඇති අතර සැකකරු අධිකරණයට ඉදිරිපත් කිරීමෙන් පසු ඇප මත මුදා හැර ඇත. මේ අතර ඒ 9 ප්‍රධාන මාර්ගයේ සියඹලාගස්වැව ප්‍රදේශයේ දී ලොරි රථයක සිදු වූ අනතුරකින් රිය සහයකයා මියගොස් තිබේ. අනුරාධපුර රෝහලට ඇතුළත් කිරීමෙන් පසු මියගිය එම පුද්ගලයා පොළොන්නරුව, කසුන්ගම ප්‍රදේශයේ පදිංචිව සිටි 31 හැවිරිදි අයෙකු බව මිහින්තලේ පොලිසිය පැවසීය. මේ අතර මිනුවන්ගොඩ, දිවුලපිටිය ප්‍රධාන මාර්ගයේ දොලේවත්ත ප්‍රදේශ‍යේ දී යතුරු පැදියක් ටිපර් රථයක පසු පස ගැටීමෙන් සිදු වූ රිය අනතුරකින් යතුරු පැදිකරු මියගොස් ඇත.", "URL": "https://sinhala.adaderana.lk/news.php?nid=23905", "Category": null, "Parent URL": null}