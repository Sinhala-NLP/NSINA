{"Source": "Adaderana", "Timestamp": "June 20, 2013 02:36 pm", "Headline": "කැසිනෝ සඳහා 40% බද්දක් පැනවිය යුතුයි ", "News Content": "කැසිනෝ ව්‍යාපාරය සඳහා අවම වශයෙන් 40% ක බද්දක් පැනවීමට නොහැකි නම් උපාය සංවර්ධන පනත යටතේ පාර්ලිමේන්තුවේ අවසර ගැනීම සඳහා රැගෙන නොඑන ලෙස එජාප පාර්ලිමේන්තු මන්ත්‍රී හර්ෂ ද සිල්වා මහතා පවසයි. කැසිනෝ සඳහා නියාමන කොමිසමක් පත් කළ යුතු බව අද(20) කොළඹ පැවති මාධ්‍ය හමුවකදී ඔහු පැවසුවේය. දුම්කොළ සමාගම් සහ අරක්කු සමාගම් මත රජය මේ වන විට යැපෙමින් පවතින බවත්, ලංකාව කැසිනෝ ව්‍යාපාරය ආරම්භ කර සමාජය අගාදයකට යවන බවත් හෙතෙම කියා සිටියේය.‍ කැසිනෝ ව්‍යාපාරය සඳහා ලේක් හවුස් ඉදිරිපිට ඇති ඉඩම රජයේ තක්සේරූ මුදලට වඩා අඩුවෙන් නොදිය යුතු බවත්, සංචාරක කර්මාන්තය දියුණු කිරීමට අවශ්‍ය නම් ඒ සඳහා නීති පනවා එය ආරම්භ කළ යුතු බවත් වැඩි දුරටත් අදහස් දක්වමින් ඒ මහතා සඳහන් කළේය. කොටි ත්‍රස්තවාදීන් සතුව තිබී සොයා ගත් රත්‍රං සහ මුදල් කුමක් සිදු වී ඇති දැයි එම අවස්ථාව ඇමතූ එජාප පාර්ලිමේන්තු මන්ත්‍රී එරාන් වික්‍රරත්න මහතා විමසයි. මේ රටේ මාධ්‍යවේදීන් සඳහා ආචාරධර්ම පද්ධතියක් අවශ්‍ය බව රජය පවසා සිටියත් දේශපාලඥයින්ගේ ආචාර ධර්ම ගැන පවසනවානම් ගණිකාවන්ගෙන් සිය පවුල් ජීවිතය විමසනවා වැනි යැයි ඔහු පැවසුවේය. අද මාධ්‍යවේදීන්ට කිසිදු නිදහසක් නොමැති බවත් දැනට රටේ ප්‍රජාතන්ත්‍රවාදය රැකීමට මාධ්‍ය පමණක් ඉතිරී වී ඇති බවත් වැඩී දුරටත් හෙතෙම පැවසීය.", "URL": "https://sinhala.adaderana.lk/news.php?nid=35094", "Category": null, "Parent URL": null}