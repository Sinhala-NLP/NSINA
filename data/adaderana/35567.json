{"Source": "Adaderana", "Timestamp": "July 7, 2013 03:03 pm", "Headline": "ප්‍රතිමා හොරු 7ක් කොටු", "News Content": "අනුරාධපුර, සාම විහාර දේවාලයේ දේව ප්‍රතිමා සොරකමට සම්බන්ධ පුද්ගලයින් 07 දෙනෙකු අත්අඩංගුවට ගෙන තිබේ. පෞරාණික වටිනාකමකින් යුත් අදාළ දේව ප්‍රතිමා දෙක පසුගිය මැයි මස 04 වන දින රාත්‍රී කිසියම් පිරිසක් විසින් සොරකම් කර තිබුණි. ඒ සම්බන්ධයෙන් විමර්ශන කළ අනුරාධපුර කොට්ඨාස අපරාධ විමර්ශන අංශයේ නිලධාරීන් විසින් එම සොරකමට සම්බන්ධ සැකකරුවන් 7දෙනෙකු ඊයේ පස්වරුවේ අත්අඩංගුවට ගෙන ඇත. අත්අඩංගුවට ගත් සැකකරුවන්ගෙන් සිදුකළ දීර්ඝ ප්‍රශ්න කිරීම්වලින් අනතුරුව මාතලේ ප්‍රදේශයේ නිවසක සඟවා තිබියදී මෙම දේව ප්‍රතිමා 2ක සොයාගත් බව පොලීසිය සඳහන් කළේය. සැකකරුවන් අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=35567", "Category": null, "Parent URL": null}