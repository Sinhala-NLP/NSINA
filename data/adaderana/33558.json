{"Source": "Adaderana", "Timestamp": "April 25, 2013 07:57 am", "Headline": "ලංකාවේ කරන ආයෝජන තවත් වැඩි කරනවා", "News Content": "ශ්‍රී ලංකාව තුළ සිදුකරන ආයෝජන තවදුරටත් වර්ධනය කරන බව චීන උප වෙළෙද අමාත්‍ය චෙන්ජියෑන් මහතා පවසයි. දෙරට අතර පවතින වෙළෙඳ සබඳතා තවදුරටත් වර්ධනය කිරීමට පියවර ගන්නා බව හෙතෙම පෙන්වාදෙයි. ශ්‍රී ලංකාව සහ චීනය අතර ඒකාබද්ධ ආර්ථික හා වෙළඳ කොමිසමට සහභාගී වීමේ අරමුණින් දිවයිනට පැමිණි චීන උප වෙළෙඳ අමාත්‍යවරයා ඇතුළු නියෝජිත පිරිස ජනාධිපති මහින්ද රාජපක්ෂ මහතා හමුවූ අවස්ථාවේදී මෙම අදහස් පළ කර තිබේ. දෙරට අතර දිගු කාලීන සාම්ප්‍රදායික මිතුදමක් පවතින බවත් එය තවදුරටත් වර්ධනය කර ගැනීමට බාධාවක් නොමැති බවත් චීන උප වෙ‍ළෙඳ අමාත්‍ය චෙන්ජියෑන් මහතා ජනාධිපතිවරයාට ප්‍රකාශ කළ බව ජනාධිපති මාධ්‍ය අංශය සඳහන් කළේය. චීන ශ්‍රී ලංකා වෙළෙඳාම වර්ධනය කරන අතර වෙළෙඳ හිඟය පහත හෙළීමට දෙරට එක්ව ක්‍රියා කළ යුතු බව ද මෙහිදී චීන උප වෙළෙඳ අමාත්‍යවරයා අවධාරණය කර තිබේ. චීනය ශ්‍රී ලංකාවට ලබා දෙන අඛන්ඩ සහයෝගය පිළිබඳ කෘතඥතාව පළ කළ ජනාධිපති මහින්ද රාජපක්ෂ මහතා කොළඹ අවට බොහෝ වැදගත් ස්ථාන එම සහයෝගය මෙරට ජනතාවට සිහිපත් කරන බව ද ප්‍රකාශ කළේය. ශ්‍රී ලාංකීය නිෂ්පාදන චීනය තුළ ජනප්‍රිය බවත් ඉදිරියේදී චීන වෙළෙඳපලට එම නිෂ්පාදන වැඩියෙන් හඳුන්වා දෙනු ඇතැයි තමන් බලාපොරොත්තු වන බවත් චීන දූත පිරිස ජනාධිපතිවරයාට පවසා තිබේ. දිවයිනට පැමිණ සිටින චීන දූතපිරිස ඉදිරි 5 වසර සඳහා වූ සැළසුම් පිළිබඳව මෙරට නියෝජිතයින් සමග සාකච්ඡා කිරීමට නියමිතය.", "URL": "https://sinhala.adaderana.lk/news.php?nid=33558", "Category": null, "Parent URL": null}