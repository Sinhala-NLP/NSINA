{"Source": "Adaderana", "Timestamp": "October 9, 2017 12:13 pm", "Headline": " නාමල්ට දිනයක් දෙයි", "News Content": "හම්බන්තොට පැවැති විරෝධතාව සම්බන්ධයෙන් ප්‍රකාශයක් ලබාදීමට ලබන 25 වන දිනෙන් පසු දිනයක් ලබාදීමට හම්බන්තොට පොලීසිය එකඟතාව පළ කර තිබේ. පාර්ලිමේන්තු මන්ත්‍රී නාමල් රාජපක්ෂ මහතා අද (09) පෙරවරුවේ හම්බන්තොට පොලීසිය වෙත ගොස් තිබුණි. ඒ අනුව ඔහුට නැවත දිනයක් ලබාදුන් බව පාර්ලිමේන්තු මන්ත්‍රී නාමල් රාජපක්ෂ මහතා ප්‍රකාශ කළේය. ඔහු ඇතුළු මන්ත්‍රීවරුන් තිදෙනෙකුට හෙට දිනයේ පොලීසිය හමුවේ පෙනී සිටින ලෙස දැනුම්දී තිබුණ ද හෙට දිනයේ සහභාගීවිය නොහැකිවීම හේතුවෙන් අද පොලීසියට ඉදිරිපත් වූ බව නාමල් රාජපක්ෂ මන්ත්‍රීවරයා ප්‍රකාශ කළේය. අධිකරණ නියෝග උල්ලංඝණය කරමින් විරෝධතාවයේ නිරතවීම හේතුවෙන් ඩී.වී චානක සහ ප්‍රසන්න රණවීර යන පාර්ලිමේන්තු මන්ත්‍රීවරුන් හෙට හම්බන්තොට පොලීසිය හමුවේ පෙනී සිටීමට නියමිතය. මේ අතර සිද්ධිය සම්බන්ධයෙන් බස්නාහිර පළාත් සභා මන්ත්‍රී උපාලි කොඩිකාර, දකුණු පළාත් සභා මන්ත්‍රී සම්පත් අතුකෝරල සහ මේජර් අජිත් ප්‍රසන්න යන මහත්වරුන්ට ද අද දිනයේ හම්බන්තොට පොලීසිය වෙත පැමිණෙන ලෙස දැනුම්දී තිබුණි. උපාලි කොඩිකාර මහතා සහ මේජර් අජිත් ප්‍රසන්න මහතා අද දිනයේ සහභාගීවිය නොහැකි බව පොලීසියට දැනුම්දී ඇති බව වාර්තා වෙයි.", "URL": "https://sinhala.adaderana.lk/news.php?nid=78506", "Category": null, "Parent URL": null}