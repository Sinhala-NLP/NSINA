{"Source": "Adaderana", "Timestamp": "April 19, 2013 06:54 am", "Headline": "  හිටපු පකිස්ථානු ජනාධිපති නිවාස අඩස්සියේ", "News Content": "පකිස්ථානයේ හිටපු ජනාධිපති ජෙනරල් පර්වේස් මුසාරෆ් මේවන විට නිවාස අඩස්සියට පත්කර ඇති බව එරට මාධ්‍ය වාර්තා උපුටා දක්වයි. ඊයේ දිනයේ හිටපු ජනාධිපතිවරයාව අත්අඩංගුවට ගන්නා ලෙස ඉස්ලාමාබාද්හි මහාධිකරණය විසින් නියෝග කෙරිණි. පකිස්ථානු නීතිමය විධිවිධාන අනුව එවැනි නියෝගයක් නිකුත් කළ පසු පැය 24 ක් ඇතුළත එකී නියෝගය ක්‍රියාත්මක කිරීමට හෝ එය නොතකා ක්‍රියාකිරීමට එරට ආණ්ඩුවට හැකිය. කෙසේ වෙතත් අලුයම වන විට පොලීසිය ඔහුගේ නිවස වට කළ බවත්, ඒ බව ඔහුගේ පුද්ගලික ආරක්ෂකයින් විසින් තහවුරු කර ඇති බවත් සඳහන්ය. මීට පෙරාතුව හෙතෙම ජනාධිපතිවරයාව සිටි සමයේ ශ්‍රේෂ්ඨාධිකරණ විනිසුරුවරයෙකු අත්අඩංගුවට ගැනීමට නියෝග කිරීම හා ඒ ආශ්‍රිතව පැන නැඟුණු ගැටලු හේතුවෙන් ඉස්ලාමාබාද් මහාධිකරණය විසින් ඔහු අත්අඩංගුවට ගන්නා ලෙස නියෝග කර තිබිණි. පර්වේස් මුසාරෆ් ජනාධිපතිවරයාව සිටි කාලයේ ශ්‍රේෂ්ඨාධිකරණ විනිසුරුවරයෙකු අත්අඩංගුවට ගැනීමට නියෝග කිරීමේ තීරණයට අභියෝගයට ලක්කරමින් අධිකරණයට ඉදිරිපත් කෙරුණු පෙත්සමක් විභාගයට ගත් අවස්ථාවේදී මෙම නියෝගය ලබාදී ඇත.", "URL": "https://sinhala.adaderana.lk/news.php?nid=33374", "Category": null, "Parent URL": null}