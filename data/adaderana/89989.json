{"Source": "Adaderana", "Timestamp": "May 29, 2018 06:49 am", "Headline": "බන්ධනාගාරයෙන් රැදවියන් පළායෑම ගැන විශේෂ විමර්ශනයක්", "News Content": "බද්දේගම මහේස්ත්‍රාත් අධිකරණ භූමියේ දී රැදවියන් 6 දෙනෙකු බන්ධනාගාර නිලධාරීන්ගෙන් මිදී පළායාමේ සිද්ධිය සම්බන්ධයෙන් මාතර බන්ධනාගාර අධිකාරීවරයාගේ ප්‍රධානත්වයෙන් විශේෂ විමර්ශනයක් ආරම්භ කර තිබේ. බද්දේගම මහේස්ත්‍රාත් අධිකරණය සඳහා ඉදිරිපත් කිරීමට ගාල්ල බන්ධනාගාරයේ සිට රැගෙන ආ රැදවියන් 6 දෙනෙකු අධිකරණ සිර මැදිරියේ දී බන්ධනාගාර නිලධාරීන්ගෙන් මිදී ඊයේ(28) පස්වරුවේ පළාගොස් තිබුණි. මත්ද්‍රව්‍ය ජාවාරම් සහ කොල්ලකෑම් සම්බන්ධයෙන් බන්ධනාගාර ගතව සිටි රැඳවියන් හය දෙනෙකු මෙලෙස පළාගොස් ඇති බව බන්ධනාගාර දෙපාර්තමේන්තුව සඳහන් කළේය. රැදවියන් පළායාම වළක්වාලීමට දැරූ උත්සාහයේ දී සිදුවූ පහරදීම්වලින් බන්ධනාගාර නිලධාරීන් දෙදෙනෙකු ද තුවාල ලබා ප්‍රතිකාර සඳහා කරාපිටිය රෝහලට ඇතුළත් කර තිබේ. අදාළ සිද්ධිය පිළිබඳව අදහස් දක්වමින් ගාල්ල බන්ධනාගාර අධිකාරී ජගත් වීරසිංහ මහතා මේ බව පැවසීය.", "URL": "https://sinhala.adaderana.lk/news.php?nid=89989", "Category": null, "Parent URL": null}