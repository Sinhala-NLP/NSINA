{"Source": "Adaderana", "Timestamp": "August 28, 2017 11:31 am", "Headline": " ඇවන්ගාඩ් සභාපතිට-මේජර් ජෙනරාල් පාලිත ප්‍රනාන්දුට නොතීසි", "News Content": "ඇවන්ගාඩ් සමාගමේ සභාපති නිශ්ශංක සේනාධිපති මහතාට සහ මේජර් ජෙනරාල් පාලිත ප්‍රනාන්දු මහතාට කොළඹ මහාධිකරණය හමුවේ පෙනී සිටින ලෙස නොතීසි නිකුත් කර තිබේ.අල්ලස් කොමිසම මඟින් එම සැකකරුවන් දෙදෙනාට එරෙහිව කොළඹ ප්‍රධාන මහේස්ත්‍රාත් අධිකරණයේ ගොනු කර ඇති නඩුව ද අද (28) කැඳවනු ලැබීය.එහිදී අල්ලස් කොමිසම අධිකරණයට ප්‍රකාශ කර ඇත්තේ විත්තිකරුවන්ට එරෙහිව කොළඹ මහාධිකරණයේ අධි චෝදනා ගොනු කර ඇති බැවින් කොළඹ මහේස්ත්‍රාත් අධිකරණයේ පවත්වාගෙන යනු ලබන නඩුව වසා තබන ලෙසයි.ඒ අනුව ලබන 19 වනදා කොළඹ මහාධිකරණයේ පෙනී සිටින ලෙස සැකකරුවන්ට නියෝග කළ මහේස්ත්‍රාත්වරයා නඩුව තාවකාලිකව වසා තැබීමට තීරණය කර තිබේ.", "URL": "https://sinhala.adaderana.lk/news.php?nid=76795", "Category": null, "Parent URL": null}