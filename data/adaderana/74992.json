{"Source": "Adaderana", "Timestamp": "July 7, 2017 04:47 pm", "Headline": "නීතිපතිගේ ක්‍රියාකලාපය කනගාටුදායකයි", "News Content": "ශ්‍රේෂ්ඨාධිකරණය විසින් සයිටම් ගැටළුවට රජයේ වෛද්‍ය නිලධාරීන්ගේ සංගමයට මැදිහත් වීම සඳහා අවස්ථාව ලබා දීම ලෝක සම්මතයට අනුකූල ජයග්‍රහණයක් බවත් දේශපාලන වියරුව පරාජය කිරීමට හැකි වු අවස්ථාවක් වන බවත් රජයේ වෛද්‍ය නිලධාරීන්ගේ සංගමය පවසයි. අද(07) කොළඹ දී පැවති මාධ්‍ය හමුවකට එක් වෙමින් එම සංගමයේ ලේකම් හරිත අලුත්ගේ මහතා මෙම අදහස් පළ කළේය. මීට පෙර සයිටම් ආයතනය සම්බන්ධයෙන් මැදිහත්කරුවෙකු ලෙස ඉදිරිපත් වීමට රජයේ වෛද්‍ය නිලධාරීන්ගේ සංගමය දැරූ සියලු උත්සහයන් ව්‍යර්ථ වු බවත් ඉතිහාසයේ පළමුවරට සත්‍ය කරුණු ශ්‍රේෂ්ඨාධිකරණය හමුවේ ඉදිරිපත් කිරීමට අවස්ථාව හිමි වු බවත් එම සංගමයේ නියෝජිතයින් මෙහිදී අනාවරණය කර සිටියේය. දේශපාලන වියරුවෙන් පෙළෙන රජයේ සමහර අමාත්‍යවරු තම සංගමය සමඟ සාකච්ඡා නොපවත්වන ලෙස පවසා සිටි අතර එවැනි අයට මෙම තීන්දුව තුළින් පිළිතුරක් හිමි වු බව ද රජයේ වෛද්‍ය නිලධාරීන්ගේ සංගමය පවසයි. කෙසේ වෙතත් තවදුරටත් නීතිපතිවරයා ඇතුළු රජයේ නිලධාරීන් ශ්‍රේෂ්ඨාධිකරණය තුළදීත් පැරණි ස්ථාවරයම තහවුරු කිරීමට උත්සහ කිරීම කණගාටුදායක තත්ත්වයක් බවත් එසේ වීමට ඉඩ නොදෙන ලෙස ජනාධිපතිවරයාගෙන් ඉල්ලා සිටින බවත් වෛද්‍ය නිලධාරීන්ගේ සංගමය ප්‍රකාශ කරයි.", "URL": "https://sinhala.adaderana.lk/news.php?nid=74992", "Category": null, "Parent URL": null}