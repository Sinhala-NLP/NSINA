{"Source": "Adaderana", "Timestamp": "September 11, 2011 03:43 pm", "Headline": "ගුරු විභාගය පවත්වා මාස 6 යි-තාම ප්‍රතිඵල නෑ", "News Content": "පසුගිය පෙබරවාරි මස 18 වන දින පැවති මෙම විභාගයට ගුරු විද්‍යාලවල වසර දෙකක පුහුණු පාඨමාලාව නිමා කළ පිරිස මෙන්ම දුරස්ථ පුහුණු පාඨමාලාව හැදෑරූ පිරිසද පෙනී සිටි බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා සඳහන් කරයි. මොවුන්ට පුහුණු ගුරුවරුන් ලෙස ගුරු සේවයේ 3(1)ශ්‍රේණියට ඇතුළත්වීමට අවස්ථාව උදාවන්නේත්,ඊට අදාළව තමන්ගේ වැටුප් හා දීමනා ලබාගත හැක්කේත් මෙම විභාගයේ ප්‍රතිඵල මත යැයි හෙතෙම සිහිපත් කළේය. මෙම විභාගයට පෙනී සිටි බහුතරයක් රුපියල් 3000 ක වැටුපක් ලබා ගන්නා ගුරු සාහායකයින් බව පෙන්වා දුන් ස්ටාලින් මහතා එදිනෙදා ආහාරවේල පිරිමසා ගැනීමටවත් ප්‍රමාණවත් වැටුපක් නොලැබෙන ඔවුන්ට මෙමගින් දැවැන්ත අසාධාරණයක් වන බව සඳහන් කළේය. මෙම විභාගය පැවැත්විය යුතුව තිබුණේ 2010 වසරේ වුවද නොවැළැක්විය හැකි හේතුවක් නිසා මෙම විභාගය කල්දැමුණු බවත්,කල් දමා පසුව පවත්වන ලද වුවද විභාගය පවත්වා මේවන විට මාස 6 ට අධික කාලයක් ගතවී ඇති බව ද ස්ටාලින් මහතා කියා සිටියේය. මේ අයුරින් ගුරු ‍සේවය හෑල්ලුවට ලක් නොකොට ගුරු විභාගයේ ප්‍රතිඵල කඩිනමින් නිකුත් කළ යුතු බවත්,මේ පිළිබඳ අධ්‍යාපන අමාත්‍යංශය හා විභාග දෙපාර්තමේන්තුව වගකිව යුතු බවත් ස්ටාලින් මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=18650", "Category": null, "Parent URL": null}