{"Source": "Adaderana", "Timestamp": "September 15, 2018 04:15 pm", "Headline": "ඝාතන කුමන්ත්‍රණය ගැන එජාපයට එල්ල වන චෝදනාවලට පිළිතුරු", "News Content": "ජනාධිපති මෛත්‍රීපාල සිරිසේන මහතා සහ හිටපු ආරක්ෂක ලේකම් ගෝඨාභය රාජපක්ෂ මහතා ඝාතනය කිරීම සඳහා කුමන්ත්‍රණයක් පැවති බවට පැවසෙන සිද්ධිය සත්‍යනම් ඒ පිළිබඳව කඩිනමින් නීතිය ක්‍රියාත්මක වනු ඇති බව නියෝජ්‍ය අමාත්‍ය අජිත් පී. පෙරේරා මහතා පවසයි. ඊයේ (14) කොළඹ පැවති උත්සවයකින් අනතුරුව මාධ්‍ය වෙත අදහස් පළ කරමින් නියෝජ්‍ය අමාත්‍යවරයා මේ බව සඳහන් කළේය. ජනාධිපති මෛත්‍රීපාල සිරිසේන මහතා සහ හිටපු ආරක්ෂක ලේකම් ගෝඨාභය රාජපක්ෂ මහතා ඝාතනය කිරීම සඳහා කුමන්ත්‍රණය සම්බන්ධයෙන් එක්සත් ජාතික පක්ෂයට චෝදනා එල්ල වීම සම්බන්ධයෙන් මාධ්‍යවේදීන් මෙහිදී නියෝජ්‍ය අමාත්‍යවරයාගෙන් විමසා සිටියේය. එහිදී පිළිතුරු ලබාදුන් නියෝජ්‍ය අමාත්‍යවරයා සඳහන් කළේ එසේ සිදු කිරීමේ කිසිඳු වුවමනාවක් එක්සත් ජාතික පක්ෂයට නොමැති බවයි. කවුරුන් හෝ නිලධාරියෙකු වරදක් කර ඇත්නම් ඒ පිළිබඳව විමර්ශනය කර රටේ නීතිය ක්‍රියාත්මක විය යුතු බවත් මීට පෙරද වැරදි සිදුකළ පොලිස් නිලධාරීන් සම්බන්ධයෙන් නීතිය ක්‍රියාත්මක කර ඇති බවද ඒ මහතා ප්‍රකාශ කළේය. මෙම සිදුවීමේ සත්‍යතාවක් ඇති නම් ඒ සම්බන්ධයෙනන් පොලීසිය විමර්ශනයක් සිදුකර නීතිය ක්‍රියාත්මක කරනු ඇති බවද ඒ නියෝජ්‍ය අමාත්‍යවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=96131", "Category": null, "Parent URL": null}