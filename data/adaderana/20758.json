{"Source": "Adaderana", "Timestamp": "December 17, 2011 04:51 pm", "Headline": "තමිල්නාඩු ධීවරයින් නිදහස් කරන්නැයි උපවාසයක්", "News Content": "ශ්‍රී ලංකා නාවික හමුදාව විසින් අත්අඩංගුවට ගන්නා ලද තමිල්නාඩු ධීවරයින්ගේ පවුලේ සාමාජිකයින් විසින් එම ධීවරයින් ඉක්මනින් නිදහස් කරන ලෙස ඉල්ලමින් අද(17) එක් දින උපවාසයක් ආරම්භ කර ඇති බව ඉන්දීය මාධ්‍ය වාර්තා කරයි. එම ධීවරයින්ට ආරක්ෂාකාරීව නිදහස්වීමට අවස්ථාව ලබාදෙන ලෙස ඉල්ලමින් ඔවුන්ගේ පවුල්වල සාමාජිකාවන් විසින් යාඥා මෙහෙයක් ද පවත්වා ඇති බව ඉන්දීය ධීවර දෙපාර්තමේන්තු නිලධාරීන් සඳහන් කර තිබේ. එම පවුල් වෙත සහයෝගය දැක්වීම සඳහා විවිධ ධීවර සංගම්වල නායකයින් ද එම යාඥා මෙහෙය සඳහා සහභාගි වී ඇති බව ඉන්දීය මාධ්‍ය වාර්තා සඳහන් කරයි. රාමේෂ්වරම් සිට ධීවර කටයුතු සඳහා මුහුදු ගිය ඉන්දීය ධීවරයින් පස්දෙනෙකු පසුගිය නොවැම්බර් 28 වන දින පුන්කුඩතිවු දූපත ආසන්න මෙරට මුහුදු සීමාවේ දී ශ්‍රී ලංකා නාවික හමුදා අත්අඩංගුවට පත්විය. ධීවර කටයුතු සිදුකරන මුවාවෙන් හෙරොයින් ජාවාරමේ නිරතව සිටියදී මොවුන් අත්අඩංගුවට ගත් බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කර තිබිණි.", "URL": "https://sinhala.adaderana.lk/news.php?nid=20758", "Category": null, "Parent URL": null}