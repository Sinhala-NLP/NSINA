{"Source": "Adaderana", "Timestamp": "October 19, 2017 01:12 pm", "Headline": "ඝාතකයාට මරණ දණ්ඩනය නියම වෙයි", "News Content": "මනුෂ්‍ය ඝාතනයකට වරදකර වූ පුද්ගලයෙකුට කොළඹ මහාධිකරණය මරණ දඬුවම නියම කර තිබේ. 2002 වසරේ කොටහේන ප්‍රදේශයේදී සිදුවූ පුද්ගල ඝාතනයකට අදාළ නඩුවේ තීන්දුව ප්‍රකාශයට පත් කරමින් මහාධිකරණ විනිසුරු ඒ.ඒ.ආර්.හෙයියන්තුඩුව මහතා මෙම දඬුවම නියම කළ බව අද දෙරණ අධිකරණ වාර්තාකරු කේ.එස් උදයකුමාර් පවසයි. 2002 වසරේ පෙබරවාරී මාසයේ 2 වන දා කොළඹ කොටහේන ප්‍රදේශයේ දී මනෝහරන් ඉලංගෝවන් නැමති පුද්ගලයාට පිහියෙන් ඇන මරා දැමීම සම්බන්ධයෙන් විත්තිකරු වන මොහොමඩ් නෂීර් නැමති පුද්ගලයාට එරෙහිව නීතිපතිවරයා විසින් නඩු පවරා තිබුණි. දීර්ඝ නඩු විභාගයකින් අනතුරුව මහාධිකරණ විනිසුරුවරයා පවසා සිටියේ විත්තිකරුට එරෙහිව ගොනු කර ඇති චෝදනා සියල්ල සාධාරණ සැකයකින් තොරව ඔප්පු වී ඇති බවයි. ඒ අනුව විත්තිකරුට මරණීය දණ්ඩනය පනවා තිබේ.", "URL": "https://sinhala.adaderana.lk/news.php?nid=78896", "Category": null, "Parent URL": null}