{"Source": "Adaderana", "Timestamp": "May 6, 2012 08:58 am", "Headline": " දකුණු කොරියාවේදී ගින්නකට මැදිවී ශ්‍රී ලාංකිකයින් තිදෙනෙක් මරුට", "News Content": "දකුණු කොරියාවේ සමාජ ශාලාවක ඇතිවූ ගින්නකින් ශ්‍රී ලාංකිකයින් තිදෙනෙකු ජීවිතක්ෂයට පත්ව තිබේ. දකුණු කොරියාවේ බූසාන් හි සමාජ ශාලාවක ඊයේ රාත්‍රීයේ මෙම ගින්න හටගෙන ඇති බව විදෙස් මාධ්‍ය වාර්තා කරයි. ගින්නෙන් ශ්‍රී ලාංකිකයින් තිදෙනා ඇතුළු පුද්ගලයින් 9 දෙනෙකු ජීවිතක්ෂයට පත්ව ඇති අතර තවත් පුද්ගලයින් 20 දෙනෙකු පමණ තුවාල ලබා තිබේ. මහල් 6 න් සමන්විත ගොඩනැගිල්ලක තුන්වන මහලේ මෙම ගින්න හටගෙන ඇති බව වාර්තා වේ. සියයකින් පමණ සමන්විත ගිනි නිවන භට පිරිසක් පුද්ගලයින් 12 දෙනකු පමණ කිසිදු අතුරු ආන්තරාවකින් තොරව අදාළ ගොඩනැගිල්ලෙන් එළියට රැගෙන විත් ඇති බවද විදෙස් මාධ්‍ය උපුටා දක්වයි. ගින්නට හේතුව මෙතෙක් අනාවරණය වී නොමැති අතර පරීක්ෂණ කටයුතු අඛණ්ඩව සිදුකෙරෙන බවද සඳහන්ය. කෙසේවෙතත් මෙලෙස මියගොස් ඇත්තේ ,පාලම් හංදිය,මහියංගණයේ පදිංචිව සිටි තිලංග ශෂික සම්පත්,දෙණියාය-අතුවැල,මොරවක ප්‍රදේශයේ පදිංචිව සිටි ගයාන් චාමර අත්තනායක සහ කුඹුක(උතුර),ගෝනපල පදිංචිව සිටි ඩී.ඒ ගැමුණු ජයකොඩි නමැති කොරියාවේ රැකියා සඳහා පිටත්ව ගොස් සිටි තරුණයින් තිදෙනෙකු බව විදේශ සේවා නියුක්ති කාර්යාංශය සඳහන් කරයි. අදාළ තරුණයින්ගේ නිවෙස්වලට මේ සම්බන්ධයෙන් දැනුම් දී ඇති බව විදේශ සේවා නියුක්ති කාර්යාංශ්‍ය කියා සිටියි. ඔවුන්ගේ මෘත ශරීර සම්බන්ධයෙන් පශ්චාත් මරණ පරීක්ෂණ සිදුකිරීමෙන් අනතුරුව දේහයන් මෙරටට ගෙනඒමට නියමිත අතර ඒ සඳහා බූසාන් නගර සභාව පහසුකම් සපයා තිබේ. දකුණු කොරියාවේ ශ්‍රී ලංකා තානාපති කාර්යාලයේ නියෝජිතයින් මේ වන විටත් බූසාන්හි අදාළ අනතුර සිදුවූ ස්ථානයට පිටත්ව ගොස් ඇති බවද විදේශ සේවා නියුක්ති කාර්යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=24047", "Category": null, "Parent URL": null}