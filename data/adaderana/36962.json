{"Source": "Adaderana", "Timestamp": "August 28, 2013 04:18 pm", "Headline": "කැෆේට පැමිණිලි 239ක්", "News Content": "(චාවකච්චේරි ගැටුමේදී තුවාල ලැබූ පුද්ගලයින් දෙදෙනා) ඡායා රූ - කැෆේ සංවිධානය මෙවර පළාත් සභා මැතිවරණයට අදාළව මේ දක්වා පැමිණිලි 239ක් ලැබී ඇති බව කැෆේ සංවිධානය පවසයි. එම සංවිධානය විසින් නිකුත් කළ නිවේදනයක මේ සම්බන්ධයෙන් වැඩිදුරටත් තොරතුරු පහත දැක්වෙයි. මෙවර පළාත් සභා මැතිවරණයේ මේ දක්වා කාලසීමාව තුළ කැෆේ සංවිධානය වෙත මැතිවරණයට අදාළ පැමිණිලි 239 ක් වාර්තා වී ඇත. එම සිදුවීම් අතර මහජන දේපළ අයථා පරිහරණය පිළිබද පැමිණිලි 86 ක්, නීති විරෝධී ප්‍රචාරක කටයුතු පිළිබද පැමිණිලි 107 ක්, ප්‍රචණ්ඩ ක්‍රියා 26 ක් ඇතුළත් වේ. මධ්‍යම පළාතෙන් මෙවර මැතිවරණයේ දී පැමිණිලි 114 ක් ද, වයඹ පළාතෙන් පැමිණිලි 85 ක් ද උතුරු පළාතෙන් පැමිණිලි 40 ක් ලැබී තිබේ. වැඩිම මැතිවරණ පැමිණිලි සංඛ්‍යාවක් එනම් 58 ක් වාර්තා වී ඇත්තේ කුරුණෑගල දිස්ත්‍රික්කයෙනි. යාපනය දිස්ත්‍රික්කයේ චාවකච්චේරි තැපැල් කාර්යාලය අසල පිහිටි එක්සත් ජනතා නිදහස් සන්ධානයේ පක්ෂ කාර්යාලය අසල දී ඊයේ රාත්‍රී 7.45 ට පමණ සිදු වූ වෙඩි තැබීමකින් පුද්ගලයෙකු තුවාල ලබා ඇත. තවද එම අවස්ථාවේ සිදුවු පහරදීමකින් තවත් පුද්ගලයෙකු තුවාල ලබා තිබේ. පසුව එම දෙදෙනාම රෝහල් ගත කොට ඇති අතර එක් අයෙකුගේ හිසට ද, තවත් අයෙකුගේ කකුලකට ද තුවාල සිදුවී ඇත. මෙම වෙඩි තැබීම සම්බන්ධයෙන් චෝදනා එල්ල වන්නේ යාපනය දිස්ත්‍රික් එජනිසයේ අපේක්ෂක අන්ගජන් රාමනාදන් ගේ පියා වන රාමනාදන් නැමැත්තාටය. ප්‍රහාරයෙන් තුවාල ලබා ඇත්තේ එජනිසයේ අපේක්ෂක කුමාර සර්වානන්දන් යන අයගේ සමීපතම ආධාරකරුවෙකු වන කනගලිංගම් නන්ද කුමාර් නැමැත්තාය. මෙයට දින හයකට පෙර යාපනයේ ගිනි අවි යොදා ගනිමින් ද්‍රවිඩ ජාතික සන්ධානයේ ආධාරකරුවෙකුට තර්ජනය කිරීමේ සිද්ධියකට ද චෝදනා එල්ල වූයේ අපේක්ෂක අන්ගජන් රාමනාදන් ගේ පියා වෙතය. මහනුවර උඩපේරාදෙණිය හි පිහිටි තිලිණ බණ්ඩාර තෙන්නකෝන් මහතාගේ ආධාරකරුවෙකුගේ නිවසට හා වාහනයට පසුගිය 26 වන දින වෙඩි ප්‍රහාරයක් එල්ල විය. මහනුවර දිස්ත්‍රික්කයේ ගිණි අවි යොදා ගිනිමින් සිදු කළ පළමු ප්‍රචණ්ඩක්‍රියාව මෙය විය. මහනුවර නාවලපිටියේ දී එජනිස යේ අපේක්ෂක ජගත් විජේනායක ගේ ආධාරකරුවන්ට මැර පිරිසක් විසින් පහරදී ඇත. මෙය ද එජනිසයේ ආධාරකරැවන් අතර සිදුවූ ගැටුමකි. මෙවර මැතිවරණයේ සුවිශේෂ ලක්ෂණය වී ඇත්තේ මැතිවරණයට තරග වදින විපක්ෂ දේශපාලන පක්ෂ අතර ගැටුම් අවම වීමත්, එජනිසයේ අපේක්ෂකයින් අතර ගැටුම් උග්‍රවීමත්ය. මෙවර මැතිවරණයේ වාර්තා වී ඇති බරපතළ ප්‍රචාණ්ඩක්‍රියා අතුරින් ජවිපෙට එරෙහිව එජනිස විසින් සිදු කළ ප්‍රචණ්ඩක්‍රියා 3 කි. එක්සත් ජාතික පක්ෂය විසින් එජනිසට එරෙහිව සිදු කළ එක් ප්‍රචණ්ඩක්‍රියාවක් පිළිබඳ වව්නියාව දිස්ත්‍රික්කයෙන් පැමිණිලි ලැබී ඇත.", "URL": "https://sinhala.adaderana.lk/news.php?nid=36962", "Category": null, "Parent URL": null}