{"Source": "Adaderana", "Timestamp": "June 15, 2011 12:29 pm", "Headline": "යුද අපරාධ චෝදනා විමර්ශනයකට ජාත්‍යන්තර සහය ඕනෑ", "News Content": "ශ්‍රී ලංකාවේ සිදුවීයයි කියනු ලබන යුද අපරාධ චෝදනා සම්බන්ධයෙන් නිදහස් පරීක්ෂණයක් සිදුකළ යුතු බව කැනේඩියානු පාර්ලිමේන්තුවට තේරී පත්වූ උපතින් ශ්‍රී ලාංකික වූ ප්‍රථම ද්‍රවිඩ ජාතික පාර්ලිමේන්තු මන්ත්‍රීවරිය වන රාධිකා සිට්සබේෂන් මෙනවිය පවසයි. සිවිල් යුදමය වාතාවරණයේ අවසාන සති කිහිපය තුළ සිදුවීයයි කියනු ලබන මානව හිමිකම් උල්ලංඝණයවීම් සහ යුද අපරාධ චෝදනා සම්බන්ධයෙන් කරනු ලබන ස්වාධීන පරීක්ෂණයකට ජාත්‍යන්තර ප්‍රජාව සහයවිය යුතු බව ඔන්ටාරියෝ දිස්ත්‍රීක්කයේ ස්කබෝර්ග්-රුග් රිවර් ප්‍රදේශය නියෝජනය කරමින් නව ප්‍රජාතන්ත්‍රවාදී පක්ෂයෙන් පාර්ලිමේන්තුවට තේරී පත්වූ ඇය පෙන්වා දී ඇති බව විදෙස් මාධ්‍ය උපුටා දක්වයි. තිරසාර සාමයක් ස්ථාපිත කිරීමට හැකිවන්නේ යුද අපරාධ චෝදනාවලට අදාළව නිසි විමර්ශනයක් සිදුකිරීමෙන් හා ඊට අදාළ වැරදිකරුවන් නීතිය ඉදිරියට පැමිණවීමෙන් පමණක් බව රාධිකා සිට්සබේෂන් මෙනවිය ඊයේ දිනයේ පාර්ලිමේන්තු සංකීර්ණයේදී මාධ්‍යයට සිය අදහස් දක්වමින් පවසා තිබේ. එවැනි ක්‍රියා මාර්ගයක් ගැනීම හානිකර ප්‍රතිඵල අත්විඳීමේ සංස්කෘතියක අවසානය වනු ඇතැයිද,කැනඩාව යනු හැම මොහොතේම මානව හිමිකම් හා නීතියේ සාධාරණත්වය වෙනුවෙන් පෙරමුණේ සිටින රටක් බැවින් ඒ වෙනුවෙන් කතා කළ යුතුව අතැයිද ඇය අවධාරණය කර තිබේ. ශ්‍රී ලංකාවේ සිදුවීයයි කියනු ලබන යුද අපරාධ චෝදනාවලට අදාළව බ්‍රිතාන්‍ය චැනල්-4 ආයතනය මගින් වෘත්තාන්ත චිත්‍රපටයක් ප්‍රසිද්ධියට පත්කිරීමේ සිදුවීමත් සමග මන්ත්‍රීවරිය කැනේඩියානු රජයෙන් සහ ජාත්‍යන්තර ප්‍රජාවට මෙම ආයාචනය කළ බවත්,එසේ වුවද ශ්‍රී ලංකා බලධාරීන් විසින් යුද අපරාධ චෝදනා ප්‍රතික්ෂේප කර ඇති බවත් The Toronto Sun පුවත් සේවය වැඩිදුරටත් කියා සිටියි.", "URL": "https://sinhala.adaderana.lk/news.php?nid=16773", "Category": null, "Parent URL": null}