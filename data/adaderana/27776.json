{"Source": "Adaderana", "Timestamp": "September 27, 2012 08:19 am", "Headline": "19 ගේ බොඳවූ සිහිනය", "News Content": "නීති විරෝධී ලෙස මුහුදු මාර්ගයෙන් ඔස්ට්‍රේලියාව බලා ගමන් කරමින් සිටි පුද්ගලයින් 19 දෙනෙකු නාවික හමුදාව විසින් අත්අඩංගුවට ගෙන තිබේ. දෙවුන්දර මුහුදු තීරයේ සිට නාවික සැතපුම් 27 ක් දුරින් වූ මුහුදේ දී මෙම පිරිස අත්අඩංගුවට ගත් බව නාවික හමුදාව සඳහන් කළේය. අත්අඩංගුවට ගත් පුද්ගලයින් අතර මුස්ලිම් ජාතිකයින් 9 දෙනෙකු සිංහල ජාතිකයින් 7 දෙනෙකු සහ දෙමළ ජාතිකයින් තිදෙනෙකු වන බව සඳහන්ය. ඔවුන් කොළඹ, වව්නියාව, ත්‍රිකුණාමලය, පුල්මුඩේ සහ දික්වැල්ල යන ප්‍රදේශවල පදිංචිකරුවන් බව නාවික හමුදාව පවසයි. මෙම පිරිස ගාල්ල වරායට ගෙනවිත් වැඩිදුර පරීක්ෂණ කටයුතු සඳහා අපරාධ පරීක්ෂණ දෙපාර්තමේන්තුවට භාරදී තිබේ.", "URL": "https://sinhala.adaderana.lk/news.php?nid=27776", "Category": null, "Parent URL": null}