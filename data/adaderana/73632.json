{"Source": "Adaderana", "Timestamp": "May 27, 2017 04:14 pm", "Headline": "පොලීසියේ නිවාඩු අවලංගුයි!", "News Content": "අයහපත් කාලගුණ තත්ත්වය හේතුවෙන් ඇති වී ඇති ආපදා තත්ත්වය පහව යන තුරු සියලුම පොලිස් නිලධාරීන්ගේ නිවාඩු අවලංගු කර ඇති බව පොලිස් මූලස්ථානය පවසයි.ජනතාව මුදා ගැනීමේ මෙහෙයුම් සඳහා පොලිස් නිලධාරීන් 5000තට අධික සංඛ්‍යාවක් යොදවා ඇති බැවින් පොලිස් නිලධාරීන්ගේ නිවාඩු අවලංගු කර ඇති බව පොලීසිය සඳහන් කළේය.පොලිස්පති පූජිත් ජයසුන්දර මහතාගේ උපදෙස් පරිදි පොලිස් මූලස්ථානයේ ආපදා කළමනාකරණ පොලිස් මෙහෙයුම් මැදිරියක් ද ස්ථාපනය කර තිබේ.පැය 24 පුරා ක්‍රියාත්මක මෙම මෙහෙයුම් මැදිරිය පොලිස් අධිකාරිවරයෙකුගේ අධීක්ෂණය යටතේ සිදු වන බව සඳහන්ය.දිවයිනේ විවිධ ප්‍රදේශවලින් වාර්තාවන ආපදා තත්ත්වයන් පිළිබඳ සොයා බලා ඒ සඳහා පොලීසිය මැදිහත්වීමෙන් සහන සැලසීම මෙමඟින් සිදු වන බව පොලීසිය සඳහන් කළේය.ආපදාවට පත්ව සිටින ජනතාව මුදාගැනීම සඳහා 011 2 430 914, 011 2 395 605, 011 2 384 024, 071 8 592 604 යන දුරකථන අංක ඇමතීමෙන් ආපදා කළමනාකරණ පොලිස් මෙහෙයුම් මැදිරියේ සහය ලබා ගත හැකි වෙයි.", "URL": "https://sinhala.adaderana.lk/news.php?nid=73632", "Category": null, "Parent URL": null}