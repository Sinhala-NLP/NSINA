{"Source": "Adaderana", "Timestamp": "July 3, 2011 11:12 am", "Headline": "දේශපාලනයට එන්න මෙතෙක් තීරණය කර නෑ", "News Content": "දේශපාලනයට පිවිසීම සඳහා මෙතෙක් තීරණය කර නොමැති බව එල්.ටී.ටී.ඊ සංවිධානයේ හිටපු නායකයෙකු වන කුමරන් පද්මනාදන් හෙවත් කේ.පී පවසයි. තමාගේ මූලික අරමුණ උතුරේ දෙමළ ජනතාවගේ සුභසාධනය බව ඔහු සඳහන් කරයි. යාපනය අර්ධද්වීපයේ සිට විකාශය කෙරෙන රූපවාහිනී නාලිකාවක් සමඟ ඊයේ රාත්‍රීයේ සම්මුඛ සාකච්ඡාවකට එක් වෙමින් කේ.පී මෙම අදහස් පළ කර තිබේ. මෙම සාකච්ඡාවේ දී කේ.පී ජාත්‍යන්තරයේ සිටින එල්.ටී.ටී.ඊ සාමජිකයින්ගෙන් ඉල්ලා සිටියේ ශ්‍රී ලංකාවට පැමිණ උතුරේ දෙමළ ජනතාවට අවශ්‍ය පහසුකම් සැලසීමට ඉදිරිපත් වන ලෙසයි. එල්.ටී.ටී.සංවිධානය සතුව තිබූ වත්කම් සම්බන්ධයෙන් නැඟූ ප්‍රශ්නයකට පිළිතුරු දෙමින් කේ.පී ප්‍රකාශ කර සිටියේ එම වත්කම් ඇති පුද්ගලයින් සම්බන්ධයෙන් තොරතුරු තමන් දන්නා නමුත් ඔවුන් පවා දීමට සූදානම් නොමැති බවයි. එම මුදල් උතුරේ ජනතාවගේ අවශ්‍යතා වෙනුවෙන් ලබා ගැනීමට ඉදිරියේ දී කටයුතු කරන ‍බව ද කුමරන් පද්මනාදන් හෙවත් කේ.පී. ප්‍රකාශ කර සිටියේය. එල්.ටී.ටී.ඊ සංවිධානයේ ජාත්‍යන්තර අංශ ප්‍රධානියාව සිටි මෙන්ම ආයුධ සැපයීමේ ප්‍රධානියෙකු ලෙස කටයුතු කළ කේ.පී මේ වන විට ආරක්ෂක අංශ භාරයේ පසුවෙයි.", "URL": "https://sinhala.adaderana.lk/news.php?nid=17160", "Category": null, "Parent URL": null}