{"Source": "Adaderana", "Timestamp": "October 16, 2010 12:33 pm", "Headline": "සිසුන් ඉවත් කිරීමේ කිසිම තීරණයක් නෑ ", "News Content": "විශ්ව විද්‍යාලවල පිරිමි සිසුන් අභ්‍යන්තර නේවාසිකා‍රවලින් ඉවත් කිරීමේ තීරණයකට උසස් අධ්‍යාපන අමාත්‍යාංශය හෝ විශ්ව විද්‍යාල ප්‍රතිපාදන කොමිසන් සභාව එළඹී නොමැති බව උසස් අධ්‍යාපන නියෝජ්‍ය අමාත්‍ය නන්දිමිත්‍ර ඒකනායක මහතා පවසයි. අන්තර් විශ්ව විද්‍යාල ශිෂ්‍ය බල මණ්ඩලය විසින් ඒ සම්බන්ධව නගන චෝදනාව පිළිබඳ උසස් අධ්‍යාපන නියෝජ්‍ය අමාත්‍යවරයාගෙන් අද දෙරණ කළ විමසීමකදී ඔහු ඒ බව සඳහන් කළේය. එය විශ්ව විද්‍යාල සනාතන සභා තුළින් ගත යුතු තීරණයක් බව ද ඔහු පෙන්වාදෙයි. එවැනි තීරණයක් ගැනීම අසාධාරණ බව ද හෙතෙම පවසයි. කෙසේවෙතත් විශ්ව විද්‍යාලවල අභ්‍යන්තර පිරිමි නේවාසිකාගාරවලට බාහිර පුද්ගලයින් පැමිණ යම් යම් අරගල දියත් කිරීමේ සිද්ධීන් රැසක් පසුගිය කාලය තුළ වාර්තා වූ බව නියෝජ්‍ය අමාත්‍යවරයා තවදුරටත් සඳහන් කළේය. ඔවුන් සම්බන්ධව කරුණු හෙළිදරව්වුවහොත් ඒ සම්බන්ධව නීතිමය ක්‍රියා මාර්ග ගැනීමට සිදුවනු ඇති බව ද ඔහු කියා සිටියේය.", "URL": "https://sinhala.adaderana.lk/news.php?nid=11534", "Category": null, "Parent URL": null}