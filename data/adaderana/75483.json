{"Source": "Adaderana", "Timestamp": "July 21, 2017 02:17 pm", "Headline": "  දිගුකාලීන විදුලි ජනන සැලසුමට අනුමැතිය", "News Content": "2018 සහ 2037 වර්ෂ සඳහා ඉදිරිපත් කළ දිගුකාලීන විදුලි ජනන සැලසුම සඳහා ශ්‍රී ලංකා මහජන උපයෝගීතා කොමිසමේ අනුමැතිය හිමිව තිබේ.එම කොමිසමේ අධ්‍යක්ෂ ජනරාල් දමිත කුමාරසිංහ මහතා සඳහන් කළේ සිදු කළ දීර්ඝ අධ්‍යයනයකින් අනතුරුව විදුලි ජනන සැලසුම සඳහා අනුමැතිය ලබාදීමට පියවර ගත් බවයි. නිවේදනයක් නිකුත් කරමින් ඒ බව පෙන්වා දී තිබේ,(20/07/2017) - ඉදිරි වසර 20ක කාලය සඳහා ඉහළ යන විදුලි ඉල්ලුම සපුරාලීම සඳහා ලංකා විදුලිබල මණ්ඩලය සකස් කර අනුමැතිය සඳහා ඉදිරිපත් කර තිබු සැළැසුම්වලින් වඩා අවම පිරිවැයක් සහිත සැළැස්ම සෙඳහා ශ්‍රී ලංකා මහජන උපයෝගීතා කොමිෂන් සභාව අනුමැතිය ලබා දී තිබේ. ඒ අනුව මෙගා වොට් 4800 කින් යුත් ස්වභාවික වායු බලාගාර, මෙගා වොට් 457ක ධාරිතාවයකින් යුත් ජල බලාගාර, මෙගා වොට් 1389ක ධාරිතාවයක් සහිත සුර්යතාප බලාගාර, මෙගාවොට් 1205 ක ධාරිතාවයක් සහිත සුළං බලාගාර, මෙගාවොට් 85ක ජෛව ස්කන්ධ බලාගාර, මෙගාවොට් 330 ක ධාරිතාවයකින් යුත් දැවිතෙල් බලාගාර සහ මෙගාවොට් 105ක ධාරිතාවයකින් යුත් ගෑස් ටර්බයින් බලාගාර ජාතික පද්ධතියට එක් කිරීමට නියමිතය. ඉදිරි වසර 20 තුළදී වත්මන් විදුලිබල උත්පාදන ධාරිතාවයට තවත් මෙගාවොට් 8371ක් එක්වීමට නියමිතය.ඉදිරි 20 වසරක කාලය තුළ වාර්ෂිකව විදුලිබල ඉල්ලුම සියයට 5කින් පමණ ඉහළ යනු ඇතැයි ඇස්තමේන්තු කර තිබේ. එසේ ඉහළ යන විදුලිබල ඉල්ලුම සපුරාලීමට අවශ්‍ය විදුලි ජනන ධාරිතාවය ගොඩනැගීමට මෙම සැළැසුම මගින් හැකියාව ලැබේ. ඒ අනුව අනුමත බලාගාර කඩිනමින් ඉදිකිරීම සඳහා පියවර ගත යුතු බවද ශ්‍රී ලංකා මහජන උපයෝගීතා කොමිෂන් සභාවේ අවධාරණය කර තිබේ.මෙම විදුලිබල සැළැස්ම අනුමත කිරීමට පෙර ඒ සඳහා මහජන අදහස් ලබාගැනීමද විශේෂත්වයකි. යෝජිත විදුලිබල සැළසුම සම්බන්ධයෙන් බලශක්ති ක්ෂේත්‍රයේ විශේෂඥයින්, පරිසරවේදීන්, පාරිභෝගික අයිතිවාසිකම් ක්‍රියාකාරිකයින්, අර්ථශාස්ත්‍රඥයින් ඇතුළු විවිධ පාර්ශ්වයන් විසින් යෝජනා හා අදහස් රාශියක් ඉදිරිපත් කර තිබිණි. අනුමැතිය ලබාදීමට පෙර එම යෝජනාද සැළකිල්ලට ගන්නා ලදී.", "URL": "https://sinhala.adaderana.lk/news.php?nid=75483", "Category": null, "Parent URL": null}