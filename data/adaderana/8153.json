{"Source": "Adaderana", "Timestamp": "May 3, 2010 09:14 am", "Headline": "රක්වාන රෝහල් සේවකයින් උද්ඝෝෂණයක", "News Content": "රක්වාන රෝහලේ වෛද්‍ය අධිකාරීවරයාට පහරදුන් පිරිස් වහා අත්අඩංගුවට ‍ගන්නා ලෙස බලකරමින් එම රෝහල ඉදිරිපිට උද්ඝෝෂණයක් සංවිධානය කර තිබේ. අද පෙර‍වරු 9 .00 සිට පැවැත්වෙන එම උද්ඝෝෂණයට සියලු රෝහල් කාර්යය මණ්ඩලය සහභාගි වන බව සමස්ත ලංකා සුව සේවා සංගමය සඳහන් කළේය. පසුගියදා ප්‍රදේශයේ දේශපාලනඥයෙකුගේ ආධාරකරුවන් බව කියන පිරිසක් විසින් අදාළ වෛද්‍යවරයාට පහරදී ඇති අතර ඔහු මේ වන විට රත්නපුර ‍රෝහලේ නේවාසිකව ප්‍රතිකාර ලබයි. රෝහලේ පරිපාලන කටයුතු සඳහා අදාළ දේශපාලනඥයාගෙන් එල්ල වන බලපෑම් වලට විරෝධය පළ කිරීම මෙම පහරදීමට හේතුව බව සමස්ත ලංකා සුව සේවා සංගමය ප්‍රකාශ කරයි.", "URL": "https://sinhala.adaderana.lk/news.php?nid=8153", "Category": null, "Parent URL": null}