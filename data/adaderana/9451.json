{"Source": "Adaderana", "Timestamp": "July 7, 2010 10:47 am", "Headline": "එක්සත් ජාතීන්ගේ කොළඹ කාර්යාලය වසාදමයි", "News Content": "කොළඹ පිහිටි එක්සත් ජාතීන්ගේ කාර්යාලය අද දිනයේ තාවකාලිකව වසා දැමීමට තීරණය කර තිබේ. කෙසේ වෙතත් එක්සත් ජාතීන්ගේ කාර්යාලයට අනුයුක්ත සේවකයින් සිය ‍නිවෙස් වල සිට රාජකාරි කටයුතු සිදු කළ යුතු බව දැනුම් දී ඇති බව වාර්තා වේ. ජාතික නිදහස් පෙරමුණ ඊයේ දිනයේ ආරම්භ කළ උපවාසය හේතුවෙන් ආරක්ෂක ක්‍රියාමාර්ගයක් ලෙස මෙම පියවර ගෙන ඇති බව සඳහන් වේ. කෙසේ වෙතත් දැනට පවතින තත්ත්වය පිළිබඳ ඉතා සියුම් ලෙස නිරීක්ෂණය කරමින් සිටින බව එක්සත් ජාතීන්ගේ මූලස්ථානය ප්‍රකාශ කර තිබේ. මේ අතර එක්සත් ජාතීන්ගේ සම මාධ්‍ය ප්‍රකාශක ෆර්හාන් හක් ප්‍රකාශ කර ඇත්තේ කොළඹ සිටින සිය නේවාසික නිත්‍ය නියෝජිතයා ඊයේ දිනයේ අග්‍රමාත්‍යවරයා හමුවීමේ සම්බන්ධයෙන් සාකච්ඡා කළ බවයි. ඒ අනුව තම කාර්යාලයට සහ එහි සේවකයින්ට අවශ්‍ය ආරක්ෂාව සැපයීමට රජය සූදානම් බව ද ප්‍රකාශ කර ඇතැයි ෆර්හාන් හක් වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=9451", "Category": null, "Parent URL": null}