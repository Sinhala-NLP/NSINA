{"Source": "Adaderana", "Timestamp": "August 21, 2010 12:53 pm", "Headline": "අධික වැස්සෙන් රට මැදට පීඩා", "News Content": "මධ්‍යම කඳුකර ප්‍රදේශයට ඊයේ රාත්‍රියේ සිට ඇද හැලෙන අධික වර්ෂාපතනයත් සමග ලක්ෂපාන ජලාශයේ වාන් දො‍රටු විවෘත කිරීමට පියවර ගෙන තිබේ.. අද පෙරවරුවේ එම ජලාශයේ වාන් දොරටු විවෘත කර ඇති බව අද දෙරණ වාර්තාකරු සඳහන් කරයි. මේ අතර හැටන් - කොළඹ ප්‍රධාන මාර්ගයේ කිතුල්ගල සහ හැටන් දක්වා වන මාර්ගයේ අධික මීදුම් තත්ත්වයක් පවතින බව ද වාර්තා වේ. එම ප්‍රදේශයේ රථවාහන ධාවනයේ දී වඩාත් සැලකිලිමත් වන ලෙස හැටන් රථවාහන පොලිසිය රියදුරන්ගෙන් ඉල්ලා සිටියි. අයහපත් කාලගුණයත් සමග හැටන් කුයිල්වත්ත ප්‍රදේශයේ සිදුවූ ‍රිය අනතුරකින් පුද්ගලයින් දෙදෙනකු තුවාල ලබා නාවලපිටිය රෝහලට ඇතුළත් කර තිබේ. හැටන් සිට කොළඹ බලා ධාවනය වූ ටිපර් රථයක් අඩි 50 ක් පමණ වන ප්‍රපාතයකට පෙරළී යාමෙන් අනතුර සිදුව ඇති බව සඳහන් වේ. මේ අතර කූඹියාගොඩ හරහා දිවෙන මාතලේ නුවර මාර්ගයේ ගසක් කඩා වැටීම හේතුවෙන් රථවාහන ධාවන කටයුතුවලට බාධා පැමිණ තිබේ. ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කර සිටියේ මේ හේතුවෙන් අද අලුයම සිට කූඹියාගොඩ ප්‍රදේශයේ රථවාහන ධාවන කටයුතු සඳහා මෙලෙස බාධා සිදුව ඇති බවයි.", "URL": "https://sinhala.adaderana.lk/news.php?nid=10358", "Category": null, "Parent URL": null}