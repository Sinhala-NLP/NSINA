{"Source": "Adaderana", "Timestamp": "September 27, 2015 12:38 pm", "Headline": "ශ්‍රී ලංකාව සම්බන්ධයෙන් අමෙරිකානු යෝජනාවට ඔස්ට්‍රේලියාවෙත් සමදායකත්වය", "News Content": "අමෙරිකාව විසින් ශ්‍රී ලංකාව සම්බන්ධයෙන් එක්සත් ජාතීන්ගේ මානව හිමිකම් කවුන්සිලයට ඉදිරිපත් කර ඇති යෝජනාවට සම දායකත්වය ලබාදීමට ඔස්ට්‍රේලියාව තීරණය කර තිබේ.ඔස්ට්‍රේලියානු විදේශ කටයුතු අමාත්‍ය ජූලි බිෂොප් නිවේදනයක් නිකුත් කරමින් පෙන්වාදෙන්නේ ශ්‍රී ලංකාවේ ප්‍රතිසංන්ධානය සඳහා ඉදිරිපත් කර ඇති අදාළ යෝජනාවට සිය රජයේ සහයෝගය ලබාදෙන බවයි.පසුගිය 24 වන දින එක්සත් ජාතීන්ගේ මානව හිමිකම් කවුන්සිලයේ තිස්වන සැසිවාරයට අමෙරිකාවේ ප්‍රධානත්වයෙන් මෙම යෝජනාව ඉදිරිපත් කෙරුණි.එම යෝජනාව මගින් ශ්‍රී ලංකාවේ ප්‍රතිසංධානය, වගවීම හා මානව අයිතිවාසිකම් ප්‍රවර්ධනය සඳහා දිරිමත් කිරීමක් සිදුවන බව ජූලි බිෂොප් පෙන්වාදෙයි.‍ මෙම යෝජනාවට ශ්‍රී ලංකා රජය ද සම දායකත්වය ලබාදෙන බව අග්‍රාමාත්‍ය රනිල් වික්‍රමසිංහ මහතා පසුගියදා ප්‍රකාශ කළේය.එක්සත් ජාතීන්ගේ මානව හිමිකම් කවුන්සිලයට අමෙරිකාව ඇතුළු රටවල් කිහිපයක් විසින් ශ්‍රී ලංකාව සම්බන්ධයෙන් ඉදිරිපත් කර ඇති යෝජනාවේ පිටපතක් මේ වන විට මාධ්‍යයට නිකුත් වී ඇත.ශ්‍රී ලංකාවේ ප්‍රතිසංධානය හා වගවීම ප්‍රවර්ධනය කිරීම සම්බන්ධයෙන් මානව හිමිකම් පිළිබඳ මහකොමසාරිස්වරයා විසින් සකස් කරන ලද විමර්ශන වාර්තාවෙන් ඉල්ලා සිටි පරිදි එහි ඇතුළත් නිර්දේශ ක්‍රියාත්මක කිරීමට ශ්‍රී ලංකා රජය පියවර ගත යුතු බව එම යෝජනාවේ සඳහන් වෙයි.එමෙන්ම 2015 ජනවාරි මාසයේ සිට ශ්‍රී ලංකා රජය මානව හිමිකම් මහකොමසාරිස්වරයා හා ඔහුගේ කාර්යාලය සමග පවත්වන ධනාත්මක සබඳතාවය පිළිබඳව ද අදාළ වාර්තාවෙන් ශ්‍රී ලංකාවට ප්‍රසංශා කර ඇත.අධිකරණ හා අධිකරණමය නොවන පියවර ගණනාවක් ඇතුළත් කරමින් අතීතය පිළිබඳ කටයුතු කිරීම සඳහා ශ්‍රී ලංකා රජයේ ඇති කැපවීම අදාළ යෝජනාවෙන් පිළිගෙන ඇති බව සඳහන්ය.එමෙන්ම සත්‍යය සෙවීම, සාධාරණත්වය හා ප්‍රතිසංධානය ඇති කිරීම සඳහාත් නැවත මෙවැනි සිදුවීම් වළක්වාලීම සඳහාත් කොමිෂන් සභාවක්, අතුරුදන් වු පුද්ගලයින් සඳහා කාර්යාලයක්, හානීපුර්ණය සඳහා වු කාර්යාලයක් ස්ථාපිත කිරීමට ශ්‍රී ලංකා රජය ගෙන ඇති යෝජනාව පිළිගන්නා අතර ඒ සඳහා ජාත්‍යන්තර පාර්ශවකරුවන්ගේ සහය ලබාගැනීම ද අමෙරිකාව විසින් ඉදිරිපත් කර ඇති යෝජනාවෙන් ඇගයීමට ලක් කර ඇත.ශ්‍රී ලංකා රජය මෙම යෝජනාවේ ප්‍රගතිය ඇගයීම අඛණ්ඩව මානව හිමිකම් පිළිබඳ මහකොමසාරිස් කාර්යාලය සිදුකළ යුතු බවත්, එහි වාචික වාර්තාවක් 32 වන සැසිවාරයට ද, ලිඛිත සවිස්තර වාර්තාවක් 34 වන සැසිවාරයට ද, ඉදිරිපත් කළ යුතු බව ශ්‍රී ලංකාව සම්බන්ධයෙන් මානව හිමිකම් කවුන්සිලයට ඉදිරිපත් වී ඇති යෝජනාවේ සඳහන්ය.", "URL": "https://sinhala.adaderana.lk/news.php?nid=54104", "Category": null, "Parent URL": null}