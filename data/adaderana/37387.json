{"Source": "Adaderana", "Timestamp": "September 13, 2013 09:57 pm", "Headline": "හැඟීම් පාලනය කර ගනිමින් සංයමයෙන් යුතුව වචන භාවිතා කරන්න", "News Content": "යුද්ධය අවසන් වී අවුරුදු 04 ක කාලයක් ගත වී ඇතත්, ශ‍්‍රී ලංකාව යළිත් වරක් වාර්ගික හා ආගමික ගැටුම නමැති ගැඹුරු අගාධය වෙතට දෑස් දල්වාගෙන සිටින බව එක්සත් ජාතික පක්ෂ පාර්ලිමේන්තු මන්ත්‍රී කරු ජයසූරිය මහතා පවසයි. හැඟීම් පාලනය කර ගනිමින් සංයමයෙන් යුතුව වචන භාවිතා කරමින් කටයුතු කිරීම සෑම ආකාරයේම ගැටුමක් නිර්මාණයවීම වළක්වා ගැනීමට හේතුවන බව මන්ත්‍රීවරයා නිවේදනයක් නිකුත් කරමින් පෙන්වාදෙයි. එකී නිවේදනය වැඩිදුරටත් පහත පරිදිය. මෑත කාලයේ දී රට තුළ පැන නැගී ඇති උණුසුම් ආගමික වාතාවරණය, මා තුළ මෙන්ම අනිකුත් එක්සත් ජාතික පාක්ෂිකයින් තුළ ද ඉමහත් කණගාටුවක් සේම, අවිනිශ්චිතභාවය පිළිබඳ ගැඹුරු හැඟීමක් ද පැන නැගීමට හේතු කාරක වී ඇත. අපගේ මෙම හැඟීම, නොමග ගිය, ද්වේෂ සහගතව ක‍්‍රියා කරන සුළු පිරිසකගේ ක‍්‍රියා කලාපය පිළිබඳව නොකැමැත්තෙන් සහ දැඩි අවධානයෙන් සිටින, අප සමාජයෙහි වෙසෙන මධ්‍යස්ථ මතධාරීන් බොහොමයකගේ ද හැඟීමයි. ඉස්ලාම් හෝ වේවා ක‍්‍රිස්තියානි හෝ වේවා ආගමික සිද්ධස්ථානයන්ට එරෙහිව සිදු කෙරෙන ප‍්‍රචණ්ඩ ක‍්‍රියාවන් ඉතා පැහැදිලි ලෙසම හෙළාදැකිය යුතුය. මන්ද, එම ක‍්‍රියාවන් මඟින් ජන කොට්ඨාසයකගේම හැඟීම් රිදවීමට හේතු වන බැවිනි. 1998 වසරේ දී කෲර ත‍්‍රස්තවාදීන් විසින් බෞද්ධයින්ගේ අති උතුම් පූජනීය ස්ථානය වූ දළඳා මාළිගාවට පහරදීමෙන් එම පූජනීය ස්ථානයට සිදු කළ දරුණු කෙළෙසීම අත්විඳ ඇති මෙරට මොනයම් හෝ බෞද්ධ පුරවැසියෙකු මෙම කණගාටුදායක බව හා බලාපොරොත්තු රහිත බව වටහා ගනු නියතය. එකම ආකාරයේ දුක් පීඩාවකට මුහුණ දුන් පිරිසක් හැටියට, නීතිය තමන් අතට ගත් ප‍්‍රචණ්ඩ මතධාරී පිරිසකගේ පෙර කී හා සමාන ප‍්‍රචණ්ඩත්වයකට මුහුණ දෙමින් සිටින තවත් පිරිසකගේ වේදනාව අපට වටහා ගත නොහැකි ද. ? මෙයට අවුරුදු 04 කට පෙර, අවුරුදු 30 ක් මෙරට පැවති කෲර ගැටුම අවසන් වූ පසු, බොහෝ ශ‍්‍රී ලාංකීකයන්ගේ ඉමහත් බලාපොරොත්තුව වූයේ, ගැටුමෙන් අනතුරුව අප විසින් ගොඩ නඟන නව දේශය ජාති, ආගම්, කුලමල ආදී සියලු බෙදීම් ඉක්මවා ගිය දේශයක් වනු ඇත කියාය. ශ‍්‍රී ලංකාව ඉතා දිගු කාලයක් බෙදී ගිය සමාජයක්ව පැවති අතර, සෑම ජනකොට්ඨාසයකටම හා සෑම තරාතිරමකටම අයත් ජනතාවගේ අපේක්ෂාව වූයේ තුවාල වූ සිත් සුවපත් වීම සහ සංහිඳියාවයි. ගැටුම අවසානයේ බිහිවන නව ශ‍්‍රී ලංකාව තුළ පැවතිය යුතු අනන්‍යතාවය විය යුතු වූයේ ශ‍්‍රී ලාංකික අනන්‍යතාවයයි. මාගේ සහෝදර ශ‍්‍රී ලාංකිකයින් බොහොමයකගේ මෙන්ම මගේ ද බලාපොරොත්තුව වූයේ අප විවිධත්වය අගයන මිනිසුන් හැටියට, අපව විදහා දැක්වෙන බහු සංස්කෘතිකත්වය පිළිබඳව ප‍්‍රීතියට පත්වන සමාජයක් බිහිවනු ඇත යන්නයි. ඊ ළඟ දේදුනු ජාතිය බවට අප පත්වනු ඇත යන්නයි. ඒ වුවත්, අවුරුදු 04 ක කාලයක් ගත වී ඇතත්, ශ‍්‍රී ලංකාව යළිත් වරක් වාර්ගික හා ආගමික ගැටුම නමැති ගැඹුරු අගාධය වෙතට දෑස් දල්වා සිටියි. යළිත් වතාවක් අප විසින් දක්නා අසමානතාවයන් අපව කෑලිවලට ඉරා දැමීමට තර්ජනය කරමින් සිටියි. බොහෝ කලකට පෙර වර්ගවාදය ද වර්තමානයේ ආගම ද මහා බෙදීම් බවට පත් වීමේ තර්ජනය බවට පත්ව ඇත. මම උපතින් සහ ඇති දැඩි කිරීම තුළින් ද බෞද්ධයෙක්මි. මාගේ මුළු ජිවිත කාලය පුරාම මම බුදුන් වහන්සේගේ ඉගැන්වීම් අනුව ජීවත්වීමට උත්සාහ දරා ඇත්තෙමි. බුදු දහමේ නාමයෙන් වර්තමානයේ සිදු කෙරෙන ද්වේෂය, නොඉවසීම සහ තරහව කුළු ගැන්වෙන ප‍්‍රකාශයන් තුළ බුදු දහම හා නොගැලපීමක් මම දකිමි. අප සමාජයේ ඇතැම් කොටස්වලට මෙසේ හැසිරීමට හේතු කාරක වී ඇති දැඩි අනාරක්ෂිත බව පිළිබඳ කාරණය තේරුම් ගත නොහැකිය. මන් ද බුදු දහම සුරැකීමට ඇති හොඳම මාර්ගය ධර්මය පිළිපැදීම බව බුදුන් වහන්සේ විසින්ම උගන්වා වදාළ බැවිනි. භාරතීය කුල ක‍්‍රමය තුල පැවැති අසාධාරණය අවසන් කිරීමට ක‍්‍රියා කිරීමේ දී මිනිසා මිනිසකු වන්නේ ක‍්‍රියාවෙන් මිස උපතින් නොවන බව උගැන්වීමට බුදුන් වහන්සේ සිය ජීවිත කාලයම කැප කර තිබිය දී, අපට වඩා වෙනත් සංස්කෘතිකයක් හා ජීවන රටාවන් ඇතියවුන්ට කරන ගැරහීමේ අර්ථය මට නොවැටහේ. බුදුරජාණන් වහන්සේ කිසි විටෙකත් එක් ජන කොට්ඨාසයක් තෝරා ගැනීම හෝ කිසියම් ජන කොටසකට ධර්මයෙහි විශේෂ ආරක්ෂාව පැවරීමක් හෝ සිදු නොකළ සේක. බුදුන් වහන්සේගේ ඉගැන්වීම සාර්ව භෞමිකය. එය සියලූ සංස්කෘතීන් හා වාර්ගිකත්වයන් ඉක්මවා යන්නකි. හුදෙක් අභිප‍්‍රායයේ සහ චරිතයේ පවිත‍්‍රතාවය වෙතම අවධානය යොමු වූවකි. අද වන විට සැබෑ බෞද්ධයෝ අප වටා සිදුවෙමින් පවතින ක‍්‍රියාදාමයෙහි අරුථ තේරුම් ගැනීමට උත්සාහ දරමින් සිටිති. මධ්‍යම ප‍්‍රතිපදාව අනුගමනය කරන පිරිස මෙම තරහවෙහි සහ තද පරුෂ බවෙහි නිෂ්ඵලභාවය දකිති. එය සසර දිගු කිරීමට හේතු වන බව දනිති. බෞද්ධ ජිවන මාර්ගය හානියට යාම සහ බෞද්ධ වටිනාකම් ඛාදනයට පත්වීම් සම්බන්ධයෙන් තමන්ගේ මහත් අවධානය යොමු කොට සිටින සැම වෙත මම එක් සරල ආයාචනයක් කිරීමට කැමැත්තෙමි. මෙය මගේ හදවතින්ම සිදු කෙරෙන්නකි. අපගේ හැඟීම් පාලනය කර ගනිමු. සංයමයෙන් යුතුව වචන භාවිතා කරමු. බුදුන් වහන්සේගේ ධර්මය අනුව හැසිරෙමු. ධර්මය ආරක්ෂා කොට සුරක්ෂිත කිරීම සදහා වෙනත් උතුම් මාර්ගයක් නොමැත.", "URL": "https://sinhala.adaderana.lk/news.php?nid=37387", "Category": null, "Parent URL": null}