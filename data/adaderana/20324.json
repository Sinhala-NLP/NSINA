{"Source": "Adaderana", "Timestamp": "November 28, 2011 10:28 pm", "Headline": "බන්ධනාගාරයේ අමානුෂික සිදුවීම-විමර්ශන ඇරඹෙයි..!", "News Content": "අනුරාධපුර බන්ධනාගාරයේ ඇතිවූ සිදුවීම සම්බන්ධයෙන් විශේෂ විමර්ශනයක් සිදුකිරීම සඳහා විශේෂ කණ්ඩායමක් යවා ඇති බව පුනරුත්ථාපන හා බන්ධනාගාර අමාත්‍යංශ ලේකම් ඒ.දිසානායක මහතා සඳහන් කරයි. සිද්ධිය සම්බන්ධයෙන් අපක්ෂපාතී පරීක්ෂණයක් පැවැත්විමේ අරමුණෙන් මෙම ක්‍රියා මාර්ගය ගත් බව හෙතෙම අද දෙරණට කියා සිටියේය. අනුරාධපුර බන්ධනාගාරයේ එල්.ටී.ටී.ඊ සැකකරුවන්ව සිට පුනරුත්ථාපනය වෙමින් සිටින රැඳවියන් පිරිසකට ඊයේ දිනයේ බන්ධනාගාර නිලධාරීන් විසින් අමානුෂික ලෙස පහරදී ඇතැයි බන්ධනාගාර අභ්‍යන්තර ආරංචි මාර්ග විසින් අනාවරණය විය. කෙසේ වෙතත් මේ පිළිබඳ අද දෙරණ කළ විමසීමකට පිළිතුරු දෙමින් බන්ධනාගාර කොමසාරිස් ජනරාල් පී.ඩබ්ලිව් කොඩිප්පිලි මහතා ඊයේ දිනයේ කියා සිටියේ බන්ධනාගාර රැඳවියන්ට පහරදුන් බවට පැතිර යන ආරංචිවල කිසිදු සත්‍යතාවක් නොමැති බවයි. එසේ වුවද බන්ධනාගාරය තුළ හදිසි වැටලීමක් සිදුකළ බවත්,එහිදී එල්.ටී.ටී.ඊ රැඳවියන් සිටි වාට්ටුවේ තිබියදී ජංගම දුරකථන 19 ක් සොයාගත් බවත්,එම ජංගම දුරකථන අතර සැටලයිට් චන්ද්‍රිකා තාක්ෂණික උපකරණ සමග තොරතුරු හුවමාරු කරගන්නා දුරකථන පවා තිබෙන්නට ඇති බවට බන්ධනාගාර නිලධාරීන් සැකපලකරන බවත්,ඒ පිළිබඳ පරීක්ෂණ පැවැත්වෙන බවත් බන්ධනාගාර කොමසාරිස්වරයා සඳහන් කළේය. රැඳවියන් අත තිබූ ජංගම දුරකථන අත්අඩංගුවට ගන්නා අවස්ථාවේදී ඔවුන් ඊට දැඩි සේ විරෝධය පාමින් කලහකාරී ලෙස හැසිරුණු බවත්,තම ඇඳුම් ඉරා දමමින් වාට්ටුව තුළ පැවති බඩු මුට්ටු පොලොවේ ගසමින් ඔවුන් විරෝධය පෑ බවත් ඔහු කියා සිටියේය. එහෙත් පහරකෑමට ලක්වූ රැඳවියන් ගැන සොයාබලන්නට අද දවසේ තමන් ඇතුළු නීතිඥ කණ්ඩායමක් බන්ධනාගාරයට ගිය මුත් බන්ධනාගාර අධිකාරීවරයා විසින් ඒ සඳහා අවසර ලබා නොදුන් බව\"අපි ශ්‍රී ලාංකිකයෝ\"සංවිධානයේ විධායක කමිටු සාමාජික උදුල් ප්‍රේමරත්න මහතා පවසයි. මෙම රැඳවියන් සැකකරුවන් විනා වරදකරුවන් නොවන බවත්,ඔවුන්ට නීතිමය සේවා ලබාගැනීම සඳහා නීතිඥවරයින්ගේ සහය ලබාගැනීමට අයිතියක් ඇති බවත්,අනෙක් අතට නීතිඥවරුන්ට කිසිදු බාධාවකින් තොරව බන්ධනාගාරයකට ඇතුළුව සැකකරුවන් හමුවිය හැකි බවත් හෙතෙම සඳහන් කළේය. එහෙව් තත්ත්වයක් තුළ මෙහිදී නීතිඥ වරප්‍රසාද කඩකිරීමක් සිදුව ඇති බැවින් මේ පිළිබඳ නීතිඥ සංගමයටත්,අගවිනිසුරුවරයාටත් ලිඛිතව දැනුම්දීමට හෙට දිනයේ පියවර ගන්නා බව ඔහු වැඩිදුරටත් අද දෙරණට කියා සිටියේය. අද දිනයේ රැස් වූ තම පක්ෂයේ දේශපාලන කමිටුව අනුරාධපුර බන්ධනාගාරයේ රැඳවියන්ට එල්ලවූ අමානුෂික ප්‍රහාරයට එරෙහිව මානව හිමිකම් කොමිසමට පැමිණිල්ලක් ඉදිරිපත් කරන්නටත්,මෙරට සියලුම තානාපති කාර්යාල දැනුවත් කිරීමටත් පියවර ගැනීමට තීරණය කළ බව ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා පවසයි. එසේම ජාත්‍යන්තර මානව හිමිකම් කොමිසමටද මෙම අමානුෂික ක්‍රියාව පිළිබඳ කරුණු ඉදිරිපත් කිරීමට තමන් සූදානම් බව මනෝ ගනේෂන් මහතා අද දෙරණට කියා සිටියේය. සිදුවූයේ කුමක්ද යන්න මේ වනතුරුත් නිශ්චිත ලෙස පැහැදිලිව නැතත් මෙම පහරදීම සිදුවන විට එල්.ටී.ටී.ඊ සැකකරුවන් 53 දෙනකු අදාළ වාට්ටුවේ රඳවා සිටි බව තහවුරු වී තිබේ.", "URL": "https://sinhala.adaderana.lk/news.php?nid=20324", "Category": null, "Parent URL": null}