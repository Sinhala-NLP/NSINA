{"Source": "Adaderana", "Timestamp": "September 17, 2011 11:45 am", "Headline": "චැනල් ෆෝ වීඩියෝව නෙදර්ලන්ත අධිකරණයක ප්‍රදර්ශනයට ඉල්ලීමක්", "News Content": "නෙදර්ලන්තයේ වෙසෙන ශ්‍රී ලාංකික ද්‍රවිඩ ජාතිකයින් පස්දෙනෙකු සම්බන්ධව එරට අධිකරණයක විභාගවෙමින් පවතින නඩු විභාගය මේ වනවිට ශ්‍රී ලංකා රජය ද සම්බන්ධවෙමින් පවතින බව නෙදර්ලන්ත මාධ්‍ය වාර්තා පවසයි. එල්. ටී. ටී. ඊ සංවිධානය වෙත අරමුදල් රැස්කිරීමේ චෝදනාව මත මෙම සැකකරුවන් පස්දෙනා වෙත චෝදනා එල්ල වී තිබේ. මෙම නඩු විභාගය සඳහා ඊයේ(16) දිනයේද සාක්ෂි කැඳවා තිබිණි. ශ්‍රී ලංකාවේ අවසන් සිවිල් යුද ගැටුම් පැවති කාල සීමාව තුළ සිදුවූ බව කියන යුද අපරාධ පිළිබඳ දර්ශන ඇතුළත් බ්‍රිතාන්‍ය චැනල් ෆෝ නාලිකාව මගින් විකාශය කරන ලද වාර්තා වැඩසටහන අධිකරණයේ ප්‍රදර්ශනය කරන ලෙස එහිදී සැකකරුවන් වෙනුවෙන් පෙනී සිටින නීතිඥවරයා ඉල්ලීමක් කර ඇති බව නෙදර්ලන්ත මාධ්‍ය වාර්තා සඳහන් කරයි. මෙම වාර්තා වැඩසටහනෙහි ඇතුළත් කරුණු අසත්‍ය බව මේ වනවිට ශ්‍රී ලංකා රජය විසින් සඳහන් කර තිබේ. චැනල් ෆෝ වාර්තා වැඩසටහන අධිකරණය තුළ ප්‍රදර්ශනය කිරීම අසාධාරණ බව මේ පිළිබඳව අදහස් දක්වමින් නෙදර්ලන්තයේ ශ්‍රී ලංකා තානාපති බුද්ධි අතාවුද මහතා ප්‍රකාශ කර ඇත. මෙම වාර්තා චිත්‍රපටය ව්‍යාජ වූවක් බවත්, එය ප්‍රදර්ශනය කිරීම තුළින් නීතිමය තත්ත්වයක් තුළ භාවාත්මක කරුණු දැක්වීමට විත්තියේ පාර්ශවය උත්සාහ දරන බවත් ඒ මහතා සඳහන් කර ඇති බව මාධ්‍ය වාර්තා පෙන්වාදෙයි. එමෙන්ම මෙම වාර්තා වැඩසටහන අධිකරණය තුළ ප්‍රදර්ශනය කිරීම වැළැක්වීම සඳහා විධිමත් ඉල්ලීමක් ඉදිරිපත් කිරීමට බලාපොරොත්තු වන බව අතාවුද මහතා ප්‍රකාශ කර තිබේ. කෙසේවෙතත් චැනල් ෆෝ වාර්තා වැඩසටහන නඩු විභාගය අතරතුර අධිකරණයෙහි ප්‍රදර්ශනය කිරීමට නියමිතව තිබූ බව ද නෙදර්ලන්ත මාධ්‍ය වාර්තා සඳහන් කරයි. ශ්‍රී ලංකාවේ සිවිල් යුද ගැටුම්වලින් පීඩාවට පත් ද්‍රවිඩ ජනතාව වෙත ආධාර සැපයීමේ අරමුණින් තමන් අරමුදල් රැස්කිරීම සිදුකළ බව මෙම නඩුවේ එක් විත්තිකරුවකු ප්‍රකාශ කර ඇති බව ද සඳහන්ය.", "URL": "https://sinhala.adaderana.lk/news.php?nid=18783", "Category": null, "Parent URL": null}