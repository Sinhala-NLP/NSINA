{"Source": "Adaderana", "Timestamp": "August 7, 2018 07:22 pm", "Headline": " දෙරණට ආපු මහරගම නගර සභාවේ නගරාධිපති සර්", "News Content": "මහරගම නගර සභාවේ නගරාධිපති ටිරාජ් ලක්රුවන් මහතා මේ දිනවල සමාජ මාධ්‍යයන් හි වැඩිපුරම කතාබහට ලක්වන චරිතයක්. ඒ තමන්ට \"සර්\" යන නාමයෙන් ආමන්ත්‍රණය කරන්නැයි සිය සේවකයින්ට කළ බව පැවසෙන විධානයක් හේතුවෙන්. මහරගම නගර සභාව සඳහා ඉකුත් පළාත් පාලන මැතිවරණයේදි ශ්‍රි ලංකා පොදුජන පෙරමුණ ඉදිරිපත් කළ නාමයෝජනා ප්‍රතික්ෂේප වීම හේතුවෙන් එම පක්ෂයේ සහාය යතුරු පැදිය ලකුණෙන් ඉදිරිපත් වු ස්වාධීන කණ්ඩායමට ලබා දිම නිසා එය ජයග්‍රහණය කළේය. පසුව එම ස්වාධීන කණ්ඩායමේ නායක ටිරාජ් ලක්රුවන් ප්‍රියරත්න මහතා එහි සභාපතිවරයා ලෙසද තේරී පත් විය. එලෙස තේරී පත්වූ නව සභාපතිවරයා සිය නිල කාමරයේ දොරෙහි ආන්දෝලානාත්මක ප්‍රකාශයක් පල කළ ඇතැයි කියන ඡායාරූපයකට මේ දිනවල සමාජ මාධ්‍ය තුළ පවතින්නේ ඉහළ ප්‍රතිචාරයක්. \"නගරයේ පළමු පුරවැසියා නිසාත්, මෙම ආයතනයේ ප්‍රධාන විධායක තනතුර හොබවන නිසාත් සියලුම නිලධාරි සේවක මහත්ම මහත්මීන් සහ සියලු ජනතාව \"සර්\" යන නාමයෙන් ආමන්ත්‍රණය කළ යුතු\" බව අදාල නිවේදනයේ දක්වා තිබුණි. මෙලෙස ආන්දෝලනයට තුඩු දුන් මහරගම නගර සභාවේ නගරාධිපති ටිරාජ් ලක්රුවන් ප්‍රියරත්න මහතා අද(07) පෙරවරුවේ , අද දෙරණ 24 පැය ප්‍රවෘත්ති නාලිකාවේ විකාශනය වන BIG FOCUS වැඩසටහන හා එක්විය. ඒකාබද්ධ විපක්ෂය සමඟ සිටින එකම ස්වාධීන කණ්ඩායම තමා ප්‍රමුඛ කණ්ඩායම බවත්, එය නිර්මාණය කළේ හිටපු ජනාධිපතිවරයා බව තමා පිළිගන්නා බවත් නගරාධිපතිවරයා මෙහිදී වැඩිදුරටත් කියා සිටියේය. කිසි විටෙකත් මහින්ද රාජපක්ෂ මහතා නොමැති නම් වැඩි ඡන්ද ප්‍රමාණයක් ලබා ගෙන මෙවැනි තත්ත්වයක් උදා නොවෙන බව ද ඔහු කියා සිටියේය. මේ අතර එම නගර සභාවේ නාගරික මන්ත්‍රීවරුන් සහ දේශපාලන පක්ෂ වල නියෝජිතයින් කිහිපදෙනෙකුම මේ සම්බන්ධයෙන් අදහස් පල කර සිටියේය.", "URL": "https://sinhala.adaderana.lk/news.php?nid=94014", "Category": null, "Parent URL": null}