{"Source": "Adaderana", "Timestamp": "July 16, 2019 01:13 pm", "Headline": "ක්‍රිකට් ලෝක ශූරයෝ එංගලන්ත අගමැතිනිය හමුවෙයි", "News Content": "වසර 44කට පසු ක්‍රිකට් ලෝක කුසලානයක උරුමය තම රටට හිමි කර දීමට සමත් වූ එංගලන්ත ක්‍රිකට් කණ්ඩායම,ජයග්‍රහණයෙන් පසු ඊයේ(15) එරට අග්‍රාමාත්‍යවරිය හමුවිය. ඒ අග්‍රාමාත්‍ය නිල නිවසේදීයි. ක්‍රිකට් උපන් රට ලෙස සැළකෙන එංගලන්තයට ක්‍රිකට් ලෝක කුසලානය ආරම්භ වී වසර 44ක් ගත වන තුරුත් ලෝක කුසලානයක් දිනා ගැනීමේ භාග්‍ය හිමි වී තිබුණේ නැහැ. නමුත් මෙවර ලෝක කුසලාන ක්‍රිකට් තරගාවලියේ දී නවසීලන්තය පරාජය කරමින් පළමු වරට ක්‍රිකට් ලෝක කුසලානය දිනා ගැනීමට නායක ඔයින් මෝගන්ගේ නායකත්වයෙන් යුත් එංගලන්ත ක්‍රිකට් කණ්ඩායම සමත් වුණේ සියලු ක්‍රීඩාලෝලීන්ට අමතක නොවන ක්‍රිකට් තරගයක ආස්වාදයද ලබා දෙමින්. මේ ලද ජයග්‍රහණයෙන් පසු එංගලන්ත ක්‍රිකට් කණ්ඩායම අග්‍රාමාත්‍ය නිල නිවසේ දී එරට අග්‍රාමාත්‍ය තෙරේසා මේ ඊයේ(15) හමුවිය. එහිදි අග්‍රාමාත්‍යවරිය ක්‍රිකට් කණ්ඩායම පිළිගැනීම වෙනුවෙන් අග්‍රාමාත්‍ය නිල නිවස පිහිටි ඩව්නින් වීදීය අසලට පැමිණ සිටීම කාගෙත් අවධානය දිනාගත් කරුණක් විය. මේ අතර ඊයේ දිනයේ දී එංගලන්ත ක්‍රිකට් කණ්ඩායමේ සහභාගීත්වයෙන් විශේෂ ක්‍රිකට් වැඩමුළුවක් එරට දරුවන් වෙනුවෙන් ලන්ඩන් නුවර ඕවල් ක්‍රීඩාංගණයේ දී පැවැත්විය. මෙම වැඩමුළුව සංවිධාන කිරීමේ මූලීක අරමුණ වූයේ එංගලන්තයේ ක්‍රිකට් ක්‍රීඩාව තවුරටත් නගා සිටුවීමයි.", "URL": "https://sinhala.adaderana.lk/news.php?nid=114259", "Category": null, "Parent URL": null}