{"Source": "Adaderana", "Timestamp": "January 30, 2018 01:52 pm", "Headline": " ඉස්සෝ ව්‍යාපාරිකයින් විරෝධතා ව්‍යාපාරයක", "News Content": "ඉස්සන් ව්‍යාපාරයන් පවත්වාගෙන යන රජයේ ඉඩම්වලට අය කරන බදු මුදල 50% කින් වැඩි කිරීමට වයඹ පළාත් සභාව ගෙන ඇති තීරණයට එරෙහිව විරෝධතා ව්‍යාපාරයක් 30 වැනිදා දහවල් ආරච්චිකට්ටුව ප්‍රාදේශීය ලේකම් කාර්යාලය ඉදිරිපිටදී පැවැත්වුණි. ආරච්චිකට්ටුව ප්‍රදේශයේ ඉස්සන් ව්‍යාපාරයන් පවත්වා ගෙන යන ව්‍යාපාරිකයින් පිරිසක් විසින් මෙම විරෝධතා ව්‍යාපාරය සංවිධානය කර තිබුණි. මෙම විරෝධතාවය සමස්ථ ලංකා ගොවිජන ව්‍යාපාරයේ කැදවුම්කරු නාමල් කරුණාරත්න මහතාද එක්ව සිටියේය. මෙහිදී අදහස් දැක්වූ නාමල් කරුණාරත්න මහතා මෙසේ පැවසීය. “ඉස්සන් ගොවිපලවල් වලින් වසරකට ඉස්සන් මෙට්‍රික් ටොන් 6000 ක් පමණ නිෂ්පාදනය කරනවා.ඉන් මෙට්‍රික් ටොන් 2000 ක් පමණ අපනයනය කරණු ලබනවා.ඉන් වසරකට රුපියල් කෝටි 300 – 400 ක් පමණ විදේශ විනිමයක් අප රටට ලැබෙනවා.නමුත් මේ ආකාරයට බදු වැඩි කිරීමට ගියහොත් ඉස්සන් ව්‍යාපාරිකයින් එම කර්මාන්තයෙන් ඉවත් වෙයි. එවිට මෙරට පරිභෝජනයට අවශ්‍ය කරන ඉස්සන් පිටරටින් ගෙන්වීමට සිදු වේවි. පසුගිය දිනවල සිදුවූ බැදුම්කර වංචාවෙන් රටට සිදුවී ඇති අලාභය පියවා ගැනීම සඳහායි මේ ආකාරයට බදු අයකිරීමක් සිදු වන්නේ. ක්‍රියාත්මක කිරීමට යෝජිත නව බදු ක්‍රමය වහාම අකුලා නොගතහොත් රට පුරා සිටින ගොවීන් සමඟ එක්ව විරෝධතා ව්‍යාපාරයක් පැවැත්වීමට අපි සුදානම්.” විරෝධතාකරුවන් විසින් සකස් කරන ලද සංදේශයක්ද ආරච්චිකට්ටුව ප්‍රාදේශීය ලේකම් ඩබ්ලිව්.ආර්.ඒ.එන්.එස්.විජේසිංහ මහතා වෙත බාර දීමද මෙහිදී සිදු විය. බදු මුදල් වැඩි කිරීමක් සිදු කර ඇත්තේ වයඹ පළාත් සභාව විසින් වන බැවින් තමන් වෙත බාර දුන් සංදේශය අදාළ නිලධාරීන් වෙත යොමු කිරීමට තමන් කටයුතු කරන බව ප්‍රාදේශීය ලේකම්වරයා මෙහිදී කියා සිටියේය.", "URL": "https://sinhala.adaderana.lk/news.php?nid=83792", "Category": null, "Parent URL": null}