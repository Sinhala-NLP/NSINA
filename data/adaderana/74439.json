{"Source": "Adaderana", "Timestamp": "June 21, 2017 09:04 pm", "Headline": "ඩෙංගු මර්දනයට ඔස්ට්‍රේලියාවෙන් සහය පතයි", "News Content": "ඩෙංගු මර්දන වැඩසටහන් සෞඛ්‍ය අමාත්‍යාංශය මඟින් දිගින් දිගමට සිදු කරන බව සම කැබිනට් මාධ්‍ය ප්‍රකාශක සහ සෞඛ්‍ය පෝෂණ හා දේශීය වෛද්‍ය අමාත්‍ය රාජිත සේනාරත්න මහතා පැවසයි. පසුගිය මාර්තු මාසයේ මඳුරු මර්දන සතියක් ප්‍රකාශයට පත් කර පරිශ්‍ර ලක්ෂ 7ක් පරීක්ෂා කළ අතර එහිදී පරිශ‍්‍ර 20ක ඩෙංගු කීටයන් සිටි බව ද අමාත්‍යවරයා කියා සිටියේය. රජයේ ප්‍රවෘත්ති දෙපාර්තමේන්තුවේ අද 21 පැවති කැබිනට් තීරණ දැනුම් දීමේ මාධ්‍ය හමුවට එක් වෙමින් අමාත්‍යවරයා මේ බව සඳහන් කළේය. මඳුරු මර්දනය සඳහා දුම් ගැසීමේ යන්ත්‍ර 500ක් ගෙන්වා තිබෙන බවත් ඩෙංගු මර්දන කීටයෙක් ඇති කිරීම හා ඩෙංගු මර්දන බැක්ටීරියාවක් ගෙන්වීම කඩිනම් කිරීමට කටයුතු කරන බවත් අමාත්‍යවරයා මෙහිදී පෙන්වා දුන්නේය. ඕස්ට්‍රේලියාවේ සෞඛ්‍ය අමාත්‍යවරයා ඒ සම්බන්ධයෙන් සාකච්ඡා කිරීම සඳහා ළඟදීම මෙරට පැමිණීමට නියමිත අතර එම බැක්ටීරියා තාක්ෂණය පිළිබඳ මෙරට නිලධාරීන්ට පුහුණුවක් ලබාදීමට නියමිත බව ද අමාත්‍යාවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=74439", "Category": null, "Parent URL": null}