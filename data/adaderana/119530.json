{"Source": "Adaderana", "Timestamp": "September 19, 2019 08:39 pm", "Headline": "ත්‍රස්ත සැකකරුවන් තිදෙනෙක් බේරාගන්න සල්ලි ගත් අයෙක් අත්අඩංගුවට", "News Content": "පාස්කු ප්‍රහාරයට අදාළව අපරාධ පරීක්ෂණ දෙපාර්තමේන්තුව භාරයේ සිටින සැකකරුවෙකු සහ ත්‍රස්තවාදී විමර්ශන කොට්ඨාසය භාරයේ සිටින සැකකරුවන් දෙදෙනෙකු නිදහස් කර ගැනීමට බව පවසා මුදල් ලබා ගත් සැකකරුවෙක් අත්අඩංගුවට ගෙන තිබේ. මේ පිළිබඳ අපරාධ පරීක්ෂණ දෙපාර්තමේන්තුව භාර ජ්‍යෙෂ්ඨ පොලිස්පති වෙත පැමිණිල්ලක් ලැබී ඇති බව පොලීසිය සඳහන් කළේය. අදාළ පැමිණිල්ල ලැබීමෙන් අනතරුව ත්‍රස්තවාදී විමර්ශන කොට්ඨාසය මඟින් විමර්ශන පවත්වා මෙම සැකකරු අද අත්අඩංගුවට ගෙන තිබේ. අත්අඩංගුවට ගත් සැකකරු කොරටුව පාර, කොටිකාවත්ත ලිපිනයේ පදිංචි වාහන අමතර කොටස් ව්‍යාපාරයේ යෙදෙන 48 හැවිරිදි මොහොමඩ් යුසුප් මොහොමඩ් ස්මිත් නැමති පුද්ගලයෙකි. මෙම සැකකාර පුද්ගලයා අදාළ ත්‍රස්ත සැකකරුවන්ගේ ඥාතීන්ට පවසා ඇත්තේ නිලධාරීන්ට මුදල් ලබා දීමෙන් මෙම ත්‍රස්ත සැකකරුවන් නිදහස් කර ගත හැකි බවටයි. ඒ අනුව එම ත්‍රස්ත සැකකරුවන් තිදෙනාගේ ඥාතීන් විසින් රුපියල් දාහත් ලක්ෂ පහලොස් දාහසක මුදලක් මෙම සැකකරුට ලබාදී ඇති බව පොලීසිය පවසයි.", "URL": "https://sinhala.adaderana.lk/news.php?nid=119530", "Category": null, "Parent URL": null}