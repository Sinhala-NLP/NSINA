{"Source": "Adaderana", "Timestamp": "March 5, 2017 02:54 pm", "Headline": "මෝටර් රථය ප්‍රපාතයට පෙරළී කත අවසන් ගමන් යයි ", "News Content": "බණ්ඩාරවෙල ප්‍රදේශයේ දී මෝටර් රථයක් ප්‍රපාතයකට පෙරළීමෙන් සිදුවූ අනතුරකින් කාන්තාවක මියගොස් තිබේ. අදාළ කාන්තාව සිය නිවසේ ගරාජයට මෝටර් රථය ඇතුළු කිරීමට යාමේ දී රථය පාලනය කරගත නොහැකිව අඩි 200 ක පමණ ප්‍රපාතයකට පෙරළී ඇති බව සඳහන්ය. අනතුරින් බරපතළ තුවාල ලැබූ ඇය බණ්ඩාරවෙල රෝහලට ඇතුළත් කිරීමෙන් පසු මියගොස් තිබේ. මියගොස් ඇත්තේ 31 හැවිරිදි කාන්තාවකි. අනතුර සිදුවන අවස්ථාවේ මෝටර් රථය තුළ එම කාන්තාවගේ දෙහැවිරිදි දැරියද සිට ඇති නමුත් එම දැරියට කිසිඳු අනතුරක් සිදුව නොමැති බව පොලීසිය පැවසුවේය. අනතුර සම්බන්ධයෙන් බණ්ඩාරවෙල පොලීසිය වැඩිදුර විමර්ශන සිදුකරයි. මේ අතර හික්කඩුව, තිරානගම හංදිය ප්‍රදේශයේදී සිදුවු රිය අනතුරකින් පුද්ගලයෙකු මියගොස් තවත් තිදෙනෙකු තුවාල ලබා තිබේ. ත්‍රිරෝද රථයක් මාර්ගයෙන් ඉවතට පැන තාප්පයක ගැටීමෙන් අනතුර සිදුව ඇති බව පොලීසිය පැවසුවේය. අනතුරෙන් ත්‍රිරෝද රථයේ රියදුරු ඇතුළු තිදෙනෙකු බරපතළ තුවාල ලබා බලපිටිය රෝහලට ඇතුළත් කිරීමේ දී එක් අයෙකු මියගොස් තිබේ. මියගොස් ඇත්තේ අඟුළුගහ බොරළුකැටිය ප්‍රදේශයේ පදිංචිව සිටි විසි දෙහැවිරිදි තරුණයෙකි. අනතුර සම්බන්ධයෙන් හික්කඩුව පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=70455", "Category": null, "Parent URL": null}