{"Source": "Adaderana", "Timestamp": "August 17, 2018 11:05 pm", "Headline": "20යි 20සේ ක්‍රිකට් තරගාවලිය අගෝස්තු  21 ආරම්භ වෙයි", "News Content": "ශ්‍රී ලංකා ක්‍රිකට් ආයතන විසින් සංවිධානය කරන විස්සයි විස්ස ලීග් ක්‍රිකට් තරගාවලිය අගෝස්තු මස 21 වැනිදා කොළඹ ආර්. ප්‍රේමදාස ක්‍රීඩාංගණයේදී ආරම්භ වීමට නියමිතයි. ඒ පිළිබඳ දැනුවත් කිරීමේ මාධ්‍ය හමුව අද (17) කොළඹදී පැවැත් විය. ශ්‍රී ලංකා විස්සයි විස්ස ලීග් ක්‍රිකට් තරගාවලිය හදුන්වාදීමේ වැඩසටහන අද කොළඹදී පැවැත්වුණේ ශ්‍රී ලංකා ක්‍රිකට් ආයතනයේ ප්‍රධාන විධායක නිලධාරී ඈෂ්ලි ද සිල්වා ගේ ප්‍රධානත්වයෙන්. මෙවර තරගාවලිය සඳහා කොළඹ, ගාල්ල, දඹුල්ල සහ මහනුවර ලෙස කණ්ඩායම 4ක් තරග වදින අතර එක් එක් කණ්ඩායමකට ක්‍රීඩකයින් 21ක් දෙනෙකු ඇතුළත් කර තිබේ. ඒ අනුව කොළඹ කණ්ඩායමේ නායකත්වය දිනේෂ් චන්දිමාල්ටත් ගාල්ල කණ්ඩායමේ නායකත්වය සුරංග ලක්මාල්ටත් හිමි වී ඇති අතර ඇන්ජලෝ මැතිව්ස් මහනුවර කණ්ඩායමේ නායකයා ලෙසත් දඹුල්ල කණ්ඩායමේ නායකයා ලෙස තිසර පෙරේරාත් පත් කර ඇත. දඹුල්ල, පල්ලේකැලේ සහ කොළඹදී මෙම තරගාවලියේ තරග පැවැත්වෙන අතර අවසන් තරගය කොළඹ ආර් ප්‍රේමදාස ක්‍රීඩාංගණයේදී පැවැත්වීමට නියමිතයි. මේ අතර ශ්‍රී ලංකා කණ්ඩායමේ වේග පන්දු යවන ක්‍රීඩක ලසිත් මාලිංග ඇන්ජලෝ මැතිව්ස් නායකත්වය දරණ මහනුවර කණ්ඩායමට නම් කර ඇත.", "URL": "https://sinhala.adaderana.lk/news.php?nid=94587", "Category": null, "Parent URL": null}