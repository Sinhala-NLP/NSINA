{"Source": "Adaderana", "Timestamp": "January 1, 2014 10:22 am", "Headline": "ඔක්ටේන් 92 පෙට්‍රල් දෙසැම්බරයේ සිටම රටපුරා ", "News Content": "ඔක්ටේන් 92 වර්ගයේ පෙට්‍රල් දැනටමත් දිවයිනපුරා අලෙවි කරන බව ඛණිජ තෙල් නීතිගත සංස්ථාවේ කළමනාකාර අධ්‍යක්ෂ සුසන්ත සිල්වා මහතා පවසයි. ඔක්ටේන් 90 වර්ගයේ පෙට්‍රල් ඉවත් කොට ඔක්ටේන් 92 වර්ගයේ පෙට්‍රල් දිවයින පුරා අලෙවි කිරීමේ මුලික පියවර ආරම්භ කෙරුණේ පසුගිය නොවැම්බර් මස අගදී බව ඔහු සඳහන් කරයි. ජනවාරි 01 වැනිදා සිට ඔක්ටේන් 92 වර්ගයේ පෙට්‍රල් දිවයින පුරා අලෙවි කරන බවට ප්‍රකාශ කෙරුණේ නිල වශයෙන් ජනතාව දැනුවත් කිරීම සඳහා බව සුසන්ත සිල්වා මහතා පවසයි. දෙසැම්බර් මාසයේ මැද භාගයේ සිට දිවයිනේ සෑම ඉන්ධන පිරවුම්හලකින්ම ඔක්ටේන් 92 වර්ගයේ පෙට්‍රල් අලෙවි කිරීම සිදුවන බව ඒ මහතා පවසයි. කෙසේ වෙතත් ඉන්ධන මිලෙහි වෙනසක් සිදුනොකොට පැවති මිලටම ඔක්ටේන් 92 වර්ගයේ පෙට්‍රල් ද අලෙවි කරන බව හෙතෙම කියා සිටියි.", "URL": "https://sinhala.adaderana.lk/news.php?nid=40003", "Category": null, "Parent URL": null}