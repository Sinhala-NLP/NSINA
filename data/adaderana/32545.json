{"Source": "Adaderana", "Timestamp": "March 19, 2013 10:12 am", "Headline": "65 පැන්න 22%ගේ කටේ දතක් නෑ", "News Content": "ජාතික මුඛ සෞඛ්‍ය සමික්ෂණය මේ වසර තුළ පැවැත්වීමට කටයුතු කරන ලෙස සෞඛ්‍ය අමාත්‍ය මෛත්‍රිපාල සිරිසේන මහතා නිලධාරීන්ට උපදෙස් ලබාදී තිබේ. සෞඛ්‍ය අමාත්‍යවරයා විසින් ඊයේ දිනයේ මෙම උපදෙස් ලබාදුන් බව සෞඛ්‍ය අමාත්‍යාංශය සඳහන් කළේය. වසර 10කට වරක් ජාතික මුඛ සෞඛ්‍ය සමීක්ෂණය දිවයින පුරා ක්‍රියාත්මක වේ. මීට පෙර අවසන් වරට මෙම සමීක්ෂණය පවත්වනු ලැබුවේ 2003 වසරේදී ය. ඒ අනුව දිවයිනේ දිස්ත්‍රික් 24ක් ආවරණය වන පරිදි ජාතික මුඛ සෞඛ්‍ය සමීක්ෂණය ක්‍රියාත්මක කරන බව සෞඛ්‍ය අමාත්‍යාංශය සඳහන් කළේය. වයස් කාණ්ඩ 5ක් යටතේ පුද්ගලයින් 10,000ක් මෙම සමීක්ෂණයට ලක්කිරීමට නියමිතය. මේ අතර හෙට දිනට යෙදී ඇති ජාත්‍යන්තර මුඛ සෞඛ්‍ය දිනයෙහි ප්‍රධාන සැමරුම් උත්සවය කළුතර ජාතික සෞඛ්‍ය විද්‍යායතනයේ පැවැත්වීමට සෞඛ්‍ය අමාත්‍යාංශය කටයුතු කර තිබේ. “සුරකිමු චාර්වක - මුව සුව දිවි ඇති තුරාවට” ජාත්‍යන්තර මුඛ සෞඛ්‍ය දිනයෙහි මෙවර තේමාවය. මේවන විට මෙරට ජනගහනයෙන් අවුරුදු 65 ඉක්මවු වැඩිහිටියන්ගෙන් සියයට විසි දෙකකගේම මුඛයේ කිසිදු දතක් නොමැති බවට හෙළී වී ඇති බව සෞඛ්‍ය අමාත්‍යාංශය සඳහන් කළේය. වයස අවුරුදු 65 ඉක්මවු විට අවම වශයෙන් මුඛයේ දත් විස්සක්වත් තිබිය යුතු බව එම අමාත්‍යාංශය පෙන්වාදුන්නේය.", "URL": "https://sinhala.adaderana.lk/news.php?nid=32545", "Category": null, "Parent URL": null}