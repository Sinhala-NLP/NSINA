{"Source": "Adaderana", "Timestamp": "July 7, 2016 11:30 am", "Headline": " ජයලලිතා‍ගෙන් මෝදිට ලිපියක්", "News Content": "ශ්‍රී ලංකා අත්අඩංගුවේ පසුවන ඉන්දීය ධීවරයින් නිදහස් කරගැනීම සඳහා කඩිනමින් අවශ්‍ය පියවර ගන්නා ලෙස තමිල්නාඩු ප්‍රාන්ත ප්‍රධාන අමාත්‍ය ජයලලිතා ජයරාම් ඉන්දීය අග්‍රාමාත්‍යවරයාගෙන් යළිත් වරක් ඉල්ලීමක් කර තිබේ.ඉන්දීය අග්‍රාමාත්‍ය නරේන්ද්‍ර මෝදි වෙත ලිපියක් යොමු කරමින් තමිල්නාඩු ප්‍රධාන අමාත්‍යවරිය මෙම ඉල්ලීම සිදුකර ඇති බව සඳහන්ය. ඊයේ(06) දිනයේ ශ්‍රී ලංකා නාවික හමුදාව විසින් මුහුදු සීමා උල්ලංඝණය කළ රාමේස්වරම් ධීවරයින් 17 දෙනෙකු අත්අඩංගුවට ගැනීමත් සමග ජයලලිතා ජයරාම් අදාළ ලිපිය යොමු කර ඇති බව ඉන්දීය මාධ්‍ය වාර්තා කළේය.ශ්‍රී ලංකා අත්අඩංගුවේ පසුවන ඉන්දීය ධීවරයින් නිදහස් කරගැනීම සඳහා පියවර ගන්නා ලෙස ඉල්ලමින් මාසයක් තුළ තමිල්නාඩු ප්‍රධාන ඇමතිවරිය විසින් ඉන්දීය අග්‍රාමාත්‍යවරයා වෙත යොමු කල සිව් වන ලිපිය මෙය බව සඳහන්ය.මේ වන විට ඉන්දීය ධීවරයින් 57 දෙනෙකු ශ්‍රී ලංකා අත්අඩංගුවේ පසුවන බව සිය ලිපියෙන් තමිල්නාඩු ප්‍රධාන ඇමතිවරිය සඳහන් කර ඇත.එමෙන්ම මෙම ධීවර ගැටළුව සඳහා ස්ථිර විසදුමක් ලබාදිය යුතු බවද ඇය සිය ලිපියෙන් පෙන්වා දී තිබේ.", "URL": "https://sinhala.adaderana.lk/news.php?nid=61863", "Category": null, "Parent URL": null}