{"Source": "Adaderana", "Timestamp": "February 12, 2019 01:56 pm", "Headline": "විදෙස් දුම්වැටි තොගයක් රේගුවේ හිරවෙයි", "News Content": "විදේශීය නිෂ්පාදිත දුම්වැටි තොගයක් ඩුබායි සිට නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගියෙකු කටුනායක ගුවන් තොටුපළේ දී රේගු මත්ද්‍රව්‍ය පාලන අංශයේ නිලධාරීන් පිරිසක් විසින් අත්අඩංගුවට ගෙන තිබේ. මෙලෙස අත්අඩංගුවට ගත් දැතතරු 41 හැවිරිදි මිනුවන්ගොඩ ප්‍රදේශයේ පදිංචිකරුවෙක් බව වැඩබලන රේගු මාධ්‍ය ප්‍රකාශක විපුල මිනුවන්පිටිය මහතා පැවසීය. අදාල පුද්ගලයා අද(12) උදෑසන 8.35 ට ඩුබායි සිට පැමිණි එමිරේට්ස් ගුවන් සේවයේ ඊ.කේ.- 650 දරන ගුවන් යානයෙන් කටුනායක ගුවන් තොටුපළ වෙත පැමිණ ඇති බව වාර්තා වෙයි. ඉන්පසු එහි කිසිවක් ප්‍රකාශ කිරීමට නොමැති \" හරිත මාවත \" ඔස්සේ ගුවන් තොටුපළෙන් පිටව යමින් සිටියදී රේගු නිලධාරීන් විසින් මෙම පුද්ගලයා සහ දුම්වැටි තොගය මෙසේ අත්අඩංගුවට ගෙන තිබේ. ඔහු විසින් ගෙන ආ ගමන් මලු තුළ රුපියල් දහසය ලක්ෂ විසි අට දහසක් වටිනා, මෙම විදේශීය නිෂ්පාදිත දුම්වැටි 29,600 ක් අඩංගු, දුම්වැටි කාටූන් 148 සගවා ගෙන සිටි බව වැඩබලන රේගු මාධ්‍ය ප්‍රකාශකවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=104159", "Category": null, "Parent URL": null}