{"Source": "Adaderana", "Timestamp": "April 8, 2019 09:26 am", "Headline": "සිරගත කර සිටින බ්‍රසීලයේ හිටපු ජනපතිට සහය දක්වා පාගමනක්", "News Content": "සිරගත කර සිටින බ්‍රසීලයේ හිටපු ජනාධිපති ලූලා ද සිල්වා ට සහය පළකරමින් එරට තුළ පාගමන් සංවිධානය කර තිබේ. එරට ස්ථාන කිහිපයක සංවිධානය කර තිබූ එම පාගමන් සඳහා ඔහුගේ ආධාරකරුවන් විශාල පිරිසක් එක්ව සිටි බව විදෙස් මාධ්‍ය වාර්තා කළේය. දූෂණ චෝදනා ලැබ සිටි බ්‍රසීලයේ හිටපු ජනාධිපති ලූලා ද සිල්වා සිර දඬුවමකට යටත් කරනු ලැබ මේ වනවිට වසරක් සම්පූර්ණ වී තිබේ. ඒ වෙනුවෙන් ඔහුගේ බන්ධනාගාරය පිහිටි කුරිටීබා නගරයේ සහ සාඕ පවුලෝ හි විරෝධතා පාගමන් සංවිධානය කර තිබූ අතර ඒ සඳහා ඔහුගේ ආධාරකරුවන් විශාල පිරිසක් සහභාගී විය. අදාළ නඩු තීන්දුව පිළිගැනීමට තවමත් මැලිකමක් දක්වන මෙම පිරිස් ඔහුව නිදහස් කිරීමට පියවර ගන්නා ලෙසයි මෙහිදී ඉල්ලා සිටියේය. ළමා වියේ දිළිඳු භාවයෙන් පීඩා විඳින ලද ලූලා ද සිල්වා වෘත්තීය සමිති නායකයකු හැටියට නැඟී සිටි නායකයකු වන අතර, ඔහු බ්‍රසීලයේ අතිශයින් ජනාදරයට පත් ජනාධිපතිවරුන් කිහිප දෙනාගෙන් එක් අයෙක්. කෙසේ වෙතත් දීර්ඝ කාලයක් පැවැති දූෂණ, ආර්ථික පසුබෑම සහ දිනෙන් දින ඉහළ යන අපරාධ රැල්ල සම්බන්ධයෙන් ඔහු පිළිබඳව එරට දක්ෂිණාංශිකයින් තුළ තිබුණේ දැඩි අප්‍රසාදයක්. මේ වනවිට 73 හැවිරිදි වියේ පසුවන ලූලා ද සිල්වා පසුගිය අප්‍රේල් මාසයේ දී වසර 12කට වැඩි සිර දඬුවමකට යටත් කෙරුණි. එල්ල වී ඇති දුෂණ චෝදනා සම්බන්ධයෙන් ඔහුට එරෙහිව තවත් නඩු විභාග 6ක් පැවැත්වීමට නියමිතයි. කෙසේ වෙතත් මෙය දේශපාලන පළිගැනීමක් බවත් තමා නිර්දෝෂී බවත් ඔහු දිගින් දිගටම පවසා තිබේ.", "URL": "https://sinhala.adaderana.lk/news.php?nid=107603", "Category": null, "Parent URL": null}