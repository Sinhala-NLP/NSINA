{"Source": "Adaderana", "Timestamp": "February 22, 2019 04:41 pm", "Headline": "විදෙස් දුම්වැටි තොගයක් සමඟ ලංකාවේ ව්‍යාපාරිකයන් 2ක්-පාකිස්ථාන ජාතිකයෙක් මාට්ටු", "News Content": "විදේශීය නිෂ්පාදිත දුම්වැටි තොගයක් නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගීන් දෙදෙනෙකු සහ පාකිස්තානු ජාතික ගුවන් මගියෙකු කටුනායක ගුවන් තොටුපළේ දී අත්අඩංගුවට ගෙන තිබේ. මොවුන් අතරින් පළමුව අත් අඩංගුවට ගෙන ඇත්තේ 55 හැවිරිදි පාකිස්තානු ජාතිකයෙකි. ඔහු ඉකුත් ඊයේ(21) රාත්‍රී 10.15 ට පාකිස්තානයේ කරච්චි නුවර සිට පැමිණි ශ්‍රී ලන්කන් ගුවන් සේවයේ යූ.එල්- 184 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි. ඊට අමතරව අද(22) අලුයම 12.50 ට ඩුබායි සිට පැමිණි ෆ්ලයි ඩුබායි ගුවන් සේවයේ එෆ්.ඉසෙඩ්- 557 දරන ගුවන් යානයෙන් කටුනායක ගුවන් තොටුපළ වෙත පැමිණි මොහු මහනුවර ප්‍රදේශයේ පදිංචි 47 හැවිරිදි ශ්‍රී ලාංකික ව්‍යාපාරිකයෙකි. අනෙක් ශ්‍රී ලාංකිකයා වූයේ අද(22) අලුයම 4.00 ට සාජා නුවර සිට පැමිණි එයා ඇරේබියා ගුවන් සේවයට අයත් ජී - 9501 දරන ගුවන් යානයෙන් කටුනායක ගුවන් තොටුපළ වෙත පැමිණි 22 හැවිරිදි කොළඹ , මෝදර ප්‍රදේශයේ පදිංචි ව්‍යාපාරිකයෙකි. මෙම ශ්‍රී ලාංකික ව්‍යාපාරිකයන් දෙදෙනා කටුනායක ගුවන් තොටුපළ වෙත පැමිණ , එහි කිසිවක් ප්‍රකාශ කිරීමට නොමැති \" හරිත මාවත \" ඔස්සේ ගුවන් තොටුපළෙන් පිටතට යමින් සිටියදී රේගු නිලධාරීන් විසින් මොවුන් මෙසේ අත් අඩංගුවට ගෙන තිබුණි. මෙම තිදෙනාගේම ගමන් මලුවල රුපියල් 40,15,000 ක් වටිනා මෙම විදේශීය නිෂ්පාදිත දුම්වැටි 73,000 ක් අඩංගු දුම්වැටි කාටූන් 358 ක් සහ තවත් පැකට් 78 ක් සඟවා ගෙන සිටිය බව වැඩබලන රේගු මාධ්‍ය ප්‍රකාශකවරයා වැඩිදුරටත් සඳහන් කළේය. මෙම පිරිස අත්අඩංගුවට ගැනීම කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න මහතාගේ උපදෙස් මත , නියෝජ්‍ය රේගු අධ්‍යක්ෂවරුන් වන කේ.එච්.පී.කුමාරසිරි සහ එම්.රුෂාන්දන්, රේගු අධිකාරී ටී.රන්දෙණිය සහ තවත් නිලධාරීන් පිරිසක් විසින් පරීක්ෂණ පවත්වා තිබේ. මෙහිදී පළමුව අත්අඩංගුවට ගත් පාකිස්තානු ජාතිකයාට එරෙහිව පැවැත්වූ විධිමත් රේගු පරීක්ෂණය නියෝජ්‍ය රේගු අධ්‍යක්ෂ ඒ.යූ.කේ.දොඩංවෙළ මහත්මිය විසින් සිදු කළ අතර, එහිදී මෙම දුම්වැටි තොගය රාජසන්තක කර, මෙම පකිස්තානු ජාතිකයාට රුපියල් 10,000 ක දඩ මුදලක් ගෙවන ලෙසද නියෝග කළේය. ඊට අමතරව මෙසේ අත්අඩංගුවට ගෙන සිටි ශ්‍රී ලාංකික ව්‍යාපාරිකයන් දෙදෙනා පිළිබඳව විධිමත් රේගු පරීක්ෂණය නියෝජ්‍ය රේගු අධ්‍යක්ෂ අමිත් උදයපාල මහතා විසින් පැවැත්වූ අතර , එහිදී මොවුන් දෙදෙනා නීතිවිරෝධී ලෙස මෙරටට ගෙන ආ දුම්වැටි සියල්ල රාජසන්තක කර , මහනුවර පදිංචි ව්‍යාපාරිකයාට රුපියල් 25,000 ක දඩ මුදලක් සහ කොළඹ , මෝදර ප්‍රදේශයේ පදිංචි ව්‍යාපාරිකයාට රුපියල් 10,000 ක දඩ මුදලක් ගෙවන ලෙසද නියෝග කළේය.", "URL": "https://sinhala.adaderana.lk/news.php?nid=104840", "Category": null, "Parent URL": null}