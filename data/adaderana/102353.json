{"Source": "Adaderana", "Timestamp": "January 15, 2019 07:56 am", "Headline": "කිරිපිටි-ගෑස්-සිමෙන්ති මිල ඉහළ යයිද?", "News Content": "කිරිපිටි, ගෑස් සහ සිමෙන්තිවල මිල ගණන් ඉහළ දැමීම සම්බන්ධයෙන් ලබන සතියේ මුදල් අමාත්‍යාශය සමඟ විශේෂ සාකච්ඡාවක් පැවැත්වීමට පාරිභෝගික කටයුතු පිළිබඳ අධිකාරිය සැලසුම් කර තිබේ. පාරිභෝගික කටයුතු පිළිබඳ අධිකාරියේ ප්‍රකාශකයෙකු සඳහන් කළේ අදාළ භාණ්ඩවල මිල ගණනන් ඉහළ දැමිම සඳහා එම ආයතනවලින් ඉල්ලීමක් කර ඇති බවයි. අදාළ ඉල්ලීම් සම්බන්ධයෙන් පාරිභෝගික කටයුතු පිළිබඳ අධිකාරිය අවධානය යොමුකර ඇති අතර ඒ අනුව යම් මිල වැඩිවීමක් සිදුවිය යුතු බවට තීරණය කර තිබේ. ඒ සම්බන්ධයෙන් අවසන් තීරණයක් ගැනීම සඳහා ලබන සතියේ දී මුදල් අමාත්‍යාංශ නියෝජිතයින් සමඟ සාකච්ඡා කිරීමට නියමිතයි. රුපියලට සාපේක්ෂව ඩොලරයේ අගය ඉහළ යාම හේතුවෙන් කිරිපිටි, ගෑස් සහ සිමෙන්තිවල නිෂ්පාදන මිල ඉහළ ගොස් ඇති අතර ඒ අනුව අදාළ භාණ්ඩවල මිල ගණන් ඉහළ නංවන ලෙස සමාගම් ඉල්ලීමක් කර ඇත.", "URL": "https://sinhala.adaderana.lk/news.php?nid=102353", "Category": null, "Parent URL": null}