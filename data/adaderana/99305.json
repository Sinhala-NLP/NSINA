{"Source": "Adaderana", "Timestamp": "November 16, 2018 01:01 pm", "Headline": "සයිටම් සිසුවියගේ පෙත්සම සලකා බලන්න දින තීන්දුයි", "News Content": "අධිකරණයට අපහාසයක් සිදු කළ බවට චෝදනා කරමින් සයිටම් පෞද්ගලික වෛද්‍ය විද්‍යාලයේ වෛද්‍ය උපාධිධාරි සිසුවියක විසින් ශ්‍රී ලංකා වෛද්‍ය සභාවට එරෙහිව ගොනු කර ඇති පෙත්සමක් ලබන 30 වනදා කැඳවීමට අභියාචනාධිකරණය නියම කර තිබේ. දිල්මි සූරියආරච්චි නම් අදාල සිසුවිය ඉදිරිපත් කළ පෙත්සම ප්‍රීති පද්මන් සූරසේන සහ අර්ජුන ඔබේසේකර යන විනිසුරු මඩුල්ල හමුවේ අද(16) කැඳවනු ලැබීය. අද දෙරණ අධිකරණ වාර්තාකරු පැවසුවේ එහිදී පෙත්සමේ වගඋත්තරකරුවන් ලෙස නම් කර සිටින ශ්‍රී ලංකා වෛද්‍ය සභාවේ සාමාජිකයින් අධිකරණය හමුවේ පෙනී සිටි බවයි. ඔවුන් වෙනුවෙන් පෙනී සිටි නීතිඥවරයා අධිකරණයට දැනුම් දුන්නේ මෙම පෙත්සම සම්බන්ධයෙන් මූලික විරෝධතා ඉදිරිපත් කිරීමට තම සේවාදායකයින් අපේක්ෂා කරන බවයි. ඒ අනුව පෙත්සම ලබන 30 කැඳවීමට අභියාචනාධිකරණය නියම කළේය. පෙත්සම්කාර සිසුවිය සිය පෙත්සමෙන් පෙන්වා දී ඇත්තේ සයිටම් ආයතනයේ වෛද්‍ය උපාධිය සම්පූර්ණ කර ඇති තමන් ශ්‍රී ලංකා වෛද්‍ය සභාවේ ලියාපදිංචි කරන ලෙසට අභියාචනාධිකරණය ඉකුත් 2017 වසරේ ජනවාරි මස තිස් වනදා වෛද්‍ය සභාවට නියෝගයක් නිකුත් කළ ද එම නියෝගය ප්‍රකාරව තමන්ව ලියාපදිංචි කිරීම ශ්‍රී ලංකා වෛද්‍ය සභාව ප්‍රතික්ෂේප කරමින් සිටින බවයි.", "URL": "https://sinhala.adaderana.lk/news.php?nid=99305", "Category": null, "Parent URL": null}