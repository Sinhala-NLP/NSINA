{"Source": "Adaderana", "Timestamp": "April 20, 2011 05:32 pm", "Headline": "ප්‍රීමියර් ලීග් අතරමග නවතා කණ්ඩායම රටට එනවා", "News Content": "ඉන්දියානු ප්‍රීමියර් ලීග් තරගාවලියට වඩා රට වෙනුවෙන් ක්‍රීඩා කරන එක ඉතා වැදගත් කණ්ඩායම් නායක ටී.එම් ඩිල්ෂාන් මහතා පවසයි. එබැවින් මැයි මස 05 වන දින පුහුණුවීම් කටයුතු සඳහා යළි මව්බිමට පැමිණෙන බව හෙතෙම සඳහන් කර තිබේ. එළඹෙන එංගලන්ත සංචාරයට සහභාගීවීම සඳහා තෝරාගනු ලැබුවහොත් නිසි පරිදි පුහුණුවීම් කටයුතුවලට සහභාගී විය යුතු බවත්,ඉන්දියානු ප්‍රීමියර් ලීග් තරග සඳහා සහභාගී වී සිටින ක්‍රීඩකයින් ඒ කෙරෙහි අවධානය යොමුකළ යුතු බවත් මීට පෙරාතුව ක්‍රීඩා අමාත්‍යංශය විසින් නිවේදනය කරන ලදී. මැයි මස 28 වන දින දක්වා ප්‍රීමියර් ලීග් තරග පැවතුණද ඒ සඳහා සහභාගී වී සිටින ශ්‍රී ලංකා ක්‍රීඩකයින් මැයි මස 05 වන දිනට පෙරාතුව යළි පැමිණිය යුතු බව එමගින් අවධාරණය කර තිබිණි. එසේ වුවද අමාත්‍යංශයේ මෙම තීරණය අතැමුන්ගේ විවේචනයට ලක්වූ අතර හිටපු සුපිරි දඟපන්දු යවන්නා වන මුත්තයියා මුරලිදරන්ද ක්‍රිකට් බලධාරීන්ට දොස් පැවරූ බව විදෙස් මාධ්‍ය වාර්තා කර තිබිණි.", "URL": "https://sinhala.adaderana.lk/news.php?nid=15593", "Category": null, "Parent URL": null}