{"Source": "Adaderana", "Timestamp": "February 17, 2010 06:06 pm", "Headline": "සංචාරක තොරතුරුහල් එළිදක්වයි", "News Content": "සංචාරක කටයුතු අමාත්‍යංශය, ඉන්ටෙලෝ නෙට්වර්ක් පුද්ගලික සමාගම සමඟ ඒකාබද්ධව සිදුකරන අංකිත සංචාරක තොරතුරුහල් හඳුන්වාදීමේ වැඩසටහන පෙබරවාරි 15 වන දින කොළඹ සමුද්‍ර හෝටලයේදී පැවැත්විණි. ඒ සංචාරක අමාත්‍ය අචල ජාගොඩ මහතාගේ ප්‍රධානත්වයෙනි. සංචාරක කර්මාන්තයේ ප්‍රගමනය උදෙසා විද්‍යුත් තාක්ෂණය යොදාගැනීමේ පියවරක් ලෙස කරළියට පැමිණෙන මෙම නව ව්‍යාපෘතිය ජාතික වශයෙන් ඉතා වැදගත් ව්‍යාපෘතියක් වන අතර සංචාරකයින්ගේ පැමිණීම වර්ධනය වීමට සමගාමීව රටේ ආදායම ඉහළ යාමට ද මෙය හේතු වනු ඇත. සංචාරකයින්ට අවශ්‍ය තොරතුරු පහසුවෙන් හා අවම වියදමක් යටතේ ලබාදීම සඳහා මෙම අංකිත තොරතුරු ක්‍රියාත්මක කිරීම ඉතා පහසු, කාර්යක්ෂම මෙන්ම ලාභදායී විකල්පයක් ලෙස සඳහන් කළ හැකිය‍. මෙම අංකිත සංචාරක තොරතුරු සැපයුම් ටච් ස්ක්‍රීන් පදනම් කරගෙන ක්‍රියාත්මක කෙරේ. ටච් ස්ක්‍රීන්හි ඇති සලකුණු කිහිපයක් උපයෝගී කරගෙන සංචාරක ක්ෂේත්‍රය හා සම්බන්ධ ඕනෑම තොරතුරක් පහසුවෙන් ලබාගැනීමේ අවස්ථාව සංචාරකයාට හිමිවේ. මේ සඳහා පරිගණක විද්‍යාව පිළිබඳ දැනුම අවශ්‍ය නොවේ. අංකිත සංචාරක තොරතුරුහල් සංචාරකයින් වැඩි වශයෙන් ගැවසෙන ස්ථාන වල ස්ථාපනය කෙරේ. එසේම මෙම තොරතුරුහල් තුළ දැන්වීම් පළකිරීමේ අවස්ථාව ද සංචාරක ව්‍යාපාරයන්ට සම්බන්ධවූවන්ට ලැබේ. ඒ තුළින් සිය සේවා හා නිෂ්පාදන සඳහා ඉහළ ප්‍රචාරණයක්ද ලබාගත හැකිය. 2016 වසර වනවිට ශ්‍රී ලංකාවට සංචාරකයින් මිලියන 2.5ක් ගෙන්වා ගැනීමේ ඉලක්කය සපුරාගැනීම සඳහා සියලුම සංචාරක වෙළඳපොළවල් තුළ ශ්‍රී ලංකාව ප්‍රවර්ධනය කිරීමට සංචාරක අමාත්‍යාංශය කටයුතු කරයි. සංචාරකයින් වෙනුවෙන් ඇති නිෂ්පාදන හා සේවා පිළිබඳ තොරතුරු අංකිත සංචාරක තොරතුරුහල් ලබාදෙන නිසා සංචාරක ක්ෂේත්‍රයට සම්බන්ධ ව්‍යාපාර කටයුතු වර්ධනය වීමට මෙම තොරතුරුහල් නිතැතින්ම හේතුවනු ඇත.", "URL": "https://sinhala.adaderana.lk/news.php?nid=6762", "Category": null, "Parent URL": null}