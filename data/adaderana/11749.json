{"Source": "Adaderana", "Timestamp": "October 26, 2010 01:08 pm", "Headline": "ශිෂ්‍යයින් මෙන්ම පාලකයින්ද දරදඬු වී ප්‍රශ්න විසඳන්න බෑ ", "News Content": "විශ්ව විද්‍යාල ශිෂ්‍යයින් පිළිබඳ ගැටලුවලදී පාලකයින් නම්‍යශීලි විය යුතු බව එක්සත් ජාතික පක්ෂය පවසයි. නීතීය අතට ගත් පිරිසක් නිදහස් අධ්‍යාපනයට බාධා සිදු කරන බව පෙනී යන්නේ යැයි එම පක්ෂයේ මහලේකම් තිස්ස අත්තනායක මහතා සඳහන් කරයි. සමස්ත විශ්ව විද්‍යාල පද්ධතිය ආශ්‍රිතව උද්ගතව ඇති ගැටලුව සමථයකට පත් කිරීම සඳහා වහාම මැදිහත් විය යුතු බව ද ඔහු පෙන්වාදෙයි. අද(26) පෙරවරුවේ පැවති මාධ්‍ය හමුවකට එක් වෙමින් තිස්ස අත්තනායක මහතා මේ අදහස් පළ කළේය. නීතිය අතට ගත් කිසියම් පිරිසක් විසින් නිදහස් අධ්‍යාපනය කඩා බිඳදැමීමට නායකත්වය ලබාදීම වහා වැලැක්විය යුතු බවත් හෙතෙම අවධාරණය කරයි. නමුත් ශිෂ්‍යයින්ගේ ගැටලුවකදී වුවද රජය දරදඬු ප්‍රතිපත්තියක් අනුගමනය නොකළ යුතු බව අත්තනායක මහතා පෙන්වාදෙයි. ශිෂ්‍යයින් මෙන්ම පාලකයින්ද දරදඬු වී ගැටලු විසඳිය නොහැකි බව ඔහු අවධාරණය කරයි. එසේවුවද කඩාකප්පල්කාරී ක්‍රියාවන් අනුමත කළ නොහැකි බව ද හෙතෙම සඳහන් කරයි. බහුතර ශිෂ්‍යයින්ගේ අධ්‍යාපන කටයුතු කඩාකප්පල් නොවීම සඳහා පියවර ගත යුතු බව තිස්ස අත්තනායක මහතා පවසයි.", "URL": "https://sinhala.adaderana.lk/news.php?nid=11749", "Category": null, "Parent URL": null}