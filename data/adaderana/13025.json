{"Source": "Adaderana", "Timestamp": "December 22, 2010 03:04 pm", "Headline": "වැඩිවන විදුලි බිල ගැන කතා  බලාගෙනයි-මාෆියාවක් ක්‍රියාත්මක බව ඇමති කියයි", "News Content": "විදුලිබල මණ්ඩලය පැවති මූල්‍ය අර්බුදයෙන් ගොඩගැනීම වෙනුවෙන් දිනෙන් දින ඉතා සක‍්‍රියව ගෙනයනු ලබන වැඩපිළිවෙළ කඩාකප්පල් කිරීමේ මාෆියාවක් ඉතා දැඩිව හිස ඔසවමින් සිටින අතර කිසිදු මාෆියාවකට හෝ බලවේගයකට ගොඩනැගෙන සාර්ථකත්වය බිඳ දැමිය නොහැකි බව විදුලි බල හා බලශක්ති අමාත්‍ය පාඨලී චම්පික රණවක මහතා පවසයි. විදුලිබල හා බල ශක්ති අමාත්‍යංශය නිකුත් කළ නිවේදනයක මේ බව සඳහන් වේ. එකී නිවේදනයට අනුව විදුලිබල මණ්ඩලයට ආර්ථික පාඩු සිදුකරන්නේ ජාතික පද්ධතියට 35%ක් 40%ක් තාප විදුලිය සපයා ඒ සඳහා සමස්ත ආදායමෙන් 70%-75%ක් ලබාගන්නා පුද්ගලික තාප විදුලි බලාගාර වේ. ඒ සඳහා වගකිව යුත්තේ 1990 සිට 2005 කාලය තුළ රජයේ අරමුදල් වලින් අඩු වියදම් විදුලි බලාගාර ඉදිකිරීමට කටයුතු නොකොට, පුද්ගලික අංශයෙන් අධික මුදලකට තාප විදුලිය ලබාගැනීමට කටයුතු කළ පේ‍්‍රමදාස, චන්ද්‍රිකා සහ රනිල් පාලනයයි. අද ඔවුන්ගේ පව් වලට කරගැසීමට සිදුව ඇත්තේ මණ්ඩලයට පමණක් නොව සමස්ත මහජනතාවටම බවද අමාත්‍යවරයා අවධාරණය කරයි. එහෙත් අද වන විට ලංවිම ඇතුළු විදුලිබල හා බලශක්ති අමාත්‍යාංශයට අනුයුක්තව පවතින සියලුම ආයතන වල මූල්‍ය විනයක් ඇතිකරමින් ක‍්‍රමක‍්‍රමයෙන් සෑම අංශයන්ගෙන්ම ස්ථාවර තත්ත්වයකට පත්කිරීම සඳහා අවශ්‍ය සෑම පියවරක්ම සෑම මොහොතකම ගන්නා බවද හෙතෙම සඳහන් කරයි. විදුලි බල හා බල ශක්ති අමාත්‍යංශයේ මාධ්‍ය ඒකකය විසින් නිකුත් කරන ලද නිවේදනයේ මෙසේද සඳහන් වේ. 2011 වසරේ විදුලි ගාස්තු ක‍්‍රමය පිලිබඳව කිසිදු යෝජනාවක් ලංකා විදුලිබල මණ්ඩලය විසින් කිසිදු අවස්ථාවක ඉදිරිපත් කර නැත. එවැනි යෝජනාවක් ඉදිරිපත් කිරීමේ වගකීමක් ද ලංවිමට නැත. මහජන උපයෝගිතා කොමිසම විසින් පවතින ගාස්තු ක‍්‍රමය සංශෝධනය කිරීමට අවශ්‍ය තොරතුරු ලබාගැනීම සඳහා ලංවිම නිලධාරීන්ගෙන් සහ ආසියානු සංවර්ධන බැංකුවේ උපදේශකයන්ගෙන් සමන්විත ක‍්‍රියාකාරී කමිටුවක් පත්කරනු ලැබීය. ඔවුන්ගෙන් ලබාගන්නා දත්ත මත පදනම්ව මහජන උපයෝගිතා කොමිසම අදාල විදුලි ගාස්තුව පිළිබඳ යෝජනාව ඉදිරිපත් කරන ලදී.ඒ අනුව 2011 වසර සඳහා 8%ක විදුලි බිලෙහි වැඩිවීම ඒකක 60 ඉක්මවන සියල්ලටම බලපාන බව නිර්දේශ කොට ඉදිරිපත් කරන ලදී. එහෙත් ඒ පිළිබඳව අවධානය යොමුකළ අතිගරු ජනාධිපතිතුමන් එම යෝජනාව සහමුලින්ම බැහැර කර ඒකක 90 ට අඩුවෙන් විදුලිය භාවිත කරන ශ‍්‍රී ලංකාවේ අති මහත් බහුතර සාමාන්‍ය ජනතාවගේ විදුලි බිල කිසිසේත්ම වැඩි නොකරන ලෙසටත්, ලංකා විදුලිබල මණ්ඩලයේ ඉහළ යන වියදම වැඩි විදුලි ඒකක ප‍්‍රමාණයක් භාවිත කරන වැඩි පහසුකම් සහිත සුඛෝපභෝගී ජීවිත ගතකරන පොහොසත් අයගෙන් අයකරගන්නා ලෙසටත් නියෝග කරන ලදී. ඒ අනුව මහජන උපයෝගිතා කොමිසම ඊට අනුරූපීව නව විදුලි ගාස්තු ක‍්‍රමය සකසා මේ මස අවසන් වීමට පෙර මහජනතාවට ප‍්‍රකාශයට පත්කිරීමට නියමිතය. (ශ‍්‍රී ලංකාවේ සමස්ත විදුලි පාරිභෝගිකයින් සංඛ්‍යාව ලක්ෂ 46ක් වන අතර ඉන් ඒකක 90ට යටත්ව විදුලිය පරිහරණය කරන පාරිභෝගික සංඛ්‍යාව 78%කි. එනම් ලක්ෂ 35ක් පමණ වේ.) විදුලි බිල වැඩිවීම පිළිබඳව මහජනයා තුළ වැරදි මතයන් ගොඩනඟමින් ඒ තුළ අසත්‍ය තොරතුරු මහජනයා වෙත විවිධ මාධ්‍ය ඔස්සේ මේ දින වල ව්‍යාප්ත වේ.", "URL": "https://sinhala.adaderana.lk/news.php?nid=13025", "Category": null, "Parent URL": null}