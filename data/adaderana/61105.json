{"Source": "Adaderana", "Timestamp": "June 15, 2016 09:01 am", "Headline": "බීමතින් සූර් නැටූ 4කට වැඩ වරදියි", "News Content": "ඇඹිලිපිටිය පොලිස් නිලධාරීන් දෙදෙනෙකුට පහරදීමේ චෝදනාව මත අත්අඩංගුවට ගත් පුද්ගලයින් සිව් දෙනෙකු ලබන 27 දක්වා රක්ෂිත බන්ධනාගාර ගත කර තිබේ. රථවාහන රාජකාරියේ නිරත නිලධාරීන් දෙදෙනෙකු විසින් අනාරක්ෂිත ලෙස ධාවනය කරවූ ලොරි රථයක් නවතා පරීක්ෂා කිරීමේදී ඊයේ(15) පස්වරුවේ මෙම පහරදීම සිදුව ඇති බව පොලීසිය පැවසුවේය. එම ලොරි රථයේ රියදුරු ඇතුළු පිරිස අධික ලෙස බීමත්ව සිට ඇති අතර ඔවුන් එහිදී පොලිස් නිලධාරීන් දෙදෙනෙකුට පහරදී තිබේ. පහරකෑමෙන් තුවාල ලාබූ එක් පොලිස් නිලධාරියෙකු මේ වන විට ඇඹිලිපිටිය රෝහලේ ප්‍රතිකාර ලබන බව ඇඹිලිපිටිය පොලීසිය පැවසුවේය. ගම්වාසීන්ගේ සහාය ඇතිව ඇඹිලිපිටිය පොලිසියේ තවත් නිලධාරීන් කණ්ඩායමක් විසින් පහරදීමට සම්බන්ධ පුද්ගලයන් සිව් දෙනා අත්අඩංගුවට ගෙන අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගත කර තිබේ. මෙලෙස රක්ෂිත බන්ධනාගාර ගත කර ඇත්තේ අම්පාර ප්‍රදේශයේ පදිංචිකරුවන් පිරිසක් බව පොලීසිය පැවසුවේය.", "URL": "https://sinhala.adaderana.lk/news.php?nid=61105", "Category": null, "Parent URL": null}