{"Source": "Adaderana", "Timestamp": "August 9, 2017 04:23 pm", "Headline": "  බහු දින යාත්‍රාවේ සිටි ධීවරයින් 6 ආරක්ෂිතව ගොඩබිමට", "News Content": "යාන්ත්‍රික දෝෂයකට ලක් වූ බහු දින යාත්‍රාවක සිටි ධීවරයින් 06 දෙනෙකු ආරක්ෂිතව ගොඩබිම වෙත රැගෙන ඒමට නාවික හමුදාව කටයුතු කර තිබේ.යාන්ත්‍රික දෝෂය හේතුවෙන් අදාළ බහු දින ධීවර යාත්‍රාව මෙරට දකුණු දිග මුහුදු ප්‍රදේශයේ මුහුදේ පා වෙමින් තිබූ බව සඳහන්ය.පසුගිය ජුලි මස 21 වනදා එම යාත්‍රාව ධීවර කටයුතු සඳහා හම්බන්තොට වරායෙන් පිටත්ව ගොස් ඇති අතර ගොඩබිම සිට නාවික සැතපුම් 240ක් පමණ දුරකදී යාත්‍රාවේ එන්ජිම අක්‍රිය වී තිබේ.නාවික හමුදාවට ලද දැනුම් දීමක් අනුව ශ්‍රී ලංකා නාවික හමුදාවේ සාගර නෞකාව අදාළ ප්‍රදේශයට පිටත් කර හැර තිබේ.මේ දිනවල මුහුදේ පවතින රළු ස්වභාවය හේතුවෙන් යාන්ත්‍රික දෝෂයට ලක්වූ බහුදින ධීවර යාත්‍රාව ගොඩබිමට රැගෙන ඒම අපහසු වී ඇති අතර යාත්‍රාවේ සිටි ධීවරයින් 06 දෙනා ආරක්ෂිතව හම්බන්තොට වරාය වෙත රැගෙන ආ බව නාවික හමුදාව පැවසුවේය.", "URL": "https://sinhala.adaderana.lk/news.php?nid=76137", "Category": null, "Parent URL": null}