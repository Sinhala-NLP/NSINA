{"Source": "Adaderana", "Timestamp": "October 25, 2011 09:04 am", "Headline": "ජනපතිට එරෙහිව ඕස්ට්‍රේලියානු අධිකරණයකට නඩුවක්", "News Content": "ඕස්ට්‍රේලියාවේ සංචාරයක නිරතව සිටින ජනාධිපති මහින්ද රාජපක්ෂ මහතා වෙත යුද අපරාධ චෝදනා එල්ලකරමින් මෙල්බර්න් අධිකරණයක් වෙත නඩුවක් ගොනුකර ඇති බව එරට මාධ්‍ය වාර්තා පවසයි. පොදු රාජ්‍ය මණ්ඩලයීය රාජ්‍ය නායක සමුළුවට සහභාගී වීම සඳහා ජනාධිපති මහින්ද රාජපක්ෂ මහතා ඇතුළු දූත පිරිස ඕස්ට්‍රේලියාවේ පර්ත් නුවර බලා ඊයේ(24) පිටත්ව ගියේය. ඕස්ට්‍රේලියාවේ වෙසෙන ශ්‍රී ලාංකිකයකු වන අරුණාචලම් ජෙගදීශ්වරන් නැමැත්තා විසින් ජනාධිපතිවරයාට එරෙහිව ඊයේ මෙම නඩුව පැවරීමට කටයුතු කර ඇති බව මාධ්‍ය වාර්තා පෙන්වාදෙයි. ශ්‍රී ලංකාවේ සිවිල් යුද ගැටුම් පැවති කාල සීමාව විවිධ ප්‍රහාරයන්ට ලක්ව විනාශයට පත්වූ දහස් ජනතාව වෙනුවෙන් යුක්තිය බලාපොරොත්තු වන බව ඔහු සඳහන් කර තිබේ. 2007 සිට 2009 දක්වා කාල සීමාව තුළ තමන් ස්වේච්ඡා සේවකයකු ලෙස ශ්‍රී ලංකාවේ සේවය කළ බවත්, එහිදී ජනතාවට සිදුවූ සිදුවීම් සියැසින් දුටු බවත් අරුණාචලම් ජෙගදීශ්වරන් ප්‍රකාශ කර තිබේ. ඒ සඳහා ජනාධිපතිවරයා වග කිව යුතු බවත්, අදාළ චෝදනා සඳහා ඔහු වැරදිකරුද නිවැරදිකරු ද යන තීරණය සඳහා ඕස්ට්‍රේලියාවේ ඉහළම අධිකරණ තුළින් යුක්තිය අපේක්ෂා කරන බවත් ඕස්ට්‍රේලියානු මාධ්‍ය වෙත අදහස් දක්වමින් හෙතෙම සඳහන් කර ඇත. ඕස්ට්‍රේලියාවේ අපරාධ නීතිය යටතේ ගොනුකර ඇති මෙම නඩුව නොවැම්බර් මස 29 වන දින මෙල්බර්න් මහේස්ත්‍රාත් අධිකරණයේදී විභාගයට ගැනීමට නියමිත බව ජෙගදීශ්වරන්ගේ නීතිඥයා ප්‍රකාශ කර තිබේ. 63 හැවිරිදි අරුණාචලම් ජෙගදීශ්වරන් 1987 වසරේ ඕස්ට්‍රේලියාවට පැමිණ ඇති අතර මීට වසර 03 ට පෙර ඔහු එරට පුරවැසිභාවය ලබා ඇත. අදාළ නඩුව සම්බන්ධව අවධානය යොමුකරන ලෙස ඉල්ලමින් ෆෙඩරල් නීතිපතිවරයාගෙන් ඉල්ලීමක් කරමින් ලිපියක් යැවූ බව ජෙගදීශ්වරන්ගේ නීතිඥයාවරයා ලෙස කටයුතු කරන රොබ් ස්ටේරි ප්‍රකාශ කර තිබේ.", "URL": "https://sinhala.adaderana.lk/news.php?nid=19573", "Category": null, "Parent URL": null}