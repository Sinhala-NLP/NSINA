{"Source": "Adaderana", "Timestamp": "October 2, 2012 06:36 pm", "Headline": "විද්‍යාලෝක ගැටුමට‍ අදාළව ගුරුවරුන් දොළොස්‍ දෙනකුගෙන් ප්‍රකාශ", "News Content": "ගාල්ල විද්‍යාලෝක විද්‍යාලයේ ඇතිවූ සිද්ධිය සම්බන්ධයෙන් පොලීසිය විසින් ගුරුවරුන් 12 දෙනෙකුගෙන් ප්‍රශ්න කර ප්‍රකාශ සටහන් කරගෙන තිබේ. ඊ‍යේ පෙරවරුවේ ගාල්ල විද්‍යාලෝක විද්‍යාලයේ නව විදුහල්පතිවරයා වැඩ භාර ගැනීමට ගිය අවස්ථාවේ පාසල් සිසුන් සහ මව්පියෝ විරෝධතාවයක නිරත වූහ. එහිදී නොසන්සුන් කාරී තත්ත්වයක් ඇතිවූ අතර විදුහල්පතිවරයාගේ මෝටර් රථයට ද අලාභහානි සිදුව තිබේ. විරෝධතාවය අතරතුර සිසුන් ‍සිවු දෙනෙකු තුවාල ලබා රෝහල් ගත කරන ලදී. ඇතිවූ නොසන්සුන්කාරී තත්ත්වය හේතුවෙන් විද්‍යා‍ලෝක විද්‍යාලය තාවකාලිකව වසා දැමීමට‍ අධ්‍යාපන බලධාරීන් පියවර ගනු ලැබිණි. මෙම සිද්ධිය සම්බන්ධයෙන් ගාල්ල පොලිසිය පුළුල් විමර්ශන ආරම්භ කර තිබේ. මේ අතර ගාල්ල පොලිසිය අධිකරණයට වාර්තාවක් ඉදිරිපත් කරමින් කියා සිටියේ අදාළ සිද්ධියේ වීඩියෝ දර්ශන ඉදිරි පරීක්ෂණ කටයුතු සඳහා යොදා ගැනීමට අවශ්‍ය අවසරය ලබා දෙන ලෙසයි.", "URL": "https://sinhala.adaderana.lk/news.php?nid=27949", "Category": null, "Parent URL": null}