{"Source": "Adaderana", "Timestamp": "October 28, 2013 05:05 pm", "Headline": "රහසේ  සවන් දුන්නාට ඔබාමා සමාව ඉල්ලයි", "News Content": "අමෙරිකානු ජාතික ආරක්ෂක ආයතනය විසින් මසකට ස්පාඤ්ඤයේ දුරකතන ඇමතුම් මිලියන 60ක පමණ තොරතුරු සොයා බලා ඇති බවට අනාවරණය වී තිබේ. අමෙරිකාවෙන් පලාගොස් සිටින එඩ්වඩ් ස්නෝඩන්ගේ හෙළිදරව්වකට අනුව වාර්තා වන්නේ අදාළ දුරකතන අංක සහ ඇමතුම් ලැබූ ප්‍රදේශ පිළිබඳ තොරතුරු පමණක් අමෙරිකානු ජාතික ආරක්ෂක ආයතනය විසින් ලබාගෙන ඇති බවයි. මේ අතර ජපාන වාර්තා පවසන්නේ 2011 වසරේදී අමෙරිකානු ජාතික ආරක්ෂක අයතනය විසින් ජපානය සහ ආසියා පැසිපික් කලාපය අතර පුද්ගලික දත්ත හුවමාරු සිදුවන සන්නිවේදන රැහැන් අධීක්ෂණයට සහය පළ කිරීමට අවසර ඉල්ලා තිබූ බවයි. ජර්මන් චාන්සලර් ඇන්ජලා මර්කල්ගේ දුරකථනයට අමෙරිකානු ජාතික ආරක්ෂක ආයතනය වසර 11ක් රහසේ සවන් දීම සම්බන්ධයෙන් ද අමෙරිකානු ජනාධිපති බැරැක් ඔබාමා සමාව ඉල්ලා තිබේ.", "URL": "https://sinhala.adaderana.lk/news.php?nid=38449", "Category": null, "Parent URL": null}