{"Source": "Adaderana", "Timestamp": "January 31, 2016 11:28 am", "Headline": "රුසියාව යළිත් තුර්කිය ගුවන් සීමාව උල්ලංඝණය කරයි", "News Content": "රුසියාව, යළිත් වරක් සිය ගුවන් සීමාව උල්ලංඝණය කළ බවට තුර්කිය චෝදනා කරයි. තුර්කි විදේශ කටයුතු අමාත්‍යාංශය පවසන්නේ සිරියානු දේශසීමාව ආසන්නයේ දී රුසියානු ජෙට් යානාවක් සිය ගුවන් සීමාවට ඇතුළු වු බවයි. අවස්ථා කිහිපයකදී අදාළ ගුවන් යානයට අනතුරු ඇඟවීම් සිදුකළ ද ඒවා නොතකමින් තුර්කි ගුවන් සීමාවට එම යානය ඇතුළු වු බව එරට විදේශ කටයුතු අමාත්‍යාංශය පෙන්වා දී තිබේ.මීට විරෝධය පළ කිරීම සඳහා එරට රුසියානු තානාපතිවරයා විදේශ කටයුතු අමාත්‍යාංශයට කැඳවා ඇති බව ද සඳහන්ය. කෙසේවෙතත් තුර්කිය සිදුකරන මෙම චෝදනාව රුසියාව ප්‍රතික්ෂේප කර තිබේ. පසුගිය නොවැම්බර් මාසයේ සිය ගුවන් සීමාවට ඇතුළු වු බව පවසමින් තුර්කි ආරක්ෂක අංශ රුසියානු ජෙට් යානයකට ප්‍රහාරයක් එල්ල කර ඇත.", "URL": "https://sinhala.adaderana.lk/news.php?nid=56808", "Category": null, "Parent URL": null}