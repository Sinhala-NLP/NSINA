{"Source": "Adaderana", "Timestamp": "March 4, 2019 12:13 pm", "Headline": "ලොව රටවල් රැසක සැණකෙළි සමයේ අරඹයි", "News Content": "බ්‍රසීලය ඇතුළුව ලොව රටවල් රැසක සැණකෙළි සමයේ ආරම්භය මේ වනවිට සනිටුහන් වී තිබේ. ඒ අතුරින් ඉන්දියාවේ මේ දිනවල පැවැත්වෙන සැණකෙළියකට විදෙස් මාධ්‍යයන්ගේ වැඩි අවධානයක් යොමු විය. ඉන්දීය වෙරළ තීරයේ ඉතා ආකර්ෂණීය සංචාරක නිකේතනයක් වන පන්ජාබ් නගරයේ සැණකෙළියක් සඳහා දෙස් විදෙස් සංචාරකයින් විශාල පිරිසක් සහභාගී වී තිබේ. මෙම සැණකෙළිය දින හතරක් පුරා පැවැත්වෙන බව සඳහන්. ඒ සඳහා සහභාගී වූ පිරිස් නර්තනයේ යෙදෙමින් සහ ගීත ගායනා කරමින් සැණකෙළි සිරි විඳින ආකාරය දක්නට ලැබුණි. සැණකෙළිය භූමිය තුළ මෙම පාගමන ගෝආ ප්‍රාන්ත සංස්කෘතිය උත්කර්ෂයට නංවමින් සංවිධානය කර ඇති බව සඳහන්. එය මනස්කාන්ත වූ දර්ශනයක් බව ඇතැමුන් ප්‍රකාශ කළේය. ගෝආ ප්‍රාන්තයේ සංස්කෘතික උරුමය මෙන්ම පෘතුගීසි සංස්කෘතියේ බලපෑම විදහා දක්වන ආකාරයේ විචිත්‍රාංග මෙම පාගමන තුළ දැකගත හැකියි. 1961 වර්ෂයේදී ඉන්දියාව විසින් ඈඳා ගන්නා තුරුම ගෝආ ප්‍රාන්තය සියවස් දෙකකට වැඩි කාලයක් පෘතුගීසින්ගේ යටත් විජිත රාජ්‍යයක්ව පැවයේය. ගෝආ සංගීත කණ්ඩායම්වල ඉදිරිපත් කිරීම් මෙහිදී කාගේත් අවධානය දිනාගත්තේය. මේ අතර ඉන්දියානු උප මහාද්වීපය තුළ පැවැත්වෙන පෘතුගීසි පාලනයේ දැඩි බලපෑම පෙන්නුම් කරන එකම සැණකෙළිය ලෙස මෙය සුවිශේෂී වන බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=105452", "Category": null, "Parent URL": null}