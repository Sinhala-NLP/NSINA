{"Source": "Adaderana", "Timestamp": "July 25, 2012 09:31 pm", "Headline": "ඇමති විමල්ට මරණීය තර්ජන කළේ කවුද?", "News Content": "ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ අමාත්‍යවරයාට දුරකථනයෙන් මරණීය තර්ජනය එල්ල කිරීමක් සම්බන්ධයෙන් පරීක්ෂණ ආරම්භ කර ඇතැයි කුරුඳුවත්ත පොලිසිය අධිකරණයට අද (25) දැනුම්දී තිබේ. අමාත්‍යවරයාගේ ආරක්ෂක අංශයේ ප්‍රධානි, පොලිස් පරීක්ෂක සිසිල් කුමාර මහතා විසින් කරන ලද පැමිණිල්ලකට අනූව එසේ පරීක්ෂණ ආරම්භ කළ බව කුරුඳුවත්ත පොලිසිය විසින් කොළඹ ප්‍රධාන මහේස්ත්‍රාත් රශ්මි සිංගප්පුලි මහතාට දැනුම්දී ඇත. විමල් වීරවංශ අමාත්‍යවරයාගේ උපදෙස් පරිදි අදාළ පැමිණිල්ල සිදුකළ බව ද පොලිස් පරීක්ෂක සිසිල් කුමාර මහතා කුරුඳුවත්ත පොලිසියට පවසා තිබේ. ඒ අනුව මරණීය තර්ජනය කිරීම සඳහා යොදා ගන්නා ලද දුරකථන අංක 2ක් සම්බන්ධයෙන් පරීක්ෂණ ආරම්භ කර ඇතැයි ද පොලිසිය අධිකරණයට දැනුම්දී ඇත. ඉදිරියේදි මේ සම්බන්ධයෙන් විමල් වීරවංශ අමාත්‍යවරයාගෙන් ප්‍රකාශයක් ලබා ගැනීමට බලාපොරොත්තු වන බවද කුරුඳුවත්ත පොලිසිය අධිකරණයට දන්වා තිබේ.", "URL": "https://sinhala.adaderana.lk/news.php?nid=26067", "Category": null, "Parent URL": null}