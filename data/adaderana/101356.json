{"Source": "Adaderana", "Timestamp": "December 27, 2018 11:52 am", "Headline": "හෙරොයින් සමඟ අයෙක් අත්අඩංගුවට", "News Content": "හෙරොයින් සමඟ සංවිධානාත්මක අපරාධ කණ්ඩායමක සාමාජිකයෙකු මහරගම, වෙද මාවත ප්‍රදේශයේදී අත්අඩංගුවට ගෙන ඇත. සංවිධානාත්මක අපරාධ නිවාරණ කොට්ඨාසයට ලද තොරතුරක් මත සිදු කළ වැටලීමකදී හෙරොයින් ග්‍රෑම් 10යි මිලිග්‍රෑම් 790ක් සමඟ පිළියන්දල, දැල්තර ප්‍රදේශයේ පදිංචිකරුවෙකු වන 32 හැවිරිදි අයෙකු මෙලෙස අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. සැකකරු සංවිධානාත්මක අපරාධකරුවෙකු සහ මත්ද්‍රව්‍ය ජාවාරම්කරුවෙකු වන රත්මලානේ අංජු යන අයගේ සහායකයෙකු වන අතර එම ජාවාරම්කරුට අයත් මත්ද්‍රව්‍ය බෙදා හැරීමේ හා මුදල් ගණුදෙනු කිරීමේ කටයුතු මොහු විසින් සිදු කර ඇති බවට පොලීසිය සිදු කළ විමර්ශනවලදී අනාවරණය වී ඇත. එමෙන්ම එම සැකකරු ගල්කිස්ස ප්‍රදේශයේදී පුද්ගලයෙකු වෙඩි තබා ඝාතනය කිරීමේ සිද්ධියට ආධාර අනුබල ලබාදී ඇති බවට ද අනාවරණය වී ඇති බව පොලීසිය පැවසීය. සැකකරු අද (27) ගන්ගොඩවිල මහේස්ත්‍රාත් අධිකරණයට ඉදිරිපත් කිරීමට නියමිත අතර සංවිධානාත්මක අපරාධ නිවාරණ කොට්ඨාසය මේ සම්බන්ධයෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=101356", "Category": null, "Parent URL": null}