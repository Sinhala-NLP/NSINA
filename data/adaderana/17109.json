{"Source": "Adaderana", "Timestamp": "July 1, 2011 08:15 am", "Headline": " නිල තැපැල් ඡන්ද දැන්වීම් පත්‍රිකා බෙදාහැරීම අද ඇරඹෙයි", "News Content": "පළාත් පාලන මැතිවරණයට අදාළ නිල තැපැල් ඡන්ද දැන්වීම් පත්‍රිකා බෙදාහැරීම සඳහා අද තැපැල් දෙපාර්තමේන්තුවට භාරදෙන බව මැතිවරණ මහලේකම් කාර්යාලය පවසයි. තැපැල් ඡන්ද පත්‍රිකා අඩංගු රක්ෂණ පැකැට්ටු සහතික කිරීමේ නිලධාරීන් වෙත ලබාදීම සඳහා දිස්ත්‍රික් සහකාර මැතිවරණ ලේකම් කාර්යාලවලට නිකුත් කර ඇති බව එහි ප්‍රකාශකයෙක් සඳහන් කළේය. එම ඡන්ද පත්‍රිකා අද තැපැල් දෙපාර්තමේන්තුවට භාරදීමෙන් පසු හෙට දිනයේ බෙදැහැරීම ආරම්භ කරන බව නියෝජ්‍ය තැපැල්පති ආර්.ඩී.බී. ගාමිණී මහතා කියා සිටියේය. පළාත් පාලන මැතිවරණයේ දෙවන අදියර සඳහා තැපැල් ඡන්දය ප්‍රකාශ කිරීමට ඡන්දදායකයින් 60,546 දෙනෙකු සුදුසුකම් ලබා තිබේ. මැතිවරණයට‍ අදාළ තැපැල් ඡන්ද සලකුණු කිරීම මේ මස 12 වැනි දින සිදුකිරීමට නියමිතය. මේ අතර මැතිවරණයට අදාළ ඡන්ද කාඩ්පත් ලබන 6 වැනි දින තැපැල් දෙපාර්තමේන්තුවට භාරදෙන බව මැතිවරණ මහලේකම් කාර්යාලය සඳහන් කරයි. ඒ අනුව ඡන්ද කාඩ් පත් බෙදාහැරීමේ කටයුතු ලබන 7 වැනි දින සිට ක්‍රියාත්මක කිරීමට ද පියවර ගෙන ඇති බවද නියෝජ්‍ය තැපැල්පතිවරයා කියා සිටියේය. මේ අතර උතුරු පළාත් පාලන මැතිවරණය සම්බන්ධයෙන් උද්ගත වී ඇති ගැටලු සහ ඒ සම්බන්ධයෙන් ගත යුතු ක්‍රියාමාර්ග පිළිබඳ වාර්තාවක් අද මැතිවරණ කොමසාරිස්වරයා වෙත භාරදීමට නියමිතය. පසුගිය දිනවල වව්නියාව, යාපනය සහ කිලිනොච්චිය යන ප්‍රදේශවල මැතිවරණ ‍මහලේකම් කාර්යාලයේ නිලධාරීන් පිරිසක් සංචාරයක නිරත වූහ. එම නිලධාරීන් උතුරු පළාතේ මෙවර මැතිවරණය සඳහා ඉදිරිපත්ව සිටින දේශපාලන පක්ෂ, ස්වාධීන කණ්ඩායම් සහ ආරක්ෂාව භාර නිලධාරීන් සමග සාකච්ඡා කිරීමෙන් අනතුරුව මෙම වාර්තාව පිළියෙළ කර තිබේ.", "URL": "https://sinhala.adaderana.lk/news.php?nid=17109", "Category": null, "Parent URL": null}