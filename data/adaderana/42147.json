{"Source": "Adaderana", "Timestamp": "March 28, 2014 05:35 pm", "Headline": " අර්බුදයට වගකිව යුත්තේ රාජපක්ෂ පවුලයි", "News Content": "මේ මොහොතේ රට මුහුණපා ඇති අර්බුදයට මුළුමනින්ම වගකිවයුතු වන්නේ රාජපක්ෂ පවුල බව එක්සත් ජාතික පක්ෂය පවසයි. එ.ජා.පය විසින් නිකුත් කළ නිවේදනයක මේ බව දැක්වෙයි. එකී නිවේදනය සම්පූර්ණයෙන්ම පහත පරිදිය. හුදු දේශපාලන වාසි තකා පාලක රෙජීමය මිනිස් අයිතිවාසිකම් පිළිබඳ අර්බුදය සමඟ භයානක ක්‍රීඩාවක යෙදෙමින් මුළු ජාතියේම යහ පැවැත්ම අනතුරෙහි හෙළන බව දැන් හොඳින්ම පැහැදිලියි. අප තුළ පැවැති බිය තහවුරු කරමින් ජනාධිපතිවරයා මෑත දී ප්‍රසිද්ධියේ පිළිගත්තේ මේ මස 27 වෙනිදා ශ්‍රී ලංකාව සම්බන්ධයෙන් ජිනීවා හි පැවැත්වෙන ඡන්දයෙන් මුදුන්පත් වන මානව හිමිකම් ක්ෂේත්‍රයේ පවතින අභියෝගයන් පිළිබඳව තමන් කිසිසේත් ගණන් නොගන්නා බවයි. ජනාධිපතිවරයා විසින්ම පිළිගත් පරිදි ඔහුගේ එකම අභිලාෂය වනුයේ දින දෙකකට පසුව පැවැත්වෙන පළාත් සභා මැතිවරණයේ දී ඔහු වෙත ලබා දෙන ජයග්‍රහණයයි. පාලක රෙජීමය මාර්තු 29 වන දිනට පළාත් සභා මැතිවරණය පැවැත්වීමට තීන්දු කරනු ලැබුයේ මැතිවරණයට පෙර එළඹෙන සතිය තුළ දී තමන්ට මුහුණ දීමට සිදුවන දැඩි අවමානය පිළිබඳව සම්පූර්ණයෙන් දැන සිටිමින් බව හොඳින්ම පැහැදිලිය. ශ්‍රී ලංකාව ජාත්‍යන්තරව මුහුණ දෙන දැඩි අර්බුදය තමන්ගේ බලය තහවුරු කර ගැනීම සඳහා දේශපාලන ක්‍රියාවලියක් බවට පත් කර ගැනීම නින්දා සහගත ක්‍රියාවකි. මෑත දී අත් අඩංගුවට ගනු ලැබූ පසුව චෝදනාවලින් තොරව මුදා හරිනු ලැබූ මානව හිමිකම් ක්‍රියාකාරීන් දෙදෙනා සම්බන්ධව කටයුතු කළ ආකාරය දෙස බලන විට පාලක රෙජීමය ඉදිරියේ දී පැවැත්වෙන මැතිවරණයේ දී ජනතා සහයෝගය තහවුරු කර ගැනීම සඳහා ජිනීවාහි දී තිබූ වාසි සහගත අවස්ථාවන් හිතාමතාම අහිමි කර ගත්තාදැයි ස්වාභාවික පැනයක් පැන නඟී. ජාත්‍යන්තර පරීක්ෂණයකට භාජනය වී සිටින අවස්ථාවක දී තමන්ටම හානි කර පරිද්දෙන් හැසිරීම පිළිබඳව වෙනත් පිළිගත හැකි හේතුවක් පැවැතිය නොහැකිය. බටහිර රටවල් සහ විශේෂයෙන්ම අමෙරිකාව අප රටට එරෙහිව ක්‍රියාත්මක කරන න්‍යාය පත්‍රයන් හා කුමන්ත්‍රණයන් පිළිබඳව හඬ නඟා කෑ ගසන පාලක රාජපක්ෂ රෙජීමයේ ජ්‍යෙෂ්ඨ සාමාජිකයන්ගේ දෙබිඩි පිළිවෙත විදහා දක්වමින් ඔවුහු තව දුරටත් ඇමරිකානු පුරවැසියන් සේ කටයුතු කරති. අමෙරිකාව ලංකාවට එරෙහි වන ඉතා භයානක ජාත්‍යන්තර සතුරා වන්නේ නම් එම සතුරු රාජ්‍යයට ඉමහත් පක්ෂපාතීත්වයක් සඳහා දිවුරා කටයුතු කරන්නේ පපුවට ගසා ගනිමින් හඬ නගන ඇමරිකානු පුරවැසියන් බවට පත් වූ ජනාධිපතිගේ දේශප්‍රේමී සහෝදරවරුන්ය. සෙනසුරාදාට එළඹෙන මැතිවරණයේ දී අමෙරිකාවට එරෙහිව තමන් තුළ පවතින අප්‍රසාදය පළ කරන ලෙස ශ්‍රී ලාංකිකයින්ගෙන් ඉල්ලා සිටින මෙම මහා දේශප්‍රේමීන්ගෙන් අප ඉල්ලා සිටිනුයේ තමන්ගේ ඇමරිකානු පුරවැසිභාවය අත් හැර දමන ලෙසයි. මෙම රට මුහුණ දී සිටින මානව අයිතිවාසිකම් පිළිබඳ අභියෝගයන් සම්බන්ධයෙන් විශ්වසනීය ලෙසත්, දැඩි සැලකිල්ලෙනුත් යුතුව ක්‍රියා කරන හැටියට එක්සත් ජාතික පක්ෂය යළි යළිත් පාලක රෙජීමයට කියා සිටි බව සිහිපත් කරවමි. මෙම අභියෝගයන්ට මුහුණ දීම සඳහා එක්සත් ජාතික පක්ෂය නැවත නැවතත් තමන්ගේ සහයෝගය දිගු කළ අතර නීතියේ ආධිපත්‍යයම හා අධිකරණයේ ස්වාධීනත්වය පිළිබඳව ජනතාවගේ සිත් තුළ විශ්වාසය යළි ස්ථාපිත කිරීමට කටයුතු කරන ලෙස දැඩිව ඉල්ලා සිටියේය. එසේ කිරීමෙන් රටට සහ හමුදාවන්ට එරෙහිව එල්ල වන චෝදනා සම්බන්ධයෙන් අභ්‍යන්තරිකව පැවැත්වෙන පරීක්ෂණයන් සම්බන්ධව යම් තරමක විශ්වසනීයත්වයක් ලබා ගැනීමට රජයට හැකියාවක් ලැබේ. අපි රෙජීමයට බලකොට කියා සිටින්නේ ව්‍යවස්ථාවට සිදු කරන ලද 18 වැනි ව්‍යවස්ථා සංශෝධනය ඉවත් කොට ස්වාධීන කොමිෂන් සභා පිහිටවීමට හේතු වූ 17 වැනි සංශෝධනය යළි බලගන්වන ලෙසයි. අප රජයට බල කොට කියා සිටින්නේ මාධ්‍ය නිදහස ඇති කරන ලෙසත්, තොරතුරු දැන ගැනීම සදහා ජනතාවට ඇති අයිතිය ආරක්ෂා කරන ලෙසත්, විරුද්ධ මතධාරීන්ව සහ දේශපාලන විරුද්ධවාදීන්ව හිංසනයට හා භීෂණයට පත් කිරිම නවතා දමන ලෙසත්, සිවිල් ජනතාව විසින් ප්‍රජාතාන්ත්‍රිකව සිදුකරන උද්ඝෝෂණවලදී හිතුමතේ අත්අඩංගුවට ගැනීම සහ මනුෂ්‍ය ඝාතන සිදු කිරීම වැළැක්වීමට කටයුතු කරන ලෙසත්ය. වගකීමෙන් කටයුතු කරන විපක්ෂයක් වශයෙන් එක්සත් ජාතික පක්ෂය අඛණ්ඩව අනතුරු ඇඟවූයේ මෙම ජාත්‍යන්තර ක්‍රියාවන්ගෙන් අවසානයේ පීඩාවට පත් වන්නේ අප රටෙහි සාමාන්‍ය ජනතාව බවයි. රාජපක්ෂ පවුල සහ ඔවුන්ගේ හිතවතුන් විසින් උපයා ගන්නා ලද ධනය දැනටමත් හොඳින් සුරක්ෂිතව ඇත. සාමාන්‍ය ජනතාවට එබඳු ආරක්ෂක විධි නොමැත. ශ්‍රී ලංකාව ඉලක්ක කොට සිදු කෙරෙන ජාත්‍යන්තර ක්‍රියාවන් හේතුවෙන් මුළු මහත් ශ්‍රී ලංකාව මත පැටවෙන බර දරා ගැනීමට ශ්‍රී ලාංකික ජනතාවට නොහැකි වනු ඇත. අප විසින් දිගු කරන ලද සියළු සහයෝගයන් පාලක රෙජීමය විසින් නොසලකා ඉවත දමා ඇත. එසේ කිරීමේ දී ඔවුන් ජාත්‍යන්තර ඇඟිලි ගැසීම්වලට දොර විවෘත කර දී ඇත. නීතියට පටහැනි ආකාරයෙන් අග්‍ර විනිශ්චයකාරවරිය දෝෂාභියෝගයට ලක් කිරීමෙන් ද, අධිකරණය විහිළුවක් බවට පත් කිරීමෙන් ද, රෙජිමය විසින් සිදු කොට ඇත්තේ මානව අයිතිවාසිකම් සම්බන්ධයෙන් අභ්‍යන්තරිකව කරුණු සොයා බැලීමට තමන් තුළ හැකියාවක් නොමැති බව ලෝකයාට පෙන්නුම් කිරීමයි. රෙජිමයට එරෙහිව ගෙන එන ලද සියලු චෝදනාවන් රෙජීමය නැවත නැවතත් ප්‍රතික්ෂේප කොට ඉවත දමා ඇත. ඔවුන් විශ්වාස කරන්නේ එදිරිවාදීව ප්‍රතික්ෂේප කිරීමෙන් සහ ඉවත දැමීම තුළින් ජාත්‍යන්තර ප්‍රජාව මෙහෙයවීමට තමන්ට හැකි වනු ඇති බවයි. රාජපක්ෂ පාලනය ජාත්‍යන්තර දේශපාලනය සම්බන්ධව අමිහිරි පාඩමක් ඉගෙනීම ආසන්නයට පැමිණ සිටී. එය තමන් විසින්ම තමන්ට ඇති කර ගත් නිරයක් වනු ඇත. සිවිල් යුද්ධයේ අවසන් අදියරේ දී උතුරේ සිවිල් වැසියන් මරණයට පත් වීම සම්බන්ධව හෝ පිරිසිදු බොන ජලය ඉල්ලා සිටි දකුණේ වැසියන්ව ඝාතනය කිරීම සම්බන්ධයෙන් හෝ එයට ගොදුරු වූවන් හට මෙම රෙජීමයෙන් හෝ මෙම රෙජීමය විසින් පාලනය කරනු ලබන අධිකරණයෙන් හෝ සාධාරණයක් ඉටු වේවිදැ යි ඇත්තේ මඳ බලාපොරොත්තුවක් පමණි. මෙම කරුණු දෙක ජාත්‍යන්තර වේදිකාව තුළ ශ්‍රී ලංකාව අද මුහුණ දෙමින් සිටින තත්ත්වයට මූලිකම හේතුවක් වේ. පපුවට ගසා ගනිමින්, උච්ච ස්වරයෙන්, ජාත්‍යන්තර කුමන්ත්‍රණ, ශ්‍රී ලංකාවට එරෙහි වන එක්සත් ජාතීන්ගේ නිලධාරීන්, සර්ව ව්‍යාපි සර්ව බලධාරී දෙමළ ඩයස්පෝරාව සහ වෙනත් නොයෙක් ආකාරයේ සිටිතැයි කියන සතුරන් ගැන පැවසෙතත් ශ්‍රී ලංකාව අද මුහුණ දෙමින් සිටින තත්ත්වයට සැබැවින්ම වගකිව යුත්තේ රාජපක්ෂ පවුල යන කාරණය අප විසින් මනාව පැහැදිලි කර ගත යුතුව ඇත. ශ්‍රී ලංකාවේ අධිකරණය නොසලකා කටයුතු කරන ලද්දේ ඔවුන්ය, සිවිල් උද්ඝෝෂකයන්ව අමු අමුවේ වෙඩි තබා දැමීමට අවසර දෙන ලද්දේ ඔවුන්ය. අඛණ්ඩව සිතාමතාම පසුගිය පස් වසර තුළ රටට එල්ලව තිබූ අනතුර පිළිගැනීම ප්‍රතික්ෂේප කළේ ද ඔවුන්ය.", "URL": "https://sinhala.adaderana.lk/news.php?nid=42147", "Category": null, "Parent URL": null}