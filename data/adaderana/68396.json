{"Source": "Adaderana", "Timestamp": "January 21, 2017 05:23 pm", "Headline": " තේ කර්මාන්තයට ප්‍රතිපාදන ඉහළ නංවනවා ", "News Content": "තේ කර්මාන්තය ඇතුළු වැවිලි සහ කෘෂි ක්ෂේත්‍රය මෙන්ම සෞඛ්‍ය හා ධීවර ඇතුළු සියලු ක්ෂේත්‍රවල පර්යේෂණ සඳහා ලබා දෙන ප්‍රතිපාදන ඉදිරියේ දී තවත් ඉහළ නැංවීමට කටයුතු කරන බව ජනාධිපති මෛත්‍රීපාල සිරිසේන මහතා පවසයි. ශ්‍රී ලංකාවේ තේ කර්මාන්තයට වසර 150 ක් සපිරීම සහ තලවකැලේ තේ පර්යේෂණ ආයතනයේ වසර 92ක සේවා කාලය ඇගයීම නිමිත්තෙන් එම ආයතනයේ පැවැති උත්සවය අමතමින් ජනාධිපතිවරයා එම අදහස් පළ කර තිබේ. තේ පර්යේෂණායතනයේ සේවකයින් ස්ථීර කිරීම සම්බන්ධයෙන් මතුව ඇති ගැටළුව පිළිබඳව ද අවධානය යොමු කළ ජනාධිපතිවරයා ප්‍රකාශ කර ඇත්තේ ඉදිරියේදී අමාත්‍ය මණ්ඩල සංදේශයක් ඉදිරිපත් කර ඔවුන් ස්ථීර සේවකයින් ලෙස බඳවා ගැනීමට කටයුතු කරන බවයි.එමෙන්ම කඳුකරයේ ජනතාවගේ ජීවනෝපාය මාර්ග ඉහළ නංවමින් ඔවුන්ගේ සුබසාධනය සඳහා ගතහැකි සෑම පියවරක්ම ගැනීමට වත්මන් රජය කටයුතු කරන බව ජනාධිපති මෛත්‍රීපාල සිරිසේන මහතා ප්‍රකාශ කළ බව ද ජනාධිපති මාධ්‍ය අංශය සඳහන් කළේය. විශේෂයෙන්ම කඳුකරයේ දරුවන්ගේ සෞඛ්‍ය හා අධ්‍යාපනය පිළිබඳව රජය දැඩි අවධානයකින් කටයුතු කරන බව ජනාධිපතිවරයා එහිදී ප්‍රකාශ කර තිබේ.සිරිමාවෝ බණ්ඩාරනායක මහත්මියගෙන් පසු තලවකැලේ තේ පර්යේෂණායතනය වෙත පැමිණි ප්‍රථම රාජ්‍ය නායකයා ජනාධිපති මෛත්‍රීපාල සිරිසේන මහතා බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=68396", "Category": null, "Parent URL": null}