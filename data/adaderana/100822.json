{"Source": "Adaderana", "Timestamp": "December 16, 2018 09:43 am", "Headline": "පොලීසියෙන් කළ තවත් සේවයක්", "News Content": "ගිනිගත්හේන පොලිස් වසමට අයත් කැළණිගම ප්‍රදේශයේ අඩු ආදායම් ලාභි මවක සහ දියණියකට ගිනිගත්හේන පොලීසිය මඟින් ඔවුන් පදිංචිව සිටි තාවකාලික නිවස අසලම අංග සම්පුර්ණ නිවසක් ඉදි කර එම නිවස එම අඩු ආදායම් ලාභි පවුලට ලබාදීම හැටන් පොලිස් අධිකාරි රවින්ද්‍ර අඹේපිටිය මහතාගේ ප්‍රධානත්වයෙන් සිදු විය. ගිනිගත්හේන පොලීසියේ ස්ථානධිපති පොලිස් පරික්ෂක සරත් සමරවික්‍රම මහතා විසින් ප්‍රදේශයේ රාජ්‍ය නොවන සංවිධානයක මූල්‍ය අනුග්‍රහයෙන් සහ ගිනිගත්හේන පොලීසියේ නිලධාරින්ගේ ශ්‍රම දායකත්වයෙන් මෙම නිවස ඉදි කර එම අඩු ආදායම් පවුලට ඊයේ(15) ලබා දෙනු ලැබීය. මෙම වැඩසටහනට සමගාමිව ගිනිගත්හේන කැළණිගම සිංහල විදුහලේදි ප්‍රදේශවාසින් වෙනුවෙන් කැළණිගම සිංහල විදුහලේදි ජංගම සේවයක්ද පැවැත්විය. එම ජංගම සේවය මඟින් රජයේ වෛද්‍ය නිලධාරින්ගේ සහය ඇතිව බෝ නොවන රෝග පිලිබඳ දැනුවත් කිරීමේ සායනයක්, දන්ත සායනයක් ,ආයුර්වේදි වෛද්‍යවරුන්ගේ සහය ඇතිව අයුර්වේද සායනයක් සහන මිලට ඇස් කණ්ණාඩි ලබා දීමේ වැඩසටහනක්, 2019 නව පාසල් වාරය සඳහා පාසල් පොත් ලබාදීමේ වැඩසටහන් හා ආබාධිත අය වෙනුවෙන් රෝද පුටු සහ කිහිලි කරු ලබාදීමේ වැඩසටහනක්ද මෙම ජංගම සේවය මඟින් සිදු කරනු ලැබීය. මෙම ජංගම සේවයට ප්‍රදේශවාසින් විශාල පිරිසක් සහභාගි විය.", "URL": "https://sinhala.adaderana.lk/news.php?nid=100822", "Category": null, "Parent URL": null}