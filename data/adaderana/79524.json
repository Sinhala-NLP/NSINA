{"Source": "Adaderana", "Timestamp": "November 5, 2017 10:28 am", "Headline": "විද්‍යා ඝාතකයින්ට සහය දුන් අය සොයා පොලීසිය ආයෙත් පරීක්ෂණ අරඹයි", "News Content": "යාපනය,පුංකුඩිතිව් ප‍්‍රදේශයේදී ඝාතනයට ලක්වූ ශිවලෝගනාදන් විද්‍යා දැරියගේ ඝාතකයින්ට පලා යාමට සහයෝගය ලබාදුන් පුද්ගලයින් සම්බන්ධයෙන් අපරාධ පරීක්ෂණ දෙපාර්තමේන්තුව නැවත පරීක්ෂණයක් ආරම්භ කොට ඇති බව යාපනය පොලීසිය පවසයි. අපරාධ පරීක්ෂණ දෙපාර්තමේන්තුව විසින් යාපනය දිස්ත‍්‍රික් පාර්ලිමේන්තු මන්ත‍්‍රී මාවේයි සේනාධිරාජා මහතාගෙන්ද ඊයේ (04) ප‍්‍රකාශයක් ලබාගෙන ඇති බව පොලීසිය පැවසීය. විද්‍යා ඝාතනයේ ප‍්‍රධාන සැකකරු වන ස්විස් කුමාර් නමැත්තාට පලායාමට සහයෝගය ලබාදීමේ සිදුවීම සම්බන්ධයෙන් ඉදිරිපත් වූ කරුණු පදනම් කර ගනිමින් අපරාධ පරීක්ෂණ දෙපාර්තමේන්තුව පරීක්ෂණ ආරම්භ කොට ඇති බවද පොලීසිය පැවසීය. ස්විස් කුමාර් නමැත්තාට පලායාමට සහයෝගය ලබාදීම මත හිටපු ජ්‍යේෂ්ඨ නියෝජ්‍ය පොලිස්පති ලලිත් ජයසිංහ මහතා මීට පෙර අත්අඩංගුවට ගනු ලැබීය. ලලිත් ජයසිංහ මහතා අදාළ සැකකරුවන්ට පලායාමට අවසරය ලබාදී ඇත්තේ දේශපාලන බලපෑමක් මත වන බවට පසුගිය සමයේ යාපනය ප‍්‍රදේශය පුරා රාවයක් පැතිර ගොස් තිබිණ. ස්විස් කුමාර් නමැත්තාට සහයෝගය පළ කිරීමේ චෝදනා එල්ල වූ කාන්තා හා ළමා කටයුතු රාජ්‍ය අමාත්‍ය විජයකලා මහේශ්වරන් මහත්මියගෙන්ද මීට පෙර අපරාධ පරීක්ෂණ දෙපාර්තමේන්තුව ප‍්‍රකාශයක් සටහන් කරගනු ලැබීය. විද්‍යා ඝාතනයේ ප‍්‍රධාන සැකකරු වෙත පලා යාමට අවකාශ සැළසීමේ සිද්ධිය සම්බන්ධයෙන් යාපනය දිස්ත‍්‍රික් පාර්ලිමේන්තු මන්ත‍්‍රී ශිවඥානම් ශ‍්‍රිධරන් මහතාගෙන්ද අපරාධ පරීක්ෂණ දෙපාර්තමේන්තුව ප‍්‍රකාශයක් සටහන කර ගැනීමට නියමිත බව යාපනය ආරක්ෂක අංශ පැවසීය. ස්විස් කුමාර් නමැත්තා වෙත පලායාමට සහයෝගය ලබාදුන් බවට ප‍්‍රකාශ වන ශ‍්‍රීගජන් නමැති උප පොලිස් පරීක්ෂක නිලධාරියෙකු සම්බන්ධයෙන්ද අපරාධ පරීක්ෂණ දෙපාර්තමේන්තුව පරීක්ෂණ පවත්වන බව පොලීසිය සඳහන් කළේය. යාපනය පුංකුඩිතිව් 09 වන පටුමඟ ප‍්‍රදේශයේදී 2015 මැයි මස 13 වැනිදා ශිවලෝගනාදන් විද්‍ය දැරිය සමූහ දූෂණයට ලක්කොට මරා දමා තිබිණ. අදාළ ඝාතනය සිදුකළ ප‍්‍රධාන සැකකරු වන ස්විස් කුමාර් නමැත්තා අත්අඩංගුවට ගැනීමෙන් අනතුරුව සැකකරුට කොළඹ දක්වා පළා යාමට සහයෝගය ලබාදීම සම්බන්ධයෙන් පසුගියදා පැවති නඩු විභාගයේදී සාක්ෂි ඉදිරිපත් විය.", "URL": "https://sinhala.adaderana.lk/news.php?nid=79524", "Category": null, "Parent URL": null}