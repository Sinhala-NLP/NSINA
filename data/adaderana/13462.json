{"Source": "Adaderana", "Timestamp": "January 13, 2011 09:28 am", "Headline": "පීඩාවට පත් මෙරට ජනතාව වෙනුවෙන් ඉන්දියාවෙන් ආධාර ", "News Content": "ජල ගැලීම් නිසා පීඩාවට පත් ශ්‍රී ලංකාවේ ජනතාව වෙනුවෙන් ඉන්දීය රජය විසින් ද්‍රව්‍යමය ආධාර තොගයක් ලබා දීමට තීරණය කර තිබේ. එම පළමු ද්‍රව්‍යමය ආධාර තොගය හෙට(14) දිනය තුළ ශ්‍රී ලංකාවට එවීමට කටයුතු යොදා ඇති බව ආරක්ෂක අමාත්‍යාංශ ආරංචි මාර්ග සඳහන් කරයි. ඉන්දීය ගුවන් හමුදාවේ ප්‍රවාහන ගුවන් යානයක් මගින් ආහාර ද්‍රව්‍ය, පානීය ජලය, නිදන පැදුරු, පොරෝනා, ඇඳ ඇතිරිලි ඇතුළු ටොන් 25 ක භාණ්ඩ තොගයක් හෙට පස්වරුවෙහි කොළඹට රැගෙන එනු ඇති බව ද සඳහන්ය. අවතැන් වූ ජනතාවට සන සැලසීම සඳහා සහයෝගය ලබාදෙන ලෙස ශ්‍රී ලංකාව කරන ලද ඉල්ලීමකට ප්‍රතිචාර ලෙස අදාළ භාණ්ඩ තොගය ඉන්දියාව විසින් ශ්‍රී ලංකාවට එවීමට කටයුතු කර ඇති බව ද ආරංචි මාර්ග පෙන්වා දෙයි. එමෙන්ම පිසූ ආහාර, සීනි, ධාන්‍යමය ආහාර, කිරිපිටි, ළදරු කිරි ආහාර, ලුණු සහ තවත් අත්‍යවශය කුළු බඩු වර්ග හා ජලය පිරිසිදු කරන පෙති වර්ග ද ඉන්දියාව ලබාදෙන ද්‍රව්‍යමය ආධාර වලට අයත් බව එරට මාධ්‍ය වාර්තා කරයි.", "URL": "https://sinhala.adaderana.lk/news.php?nid=13462", "Category": null, "Parent URL": null}