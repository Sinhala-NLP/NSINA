{"Source": "Adaderana", "Timestamp": "March 19, 2019 02:05 pm", "Headline": "ආණ්ඩු විරෝධී  අපේක්ෂකයා මීළඟ ජනාධිපති වෙනවා", "News Content": "ඉදිරි ජනාධිපතිවරණයට ඉදිරි පත්වන ආණ්ඩු විරෝධී අපේක්ෂකයා නිසැක වශයෙන්ම ජයග්‍රහණය කරන බව පාර්ලිමේන්තු මන්ත්‍රී ප්‍රසන්න රණතුංග මහතා පවසයි. ගම්පහ උඩුගම්පොල පැවති වැඩසටහනකට සහභාගී වීමෙන් අනතුරුව මාධ්‍යවේදීන් යොමුකළ ප්‍රශ්නවලට පිළිතුරු ලබාදෙමින් මන්ත්‍රීවරයා මේබව සඳහන් කළේය. ජනාධිපතිවරණය ජයග්‍රහණය කළ හැකියි දැයි විශ්වාස කරන්නේ ද යනුවෙන් මාධ්‍යවේදීන් විසින් ප්‍රශ්න කිරීමේ දී ප්‍රසන්න රණතුංග මහතා කියා සිටියේ, ජනාධිපතිවරණය වෙන විට රටේ සිටින ආණ්ඩු විරෝධි සියලු දෙනා එකම බලවේගයක් සමඟ ගොඩ නැගෙන බවයි. එම බලවේගයේ අපේක්ෂයා මීළඟ ජනාධිපතිවරයා වන බව ද පැවසු රණතුංග මහතා, අතීතයේ සිටි බොහෝ දෙනා මහින්ද රාජපක්ෂ මහතාගේ කකුලෙන් ඇඳ දැමු බවත්, එදා විශාල අභියෝගයක් පැවති බව ද සඳහන් කළේය. අතීතයේ දී ජනතාව විසින් මහින්ද රාජපක්ෂ මහතා ජයග්‍රහණය කරවු බවත්, 2015 දී දෙමළ ඩයස්පෝරාවේ මතවාදය අනුව මුදල් වියදම් කර, බොරු මතවාදයක් ඇති කර ගොඩ නැඟු බලවේගය නිසා පරාජයට පත්වු බවත් සඳහන් කළ රණතුංග මහතා, පළාත් පාලන මැතිවරණයේ ප්‍රතිඵල නිරීක්ෂණයේ දී එම තත්ත්වය වෙනස් වී ඇති බව පෙනී යන බව ද සඳහන් කළේය.", "URL": "https://sinhala.adaderana.lk/news.php?nid=106355", "Category": null, "Parent URL": null}