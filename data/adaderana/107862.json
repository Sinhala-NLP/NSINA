{"Source": "Adaderana", "Timestamp": "April 12, 2019 08:35 am", "Headline": "“රට වෙනුවෙන් එකට සිටිමු” මඩලපුවේ සමාප්තිය අද", "News Content": "“රට වෙනුවෙන් එකට සිටිමු” මඩකලපුව දිස්ත්‍රික් වැඩසටහනේ සමාප්ති උත්සවය අද(12) ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් මඩකලපුව නගරයේ දී පැවැත්වෙයි. ජනාධිපතිවරයාගේ උපදෙස් පරිදි ග්‍රාමීය මට්ටමේ සිට දිස්ත්‍රික් මට්ට්ම දක්වා ජනතාවට උපරිම සේවාවන් හා ප්‍රතිලාභ අත්කරදීම “රට වෙනුවෙන් එකට සිටිමු” වැඩසටහනේ අරමුණයි. මෙම ජාතික වැඩසටහනේ පළමු අදියර පසුගිය මාසයේදී පුත්තලම දිස්ත්‍රික්කය කේන්ද්‍ර කර ගනිමින් පැවැත් විය. ඒ අනුව එහි දෙවන අදියර පසුගිය අප්‍රේල් 08 වනදා මඩකලපුව දිස්ත්‍රික්කය කේන්ද්‍ර කරගනිමින් ආරම්භ කෙරුණු අතර දිස්ත්‍රික්කයේ කොට්ඨාස 14ම ආවරණය කරමින් විවිධ වැඩසටහන් ඒ යටතේ ක්‍රියාත්මක කර තිබුණි. රාජ්‍ය ආයතනවලින් විසඳා ගත යුතු මහජන ගැටළු හඳුනාගෙන රාජ්‍ය යාන්ත්‍රණය ඔස්සේ උපරිම කාර්යක්ෂමතාවයෙන් එම ගැටළු විසදීමට කටයුතු කිරීමද මෙම වැඩසටහන මඟින් සිදුවෙයි. මේ අතර මෙහිදී “ස්මාට් ශ්‍රී ලංකා” වෘත්තීය මාර්ගෝපදේශන ආයතන ජාලයේ මඩකලපුව දිස්ත්‍රික් වෘත්තිය මාර්ගෝපදේශන මධ්‍යස්ථානය ද අද ජනාධිපතිවරයා විසින් විවෘත කිරීමට නියමිතයි.", "URL": "https://sinhala.adaderana.lk/news.php?nid=107862", "Category": null, "Parent URL": null}