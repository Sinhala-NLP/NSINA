{"Source": "Adaderana", "Timestamp": "December 10, 2013 07:02 am", "Headline": "අල්ලස හා දූෂණය පිළිලයක්වී ඇති බව අගවිනිසුරු-නීතිපති පිළිගනිති", "News Content": "වර්තමානයේ අල්ලස හා දූෂණය සමාජ පිළිලයක් බවට පත්ව ඇති බව අගවිනිසුරු මොහාන් පීරිස් මහතා පවසයි. ඔහු පවසන්නේ රජයේ සේවකයෙකු අල්ලස දූෂණයට යොමුවීම සඳහා ප්‍රධාන වශයෙන් කරුණු දෙකක් බලපාන බවයි. ආදායම් අඩුවීම ඉන් එක් හේතුවක් වන අතර දුප්පත්කම අනෙක් කරුණ ලෙස දැක්විය හැකි බව අගවිනිසුරුවරයා කියා සිටියි. දරුවෙකු උපන්දා පටන්ම අල්ලස හා දූෂණයට යොමුවීමේ ප්‍රවණතාවක් සමාජය විසින් සකස් කර ඇති බව හෙතෙම පෙන්වා දෙයි. ගුරුවරුන්ට තෑගිභෝග ලබාදීම , ළමුන් පාසල්වලට ඇතුළත් කිරීම ආදී සිද්ධීන් වලදී ළමුන් කුඩා කල සිටම එය අත්විඳින තත්ත්වයක් පවතින බව අගවිනිසුරු මොහාන් පීරිස් මහතා පවසයි. ලෝක දූෂණ විරෝධී දිනයට සමගාමීව ඊයේ පැවති උත්සවයකට සහභාගී වෙමින් ඔහු මේ බව කියා සිටියේය. එහිදි අදහස් දැක්වු නීතිපති පාලිත ප්‍රනාන්දු මහතා පැවසුවේ ලංකාව වර්තමානයේ අල්ලස දූෂණය අතින් ඉහළ ස්ථානයක පවතින බවයි. මේ නිසා ලංකාවට ආයෝජකයින් පැමිණීමේ අඩුවක් ද පවතින බව හෙතෙම එහිදී සඳහන් කළේය. අල්ලස දූෂණය අවම කර කටයුතු කරන රටක් බවට ලංකාව ලෝකය හමුවේ සනාථ කළ හැකි නම් රටට ලැබෙන ආයෝජන ප්‍රමාණය ද ඉහළ යනු ඇති බව පාලිත ප්‍රනාන්දු මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=39465", "Category": null, "Parent URL": null}