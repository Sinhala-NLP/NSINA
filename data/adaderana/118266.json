{"Source": "Adaderana", "Timestamp": "September 4, 2019 03:24 pm", "Headline": "පුළුල් සන්ධානයක් ගැන ජනතාව බලාපොරොත්තු තියා ගත්තට ප්‍රශ්නයක් නෑ-දුමින්ද", "News Content": "සන්ධානයක් ගොඩනැඟිය යුතුය යන ස්ථාවරයේ ශ්‍රී ලංකා නිදහස් පක්ෂය පසුවන බව එහි ජාතික සංවිධායක පාර්ලිමේන්තු මන්ත්‍රී දුමින්ද දිසානායක මහතා පවසයි. ඔහු මේ බව ප්‍රකාශ කළේ අද(04) පෙරවරුවේ ජනාධිපති කොමිසම හමුවට පැමිණි අවස්ථාවේදීයී. රාජ්‍ය ආයතනවල දූෂණ වංචා සෙවීමේ ජනාධිපති කොමිසමට හිටපු කෘෂිකර්ම අමාත්‍ය දුමින්ද දිසානායක මහතා අද පෙරවරුවේ පැමිණියේය. ඒ අද පෙරවරු 11.00 ට ජනාධිපති කොමිසම හමුවේ පෙනී සිටින ලෙස මන්ත්‍රීවරයාට කර තිබු දැනුම් දීමකට අනුවයි. දුමින්ද දිසානායක මහතා කෘෂිකර්ම අමාත්‍යවරයා ලෙස කටයුතු කළ කාලයේදී කෘෂිකර්ම අමාත්‍යාංශය රාජගිරිය ප්‍රදේශයේ පිහිටි පෞද්ගලික ගොඩනැඟිල්ලක පවත්වාගෙන යාම සම්බන්ධයෙන් වන පැමිණිල්ලක් මත සිදු කෙරෙන විමර්ශනයට අදාලව ප්‍රකාශයක් ලබාදිම සදහා මෙම කැඳවීම සිදුකර තිබේ. මෙහිදී වැඩිදුරටත් අදහස් දක්වමින් මන්ත්‍රීවරයා පවසා සිටියේ, පාර්ලිමේන්තුවට යා යුතු බැවින් නඩුවේ ඉතිරි සාක්ෂිකරුවන්ගෙන් අද දිනයේ සාක්ෂි කැඳවීමටත් තමාට ලබන 10 වන දින සාක්ෂි සඳහා කැඳවීමටත් තීන්දු කළ බවයි. සන්ධානයක් හැදිය යුතුයි යන තැන සිටින බවත් පැවසු මන්ත්‍රීවරයා ඉතිහාසයේ සිට ශ්‍රී ලංකා නිදහස් පක්ෂය තරග වැදී ඇත්තේ සන්ධානවලින් බව පැවසීය. එනිසා ඉදිරියේ දී පුළුල් සන්ධානයක් ගැන ජනතාව බලාපොරොත්තු දල්වා ගෙන සිටීම කිසිදු ප්‍රශ්නයක් නොවන බව මෙහිදී දුමින්ද දිසානායක මහතා කියා සිටියේය.", "URL": "https://sinhala.adaderana.lk/news.php?nid=118266", "Category": null, "Parent URL": null}