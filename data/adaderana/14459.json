{"Source": "Adaderana", "Timestamp": "February 25, 2011 09:19 am", "Headline": "මුරලි වෙනුවෙන් ශ්‍රී ලංකාවට ලෝක කුසලානය දිනාගැනීම අවශ්‍යයි", "News Content": "ලෝක කුසලාන තරගාවලියෙන් පසුව ක්‍රිකට් ක්‍රීඩාවෙන් සමුගැනීමට නියමිත ශ්‍රී ලංකාවේ සුපිරි දඟ පන්දු ක්‍රීඩක හා ලෝක වාර්තා හිමිකරු මුත්තයියා මුරලිදරන් වෙනුවෙන් ලබාදෙන සමුගැනීමේ සමරු තිළිණයක් ලෙස ශ්‍රී ලංකාව මෙවර ලෝක කුසලානය දිනාගැනීම අවශ්‍යව ඇත. ටෙස්ට් කඩුලු 800 සහ එක්දින කඩුලු 521 වාර්තාවන්ට හිමිකම් කියන මුත්තයියා මුරලිදරන් මෙවර ඔහුගේ හතරවන සහ අවසාන ලෝක කුසලාන තරගාවලියට ක්‍රීඩා කරයි‍. ඔහු පසුගිය වසරේ ජූලි මාසයේදී ටෙස්ට් ක්‍රිකට් ක්‍රීඩාවෙන් සමුගනු ලැබීය. ශ්‍රී ලංකා කණ්ඩායමේ සියලුම සාමාජිකයන්ට මුරලිදරන් වෙනුවෙන් අගනා තිළිණයක් ලබාදීමට අවශ්‍ය බවත්, ඔහු වෙනුවෙන් ලෝක කුසලානය දිනාගත යුතු බවත් ශ්‍රී ලංකා ක්‍රිකට් ක්‍රීඩක චාමර කපුගෙදර පවසයි. එය මුරලිදරන් වෙත ලබාදෙන මහත් ගෞරවයක් වනු ඇති බව ආර්. ප්‍රේමදාස ක්‍රීඩාංගණයේ ශ්‍රී ලංකා කණ්ඩායම පුහුණුවීම් කටයුතු වල යෙදී සිටින අතරතුර කපුගෙදර මෙම අදහස් පළ‍කළේය. හෙට(26) දිනයේදී ශ්‍රී ලංකාව මෙවර ලෝක කුසලාන තරගාවලියේදී සහභාගි වන දෙවන තරගයට මුහුණදෙන අතර ප්‍රතිවාදී කණ්ඩායම වන්නේ පකිස්ථානයයි.", "URL": "https://sinhala.adaderana.lk/news.php?nid=14459", "Category": null, "Parent URL": null}