{"Source": "Adaderana", "Timestamp": "October 8, 2012 05:40 pm", "Headline": "අඬන්න හිටි මිනිහට ඇඟිල්ලෙන් ඇන්නා වගේ", "News Content": "අධිකරණ සේවා කොමිෂන් සභාවේ ලේකම් මංජුල තිලකරත්න මහතාට මැර ප්‍රහාරයක් එල්ල කළ පුද්ගලයින් වහා නීතිය හමුවට පැමිණවිය යුතු බව එක්සත් ජාතික පක්ෂය අවධාරණය කරයි. එම පක්ෂයේ පාර්ලිමේන්තු මන්ත්‍රී ගයන්ත කරුණාතිලක මහතා අද (08) පෙරවරුවේ පැවැති මාධ්‍ය හමුවකදී මේ පිළිබඳව වැඩිදුරටත් අදහස් දැක්ව‍ුවේය. නීතියේ ආධිපත්‍යය මෙන්ම රටේ හෙට දවස ගැන දැඩි අවදානමක් මෙවැනි සිද්ධීන්ගෙන් ප්‍රදර්ශනය බව ඔහු කියා සිටියේය. කැලෑ නීතිය මෙන්ම අවනීතිය ද රජයමින් ඇති බවත් මෙය රටේ ප්‍රතිරූපයට බරපතළ තත්ත්වයක් බවත් ඔහු පෙන්වාදුන්නේය. පසුගිය‍ කාලයේදී කැබිනට් අමාත්‍යවරු පවා මෙවැනි ආකාරයට හැසිරුණු බවත් එවැනි සිද්ධීන් ජාත්‍යන්තරය හමුවේ මෙරට අප කීර්තියට හේතුවක් බවත් ගයන්ත කරුණාතිලක මහතා පැවසුවේය. මෙය වූ කලී අඬන්න හිටි මිනිහාට ඇඟිල්ලෙන් ඇන්නා හා සමාන ක්‍රියාවක් යැයි ද එය ජාත්‍යන්තරයට හඬ ගා කීමට අවශ්‍ය නැතැයිද ඔහු සඳහන් කළේය. ශ්‍රී ලංකන් ගුවන් සේවා සමාගමේ සභාපතිවරයාගේ නිවසට හොරු පැන්න අවස්ථාවේදී එම‍ හොරුන් දින කිහිපයක් ඇතුළත අත්අඩංගුවට ගත් ආකාරයට මංජුල තිලකරත්න මහතාට පහරදුන් අයද අත්අඩංගුවට ගන්නා ලෙස ආණ්ඩුවට බලකරන්නේ යැයි ද කරුණාතිලක මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=28129", "Category": null, "Parent URL": null}