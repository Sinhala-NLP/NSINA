{"Source": "Adaderana", "Timestamp": "June 19, 2018 06:32 pm", "Headline": "අන්තරේට අදත් කඳුළු ගෑස්-පැය 4කට පසු විරෝධතාකරුවන් විසිර යයි", "News Content": "අන්තර් විශ්වවිද්‍යාලීය ශිෂ්‍ය බල මණ්ඩලය අද(19) සංවිධාන කර තිබූ විරෝධතා පා ගමනට පාර්ලිමේන්තුව වට රවුම අසලදී පොලිසිය ජල සහ කඳුළු ගෑස් ප්‍රහාර එල්ල කළේය. ඒ විරෝධතාකරුවන් පොලිස් අන නොතකමින් පාර්ලිමේන්තුව දෙසට ගමන් කිරීමට උත්සහ දැරූ අවස්ථාවේදීයි. අන්තර් විශ්වවිද්‍යාල ශිෂ්‍ය බල මණ්ඩලය,වෛද්‍ය පීඨ ශිෂ්‍ය ක්‍රියාකාරි කමිටුව සහ අන්තර් විශ්ව විද්‍යාල භික්ෂු බල මණ්ඩලය ඒකාබද්ධව අද පෙරවරු 11.30 ට පමණ මෙම විරෝධතා පාගමන ආරම්භ කළේ කොළඹ සෞන්දර්ය විශ්වවිද්‍යාලය අසලින්. සයිටම් ආයතනය අහෝසි කිරීම ඇතුළු ඉල්ලීම් කිහිපයක් මෙම විරෝධතා පාගමනට හේතු විය. විරෝධතාකරුවන් ඩී.එස්.සේනානායක මාවත ඔස්සේ බොරැල්ලට පැමිණ රාජගිරිය දක්වා ගමන් කර පාර්ලිමේන්තු වටරවුම අසලට පැමිණියේය. මේ හේතුවෙන් අද දහවල් රාජගිරියේ සිට පාර්ලිමේන්තු වටරවුම දක්වා කොටසෙහි පැවතියේ දැඩි රථ වාහන තදබදයක්. එතැන් සිට විරෝධතා කරුවන් පාර්ලිමේන්තුව දෙසට යාමට ගත් උත්සහය පොලීසිය විසින් වළක්වනු ලැබීය. සිය අණ නොතකා කටයුතු කිරීමට විරෝධතාකරුවන් ගත් උත්සහය හමුවේ ඔවුන් විසුරුවා හැරීමට පොලිසිය ජල සහ කඳුළු ගෑස් ප්‍රහාර එල්ල කළේය. පැය 4ක පමණ කාලයක් පැවති විරෝධතාවය අවසන් කරමින් පසුව විරෝධතාකරුවන් විසිර ගියේය.", "URL": "https://sinhala.adaderana.lk/news.php?nid=91140", "Category": null, "Parent URL": null}