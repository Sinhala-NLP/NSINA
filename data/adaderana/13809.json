{"Source": "Adaderana", "Timestamp": "January 28, 2011 11:52 am", "Headline": "එජාප පළාත් සභා මන්ත්‍රී ඇප මත මුදාහැරීමට නියෝගයක් ", "News Content": "කොළඹ තේරීම් භාර නිලධාරියාට බැන තර්ජනය කිරීමේ චෝදනාව මත අත්අඩංගුවට ගත් එක්සත් ජාතික පක්ෂ බස්නාහිර පළාත් සභා මන්ත්‍රී නිමල් ආර් පීරිස් මහතා ඇප මත මුදාහැරීමට කොළඹ මහේස්ත්‍රාත් අධිකරණය අද(28) නියෝග කර තිබේ. වැලිකඩ පොලිසිය මගින් අත්අඩංගුවට ගත් සැකකාර මන්ත්‍රීවරයා අද(28) මහේස්ත්‍රාත් අධිකරණයට ඉදිරිපත් කර තිබිණි. ඊයේ(27) මහරගම නගර සභාව සඳහා නාම යෝජනා පත්‍ර ඉදිරිපත් කිරීමේදී සැකකාර මන්ත්‍රීවරයා තේරීම් භාර නිලධාරියාට බැන තර්ජනය කර ඔහුගේ රාජකාරියට බාධා කර ඇති බව පොලිසිය අධිකරණයට වාර්තාවක් ඉදිරිපත් කරමින් සඳහන් කරනු ලැබීය. එක්සත් ජනතා නිදහස් සන්ධාන‍යේ නාම යෝජනා පත්‍රය ප්‍රතික්ෂේප කරන ලෙස සැකකාර මන්ත්‍රීවරයා මතුකළ විරෝධතා ප්‍රතික්ෂේප කිරීම සම්බන්ධයෙන් ලිඛිත වාර්තාවක් ලබාදෙන ලෙස කළ ඉල්ලීම ප්‍රතික්ෂේප කිරීමත් සමග මෙම ආරවුල ඇතිවූ බව මෙහිදී මන්ත්‍රීවරයා වෙනුවෙන් පෙනීසිටි නීතිඥවරුන් සඳහන් කරනු ලැබීය. කෙසේවෙතත් ඉදිරිපත් වූ කරුණු සලකා බැලූ කොළඹ අතිරේක මහේස්ත්‍රාත් ප්‍රසන්න ද අල්විස් මහතා රුපියල් ලක්ෂ 02 බැගින් වූ පුද්ගලික ඇප මත මන්ත්‍රීවරයා මුදාහැරීමට නියෝග කළේය. ඊට අමතරව සාක්ෂිකරුවන්ට බලපෑම් නොකරන ලෙස සැකකාර මන්ත්‍රීවරයාට අවවාද කළ මන්ත්‍රීවරයා එවැනි පැමිණිලි ඉදිරිපත් වුවහොත් ඇප අවලංගු කොට නැවත රිමාන්ඩ් භාරයට පත්කරන බව ද නිවේදනය කළේය.", "URL": "https://sinhala.adaderana.lk/news.php?nid=13809", "Category": null, "Parent URL": null}