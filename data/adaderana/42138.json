{"Source": "Adaderana", "Timestamp": "March 28, 2014 12:27 pm", "Headline": " බවුසරයකින් පෙට්‍රල් පැන්නුව ජාවාරමක් හෙළිවෙයි", "News Content": "හැටන් - කොටගල ඛනිජ තෙල් නීතිගත සංස්ථාවට අයත් පෙට්‍රල් ප්‍රවාහනය කරන බවුසරයකින් පෙට්‍රල් අලෙවි කිරීමේ ජාවාරමක් හෙළිදරව් කිරීමට දිඹුල-පතන පොලිසිය සමත් වී තිබේ. එම තෙල් ගබඩා සංකීර්ණයේ සිට කැප්පෙටිපොල ප්‍රදේශයේ ඉන්ධන පිරවුම් ස්ථානයකට පෙට්‍රල් ලීටර 3000 ක් ගෙනගොස් එම ඉන්ධන පිරවුම්හලට බාරදී ආපසු එන අතරතුර හැටන් - නුවරඑළිය පොලිස් වසමට අයත් සෙන්ට්ක්ලෙයාර් ප්‍රදේශයේදී අද (28) අලූයම 03.00 ට පමණ ඉන්ධන තොගයක් බූලි වලට පිරවීමේදී දිඹුල පොලිසියේ නිළධාරින් විසින් ඉන්ධන බවුසරයේ රිය සහයකව අත්අඩංගුවට ගෙන තිබේ. පොලිසිය අත්අඩංගුවට ගන්නා අවස්ථාවේදීත් පෙට්ට්‍රල් ලීටර් 25 ක් බූලි වලට පුරවා තිබූ බවත් බවුසරය සතු පෙට්‍රල් ඉන්ධන පිරවුම්හලට බාරදීමේදී බවුසරයේ රහසිගත ටැංකිවල රැස්වන ඉන්ධන මෙසේ අලෙවි කරන බවත් පොලීසිය කියා සිටියි. මෙම රැස්වන ඉන්ධන පිරවුම් ස්ථාන වලට ලබාදෙන බවට ද වැඩිදුරටත් හෙළිවී ඇති බව පොලීසිය සඳහන් කරයි. අත්අඩංගුවට ගත් රිය සහයක අද හැටන් මහේස්ත්‍රාත් අධිකරණයට ඉදිරිපත් කිරීමට නියමිතය. කොටගල ඛනිජ තෙල් නීතිගත සංස්ථාවද මේ පිළිබඳ වෙනම පරීක්ෂණයක් සිදු කරයි. තවද මෙම ජාවාරම කාලයක් තිස්සේ සිදු වී ඇති බවද දිඹුල පොලිසිය වැඩිදුරටත් කියා සිටියි.", "URL": "https://sinhala.adaderana.lk/news.php?nid=42138", "Category": null, "Parent URL": null}