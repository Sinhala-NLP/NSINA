{"Source": "Adaderana", "Timestamp": "March 23, 2012 08:38 am", "Headline": "උගත් පාඩම් වාර්තාවෙන් ඔබ්බ‍ට ගිය කරුණු භයානක විය හැකියි", "News Content": "එක්සත් ජාතීන්ගේ මානව හිමිකම් කවුන්සිලයේ ශ්‍රී ලංකාව සම්බන්ධ යෝජනාව පිළිබඳ ඡන්ද විමසීමට පෙර ඉන්දියාව සිය ස්ථාවරය පැහැදිලි කිරීම ඡන්ද පදනම කෙරෙහි ඍජුව බලපෑ බව ප්‍රංශයේ ශ්‍රී ලංකා තානාපති ආචාර්ය දයාන් ජයතිලක මහතා පවසයි. ඉන්දීය ස්ථාවරය වඩාත් වැදගත් තනි සාධකයක් ලෙස එහිදී ක්‍රියාත්මක වූ බව අද දෙරණ වෙත අදහස් දක්වමින් දයාන් ජයතිලක මහතා පෙන්වාදුන්නේය. එම ස්ථාවරය නිසා ශ්‍රී ලංකාවට පක්ෂව ඡන්දය භාවිත කිරීමට සූදානමින් සිටි රටවල් සිය ඡන්දය භාවිත කිරීමෙන් වැළකී සිටි බවත්, එමෙන්ම ඡන්දය භාවිත කිරීමෙන් වැළකී සිටීමට තීරණය කළ රටවල් අමෙරිකානු යෝජනාවට පක්ෂව ඡන්දය දුන් බවත් ඔහු සඳහන් කළේය. ජිනීවා මානව හිමිකම් සමුළුවේ දී ශ්‍රී ලංකාවට එරෙහි යෝජනාව සම්මත වීම තුළින් ඉදිරියේ දී රටට එල්ල විය හැකි බලපෑම් සම්බන්ධයෙන් ද ආචාර්ය දයාන් ජයතිලක මහතා කරුණු දක්වා සිටියේය. උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ වාර්තාවෙන් ඔබ්බට යන කරුණු පිළිබඳව අදාළ යෝජනාවෙහි ඇතුළත්ව ඇති බව එහිදී ඒ මහතා පෙන්වාදුන්නේය. විශේෂයෙන් ජාත්‍යන්තර නීතිය උල්ලංඝණය කිරීම පිළිබඳව වන චෝදනා, එක්සත් ජාතීන්ගේ මානව හිමිකම් පිළිබඳ මහ කොමසාරිස්වරියගේ කාර්යාලයෙන් සහයෝගය ඉල්ලීම සහ ලබාගැනීම යන කරුණු සම්බන්ධයෙන් අදාළ යෝජනාවට ඇතුළත් වන බව ඔහු ප්‍රකාශ කළේය. එහිදී යම් භයානක තත්ත්වයක් දක්නට ලැබෙන බවත්, ශ්‍රී ලංකාවට එල්ලව ඇති මෙම යෝජනාවලිය මත එහි අවසානය කුමක්ද යන්න නිශ්චිතව තීරණය කළ නොහැකි බව දයාන් ජයතිලක මහතා කියා සිටියේය. නමුත් එයින් මිදීමේ හැකියාව පවතින බවත්, නමුත් මෙම යෝජනාවලිය තුළින් බලපෑම් ඇති නොවන බව ප්‍රකාශ කළ නොහැකි බව ද ඒ මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=22990", "Category": null, "Parent URL": null}