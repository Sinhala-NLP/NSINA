{"Source": "Adaderana", "Timestamp": "May 9, 2014 04:57 pm", "Headline": " ත්‍රීවිලරයක් කොල්ල කෑ හමුදා සෙබළුන් ඇතුළු 4ක් බරපතළ වැඩසහිතව හිරේ!", "News Content": "ගිනි අවි පෙන්වා ත්‍රිරෝද රථයක් කොල්ල කෑ බවට අනුරාධපුර මහාධිකරණය හමුවේ අධි චෝදනා ලබා සිටි හමුදා සෙබළුන් තිදෙනෙකු ඇතුළු සිව්දෙනෙකුට බරපතළ වැඩ සහිත සිරදඬුවම් නියම කර තිබේ. 2006 වසරේ අප්‍රේල් මස 26 වන දින කැකිරාව ඉපලෝගම ප්‍රදේශයේ දී ගිනි අවි පෙන්වා ත්‍රිරෝද රථයක් කොල්ලකෑ බවට විත්තිකරුවන්ට එරෙහිව නීතිපතිවරයා විසින් අනුරාධපුර මහාධිකරණය හමුවේ අධිචෝදනා ගොනුකර තිබුණි. අදාළ නඩුව අද විභාගයට ගත් අවස්ථාවේ විත්තිකරුවන් චෝදනාවට වැරදිකරුවන් බවට නිගමනය කළ මහාධිකරණ විනිසුරු සුනන්ද කුමාර රත්නායක මහතා ඔවුන්ට වසර 15 සහ 12 බැගින් වන පරිදි බරපතළ වැඩ සහිත සිරදඞුවම් නියම කරන ලදී. නඩුවේ ප්‍රධාන විත්තිකරු වන ගාල්ල වක්වැල්ල ප්‍රදේශයේ පදිංචිකරුවෙකු වන එච්.ජී.උපුල් දෙවන විත්තිකරු වන යුද හමුදා විශේෂ බලකායේ හිටපු සෙබලෙකු වු සජිත් ප්‍රියදර්ශන යන අයට වසර 15 බැගින් සිරදඞුවම් නියම කෙරිණ. තුන්වන විත්තිකරු වන හිටපු ගුවන් හමුදා සෙබලෙකු වු සමන්ත උදය කුමාර සහ සිව්වන විත්තිකරු වන හිටපු යුද හමුදා සෙබලෙකු වු ජගත් කුමාර දිසානායක යන අයට විනිසුරුවරයා විසින් වසර 12 බැගින් බරපතළ වැඩ සහිත සිරදඞුවම් නියම කළ බව අද දෙරණ වාර්තාකරු සඳහන් කළේය. ඊට අමතරව රුපියල් 5000 බැගින් දඩයක් ගෙවන ලෙස ද මහාධිකරණ විනිසුරුවරයා විත්තිකරුවන් සිව්දෙනාට නියෝග කරන ලදී.", "URL": "https://sinhala.adaderana.lk/news.php?nid=43101", "Category": null, "Parent URL": null}