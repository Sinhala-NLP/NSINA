{"Source": "Adaderana", "Timestamp": "July 21, 2014 02:35 pm", "Headline": "මාලදිවයිනටත් අපේ වෛද්‍යවරුන්ගේ හා හෙදියන්ගේ සේවය ඕනෑ‍ වෙලා", "News Content": "මාලදිවයිනට ශ්‍රී ලංකා වෛද්‍යවරුන්ගේ හා හෙදියන්ගේ සේවාව ලබාදෙන ලෙස එරට සෞඛ්‍ය අමාත්‍යවරිය මෙරට රජයෙන් ඉල්ලීමක් කර තිබේ. මාලදිවයිනේ සෞඛ්‍ය අමාත්‍ය වෛද්‍ය මරියා ශකීලා මහත්මිය විසින් අමාත්‍ය මෛත්‍රිපාල සිරිසේන මහතාගෙන් මෙම ඉල්ලීම සිදුකර ඇති බව සෞඛ්‍ය අමාත්‍යංශය සඳහන් කළේය. මාලදිවයින තුළ වෛද්‍යවරුන්ගේ හා හෙදියන්ගේ දැඩි හිඟයක් පවතින බැවින් මෙම ඉල්ලීම සිදුකළ බව වෛද්‍ය මරියා ශකීලා මහත්මිය ප්‍රකාශ කර ඇතැයි එම අමාත්‍යංශය පැවසුවේය. ඒ සඳහා අවශ්‍ය වෛද්‍යවරුන් සහ හෙදියන් වෙනත් රටවලින් ඉල්ලීම් නොකොට ශ්‍රී ලංකාවෙන් ලබාදෙන ලෙස ඉල්ලීමක් සිදුකළේ මෙරට වෛද්‍යවරුන්ගේ හා හෙදියන්ගේ සේවා ගුණාත්මකභාවය ඉතා ඉහළ ප්‍රමිතියකින් යුක්ත වීම හේතුවෙන් බව මාලදිවයින් සෞඛ්‍ය අමාත්‍යවරිය සඳහන් කර ඇත.", "URL": "https://sinhala.adaderana.lk/news.php?nid=44819", "Category": null, "Parent URL": null}