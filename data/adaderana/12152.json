{"Source": "Adaderana", "Timestamp": "November 14, 2010 09:36 pm", "Headline": "ජ.වි.පෙට පහරදුන් අය අල්ලන්න පොලිස් කණ්ඩායම් දෙකක්", "News Content": "පාර්ලිමේන්තු මන්ත්‍රී සුනිල් හදුන්නෙත්ති ඇතුළු ජ.වි.පෙ ක්‍රියාකාරීන්ට පහරදීමේ සිද්ධිය සම්බන්ධයෙන් පුළුල් පරීක්ෂණ ආරම්භ කර ඇතැයි යාපනය පොලීසිය සඳහන් කරයි. මොවුන්ට පහරදීම සඳහා 15 දෙනෙකුගෙන් පමණ යුත් කණ්ඩායමක් පැමිණෙන්නට ඇතැයි සැක කරන බවත්,සැකකරුවන් අත්අඩංගුවට ගැනීම සඳහා පොලිස් කණ්ඩායම් දෙකක් මේ වන විට යොදවා ඇති බවත් ජ්‍යෙෂ්ඨ පොලිස් නිලධාරියෙක් අද දෙරණට කියා සිටියේය. තුවාල ලැබූ සුනිල් හදුන්නෙත්ති මහතා ඇතුළු තිදෙනෙක් මේ වන විට ප්‍රතිකාර සඳහා යාපනය රෝහලට ඇතුළත් කර ඇතැයි ද හෙතෙම කියා සිටියේය. අද පස්වරුවේ යාපනයේ හිටපු පාර්ලිමේන්තු මන්ත්‍රීනි පද්මිණී සිදම්බරනාදන් මහත්මියගේ යාපනය,පරණ පාරේ,කන්දර්මඩම්හි පිහිටි නිවස තුළට කඩාවැදුණු මැර පිරිසක් හදුන්නෙත්ති මහතා ඇතුළු ජ.වි.පෙ ක්‍රියාකාරීන් පිරිසකට පහර දී තිබුණි. \"අපි ශ්‍රී ලාංකිකයෝ\"නම් සංවිධානය විසින් සංවිධානය කර තිබුණු අතුරුදහන් වූවන්ගේ තොරතුරු හෙළිකර ගැනීම සඳහා වන වැඩ සටහනක් සම්බන්ධයෙන් පවත්වන්නට නියමිතව තිබූ සාකච්ඡාවකට සහභාගීවීම සඳහා මෙම පිරිස යාපනයට ගොස් සිටි අතර මොටර් සයිකල් කිහිපයකින් පැමිණි හතර පස් දෙනෙකුගෙන් යුතු කණ්ඩායමක් තම ක්‍රියාකාරීන් පිරිස ලුහුබඳමින් පැමිණ ඇති බවත්,සිදම්බරනාදන් මහත්මියගේ නිවස තුළ කතා බහ කරමින් සිටියදී නිවස තුළටම කඩා වැදුණු මැර පිරිස් දිගින් දිගටම පහර දී ඇති බවත් ජ.වි.පෙ ප්‍රධාන ලේකම් ටිල්වින් සිල්වා මහතා කියා සිටියේය.", "URL": "https://sinhala.adaderana.lk/news.php?nid=12152", "Category": null, "Parent URL": null}