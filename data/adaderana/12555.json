{"Source": "Adaderana", "Timestamp": "December 2, 2010 04:57 pm", "Headline": "උදුල්ගේ වීසා අයදුම්පතට අත්සන් ගැනීමට ඉඩදෙන්නැයි නියෝගයක්", "News Content": "දැනට රිමාන්ඩ් භාරයේ පසුවන අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්නට ඉදිරියේදී පැවැත්වෙන විදේශ සමුළුවකට සහභාගිවීම සඳහා වීසා අයදුම්පතට අත්සන් ලබාගැනීම සඳහා ඉඩකඩ සලසාදෙන මෙන් කොළඹ මහේස්ත්‍රාත් අධිකරණය බන්ධනාගාර අධිකාරිවරයාට නියෝග කර තිබේ. ලබන 12 වනදා දකුණු අප්‍රිකාවේ පැවැත්වෙන යොවුන් හා ශිෂ්‍ය සමුළුවට සහභාගිවීම සඳහා සැකකාර උදුල් ප්‍රේමරත්න වෙත ආරාධනා පත්‍රයක් ලැබී ඇති බව මෝසමක් මාර්ගයෙන් කරුණු දැක්වූ විත්තියේ නීතිඥවරයා කියා සිටියේය. ඒ අනුව එම සමුළුවට අවශ්‍ය වීසා ලබාගැනීම සඳහා ඔහුගේ වීසා අයදුම්පත වෙත අත්සන් ලබාගැනීමට අවශ්‍ය බව ද කරුණු දක්වා තිබේ. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා අදාළ වීසා අයදුම්පත්‍රයට සැකකරුගේ අත්සන් ලබාගැනීම සඳහා ඔහුගේ නීතිඥවරයාට ඉඩ සලසා දෙන මෙන් බන්ධනාගාර අධිකාරිවරයාට නියෝග කර ඇත.", "URL": "https://sinhala.adaderana.lk/news.php?nid=12555", "Category": null, "Parent URL": null}