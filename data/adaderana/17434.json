{"Source": "Adaderana", "Timestamp": "July 16, 2011 01:14 pm", "Headline": "කරඬුව වැඩම කිරීමට ඉන්දියාවෙන් හෝ ඇතුන් ගෙන්වීමට සිදුවනවා", "News Content": "මහනුවර, ඓතිහාසික ශ්‍රී දළඳා මාළිගාවේ ඇසළ මංගල්‍යයේ දී කරඬුව වැඩම කිරීම සඳහා ඉන්දියාවෙන් හෝ ඇතුන් ගෙන්වීමට සිදුවන බව ශ්‍රි දළඳා මාළිගාවේ දියවඩන නිළමේ ප්‍රදීප් නිලංග දෑල මහතා පවසයි. මහනුවර ‍ඇසළ පෙරහැරේ කරඩුව වැඩම කරවීමට සුදුසු ඇතුන් 7 දෙනෙකු මෙතෙක් සිටිය ද විවිධ හේතූන් මත එම කටයුත්ත සඳහා දැනට ඉතිරිව සිටින්නේ ඇතුන් සිව්දෙනෙකු පමණක් බව දියවඩන නිළමේවරයා පෙන්වාදෙයි. ඒ අනුව පෙරහැර කටයුතු සාර්ථක කරගැනීමට නම් කරඩුව වැඩම විය හැකි ඇතුන් ඉන්දියාවෙන් හෝ ගෙන්වීමට සිදුවන බව දියවඩන නිළමේවරයා සඳහන් කළේය. මහනුවර ඇසළ මංගල්‍යය පිළිබඳ මාධ්‍ය ආයතන ප්‍රධානීන් පිරිසක් සමග අද(16) පැවති සාකච්ඡාවකට එක්වෙමින් ඔහු මේ අදහස් පළ කළේය. මේ අතර ශ්‍රී දළඳා මාළිගාවේ වාර්ෂිකව සිදුවන තේවාව මාරුවීම ඊයේ(15) සිදුකෙරුණි. මෙම චාරිත්‍රය සෑම වසරකම ඇසළ පොහෝ දිනට පසුදින සිදුකෙරෙන අතර ඒ අනුව මෙතෙක් තේවාව සිදුකරනු ලැබූ අස්ගිරි පාර්ශවය විසින් මල්වතු පාර්ශවය වෙත ‍තේවාව බාරදීම සිදුවිය. මල්වතු හා අස්ගිරි උභය පාර්ශවීය අතිපූජ්‍ය මහනායක ස්වාමීන් වහන්සේගේ ප්‍රධානත්වයෙන් එම කටයුතු සිදුකෙරුණි.", "URL": "https://sinhala.adaderana.lk/news.php?nid=17434", "Category": null, "Parent URL": null}