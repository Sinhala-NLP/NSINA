{"Source": "Adaderana", "Timestamp": "June 21, 2011 01:24 pm", "Headline": "අනවසරයෙන් පුපුරණ ද්‍රව්‍ය ගෙන ගිය 10 දෙනෙක් කොටුවෙයි", "News Content": "යුද උපකරණ, පුපුරණ ද්‍රව්‍ය ඇතුළු භාණ්ඩ තොගයක් ලොරි රථ 5කින් අනවසරයෙන් ප්‍රවාහනය කරමින් සිටි පුද්ගලයින් දස දෙනෙකු වවුනියාව පොලිසිය අත්අඩංගුවට ගෙන තිබේ. පැරණි යකඩ ප්‍රවාහනය කිරීමට ආරක්ෂක අමාත්‍යාංශයෙන් ලබාගත් අවසර පතක් උපයෝගී කරගනිමින් යුද උපකරණ, නැව් කොටස්, පුපුරණ ද්‍රව්‍ය, ආයුධ තැනීමට උපයෝගී කරගන්නා අච්චු ඇතුළු රුපියල් මිලියන ගණනක් වටිනා ද්‍රව්‍ය මෙලෙස ප්‍රවාහනය කරමින් තිබූ බව වාර්තා වේ. වවුනියාව පොලිසියට ලැබුණු තො‍රතුරකට අනුව සිදුකරන ලද වැටලීමක දී මෙම සැකකරුවන් අත්අඩංගුවට ගෙන ඇති බව සඳහන්ය. මෙම ද්‍රව්‍ය ලොරි රථ 5 කිලිනොච්චිය, මාන්කුලම හා ඕමන්ත මුරපොලවල් පසුකොට වවුනියාව දක්වා පැමිණියේ කෙසේද යන්න පිළිබඳ පොලිසිය පරීක්ෂණ ආරම්භ කර තිබේ. උතුරේ සිට දකුණට ලොරියකින් ප්‍රවාහනය කළ පුපුරණ ද්‍රව්‍ය පිරවූ යකඩ බට 54 ක් වව්නියාව පොලිසිය විසින් සිය භාරයට ගත් බව අද(21) පෙරවරුවේ වාර්තා විය.", "URL": "https://sinhala.adaderana.lk/news.php?nid=16908", "Category": null, "Parent URL": null}