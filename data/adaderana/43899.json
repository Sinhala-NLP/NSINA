{"Source": "Adaderana", "Timestamp": "June 11, 2014 05:13 pm", "Headline": "ගෝබී සහ  තේවියන්ගේ තීරණය ජුලි 2 වැනිදා ", "News Content": "එල්.ටී.ටී.ඊ සංවිධානයේ නව නායකයින් ලෙස හැදින්වු ගෝබී සහ තේවියන්ගේ මරණ වලට හේතුව ජුලි මස 02 වනදා ප්‍රකාශයට පත් කිරීමට කැබිතිගොල්ලෑව මහේස්ත්‍රාත්වරයා තීරණය කර තිබේ. අදාළ එල්.ටී.ටී.ඊ සාමාජිකයින් දෙදෙනා ආරක්ෂක හමුදා ප්‍රහාරයකින් මියයාමේ සිද්ධිය සම්බන්ධයෙන් වන පැමිණිල්ල පදවිය සංචාරක මහේස්ත්‍රාත් අධිකරණය හමුවේ යළි කැඳවු අවස්ථාවේ කැබිතිගොල්ලෑව දිසා විනිසුරු සහ මහේස්ත්‍රාත් රාජා සිරිමෙවන් මහේන්ද්‍රරාජා මහතා මේ පිළිබඳ දැනුම්දී ඇති බව සඳහන් වෙයි. ඒ අනුව මරණයට හේතු ප්‍රකාශයට පත් කිරීම සඳහා සිද්ධිය සම්බන්ධයෙන් විමර්ශන මෙහෙය වු පොලිස් නිලධාරීන්ට සහ එල්.ටී.ටී.ඊ සාමාජිකයින් දෙදෙනාගේ බිරිඳ ඇතුළු පවුලේ ඥාතීන්ට ජුලි මස 02 වන දා අධිකරණය හමුවේ යළි පෙනී සිටින ලෙසට විනිසුරුවරයා නියෝග කර තිබේ. අදාළ සැකකරුවන් පදවිය කම්බිලිවැව කැලෑබද ප්‍රදේශයක සැඟව සිටින බවට වන්නි ආරක්ෂක අංශ වෙත ලැබුණු තොරතුරකට අනුව අප්‍රේල් මස 09 වනදා රාත්‍රියේ අදාළ කැලෑ ප්‍රදේශයේ හමුදා සෙබළුන් 12,000ක් පමණ යොදවා විශේෂ සෝදිසි මෙහෙයුමක් ක්‍රියාත්මක කර තිබුණි. අප්‍රේල් මස 10 වැනිදා සැකකරුවන් විසින් කම්බිලිවැව ප්‍රදේශයේ දමාගොස් තිබු ගමන් මළු 04ක් ද සෝදිසි මෙහෙයුමේ නිරත හමුදා නිලධාරීන් විසින් සොයාගනු ලැබුණි. අප්‍රේල් මස 11 වනදා පදවිය කම්බිලිවැව උතුරු ප්‍ර දේශයේ සිදුකළ සෝදිසි මෙහෙයුම අතරතුර සැකකරුවන් විසින් හමුදාව වෙත වෙඩිතබා පළායාමට උත්සාහ කිරීමේ දී යුද හමුදාව එල්ල කළ ප්‍රති ප්‍රහාරයකින් ගෝබි සහ තේවියන් මිය යන ලදී.", "URL": "https://sinhala.adaderana.lk/news.php?nid=43899", "Category": null, "Parent URL": null}