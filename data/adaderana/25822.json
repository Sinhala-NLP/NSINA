{"Source": "Adaderana", "Timestamp": "July 16, 2012 02:52 pm", "Headline": "පොලිසියට එරෙහි පොලිස් විමර්ශන විධිමත්ලු?", "News Content": "පොලිස් නිලධාරීන්ට එරෙහි චෝදනා විමර්ශනය කිරීම සඳහා පොලිස් විශේෂ විමර්ශන ඒකකයේ (SIU) කටයුතු විධිමත් කර ඇති බව පොලිස් මාධ්‍ය ප්‍රකාශක කාර්යාලය පවසයි. පොලිස් නිලධාරීන්ට විරුද්ධ විවිධ චෝදනා විමර්ශනය කිරිම සදහා පොලිස් මුලස්ථානයේ ඒකකයක් දැනට වසර ගණනාවක සිට ක‍්‍රියාත්මක වු අතර එය පොලිස් විශේෂ විමර්ශන ඒකකය (SIU)ලෙස හැඳින්වුණු අතර මෙම ඒකකය පොලිස්පති එන්.කේ. ඉලංගකෝන් මහතා විසින් පුළුල්කර එහි නිලධාරී සංඛ්‍යාවද වැඩිකර ඇත. එමෙන්ම පළාත් 09 ට අදාළ ජ්‍යෙෂ්ඨ නියෝජ්‍ය පොලිස්පතිවරුන් යටතේද පොලිස් නිලධාරීන්ට විරුද්ධව එල්ල වන චෝදනා පමණක්ම විභාග කිරිම සදහා පළාත් බද විශේෂ විමර්ශන ඒකකද මේ වන විට පිහිටුවා ඇති බව පොලිස් මාධ්‍ය ප්‍රකාශක කාර්යාලය කියා සිටියි. පොලිස් මුලස්ථානයේ ඇති ප‍්‍රධාන ඒකකය සහ පළාත්බද ඒකක ශක්තිමත් කර ඇති නිසා පොලිස් නිලධාරීන්ට විරුද්ධව ලැබෙන පැමිණිලි ඉතා කඩිනමින් විභාග කර අධිකරණ ක‍්‍රියාමාර්ග මෙන්ම විනය ක‍්‍රියාමාර්ග ගනු ලබන බවත්, පසුගිය දින කිහිපයේ සිදුවු සිද්ධි කිහිපයකදි පොලිස් නිලධාරින්ට චෝදනා එල්ල වු විට ඉතා කඩිනමින් ක‍්‍රියාකිරිමට හැකි වුයේ මෙම ඒකක ශක්තිමත් කළ බැවින් යයි එකී කාර්යාලය පෙන්වාදෙයි. පොලිස් මාධ්‍ය ප්‍රකාශක කාර්යාලය විසින් උපුටා දක්වන අයුරින් එම සිද්ධි වලින් කිහිපයක් පහත පරිදිය. 1.අනුරාධපුර ප‍්‍රදේශයේ බාල වයස්කාර ගැහැණු ළමයෙකු දූෂණය කිරිමේ සිද්ධිය සම්බන්ධයෙන් පොලිසිය ක‍්‍රියා නොකිරිම නිසා මුලස්ථාන පොලිස් පරික්ෂක ඇතුළු 4 දෙනෙකුගේ වැඩ තහනම් කිරීම. 2.නාවලපිටිය දැරියක දූෂණය කිරිම සම්බන්ධයෙන් පොලිස් සැරයන්වරයෙකු අධිකරණයට ඉදිරිපත් කිරීම. 3. ඌරගහ ප‍්‍රදේශයේ ගංජා ප‍්‍රවාහනය කිරිමක් සම්බන්ධව පොලිස් කොස්තාපල්වරයෙකු අත්අඩංගුවට ගත් අතර ඒ සම්බන්ධයෙන් විනය ක‍්‍රියාමාර්ග ගැනීම. 4.මාතලේ ප‍්‍රදේශයේ බුදු පිළිමයක් විකිණීම සම්බන්ධයෙන් පොලිස් කොස්තාපල්වරයෙකු අත්අඩංගුවට ගෙන බන්ධනාගාර ගත කර සිටීම. සෑම අවස්ථාවකදිම විනය විරෝධි හෝ වැරදි සිදුකරනු හෝ තම රාජකාරිය පැහැරහරින පොලිස් නිලධාරින්ට විරුද්ධව කඩිනම් ක‍්‍රියාමාර්ග ගනු ලබන අතර මහජන පැමිණිලි සම්බන්ධයෙන්ද ක‍්‍රියාකරනු ලබන බවත්, දුෂිත,අකාර්යක්ෂම හෝ වැරදි වලට සම්බන්ධ වන සුළුතරයක් වන පොලිස් නිලධාරීන්ට සමාවදීමට කිසිම විටක පොලිසිය සුදානම් නැති බවත් පොලිස් මාධ්‍ය ප්‍රකාශක කාර්යාලය වැඩිදුරටත් නි‍වේදනය කරයි.", "URL": "https://sinhala.adaderana.lk/news.php?nid=25822", "Category": null, "Parent URL": null}