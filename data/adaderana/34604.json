{"Source": "Adaderana", "Timestamp": "June 3, 2013 03:38 pm", "Headline": "හිටපු තායිවාන ජනාධිපතිට ජීවිතය එපා වෙලා !", "News Content": "හිටපු තායිවාන ජනාධිපති චෙන් ෂුයි බියන් සියදිවි නසා ගැනීමට උත්සාහ කර තිබේ. තායිවාන අධිකරණ අමාත්‍යවරයා පවසන්නේ ඊයේ රාත්‍රී මධ්‍යම තායිවානයේ බන්ධනාගාරයක නාන කාමරයක් තුළ දී හිටපු ජනාධිපතිවරයා සියදිවි හානී කරගැනීමට උත්සාහ කර ඇති බවයි. මුහුණ පිසදමන තුවායක් භාවිතයෙන් ගෙළ සිරකර ගැනීමට ඔහු උත්සාහ කළ ද බන්ධනාගාර නිලධාරීන්ගේ මැදිහත් වීමෙන් එය වළක්වාගෙන ඇත. 2000 - 2008 කාලය තුළ තායිවානයේ ජනාධිපතිවරයා ලෙස කටයුතු කළ චෙන් ෂුයි බියන් දූෂණ චෝදනා සම්බන්ධයෙන් බන්ධනාගාර ගත කර සිටියි. දැනට හැට දෙහැවිරිදි වියේ පසුවන හිටපු ජනාධිපතිවරයා හෘදයාබාධ ඇතුළු රෝග රැසකින් පෙළෙන බව ද වාර්තා වෙයි.", "URL": "https://sinhala.adaderana.lk/news.php?nid=34604", "Category": null, "Parent URL": null}