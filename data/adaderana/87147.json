{"Source": "Adaderana", "Timestamp": "April 9, 2018 07:07 am", "Headline": "‍මහනුවර සිදුවූ ප්‍රචණ්ඩ ක්‍රියා ගැන මානව හිමිකම් කොමිසම පරීක්ෂණයක් අරඹයි", "News Content": "මහනුවර ප්‍රදේශයේ සිදු වූ ප්‍රචන්ඩක්‍රියා පිළිබඳ එම ප්‍රදේශවල සංචාරය කොට පරික්ෂණයක් සිදු කිරිමට ශ්‍රි ලංකා මානව හිමිකම් කොමිසම් සභාව තීරණය කර තිබේ. නිවේදනයක් නිකුත් කරමින් රජයේ ප්‍රවෘත්ති දෙපාර්තමේන්තුව සදහන් කළේ ඉදිරි දිනවලදී මානව හිමිකම් කොමිසමේ නිලධාරින් කණ්ඩායමක් එම ප්‍රදේශවල සංචාරය කිරිමට නියමිත බවයි. මෙම පරික්ෂණයේ මූලික අදියරක් ලෙස අදාළ සිදුවිම් වලින් හානියට පත් වූ පුද්ගලයින්ගෙන් සහ මේ පිළිබඳව උනන්දුවක් දක්වන පුද්ගලයින්ගෙන් තොරතුරු සහ සාක්ෂි ලිඛිතව ලබාගැනිමට නියමිතය. මෙම කරුණු දැක්විමට අදාල දිනය, ස්ථානය, වේලාව, හදුනාගත් පුද්ගලයින්ගේ නම් සහ ආයතනවල නම් සදහන් කළ යුතු බව ශ්‍රී ලංකා මානව හිමිකම් කොමිසම දැනුම් දී ඇති බව රජයේ ප්‍රවෘත්ති දෙපාර්තමේන්තුව නිවේදනය කළේය. මෙහිදී අදාළ සිද්ධිය සම්බන්ධයෙන් ඡායා රූප විඩියෝ පට සහ හඩ පට ද ඉදිරිපත් කළ හැකි වේ. ලිඛිත කරුණු ඉදිරිපත් කරන්නේ නම් පිටු 03කට නොවැඩි වන සේ සකසා මෙම මස 21 වන දිනට ප්‍රථම ශ්‍රි ලංකා මානව හිමිකම් කොමිසමේ මහනුවර ප්‍රාදේශිය කාර්යාලයට ගෙනවිත් භාරදිය හැකි බව රජයේ ප්‍රවෘත්ති දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=87147", "Category": null, "Parent URL": null}