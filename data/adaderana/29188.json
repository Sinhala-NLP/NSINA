{"Source": "Adaderana", "Timestamp": "November 14, 2012 05:31 pm", "Headline": " හදිසියේ බොරතෙල් ගන්න ගිහින් සංස්ථාවට පාඩුයි", "News Content": "ඛනිජ තෙල් සංස්ථාවට හදිසියේ බොරතෙල් මිලදී ගැනීමෙන් රජයට විශාල පාඩුවක් සිදුවී ඇති බව ඛණිජ තෙල් සංස්ථා ජාතික සේවක සංගමය පවසයි. ඒ අනුව බොරතෙල් බැරල් 1 ට ඩොලර් 3 ක් වැඩිපුර ගෙවීමට සිදුව ඇති බව ජාතික සේවක සංගමයේ ඛනිජ තෙල් සංස්ථා ශා‍ඛාවේ ලේකම් ආනන්ද පාලිත මහතා සඳහන් කරයි. ඉරාන බොරතෙල් ආනයනයට තහංචි පැනවීමත් සමග සපුගස්කන්ද තෙල් පිරිපහදුවට අවශ්‍ය බොරතෙල් ලබා ගැනීමේ ගැටලුවක් පැන නැගුණි. ඒ හේතුවෙන් ඔක්තෝබර් මස 26 වන දින සිට තෙල් පිරිපහදුව තාවකාලිකව නවතා දැමීමට බලධාරීන් පියවර ගන්නා ලදී. කෙසේ වෙතත් පසුගිය 10 වන දින ඕමාන බොරතෙල් තොගයක් හදිසියේ මිල දී ගත් අතර යළි පිරිපහදුවේ කටයුතු ආරම්භ කෙරුණි. මෙම හදිසියේ මිලදී ගත් බොරතෙල් තොගය හේතුවෙන් රජයට පාඩු සිදුවී ඇති බව ඛණිජ තෙල් සංස්ථා ජාතික සේවක සංගමයේ ලේකම් ආනන්ද පාලිත මහතා පෙන්වාදෙයි. ඕමානයෙන් සෘජුව තෙල් ලබා නොගෙන සිංගප්පූරුවේ විවෘත වෙළඳපොළෙන් ලබාගැනීම නිසා මෙසේ ඛනිජ තෙල් සංස්ථාවට පාඩු සිදුවන බව හෙතෙම කියා සිටියේ අද (14) කොළඹ පැවති මාධ්‍ය හමුවකට සහභාගී වෙමිනි. තෙල් සංස්ථාවට මෙවැනි අර්බුදයකට මුහුණදීමට සිදුව ඇත්තේ නොසුදුසු පුද්ගලයන් ආයතනයේ ඉහළ තැන්වල කටයුතු කිරීම බවත්, නුසුදුසු පුද්ගලයන්ට අදාළ පත්වීම් ලබා නොදිය යුතු බවට පෙන්වාදී තමන් විසින් සාධාරණයක් අපේක්ෂාවෙන් අධිකරණයට පවා ගිය බව ඔහු සිහිපත් කළේය. එහෙත් එවක අගවිනිසුරුවරයා වූ සරත් එන්.ද සිල්වා මහතා රට ගැන සලකා තීන්දු නොදුන් බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=29188", "Category": null, "Parent URL": null}