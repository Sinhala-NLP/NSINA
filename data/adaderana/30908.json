{"Source": "Adaderana", "Timestamp": "January 20, 2013 09:00 am", "Headline": "ඉංජිනේරු පීඨය අරිනවා", "News Content": "වසා දැමුණු මොරටුව විශ්ව විද්‍යාලයේ ඉංජිනේරු පීඨයේ අධ්‍යයන කටයුතු ආරම්භ කිරීමට අවශ්‍ය පියවර කඩිනමින් ගන්නා බව උසස් අධ්‍යාපන අමාත්‍ය එස්.බි.දිසානායක මහතා පවසයි. අදාළ සිද්ධිය සම්බන්ධයෙන් ඊයේ (20) විශේෂ සාකච්ඡාවක් පැවති උසස් අධ්‍යාපන අමාත්‍ය එස්.බි.දිසානායක මහතා පැවසුවේය. මොරටුව විශ්ව විද්‍යාලයේ ඉංජිනේරු පීඨයේ හා ජාතික තාක්ෂණික ඩිප්ලෝමා ආයතනයේ සිසුන් දෙපිරිසක් අතර පසුගිය බදාදා (16) රාත්‍රියේ ගැටුමක් ඇති විණ. එහිදි සිසුන් තිදෙනෙකු තුවාල ලැබු අතර තුවාල ලැබු ඉංජිනේරු පීඨයේ සිසුවෙකු තවමත් කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබමින් සිටියි. දෙපිරිසක් අතර කලක සිට පැවතෙන ආරවුලක් ගැටුමට මුල් වී ඇති අතර ගැටුමෙන් විශ්ව විද්‍යාලයේ දේපළවලට ද හානී සිදු වී තිබේ. මෙම සිදුවීමත් සමඟ මොරටුව විශ්ව විද්‍යාලයේ ඉංජිනේරු පීඨය හා ජාතික තාක්ෂණික ඩිප්ලෝමා ආයතනය පසුගිය බ්‍රහස්පතින්දා (17) වැනිදා තාවකාලිකව වසා දමන ලදී. ජාතික තාක්ෂණ ඩිප්ලෝමා ආයතනයේ සිසුවෙකු විශ්ව විද්‍යාලයට යතුරු පැදියකින් පැමිණීම හේතුවෙන් මීට පෙරද මෙම ආයතනයේ හා ඉංජිනේරු පීඨයේ සිසුන් අතර ගැටුමක් ඇති විය. එම ගැටුම මර්දනය සඳහා පාලනාධිකාරිය එම ආයතනයත් ඉංජිනේරු පිඨයත් වසා දැමු අතර එය නැවත පසුගිය 9 වැනිදා විවෘත කරන ලදී. (16) දා රාත්‍රීයේ ඇති වු ගැටුමට සම්බන්ධ එක් සිසුවකු පොලීසිය අත්අඩංගුවට ගෙන ඇති අතර වාස්තු විද්‍යා පීඨයේ හා සෙසු පීඨ කිහිපයේ අධ්‍යයන කටයුතු සාමාන්‍ය පරිදි සිදු වන බව විශ්ව විද්‍යාල පාලනාධිකාරිය පැවසීය.", "URL": "https://sinhala.adaderana.lk/news.php?nid=30908", "Category": null, "Parent URL": null}