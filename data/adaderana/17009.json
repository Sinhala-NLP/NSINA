{"Source": "Adaderana", "Timestamp": "June 26, 2011 09:00 am", "Headline": "සංවර්ධන යෝජනා ගේන්න මන්ත්‍රීවරුන්ට කල්දෙයි", "News Content": "තමන් නියෝජනය කරන ප්‍රදේශයට අදාළව සංවර්ධන ව්‍යාපෘති සම්බන්ධ යෝජනා ඉදිරිපත් කිරීමට සෑම මන්ත්‍රීවරයෙකුටම කාලය ලබාදී ඇතැයි ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. අදාළ යෝජනා ඉදිරිපත් කිරීමට සැප්තැම්බර් 30 වැනිදා දක්වා අවස්ථාව ලබාදී ඇති බව අමාත්‍යවරයා සඳහන් කළේය. ප්‍රාදේශීය සංවර්ධන කමිටු රැස්වීම්වලදී එම යෝජනා සම්මත වූ පසු ආර්ථික සංවර්ධන අමාත්‍යාංශය යටතේ ඒ සඳහා මුදල් වෙන් කරන බව බැසිල් රාජපක්ෂ අමාත්‍යවරයා පෙන්වා දුන්නේය. අමාත්‍යවරයා මේ අදහස් පළ කර සිටියේ ශ්‍රී ලංකා සංවර්ධන පරිපාලන ආයතනයේ ඊයේ පැවති දිස්ත්‍රික් ලේකම්වරුන්ගේ සම්මන්ත්‍රණයට සහභාගී වෙමිනි. ආසියාවේ ආශ්චර්යය කරා රට ගෙනයාමට දිස්ත්‍රික් ලේකම්වරුන්ගේ සහය නොමඳව අපේක්ෂා කරන බව ද ඔහු එහිදී කියා සිටියේය. ඉදිරි මාස කිහිපය තුළ වී අස්වනු නෙලන හෙයින්, වී මිලදී ගැනීම පිළිබඳව යෝජනා ඉදිරිපත් කරන ලෙස ද දිස්ත්‍රික් ලේකම්වරුන්ට බැසිල් රාජපක්ෂ මහතා උපදෙස් ලබාදී තිබේ.", "URL": "https://sinhala.adaderana.lk/news.php?nid=17009", "Category": null, "Parent URL": null}