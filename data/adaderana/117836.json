{"Source": "Adaderana", "Timestamp": "August 30, 2019 10:17 am", "Headline": "කාසල්රි-මවුස්සාකැලේ ජල මට්ටම් ඉහළට", "News Content": "මධ්‍යම කඳුකරයේ ජල පෝෂක ප්‍රදේශවලට ඊයේ (29) රාත්‍රියේ සිට කඩින් කඩ තද සුලං සමඟ තද වැසි පතිත වෙමින් පවතින බව වාර්තා වෙයි. පවතින අධික වර්ෂාවත් සමඟ කාසල්රි සහ මවුස්සාකැලේ ජලාශවල ජල මට්ටම තවදුරටත් ඉහළ යමින් පවතින බව එම ජලාශ භාර ඉංජිනේරුවන් පැවසිය. අද (30) අලුයම වන විට කාසල්රි ජලාශයේ ජල මට්ටම පිටාර මට්ටමට අඩි 8 දක්වාත්, මවුස්සාකැලේ ජලාශයේ ජල මට්ටම පිටාර මට්ටමට අඩි 14 දක්වාත් ආසන්න වී ඇති බව එම ජලාශ භාර ඉංජිනේරුවන් ප්‍රකාශ කර ඇත. කාසල්රි සහ මවුස්සාකැලේ ජලාශල ජල මට්ටම ඉහල යාමත් සමඟම කැනියොන්, ලක්ෂපාන, නව ලක්ෂපාන, පොල්පිටිය, විමලසුරේන්ද්‍ර යන විදුලි බලාගාර වල විදුලි උත්පාදනය උපරිම ධාරිතාවෙන් සිදු කරන බව ද එම විදුලි බලාගාර ඉංජිනේරුවන් ප්‍රකාශ කර ඇත.", "URL": "https://sinhala.adaderana.lk/news.php?nid=117836", "Category": null, "Parent URL": null}