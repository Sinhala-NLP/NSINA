{"Source": "Adaderana", "Timestamp": "October 28, 2014 05:49 pm", "Headline": "රු.15,000 ක් සුදුසුකම් ඇති හැමෝටම නැත්තේ ඇයි?", "News Content": "වෘත්තීමය සුදුසුකම් සහිත සියලූ රාජ්‍ය නිලධාරින්ට රු. 15000/= වෘත්තීය දීමනාව ගෙවිය යුතු බව ජාතික වෘත්තීය සමිති මධ්‍යස්ථානය පවසයි. එම මධ්‍යස්ථානයේ සභාපති කේ.ඩී ලාල්කාන්ත මහතාගේ අත්සනින් යුතුව නිකුත් කර ඇති නිවේදනයක මේ බව දැක්වෙයි. එකී නිවේදනයේ මෙසේද සඳහන්ය. මහින්ද රාජපක්‍ෂ ජනාධිපතිවරයා විසින් ඉදිරිපත් කළ 2015 අයවැයෙන් වෘත්තීයමය සුදුසුකම් සහිත රාජ්‍ය නිලධාරින් සඳහා ගෙවීමට යෝජනා කර ඇති රු. 15000/= ක දීමනාව එවැනි සුදුසුකම් සහිත සියලූ රාජ්‍ය නිලධාරින්ට ගෙවිය යුතු බවට ජාතික වෘත්තීය සමිති මධ්‍යස්ථානය අවධාරණය කරමු. අය-වැය යෝජනා (අංක 57.2) අනුව මෙම ‘‘වෘත්තීය දීමනාව’’ ලබාදීමට සූදානම් වනුයේ සීමිත රාජ්‍ය නිලධාරින් පිරිසකට බව පෙනී යයි. නමුත් මහින්ද රාජපක්‍ෂ ජනාධිපතිවරයාගෙන් අපට විමසීමට ඇත්තේ වසර 20 ක් සේවය කළ ගුරුවරයා හා විදුහල්පති වරයා වෘත්තීය සුදුසුකම් සහිත රාජ්‍ය නිලධාරියෙකු නොවේද? එමෙන්ම වසර 20 ක් සේවය කළ හෙද නිලධාරින්, කාර්මික සේවාවේ නිලධාරින්, පරිපූරක වෛද්‍ය සේවාවේ නිලධාරින්, දුම්රිය සේවයේ නිලධාරින්, කළමනාකාර සේවාවේ නිලධාරින් ඇතුළු අනෙකුත් සේවාවල වසර 20 ක් සේවය කළ නිලධාරින් වෘත්තීය සුදුසුකම් සහිත රාජ්‍ය නිලධාරින් නොවේද යන්නයි. එබැවින් මෙම වෘත්තීය දීමනාව සීමිත පිරිසක් පමණක් සතුටු කිරීමට ලබාදෙනවා වෙනුවට ඉහත අප උදාහරණ ලෙස සඳහන් කළ ආකාරයේ වෘත්තීය පහසුකම් සහිත සියලූම රාජ්‍ය නිලධාරින්ට ගෙවිය යුතු බවට අවධාරණය කරමු. වෘත්තීය සුදුසුකම් සහිත විශාල පිරිසක් පසෙකලා ‘‘වෘත්තීය දීමනාව’’ ගෙවීමට කටයුතු කිරීම ඔවුන්ගේ වෘත්තීය සුදුසුකම් හෑල්ලූවට ලක් කිරීමක් බවද වැඩිදුරටත් අවධාරණය කරමු. එබැවින් මෙම ‘‘වෘත්තීය දීමනාව’’ වසර 20 ක් ඉක්මවූ සේවාවක් ඇති වෘත්තීමය සුදුසුකම් සහිත සියලූ රාජ්‍ය නිලධාරින්ට ගෙවිය යුතු බවට ඉතා ඕනෑකමින් යුතුව අවධාරණය කරමු.", "URL": "https://sinhala.adaderana.lk/news.php?nid=47031", "Category": null, "Parent URL": null}