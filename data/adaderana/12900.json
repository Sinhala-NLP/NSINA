{"Source": "Adaderana", "Timestamp": "December 16, 2010 04:46 pm", "Headline": "මදුරුවන්ට නවාතැන් දුන් කොළඹ ආයතන හා පාසල් ගැන හෙළිවෙයි", "News Content": "කොළඹ නගර සභා බල ප්‍රදේශ‍ය තුළ පිහිටි ආයතන හා පාසල්වලින් 50% ක් මදුරු කීටයන් සහිත සහ මදුරුවන් බෝවිය හැකි ස්ථාන ලෙස හඳුනාගෙන තිබේ. දෙසැම්බර් මුල් සතිය තුළ ක්‍රියාත්මක වූ ඩෙංගු මර්දන ජාතික වැඩසටහනේ දී මේ බව අනාවරණය වූ බව සෞඛ්‍ය අමාත්‍යාංශය පැවසීය. පරීක්ෂාවට ලක් කළ ආයතන 55 අතුරින් ආයතන 35 ක්ම මදුරුවන් බෝවිය හැකි ස්ථාන ලෙස හඳුනාගෙන ඇති බව එම අමාත්‍යාංශය සඳහන් කරයි. අදාළ ආයතනවලින් 19 ටම එරෙහිව නීතිමය පියවර ගෙන ඇති අතර ඔවුන්ට නොතීසි නිකුත් කර ඇති බව ද සඳහන්ය. පරීක්ෂාවට ලක්කළ පාසල් 58 න් 29 ම මදුරු කීටයන් සහිත ස්ථාන සොයාගෙන ඇති අතර ඉන් පාසල් 16 ට මේ වන විට නොතීසි නිකුත් කර ඇති බව සෞඛ්‍ය අමාත්‍යාංශය පවසයි. මෙම පාසල් අතර කොළඹ නගරයේ පිහිටි උසස්ම පාසල් ද වන බව සඳහන්ය.", "URL": "https://sinhala.adaderana.lk/news.php?nid=12900", "Category": null, "Parent URL": null}