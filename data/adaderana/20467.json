{"Source": "Adaderana", "Timestamp": "December 5, 2011 08:18 am", "Headline": "ගල්ගසා යාචකයින් 12 ක් මැරූ සැකකරු මාට්ටු", "News Content": "යාචකයින් 12 ‍ දෙනෙකු ඝාතනය කිරීම ඇතුළු සිද්ධීන් කිහිපයකට සම්බන්ධ සැකකරුවෙකු ගල්කිස්ස ප්‍රදේශයේ දී අත්අඩංගුවට ගෙන තිබේ. හෙරොයින් ජාවාරමක් සම්බන්ධයෙන් සැකපිට අත්අඩංගුවට ගත් සැකකරුගෙන් අදාළ ඝාතන සම්බන්ධයයෙන් ද තොරතුරු අනාවරණය කර ගැනීමට හැකි වූ බව පොලිසිය සඳහන් කරයි. මොරටුව , කිරිබත්ගොඩ , කොල්ලුපිටිය , පෑලියගොඩ , වැල්ලවත්ත , කොටහේන , ගල්කිස්ස , කොම්පඤ්ඤවීදීය හා කැළණිය යන ප්‍රදේශ වල දී මෙම සැකකරු විසින් අදාළ ඝාතන සිදු කර තිබේ. ගල් වලින් හිසට පහර දීම මඟින් මෙම යාචකයින් 12 දෙනා ඝාතනය කර ඇති බවට තොරතුරු අනාවරණය වී ඇත. අදාළ සැකකරුට ස්ථීර පදිංචි ස්ථානයක් නොමැති අතර මෙම ඝාතන සිදු කර ඇත්තේ කුමන අරමුණකින්ද යන්න පිළිබඳව ගල්කිස්ස පොලිසිය වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=20467", "Category": null, "Parent URL": null}