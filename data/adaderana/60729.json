{"Source": "Adaderana", "Timestamp": "June 3, 2016 11:08 am", "Headline": "අනතුරින් 2ක් මරුට 3ක් රෝහලට", "News Content": "හැටන් - නුවරඑළිය ප්‍රධාන මාර්ගයේ කුඩාගම ප්‍රදේශයේ දී සිදුවු රිය අනතුරකින් පාසල් සිසුවෙකු තුවාල ලබා තිබේ.පාසල නිමවී යතුරුපැදියකින් නිවස බලා ගමන් කරමින් සිටි සිසුවා ටිපර් රථයක ගැටීමෙන් අනතුර සිදුව ඇති බව පොලීසිය සඳහන් කළේය.අනතුරෙන් තුවාල ලැබු සිසුවා දික්ඔය මූලික රෝහලට ඇතුළත් කර තිබේ.අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන ඇති අතර ඔහු අද(03) හැටන් මහේස්ත්‍රාත් අධිකරණය වෙත ඉදිරිපත් කිරීමට නියමිතය.කුරුවිට ප්‍රදේශයේ සිදුවූ රිය අනතුරකින් පුද්ගලයෙකු මියගොස් තිබේ.රථ ගාලක නවතා තිබු ත්‍රිරෝද රථයක මෝටර් රථයක් ගැටීමෙන් එම අනතුර සිදුව ඇති බව පොලීසිය සඳහන් කළේය.අනතුරෙන් ත්‍රිරෝද රථයේ සිටි පුද්ගලයින් තිදෙනෙකු තුවාල ලබා ඇති අතර ඔවුන් ප්‍රතිකාර සඳහා රත්නපුර රෝහලට ඇතුළත් කිරීමේ දී ඉන් එක් අයෙකු මියගොස් තිබේ.මියගොස් ඇත්තේ 34 හැවිරිදි කුරුවිට හිදැල්ලන ප්‍රදේශයේ පදිංචිව සිටි අයෙකි.අනතුරට සම්බන්ධ මෝටර් රථයේ රියදුරු පළාගොස් ඇති අතර ඔහු අත්අඩංගුවට ගැනීම සඳහා කුරුවිට පොලීසිය වැඩිදුර විමර්ශන සිදුකරයි.මේ අතර මහනුවර, ඩී.එස්.සේනානායකවීදිය ප්‍රදේශයේ දී සිදුවූ රිය අනතුරකින් තරුණයෙකු මියගොස් තවත් අයෙකු බරපතළ තුවාල ලබා තිබේ.ලොරි රථයක් සහ යතුරුපැදියක් එකිනෙක ගැටීමෙන් අනතුර සිදුව ඇති බව පොලීසිය පැවසුවේය.අනතුරෙන් යතුරුපැදියේ පැදිකරු සහ පසුපැදිකරු බරපතළ තුවාල ලබා මහනුවර මහ රෝහලට ඇතුළත් කිරීමේ දී පැදිකරු මියගොස් ඇති අතර පසුපැදිකරු රෝහලේ දැඩි සත්කාර ඒකකයේ ප්‍රතිකාර ලබන බව වාර්තා වෙයි.මියගොස් ඇත්තේ එම ප්‍රදේශයේම පදිංචිව සිටි 24 හැවිරිදි තරුණයෙකි.අනතුර සම්බන්ධයෙන් ලොරි රථයේ රියදුරු අත්අඩංගුවට ගෙන ඇති අතර මහනුවර පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=60729", "Category": null, "Parent URL": null}