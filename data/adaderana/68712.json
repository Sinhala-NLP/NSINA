{"Source": "Adaderana", "Timestamp": "January 27, 2017 10:04 pm", "Headline": " කාන්තාවන් ප්‍රබලතම ජාලයක් බවට පත් කරනවා", "News Content": "මෙරට ජනගහනයෙන් අඩකට වැඩි කොටසක් වන හා එතෙරදී තම ශ්‍රමය කැපකොට වැඩි විදෙස් විනිමයක් උපයා දෙන කාන්තාවන් මෙරට ප්‍රබලතම ජාලයක් බවට පත් කරන බව නියෝජ්‍ය ඇමතිනී වෛද්‍ය අනෝමා ගමගේ මහත්මිය පවසයි.අද(27) අරලියගහ මන්දිරයේදී පැවති එක්සත් ලක් වනිතා පෙරමුණේ ප්‍රාදේශීය නායිකාවන්ගේ රැස්වීමක් අමතමින් ඇය ඒ බව කියා සිටියාය.කාන්තා නියෝජනය පළාත් පාලන ආයතන මට්ටමින් 25%ක් දක්වා ඉහළ දැමීමට සම්මත කර තිබෙන බවත්, ඉදිරියේදී පළාත් සභාවල හා පාර්ලිමේන්තුවේ කාන්තා නියෝජනය ද ඉහළ නැංවීමට පියවර ගන්නා බවත් ඇය පැවසීය.පිරිමින්ට දේශපාලනයෙහි නියැළීමට අවස්ථාව සැලසී ඇත්තේ, ගෘහ පාලනය මැනවින් ඉටු කොට නිවසේ සුදුසු පරිසරයක් ඇති කරන කාන්තාවන් නිසා බව නියෝජ්‍ය ඇමතිනීය පවසයි.තවදුරටත් අදහස් දැක්වූ ඇය කියා සිටියේ, වසර 20ක කාලයක් විපක්ෂයේ සිටියදී පක්ෂය වෙනුවෙන් කැපවූවන්ට තම ප්‍රණාමය පුද කරන බවත්, ඔවුන් කළ කැප කිරීම් මේ වන විට අගය කිරීමට ලක් කර තිබෙන බවත් ය.", "URL": "https://sinhala.adaderana.lk/news.php?nid=68712", "Category": null, "Parent URL": null}