{"Source": "Adaderana", "Timestamp": "February 28, 2019 06:30 pm", "Headline": "ගමට ආපු අමුත්තෙක් පන්නා දැමීමේ මෙහෙයුමක්", "News Content": "වැල්ලවාය ප්‍රාදේශීය ලේකම් කොට්ඨාශයේ ආනපල්ලම ප්‍රදේශයට ඊයේ(27) රාත්‍රියේ කඩා වැදුණු වන අලියෙකු අද (28) උදෑසන වන තෙක්ම ගම්මානයේ රැදී සිටීම නිසා ගම්මානයේ ජනතාව කලබලයට පත් වූ අද දෙරණ වාර්තාකරු පැවසීය. මෙම වන අලියා එලවා දැමීම සඳහා වැල්ලවාය වනජීවි නිලධාරීන් සහ ප්‍රදේශවාසීන් එක්ව උදෑසන මෙහෙයුමක් ආරම්භ කළ අතර පැයක පමණ මෙහෙයුමකින් පසුව අලියා පලවා හැරීමට හැකි විය. ප්‍රදේශවාසීන් පවසන අන්දමට මෙම වනඅලියා ඇස් දෙකම නොපෙනෙන අලියෙකු වන අතර එම වන අලියා නිතර නිතර ගම්මානයට කඩා වැදීම තමන්ගේ ජීවත මෙන්ම දේපල ටද දැඩි තර්ජනයක් වී ඇති බවයි. වන අලියා ආනපල්ලම කණිෂ්ඨ විද්‍යාලය අසලින්ම ගමන් කළ අතර එම අවස්ථාවෙදී පාසලේ වැඩකටයුතු ද ආරම්භ වී තිබිණි. ප්‍රදේශයේ අලිවැට කඩාගෙන මෙම වනඅලි ගම්වදින අතර එම විදුලි වැට විදිමත් ලෙස සකස් කර දෙන මෙන් ජනතාව බලධාරීන්ගේන් ඉල්ලීමක් කර සිටියි.", "URL": "https://sinhala.adaderana.lk/news.php?nid=105225", "Category": null, "Parent URL": null}