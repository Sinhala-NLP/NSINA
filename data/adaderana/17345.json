{"Source": "Adaderana", "Timestamp": "July 12, 2011 07:17 am", "Headline": "ඩො.මිලියන 162 ක් ගෙවන්නැයි  ඛනිජ තෙල් සංස්ථාවට අධිකරණ නියෝගයක් ", "News Content": "ස්ටෑන්ඩර්ඩ් චාර්ටඩ් බැංකුවට ඇමරිකානු ඩොලර් මිලියන 162 ක මුදලක් ගෙවන ලෙස එංගලන්ත අධිකරණයක් විසින් ලංකා ඛනිජ තෙල් නීතිගත සංස්ථාවට නියෝග කර ඇතැයි විදෙස් මාධ්‍ය උපුටා දක්වයි. හෙජින් ගනුදෙනුවට අදාළ අවබෝධතා ගිවිසුම අනුව ස්ටෑන්ඩර්ඩ් චාර්ටඩ් බැංකුවට ඇමරිකානු ඩොලර් 161,733,500 ක් අදාළ පොලිය සමග ගෙවිය යුතු බව බ්‍රිතාන්‍ය මහාධිකරණ විනිසුරු හැම්බ්ලන් විසින් ඊයේ දිනයේ නියෝග කර ඇති බව රොයිටර් පුවත් සේවය කියා සිටියි. මේ පිළිබඳ අද දෙරණ කළ විමසුමකදී ඛනිජ තෙල් කර්මාන්ත අමාත්‍ය සුසිල් ප්‍රේම්ජයන්ත් මහතා කියා සිටියේ මෙම නඩුවට අදාළ නීතිමය ක්‍රියා මාර්ග ගනු ‍ලැබුවේ රජයේ නීතිපති දෙපාර්තමේන්තුව මගින් බවයි. බ්‍රිතාන්‍ය මහාධිකරණය විසින් දෙනු ලැබූ මෙම තීන්දුවට අදාළ ඉදිරි නීතිමය ක්‍රියා මාර්ග ගැනීම නීතිපති දෙපාර්තමේන්තුව විසින් කරනු ඇති බව අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17345", "Category": null, "Parent URL": null}