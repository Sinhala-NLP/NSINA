{"Source": "Adaderana", "Timestamp": "May 25, 2012 01:58 pm", "Headline": "රජයේ වෛද්‍ය නිලධාරීන්ගේ සංගමයට පැනවූ වාරණය ඉවතට", "News Content": "ප්‍රවාහන දීමනා මුල්කරගනිමින් රජයේ වෛද්‍ය නිලධාරීන්ගේ සංගමය විසින් වැඩ වර්ජනයක නිරත විම තහනම් කරමින් නිකුත් කර තිබූ වාරණ නියෝගය කොළඹ දිසා අධිකරණය විසින් අද (25) ඉවත්කර තිබේ. කොළඹ ජාතික රෝහලේ ප්‍රතිකාර ලබමින් සිටි රෝගීන් දෙදෙනෙකු විසින් ගොනුකළ පෙත්සමක් සලකා බැලීමෙන් අනතුරුව කොළඹ දිසා අධිකරණය විසින් මීට සති දෙකකට ‍පමණ පෙර මෙම නියෝගය නිකුත් කර තිබිණි. එම රෝගීන් දෙදෙනාට නිසි පරිදි ප්‍රතිකාර ලබා දුන් බවත්, අදාළ වාරණ නියෝගය නිකුත් වී ස්වල්ප වේලාවකින් එම රෝගීන් දෙදෙනා රෝහලෙන් පිටව ගොස් තිබූ බවත් රජයේ වෛද්‍ය නිලධාරීන්ගේ සංගමය අධිකරණයට පෙන්වා දී ඇත. වැඩ වර්ජන කිරිම ආණ්ඩුක්‍රම ව්‍යවස්ථාව යටතේ ලැබී ඇති වෟත්තීය අයිතියක් බැවින් අදාළ වාරණ නියොගය ඉවත් කරන මෙන් රජයේ වෛද්‍ය නිලධාරීන්ගේ සංගමය අධිකරණයෙන් ඉල්ලා තිබේ. මෙම කරුණු සලකා බැලූ කොළඹ දිසා අධිකරණය අදාළ වාරණ නියෝගය ඉවත් කිරිමට තීන්දු කර ඇත.", "URL": "https://sinhala.adaderana.lk/news.php?nid=24517", "Category": null, "Parent URL": null}