{"Source": "Adaderana", "Timestamp": "November 27, 2016 05:08 pm", "Headline": "කස්ත්‍රෝ අද්විතීය හා ආදර්ශමත් නායකයෙක්", "News Content": "හිටපු කියුබානු ජනාධිපති ෆිදෙල් කස්ත්‍රෝගේ අභාවයත් සමඟ ශ්‍රී ලංකාවට සමීප මිතුරෙකු අහිමි වූ බව ජනාධිපති මෛත්‍රිපාල සිරිසේන මහතා පවසයි.ශෝක පණිවිඩයක් නිකුත් කරමින් ජනාධිපතිවරයා පෙන්වාදෙන්නේ අද්විතීය නායකයෙකුගේ නික්ම යාම පිළිබඳ ශෝක වන කියුබානු ජනතාව සමඟ ශ්‍රී ලංකාව ද අත්වැල් බැඳගෙන සිටින බවයි.උග්‍ර බාහිර අභියෝග මධ්‍යයේ කියුබානු ජනතාවගේ සුබසිද්ධිය ප්‍රවර්ධනය සඳහා සිය ජීවිතයත්, වෘත්තියත් කැප කළ ෆිදෙල් කස්ත්‍රෝ අද්විතීය සහ ආදර්ශමත් නායකයෙකු බව මෛත්‍රිපාල සිරිසේන මහතා පවසයි.ඔහු පෙන්වාදෙන්නේ ආසියාව, අප්‍රිකාව සහ ලතින් ඇමරිකාවේ බොහෝ රටවල් මෙන්ම ශ්‍රි ලංකාව ද කියුබාව ලබාගත් ඇතැම් ජයග්‍රහණ වල ප්‍රතිලාභ ලබමින් සිටින බවයි. මෙම ශෝක ජනක අවස්ථාවේ ශ්‍රී ලංකා රජයේ සහ ජනතාවගේ බලවත් ශෝකය කියුබානු රජය සහ ජනතාව වෙත පළ කරන බව ජනාධිපති මෛත්‍රිපාල සිරිසේන මහතා නිකුත් කළ ශෝක පණිවිඩයේ දැක්වෙයි.මේ අතර සේවා නියුක්තිකයන්ගේ භාර අරමුදලේ 35 වන සංවත්සර උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පැවැත්වුණි.බණ්ඩාරනායක ජාත්‍යන්තර සම්මන්ත්රණ ශාලාවේ පැවති එම උත්සවයේදී හොඳම සේවා යෝජකයින් 11 දෙනෙකු වෙත ජනාධිපතිවරයා විසින් ඇගයීම් සම්මාන පිරිනමා ඇත.සේවා නියුක්තිකයින්ගේ භාර අරමුදලේ 35 වන සංවත්සරය නිමිත්තෙන් සමරු මුද්දරයක් සහ මුල්දින කවරයක් ද එහිදී නිකුත් කෙරුණු බව ජනාධිපති මාධ්‍ය අංශය සඳහන් කළේය.1981 වසරේ මාර්තු මස පළමුවනදා සිට ක්‍රියාත්මක වන සේවානියුක්තිකයින්ගේ භාර අරමුදලේ මේ වන විට මිලියන 2.5ක පමණ පිරිසක් සාමාජිකත්වය දරණු ලබයි.", "URL": "https://sinhala.adaderana.lk/news.php?nid=66470", "Category": null, "Parent URL": null}