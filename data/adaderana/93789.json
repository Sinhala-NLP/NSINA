{"Source": "Adaderana", "Timestamp": "August 4, 2018 09:50 am", "Headline": "ප්‍රමිතියක් නැතුව ඉදිකළ වැවක් නිසා ගොවීන්ට යන එන මං නෑ", "News Content": "වැල්ලවාය ප්‍රාදේශීය ලේකම් කොට්ඨාශයේ තෙලුල්ල ජනපද ග්‍රාම නිලධාරී වසමේ නයිගල්ආර වැවේ අක්‍රමවත් ප්‍රතිසංස්කරණ නිසා ප්‍රදේශයේ ගොවීන් දැඩි පීඩාවකට පත් වී තිබේ. මෙම වැවෙන් ජලය ලබාගෙන අක්කර සියගණනක් කුඹුරු සහ ගොඩ ඉඩම් වගා කලද වැව් ජලය නොමැති නිසා කන්න හයක් කිසිඳු වගාවක් කිරීමට නොහැකි වූ බව ජනතාව පවසයි. එම නිසා ප්‍රදේශයේ ජනතාවගේ ආර්ථිකය ද සම්පූර්ණයෙන්ම කඩා වැටී ඇති අතර ජනතාව දැඩිලෙස පීඩාවට පත් වී තිබේ. 2016 වර්ෂයේදී ගොවිජන සේවා දේපාර්තමේන්තුව මඟින් රුපියල් ලක්ෂ ගනනක මුදලක් වියදම් කරමින් වැවේ ප්‍රතිසංස්කරණ කටයුතු කලද මේ වන විට වැව් බැම්ම සම්පූර්ණයෙන්ම ඉරි තැලී විනාශ වී ගොස් ඇත. එම නිසා වැවේ ජලය රදා පවතින්නේ නැති අතර එම නිසා ප්‍රදේශයේ ජනතාවට කන්න හයකින් කිසිඳු වගාවක් කිරීමට ඉඩකඩ ලැබී නැත. මෙම වැවේ සොරොව්ව මඟින්ද නිතරම ජලය කාන්දු වන බවත් එම නිසා වැවේ තිබූ ජලයද අපතේ යන බව ප්‍රදේශවාසීන් පවසයි. වැවේ ඉතිරි වූ එම ජලය බලාපොරොත්තුවෙන් වම්බටු ඇතුළු වෙනත් වගාවන් කිහිපයක් කල ගොවින්ගේ වගා රැසක්ද මේ වන විට විනාශ වී ගොස් ඇත.", "URL": "https://sinhala.adaderana.lk/news.php?nid=93789", "Category": null, "Parent URL": null}