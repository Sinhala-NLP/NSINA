{"Source": "Adaderana", "Timestamp": "May 31, 2012 08:51 am", "Headline": "ඉදිරි මාස 3 තුළ තැපැල් ස්ථාන 100 ක් ජාලගත කෙරෙයි", "News Content": "ඉදිරි මාස 3 ඇතුළත තැපැල් ස්ථාන 100 ක් ජාලගත කරන බව තැපැල්පති රෝහණ අබේරත්න මහතා පවසයි. එමගින් ජනතාවට වැඩි සේවාවක් ලබාදීමට අපේක්ෂා කරන බව ඔහු පෙන්වාදෙයි. තැපැල් ස්ථාන ජාලගත කිරීමේ වැඩපිළි‍වෙළ ඊයේ(30) දිනයේ ආරම්භ වූ අතර එහි පළමු අදියර යටතේ තැපැල් ස්ථාන 12 ක් ජාලගත කර තිබේ. පිළියන්දල, මොරටුව, ගල්කිස්ස, ගාල්ල, නිට්ටඹුව, කුරුණෑගල, අනුරාධපුරය, හලාවත, බලංගොඩ, බදුල්ල සහ කළුතර තැපැල් කාර්යාල මෙම ජාලයට සම්බන්ධ වන බව එම වැඩපිළිවෙළ පිළිබඳව අද දෙරණට අදහස් දැක්වූ තැපැල්පති රෝහණ අබේරත්න මහතා සඳහන් කළේය. මේ යටතේ පළමුව සේවාවන් 07 ක හඳුන්වා දෙන බවත්, නව සේවාවන් 02 ක පමණ හඳුන්වාදීමට බලාපොරොත්තු වන බව ද ඒ මහතා පෙන්වාදුන්නේය.", "URL": "https://sinhala.adaderana.lk/news.php?nid=24638", "Category": null, "Parent URL": null}