{"Source": "Adaderana", "Timestamp": "May 26, 2018 04:37 pm", "Headline": "ගබ්සාව නීතියෙන් තහනම් කරනවා ද? නැද්ද? ", "News Content": "ගබ්සාව, නීතියෙන් තහනම් කරනවාද, නැද්ද යන ජනමතය අනුව තීරණය කර නීති හඳුන්වාදීමට අයර්ලන්තය පසුගියදා ජනමත විචාරණයක් පැවැත් විය. එහිදී පවතින ගබ්සා නීතිය ලිහිල් කිරීමට කැමැත්ත පළකරමින් අයර්ලන්ත වැසියන් බොහෝ පිරිසක් ඡන්දය භාවිතා කර ඇති බව වාර්තා වෙයි. ආණ්ඩුක්‍රම ව්‍යවස්ථාවේ පවතින නූපන් දරුවාටත් ගැබිණි මවකගේ ජීවිතයට සමාන අයිතියක් ඇත යනුවෙන් පවතින විධිවිධානය වෙනස් කිරීම සම්බන්ධව ජනමතය විමසමින් අයර්ලන්ත මෙම ජනමත විචාරණය පවත්වා තිබේ. ඡන්ද විමසීමේදී වැඩි ප්‍රතිශතයක් ඡන්දය භාවිතා කර ඇත්තේ අයර්ලන්ත ව්‍යවස්ථාව සංශෝධනය කර පවතින ගබ්සා නීතිය ලිහිල් කළ යුතු බවට කැමැත්ත පළකරමින් බව එරට පුවත්පත් වාර්තා මඟින් පෙන්වා දෙයි. කළලයක් යනු ජීවිතයක් යන පදනමින් ගබ්සාවට තහනමක් පැවතුණද අතවර සිදුවීමකදී හා එකම ලේ නෑයන් අතර එක් වීමක ගැබ් ගැනීමකදී ගබ්සාව අවශ්‍ය බවට පසුගිය කාලයේ එරට මහජන හඩක් නැගුණ අතර එය නීතියට එක්කිරීමට නම් ජනමත විමසුමක් අවශ්‍ය බව අයර්ලන්ත අගමැතිවරයා ප්‍රකාශ කළේය. ඒ අනුව මෙම ජනමත විචාරණය පැවැත්වුණේ. කෙසේ වෙතත් ප්‍රතිඵල තවමත් නිල වශයෙන් ප්‍රකාශයට පත්කර නැහැ.", "URL": "https://sinhala.adaderana.lk/news.php?nid=89867", "Category": null, "Parent URL": null}