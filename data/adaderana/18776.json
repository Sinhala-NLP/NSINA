{"Source": "Adaderana", "Timestamp": "September 17, 2011 08:38 am", "Headline": "රජය හා ටී. එන්. ඒ අතර තවදුරටත් සාකච්ඡා", "News Content": "ආණ්ඩුව හා දෙමළ ජාතික සන්ධානය අතර තවදුරටත් සාකච්ඡා පැවැත්වීමට එකඟතාව පළවී තිබේ. දෙපාර්ශවයේ නියෝජිතයින් අතර ඊයේ(16) පැවති සාකච්ඡාවේ දී මෙම එකඟතාවට පැමිණ ඇති බව සඳහන්ය. මෙම වසරේ මාර්තු 18 වැනිදා දෙමළ ජාතික සන්ධානය ඉදිරිපත් කළ වාර්තාව අනුව තවදුරටත් සාකච්ඡා පැවැත්වීමට එකඟතාව පළ වී ඇත. ස්ථිරසාර දේශපාලන විසඳුමක් යන මූලික ස්ථාවරයේ සිට සාකච්ඡා ඉදිරියට ගෙන යාමට ද එකඟ වී ඇති බව වාර්තා වේ. ඊයේ(16) පැවති සාකච්ඡාවට‍ ආණ්ඩු පාර්ශවය වෙනුවෙන් මහාචාර්ය ජී.එල්.පීරිස්, මහාචාර්ය රජීව් විජේසිංහ, සජින් වාස් ගුණවර්ධන, නිමල් සිරිපාල ද සිල්වා යන මැති ඇමතිවරුන් සහභාගි විය. දෙමළ ජාතික සන්ධානය වෙනුවෙන් ආර්.සම්බන්ධන්, මාවෙයි සේනාධිරාජා, සුරේෂ් ප්‍රේමචන්ද්‍රන්, එම්.ඒ. සුමන්දිරම් යන මන්ත්‍රීවරු සහභාගී වී සිටියේය.", "URL": "https://sinhala.adaderana.lk/news.php?nid=18776", "Category": null, "Parent URL": null}