{"Source": "Adaderana", "Timestamp": "January 30, 2019 08:39 am", "Headline": "ආරක්ෂක අංශ සතුව තිබු තවත් ඉඩම් අක්කර 7194ක් යළි පවරාදෙයි", "News Content": "වන්නි ආරක්ෂක සේනා කලාපය වෙනුවෙන් පවරාගෙන තිබු රජයේ ඉඩම් හා සිවිල් ජනතාවගේ ඉඩම් අක්කර 7194.86 ක් නැවත රජය හා සිවිල් ජනතාව වෙනුවෙන් මේ වන විට පවරාදි ඇති බව වන්නි ආරක්ෂක සේනා මූලස්ථානය පවසයි. ජනාධිපතිවරයාගේ නියෝග යටතේ වන්නි ආරක්ෂක සේනා ආඥාපති මේජර් ජෙනරල් කුමුදු පෙරේරා මහතාගේ අධීක්ෂණය යටතේ ඊයේ(29) වන්නි ආරක්ෂක සේනා මූලස්ථානයට අයත්ව තිබු මන්නාරම දිස්ත්‍රික්කයේ ඉඩම් අක්කර 16 ක පමණ ප්‍රමාණයක් මන්නාරම දිස්ත්‍රික් ලේකම් සි.ඒ.මොහාන්රාජ් මහතා වෙත පවරාදීමේ වැඩසටහන සම්බන්ධයෙන් විමසීමේදී වන්නි ආරක්ෂක සේනා මූලස්ථානය එලෙස පැවසීය. වන්නි ආරක්ෂක සේනා මූලස්ථානය පැවසූවේ 2009 වසරේ සිට වන්නි ආරක්ෂක සේනා මුලස්ථානයට අයත් මන්නාරම දිස්ත්‍රික්කයේ රජයේ ඉඩම් අක්කර 839.73 ක් හා සිවිල් ජනතාවගේ ඉඩම් අක්කර 50.51 ක් ද, වවුනියාව දිස්ත්‍රික්කයේ රජයේ ඉඩම් අක්කර 6218.74 ක් හා පුද්ගලික ඉඩම් අක්කර 85.88 ක ප්‍රමාණයක් ඇතුළුව බල ‍ප්‍රදේශයේ ඉඩම් අක්කර 7194.86 ක් මේ දක්වා නැවත පවරාදීම සිදුකොට ඇති බවයි. වර්තමානයේදී වන්නි කලා‍පයේ මූලික ආරක්ෂක කදවුරු පවතින ඉඩම් හැර ඉතිරි ඉඩම් සියල්ල රජය හා සිවිල් ජනතාව වෙනුවෙන් පවරාදී ඇති බවද වන්නි ආරක්ෂක සේනා මූලස්ථානය පැවසූහ.", "URL": "https://sinhala.adaderana.lk/news.php?nid=103321", "Category": null, "Parent URL": null}