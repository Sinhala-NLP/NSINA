{"Source": "Adaderana", "Timestamp": "February 1, 2013 08:53 am", "Headline": "ගන්න ජලයට අමතරව ඒකකයකට රු. 5.50 ක් ගෙවන්න වෙලා", "News Content": "ජාතික ජල සම්පාදන හා ජලාපවහන මණ්ඩලය මගින් බෙදා හරින ජලය 30% ක් ගණනය නොවීම හේතුවෙන් පාරිභෝගිකයන්ට ජල බිල වෙනුවෙන් අතිරේක වැයක් දැරීමට සිදුව ඇති බව විගණකාධිපති දෙපාර්තමේන්තුව පවසයි. ඒ අනුව ජල ඒකකයකට රු.5.50 ක පමණ මුදලක් අමතරව ගෙවීමට පාරිභෝගික ජනතාවට සිදුව ඇති බවත්, කොළඹ බල ප්‍රදේශය තුළ පමණක් ගණනය නොවන ජල ප්‍රමාණය 50%ක් වන බවත් විගණකාධිපති එච්.ඒ.එස් සමරවීර මහතා ප්‍රකාශ කළේය. මේ තත්ත්වය දියුණු රටවල 15%-17% ක් පමණ වන නමුත් ලංකාවේ තත්ත්වය කනගාටු දායක බව ඔහු පෙන්වා දුන්නේය. කොළඹ ප්‍රදේශයේ ජල නල පද්ධතිය වසර 75 කට වඩා පැරණිවීම,ජල නල අබලන්වීම, අනවසරෙන් ජලය ලබාගැනීම් ඇතුළු කරුණු කිහිපයක් එයට බලපා ඇති බව විගණකාධිපතිවරයා පෙන්වා දෙයි. මෙරට ජනගහනයෙන් 35%ට පමණ පානීය ජල අවශ්‍යතා සපුරා දෙන්නේ ජාතික ජල සම්පාදන හා ජලාපවහන මණ්ඩලයයි. විදුලිය , රසායනික ද්‍රව්‍ය හා සේවක නඩත්තුව ඇතුළු කරුණු සඳහා විශාල මුදලක් වැය කිරීමට එම මණ්ඩලයට සිදුව ඇති අතර පාරිභෝගිකයන්ගේ ජල බිලෙන් එම වැය බර අයකර ගැනෙයි. කෙසේ වුව ද පවතින ගැටලු සම්බන්ධයෙන් අවධානය යොමු කර ඇති ජාතික ජල සම්පාදන හා ජලාපවහන මණ්ඩලය ප්‍රකාශ කළේ කොළඹ ප්‍රදේශය ආශ්‍රිත ජලනල පද්ධතිය අලුත් කිරීමේ ව්‍යාපෘතියක් ආරම්භ කර ඇති බවයි.", "URL": "https://sinhala.adaderana.lk/news.php?nid=31251", "Category": null, "Parent URL": null}