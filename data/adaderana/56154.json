{"Source": "Adaderana", "Timestamp": "January 5, 2016 09:27 am", "Headline": "නවාස් ෂරීෆ් පිළිගැනීමේ නිල උත්සවය අදයි", "News Content": "තෙදින නිල සංචාරයක් සඳහා දිවයිනට පැමිණි පකිස්ථාන අග්‍රාමාත්‍ය නවාස් ෂරීෆ් මහතා පිළිගැනිමේ නිල උත්සවය අද ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ජනාධිපති ලේකම් කාර්යාලයේ දී පැවැත්වෙයි.මෙහිදී ත්‍රිවිධ හමුදා ආචාර වෙඩිමුර සහ උත්තමාචාරයක් පැවැත්වීමට ද නියමිතය.රාජ්‍ය නායකයින් දෙපළ අතර නිල ද්විපාර්ශවික සාකච්ඡා ඉන් අනතුරු ඇරඹෙයි. පකිස්ථාන අග්‍රාමාත්‍යවරයා වෙනුවෙන් ජනාධිපතිවරයා විසින් රාජ්‍ය භෝජන සංග්‍රහයක් ද අග්‍රාමාත්‍ය රනිල් වික්‍රමසිංහ මහතා විසින් දිවාභෝජන සංග්‍රහයක් ද පවත්වන බව විදේශ කටයුතු අමාත්‍යාංශය සඳහන් කළේය.සෞඛ්‍ය, විද්‍යා හා තාක්ෂණ, වෙළෙඳ, සංඛ්‍යාලේඛන, මැණික් හා ස්වර්ණාභරණ, මුදල් විශුද්ධිකරණ හා ත්‍රස්තවාදයට අරමුදල් සැපයීම, සංස්කෘතික යන ක්ෂේත්‍ර කිහිපයක් සම්බන්ධයෙන් දෙරට අතර එකඟතාවකට පැමිණීමට ද නියමිතය.පාකිස්ථාන අග්‍රමාත්‍ය නවාස් ෂරීෆ් මහතා ඓතිහාසික මහනුවර නගරයේ සංචාරයකට ද එක්වෙයි.මේ අතර පාකිස්ථාන් අග්‍රාමාත්‍යවරයාගේ මෙරට සංචාරය හේතුවෙන් කොළඹ ආශ්‍රිතව විශේෂ රථවාහන සැලැස්මක් ක්‍රියාත්මක කෙරෙයි.ඒ අනුව අද පෙරවරු 08.30 සිට පෙරවරු 10.00 පමණ දක්වා කාලය තුළ පාසන් පාර සිට රීගල් වටරවුම, බැංකු මාවත, ජනාධිපති මාවත, ගාලු මැදපාර දක්වා වසා තැබීමට නියමිතය.පෙරවරු 11.00 සිට 12.30 පමණ දක්වා එන්.එස්.ඒ වටරවුම සිට ගාලු පාරේ කොල්ලුපිටිය හංදිය දක්වා ද මාර්ගය වසා තබන බව පොලිස් මාධ්‍ය ඒකකය සදහන් කළේය.කොල්ලුපිටිය හන්දියේ සිට ගාලු පාර, එන්.එස්.ඒ වටරවුම, ලොටස් පාර, සෙරමික් හන්දිය, රිගල් වටරවුම, පාසන් පාර සිට කොල්ලුපිටිය පොලිසිය ඉදිරිපිට වටරවුම දක්වා මාර්ගය අද පස්වරු 01.30 සිට පස්වරු 02.00 පමණ දක්වා වසා තබනු ඇත.", "URL": "https://sinhala.adaderana.lk/news.php?nid=56154", "Category": null, "Parent URL": null}