{"Source": "Adaderana", "Timestamp": "January 19, 2013 08:49 am", "Headline": "මොහාන් පීරිස් ගැන ජගත් සංවිධානය අවධානයෙන්", "News Content": "ශ්‍රී ලංකාවේ හිටපු අගවිනිසුරුට එරෙහි දෝෂාභියෝග ක්‍රියාවලිය සහ ඇය ඉවත් කීරීමේ ක්‍රමවේදය ඛේදජනක ක්‍රියාවලියක් බව එක්සත් ජාතීන්ගේ සංවිධානයේ මානව හිමිකම් කොමසාරිස් පවසයි. අගවිනිසුරුවරිය ඉවත් කිරීම දෝෂ සහගත ක්‍රියාවලියක් මගින් සිදු වූවක් බව එක්සත් ජාතීන්ගේ සංවිධානයේ මානව හිමිකම් කොමසාරිස්ගේ ප්‍රකාශක රූපට් කොල්විල් පෙන්වාදෙයි. එමගින් අධිකරණයේ ස්වාධිනත්වයට අහිතකර බලපෑමක් එල්ල වූ බව මානව හිමිකම් කොමසාරිස් උපුටා දක්වමින් ඇයගේ ප්‍රකාශක රූපට් කොල්විල් පවසයි. අදාළ ක්‍රියාවලියේදී යුක්තිය පසිඳලීමේ මූලික සිද්ධාන්ත වන ස්වාධීන පරීක්ෂණ සහ සමබරතාව අගවිනිසුරුට එරෙහි දෝෂාභියෝග ක්‍රියාවලියේදී දක්නට නොලැබුණු බව ජගත් මානව හිමිකම් කොමසාරිස් නවදීනීදන් පිල්ලේ මහත්මියගේ ප්‍රකාශක කියයි. එමෙන්ම නව අගවිනිසුරු ලෙස පත් කළ මොහාන් පීරීස් මහතා සම්බන්ධයෙන් ද අදහස් දක්වමින් රූපට් කොල්විල් පවසන්නේ මොහාන් පීරිස් මහතා රජයේ නීතිපති ලෙස කටයුතු කිරීමත් කැබිනට් මණ්ඩලයේ නීති උපදේශක ලෙස කටයුතු කිරීමත් ශ්‍රී ලංකා ආණ්ඩුව නියෝජනය කරමින් පසුගිය වසරේ පැවති එක්සත් ජාතීන්ගේ මානව හිමිකම් කවුන්සිලයේදී ආණ්ඩුවට පක්ෂව කරුණු දැක්වීමක් සිදු කළ අයෙකු බවයි. අගවිනිසුරු ලෙස එවැනි පත් කිරීමක් සිදු කිරීම සම්බන්ධයෙන් ද තම දැඩි අවධානය යොමු වී ඇති බව මානව හිමිකම් කොමසාරිස්වරියගේ ප්‍රකාශකවරයා පෙන්වාදෙයි. කෙසේ වෙතත් නියෝජ්‍ය කතානායක චන්දිම වීරක්කොඩි මහතා පවසන්නේ අමෙරිකාව ප්‍රමුඛ ජාත්‍යන්තර බලවේග දෝෂාභියෝගය මුල් කර ගනිමින් පදනම් විරහිත ප්‍රචාර ගෙන යන බවයි. රටේ ඉදිරි ගමනට බාධාවක් වන්නේ නම් ආණ්ඩුක්‍රම ව්‍යවස්ථාව වුව ද වෙනස් කිරීමට රජය සූදානම් බව ඔහු කියයි.", "URL": "https://sinhala.adaderana.lk/news.php?nid=30879", "Category": null, "Parent URL": null}