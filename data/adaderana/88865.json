{"Source": "Adaderana", "Timestamp": "May 10, 2018 04:34 pm", "Headline": "දඹුල්ලේ නව වකුගඩු රෝහල් සංකීර්ණය විවෘත වෙයි ", "News Content": "දඹුල්ල දිස්ත්‍රික් මූලික රෝහලේ ඉදිකෙරුණු වකුගඩු රෝගී අංශය සහ ලේ පිරිසිදු කිරීමේ අංගනය විවෘත කිරීම 10 දින මධ්‍යම පළාත් ආණ්ඩුකාර පි .බි . දිසානායක මහතාගේ සහ මධ්‍යම පළාත් සෞඛ්‍ය අමාත්‍ය බන්දුල යාලේගම යන මහත්වරුන්ගේ ප්‍රධානත්වයෙන් පැවැත්විණි. වීර ඩෙන්සිල් කොබ්බෑකඩුව මුලික රෝහලට විශාල වශයෙන් අඩුපාඩුවක්ව පැවති මෙම අංගසම්පූර්ණ වකුගඩු රෝගී අංශය ජනාධිපති මෛත්‍රීපාල සිරිසේන මහතාගේ ඉල්ලීමක් පරිදි සෞඛය අමාත්‍යංශය මගින් ලබාදී තිබිණි. ඒ අනුව පසුගිය දා වකුගඩු රෝග ඒකකය ක්‍රියාත්මක කිරීම සඳහා සෞඛය අමාත්‍යංශය මඟින් වකුගඩු රෝග විශේෂඥ වෛද්‍යවරයෙකු දඹුල්ල රෝහලට එවා තිබිණි . මාස කිහිපයක් එම වෛද්‍යවරයා වකුගඩු රෝගී අංශය සහ ලේ පිරිපහදු අංශය ක්‍රියාත්මක කරමින් පැවැත්විණි. වෛද්‍යවරයාට මීට මාසයකට පමණ ඉහතදී මඩකලපුව ප්‍රදේශයේ රෝහලකට ස්ථාන මාරුවක් ලැබී තිබිණි. වකුගඩු රෝගී අංශයට විශේෂඥ වෛද්‍යවරයකු ඉල්ලා දඹුල්ල මූලික රෝහලේ සේවක සේවිකාවන් මෙන්ම වකුගඩු රෝගීන් පසුගියදා දඹුල්ල නගර මධ්‍යයේ රජයට බල කරමින් විරෝධතා ව්‍යාපාරයක් ද ආරම්භ කර තිබිණි. එවැනි වකවානුවක් පවතිද්දී පළාත් සෞඛය අමාත්‍යවරයා සහ පලාත් ආන්ඩුකාරවරයා පළාත් සෞඛ්‍ය අධ්‍යක්ෂවරිය ඇතුළු කණ්ඩායම පැමිණ 10 දින මෙම වකුගඩු රෝගි ඒකකය විවෘත කළ අතර පළමු රෝගියාගේ ලේ පෙරෙන කටයුතුද අමාත්‍යවරුන්ට ප්‍රදර්ශනය කිරීමද මෙහි විශේෂත්වයකි. පසුව එහි පැමිණි ජනතාව ඇමතූ ‍ පළාත් සෞඛ්‍ය අමාත්‍ය බන්දුල යාලේගම මහතා කියා සිටියේ මෙම වකුගඩු රෝග ප්‍රතිකාර ඒකකය ලබාදීම සම්බන්ධයෙන් වර්තමාන සෞඛ්‍ය අමාත්‍යවරයාට ස්තුතිවන්ත වන බව ය. මෙම වකුගඩු රෝගි ඒකකය විවෘත නොකිරීම පිළිබඳව මාධ්‍ය මගින් දිගින් දිගටම බලපෑම් එල්ල කළ නිසාත් එම උපකරණ විනාශ වන නිසාත් මෙය විවෘත කරන බව හෙතෙම මෙහිදී සඳහන් කළේය. කෙසේවෙතත් අමාත්‍යවරයා ඇතුළු පිරිස උත්සව සභාව අවසන්ව එළියට පිවිසෙනවාත් සමඟ එම ස්ථානයේ සිටි මාධ්‍යවේදීන් ඇමතිවරයාගෙන් විමසා සිටියේ විශේෂඥ වෛද්‍යවරයා ස්ථාන මාරු කොට මෙම වකුගඩු රෝගි ඒකකය ජනතා අයිතියට පත් කිරීම සිදු කළේ කුමක් නිසා දැයි යන්න ය. ඊට පිළිතුරු ලබාදුන් පලාත් අමාත්‍ය බන්දුල යාලේගම මහතා කියා සිටියේ රේඛීය අමාත්‍යංශයෙන් එම මාරු කිරීම් සිදුකර තිබෙන බවය .තමාට අමාත්‍යංශයේ ස්ථාන මාරු පිළිබඳව වග කීමට නොහැකි බවද හෙතෙම සඳහන් කළේය. ළඟදීම වෛද්‍යවරයකු එම ස්ථානයට එවනු ඇතැයි තමා විශ්වාස කරන බව සඳහන් කළේය. පසුව දඹුල්ල මූලික රෝහලේ දැනට ක්‍රියාත්මක හදිසි ප්‍රතිකාර ඒකකය අඩපණ වී තිබෙන බව මාධ්‍යවේදීන් පළාත් ඇමැතිවරයාගෙන් විමසීමක් කරන්නට විය. එයට ඇමතිවරයාගේ ප්‍රතිචාරය වූයේ තමන් ඒ පිළිබඳව නොදන්නා බවය.සරළ පිළිතුරක් ලබාදී ඇමති වරයා පිටව ගියහ . ඒත් සමගම පළාත් සෞඛ්‍ය ඇමතිවරයා සහ අමාත්‍යංශ ලේකම් නිමල් බාලසූරිය මහතා ඇතුළු කණ්ඩායම වකුගඩු රෝගී ඒකකයෙන් බැස එළියට ගමන් කරනවාත් සමඟ දඹුල්ල මූලික රෝහලේ සනීපාරක්ෂක කම්කරුවන් සහ කනිෂ්ඨ කාර්ය මණ්ඩලයේ කණ්ඩායමක් ලේකම්වරයා සහ ඇමතිවරයා වට කර ගන්නට වූහ. කණිෂ්ඨ සේවක හිගය පිළිබදව ඇමතිවරයා අමාත්‍යංශ ලේකම් නිමල් බාලසූරිය මහතාට භාර දී එම ස්ථානයෙන් පිටත්ව යන්නට විය .කෙසේ වෙතත් එහි සිටි සේවකයන් දිගින් දිගටම කියා සිටියේ කණිෂ්ඨ සේවකයන් කාර්යමණ්ඩලය ප්‍රමාණවත් නොවන බවත් දැනට සේවය කරන ඉතා සුළු කණිෂ්ඨ සේවකයන් දැඩි ලෙස මහන්සි වන බවය. කෙසේවෙතත් දඹුල්ල මුලික රෝහලට එවා ඇති කණිෂ්ඨ සේවකයන් දින කිහිපයක් ඇතුළත ස්ථානමාරු ලබා ගෙන යන්නේ කෙසේදැයි දිගින් දිගටම ලේකම්වරයාගෙන් ඔවුහු ප්‍රශ්න කරන්නට වූහ. පළාත් සෞඛ්‍ය අමාත්‍යංශ ලේකම් නිමල් බාලසූරිය මහතා කියා සිටියේ එම ක්‍රියාවලිය සිදුවන බවත් ස්ථානමාරු ලබා ගෙන සිටි අය එම ස්ථානයෙන් පිටව නොයාම සහ කාර්ය මණ්ඩල පාලනය කරගැනීමට නොහැකි තත්වයක් උදා වී තිබෙන බවය. ලේකම්වරයාගේ එම ප්‍රකාශයට රෝහල් කණිෂ්ඨ සේවකයන්ගේ දැඩි විරෝධය එල්ල කරන්නට ද වූහ .ඔවුන් කියා සිටියේ 2008 වසරේ දඹුල්ල මූලික රෝහලේ කනිෂ්ට කාර්ය මණ්ඩලය දෙසීයක් බවට සටහන් තබා තිබුණද තවමත් කනිෂ්ට කාර්ය මණ්ඩලයේ සිටින්නේ සියයකට ආසන්න පිරිසක් බවය. අලුතින් අංශ ආරම්භ කළද ඒවා පවත්වාගෙන යෑමට සහ නඩත්තු කිරීමට නොහැකිව අතරමග වසා දැමීමට සිදු වන බව ය. ඒ අනුව මේ වන විට දඹුල්ල මූලික රෝහලේ අත්‍යවශ්‍ය සේවා රැසක් කාල රාමුවකට සිදු කිරීම සිදුව තිබෙන බව ද ඔවුහු පෙන්වා දෙන්නට වූහ. එහෙත් ඇමතිවරයාටත් පළාත් ලේකම්වරයාටත් පළාත් සෞඛ්‍ය අධ්‍යක්ෂකවරියටද පළාත් ආණ්ඩුකාර වරයාට පිළිතුරක් ලබා දීමට නොහැකි වීම බරපතළ ප්‍රශ්නයක් බව රෝහල් සේවකයෝ ප්‍රකාශ කරන්නට විය.", "URL": "https://sinhala.adaderana.lk/news.php?nid=88865", "Category": null, "Parent URL": null}