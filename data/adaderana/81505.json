{"Source": "Adaderana", "Timestamp": "December 14, 2017 10:40 am", "Headline": "වසර 8 කට පසු මුහමාලේ බිම්බෝම්බ ඉවත් කර ප්‍ර.ලේකම්වරියට බාරදෙයි", "News Content": "කිළිනොච්චිය මුහමාලේ ප්‍රදේශයේ බිම්බෝම්බ ඉවත් කොට එම ප්‍රදේශය පලෙයි ප්‍රදේශීය ලේකම්වරිය වෙත බාරදීමත් සමඟම මුහමාලේ ඉඩම් අයිතිකරුවන් එම ප්‍රදේශයට පැමිණ ඔවුන්ගේ ඉඩම් සුද්ද පවිත්‍ර කිරීමේ කටයුතු ආරම්භ කොට තිබේ. එල්.ටී.ටී.ඊ.සංවිධානය විසින් වසර 30 ක් පමණ කාලයක් වළලා තිබූ බිම්බෝම්බ ඉවත් කිරීම සඳහා යුද්ධයෙන් පසුව යුද හමුදාවට හා බිම්බෝම්බ ඉවත් කිරීමේ කටයුතු බාර අන්තර් ජාතික සංවිධානයකට අවසර අටක කාලයක් ගත වී තිබුණි. බිම්බෝම්බ ඉවත් කිරීමෙන් පසුව මුහමාලේ ප්‍රදේශය ප්‍රදේශීය ලේකම්වරියට බාර දී තිබුණේ පසුගිය 12 වෙනිදාය. එම ඉඩම්වල අයිතිකරුවන් තවමත් පදිංචිව සිටින්නේ කිළිනොච්චියේ ඔවුන්ට ලබා දී ඇති තාවකාලික කූඩාරම් කීපයකය. මුහමාලේ බිම්බෝම්බ ඉවත් කල භූමි ප්‍රමාණය අක්කර 48 ක් පමණ වන අතර රජයේ යළි පදිංචි කරවීමේ වැඩ සටහන යටතේ මෙම ප්‍රදේශයෙන් ඉවත්ව ගොස් සිටි පවුල් 32 ක් වහාම යළි පදිංචි කරවීමට පියවර ගන්නා බව පලෙයි ප්‍රදේශීය ලේකම් ප්‍රමෝද්යින් ජෙයරාණී මහත්මිය ප්‍රකාශ කරයි. එල්.ටී.ටී.ඊ.සංවිධානය විසින් කිළිනොච්චි ප්‍රදේශය පාලනය කල කාල වකවානුවේදී ඔවුන්ගේ අවසාන මුරපොලත් යුද හමුදා ප්‍රහාරවලින් බේරීමට ඉදි කල ඉදිරි ආරක්ෂක තීරයත් පිහිටා තිබුණේ මෙම මුහමාලේ ප්‍රදේශයේය, මේ නිසා යුද හමුදාව එල්.ටී.ටී.ඊ.පාලන ප්‍රදේශයට ඇතුළු වීම වළක්වා ගැනීම සදහා ඔවුන් මුහමාලේ ප්‍රදේශය පුරා බිම්බෝම්බ අතුරා තිබුණි. එම පළාත තුළ බිම්බෝම්බ ඉවත් කිරීම පිණිස වසර අටක කාලයක් ගත වී තිබේ.", "URL": "https://sinhala.adaderana.lk/news.php?nid=81505", "Category": null, "Parent URL": null}