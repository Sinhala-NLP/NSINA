{"Source": "Adaderana", "Timestamp": "November 5, 2013 07:23 am", "Headline": " පොදුරද සමුළුවට ඉන්දියාව එපාලු - උද්ඝෝෂණ කළ 45 ක් අත්අඩංගුවේ", "News Content": "ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුව ඉන්දීය රජය විසින් වර්ජනය කළ යුතු බවට පවසමින් විරෝධතාවල නිරත වු පුද්ගලයින් 45 දෙනෙකු තමිල්නාඩුවේ දී අත්අඩංගුවට ගෙන තිබේ. දුම්රිය ස්ථාන සහ බස් නැවතුම්පලවල් ආශ්‍රිතව විරෝධතා වල නිරත වු පුද්ගලයින් පිරිසක් මෙලෙස අත්අඩංගුවට ගෙන ඇති බව ඉන්දීය මාධ්‍ය උපුටා දක්වයි. තමිල්නාඩුවේ, තිරිපූර්හිදී සහ උදගමණ්ඩලම් යන ප්‍රදේශවල ස්ථාන තුනකදී මෙම පිරිස අත්අඩංගුවට ගෙන තිබේ. මෙම විරෝධතාකරුවන් තිරිපූර්හි දුම්රිය ගමනාගමනයට ද බාධා වන ආකාරයෙන් විරෝධතා වල නිරත වී ඇති බව වාර්තා වේ. මේ අතර පොදුරාජ්‍ය මණ්ඩලයීය රාජ්‍ය නායක සමුළුවට ඉන්දීය අග්‍රාමාත්‍ය මන්මෝහන් සිං මහතා සහභාගී නොවිය යුතු බව ඉන්දීය අමාත්‍යවරුන් දෙපලක් ඊයේ ප්‍රකාශ කර තිබේ. වී. නාරායනස්වාමි සහ ජයන්ති නටරාජන් යන අමාත්‍යවරුන් දෙපල මෙලෙස සිය විරෝධය පල කර ඇති බව ඉන්දීය වාර්තා පෙන්වා දෙයි. මීට පෙර ද ඉන්දීය අමාත්‍යවරුන් කිහිපදෙනෙකු මෙන්ම තමිල්නාඩු දේශපාලනඥයින් ඉන්දීය අග්‍රාමාත්‍ය මන්මෝහන් සිං මහතා පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කළ යුතු බවට ප්‍රකාශ කර තිබුණි. මේ අතර ශ්‍රී ලංකාවට එරෙහිව ස්වාධීන පරීක්ෂණයක් පැවැත්වීමට එක්සත් ජාතීන් විසින් ඉදිරිපත් කර තිබෙන යෝජනාව සම්බන්ධයෙන් පැහැදිලි ස්ථාවරයක් නොමැති බව පොදුරාජ්‍ය මණ්ඩලයීය මහලේකම් කමලේෂ් ෂර්මා මහතා පවසයි. බි.බි.සි. රූපවාහිනිය සමඟ සාකච්ඡාවකට එක්වෙමින් ඔහු මෙම අදහස් පල කර තිබේ. එවැනි ජාත්‍යන්තර පරීක්ෂණයක් පැවැත්වීම ප්‍රායෝගිකව කළ හැකි දෙයක් නොවන බැවින් ප්‍රායෝගික නොවන දෙයක් සම්බන්ධයෙන් ස්ථාවරයක් නොගන්නා බව කමලේෂ් ෂර්මා මහතා මෙහිදි පවසා ඇත.", "URL": "https://sinhala.adaderana.lk/news.php?nid=38615", "Category": null, "Parent URL": null}