{"Source": "Adaderana", "Timestamp": "October 26, 2011 03:06 pm", "Headline": "හොර දාහේ නෝට්ටු බෙදන ජාවාරමක් එළිවෙයි", "News Content": "රුපියල් දහසේ ව්‍යාජ මුදල් නෝට්ටු බෙදා හැරීමේ ජාවාරමක් අනාවරණය කරගැනීමට පොතුහැර පොලිසිය සමත්ව තිබේ. රුපියල් දහසේ ව්‍යාජ මුදල් නෝට්ටු 15ක් සමග අත්අඩංගුවට ගත් සැකකරුවෙකු මාර්ගයෙන් මෙම ජාවාරම පිළිබඳ තොරතුරු අනාවරණය කරගැනීමට හැකිවූ බව පොලිසිය සඳහන් කළේය. රජය විසින් මෑතකදී නිකුත් කරන ලද රුපියල් දහසේ නව මුදල් නෝට්ටුවලට සමාන වන ආකාරයෙන් මෙම නෝට්ටු මුද්‍රණය කර තිබූ බව පොලිසිය පවසයි. අත්අඩංගුවට ගත් සැකකරුගෙන් ලත් තොරතුරු මත ගලෙන්බිඳුණුවැව ප්‍රදේශයේ දී තවත් රුපියල් දහසේ ව්‍යාජ මුදල් නෝට්ටු 50 ක් සමග සැකකරුවෙකු අත්අඩංගුවට ගෙන තිබේ. මොවුන් දෙදෙනා පොල්ගහවෙල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව දින 14 ක කාලයක් රක්ෂිත බන්ධනාගාර ගත කර ඇති බව සඳහන්වේ. අත්අඩංගුවට ගත් සැකකරුවන් ව්‍යාජ මුදල් නෝට්ටු බෙදාහැරීමේ කටයුතුවල නිරතව සිට ඇති අතර මෙම මුදල් නෝට්ටු මුද්‍රණය කරන පුද්ගලයින් සොයා පොලිසිය වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=19604", "Category": null, "Parent URL": null}