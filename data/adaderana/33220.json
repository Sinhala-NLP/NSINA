{"Source": "Adaderana", "Timestamp": "April 12, 2013 01:24 pm", "Headline": "දෝහාහිදී ශ්‍රී ලාංකිකයින් දෙදෙනෙක් මරුට - තවත් පිරිසකට තුවාලයි", "News Content": "කටාර්හි දෝහා අග නගරයේ සිදුවූ රිය අනතුරකින් ශ්‍රී ලාංකිකයින් දෙදෙනකු ජීවිතක්ෂයට පත්වී තවත් කිහිප දෙනකු තුවාල ලබා තිබේ. දෝහාහි රස් අබු අබුඩ් ගුවන්පාලමේදී මෙම අනතුර සිදුව ඇති බවත්, තුවාල ලැබූවන් හමාද් වෛද්‍ය සංස්ථාවේ හදිසි ප්‍රතිකාර ඒකකයට ඇතුළත් කර ඇති බවත් විදෙස් මාධ්‍ය වාර්තා උපුටා දක්වයි. තුවාල ලැබූවන් වැඩි පිරිසක් ශ්‍රී ලංකා, නේපාල, හා පිලිපීන ජාතිකයන් වුවත්, ඒ අය පිළිබඳ වැඩි විස්තර ලබාදීම රෝහල් බලධාරීන් විසින් ප්‍රතික්ෂේප කර තිබේ. ඉතා මෑත කාලයේ එරටට පැමිණ ඇති ඔවුන්ගෙන් වැඩිදෙනකු දෝහා මැරියට් හෝටලයේ සේවය කරමින් සිටි උදවිය බව විදෙස් තොරතුරු අනාවරණය වේ. අනතුරට ලක්වූ කුඩා බස් රථයක රියදුරු ලෙස සේවය කළ 33 හැවිරිදි අබුදුල් හමීඩ් මොහොමඩ් සහ මැරියට් හෝටලයේ සේවය කළ 27 හැවිරිදි එම්.එන් ප්‍රසන්න රුවන් යන ශ්‍රී ලාංකිකයින් දෙදෙනා මෙසේ ජීවිතක්ෂයට පත්ව ඇති බව හඳුනාගෙන ඇත. ඔවුන්ගේ මළ සිරුරු ශ්‍රී ලංකාවට ගෙන්වීම සඳහා කටාර්හි ශ්‍රි ලංකා තානාපති කාර්යාලය හරහා කටයුතු කෙරෙමින් පවතින බව The Peninsula newspaper වැඩිදුරටත් උපුටා දක්වයි.", "URL": "https://sinhala.adaderana.lk/news.php?nid=33220", "Category": null, "Parent URL": null}