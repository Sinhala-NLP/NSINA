{"Source": "Adaderana", "Timestamp": "February 21, 2017 04:03 pm", "Headline": "මහබැංකුව ජනපති යටතට ගත යුතුයි - ඒකාබද්ධ විපක්ෂය", "News Content": "පවතින මහබැංකු බැඳුම්කර වංචාව පිළිබඳ උද්ගත වී ඇති තත්ත්වය හමුවේ ජනාධිපතිවරයා ඍජුවම එහි වගකීම බාර ගත යුතු යැයි ඒකාබද්ධ විපක්ෂයේ පාර්ලිමේන්තු මන්ත්‍රී ජී.එල්. පීරිස් මහතා පවසයි. අද (21) දින ඒකාබද්ධ විපක්ෂයේ ආර්ථික පර්යේෂණ ඒකකයේ මාධ්‍ය හමුවට සහභාගී වෙමින් මන්ත්‍රීවරයා මෙම අදහස් පල කළේය. මේ වන විට පර්පචුවල් ට්‍රෙෂරීස් සමාගම විසින් ඔවුන්ට විරුද්ධව ගනු ලැබු සියලු පියවර නීති විරෝධි යන පදනම මත මූල්‍ය මණ්ඩලයට විරුද්ධව අභියාචනාධිකරණයේ නඩුවක් පවරා ඇති බව ද ජී.එල්.පීරිස් මහතා මෙහිදී ප්‍රකාශ කළේය. මහබැංකුව ආරක්ෂා කිරීමට ගත යුතු පියවර නිවැරදිව ගන්නා බවට ඒකාබද්ධ විපක්ෂයට කිසිදු විශ්වාසයක් නොමැති බවත් ඒ සම්බන්ධයෙන් අගමැතිවරයාගේ නියෝග අනුව ක්‍රියාකිරීමට සිදු වී තිබීම නිසා විශ්වාසය බිඳ වැටී ඇති බවත් මන්ත්‍රීවරයා පවසා සිටියේ ය. මේ අතර පාර්ලිමේන්තු මන්ත්‍රී බන්දුල ගුණවර්ධන මහතා මෙහිදී අදහස් දක්වමින් කියා සිටියේ මහින්ද රාජපක්ෂ ආණ්ඩුව සමයේ දශකයක් තුළ වාර්ෂික සාමාන්‍ය ණය වැඩි වීම රුපියල් බිලියන 517 ක් වු බවත් වත්මන් ආණ්ඩුව වසර දෙකක් තුළ වාර්ෂික සාමාන්‍ය ණය වර්ධනය රුපියල් බිලියන 1005 ක් බවට පත් කර ඇති බවටත් චෝදනා කර සිටියේ ය.", "URL": "https://sinhala.adaderana.lk/news.php?nid=69926", "Category": null, "Parent URL": null}