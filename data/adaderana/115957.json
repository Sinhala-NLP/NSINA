{"Source": "Adaderana", "Timestamp": "August 7, 2019 12:03 pm", "Headline": "ටූටන්කාමන් මෘත දේහය සුසානයෙන් ඉවතට", "News Content": "ඊජිප්තුවට අයත් සුවිශේෂී පුරාවස්තුවක් ලෙසින් සැලකෙන ටූටන්කාමන් සංරක්ෂිත මෘතදේහය එහි සුසානයෙන් ඉවත්කර තිබේ. සුසානයේ සිදුවන ප්‍රතිසංස්කරණ කටයුතු හේතුවෙන් මෙම පියවර ගත් බව විදෙස් වාර්තා පවසයි. ඊජිප්තු පුරාවස්තු අතරින් ඉතාමත් ජනප්‍රිය වී ඇති ටූටන්කාමන් සංරක්ෂිත මෘතදේහය තැන්පත් කළ පාෂාණමය දෙණ පළමුවරට සුසානඝරයෙන් පිටතට රැගෙනවිත් තිබේ. ඒ අටමසක් පුරාවට සුසානඝරයේ ක්‍රියාත්මක කිරීමට නියමිත ප්‍රතිසංස්කරණ කටයුතු සඳහායි. ටූටන්කාමන් සුසානයෙන් ගෙනා රන් ආලේපිත පාෂාණමය දෙණ නැරඹීම සදහා මාධ්‍ය වෙත අවස්ථාව ලබාදීමට ඊජිප්තු පුරාවස්තු පිළිබද බලධාරීන් කටයුතු යොදා තිබුණි. මහා ඊජිප්තු කෞතුකාගාරයේ ප්‍රදර්ශන මධ්‍යස්ථානයේ පැවැති මේ අවස්ථාව ඉතාමත් සුවිශේෂී බවයි විදෙස් මාධ්‍ය වාර්තා කළේය. ලක්සාර් හි රජුන්ගේ නිම්නයේ තිබී ටුටන්කාමන් සුසානය සොයාගැනීමේ ගෞරවය හිමිවන්නේ බ්‍රිතාන්‍ය ජාතික පුරාවිද්‍යාඥ හෝවාඩ් කාර්ටර්ටයි. 1922 වසරේදී මෙම සොයාගැනීම සිදුවූ අතර ඉන් වසර සියයක් ගතව ඇතත් මේවන තෙක් එහි එම සුසානඝරයේ කිසිදු ප්‍රතිසංස්කරණ කටයුත්තක් සිදුවුණේ නැහැ. දකුණුදිග ඊජිප්තුවේ පිහිටි මෙම සුසානයේ සිට ටූටන් කාමන් සංරක්ෂිත දේහය මහා ඊජිප්තියානු කෞතුකාගාරය වෙත රැගෙන ආවේ පසුගිය මාසයේදීයි.", "URL": "https://sinhala.adaderana.lk/news.php?nid=115957", "Category": null, "Parent URL": null}