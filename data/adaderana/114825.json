{"Source": "Adaderana", "Timestamp": "July 23, 2019 04:32 pm", "Headline": "ත්‍රස්ත ප්‍රහාරය ගැන තොරතුරු දුන් පුද්ගලයාට පොලීසියෙන් ලක්ෂ 50ක්", "News Content": "පාස්කු ඉරුදින ප්‍රහාරයෙන් පසු සිදුවීමට ගිය තවත් විනාශයක් වළක්වා ගැනීම සඳහා ආරක්ෂක අංශ වෙත සාර්ථකව තොරතුරු ලබාදුන් කුලී රථ රියදුරෙකු පිළිබඳ අද දෙරණ පසුගිය ඉරිදා අනාරවරණ කළේය. ඒ අනුව ඔහුව ඇගයීමට ලක්කරමින් රුපියල් ලක්ෂ 50ක ත්‍යාග මුදලක් පිරිනැමීමට පොලිස් මූලස්ථානය තීරණය කර තිබේ. පාස්කු ඉරුදින ප්‍රහාරයෙන් පසු අප්‍රේල් 26 වැනිදා සයින්දමරුදු හී පිපිරීම් සිදු කළ , සහරාන්ගේ පියා සහ සොහොයුරා ඇතුළු කණ්ඩායම එම ප්‍රෙද්ශයේ පුපුරණද්‍රව්‍ය ගබඩා කර තැබූ නිවාස ආරක්ෂක අංශ විසින් සොයාගනු ලැබ තිබුණේ කුලී රථ රියදුරෙකු ලබාදුන් තොරතුරු මතයි. අදාළ සාර්ථාක තොරතුරු සැපයීමෙන් පසු ඇතිවූ බිය සහ අවදානම මත තමා කුලී රථ රැකියාවෙන් ඉවත් වූ බවත් මේ වනවිට දුෂ්කර තත්ත්වයෙන් දිවිගෙවන බවත් එම රියදුරු අද දෙරණ සමග අනාවරණ කළ අතර එම පුවත ඉකුත් ඉරිදා අප විසින් වර්තා කරනු ලැබීය. මේ ප්‍රවෘත්තිය පිළිබඳව පොලිස් මූලස්ථානයේ අවදානය යොමු වී තිබේ. ඒ අනුව ඔහු ලබාදුන් එක් තොරතුරක් සඳහා රුපියල් ලක්ෂ 25 බැගින් රුපියල් ලක්ෂ 50ක මුදලක් ඔහු වෙත පිරිනැමීමට වැඩබලන පොලිස්පතිවරයා අනුමැතිය ලබාදුන් බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=114825", "Category": null, "Parent URL": null}