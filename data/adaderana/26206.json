{"Source": "Adaderana", "Timestamp": "July 31, 2012 01:29 pm", "Headline": "සිසුවිය වස බීවේ ඉසෙඩ් අගය නිසා නෙවෙයි", "News Content": "ඉසෙඩ් අගය වෙනස්වීම හේතුවෙන් සිත්තැවුලෙන් සිසුවියක සියදිවි නසාගත් බවට පළවූ වාර්තා අසත්‍යය බව පොලීසිය පවසයි. ඉසෙඩ් අගය මගින් සිදු වු අසාධාරණයක් මත ශිෂ්‍යාවක් වස පානය කළායැයි පවසන ලද සිද්ධියක් මුල් කරගෙන පසුගිවය 29 දින යම් පිරිසක් දෙහිඅත්තකණ්ඩිය නගරයේදී උද්ඝෝෂනයක් පැවැත්වූහ. දෙහිඅත්තකණ්ඩිය පොලිස් බලප්‍රදේශයේ පදිංචි ශිෂ්‍යාවක මෙලෙස සියදිවි නසාගෙන තිබුණු අතර ඇය විසින් වස පානය කිරීමට හේතුව කුමක්ද යන්න පොලිසිය විසින් විමර්ශනයක් පැවැත්වූ බව පොලිස් මාධ්‍ය ප්‍රකාශක කාර්යාලය සඳහන් කරයි. \"ඇය ඉසෙඩ් අගය මත වස පානය කළාය\" යන කතාව සම්පුර්ණයෙන් අසත්‍යයක් වන බවත්,ඇය වස පානය කර ඇත්තේ පෙම් සබඳතාවක් මුල් කරගෙන බව පරික්ෂණ වලින් හෙළි වී ඇති බවත් පොලීසිය කියා සිටියි. පොලිස් මාධ්‍ය ප්‍රකාශක කාර්යාලය විසින් නිකුත් කළ නිවේදනයට අනුව ඇගේ විභාග ප්‍රතිඵලවල මුල් ඉසෙඩ් අගය 0.9637ක් වන අතර දිස්ත‍්‍රික් මට්ටම 570 වේ. දෙවන වර 2012.07.22 වන දින ප‍්‍රතිඑල ප‍්‍රකාශයට පත්කිරීමෙන් පසු ඉසෙඞ් අගය 1.1121ක් වන අතර දිස්ත‍්‍රික් මට්ටම 375 වේ. ඒ අනුව දෙවන වර ප‍්‍රතිඑල ලැබීමේදි ඇයට සතුටක් මිස කනගාටුවක් හෝ සිත්තැවුලක් ඇතිවීමට කිසිම හේතුවක් නැති බව පොලීසිය සඳහන් කරයි. එබැවින් ඇය, ඉසෙඩ් අගය මත වස පානය කළා යැයි සඳහන් කිරිම තුළින් තවත් ශිෂ්‍ය ශිෂ්‍යාවන්ද මෙම අසත්‍ය ප‍්‍රවෘත්තිවල සඳහන් කරුණු අනුකරණය කළ හැකි බව පොලිස් මාධ්‍ය ප්‍රකාශක කාර්යාලය විසින් නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=26206", "Category": null, "Parent URL": null}