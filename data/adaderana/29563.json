{"Source": "Adaderana", "Timestamp": "November 28, 2012 10:14 pm", "Headline": "යාපනයේ සරසවි සිසුන් දින 2ක් අධ්‍යන කටයුතු වර්ජනයක", "News Content": "යාපනය විශ්ව විද්‍යාලයේ සිසුන් පිරිසක් සහ ආරක්ෂක අංශ අතර ඇතිවූ ගැටුම්කාරී තත්ත්වය හේතුවෙන් අදාළ සරසවි සිසුන් ‍හෙට (29) සහ අනිද්දා (30) යන දෙදින තුළ විශ්ව විද්‍යාල‍යේ අධ්‍යන කටයුතු සඳහා සහභාගී නොවන බව වාර්තා වේ. මෙකී සිදුවීමෙන් තුවාල ලැබූ සරසවි සිසුවියක් යාපනය ශික්ෂණ රෝහලට ඇතුළත් කෙරිණි. ආරක්ෂක අංශ නිලධාරීන් පිරිසක් විසින් යාපනය විශ්ව විද්‍යාලයේ සිසුවියන් දෙදෙනෙකුට ගිනි අවි පෙන්වා තර්ජනය කිරීමේ සිදුවීමට විරෝධය පළ කරමින් එම සරසවි සිසුන් අද දින උද්ඝෝෂණයක නිරත වූ අතර පොලීසිය සහ හමුදාව එම උද්ඝෝෂණය නවත්වන ලෙසට බලකර සිටීමත් සමග කලහකාරී තත්ත්වයක් උද්ගත විය. එම අවස්ථාවේ දී ආරක්ෂක අංශ නිලධාරීන් විසින් විශ්ව විද්‍යාල සිසුන්ට පහර දී තිබේ. මේ හේතුව මත හෙට සහ අනිද්දා යන දෙදින තුළ යාපනය සරසවි සිසුන් අධ්‍යන කටයුතු සඳහා සහභාගී නොවන බව සඳහන්ය.", "URL": "https://sinhala.adaderana.lk/news.php?nid=29563", "Category": null, "Parent URL": null}