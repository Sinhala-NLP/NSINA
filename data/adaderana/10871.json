{"Source": "Adaderana", "Timestamp": "September 15, 2010 04:45 pm", "Headline": "ෆොන්සේකාගේ පෙත්සමේ තීන්දුව දින නියමයක් නැතිව කල්යයි", "News Content": "පසුගිය ජනාධිපතිවරණ ප්‍රතිඵල අභියෝගයට ලක්කරමින් සරත් ෆොන්සේකා මහතා ඉදිරිපත් කළ මූලික විරෝධතා පෙත්සම පිළිබඳ මූලික විභාගය අද අවසන් කර තිබේ. එහි තීන්දුව ප්‍රකාශයට පත්කිරීම දින නියමයක් නොමැතිව කල්තැබුණු බව අද දෙරණ අධිකරණ වාර්තාකරු සඳහන් කරයි. අගවිනිසුරු අශෝක ද සිල්වා ප්‍රමුඛ පංච පුද්ගල විනිසුරු මඩුල්ලක් හමුවේ මෙම විරෝධතා පෙත්සම අද දිනයේ විභාගයට ගන්නා ලදී. පෙත්සම්කාර පාර්ශවය වෙනුවෙන් කරුණු දැක්වූ නීතිඥ උපුල් ජයසූරිය මහතා ඉකුත් ජනාධිපතිවරණ දිනයේ සිදුවූවායයි කියනු ලබන දූෂණ හා අක්‍රමිකතාවන් පිළිබඳ අධිකරණය හමුවේ සවිස්තරාත්මකව කරුණු දක්වා තිබේ. අවශ්‍ය වන්නේනම් එකී දූෂණ හා අක්‍රමිකතාවන් පිළිබඳ ඉදිරි දිනයකදී සාක්ෂි සහිතව අධිකරණයට කරුණු දැක්විය හැකි බවද නීතිඥ උපුල් ජයසූරිය මහතා සඳහන් කර ඇත. ජනාධිපති මහින්ද රාජපක්ෂ මහතා වෙනුවෙන් පෙනී සිටින ජනාධිපති නීතිඥ ඩී.එස් විජේසිංහ මහතා අධිකරණයට කරුණු දක්වමින් කියා සිටියේ ෆොන්සේකා මහතා විසින් ගොනු කරන ලද පෙත්සම නීතිය ඉදිරියේ පවත්වාගෙන යාමට තරම් තොරතුරු ඉදිරිපත් වී නැති නිසා එය නිෂ්ප්‍රභ කරන ලෙසයි. කෙසේ වුවද දෙපාර්ශවයේම කරුණු සලකා බලන ලද අධිකරණය නඩුවේ තීන්දුව ප්‍රකාශයට පත්කිරීම කල්තබන ලද අතර ලිඛිත කරුණු ඉදිරිපත් කිරීම සඳහා සති දෙකක කාලයක් ලබා දීමට ද අවසර දී තිබේ. පසුගිය ජනාධිපතිවරණයේ දී අක්‍රමිකතා සිදුව ඇති බවට චෝදනා කරමින් එම ප්‍රතිඵල අවලංගු කරන ලෙස ඉල්ලා සරත් ෆොන්සේකා මහතා මෙම පෙත්සම ගොනු කර තිබුණි.", "URL": "https://sinhala.adaderana.lk/news.php?nid=10871", "Category": null, "Parent URL": null}