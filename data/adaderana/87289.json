{"Source": "Adaderana", "Timestamp": "April 11, 2018 12:50 pm", "Headline": " ජනපති-ශ්‍රීලනිප මැති ඇමතිවරු අතර හමුවක් ", "News Content": "ආණ්ඩුව නියෝජනය කරන ශ්‍රී ලංකා නිදහස් පක්ෂ මැති ඇමතිවරුන් සහ ජනාධිපති මෛත්‍රීපාල සිරිසේන මහතා අතර තවත් සාකච්ඡා කිහිපයක් අදත් පැවැත්වෙයි. අග්‍රමාත්‍යවරයාට එරෙහි විශ්වාසභංග යෝජනාවට ඡන්දය ප්‍රකාශ කළ මැති ඇමතිවරුන් සහ ඡන්දය ප්‍රකාශ කිරීමෙන් වැලකී සිටි මැති ඇමතිවරුන් ජනාධිපතිවරයා වෙන් වෙන්ව මුණ ගැසී සාකච්ඡා පැවැත්වීමට නියමිත බව වාර්තා වෙයි. ඒ අනුව විශ්වාසභංග යෝජනාවේදී ඡන්දය ප්‍රකාශ කිරීමෙන් වැලකී සිටි ශ්‍රී ලංකා නිදහස් පක්ෂයේ මැති ඇමතිවරුන් සහ ජනාධිපති මෛත්‍රීපාල සිරිසේන මහතා අතර සාකච්ඡාව අද පස්වරු 03.30ට ජනාධිපති ලේකම් කාර්යාලයේදී පැවැත්වීමට නියමිතය. අදාළ සාකච්ඡාවෙන් පසු අග්‍රමාත්‍යවරයාට එරෙහිව විශ්වාසභංග යෝජනාවට සහය පල කළ නිදහස් පක්ෂ මැති ඇමතිවරුන් 16 දෙනා ජනාධිපති මෛත්‍රීපාල සිරිසේන මහතා හමුවීමට නියමිතව තිබේ. අද රාත්‍රී 07.00ට එම හමුව පැවැත්වෙන බව අමාත්‍ය ඩබ්ලිව්.ඩී.ජේ. සෙනෙවිරත්න මහතා සඳහන් කළේය. ආණ්ඩුවෙන් ඉවත්වීමට ගත් තීරණය සඳහා ජනාධිපතිවරයාගේ අනුමැතිය ලබා ගැනීම සම්බන්ධයෙන් මෙහිදී අවධානය යොමු කිරීමට අපේක්ෂා කරන බව අමාත්‍යවරයා සඳහන් කළේය. මේ අතර ශ්‍රී ලංකා නිදහස් පක්ෂ මධ්‍යම කාරක සභාව අද දිනයේ රැස්වන බවට පසුගිය 09 වනදා පැවති මධ්‍යම කාරක සභා රැස්වීමේදී තීරණය කර තිබුණද අද දිනයේ එම රැස්වීම නොපැවැත්වෙන බව පක්ෂ ආරංචි මාර්ග සඳහන් කළේය. කෙසේවෙතත් අද දිනයේ ශ්‍රී ලංකා නිදහස් පක්ෂයේ පාර්ලිමේන්තු කණ්ඩායම් රැස්වීමක් පැවැත්වීමට නියමිත බවද වාර්තා වෙයි. මේ අතර ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී කුමාර වෙල්ගම මහතා අග්‍රමාත්‍යවරයාට එරෙහි විශ්වාසභංග යෝජනාවට සහය නොදැක්වූ නිදහස් පක්ෂ මැති ඇමතිවරුන් සම්බන්ධයෙන් මාධ්‍ය වෙත අදහස් පල කළේය.", "URL": "https://sinhala.adaderana.lk/news.php?nid=87289", "Category": null, "Parent URL": null}