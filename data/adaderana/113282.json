{"Source": "Adaderana", "Timestamp": "July 3, 2019 02:30 pm", "Headline": "GMOA රාජිත ගැන කියු කරුණු පාර්ලිමේන්තුවේදී සාකච්ඡා කරනවා", "News Content": "සෞඛ්‍ය අමාත්‍ය රාජිත සේනාරත්න මහතාට එරෙහිව රජයේ වෛද්‍ය නිලධාරීන්ගේ සංගමය ලබාදුන් කරුණු සම්බන්ධයෙන් ඉදිරියේදී පාර්ලිමේන්තුවේ සාකච්ඡා කිරීමට බලාපොරොත්තු වන බව ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හඳුන්නෙත්ති මහතා පවසයි. අද (03) පෙරවරුවේ රජයේ වෛද්‍ය නිලධාරීන්ගේ සංගමය සමඟ ජනතා විමුක්ති පෙරමුණ පක්ෂ මූලස්ථානයේ පැවති සාකච්ඡාවකින් අනතුරුව මන්ත්‍රීවරයා මේ බව සඳහන් කළේය. රාජිත සේනාරත්න මහතාට එරෙහිව රජයේ වෛද්‍ය නිලධාරීන්ගේ සංගමය කරුණු ලේකන සහිතව ඉදිරිපත් කළ බවත් ඒවා වරින් වර පාර්ලිමේන්තුව තුළ සාකච්ඡාවට ලක් වු කරුණු වන බවත් ඔහු පැවසීය. ඖෂධ මිල දී ගැනීම් පිළිබඳව, සයිටම් රෝහලට රජයේ මුදල් යෙදවීම පිළිබඳව සහ සෞඛ්‍ය අමාත්‍යංශයේ ඇති දූෂණ වංචා පිළිබඳව ආදී කරුණු එහිදී ඉදිරිපත් වු බවත් ඉදිරියේදී අදාළ කරුණු පිළිබඳව පාර්ලිමේන්තුවේ දී සාකච්ඡා කිරීමට බලාපොරොත්තු වන බවත් ඒ මහතා පැවසීය.", "URL": "https://sinhala.adaderana.lk/news.php?nid=113282", "Category": null, "Parent URL": null}