{"Source": "Adaderana", "Timestamp": "September 3, 2018 04:59 pm", "Headline": " පාසල ආරම්භයේම වැසුණු පන්තියක්", "News Content": "තුන්වැනි පාසල් වාරය ආරම්භය දිනයේම දඹුල්ල වීර මොහාන් ජයමහ විදුහලේ 1 වසර (ඒ) පන්තියේ දරුවන් පාසල් නොමැතිව නැවත නිවසට හරවා යැවීමේ පුවතක් වාර්තා වී තිබේ. දෙමාපියන් සහ කුඩා දරුවන් කියා සිටියේ, උදෑසන පාසල් නිවාඩුව අවසන් කොට පාසලට ගිය අවස්ථාවේදී එම පන්ති කාමරය වසා ඉබි යතුරු දමා තිබුණු බවත් පන්තිභාර ගුරුවරිය එදින පාසැල නොඑන බවත් එම නිසා පළමු වැනි වසරේ පන්තියක් නොපැවැත්වෙන බව එහි සිටි ගුරුවරු සඳහන් කළ බවයි. ඒ අනුව පාසල් පැමිණි සියලුම දුවා දරුවන් නැවත නිවෙස්වලට පිටත්කර යැවූ බව දෙමාපියෝ පවසති. මේ පිළිබඳව සොයා බැලීම සඳහා දඹුල්ල වීර මොහාන් ජයමහ විදුහලට 03 දින උදෑසන ගිය අවස්ථාවේ දී එහි ගුරුවරුන් පිරිසක් කියා සිටියේ, එම පන්තිභාර ගුරුවරිය නොමැති නිසා පැමිණ සිටී සිසු සිසුවියන් පළමුවැනි වසරේ අනෙකුත් පන්ති තුනට යොමු කළ බවයි. කෙසේ වෙතත් එම පන්ති තුනේ ගුරුවරුන්ගෙන් විදුහල්පතිවරයාද සමඟ ගොස් විමසීමේදී එම ගුරුවරුන් කියා සිටියේ, තමන්ගේ පන්තියේ ළමුන් හැර වෙනත් ළමුන් තම පන්ති තුනේ මෙදින ඇතුළත් වීමක් නැති බවයි. පසුව විදුහල්පති ලීලාරත්න බණ්ඩාර මහතාගෙන් විමසීමේ දී කියා සිටියේ තමන් ඒ පිළිබඳව කිසිවක් නොදන්නා බවත් අඩුම තරමේ දෙමව්පියන් හෝ දරුවෙක් හෝ ගුරුවරයෙක් පැමිණ එම පන්තිය නොපැවැත්වෙන බවට තමා ව දැනුවත් නොකළ බව යි. එසේ සිදු කළේ කවුරුන්ද යන්න තමන් සොයා බලන බවද ඔහු සඳහන් කළේය. තුන්වැනි වාරයේ පාසල් ආරම්භ දිනයේම මෙම පංතිය වසා දමා දරුවන් නිවසට පිටත්කර හැරීම පිළිබඳව දෙමව්පියන්ගෙන් ලැබුණු තොරතුරක් මත මධ්‍යම පළාත් සභා මන්ත්‍රී තිස්ස බණ්ඩාර හේරත් මහතා මේ පිළිබඳව පළාත් අධ්‍යාපනපන ලේකම්වරයාට පැමිණිල්ලක් ඉදිරිපත් කළ බව මන්ත්‍රීවරයා සඳහන් කළේය. කෙසේවෙතත් විද්‍යාලයේ එම පන්තිය ඉබි යතුරු දමා වසා තිබෙන අයුරු විද්‍යාලයට ගිය අපට දැක ගැනීමට හැකියාව ලැබිණි.", "URL": "https://sinhala.adaderana.lk/news.php?nid=95484", "Category": null, "Parent URL": null}