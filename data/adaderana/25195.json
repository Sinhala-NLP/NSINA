{"Source": "Adaderana", "Timestamp": "June 21, 2012 09:11 am", "Headline": "බිළිඳුන් අතහැර දමා යාම හා ඝාතනය කිරීම් වැඩිවෙලා", "News Content": "දරු ප්‍රසූතියෙන් අනතුරුව එම බිළිඳුන් අතහැර දමායාම හෝ ඝාතනය කිරීම් වර්තමානයේ දී වැඩි වශයෙන් දක්නට ලැබෙන බව පොලිසිය පවසයි. ඊයේ (20) දිනයේද එවැනි සිදුවීම් දෙකක් වාර්තා වූ බව පොලිස් මාධ්‍ය ප්‍රකාශක පොලිස් අධිකාරී අජිත් ‍රෝහණ මහතා සඳහන් කරයි. පාදුක්ක සහ ඕමන්‍ත යන ප්‍රදේශවලින් අදාළ සිදුවීම් වාර්තා වූ බව අජිත් රෝහණ මහතා ප්‍රකාශ කරයි. හෝමාගම රෝහලට අධික ලෙස රුධිර වහනය වීම නිසා කාන්තාවක් ඇතුළත් කර ඇති බවත්, පසුව පරීක්ෂාකර බැලීමේදී ඇය දරු ප්‍රසූතියක් සිදුකර ඇති බවට හෙළිව ඇති බවත්, අජිත් රෝහණ මහතා සඳහන් කළේය. එම සිදුවීම පිළිබදව රෝහලේ නිලධාරීන් විසින් පොලීසියට දැනුම් දීමෙන් අනතුරුව පොලීසියට සිදුකළ විමර්ශන කටයුතුවලදී අදාළ කාන්තාවගේ නිවසේ අල්මාරියක තිබී බිළිඳු මළ සිරුරක් හමුවූ බව එම මහතා පවසයි. එමෙන්ම වවුනියාව ඕමන්ත ප්‍රදේශයේ කාන්තාවකට බිළිදෙකු ඉපදීමෙන් පසුව එම බිළිඳා අදාළ කාන්තාව විසින් වළදමා ඇති අතර ඇයගේ මව විසින් එම වළදැමූ බිළිඳා නැවත ගොඩගත් බවත්, එම ගොඩගන්නා අවස්ථාවේදීත් එම බිළිඳා ජීවත්ව සිටි බවත්, පසුව මව විසින් මේ පිළිබඳව පොලීසියට පැමිණිලිකර ඇති බවත් අජිත් ‍රෝහණ මහතා ප්‍රකාශ කරයි. දිළිඳු භාවය නිසා දරුවන් පෝෂණය කිරීමට නොහැකිනම් හෝ යම් ආකාරයකට බලාපොරොත්තු නොවන ගැබ් ගැනීමක් ඇති වුවහොත් එවැනි අවස්ථාවකදී පිහිට ලබාගත හැකි රාජ්‍ය හා රාජ්‍ය නොවන සංවිධාන රාශියක් ඇති බව ඒ මහතා පවසයි. එවැනි සංවිධානවලින් පිහිට ලබා ගන්නා ලෙසත්, මෙවැනි බිළිඳු ජීවිත විනාශ කිරීමෙන් වැළකී සිටින ලෙසත් එවැනි කාන්තාවන්ගෙන් අජිත් ‍රෝහණ මහතා ඉල්ලා සිටියි.", "URL": "https://sinhala.adaderana.lk/news.php?nid=25195", "Category": null, "Parent URL": null}