{"Source": "Adaderana", "Timestamp": "March 28, 2019 02:39 pm", "Headline": "අපි Youth මොකටද  Drugs", "News Content": "“අපි Youth මොකටද Drugs” මත්පැන් පාලන හා නිවාරණ වැඩසටහනේ සමාරම්භක වැඩසටහන අද (28) හම්බන්තොට, වීරවිල පශු සම්පත් සංවර්ධන ගොවිපල පරිශ්‍රයේදී පවත්වනු ලබන “යොවුන් පුරය - 2019” ‍හිදී ආරම්භ කෙරුණි. “මතින් තොර හා මතින් නිදහස් තරුණ පරපුරක්” යන තේමාව යටතේ වඩාත් සාධනීය කායික හා මානසික සංවර්ධනයක් සහිත නිරෝගී තරුණ පරපුරක් බිහිකිරීම අරමුණු කර ගනිමින් ජාතික ප්‍රතිපත්ති, ආර්ථික කටයුතු, නැවත පදිංචි හා පුනරුත්ථාපන, උතුරු සංවර්ධන, වෘත්තීය පුහුණු හා නිපුණතා සංවර්ධන සහ යෞවන කටයුතු අමාත්‍යංශයේ යෞවන කටයුතු අංශය මඟින් මෙම වැඩසටහන දිවයින පුරා ක්‍රියාත්මක කරයි. යොවුන් පුර භූමයේදි අද දින පැවති වැඩසටහන සඳහා දිවයිනේ විවිධ ප්‍රදේශ නියෝජනය කරමින් තරුණ තරුණියන් 400ක් පමණ සහභාගී වූ අතර එහි ප්‍රධාන දේශනය පවත්වනු ලැබුවේ අන්තරායකර ඖෂධ පාලක ජාතික මණ්ඩලයේ මනෝවිද්‍යා උපදේශක ඉසුරු සමරකෝන් මහතා විසිනි. මත්ද්‍රව්‍ය හා මත්පැන් භාවිතයේ ආදීනව හා එයින් ඇති වන ආර්ථික හා සමාජ ප්‍රශ්න පිළිබඳව දීර්ඝව කරුණු පැහැදිලි කළ ඒ මහතා මත්ද්‍රව්‍ය භාවිතයට ගොදුරු නොවී සිටීමට සිය පෞරෂත්වය වර්ධනය කරගත යුතු බව පෙන්වා දුන්නේය.", "URL": "https://sinhala.adaderana.lk/news.php?nid=106900", "Category": null, "Parent URL": null}