{"Source": "Adaderana", "Timestamp": "April 11, 2013 01:42 pm", "Headline": "ඇමති ජී.එල්ගේ ප්‍රකාශය ඉතා බරපතළයි", "News Content": "ජිනීවා යෝජනාව සම්පූර්ණයෙන් ප්‍රතික්ෂේප කරන බවට විදේශ කටයුතු අමාත්‍ය, මහාචාර්ය ජී.එල් පීරිස් මහතා කරන ලද ප්‍රකාශය ඉතාම බරපතළ බව එක්සත් ජාතික පක්ෂය පවසයි. එක්සත් ජාතීන්ගේ සාමාජික රටක් තවත් එවැනි රටක් සම්බන්ධයෙන් යෝජනාවක් ගෙනවිත් රටේ බහුතර ඡන්දයකින් සම්මතවූ පසු එය පිළිගැනීමට සාමාජික රටවල් බැඳී සිටින බව එ.ජා. ප පාර්ලිමේන්තු මන්ත්‍රී රුවන් විජේවර්ධන මහතා කියා සිටියි. ඒ අනුව ශ්‍රී ලංකාව සම්බන්ධයෙන් ගෙන ආ යෝජනාවට අදාළව ක්‍රියාකිරීමට ශ්‍රී ලංකාව බැඳී සිටින බව මන්ත්‍රීවරයා කියා සිටියේ අද (11) කොළඹ පැවති මාධ්‍ය හමුවකදීය. ජිනීවා යෝජනාව මඟින් බලකර ඇත්තේ ශ්‍රී ලංකාවේ වෙසෙන සියලුම ජාතීන්ගේ අයිතිවාසිකම් තහවුරු කිරීමට හා උගත් පාඩම් කොමිසමේ නිර්දේශ ක්‍රියාත්මක කිරීමට බව මන්ත්‍රීවරයා සිහිපත් කළේය. එබැවින් එය රටට අහිතකර වන්නක් නොවන බවත්, එබැවින් එකී යෝජනාව ක්‍රියාත්මක විය යුත්තක් බවත් විජේවර්ධන මහතා පෙන්වා දුන්නේය. එක්සත් ජාතීන්ගේ සංවිධානය නොතකා හැරීම තුළ ශ්‍රී ලංකාව ලෝකයෙන් කොන්වෙන හා අපකීර්තිමත් රටක් වනු ඇති බවත්,ජී.එල් වැනි උගත් අමාත්‍යවරයෙකුගේ මෙවැනි අදූරදරිශී ප්‍රකාශ සම්බන්ධයෙන් තමන් කනගාටුවට පත්වන බවත් මන්ත්‍රීවරයා සඳහන් කළේය. අමෙරිකානු විරෝධී හඬක් රට තුළ ගෙන ගියද තොම්සන් නමැති අමෙරිකානු සමාගමක් සමග ආණ්ඩුව බිලියන ගණනක කොන්ත්‍රාත්තුවකට අත්සන් කර ඒ අනුව කටයුතු කිරීමට බැඳී ඇති බවද මන්ත්‍රීවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=33192", "Category": null, "Parent URL": null}