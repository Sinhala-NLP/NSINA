{"Source": "Adaderana", "Timestamp": "June 13, 2017 09:45 pm", "Headline": "පොදු ප‍්‍රවාහනයේ කප්පම් නැති කරන්න නියාමනයක්", "News Content": "ප්‍රවාහන ක්ෂේත්‍රය තුළ පැන නැගී තිබෙන මැර ක්‍රියා සහ කප්පම් ගැනීම් නතර කිරීම සඳහා නියාමන ක්‍රමවේදයක් ඇති කිරීමේ අවශ්‍යතාවක් පවතින බව ප්‍රවාහන හා සිවිල් ගුවන්සේවා අමාත්‍ය නිමල් සිරිපාල ද සිල්වා මහතා පවසයි. ඒ සම්බන්ධයෙන් විවිධ පැමිණිලි ලැබී තිබෙන පෙන්වා දුන් අමාත්‍යවරයා ඒ සඳහා පියවර ගැනීම තනිව සිදු කළ නොහැකි බව ද සඳහන් කළේය. බත්තරමුල්ල වෝටර්ස් එජ් හෝටලයේ පැවති ජාතික හා පළාත් ප්‍රවාහන ක්ෂේත්‍රය ශක්තිමත් කිරිම පිළිබඳව වැඩමුළුවේදී අමාත්‍යවරයා මේ බව සඳහන් කළේය. සියලු මාර්ගස්ථ ප්‍රවාහන අධිකාරීවල සිටින නිලධාරින් සහ පළාත් ප්‍රවාහන අමාත්‍යවරුන් මෙම වැඩමුළුව සඳහා සහභාගී වී සිටි අතර සියලු බස් නැවතුම්පොලවලට ආරක්‍ෂිත කැමරා පද්ධති සවි කිරීමටත් ඒ තුළින් කප්පම් ගන්න සහ කප්පම් ලබාදෙන පිරිස නීතියේ රැහැනට කොටුකර ගැනීමට හැකිවන බව තම විශ්වාසය බව ද අමාත්‍යවරයා කියා සිටියේය. බස් පර්මිට් ලබාදීමද මේ වන විට නිසි ටෙන්ඩර් පරිපාටියට අනුව සිදු වන බවත් පසුගිය කාලයේ මෙම පර්මිට් ලබාදීමේ දී සිදු වූ අකටයුතු පිළිබඳ පරීක්ෂා කිරීමට ද පියවර ගෙන තිබෙන බව අමාත්‍යවරයා මෙහිදී වැඩිදුරටත් පෙන්වා දුන්නේය. එම වැඩමුළුවේදි ප්‍රවාහන කේෂත්‍රයට බලපාන ප්‍රධාන කරුණු 12ක් පිළිබඳව සාකච්ඡාවට ලක් කෙරිණි.", "URL": "https://sinhala.adaderana.lk/news.php?nid=74189", "Category": null, "Parent URL": null}