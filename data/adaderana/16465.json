{"Source": "Adaderana", "Timestamp": "June 1, 2011 11:36 am", "Headline": "ශ්‍රී ලාංකික ධිවරයින් 16 ක් යළිත් ඉන්දීය අත්අඩංගුවේ", "News Content": "ශ්‍රී ලාංකික ධීවරයින් 16 දෙනෙකු සහ ධීවර බෝට්ටු 3 ක් ඉන්දීය වෙරළ ආරක්ෂක බලකාය මගින් අත්අඩංගුවට ගෙන ඇතැයි ඉන්දීය මාධ්‍ය වාර්තා කරයි. ඒ අනුව මුහුදු අශ්වයා,නදුනි-01,දුෂාන්ත පුතා 03 නමැති ශ්‍රී ලාංකික ධීවරයින්ට අයත් ධිවර බෝට්ටු 3 ක් ඉන්දීය මුහුදු සීමාවේ ක්‍රිෂ්ණපට්ටම් ප්‍රදේශයට නාවික සැතපුම් 40 ක් නැගෙනහිරින් නීති විරෝධී ලෙස ධීවර කටයුතුවල නිරත වෙමින් සිටියදී ඊයේ අත්අඩංගුවට පත්වී ඇති බව සඳහන් වේ. මෙම ධීවර බෝට්ටු සමග මාළු කිලෝ ග්රෑම් 1300 ක ප්‍රමාණයක්ද ඉන්දීය වෙරළ ආරක්ෂක බලකාය භාරයට ගෙන ඇති බව වාර්තා වේ. අත්අඩංගුවට පත් ධීවරයින් වැඩිදුර පරීක්ෂණ සඳහා චෙන්නායි පොලීසියට බාර දී ඇතැයි ඉන්දීය මාධ්‍ය වැඩිදුරටත් කියා සිටියි.", "URL": "https://sinhala.adaderana.lk/news.php?nid=16465", "Category": null, "Parent URL": null}