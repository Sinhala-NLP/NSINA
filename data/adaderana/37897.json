{"Source": "Adaderana", "Timestamp": "October 4, 2013 07:51 am", "Headline": "තැපැල් සේවාව වේගවත් කරයි ", "News Content": "දිවයින පුරා වේගවත් තැපැල් සේවාවක් ක්‍රියාත්මක කිරීමට තැපැල් දෙපාර්තමේන්තුව නව වැඩපිළිවෙළක් හඳුන්වාදී තිබේ. ලෝක තැපැල් දිනය යෙදෙන ඔක්තෝබර් නව වැනිදා මෙම වැඩපිළිවෙළ නිල වශයෙන් ආරම්භ කිරීමට නියමිතයි. ඒ අනුව දිවයින පුරා තැපැල් ලිපි සහ භාණ්ඩ බෙදාහැරීම සඳහා දෙපාර්තමේන්තුවට අයත් විශේෂ රථ වාහන 9ක් පමණ යොදා ගැනීමට සැලසුම් කර තිබේ. නගරයක් තුළ පැය දෙකක් ඇතුළත තැපැල් හුවමාරු සිදුකිරීමට මෙමගින් අපේක්ෂා කරන අතර පැය 12 සහ පැය 24 වශයෙන් වෙන් කර දිවයිනේ සෑම ප්‍රදේශයක් වෙතම මෙය ක්‍රියාත්මක කරන බව තැපැල්පති රෝහණ අබේරත්න මහතා සඳහන් කරයි. මේ අතර ඔක්තෝබර් පළමු වැනිදා සිට විදුලි පණිවිඩ වෙනුවට ටෙලිමේල් සේවාව හඳුන්වා දී ඇති අතර එමගින් ද වේගවත් පණිවිඩ හුවමාරුවකට මගපෑදෙන බව ද තැපැල්පතිවරයා පවසයි‍.", "URL": "https://sinhala.adaderana.lk/news.php?nid=37897", "Category": null, "Parent URL": null}