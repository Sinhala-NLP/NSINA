{"Source": "Adaderana", "Timestamp": "November 10, 2015 03:12 pm", "Headline": "සෝභිත හිමිගේ චරිතාපදානය පාසල් හා පුස්තකාලවලට!", "News Content": "අපවත් වී වදාළ කෝට්ටේ ශ්‍රී නාගවිහාරාධිපති පූජ්‍ය මාදුළුවාවේ සෝභිත නායක ස්වාමීන් වහන්සේ මෙරටට කළ මෙහෙවර අගයමින් උන්වහන්සේගේ චරිතාපදානය ඇතුළත් ග්‍රන්ථයක් මුද්‍රණය කිරීමට අග්‍රාමාත්‍ය රනිල් වික්‍රමසිංහ මහතා තීරණය කර ඇතැයි ස්වදේශ කටයුතු ඇමති වජිර ‍අබේවර්ධන මහතා පවසයි.එම ග්‍රන්ථය ලබන වසරේදී මෙරට සියලු පාසල් හා පුස්තකාලවලට ලබාදීමට ද අගමැතිවරයා විසින් කටයුතු කරනු ඇතැයි ද ඒ මහතා පැවසීය.සෝභිත හිමියන්ගේ අවසන් කටයුතු සිදුකරන ආකාරය සම්බන්ධයෙන් විශේෂ සාකච්ඡාවක් ස්වදේශ කටයුතු අමාත්‍යවරයාගේ ප්‍රධානත්වයෙන් පොලිස්පතිවරයා ඇතුළු නිලධාරීන්ගේ සහභාගිත්වයෙන් අද පෙරවරුවේ පැවති අවස්ථාවේදී අමාත්‍යවරයා මේ බව ප්‍රකාශ කළේය.එහිදී අමාත්‍යවරයා කියා සිටියේ සෝභිත හිමියන්ගේ අවසන් කටයුතු පූර්ණ රාජ්‍ය අනුග්‍රහයෙන් සහ රාජ්‍ය ගෞරව සහිතව සිදුකිරීමට කැබිනට් මණ්ඩලයට ඉදිරිපත් කළ පත්‍රිකාවකට ද අනුමැතිය හිමිව ඇති බවයි.ඒ අනූව උන්වහන්සේගේ අවසන් කටයුතු සඳහා සියලු වියදම් ස්වදේශ අමාත්‍යංශයෙන් දරන බවද අමාත්‍යවරයා පැවසීය.සෝභිත හිමියන් විසින් කළ සේවාවට ගෞරව කිරීමක් වශයෙන් රාජ්‍ය ආයතනවල ජාතික ධජය අඩකුඹුකරන ලෙසත්, නිවෙස්වල කහ ධජය ඔසවන ලෙසත්, ඉල්ලීමක් කළ අමාත්‍යවරයා ලබන 12 වැනිදාට කොළඹ නගරයේ සියලූ සිනමාසැල් වසා දමන ලෙසද ඉල්ලීමක් කළේය.", "URL": "https://sinhala.adaderana.lk/news.php?nid=55009", "Category": null, "Parent URL": null}