{"Source": "Adaderana", "Timestamp": "February 6, 2019 08:21 pm", "Headline": "කල්පිටිය ජනසවිපුර ජනතාවගෙන් නැගී ආ විරෝධතාවය", "News Content": "කල්පිටිය ජනසවිපුර ගම්මානයේ ජනතාව වසර 30 කට ආසන්න කාලයක් භාවිතා කල රජයේ ඉඩමක් හදිසියේ ව්‍යාපෘතියකට ලබා දීමට විරෝධය දක්වමින් 500 කට වැඩි පිරිසක් කල්පිටිය ප්‍රාදේශීය ලේකම් කාර්යාලය ඉදිරිපිටදී විරෝධතාවයක නිරත වුහ. මෙම විරෝධතාවයට ජනසවිපුර ගම්මානයේ සියලුම ජනතාව එක්වී සිටීම විශේෂ සිද්ධියක් වු අතර එම පිරිස ඔවුන් නිරත වන ධීවර රැකියාවට පවා නොගොස් විරෝධතාවයෙන් පාගමනින් සැතපුම් දෙකකට වැඩි දුරක් ගෙවා කල්පිටිය ප්‍රාදේශීය ලේකම් කාර්යාලය ඉදිරියට පැමිණ මෙසේ විරෝධතාවයට එක්ව තිබුනි. මෙසේ විරෝධතවයේ නිරත වු පිරිස් කල්පිටිය ප්‍රාදේශීය ලේකම් කාර්යාලය ඉදිරිපිට විරෝධතාවයේ නිරතව සිටියදි එම විරෝධතාවයේ යෙදී සිටි පිරිසගෙන් කණ්ඩායමක් සාකච්ඡාවට කැඳවු කල්පිටිය ප්‍රාදේශීය ලේකම් නන්දන සෝමතිලක මහතා විරෝධතාකරුවන්ට පවසා සිටියේ මෙම අදාල ඉඩම ඉඩම් ප්‍රතිසංස්කරණ කොමිසමට (එල්.ආර්.සී) එකට අයත් ඉඩමක් බවත් ඒ නිසා මීට වසර කිපයකට පෙර ආයතනය පුද්ගලික පිරිසකට ලබා දි තිබෙන බවත්ය. ඒ අනුව එම පිරිස මෙම ඉඩමට වැට ගැසීම සිදු කර තිබෙන බවත් කෙසේ නමුත් වෙනත් කිසිවකුට ඇතුල් නොවන ලෙසට මේ ඉඩමට මේ වන විට අධිකරණ තීන්දුවක් ලබා දී තිබෙන බවත් ඔහු පැවසීය. නමුත් මේ ගමට ක්‍රීඩා පිටියක් නොමැති නිසා නැවත අධිකරණයට මේ පිළබඳව කරුණු ඉදිරිපත් කර සානුකම්පිත හේතු දක්වා අභියාචනයක් ඉහල උසාවියකට දන්වන්න හැකියාව තිබෙන බවත් එම පිරිසට පැවසූ බව අප වාර්තාකරු පැවසීය. මේ පිළිබඳව පුත්තලම දිස්ත්‍රික් ඉඩම් ප්‍රතිසංස්කරණ කොමිසමේ නිලධාරින් දුරකථනයෙන් සම්බන්ධ කර ගැනීමට උත්සහ කල ද එය නොහැකි විය. විරෝධතාවයට ජනතාවට සහාය පළකරමින් දේශපාලඥයින් කිපදෙනෙකුද එක්වි තිබුනී. ඒ සමඟම කල්පිටිය පොලීසියේ පොලිස් නිලධාරින් අදාල ඉඩමේ ආරක්ෂාවට යොදා තිබෙනු දැක ගත හැකි විය.", "URL": "https://sinhala.adaderana.lk/news.php?nid=103822", "Category": null, "Parent URL": null}