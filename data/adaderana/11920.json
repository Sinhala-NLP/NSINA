{"Source": "Adaderana", "Timestamp": "November 4, 2010 07:05 am", "Headline": "වයඹ වෛද්‍යවරුන්ගෙන් රතු එළියක්", "News Content": "ඉල්ලීම් කිහිපයක් මුල් කර ගනිමින් වයඹ පළාත් රජයේ වෛද්‍යවරුන් අද(04)සංකේත වැඩ වර්ජනයක් ආරම්භ කර ඇතැයි රජයේ වෛද්‍ය නිලධාරීන්ගේ සංගමය පවසයි. තම ඉල්ලීම් වලට බලධාරීන් විසින් නිසි පිළියමක් නොයෙදීම නිසා මෙම සංකේත වැඩ වර්ජනය දියත් කරන්නට කටයුතු යෙදූ බව රජයේ වෛද්‍ය නිලධාරීන්ගේ සංගමයේ ලේකම් ප්‍රිස්කෝ අතුකෝරාල මහතා අද දෙරණට කියා සිටියේය. සෞඛ්‍ය සේවාව යාවත් කාලීන කිරීම,වයඹ පළාත් සෞඛ්‍ය අමාත්‍යංශයේ කටයුතු කරන නුසුදුසු ඉහළ නිලධාරීයෙකු වෙනුවෙන් නිසි ක්‍රියා මාර්ගයක් නොගැනීම ඇතුළු ඉල්ලීම් කිහිපයක් මුල් කර ගනිමින් මෙම සංකේත වැඩ වර්ජනය දියත් කර තිබේ. තම ඉල්ලීම් වලට නිසි ප්‍රතිචාරයක් නොදැක්වුවහොත් එළඹෙන 15 වන දින දීප ව්‍යාප්ත වැඩ වර්ජනයක් දියත් කරන්නට කටයුතු යොදන බව රජයේ වෛද්‍ය නිලධාරීන්ගේ සංගමයේ ලේකම්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11920", "Category": null, "Parent URL": null}