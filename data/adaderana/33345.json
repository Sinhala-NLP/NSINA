{"Source": "Adaderana", "Timestamp": "April 17, 2013 06:08 pm", "Headline": "සබරගමුව සරසවිය වැසීමෙන් ගැටලු රැසක් මතුවෙලා", "News Content": "සබරගමුව විශ්ව විද්‍යාලය දින නියමයක් නොමැතිව වසා දැමීමට පාලන අධිකාරිය ගෙන ඇති තීරණය හේතුවෙන් ගැටලු රැසක් උද්ගතව ඇති බව සබරගමුව සරසවිය සුරැකීමේ ජනතා ව්‍යාපාරය පවසයි. පසුගිය 15 වැනිදා සිට ක්‍රියාත්මක වන පරිදි විශ්ව විද්‍යාලයීය මහා ශිෂ්‍ය සංගමය සහ පීඨ ශිෂ්‍ය සංගම් තාවකාලිකව අත්හිටුවා ඇති අතර විශ්ව විද්‍යාලයේ ශිෂ්‍ය නායකයින් හය දෙනෙකුගේ ශිෂ්‍ය භාවය ද මේ වන විට තාවකාලිකව අත්හිටුවා ඇති බව නිවේදනයක් නිකුත් කරමින් එම ව්‍යාපාරයේ කැඳවුම්කරු දිනේෂ් බණ්ඩාර මහතා පෙන්වාදෙයි. අවුරුදු නිවාඩුවෙන් පසු විශ්ව විද්‍යාලය ඊයේ දිනයේ විවෘත කිරීමට නියමිතව තිබුණ ද විශ්ව විද්‍යාලය දින නියමයක් නොමැතිව ජ්‍යෙෂ්ඨයින් හට වසා දැමීමට තීරණය කර ඇති බව ඔහු පවසයි. මේ හේතුවෙන් අවසන් වසර සිසුන්ගේ ව්‍යාපෘති වාර්තා, විද්‍යාගාර තුළ සිදුකෙරෙන පරීක්ෂණ අත්තනෝමතික ලෙස අත්හිටුවා ඇති බව ඔහු පෙන්වාදෙයි. එමෙන්ම සෑම වසරකම පවත්වනු ලබන ශ්‍රී ලංකා විශ්ව විද්‍යාලයීය ක්‍රීඩා තරගය සඳහා සහභාගී වීමේ අවස්ථාව ද සබරගමුව විශ්ව විද්‍යාලයේ සිසුන්ට අහිමි වීමේ තත්ත්වයක් උදාවී ඇති බව සබරගමුව සරසවිය සුරැකීමේ ජනතා ව්‍යාපාරයේ කැඳවුම්කරු දිනේෂ් බණ්ඩාර මහතා වැඩිදුරටත් පවසයි.", "URL": "https://sinhala.adaderana.lk/news.php?nid=33345", "Category": null, "Parent URL": null}