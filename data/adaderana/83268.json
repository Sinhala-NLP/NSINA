{"Source": "Adaderana", "Timestamp": "January 20, 2018 02:44 pm", "Headline": "වැඩ බිමක පස් කන්දකට 3 ක් යටවෙයි - දෙදෙනෙක් බේරාගෙන - එක් අයෙක් මරුට", "News Content": "මහනුවර අස්ගිරිය ප්‍රදේශයේ ඉදිකරමින් පවතින බැම්මක පස්කන්දක් කඩා වැටීම හේතුවෙන් පුද්ගලයෙකු මියගොස් තවත් දෙදෙනෙකු තුවාල ලබා තිබේ. අද පෙරවරුවේ මෙම සිදුවිම සිදුව ඇති බව පොලිසිය සඳහන් කළේය . අදාළ පස් කන්ද කඩා වැටිමෙන් ඊට පුද්ගලයින් තිදෙනෙකු යටවී ඇති අතර මහනුවර ගිනි නිවිමේ ඒකකය පොලිසිය සහ ප්‍රදේශවාසීන් එක්ව මොවුන් තිදෙනා බේරාගෙන රෝහල් ගත කර තිබේ. රෝහලට රැගෙන යන විටත් මින් එක් පුද්ගලයෙකු මියගොස් සිටි බව මහනුවර මහ රෝහලේ ප්‍රකාශකයෙකු සඳහන් කළේය. මෙලෙස මියගොස් ඇත්තේ 44 හැවිරිදි හාරිස්පත්තුව ප්‍රදේශයේ පදිංචිකරුවෙකු බව සඳහන්ය. තුවාල ලැබූ අනෙක් පුද්ගලයින් දෙදෙනා මේ වන විට මහනුවර මහ රෝහලේ ප්‍රතිකාර ලබමින් සිටින අතර ඔවුන්ගෙන් එක් අයෙකුගේ තත්ත්වය බරපතල බව රෝහල් ප්‍රකාශකයා සඳහන් කළේය. තුවාල ලැබූවන් ද හාරිස්පත්තුව ප්‍රදේශයේම පදිංචිකරුවන් බව සඳහන්ය. කෙසේවෙතත් මෙම බැම්ම ඉදිරිකිරිම සඳහා මහනුවර මහ නගර සභාවේ කිසිඳු අවසරයක් ගෙන නොමැති බව නාගරික කොමසාරිස් චන්දන තෙන්නකෝන් මහතා සඳහන් කළේය.", "URL": "https://sinhala.adaderana.lk/news.php?nid=83268", "Category": null, "Parent URL": null}