{"Source": "Adaderana", "Timestamp": "July 17, 2012 09:51 am", "Headline": "තර්ජනයකර මුදල් වංචා කරන කණ්ඩායමක් ගැන පරීක්ෂණ", "News Content": "පුද්ගලයින්ට තර්ජනය කරමින් මූල්‍ය ආයතනවල ගිණුම් අංක කිහිපයකට මුදල් තැන්පත්කර ගැනීමේ සිද්ධියක් සම්බන්ධයෙන් මිරිහාන විශේෂ අපරාධ මෙහෙයුම් ඒකකය පරීක්ෂණ ආරම්භ කර තිබේ. කුඩා ළමුන්ට, පවුල්වල සාමාජිකයින්ට සහ දේපළවලට හානි කරන බවට තර්ජනය කරමින් මෙලෙස මුදල් තැන්පත් කරගෙන ඇති බව සඳහන්ය. මිරිහාන පොලිස් බලප්‍රදේශය තුළ මෙම ජාවාරම සිදුවී ඇති අතර ඊට අදාළ මුල්‍ය ආයතනවල ගිණුම් අංක කිහිපයක් ද පොලීසිය විසින් සොයාගෙන ඇත. එවන් බලපෑමක් මත මුදල් තැන්පත් කළ පුද්ගලයින් වෙතොත් වහාම ඒ පිළිබඳව පොලිසියට දැනුම් දෙන ලෙස පොලිසිය සඳහන් කරයි. ඒ අනුව 011 2 852 686, 011 2 809 243, යන දුරකථන අංකවලට ඒ පිළිබඳව දැනුම් දිය හැකිය.", "URL": "https://sinhala.adaderana.lk/news.php?nid=25840", "Category": null, "Parent URL": null}