{"Source": "Adaderana", "Timestamp": "November 24, 2017 03:16 pm", "Headline": "ගෝඨා ඇතුළට දැම්මොත් හාමුදුරුවෝ එළියට බහිනවා-ආනන්ද හිමි", "News Content": "ගෝඨාභය රාපක්ෂ මහතා අත්අඩංගුවට ගනු ලැබුවහොත් ඉදිරියේ දී මහා සංඝ රතනය පාරට බසින බව පූජ්‍ය මුරුත්තෙට්ටුවේ ආනන්ද හිමියන් පවසයි. අද(24) ශ්‍රී අභයාරාම පුරාණ විහාරයේ පැවති මව්බිම සුරැකිමේ ජාතික සංවිධානයේ මාධ්‍ය හමුවකට එක් වෙමින් උන්වහන්සේ මෙම අදහස් පළ කළේය. අද වන විට වත්මන් ආණ්ඩුව විසින් විශාල වශයෙන් පළිගැනීම් සිදු කරමින් සිටින බවත්, පාලන තන්ත්‍රයේ ඇති අධාර්මිකත්වය නිසා රටට ව්‍යවසනයක් සිදුවන බවත් ආනන්ද හිමියන් වැඩිදුරටත් පැවසීය. මේ රටේ රාජපක්ෂට සම්බන්ධ කවුරුන් හෝ සිටිනම් ඔවුන්ගෙන් පළි ගන්නා බවත්, එය ආණ්ඩුවේ විනෝදාංශය බවට පත්ව ඇති බවත් සඳහන් කළ උන්වහන්සේ ගෝඨාභය රාජපක්ෂ මහතා අත්අඩංගුවට ගැනීමේ සුදානමක් ඇති බවට වාර්තා පළ වෙන බව ද කියා සිටියේය. කෙසේ වෙතත් ගෝඨාභය රාජපක්ෂ මහතා කිසිවිටෙකත් මෙරටට වැරදිකාරයෙක් නොවන බවත්, ඉදිරියේ දී ඔහු දේශපාලනයට පැමිණිය හොත් එය අභියෝගයක් වන නිසා එයට බිය වී ආණ්ඩුව මෙවැනි දේ සිදුකිරීමට පෙලඹෙන බවත් ආනන්ද හිමියන් පවසයි. රටේ රාජ්‍ය නායකයා ලෙස දූරදර්ශී ලෙස කටයුතු කරන ලෙස ජනාධිපතිවරයාගෙන් ඉල්ලා සිටින බවත්, මව් බිම ආරක්ෂා කිරීමට සිටින අය ලෙස සංඝයා ගෝඨාභය රාජපක්ෂ මහතා වෙනුවෙන් ඉදිරිපත් වන බවත් උන්වහන්සේ සඳහන් කරයි.", "URL": "https://sinhala.adaderana.lk/news.php?nid=80469", "Category": null, "Parent URL": null}