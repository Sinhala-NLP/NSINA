{"Source": "Adaderana", "Timestamp": "June 20, 2018 10:11 am", "Headline": "එක්දින තරඟ ඉතිහාසයේ නව පිටුවක් පෙරළීමට එංගලන්තය සමත් වෙයි", "News Content": "‍එක්දින ක්‍රිකට් තරඟ ඉතිහාසයේ කණ්ඩායමක් විසින් ඉනිමකදී රැස් කරන ලද වැඩිම ලකුණු සංඛ්‍යාව වාර්තා කිරීමට එංගලන්ත කණ්ඩායම සමත්ව තිබේ. ඒ ඕස්ට්‍රේලියානු කණ්ඩායම සමඟ එංගලන්තයේ නොටින්හැම් හීදි පැවති තරඟයේදීයි. එහිදී එංගලන්තය පන්දු වාර 50 තුළදී කඩුලු 06ක් දැවී ලකුණු 481ක් රැස් කළේය. මීට පෙර එම වාර්තාව තබා තිබුණේ ද එංගලන්ත කණ්ඩායමයි. 2016 වසරේදී පාකිස්ථානයට එරෙහිව එංගලන්තය ලකුණු 444ක් රැස් කරගනිමින් මීට පෙර එම වාර්තා තබා තිබිණි. 2006 වසරේදී ශ්‍රී ලංකාව නෙදර්ලන්තයට එරෙහිව ලකුණු 443ක් රැස් කරමින් ඉනිමකදී වැඩිම එක්දින ලකුණු සංඛ්‍යාව රැස් කරගැනීමේ වාර්තාවට හිමිකම් කිවේය. ඊයේ (19) පැවති තරඟයේ කාසියේ වාසිය දිනූ ඕස්ට්‍රේලියානු කණ්ඩායම ප්‍රථමයෙන් පන්දුවට පහරදීමේ වාරය එංගලන්ත කණ්ඩායමට ලබාදුන්නේය. නියමිත පන්දු වාර 50 අවසානයේදී එංගලන්තය කඩුලු 06ක් දැවී ලකුණු 481ක් ලබාගනිමින් ලෝක වාර්තාව තැබූ අතර එහිදී ඇලෙක්ස් හේයර්ස් පන්දු 92කදී ලකුණු 147ක්ද, බේස්ටෝව් පන්දු 92 ලකුණු 139ක් ද රැස් කළේය. ඉයන් මෝගන් පන්දු 30කදී ලකුණු 67ක් ලබාගත්තේය. පිළිතුරු ඉනිම ක්‍රීඩා කළ ඕස්ට්‍රේලියානු කණ්ඩායමට පන්දු වාර 37 කදී සියලු දෙනා දැවී ලබාගත හැකිවූයේ ලකුණු 239ක් පමණයි. ඒ අනවු එංගලන්තය එම තරඟයෙන් ලකුණු 242ක ජයක් හිමිකරගත්තේය.", "URL": "https://sinhala.adaderana.lk/news.php?nid=91175", "Category": null, "Parent URL": null}