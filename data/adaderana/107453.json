{"Source": "Adaderana", "Timestamp": "April 5, 2019 03:09 pm", "Headline": "ශ්‍රීලනිපයේ සහය අයවැයට නෑ-ගම්මන්පිල", "News Content": "අද(05) පස්වරුවේ පැවැත්වෙන අයවැය ඡන්ද විමසිම සම්බන්ධයෙන් සාකච්ඡා කිරීම සඳහා ශ්‍රී ලංකා පොදුජන පෙරමුණට සහාය දක්වන මන්ත්‍රි කණ්ඩායමේ හමුවක් විපක්ෂ නායක මහින්ද රාජපක්ෂ මහතාගේ ප්‍රධානත්වයෙන් පාර්ලිමේන්තු සංකීර්ණයේදී පැවැත් විය. එයට එක්වෙමින් එක්සත් ජනතා නිදහස් සන්ධාන පාර්ලිමේන්තු මන්ත්‍රී උදය ගම්මන්පිල මහතා පැවසුවේ ශ්‍රී ලංකා නිදහස් පක්ෂය ඡන්දය ප්‍රකාශ කිරීමෙන් වැළකී සිටීමට තීරණයකර ඇති බවට දැනුම්දී ඇති බවයි. පාර්ලිමේන්තුවේ කමිටු අංක 2 කාමරයේ දී ඒකාබද්ධ විපක්ෂයේ මන්ත්‍රී කණ්ඩායම් රැස්වීම පැවැත් වෙයි. සුපුරුදු පරිදි අයවැය දෙවන වර කියවීමේ දී ජනදය ලබා දුන් ලෙසම අයවැයට විරුද්ධව ඡන්දය ලබා දෙන බව ද ගම්මන්පිල මහතා මෙහිදී වැඩිදුරටත් පැවසීය. මෙරට ජනතාවගේ දුක ගැන සංවේදී කිසිදු මන්ත්‍රීවරයෙක්ට අයවැයට එකඟව ඡන්දය ලබා දිය නොහැකි බව ද මන්ත්‍රීවරයා මෙහිදී වැඩි දුරටත් පැවසීය. මන්ත්‍රීවරුන්ගේ සංවේදීතාවය දැක ගත හැකි හොඳම අවස්ථාව මෙම අයවැයට ඡන්දය භාවිතා කරන අවස්ථාව බව ද පැවසු ගම්මන්පිල මහතා, තමාට ලැබුණු තොරතුරු අනුව ශ්‍රී ලංකා නිදහස් පක්ෂය ඡන්ද දීමෙන් වැලකී සිටීමට තීරණය කර ඇතැයි ද කියා සිටියේය. නමුත් සංවේදී මන්ත්‍රීවරු පක්ෂයේ තීරණය නොසලකා අයවැයට විරුද්ධව ඡන්දය දීමට බලාපොරොත්තු වන බව ද ගම්මන්පිල මහතා වැඩි දුරටත් පැවසීය. ඔවුන්ට ප්‍රණාමය පුද කරන අතර, එයට එක්සත් ජාතික පක්ෂ මන්ත්‍රීවරුන්ද එක්වේවා යැයි ගම්මන්පිල මහතා මෙහිදී ප්‍රාර්ථනා කළේය.", "URL": "https://sinhala.adaderana.lk/news.php?nid=107453", "Category": null, "Parent URL": null}