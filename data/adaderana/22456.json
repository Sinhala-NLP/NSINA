{"Source": "Adaderana", "Timestamp": "February 28, 2012 12:22 pm", "Headline": "ඉන්දියාවට ලකුණු 321 ක දැවැන්ත ඉලක්කයක්", "News Content": "සී.බී කුසලාන තුන්කොන් එක්දින ක්‍රිකට් තරගාවලියේ ශ්‍රී ලංකාව සහ ඉන්දියාව අතර අද(28) හෝබාට්හිදි පැවැති තරගයේ දී නියමිත පන්දුවාර 50 තුළ කඩුලු 04 ක් පමණක් දැවී ලකුණු 320 ක් රැස්කිරීමට ශ්‍රී ලංකාව සමත්විය. තරගයේ කාසියේ වාසිය දිනූ ඉන්දීය කණ්ඩායමේ නායක මහේන්ද්‍රසිං දෝණි පළමුව පන්දුවට පහරදීමේ අවස්ථාව ශ්‍රී ලංකාව කණ්ඩායමට ලබාදුන්නේය. තරගාවලියේ 11 වන තරගය වන අද තරගයේ දී ශ්‍රී ලංකා කණ්ඩායම වෙනුවෙන් විශිෂ්ට පිති හරඹයක නිරත වූ ටී. එම්. දිල්ශාන් නොදැවී ලකුණු 160 ක් රැස්කිරීමට සමත් වූ අතර එය ශ්‍රී ලාංකික ක්‍රීඩකයකු ඕස්ට්‍රේලියාවේ දී රැස්කළ වැඩිම ලකුණු ප්‍රමාණය වේ. එය ඔහුගේ 11 වන එක්දින ශතකය වන අතර කුමාර සංගක්කාර ද ලකුණු 105 ක් ලබමින් ඔහුගේ එක්දින දිවියේ 13 වන ශතකය රැස්කිරීමට සමත්විය. ඉන්දීය කණ්ඩායම වෙනුවෙන් සහීර් ඛාන්, ප්‍රවීන් කුමාර් සහ රවින්ද්‍ර ජඩේජා විසින් එක් කඩුල්ල බැගින් දවාගනු ලැබීය.", "URL": "https://sinhala.adaderana.lk/news.php?nid=22456", "Category": null, "Parent URL": null}