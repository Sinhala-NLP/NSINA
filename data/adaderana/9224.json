{"Source": "Adaderana", "Timestamp": "June 26, 2010 11:14 am", "Headline": "ජාතික පාසල් 6 ක් අධීක්ෂණය කර අවසන්", "News Content": "ජාතික පාසල් අධීක්ෂණය කිරීමේ නව වැඩපිළිවෙළ යටතේ බස්නාහිර පළාත තුළ ඇති ජාතික පාසල් 6 ක් මේ වන විට අධීක්ෂණය කර අවසන් යැයි අධ්‍යාපන අමාත්‍යාංශය පවසයි. එම අමාත්‍යාංශයේ ලේකම් සුනිල් එස්. සිරිසේන මහතා සඳහන් කරන පරිදි මෙම නව වැඩපිළවෙළ යටතේ මාස 3ක් ඇතුළත දිවයිනේ සියලුම ජාතික පාසල් අධීක්ෂණය කිරීමට නියමිතය. විශේෂයෙන්ම එම පාසල් වල පවතින ගොඩනැගිලි , ශිෂ්‍ය සංඛ්‍යාව සහ ‍ගුරුවරුන්ගේ සංඛ්‍යාව පිළිබඳව සොයා බලා වාර්තාවක් සකස් කිරීම මෙහි මූලික අරමුණ වී තිබේ. මෙරට නි‍දහස් අධ්‍යාපනය වෙනුවෙන් විශාල මුදලක් රජය වැය කරන බව සුනිල් එස්. සිරිසේන මහතා සඳහන් කරයි. මේ හේතුවෙන් නිසි කළමනාකාරිත්වයකින් යුතුව මෙරට අධ්‍යාපන ක්‍රමය සකස් කිරීමේ වැදගත්කම ඔහු පෙන්වා දෙයි. ජාතික පාසල් වල පවතින ගැටලු සම්බන්ධයෙන් අවධානය යොමු කරමින් අදාළ අධීක්ෂණ කටයුතු සිදු කරන බවත් එම අධීක්ෂණ කමිටු වාර්තා පිළිබඳ සැලකිලිමත් වෙමින් ඉදිරි පාසල් සංවර්ධන කටයුතු සැලසුම් කිරීමට නියමිත බවත් ඔහු තවදුරටත් කියා සිටියේය.", "URL": "https://sinhala.adaderana.lk/news.php?nid=9224", "Category": null, "Parent URL": null}