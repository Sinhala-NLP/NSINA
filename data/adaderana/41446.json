{"Source": "Adaderana", "Timestamp": "February 28, 2014 04:55 pm", "Headline": "වේගය දෙදරු මවට මරු කැඳවයි - තවත් 3ක් රෝහලේ", "News Content": "අනතුරට ලක්වූ ජීප් රථය. ඡායා රූ - අජිත් පුෂ්පකුමාර හම්බන්තොට, උඩමළල පාසල ඉදිරිපිට වංගුවේදී අධික වේගයෙන් පැමිණි ජීප් රථයක් රියදුරුට එහි වේගය පාලනය කරගත නොහැකිව අසල තිබූ විදුලි කණුවක ගැටීමෙන් ජීප් රථයේ ගමන්ගත් එක් කාන්තාවක් මියගොස් තවත් තිදෙනෙකු බරපතළ තුවාල ලබා තිබේ. ඊයේ රාත‍්‍රී 9ට පමණ මෙම අනතුර සිදුවී ඇති අතර කතරගම සිට කොළඹ දෙසට ධාවනය වෙමින් තිබූ ජීප් රථයක් මෙසේ අනතුරට ලක්ව ඇත. අනතුර සිදුවන අවස්ථාවේ ජීප් රථය තුළ පිරිමින් 4 ක් හා කුඩා ළමයින් 2 ක් හා එක් කාන්තාවක් සිට තිබේ. අනතුරින් මිය ගොස් ඇත්තේ තංගල්ල, නාකුළුගමුව ප‍්‍රදේශයේ පදිංචි රේක්ෂණ පද්මාණි (26) දෙරු මවකි. සිද්ධියෙන් බරපතළ තුවාල ලැබූවන් හම්බන්තොට මහ රෝහලට ඇතුළත් කිරීමෙන් අනතුරුව වැඩිදුර ප‍්‍රතිකාර කටයුතු සඳහා මාතර මහ රෝහල දක්වා මාරුකර යවා ඇත. ඉන් එක් පුද්ගලයෙකු අසාධ්‍ය තත්ත්වයේ පසුවූ බැවින් කොළඹ ජාතික රෝහල වෙත මාරු කර යවා තිබේ. අධික වේගයෙන් පැමිණි ජීප් රථය වේගය පාලනය කරගත නොහැකිවීමෙන් මෙම අනතුර සිදුවී ඇති බව හම්බන්තොට පොලීසිය පවසයි. සිද්ධිය සම්බන්ධයෙන් හම්බන්තොට පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=41446", "Category": null, "Parent URL": null}