{"Source": "Adaderana", "Timestamp": "August 14, 2019 03:18 pm", "Headline": "සුදත්ත හිමිගේ පැමිණිල්ලට අදාළව පරීක්ෂණ අරඹයි", "News Content": "මාගල්කන්දේ සුදත්ත හිමියන් විසින් පොලිස් මුලස්ථානයට කරන ලද පැමිණිල්ලකට අදාළව විමර්ශන ආරම්භ කර තිබේ. කොළඹ අපරාධ කොට්ඨාසයේ නිලධාරීන් කීපදෙනෙක්, දැනට එහි රඳවා සිටින කංජිපානි ඉම්රාන් නැමති සංවිධානාත්මක අපරාධකරු සමඟ සම්බන්ධතාවයක් පවත්වන බවට මාගල්කන්දේ සුදත්ත හිමි පොලිස් මුලස්ථානයට පසුගිය දා පැමිණිලි කළේය. එම පැමිණිල්ල සම්බන්ධයෙන් ජ්‍යෙෂ්ඨ නියෝජ්‍ය පොලිස්පති බස්නාහිර පළාත අධීක්ෂණය මත ජ්‍යෙෂ්ඨ පොලිස් අධිකාරීවරයෙක් යොදවා පරීක්ෂණයක් ආරම්භ කර ඇති බව පොලීසිය පවසයි. යම් නිලධාරීයෙක් එම සැකකරු සමඟ එවැනි සම්බන්ධතාවයක් පවත්වා ඇති බවට පරීක්ෂණයේ දී අනාවරණය වුවහොත් එම නිලධාරීන් සම්බන්ධයෙන් උපරිම විනය ක්‍රියාමාර්ගයක් ගන්නා බවට ද පොලිස් මුලස්ථානය දැනුම් දී ඇතැයි පොලිස් මාධ්‍ය ප්‍රකාශක කාර්යාලය නිවේදනයක් නිකුත් කරමින් පවසයි.", "URL": "https://sinhala.adaderana.lk/news.php?nid=116528", "Category": null, "Parent URL": null}