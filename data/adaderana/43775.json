{"Source": "Adaderana", "Timestamp": "June 6, 2014 10:32 am", "Headline": "කොන්දොස්තර ඝාතනයට සැකපිට 3ක් දැලේ", "News Content": "තංගල්ල බස් නැවතුම්පොළේදී පෙරේදා (04) බස් රථ සහායකයෙකු වෙඩි තබා ඝාතනය කිරීමේ සිද්ධියට අදාළව පුද්ගලයින් තිදෙනෙකු සැකපිට අත්අඩංගුවට ගෙන තිබේ. තංගල්ල ප්‍රදේශයේම පදිංචිකරුවන් බව කියන පුද්ගලයින් තිදෙනෙකු තංගල්ල පොලීසිය විසින් ඊයේ රාත්‍රීයේ අත්අඩංගුවට ගෙන ඇතැයි පොලිස් මාධ්‍ය ඒකකය කියයි. යතුරුපැදියකින් පැමිණි පුද්ගලයින් දෙදෙනෙකු විසින් ඉකුත් 4දා පෙරවරු පෙ.ව 11.30ට පමණ මෙම වෙඩිතැබීම සිදුකර පළාගොස් තිබුණි. අදාළ බස් රථ සහයකයා බසයට මගීන් නංවා ගනිමින් සිටියදී යතුරු පැදියකින් පැමිණි දෙදෙනෙකු මීට පෙර වෙඩි වැදීමකින් තුවාල ලැබූ ආමි අමිල නැමැත්තා සිටින තැන ගැන අසා ඔහු නොදන්නා බව පැවසීම නිසා වෙඩි තබා පලාගොස් තිබූ බවට මාධ්‍ය මගින් අනාවරණය කෙරිණ. අත්අඩංගුවට ගත් සැකකරුවන් 26, 22 සහ 19 වැනි වියේ පසුවන්නන් වන අතර ඔවුන් අද (06) තංගල්ල මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=43775", "Category": null, "Parent URL": null}