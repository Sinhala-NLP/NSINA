{"Source": "Adaderana", "Timestamp": "November 19, 2016 10:50 am", "Headline": "  ආණ්ඩුක්‍රම ව්‍යවස්ථා මණ්ඩලයේ මෙහෙයුම් කමිටු වාර්තා අගමැති ඉදිරිපත් කරයි", "News Content": "නව ආණ්ඩුක්‍රම ව්‍යවස්ථාවක් සම්පාදනය කිරීමේලා ආණ්ඩුක්‍රම ව්‍යවස්ථා මණ්ඩලයේ මෙහෙයුම් කමිටුව විසින් පත්කරන ලද අනුකාරක සභා 6ක වාර්තා 6ක් අද (19) ආණ්ඩුක්‍රම ව්‍යවස්ථා මණ්ඩලයට ඉදිරිපත් කර තිබේ.ඒ එම මෙහෙයුම් මණ්ඩලයේ සභාපති අග්‍රාමාත්‍ය රනිල් වික්‍රමසිංහ මහතා විසිනි.ආණ්ඩුක්‍රම ව්‍යවස්ථා මණ්ඩලය කථානායක කරු ජයසූරිය මහතාගේ ප්‍රධානත්වයෙන් අද පෙරවරු 9.00 පාර්ලිමේන්තු සංකීර්ණයේදී රැස්විය.එහිදී අනුකාරක සභා 6ක් විසින් සැකසූ වාර්තා අගමැතිවරයා විසින් ආණ්ඩුක්‍රම ව්‍යවස්ථා මණ්ඩලයට ඉදිරිපත් කළ බව අප වාර්තාකරු පැවසීය.එලෙස සැකසූ වාර්තාවලට අදාළ ක්ෂේත්‍ර හා එම අනුකාරක කමිටු පහත පරිදිය.මූලික අයිතිවාසිකම් පිළිබඳ අනුකාරක කමිටුව, අධිකරණය පිළිබඳ අනුකාරක කමිටුව,මූදල් පිළිබඳ අනුකාරක කමිටුව,මහජන ආරක්ෂාව පොලීසිය හා නීතිය ක්‍රියාත්මක කිරීමේ අනුකාරක කමිටුව,රාජ්‍ය සේවය ප්‍රතිසංස්කරණය කිරීමේ අනුකාරක කමිටුව, මධ්‍යම රජය හා පළාත් අතර සබඳතාවය පිළිබඳ අනුකාරක කමිටුවයිඉහත කාරණා සම්බන්ධයෙන් සොයාබැලීමට පත්කළ අනුකාරක සභා 6ට එක් එක් පක්ෂය නියෝජනය කරමින් මන්ත්‍රීවරුන් පත්කර තිබේ.එසේම එක් එක් අනුකාරක සභාවක් සඳහා එහි සාමාජිකයින්ට අමතරව සභාපතිවරුන්ද පත්කර ඇත.‍අනුකාරක සභාවල වාර්තා ඉදිරිපත් කිරීමෙන් පසුව මේ ගැන අදහස් පළ කළ විපක්ෂනායක ආර්. සම්බන්ධන් මහතා පැවසුවේ නව ආණ්ඩුක්‍රම ව්‍යවස්ථාවක් සැකසීම සම්බන්ධයෙන් සකසන මූලික කෙටුම්පත පාර්ලිමේන්තුවේ තුනෙන් දෙකක බහුතරයකින් සම්මත කළ යුතු බවයි.එසේම එය ජනමත විචාරණයකින්ද සම්මත කර ගත යුතු බව ඔහු එහිදී කියා සිටි අතර එම අවස්ථාවේ අදහස් දක්වමින් අග්‍රාමාත්‍ය රනිල් වික්‍රමසිංහ මහතා ද විපක්ෂනායකවරයාගේ ප්‍රකාශය අනුමත කළ බව අප වාර්තාකරු පැවසීය.", "URL": "https://sinhala.adaderana.lk/news.php?nid=66176", "Category": null, "Parent URL": null}