{"Source": "Adaderana", "Timestamp": "January 4, 2013 02:06 pm", "Headline": "අල්ලස් ගත් රේගු අධ්‍යක්ෂ රිමාන්ඩ්", "News Content": "අල්ලස් ලබා ගැනීමේ චෝදනා මත අත්අඩංගුවට ගැණුනු රේගු දෙපාර්තමේන්තුවේ නිවාරණ අංශ‍යේ අධ්‍යක්ෂවරයා ලබන 17 වැනිදා දක්වා රක්‍ෂිත බන්ධනාගාර ගත කර තිබේ. අල්ලස් හෝ දූෂණ විමර්ශන කොමිසන් සභාව විසින් සැකකරු අද (04) අධිකරණය හමුවට ඉදිරිපත් කළ අවස්ථාවේ කොළඹ අතිරේක මහේස්ත්‍රාත්වරිය මෙම නියෝගය ලබා දුන්නාය. ආනයනය කළ වාහන කොටස් රැගත් කන්ටේනර 5ක් නිදහස් කර ගැනීමේ බලපත්‍රයක් නිකුත් කිරීම සඳහා ව්‍යාපාරිකයෙකුගෙන් රුපියල් ලක්ෂ 10 ක අල්ලසක් ලබාගත් බවට සැකකාර රේගු අධ්‍යක්‍ෂවරයාට චෝදනා එල්ල වී තිබිණි. අදාළ අල්ලස ලබාගන්නා අවස්ථාවේ රේගු අධ්‍යක්ෂවරයාගේ කාර්යාලය තුළ දී ඔහු අත්අඩංගුවට ගත් බව අදාළ නඩුව අද විභාගයට ගත් අවස්ථාවේ අල්ලස් හෝ දූෂණ විමර්ශන කොමිසම අධිකරණය හමුවේ සඳහන් කළේය. එහිදී රේගු අධ්‍යක්‍ෂවරයා වෙනුවෙන් පෙනී සිටි නීතීඥවරයා ඔහුට ඇප ලබාදෙන ලෙස ඉල්ලීමක් කළ ද අතිරේක මහේස්ත්‍රාත්වරිය එය ප්‍රතික්ෂේප කළාය.", "URL": "https://sinhala.adaderana.lk/news.php?nid=30491", "Category": null, "Parent URL": null}