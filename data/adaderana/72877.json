{"Source": "Adaderana", "Timestamp": "May 6, 2017 11:06 am", "Headline": " ඊයේ වර්ජනයෙන් ජන ජීවිතයට බලපෑමක් වුණේ නෑ", "News Content": "ඊයේ දිනයේ ක්‍රියාත්මක වූ වැඩවර්ජනය හේතුවෙන් රටේ සමස්ත ජන ජීවිතයට බලපෑමක් සිදු නොවූ බව රජයේ ප්‍රවෘත්ති දෙපාර්තමේන්තුව පවසයි.ඇතැම් ක්‍රියාකාරීන් පමණක් සිය සේවාවලින් ඉවත් වී සිටියද අදාළ ආයතනවල සමස්ථ සේවා සැපයුම යථා පරිදි සිදුවූ බව එම දෙපාර්තමේන්තුව නිකුත් කළ නිවේදනයේ සඳහන් වෙයි.රටේ සමස්ත පාසැල් පද්ධතිය, ලංකා ගමනාගමන මණ්ඩලය, ලංකා ඛනිජ තෙල් නීතිගත සංස්ථාව වැනි අංශ වල ක්‍රියාකාරීත්වය සාමන්‍ය පරිදි සිදුවූ බව සඳහන්ය.ඇතැම් රජයේ රෝහල්වල වෛද්‍යවරුන් සේවය ලබාදීමෙන් වැලකී සිටියද සෞඛ්‍ය ක්ෂේත්‍රයේ අත්‍යවශ්‍ය කටයුතු නිසි පරිදි ක්‍රියාත්මක කිරීමට රජය පියවර ගත් බව රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ වැඩිදුරටත් සඳහන් වෙයි.මේ අතර ලංකා විදුලිබල මණ්ඩලයේ රාජකාරී කටයුතු වලට මෙම වර්ජනයෙන් බාධා එල්ල නොවූ බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා කියා සිටියේය.මාතර ප්‍රදේශයේ විහාරස්ථානයක පැවති උත්සවයකින් අනතුරුව මාධ්‍ය වෙත අදහස් දක්වමින් හිටපු ජනාධිපති මහින්ද රාජපක්ෂ මහතා පවසා සිටියේ ඊයේ දිනයේ පැවති වර්ජනය සාර්ථක වී ඇති බවයි.", "URL": "https://sinhala.adaderana.lk/news.php?nid=72877", "Category": null, "Parent URL": null}