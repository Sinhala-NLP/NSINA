{"Source": "Adaderana", "Timestamp": "February 24, 2017 02:30 pm", "Headline": "වව්නියාවේ මාරාන්තික උපවාසයක්", "News Content": "වව්නියාව ප්‍රදේශයේ අතුරුදන්වූවන්ගේ ඥාතීන් පිරිසක් යළි මාරාන්තික උපවාසයක් ආරම්භ කර තිබේ.අද(24) දහවල් වව්නියාව තැපැල් කාර්යාලය ඉදිරිපිටදී ඔවුන් මෙම උපවාසය ආරම්භ කළ බව අද දෙරණ වාර්තාකරු සඳහන් කළේය.අතුරුදන්වූවන් සොයා දෙන ලෙස බලකරමින් මිට පෙර ද මොවුන් දින 04ක කාලයක් උපවාසයක නිරත වූ අතර එම අවස්ථාවේ රජය ලබාදුන් පොරොන්දුවක් මත උපවාසය නතර කළ බව උපවාසකරුවන් පෙන්වා දෙයි.කෙසේවෙතත් රජය ලබා දුන් එම පොරොන්දුව මේ වන තෙක් ඉටු නොකිරීම හේතුවෙන් යළි මාරාන්තික උපවාසයක් ආරම්භ කළ බව ඔවුන් පවසයි.ජනාධිපතිවරයා, අගමැතිවරයා හෝ විපක්ෂනායකවරයා පැමිණ තම ඉල්ලීමට නිසි විසඳුමක් ලබා දෙන තුරු උපවාසය ක්‍රියාත්මක කරන බව අතුරුදන්වූවන්ගේ ඥාතීන් පවසයි.", "URL": "https://sinhala.adaderana.lk/news.php?nid=70058", "Category": null, "Parent URL": null}