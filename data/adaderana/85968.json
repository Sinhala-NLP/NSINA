{"Source": "Adaderana", "Timestamp": "March 20, 2018 07:44 am", "Headline": "ලක්ෂ 20ක ගංජා සහ ගිනි අවියක් සමඟ 2ක් පොලීසියට කොටු ", "News Content": "කොස්ලන්ද පොලිසිය විසින් කොස්ලන්ද උණකන්ද ප්‍රදේශයේ අද20 අලුයම සිදු කළ හදිසි වැටලීමකදී නීති විරෝධීව වගා කල ගංජා හේනක් සහ මෙරට නිශ්පාදනය කරන ලද ගිනි අවියක් සමඟ පුද්ගලයන් දෙදෙනකු අත්අඩංගුවට ගෙන තිබේ. මෙම ගංජා හේන උණකන්ද රක්ෂිතයේ අක්කර භාගයක පමණ භූමි ප්‍රමාණයක වගා කර තිබී ඇති අතර එහි උස අඩි හයකට ආසන්න උසකින් සරුවට වගා කළ ගංජා පැල තුන්දහසකට වඩා පොලිසිය විසින් විනාශ කර ඇත. එම ගංජා තොගයේ වටිනාකම රුපියල් ලක්ෂ විස්සකට වැඩි බව පොලිසිය පවසයි. ගංජා හේන වගා කළ සැකකරු කොවුල් ආර ප්‍රදේශයේ පදිංචි වයස අවුරුදු හතලිස් දෙකක අයෙක් වන බව පොලිසිය පවසයි. ඊට අමතරව ඇතිලිවැව ප්‍රදේශයේ දී මෙරට නිෂ්පාදනය කරන ලද ගිනිඅවියක් සමඟ එක් පුද්ගලයකු පොලිස් අත්අඩංගුවට ගෙන ඇති අතර ඔහු එම ප්‍රදේශයේම පදිංචි පනස් හැවිරිදි පුද්ගලයකු බව පොලිසිය පවසයි. අත්අඩංගුවට ගත් සැකකරුවන් බන්ඩාරවෙල මහේස්ත්‍රාත් අධිකරණයට ඉදිරිපත් කිරීමට නියමිත අතර මේ පිළිබඳ වැඩි දුර විමර්ශන කොස්ලන්ද පොලිසිය විසින් සිදු කරයි.", "URL": "https://sinhala.adaderana.lk/news.php?nid=85968", "Category": null, "Parent URL": null}