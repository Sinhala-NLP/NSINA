{"Source": "Adaderana", "Timestamp": "July 15, 2010 12:04 pm", "Headline": "අවම ගාස්තුවක් දුන්නේ ලැබූ අලාභය නිසයි", "News Content": "ජංගම දුරකථන වල ඇමතුම් ගාස්තු(out going)අවමය රුපියල් දෙකක් බවට පත් කිරීම මෙතෙක් භාවිතා කළ දුරකථන සබඳතා සඳහා නොවන බව විදුලි සංදේශ ‍නියාමන කොමිසන් සභාවේ අධ්‍යක්ෂ ජනරාල් අනූෂ පැල්පිට මහතා පවසයි. ඒ අනුව නව ජංගම දුරකතන සම්බන්ධතාවයකින් ලබාගන්නා ඇමතුමක් සඳහා අවම ගාස්තුව රුපියල් ‍2 ක් වන බවත්,මෙම නව කොන්දේසිය ජූලි මස 15 වැනි දිනට පෙර ලබාගත් සබඳතා සඳහා අදාළ නොවන බවත් හෙතෙම කියා සිටියේය. ජංගම දුරකථන භාවිතයේ ඇමතුම් ගාස්තු අවමවීම හා නිදහස්වීම හේතුවෙන් පසුගිය වසරේ රුපියල් බිලියන 25 ක අලාභයක් සිදුව ඇති බවත්,නව නීතිය ක්‍රියාවට නැංවීම තුළින් මෙම අලාභය මගහරවා ගැනීමට හැකිවෙනු ඇති බවත් ඔහු සඳහන් කරයි. දැනට දුරකථන සමාගම් අතර පවත්නා තරගය මෙමගින් අවමවනු ඇති බවත් එය විදුලි සංදේශ ක්ෂේත්‍රයේ ස්ථාවරත්වයක් ඇති කරනු ඇති බවත් අධ්‍යක්ෂ ජනරාල්වරයා පෙන්වාදෙයි. අවම දුරකථන ගාස්තුව රුපියල් දෙකක් බවට පත්කිරීම කිසියම් කාල පරිච්ඡේදයකට සීමාවන බවත්,එය දීර්ඝකාලීනව ක්‍රියාත්මක නොවන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=9617", "Category": null, "Parent URL": null}