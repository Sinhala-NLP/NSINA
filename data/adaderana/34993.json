{"Source": "Adaderana", "Timestamp": "June 17, 2013 01:16 pm", "Headline": "පාසල් ගුරුවරිය දණ ගැස්වීම පිළිබඳව ආණ්ඩුව නිහඬයි", "News Content": "පාසල් ගුරුවරියක් දණ ගැස්වූ වයඹ පළාත් සභා මන්ත්‍රී සම්බන්ධයෙන් මේ වන තෙක් අණ්ඩුව කිසිදු ක්‍රියාමාර්ගයක් ගෙන නැති බව එක්සත් ජාතික පක්ෂ මන්ත්‍රී ගයන්ත කරුණාතිලක මහතා චෝදනා කරයි. ආණ්ඩුව නිදහස් අධ්‍යාපනය කප්පාදු කරන ගමන් ගුරුවරු දණ ගස්සවා නීතිය අතට අරන් කටයුතු කරන බව අද (17) කොළඹ පැවති මාධ්‍ය හමුවකදී ගයන්ත කරුණාතිලක මහතා සඳහන් කළේය. මේම ආණ්ඩුව ප්‍රාදේශීය මට්ටමින් මැරයන් බිහි කරන තත්ත්වයකට පත් ව ඇති බවත් ඉදිරියට පැමි‍ෙණන ඡන්ද සඳහා ඉදිරිපත් වන අපේක්ෂකයින්ට මැරකම් සුදුසුකම් ලෙස සලකන්නේද යන්නත් හෙතෙම ප්‍රශ්න කරන ලදී . ඇමති පාඨලි චම්පික මහතා සිතා සිටිනුයේ ජනපති මහින්ද රාජපක්ෂ මහතා තවත් අවුරුදු 30 ක් ධූර කාලයේ රැදී සිටින බව යැයි එම මාධ්‍ය හමුව ඇමතු බස්නාහිර පළාත් සභා මන්ත්‍රී මුජිබර් රහුමාන් මහතා පැවසීය . කෙසේ වෙතත් දැන් තිබෙන තත්ත්වය අනුව ඔවුන්ට ඒ ගැන විශ්වාසයක් නොමැති නිසා 13 වන ව්‍යවස්ථා සංශෝධනය දැන්ම අහෝසි කිරීමට සැරසෙන බව රහුමාන් මහතා පෙන්වාදුන්නේය. සන්ධානයට එක් වී සිටින සියලුම පක්ෂ 13 වන සංශෝධනය පිළිබඳව තමන්ගේ මතයන් ප්‍රකාශ කර ඇතත් ශ්‍රී ලංකා නිදහස් පක්ෂයේ මතය මේ වන තෙක් රටට හෙළි කර නොමැති බව වැඩි දුරටත් අදහස් දක්වමින් මුජිබර් රහුමාන් මහතා කියා සිටියේය.", "URL": "https://sinhala.adaderana.lk/news.php?nid=34993", "Category": null, "Parent URL": null}