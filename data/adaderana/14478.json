{"Source": "Adaderana", "Timestamp": "February 26, 2011 08:53 am", "Headline": "ශ්‍රී ලංකාව අද පකිස්ථානය සමග ගැටෙයි", "News Content": "ලෝක කුසලාන ක්‍රිකට් තරගාවලියේ ශ්‍රී ලංකාව සහභාගී වන දෙවන තරගය අද(26) පැවැත්වෙයි. ඒ පකිස්ථාන කණ්ඩායම සමගිනි. තරගය කොළඹ ආර්.ප්‍රේමදාස ක්‍රීඩාංගණයේ දී පස්වරු 2.30 ට ආරම්භ වීමට නියමිතය. මේ අතර ලෝක කුසලාන ක්‍රිකට් තරගාවලියේ ඊයේ(25) පැවති තරගයෙන් අයර්ලන්ත කණ්ඩායම පරදවා තියුණු ජයක් හිමිකරගැනිමට බංග්ලාදේශ කණ්ඩායම සමත් විය. එම තරග‍යේ කාසියේ වාසිය දිනාගත් බංග්ලාදේශ කණ්ඩායම මුලින් පන්දුවට පහරදීමට තීරණය කරනු ලැබීය. ඒ අනුව ඔවුන්ට පන්දුවාර 49 පන්දු 2ක දී සියලු දෙනා දැවී ලබාගත හැකිවූයේ ලකුණු 205 ක් පමණි. තමීම් ඉක්බාල් ලකුණු 44 ක් ද රකිබුල් හසන් ලකුණු 38 ක් ද රැස් කළේය. පිළිතුර ඉනිම ක්‍රීඩා කිරීමට පැමිණි අයර්ලන්ත කණ්ඩායම කැපී පෙනෙන ලෙස පන්දුවට පහරදෙමින් ඉනිමේ මුල් භාගයේ දී තරගයේ අණසක ඔවුන් වෙත නතු කරගැනීමට සමත් විය. අයර්ලන්තය පන්දුවාර 36 ක දී කඩුළු 6 ට ලකුණු 151 ක් ලබා සිටි අතර අවසන් කඩුලු සියල්ල ලකුණු 178 ක් වන විට දවා ගැනීමට බංග්ලාදේශ පන්දු යවන්නන්ට හැකිවිය. ඒ අනුව තරගය ලකුණු 27 කින් බංග්ලාදේශ කණ්ඩායම ජයග්‍රහණය කරනු ලැබීය. විශිෂ්ට පන්දු යැවීමක නිරත වූ ෂෆියුල් ඉස්මාල් ලකුණු 21ට කඩුලු 4 ක් දවාගත්තේය.", "URL": "https://sinhala.adaderana.lk/news.php?nid=14478", "Category": null, "Parent URL": null}