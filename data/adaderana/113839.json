{"Source": "Adaderana", "Timestamp": "July 10, 2019 07:33 pm", "Headline": "නිලධාරීන්ට එරෙහිව සිසුන් සත්‍යග්‍රහයක්", "News Content": "ප්‍රමාණවත් ඉඩ පහසුකම් නොමැතිවීම ඇතුලු ගැටලු කිහිපයක් සම්බන්ධයෙන් අනුරාධපුර විශ්වවිද්‍යාල විද්‍යාතනයේ සිසුන් අද අඛණ්ඩ සත්‍යග්‍රහයක් ආරම්භ කළේය. වෘත්තීය පුහුණු හා නිපුණතා සංවර්ධන අමාත්‍යංශය යටතේ පවතින අනුරාධපුර විශ්ව විද්‍යාල විද්‍යාතනයට අයත් භූමියෙන් කොටසක් තාක්ෂණ විද්‍යායතනයේ නිලධාරීන් විසින් අත්පත් කරගෙන ඇති බැවින් තම අධ්‍යයන කටයුතුවලට දුෂ්කරතා මතුව ඇතැයි පවසමින් සිසුන් අද උදෑසන මෙම සත්‍යග්‍රහය ඇරඹුවේය. සත්‍යග්‍රහය අතරතුර ඊට එක්ව සිටි සිසුවෙක් සිහිසුන් වීම හේතුවෙන් අනුරාධපුර ශික්ෂණ රෝහල වෙත ඇතුළත් කෙරුණි. මේ අතර ශිෂ්‍ය සංගම් සහ අනධ්‍යන සේවකයින් අතර ඇති වූ ගැටුමක් හේතුවෙන් රුහුණු විශ්වවිද්‍යාලයේ සියලුම පීඨ අද(10) සිට යළි දැනුම් දෙනතුරු වසා දමන බව එහි උපකුලපතිවරයා අද නිවේදනය කළේය.", "URL": "https://sinhala.adaderana.lk/news.php?nid=113839", "Category": null, "Parent URL": null}