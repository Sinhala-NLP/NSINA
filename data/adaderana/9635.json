{"Source": "Adaderana", "Timestamp": "July 16, 2010 09:28 am", "Headline": "එක්ස්පෝ 2010 වෙනුවෙන් අගමැති චීනයට ", "News Content": "චීනයේ ෂැන්හයි නුවර පැවැත්වෙන\"එක්‍ස්පෝ 2010\"වාණිජ හා සංස්කෘතික සමුළුව සඳහා සහභාගී වීමට අග්‍රාමාත්‍ය දි. මු. ජයරත්න මහතා චීනය බලා පිටත්ව ගොස් තිබේ. \"හොඳ නගරයක් - යහපත් ජීවිතයක්\"යන තේමාව යටතේ චීනයේ ෂැන්හයි නගරයේ පැවැත්වෙන\"එක්ස්පෝ 2010\"වාණිජ හා සංස්කෘතික සමුළුවට රටවල් සහ අන්තර් ජාතික සංවිධානය 246 ක් සහභාගි වේ. අග්‍රාමාත්‍යවරයාගේ මෙම සංචාරයේ දී දෙරටට බලපාන ආර්ථික හා වාණිජ කටයුතු සම්බන්ධයෙන් චීන රාජ්‍ය නායකයින් සමග සාකච්ඡා කිරීමට සැලසුම් කර ඇති බව අග්‍රාමාත්‍ය කාර්යාලය පවසයි. මීට අමතරව සංචාරක, අධ්‍යාපන සහ බලශක්ති ‍ක්ෂේත්‍ර සම්බන්ධ ගිවිසුම්වලට එළඹීමට අදාළ මූලික වටයේ සාකච්ඡා කිහිපයකට ද අග්‍රාමාත්‍යවරයා ‍එහිදී සහභාගී වීමට නියමිතය. ශ්‍රී ලංකාව සහ චීනයේ බීජිං නගරය අතර ගුවන් ගමන් වාර වැඩිකිරීම පිළිබඳව ද අග්‍රාමාත්‍ය දි. මු. ජයරත්න මහතා චීන රාජ්‍ය නායකයන් සමග සාකච්ඡා කරනු ඇත.", "URL": "https://sinhala.adaderana.lk/news.php?nid=9635", "Category": null, "Parent URL": null}