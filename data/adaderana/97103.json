{"Source": "Adaderana", "Timestamp": "October 3, 2018 12:20 pm", "Headline": "උණ්ඩයෙන් බේරුණ ජීවිතය පහරදීමෙන් අවසන්", "News Content": "වන අලි පහරදීමකින් එප්පාවල ඉඳිගහවැව ප්‍රදේශයේ විශ්‍රාමික යුද හමුදා සෙබළෙකු ජීවිතක්ෂයට පත්ව ඇති බව ඉපලෝගම පොලීසිය පවසයි. මෙලෙස ජීවිතක්ෂයට පත්ව ඇත්තේ තිරප්පනය ප්‍රදේශීය ලේකම් කොට්ඨාශයේ ඉදිගහවැව, වලයාකුළම ගම්මානයේ පදිංචි 48 හැවිරිදි එස්.එම් රංජිත් රත්නායක නම් තිදරු පියෙකි මිය ගිය පුද්ගලයා විශ්‍රාමික යුද හමුදා සෙබලක් වන අතර අද (03) උදෑසන මෙලෙස වන අලි පහර දීමෙන් ජීවිතක්ෂයට පත්ව ඇතැයි ඉපලෝගම පොලීසිය පවසයි. අද උදෑසන 5.30 ට පමණ සිය බාප්පා සමඟ ඔහුට අයත් යතුරු පැදියකින් තිරප්පනය අලිස්ථානය හංදිය දක්වා ගමන් කරමින් සිටියදී වන අලින් දෙදෙනකු ඉදිරියට පැමිණි අවස්ථාවේ යතුරු පැදිය එම ස්ථානයේ දමා ඔවුන් දෙදෙනා දිව ගොස් ඒ අවස්ථාවේ දිවි බේරා ගෙන, වන අලි දෙදෙනා කැළෑ වදින්නට ඇතැයි සිතා විනාඩි කීපයකින් නැවතත් අලිස්ථානය දක්වා ගමන් කිරීමේ අදහසින් යතුරු පැදිය අසලට යමින් සිටියදී යතුරු පැදියට මීටර 400 ක් පමණ දුරින් මෙලෙස වන අලියා පන්නා ගෙන පැමිණ මිය ගිය පුද්ගලයාට පහර දී ඇති බව වාර්තා වෙයි. වන අලියා පහරදීමෙන් අදළා පුද්ගලයා බරපතළ තුවාල ලබා එම ස්ථානයේම ජීවිතක්ෂයට පත්ව ඇති බව පොලීසිය පවසයි. නිරන්තරයෙන් මෙම ගම්මානයට වන අලින්ගෙන් කරදර සිදු වන බවත්, අලිවැට නිසි නඩත්තුවක් නොමැතිකම නිසාවෙන් මිනිස් ජීවිත වන අලියකුගේ බිල්ලක් බවට පත් ව ඇති බව ගම්වාසීන් චෝදනා කරති. (ඡායාරූප-තිසර සමල් )", "URL": "https://sinhala.adaderana.lk/news.php?nid=97103", "Category": null, "Parent URL": null}