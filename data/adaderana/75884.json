{"Source": "Adaderana", "Timestamp": "August 2, 2017 11:15 am", "Headline": " පීඩාවට පත් ජනයාට සහන සලසන්න යුද හමුදාව යොදවයි", "News Content": "නියඟයෙන් පීඩාවට පත් ප්‍රදේශවල ජනතාවගේ සුභ සාධන කටයුතු පිළිබඳ සොයාබැලීම සඳහා ප්‍රාදේශීය ලේකම් කොට්ඨාශ මට්ටමින් යුද හමුදා නිලධාරීන් යොදවන ලෙස ජනාධිපති මෛත්‍රීපාල සිරිසේන මහතා අදාළ අංශ වෙත උපදෙස් ලබා දී තිබේ.ඊයේ(01) ජනාධිපති කාර්යාලයේ පැවති විශේෂ සාකච්ඡාවකදී ජනාධිපතිවරයා මෙම උපදෙස් ලබා දුන් බව ජනාධිපති මාධ්‍ය අංශය සඳහන් කළේය.පසුගියදා ඇති වූ ගං වතුර හා නායයාම් හේතුවෙන් ආපදාවට ලක්වූ දිස්ත්‍රික්කවල ක්‍රියාත්මක කළ පශ්චාත් ආපදා කළමානකරණ කටයුතුවල වර්තමාන තත්ත්වය සහ ප්‍රගතිය සමාලෝචනය කිරීම සඳහා මෙම සාකච්ඡාව කැඳවා තිබූ අතර මේ වන විට ප්‍රදේශ කිහිපයකට පවතින දැඩි නියඟය පිළිබඳවද එහිදී අවධානය යොමුව තිබේ.වියළි කාලගුණික තත්ත්වයත් සමඟ එම ප්‍රදේශවල ජනතාව දෛනික ජීවිතයේ ගැටළු රැසකට මුහුණ දී ඇති අතර එම ගැටළු පිළිබඳව සොයා බලමින් ඔවුන්ට සහන සැලසීම සියලු දෙනාගේ වගකීම බව ජනාධිපතිවරයා සඳහන් කර ඇත.එම ජනතාවගේ ජල අවශ්‍යතා සපුරාලීමට අවශ්‍ය ප්‍රතිපාදන අදාළ ආයතන වෙත යොමු කර ඇති බවත්, එම කටයුතුවල ප්‍රගතිය නිරන්තරයෙන් අධීක්ෂණය කරන ලෙසත් ජනාධිපතිවරයා නිලධාරීන්ට දැනුම් දී තිබේ.එමෙන්ම එම ජනතාව වෙනුවෙන් වියළි ආහාර සලාකයක් ලබා දීමට තමන් තීරණය කර ඇති අතර එම යෝජනාවද අමාත්‍ය මණ්ඩලයට ඉදිරිපත් කරන බව ජනාධිපති මෛත්‍රීපාල සිරිසේන මහතා ප්‍රකාශ කර ඇත.පසුගියදා සිදුවූ ආපදා තත්ත්වයෙන් නිවාස අහිමි වූ ජනතාව නැවත පදිංචි කිරීම සඳහා අදාළ ඉඩම් හඳුනාගැනීම් ලබන 15 වන දිනට පෙර අවසන් කළ යුතු බව ද ජනාධිපතිවරයා මෙහිදී නිලධාරීන්ට උපදෙස් ලබා දුන් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=75884", "Category": null, "Parent URL": null}