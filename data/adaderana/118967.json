{"Source": "Adaderana", "Timestamp": "September 12, 2019 05:41 pm", "Headline": "ජනාධිපතිට නෙවෙයි සජිත් හොඳයි විකට නළුවෙකුට-පියල් නිශාන්ත", "News Content": "එක්සත් ජාතික පක්ෂය යළි ගොඩ ගැනීමට බැරි තත්ත්වයටම අර්බුදයකට ලක්ව ඇති බව පාර්ලිමේන්තු මන්ත්‍රී පියල් නිශාන්ත මහතා පවසයි. අද (12) පැවති මාධ්‍ය හමුවකදී සිය අදහස් දක්වමින් ඒ මහතා මේ බව ප්‍රකාශ කළේය. සජිත් ප්‍රේමදාස මහතා සහ අග්‍රාමාත්‍යවරයා අතර පැවති සාකච්ඡා ඉතාමත්ම සාර්ථකව සිදුවු බව උජාරුවෙන් පැවසුවද සජිත් ප්‍රේමදාස මහතාගේ බලාපොරොත්තු ඉටු නොවන තත්ත්වයක් මේ වන විට ඇති වී තිබෙන බව ද ඒ මහතා ප්‍රකාශ කළේය. මේ වන විට සජිත් ප්‍රේමදාස මහතාට කිසිවක් කර කියාගත නොහැකි තත්ත්වයක් උද්ගත වී ඇති බවත් පියල් නිශාන්ත මහතා ප්‍රකාශ කළේය. දැනට සිටින අපේක්ෂකයන් අතර ඉතාමත්ම දුර්වල හා විකට චරිතයක් බවට සජිත් ප්‍රේමදාස මහතා පත්ව ඇති බවත් ඔහු ප්‍රකාශ නිකුත් කරන්නේ තම බලය තහවුරු කර ගැනීමට පමණක් බවත් ඒ මහතා වැඩිදුරටත් ප්‍රකාශ කළේය. රටේ ජනාධිපතිවරයා වීමට නොව විකට චිත්‍රපටියක ප්‍රධාන චරිතයට සජිත් ප්‍රේමදාස මහතා සුදුසු බවත් පියල් නිශාන්ත මහතා ප්‍රකාශ කලේය. එහිදී වැඩිදුරටත් අදහස් දක්වමින් ඒ මහතා මෙසේ ද පැවසීය. \"සජිත් ප්‍රේමදාසට කරකියාගන්න දෙයක් නෑ. හේතුව තමයි රනිල්ට විරුද්ධව රැස්වීම් පැවැත්වීම. ජනාධිපති අපේක්ෂකයාට කරකියාගන්න දෙයක් නැතුව අඟලක් පිටුපසට යන්නේ නෑ කියපු කෙනාට දැන් අඩි කිපයක් පිටුපසට තියන්න වෙලා.\"", "URL": "https://sinhala.adaderana.lk/news.php?nid=118967", "Category": null, "Parent URL": null}