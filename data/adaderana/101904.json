{"Source": "Adaderana", "Timestamp": "January 6, 2019 10:09 pm", "Headline": "නව හැවිරිදි දැරිය ඝාතනය කර වල දැමීමට මව හා සුළු පියා අත්අඩංගුවට", "News Content": "හාලිඇල සාර්නියා වත්තේ මහතැන්න කොටසේ කම්කරු නිවාසයක් ඉදිරිපිට එළවළු කොටුවක වළදමා ඇතැයි කියන 9 හැවිරිදි ගැහැණු ළමයෙකු මෘත දේහය සොයා හාලිඇල පොලීසිය විමර්ශන ආරම්භ කර තිබේ. මේ සම්බන්ධයෙන් සැකපිට එම දැරියගේ මව සහ ඇගේ අනියම් සැමියා බව කියන 31 හැවිරිදි පුද්ගලයෙක් අද (06) සවස අත්අඩංගුවට ගත් බව හාලිඇල පොලීසිය පවසයි. වවුනියාවේ සෙට්ටිකුලම් පදිංචි සැකකාරිය සැමියාගෙන් වෙන්වීමෙන් පසු මෙම සැකකරු හා කන්දෙගෙදර සාර්නියා වත්තේ ජීවත් වන අතර නැගණිය ළඟ හැදී වැඩුන එම දැරිය මීට වසර 5 කට පෙර තමා වෙතින් රැගෙන ආ බවත් ඉන්පසු තොරතුක් නොවූ බවත් සැකකාරියගේ සහෝදරියක් බදුල්ල පොලීසිය ට පැමිණිලි කිරිමෙන් පසු හාලිඇල පොලීසිය විමර්ශන ආරම්භ කළේය. මෙම දැරිය වසරකට පමණ පෙර ඝාතනය කර වල දමා ඇති බව විමර්ශනවලදී අනාවරණය වීම නිසා මව සහ අනියම් සැමියා අත්අඩංගුවට ගත් බව පොලීසිය සඳහන් කරයි. බදුල්ල මහේස්ත්‍රාත්වරයා වෙත කරුණු වාර්තා කිරිමෙන් පසු හෙට (7)දිනයේ මෘත දේහය වලදැමූ බව කියන ස්ථානයේ කැනීම සිදුකිරිමට කටයුතු කරන බව ද හාලිඇල පොලීසිය පවසයි. ඌව දිසාව භාර නියෝජ්‍ය පොලිස්පති ජගත් වික්‍රමසිංහ හා බදුල්ල පොලිස් අධිකාරි වසන්ත කන්දේවත්ත යන මහත්වරුන්ගේ උපදෙස් මත හාලිඇල පොලිස් ස්ථානාධිපති ප්‍රධාන පොලිස් පරීක්ෂක ඒ.එම්.පී කේ චන්ද්‍රස්කර මහතාගේ මෙහෙයවීමෙන් හාලිඇල පොලීසිය විමර්ශන සිදුකරයි.", "URL": "https://sinhala.adaderana.lk/news.php?nid=101904", "Category": null, "Parent URL": null}