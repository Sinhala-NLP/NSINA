{"Source": "Adaderana", "Timestamp": "March 11, 2019 02:48 pm", "Headline": "කුවේට්හි අසරණ වූ කතුන් පිරිසක් දිවයිනට", "News Content": "කුවේට්යේ රැකියා සඳහා ගොස් සිටියදී , විවිධ හිරිහැර, කරදරවලට භාජනය වී සිටි ශ්‍රී ලාංකිකයන් 26 දෙනෙකු එරට ශ්‍රී ලංකා තානාපති කාර්යාලයේ රැඳවුම් මධ්‍යස්ථානයේ සිට අද(11) දින උදෑසන කටුනායක ගුවන් තොටුපළ වෙත එවා තිබුණි. ශ්‍රී ලංකාවේ විවිධ ප්‍රදේශවල පදිංචිකරුවන් වන මොවුන් ගෙන් 24ක් කාන්තාවන් වූ අතර, ඉතිරි 02 නා පිරිමි පුද්ගලයන් බව වාර්තා වෙයි. අදාළ පුද්ගලයින් අද දින උදෑසන 6.20 ට කුවේටයේ සිට පැමිණි ශ්‍රී ලන්කන් ගුවන් සේවයේ යූ.එල්.- 230 දරන ගුවන් යානයෙන් කටුනායක ගුවන් තොටුපළ වෙත එවා තිබූ බව අප වාර්තාකරු පැවසීය. මෙම පිරිස සමඟ මෙසේ ශ්‍රී ලංකාවට පැමිණීමට නියමිතව සිටි තවත් එක් සේවිකාවක්, එම රැඳවුම් මධ්‍යස්ථානයේ දී වෛද්‍ය ප්‍රතිකාර ප්‍රමාදවීම නිසා එහිදීම මිය ගිය බව පැමිණි සිටි ගෘහ සේවිකාවක සඳහන් කර ඇති බව වාර්තා වෙයි. මෙම සියළු දෙනාම තම පෞද්ගලික වියදමින් සිය ගුවන් ටිකට් පත් සඳහා මුදල් සොයාගෙන තිබුණි. මේ ආකාරයට මැදපෙරදිග මෙන්ම තවත් රටවල් ගණනාවකම මේ ආකාරයට අසරණ වූ ශ්‍රී ලාංකිකයන් විශාල පිරිසක් තම මව්බිමට පැමිණීමට නොහැකිව සිටින බවද අනාවරණය වී තිබේ.", "URL": "https://sinhala.adaderana.lk/news.php?nid=105878", "Category": null, "Parent URL": null}