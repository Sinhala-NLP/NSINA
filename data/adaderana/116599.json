{"Source": "Adaderana", "Timestamp": "August 15, 2019 12:21 pm", "Headline": "අගමැතිගේ අවධානය ගන්න වව්නියාවේ ජනතාව මහමඟට", "News Content": "යුද්ධයෙන් අතුරුදන් වූවන්ගේ ඥාතීන් පිරිසක් අගමැතිවරයාගේ අවධානය ලබා ගැනීම පිණිස වව්නියාව නගරයේදී විරෝධතාවයක නිරත විය. ඊයේ (14) විරෝධතාවයට එක්වු අතුරුදහන්වූවන්ගේ ඥාතීන් ප්‍රකාශ කර ඇත්තේ යුද්ධයෙන් අතුරුදහන්වූවන් සොයාදෙන ලෙසට ඉල්ලීම් කරමින් තමන් දින 907 ක් විරෝධතාවයක නිරතවුවද රජය හරහා තමන්ගේ ගැටළු වෙනුවෙන් නිසි විසදුමක් නොලැබුණ බවයි. අවස්ථා ගණනාවකදී රජය විසින් අතුරුදහන් වූවන්ගේ ගැටළුව වෙනුවෙන් පිළිතුරු ලබාදෙන බවට ප්‍රකාශ කළද තමන්ගේ ගැටළුව වෙනුවෙන් මෙතෙක් පිළිතුරක් නොලැබීම කණගාටුවට කරුණක් වන බවද අතුරුදහන්වූවන්ගේ ඥාතීන් ප්‍රකාශ කර ඇත. අගමැතිවරයා මැදිහත්ව තමන්ගේ ගැටළුව වෙනුවෙන් විසඳුම් ලබාදිය යුතු බවද විරෝධතාවයට එක්වු අතුරුදහන්වූවන්ගේ ඥාතීන් ඉල්ලා ඇත. වව්නියාව මහ රෝහලේ ඉදිකළ අනතුරු හා හදිසි ප්‍රතිකාර ඒකකයේ නව ගොඩනැඟිල්ල විවෘත කිරීමේ අවස්ථාවට සහභාගීවීමට අගමැතිවරයා ඊයේ වව්නියාව ප්‍රදේශයේ සංචාරයක නිරතවිණ. පොලිස් නිලධාරීන් තමන්ට අගමැතිවරයා හමුවීමට අවස්ථාවක් ලබා නොදුන් බවද අතුරුදහන්වූවන්ගේ ඥාතීන් ප්‍රකාශ කර ඇත.", "URL": "https://sinhala.adaderana.lk/news.php?nid=116599", "Category": null, "Parent URL": null}