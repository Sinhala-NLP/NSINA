{"Source": "Adaderana", "Timestamp": "February 3, 2016 02:26 pm", "Headline": "හොරා කෑ මහජන මුදල් නැවත ඕනෑ - මම ඩී.අයි.ජී නම් විමල් ඇතුළේ", "News Content": "දූෂිතයින් හොරා කෑ මහජන මුදල් නැවත පවරා ගැනීමේ සටන අත්නොහරින බව ජ.වි.පෙ. නායක අනුර කුමාර දිසානායක මහතා පවසයි.අද (03) බත්තරමුල්ල පක්ෂ මූලස්ථානයේ පැවති මාධ්‍ය හමුවකදී හෙ‍තෙම මේ බව සඳහන් කළේය.එහිදී ඔහු මෙසේද කියා සිටියේය.යෝෂිත රාජපක්ෂ අත්අඩංගුවට ගැනීමෙන් පසුව ඒ සම්බන්ධයෙන් ජනතා විමුක්ති පෙරමුණට විවිධාකාරයෙන් විවේචන, චෝදනා එල්ලවෙමින් තිබෙනවා. පසුගිය ආණ්ඩුව කාලයේ සිදුකළ මහජන මුදල් කෝටි ප‍්‍රකෝටි ගණනින් සොරාකෑම නාස්ති කිරීම අවභාවිතා කිරීම පිළිබඳව ජනතා විමුක්ති පෙරමුණ රට තුළ මහත් කතා බහක් ඇති කළා. ජනවාරි 08වෙනිදා ජනාධිපතිවරණයෙන් පසුව මහජන මුදල් සොරා කෑ මහා පරිමාණ දූෂිතයින්ට දඬුවම්දීමට අදාළව ජවිපෙ විසින් අපරාධ පරීක්ෂණ දෙපාර්තමේන්තුව, මහාපරිමාණ මූල්‍ය අපරාධ විමර්ශන කොට්ඨාශය, අල්ලස් හෝ දූෂණ විමර්ශන කොසමට වැනි අදාළ සියළුම ආයතනවලට පැමිණිළි ඉදිරිපත් කළා. එම විමර්ශන අඩාල වනවිට ඒ පිළිබඳව අපි පාර්ලිමේන්තුවේදී ප‍්‍රබල හඬක් නැඟුවා. එයින් නොනැවතී පාරට බැහැලා සටන් කළා. ඒ නිසා දූෂිතයින්ට දඬුවම්දීමට ජවිපෙ මැදිහත්වීම සඟවන්න වංගු ගහන්න ඕන නෑ. මහජන මුදල් ගසා කෑ වංචනිකයින් නීතිය හමුවට ගෙන ඒමටත් ඔවුන් සොරකම් කළ මහජන දේපළ නැවත අත්පත් කරගැනීමටත් ගත හැකි සියලූම ක‍්‍රියාමාර්ග ජනතා විමුක්ති පෙරමුණ විසින් ගන්නවා. මෙම දූෂිතයින් සොරකම් කළ දේපළ කාගේද? මේ සියල්ල ජනතාවගේ දේපළයි. මෙම දේපළ සොරාකෑම කෙසෙල් කැනක් සොරකම් කළා වගේ ප‍්‍රශ්නයක් නොවෙයි. මහින්දගේ ඉඩමක් හොර ඔප්පුවක් ලියලා චමල් රාජපක්ෂ පවරා ගත්තා වගේ ප‍්‍රශ්නයක් නොවේ. පවුලක හෝ පුද්ගලයින් කිහිපදෙනෙකු අතර ප‍්‍රශ්නයක් නොවේ. මෙම දූෂිතයින් සොරා කෑවේ නාස්ති කළේ මහජන දේපළයි. මහජනතාව වෙනුවෙන් රෝහල්වලට බෙහෙත් ලබාදෙන්න, දුවා දරුවන්ගේ අධ්‍යාපනය වෙනුවෙන් පාසලට ගොඩනැගිල්ලක් හදන්න තිබුනු මුදල්. මේ සියලූ ධනය මහා භාණ්ඩාගාරයට අයත්ව තිබුණු මුදල්. මහජනතාව මිලට ගන්න පරිප්පු ටිකට සීනි ටිකට බදු ගහලා එක් රැස් කරපු මුදල්. මහජනතාව විසින් භාණ්ඩාගාරයට පුරවන ලද මුදල්. අනෙක් පැත්තෙන් මහා භාණ්ඩාගාරයට යා යුතුව තිබූ භාණ්ඩාගාරයට යෑමට නොදී අතරමැද ඞීල්වලින් එකතු කළ මුදල්. ඒ නිසා අපිට සාධාරණ අයිතියක් තිබෙනවා මෙම දූෂිතයින් නීතිය හමුවට පමුණුවන්න. මේ රටේ කුමන හෝ පුරවැසියෙක් කියනවාද එම දූෂිතයින් නීතිය හමුවට පමුණුවන්න එපා කියලා. ඒ නිසා පක්ෂ බේදයකින් තොරව රාජපක්ෂලාට පක්ෂපාතීද විපක්ෂද නොසලකා ජේවීපී, යූඑන්පී, ශ‍්‍රීලංකා, උඩරට, පහතරට, සිංහල, දෙමළ, මුස්ලිම් මේ කිසිදු බේදයකින් තොරව ජනතා මුදල් සොරා කෑ පුද්ගලයින්ට දඬුවම් ලබා දිය යුතුයි. එම යුක්ති සහගත සටනේ ජනතා විමුක්ති පෙරමුණ ඉදිරියෙන්ම ඉන්නවා. හොරු වෙනුවෙන් පෙනී ඉන්න කණ්ඩායම් දෙකක් ඉන්නවා. එක්කෝ ඒ ආකාරයෙන්ම මහජන මුදල් හොරාකාපු අයයි. එසේ නැතිනම් ඉදිරියේදී මහජන මුදල් හොරාකන්න බලාගෙන ඉන්න අයයි. එවැනි පිරිසක් හැර අනෙක් සෑම පුරවැසියෙක්ම දූෂිතයින් නීතිය හමුවට පමුණුවන සටනේ පෙරට ආ යුතුයි. සමහරු මෙම අත්අඩංගුවට ගැනීම් දේශපාලන පළිගැනීම් කියලා අර්තකථනය කරනවා. රාජපක්ෂත් ඔහු වටා සිටින සහචර පිරිසත් මේ මතය ගොඩ නඟමින් ඉන්නවා. පසුගිය වසර 10 දෙස ආපසු හැරී බැලූවොත් ඔවුන්ටම බලාගන්න පුළුවන් දේශපාලන පළිගැනීම් කියන්නේ මොනවාද කියලා. ශ‍්‍රීපති සූරිආරච්චි මහින්ද රාජපක්ෂ ජනාධිපති කිරීමේ සටනේ ප‍්‍රධාන නියමුවෙක්. ඔහු එම ආණ්ඩුවේ නියොජ්‍ය ඇමති ධූරයක් දැරුවා. නමුත් ඔහු 2007 පෙබරවාරි 9 වෙනිදා ආණ්ඩුවෙන් ඉවත් වෙනවා. මාර්තු 17 වෙනිදා ඔහු අත් අඩංගුවට ගෙන සිරගත කරනවා. ඒ වා තමයි දේශපාලන පළිගැනීම් කියන්නේ. සරත් ෆොන්සේකා මහතා 2010 ජනවාරි 26වෙනිදා ජනාධිපතිවරණයට පෙනී ඉන්නවා. සති දෙකක් යන්න මත්තෙන් හමුදා නිළධාරීන් පිරිසක් ඇවිත් ඔහු අත්අඩංගුවට ගන්නවා. ඔහු හමුදා සේවයෙන් විශ‍්‍රාම ගිය සිවිල් පුරවැසියෙක්. හමුදාවට ඔහු අත්අඩංගුවට ගැනීමේ බලයක් නැහැ. ඔහුගේ ලේකම් සේනකද සිල්වාත් හමුදාව විසින් පැහැරගෙන යනවා. ඒ වන විට ඔවුන් දෙදෙනාටම කිසිදු චෝදනාවක් තිබුනේ නැහැ. ගෝඨාභය රාජපක්ෂගේ නිල නියෝගවලින් හමුදා ඛණ්ඩ ඇවිත් පැහැරගෙන ගියා. ඒවා තමයි දේශපාලන පළිගැනීම් කියන්නේ. ජනාධිපතිවරණයෙන් පස්සේ සරත් ෆොන්සේකා මහත්තයට සහය ලබා දුන්නා යැයි සැක කරන හමුදාවේ කපිතාන්වරු විශාල පිරිසක් නෙරපා හැරියා. එවකට අගවිනිසුරුවරිය ශිරාණි බණ්ඩාරණායක මහත්මිය 2012 ඔක්තෝබර් 31වනදා දිවිනැගුම පනත පිළිබඳ නියෝගයක් ලබාදුන්නා. නොවැම්බර් දෙවනිදා වනවිට ඇයට එරෙහිව චෝදනා පත‍්‍රයක් පාර්ලිමේන්තුවට ඉදිරිපත් කළා. 23වනදා වනවිට නඩු අහලා ජනවාරි 12 වනවිට ඇය අගවිනිසුරු ධුරයෙන් නෙරපා හැරියා. නඩුකාරයා වුනේ විමල් වීරවංශලා. ඒවා තමයි දේශපාලන පළිගැනීම් කියන්නේ. ඒ නිසා දැන් සිදුවෙමින් තිබෙන්නේ දේශපාලන පළිගැනීම් නොව දූෂිතයින්ට දඬුවම් දීමයි. මහාපරිමාන මූල්‍ය අපරාධ කොට්ඨාශය මගින් ෆයිල් 35ක් සම්බන්ධයෙන් පරීක්ෂණ අවසන් කොට තිබෙනවා. එම ෆයිල් නීතිපතිට භාරදී තිබුනත් නීතිමය කටයුතු සිදුවී තිබෙන්නේ ෆයිල් 4ක් සම්බන්ධයෙන් පමණයි. ෆයිල් 30කට අධික සංඛ්‍යාවක් තවමත් නීතිපතිවරයාගේ තීරණයක් නොමැතිව නීතිමය ක‍්‍රියාමාර්ග ප‍්‍රමාදවී තිබෙනවා. එනිසා කිසිදු දේශපාලන පළිගැනීමක් සිදුවී නැහැ. මෙම වංචා සම්බන්ධයෙන් පරීක්ෂණ කෙරෙමින් තිබෙනවා. යෝෂිත රාපක්ෂ අත්අඩංගුවට ගැනීමට පෙර පොලීසිය විසින් කඩුවෙල මහේස්ත‍්‍රාත් උසාවියට 20 වතාවක් පමණ පොලිසිය කරුණු ඉදිරිපත් කර තිබෙනවා. එනිසා මෙම අත් අඩංගුවට ගැනීමේ ක‍්‍රියාවලිය අධිකරණයත් පොලීසියත් එක්වී සිදුකළ නීතිමය ක‍්‍රියාමාර්ගවල ප‍්‍රතිඵලයක්. ජනතා විමුක්ති පෙරමුණ දූෂිතයින් විසින් සොරා කෑ මහජන දේපළ නැවත අත්පත් කරගැනීමේ සටන කිසි ලෙසකින්වත් අත් හරින්නේ නැහැ. මෙය අපේ රටේ මහජනතාවගේ දේපළ පිළිබඳ ප‍්‍රශ්නයක්. දූෂිතයින් අත් අඩංගුවට ගන්න එපා කියන්න නිහීන පුරවැසියන් පමණයි. දූෂිතයින් අත් අඩංගුවට ගැනීමේ ක‍්‍රියාවලියට අපි පූර්ණ දායකත්වය ලබා දෙනවා. විවිධ පුද්ගලයින්ගේ මඩ ගැසීම්වලින් බිය වැද්දීම්වලින් තර්ජනවලින් කඳුළුවලින් ඒ සටන ආපසු හරවන්න පුළුවන් කමක් නැහැ. මාධ්‍යවේදීන් නැගූ ප‍්‍රශ්නවලට පිළිතුරු දෙමින් අනුර කුමාර දිසානායක මහතා මෙසේද කියා සිටියේය. මම ඞී.අයි.ජී නම් විමල් වීරවංශ මේ වන විටත් ඇතුළේ.ඔහු නිවාස අමාත්‍ය ධූරය දරන කාලයේ මහජන මුදල් යොදවලා ලක්ෂ 110ක් වටිනා ගෙවල් 6ක් හැදුවා. ඉන් එක් නිවසක් ශිරන්ති රාජපක්ෂ මැතිණියගේ ඉල්ලීම පරිදි ජනාධිපති කාර්යමණ්ඩලයේ පුද්ගලයෙකුට ලබාදුන්නා. අනෙක් නිවාස පහම ලක්ෂ 8 ගානේ තමන්ගේ ඥාතීන්ට ලබා දුන්නා. ලක්ෂ 110ක් වටින නිවසකට අය කළේ ලක්ෂ 8ක් පමණයි. ඒ විතරක් නොවෙයි ඔහු නිවාස සංවර්ධන අධිකාරියට රුපියල් ලක්ෂ 140ක දින පොත් මුද්‍රණය කළා. දිනපොත් සඳහා බිල ගෙව්වේ පසුගිය ජනාධිපතිවරණයට කලින් දවසේ. ඒ වගේම ඔහු විසින් උපයාගෙන තිබෙන දේපළ පිළිබඳව අධිකරණයේ නඩුවක් තිබෙනවා. ඒ වගේම ඔහු පාස්පෝර්ට් වංචාවකට මැදිහත්වී තිබෙනවා. ඔහුගේ පක්ෂයේ සාමාජිකයින් 43දෙනෙක් කිසිදු රාජකාරියක් නොකර නිවාස අමාත්‍යංශයෙන් වැටුප් ලබාගත්තා. එනිසා ඔහුට එරෙහිව චෝදනා රැසක් තිබෙනවා. විමල් සතුටු වෙන්න ඕනෑ මම ඞී.අයි.ජී. කෙනෙක් නොවීම පිළිබඳවයි. ඔහු නියෝජනය කරන කණ්ඩායමේ පිරිසක් පසුගියදා යෝෂිත බලන්න බන්ධනාගාරයට ගියා. විහිළුවට කරුණ වෙන්නේ එම පිරිසෙන් එක්කෙනෙක් දෙන්නෙක් හැරෙන්නට සියල්ලම සිටිය යුත්තේ බන්ධනාගාරය ඇතුළේ වීමයි. ඒ නිසා ඒ අය දැන් කලබල වෙලා නන් දොඩවනවා. විකාර කියවනවා. විමල් වීරවංශලාගේ නන් දෙඩවීම්වලට අපි කලබල වෙන්නේ නැහැ. මොකද ඔහු ගැන හොදාකාරයෙන්ම අපි දන්න නිසා.", "URL": "https://sinhala.adaderana.lk/news.php?nid=56888", "Category": null, "Parent URL": null}