{"Source": "Adaderana", "Timestamp": "April 17, 2013 05:15 pm", "Headline": "ඉස්ලාමීය රාජ්‍යතාන්ත්‍රිකයින් ජනපති හමුවෙයි", "News Content": "ජනාධිපති මහින්ද රාජපක්ෂ මහතා ඉස්ලාමීය රටවල රාජතාන්ත්‍රිකයින් පිරිසක් හමුවී තිබේ. අද (17) පස්වරුවේ අරලියගහ මන්දිරයේ දී මෙම හමුව සිදුවු බව ජනාධිපති මාධ්‍ය අංශය සඳහන් කළේය. බංග්ලාදේශය, ඉරානය, ඉරාකය, ඊජිප්තුව , ඉන්දුනීසියාව , කුවේටය, මලයාසියාව, මාලදිවයින, නයිජීරියාව, පකිස්ථානය, පලස්තීනය, තුර්කිය, එක්සත් අරාබි එමීර් රාජ්‍යය, සෞදි අරාබිය සහ කටාර් යන රටවල ශ්‍රී ලංකාවේ නේවාසික රාජතාන්ත්‍රික ප්‍රධානීන් 15 දෙනෙකු මෙම හමුවට සහභාගී වී ඇත. එම නියෝජිතයින් වෙනුවෙන් අදහස් දැක් වු ශ්‍රී ලංකාවේ පලස්තීන තානාපති ආචාර්ය අන්වර් අල් අගා මහතා සඳහන් කළේ ත්‍රස්තවාදය පරාජය කර ශ්‍රී ලංකාවේ සාමකාමී වාතාවරණයක් උදාවී තිබීම සතුටට කරුණක් බවයි. ශ්‍රී ලංකාව තුළ තව තවත් සංවර්ධන කටයුතු සිදුවනු දැකීම බලාපොරොත්තුව බව ද ඔහු එහිදී සඳහන් කර ඇත. මෙරට තුළ වාර්ගික හා ආගමික ප්‍රතිවිරෝධයන්ට තුඩුදෙන කිසිදු ක්‍රියාවක් රජය විසින් අනුමත නොකරන බව එහිදී ජනාධිපතිවරයා එම නියෝජිත කණ්ඩායමට සහතික වු බව ජනාධිපති මාධ්‍ය අංශය සඳහන් කළේය. එවන් සිද්ධීන් පිළිබඳ යමෙකුට සාක්ෂි ඇතොත් එම තොරතුරු අදාළ අංශ වෙත ලබාදෙන ලෙස ද ජනාධිපතිවරයා ඉස්ලාමීය රාජතාන්ත්‍රිකයින්ගෙන් ඉල්ලීමක් කර ඇත. පසුගිය මස ජීනිවා හි පැවති එක්සත් ජාතීන්ගේ මානව හිමිකම් සැසියේ දී ඉස්ලාමීය රටවල් ශ්‍රී ලංකාවට දැක්වු සහයෝගය පිළිබඳ එහිදී ජනාධිපති මහින්ද රාජපක්ෂ මහතා සිය කෘතඥතාව පළ කර තිබේ.", "URL": "https://sinhala.adaderana.lk/news.php?nid=33344", "Category": null, "Parent URL": null}