{"Source": "Adaderana", "Timestamp": "May 31, 2012 03:38 pm", "Headline": "ජනතාව ඉල්ලා සිටියත් දේශපාලනඥයන්ට හෙණ වැදුණේ නෑ", "News Content": "වැරදි කරන උදවියට හෙණ වැදිය යුතු බවට ජනතාව ඉල්ලා සිටියත් වැරදි කරන දේශපාලනඥයන්ට හෝ නිලධාරීන්ට අකුණු අනතුරු සිදුනොවුණු බව ආපදා කළමනාකරණ අමාත්‍ය මහින්ද අමරවීර මහතා පවසයි. පසුගිය කාලයේ සිදුවූ අකුණු අනතුරුවලින් කුඹුරේ වැඩකරමින් සිටි ගොවියන්ට,ක්‍රීඩා පිටියේ සෙල්ලම් කරමින් සිටි අහිංසක දරුවන්ට ජීවිත අහිමි වූ බව හෙතෙම කියා සිටියි. අද කොළඹ ආපදා කළමනාකරණ අමාත්‍යංශ ශ්‍රවණාගාරයේ පැවති වැඩමුළුවකට සහභාගීවෙමින් අමාත්‍යවරයා මේ බව කියා සිටි අතර 2012 අප්‍රේල් මස 11 වන දින ඉන්දුනීසියාවේ සුමත්‍රාහි සිදුවූ 8.7 ක භූ චලනය හේතුකොට ගෙන ඇතිවිය හැකිව තිබුණු සුනාමි අවදානමේදී ශ්‍රී ලංකාවේ ජනතාව සුරක්ෂිත ස්ථාන කරා කැඳවීමට ගනු ලැබූ ක්‍රියාමාර්ග හා දැනට රට අභ්‍යන්තරයේ සිදුවන භූ චලනයන් සම්බන්ධයෙන් ගත යුතු ක්‍රියාමාර්ග මෙම වැඩමුළුවේදී සලකා බලන ලදී. කෙසේ වෙතත් අකුණු අනතුරු වළක්වා ගැනීම සඳහා \"අකුණු අනතුරු අවම කිරීමේ ජාතික කමිටුව\"ක් ස්ථාපිත කිරීමට කැබිනට් අනුමැතිය ලැබී ඇති බව ද අමාත්‍යවරයා එහිදී සඳහන් කළේය. පසුගිය දිනවල වැඩි වශයෙන් රටේ තැන තැන භූ චලන පිළිබඳ වාර්තා වූ බැවින් ඉදිරියේදී ගොඩනැඟිලි ස්ථාපිත කිරීමේදී භූ චලනවලට ඔරොත්තුදීමේ තාක්ෂණයෙන් යුතුව ගොඩනැඟිලි ස්ථාපිත කිරීමට සැලසුම් සකස්කිරීම කෙරෙහි අවධානය යොමුව ඇති බවද ඔහු පෙන්වාදුන්නේය. කඳුකර ප්‍රදේශවල භූ චලන සිදුවීමේදී හා භූ කම්පන සිදුවීමේදී එසේ සිදුවුවහොත් රටේ ප්‍රධාන ජල මාර්ග පවතින්නේ කඳුකර ප්‍රදේශයේ නිසා සිදුවිය හැකි අනතුරු බහුලවනු ඇති බැවින් එකී ප්‍රදේශ කෙරෙහිද වැඩි අවධානයක් යොමු කළ යුතුව ඇති බව අමරවීර මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24655", "Category": null, "Parent URL": null}