{"Source": "Adaderana", "Timestamp": "December 22, 2018 11:03 am", "Headline": "අධ්‍යපන ක්ෂේත්‍රයේ පත්වීම්වල සිදු වු අක්‍රමිකතා ගැන වාර්ථාව ජනපතිට", "News Content": "ශ්‍රී ලංකා අධ්‍යාපන පරිපාලන, ගුරු අධ්‍යාපනඥ, විදුහල්පති හා ගුරු සේවාවන්හි දේශපාලන පළිගැනී‍ම් මත පත්වීම් සහ උසස්වීම් ලබාදීම් සම්බන්ධයෙන් පරීක්ෂා කර නිර්දේශ ලබාදීම සඳහා පත්කරන ලද කමිටුවේ වාර්තාව ජනාධිපති මෛත්‍රීපාල සිරිසේන මහතා වෙත භාරදී තිබේ. ජනාධිපති මාධ්‍ය අංශය සඳහන් කළේ එම කමිටුවේ සභාපති ගෝඨාභය රාජපක්ෂ මහතා විසින් ඊයේ (21) පස්වරුවේ ජනාධිපති ලේකම් කාර්යාලයේදී එම වාර්තාව භාරදුන් බවයි. වසර 1994 සිට 2014 දක්වා කාලය තුළ සිදුවු බව කියන දේශපාලන පළිගැනීම් මත අධ්‍යාපන ක්ෂේත්‍රයේ පත්වීම් සහ උසස්වීම් ලබාදීම සම්බන්ධයෙන් දැඩි විරෝධතාවක් අධ්‍යාපන වෘත්තීය සමිති වෙතින් එල්ල විය. ඒ අනුව එම පත්වීම් සහ උසස්වීම් පිළිබඳ පරීක්ෂා කර බලා නිර්දේශ ලබාදෙන ලෙස පසුගිය සැප්තැම්බර් මාසයේ ජනාධිපතිවරයා විසින් මෙම කමිටුව පත්කරනු ලැබුවාය. ශ්‍රී ලංකා පරිපාලන සේවයේ විශ්‍රාමික ජ්‍යෙෂ්ඨ නිලධාරීන් සහ ශ්‍රී ලංකා අධ්‍යාපන පරිපාලන සේවයේ විශ්‍රාමික ජ්‍යෙෂ්ඨ නිලධාරීන්ගෙන් සැදුම්ලත් සත් පුද්ගල නිලධාරී මණ්ඩලයකින් මෙම කමිටුව සමන්විත විය.", "URL": "https://sinhala.adaderana.lk/news.php?nid=101135", "Category": null, "Parent URL": null}