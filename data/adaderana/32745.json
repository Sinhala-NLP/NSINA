{"Source": "Adaderana", "Timestamp": "March 26, 2013 08:32 am", "Headline": " සරසවියට ගන්න මූලික කටයුතු අවසන්", "News Content": "2011 වසරේ අධ්‍යයන පොදු සහතික පත්‍ර උසස් පෙළ විභාගය සමත් සිසුන් විශ්ව විද්‍යාල වලට ඇතුළත් කරගැනීමේ මූලික කටයුතු මේ වන විට අවසන් බව විශ්ව විද්‍යාල ප්‍රතිපාදන කොමිෂන් සභාව පවසයි. එහි සභාපති මහාචාර්ය ක්ෂනිකා හිරිබුරේගම මහත්මිය කියා සිටියේ අභියාචනා ඉදිරිපත් කළ සිසුන්ගේ අභියාචනා පරීක්ෂා කිරීමේ කටයුතු මේ දිනවල සිදුවන බවයි. ඒ අනුව අභියාචනා මගින් විශ්ව විද්‍යාල ප්‍රවේශය සඳහා සුදුසුකම් ලබන සිසුන් ද ඉදිරි සති කිහිපය තුළ විශ්ව විද්‍යාලවලට ඇතුළත් කරගන්නා බව සභාපතිවරිය සඳහන් කරයි. මේ වන විට දිවයින පුරා පිහිටා ඇති සියලුම විශ්ව විද්‍යාල සඳහා සිසුන් 25,000ක් පමණ ඇතුළත් කරගෙන ඇති බව මහාචාර්ය ක්ෂණිකා හිරිබුරේගම මහත්මිය වැඩිදුරටත් සඳහන් කළාය. මේ අතර විශ්ව විද්‍යාල සඳහා භාණ්ඩාගාරයෙන් වෙන් කෙරෙන මුදල් සියල්ලම ප්‍රයෝජනයට ගත යුතු බව උසස් අධ්‍යාපන අමාත්‍ය එස්.බි.දිසානායක මහතා පවසයි. වයඹ විශ්ව විද්‍යාලයේ පැවති උත්සවයකට එක්වෙමින් එස්.බි.දිසානායක අමාත්‍යවරයා මෙම අදහස් පළ කළේය.", "URL": "https://sinhala.adaderana.lk/news.php?nid=32745", "Category": null, "Parent URL": null}