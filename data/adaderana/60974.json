{"Source": "Adaderana", "Timestamp": "June 10, 2016 08:13 pm", "Headline": " අහිමි වූ ජීවිත හැර අනෙකුත් සියල්ල ඉක්මනින් දෙනවා", "News Content": "කෑගල්ල දිස්ත‍්‍රික්කයේ ව්‍යසනයන්ට පත්වූවන්ට නිවාස ලබාදී, ඔවුන්ගේ ජීවනෝපාය මාර්ග නැවත ලබාදී, රජයක්, සමාජයක් හැටියට අපට තිබෙන වගකීම හැකි ඉක්මණින් ඉටුකරනවා යැයි විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි.ඒ මහතා මෙම අදහස් පළකළේ අද (10) පෙරවරුවේ කෑගල්ල දිස්ත‍්‍රික්කයේ ව්‍යසනයන්ට ලක්ව අවතැන්වූවන් වෙනුවෙන් සහන සැලසිම සඳහා කෑගල්ල දිස්ත‍්‍රික් ලේකම් කාර්යාලයේ පැවති සාකච්ඡාවකට සහභාගී වෙමිනි.එහිදී සියඹලාපිටිය මහතා වැඩිදුරටත් මෙසේ ද කියා සිටියේය.\"අතිගරු ජනාධිපතිතුමා කෑගල්ල දිස්ත‍්‍රික්කයේ ජනතාව මුහුණදුන් ව්‍යසනයන් පිළිබඳව සොයාබැලීමට පැමිණි අවස්ථාවේ උපදෙස් දුන්නා, මෙම ජනතාව පත්වූ ව්‍යසන තත්ත්වයන් යථා තත්ත්වයට පත්කරන තුරු සෑම සතියකම මේ සම්බන්ධ නිලධාරීන් රැස්වෙලා, ඒ සම්බන්ධයෙන් කළහැකි හා කළයුතු කටයුතු පිළිබඳව සාකච්ඡුාකර, තීන්දු තීරණ ගන්න කියලා. ඒ උපදෙස් මත තමයි අද අපි මේ රැස්වුණේ. මේ දිස්ත‍්‍රික්කයේ ව්‍යසනයන්ට ලක්වූවන්ට රාජ්‍ය අනුග‍්‍රහය මත හැකි ඉක්මණින් නිවාස තනාදෙන්නට කටයුතු කරනවා. ඒ වනතෙක් ඔවුන් තාවකාලික නිවාසවල පදිංචි කරවන්න අපි සූදානම්. එම තාවකාලික නිවාස සඳහා අවශ්‍ය භූමි පවරා ගැනීම, එම ස්ථාන වෙත යටිතල පහසුකම් සැපයීම පිළිබඳව සොයාබලන ලෙස මම අදාළ නිලධාරීන්ගෙන් ඉල්ලා සිටිනවා. කෙසේ හෝ, මේ ව්‍යසන තත්ත්වය මත අහිමිවූ ජීවිත හැර අනෙකුත් සියලූම දේ හැකි ඉක්මනින් ලබාදීමට අපි හැකි සෑම උත්සාහයක්ම ගන්නවා\". මෙම අවස්ථාවට රාජ්‍ය ව්‍යවසාය සංවර්ධන අමාත්‍ය කබීර් හෂීම්, සබරගමුව පළාත්සභා මන්ත‍්‍රී හර්ෂ සියඹලාපිටිය, දැරණියගල එක්සත් ජාතික පක්ෂ සංවිධායක, සංවර්ධන කමිටු සමසභාපති අනුරුද්ධ පොල්ගම්පල යන මහත්වරුන් ඇතුළු ප‍්‍රදේශයේ දේශපාලනාධිකාරියේ පිරිසක්ද සහභාගි වූහ.", "URL": "https://sinhala.adaderana.lk/news.php?nid=60974", "Category": null, "Parent URL": null}