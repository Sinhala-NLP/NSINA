{"Source": "Adaderana", "Timestamp": "December 16, 2018 03:42 pm", "Headline": "ධීවරයින් 100 කට ලක්ෂ 160 ක සහන ", "News Content": "පුත්තලම කලපුවේ මොදා මත්ස්‍ය වගා කිරීම සඳහා තෝරා ගත් කලපු ධීවරයින් 100 දෙනෙකු සඳහා රුපියල් ලක්ෂ 160 ක වටිනාකමින් යුත් ධීවර ආම්පන්න තොගයක් බෙදා දීම පුත්තලම සහකාර ධීවර අධ්‍යක්ෂ කාර්යාලයේ දී සිදුවිය. ධීවර හා ජලජ සම්පත් දෙපාර්තමේන්තුව මඟින් පුත්තලම කලපු තීරයට අයත් වන්නි මුන්දලම හා සේරක්කුලිය ධීවර ගම්මාන වල වාසය කරන ධීවරයින් 100 දෙනෙකු සඳහා මොදා මත්ස්‍ය ඇති කිරීමට එක් ධීවරයකු සඳහා රුපියල් එක්ලක්ෂ හැට දහසක් වටිනා ආම්පන්න කට්ටල ලබා දීම සිදු විය. පුත්තලම කලපුවේ මේ වන විට මත්ස්‍ය ගහනය ක්‍රමයෙන් අඩුවෙමින් තිබීම නිසා එය වර්ධනය කිරීමේ අරමුනින් මෙසේ ධීවරයින් වෙනුවෙන් සහන ලබා දී ඔවුන්ගේ ආර්ථිකය ශක්තිමත් කර, කලපු මත්ස්‍ය අස්වැන්න වැඩි කිරීමට කටයුතු කර ඇති බව ධීවර හා ජලජ සම්පත් දෙපාර්තමේන්තුවේ සංවර්ධන අධ්‍යක්ෂ එච් .ජේ.එම්. නිහාල් පාලිත මහතා මෙම ධීවර ආම්පන්න බෙදා දීමට එක්වූ අවස්ථාවේ දී පැවසිය. පුත්තලම සහකාර ධීවර අධ්‍යක්ෂ අයි .එම්.ජී. සරත් චන්ද්‍රනායක මහතා පවසා සිටියේ පුත්තලම කලපු ධීවරයින්ට ඉතිහාසයේ ප්‍රථම වරට මේ තරම් විශාල ආම්පන්න තොගයක් බෙදා දෙන පලමු අවස්ථාව බවයි. එසේම පලමු වරට ධීවරයින් 100 දෙනෙකුට මෙසේ ලබා දීම සිදුවුවද ඉදිරියේදි තවත් විශාල කලපු ධීවරයින් පිරිසක් සඳහා මෙම සහන ලබා දීමේ කටයුතු අරඹා තිබෙන බවත් පැවසීය. මොදා මත්ස්‍ය වගා කිරීම සඳහා අදාල ධීවර ආම්පන්න කට්ටල ලබා ගත් සේරක්කුලිය ධීවර ගම්මානයේ පැතුම් මනෝජ් මහතා පවසා සිටියේ මොදා මත්ස්‍ය වගාව සඳහා මේ තරම් විශාල ආම්පන්න තොගයක් පුත්තලම ධීවරයින්ට ලැබුන පලමු අවස්ථාව වශයෙන් මෙය ඉතාම වටින බවයි. කලපු ධීවරයින්ට ධීවර ආම්පන්න බෙදා දීමේ අවස්ථාවට ධීවර හා ජලජ සම්පත් අමාත්‍යංශයේ සංවර්ධන අධ්‍යක්ෂ නිහාල් පාලිත මහතා පුත්තලම සහකාර ධීවර අධ්‍යක්ෂ සරත් චන්ද්‍රනායක මහත්වරුන් සමඟ පුත්තලම ධීවර කාර්යාලයේ නිළධාරින් රැසක්ද එක්ව තිබුනි.", "URL": "https://sinhala.adaderana.lk/news.php?nid=100838", "Category": null, "Parent URL": null}