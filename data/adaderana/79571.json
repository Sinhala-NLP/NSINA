{"Source": "Adaderana", "Timestamp": "November 6, 2017 01:19 pm", "Headline": "අයකුට පහරදී අධිකරණයට වංගු දැමූ  කතක් හා අනුන් වෙනුවෙන් ඇප වූ  කතුන් 3ක් අත්අඩංගුවට", "News Content": "සාලියවැව පොලීසිය විසින් සිදු කරන ලද හදිසි මෙහෙයුමකදී අධිකරණය විසින් වරෙන්තු නිකුත් කර සිටි කාන්තාවන් සිව් (04) දෙනෙකු ඇතුළු 12 දෙනෙකු අත්අඩංගුවට ගෙන ඇත.ඉකුත් 04 වැනිදා පෙරවරු 8.00 ත් 05 වැනිදා පෙරවරු 8.00 ත් අතර කාලය තුළ මෙම හදිසි සෝදිසි මෙහෙයුම ක්‍රියාත්මක කර ඇත.පොලීසිය විසින් අත්අඩංගුවට ගෙන ඇති එක් කාන්තාවක් නීති විරෝධී මත්පැන් ළග තබා ගැනීමේ සිද්ධියක් සම්බන්ධයෙන් අත්අඩංගුවට ගෙන ඇති තම බෑනාව නිදහස් කර ගැනීම සදහා අධිකරණය හමුවේ ඇප තබා ඇති තැනැත්තියකි. අනෙක් කාන්තාව ගෙවල් බිදුම් සම්බන්ධයෙන් අත්අඩංගුවට ගෙන සිටි අසල්වැසි සැකකරුවෙකුට අධිකරණය හමුවේ ඇප තබා තිබී ඇත. පුද්ගලයෙකුට පහර දීම සම්බන්ධයෙන් අත්අඩංගුවට ගෙන අධිකරණය වෙත ඉදිරිපත් කිරීමෙන් අනතුරුව ඇප මත මුදා හැර සිටියත් අධිකරණය මග හැර සිටි කාන්තාවක් සහ මාරක රිය අනතුරක් සිදු කළ තම පුතා වෙනුවෙන් අධිකරණය හමුවේ ඇප තබා සිටි කාන්තාවක්ව පොලීසිය විසින් මෙසේ අත්අඩංගුවට ගෙන තිබුණි.පොලීසිය විසින් අත්අඩංගුවට ගෙන ඇති සෙසු සැකකරුවන් 08 දෙනා නීති විරෝධී මත්පැන් ළග තබා ගැනීම සහ රථ වාහන නඩු වෙනුවෙන් අධිකරණය මග හැරීම නිසා වරෙන්තු ලබා සිටි අයවළුන් බව පොලිසිය කියයි.සාලියවැව, පුත්තලම, මුන්දලම, කරුවලගස්වැව, අනුරාධපුර සහ නොච්චියාගම ප්‍රදේශවලදී මෙම පිරිස අත් අඩංගුවට ගැනීමට පොලීසිය කටයුතු කර ඇත.අත්අඩංගුවට ගෙන ඇති සැකකරුවන් සහ සැකකාරියන් පුත්තලම දිසා අධිකරණයට ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=79571", "Category": null, "Parent URL": null}