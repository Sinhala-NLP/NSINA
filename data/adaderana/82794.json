{"Source": "Adaderana", "Timestamp": "January 11, 2018 08:33 am", "Headline": "අතුරුදහන්වූ පුද්ගලයින් සොයාදෙන ලෙස ඉල්ලා අරම්භ කළ විරෝධතාවයට  දින 310 යි ", "News Content": "යුද සමයේදී අතුරුදහන් වූ පුද්ගලයින් සොයා දෙන මෙන් හා ඔවුන්ගේ පවුල් වලට සහන සලසන මෙන් ඉල්ලා රජයට බලකරමින් මුලතිව් දිස්ත්‍රික්කයේ වැසියන් විසින් ආරම්භ කොට ඇති අඛණ්ඩ විරෝධතාවයට ජනවාරි මස 12 වෙනිදාට දින 310 ක් ගතවෙයි. මේ විරෝධතාවයේ නිරත පිරිස කියා සිටින්නේ ඔවුන් එසේ විරෝධතාවයක නිරත වුවත් ඔවුන්ගේ ඉල්ලීම් කෙරෙහි රජයේ අවධානය මෙතෙක් යොමු වී නොමැති බවයි. මුලතිව් දිස්ත්රිමක් ලේකම් කාර්යාලය ඉදිරිපිට මේ පිරිස අඛණ්ඩ විරෝධතාවයක නිරතවී සිටින අන්දමටම වව්නියාව,මන්නාරම ,කිළිනොච්චිය හා යාපනය යන දිස්ත්‍රික්ක වලද විශාල පිරිසක් අඛණ්ඩ විරෝධතාවයක නිරතව සිටින අතර එම විරෝධතාවලටද දින 300 ඉක්මවී ඇත. එක්සත් ජාතීන්ගේ මානව හිමිකම් නිලධාරීන්ද, ජාත්‍යන්තර ක්ෂමා සංවිධානයේ නිලධාරීන්ද විදේශ ජනමාධ්‍යවේදීන්ද මේ අඛණ්ඩ විරෝධතාවල නිරත පිරිස හමු වී ඔවුන්ගේ දුක් ගැනවිලි රැගෙන ගොස් ඇතත් ඔවුන්ට මේ දක්වාම කිසිඳු සහනයක් ලැබී නොමැත.", "URL": "https://sinhala.adaderana.lk/news.php?nid=82794", "Category": null, "Parent URL": null}