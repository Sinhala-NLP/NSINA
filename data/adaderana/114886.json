{"Source": "Adaderana", "Timestamp": "July 24, 2019 12:56 pm", "Headline": "බුද්ධි නිලධාරීන් විශේෂ කාරක සභාව හමුවට-මාධ්‍යට ආවරණය තහනම්", "News Content": "පාස්කු ඉරුදින ප්‍රහාරය පිළිබඳ සොයා බැලීමේ පාර්ලිමේන්තු විශේෂ තේරීම් කාරක සභාව අද(24) පෙරවරුවේ සිය සාක්ෂි සටහන් කරගැනීම ආරම්භ කළේය. කෙසේවෙතත් රාජ්‍ය බුද්ධි අධ්‍යක්ෂවරයා ඇතුළු ඉහළ පොලිස් නිළධාරීන් කිහිපදෙනෙක් සාක්ෂි ලබාදීමට නියමිත අතර අද සභාවාරය ආවරණය කිරීම සඳහා මාධ්‍යට ඉඩ ලබා දී නැහැ. අද දිනයේ විශේෂ කාරක සභාව හමුවේ සාක්ෂි ලබාදීම සදහා රාජ්‍ය බුද්ධි අංශ අධ්‍යක්ෂ ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධන, අපරාධ පරීක්ෂණ දෙපාර්තමේන්තුව භාර ජ්‍යෙෂ්ඨ නියෝජ්‍ය පොලිස්පති රවී සෙනෙවිරත්න, එහි අධ්‍යක්ෂ ජ්‍යෙෂ්ඨ පොලිස් අධිකාරී ශානි අබේසේකර, පොලිස් ත්‍රස්ත විමර්ශන කොට්ඨාශයේ අධ්‍යක්ෂ ජ්‍යෙෂ්ඨ පොලිස් අධිකාරී වරුණ ජයසුන්දර සහ එම කොට්ඨාශයේ පොලිස් පරීක්ෂකවරයෙකු වන තරංග පතිරණ යන නිලධාරීන් කැඳවා ඇති බව වාර්තා වෙයි. කෙසේවෙතත් අද සාක්ෂි විමසීමේ කටයුතු මාධ්‍යයට විවෘත නොකිරීමට තීරණය කර ඇති බව අද දෙරණ වාර්තාකරු සඳහන් කළේය. මෙහිදී මාධ්‍යයට අදහස් දක්වමින් අමාත්‍ය රවී කරුණානායක මහතා අද දිනයේ දී “ඔයාලට අද නෑ“ යනුවෙන් සඳහන් කරමින් අදාළ ස්ථානයෙන් පිටව ගියේය.", "URL": "https://sinhala.adaderana.lk/news.php?nid=114886", "Category": null, "Parent URL": null}