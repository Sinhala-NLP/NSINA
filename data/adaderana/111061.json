{"Source": "Adaderana", "Timestamp": "May 31, 2019 12:35 pm", "Headline": "වැලි මාෆියාව නිසා පරිසරය විනාශ වෙන්න දෙන්න බෑ", "News Content": "පනවා ඇති නව නීති හේතුවෙන් මෙතෙක් ක්‍රියාත්මක වූ වැලි මාෆියාව වැළැක්වීමට භූ විද්‍යා හා පතල් කැණීම් කාර්යංශයට හැකිවූ බව එහි සභාපති අසේල ඉද්දවෙල මහතා පවසයි. හරිත වැලි තොටුපල සංකල්පයට අනුගත වීමත් සමඟ අවුරුද්දක පමණ කාල පරාසයක් තුළ පෙරට වඩා වැලි සැපයුම අඩු වී ඇති බව ඔහු ප්‍රකාශ කරයි. නීති රීති දැඩි වීම, බලපත්‍රයේ සඳහන් ප්‍රමාණයන් පමණක් කැණීම් කිරීමට සිදුවීම, ඒ පිළිබඳ නිරන්තර පරීක්ෂාව නිසාත් වැලි සැපයීමේ හිඟතාවයක් මතුව ඇති බවත් ඒ මහතා පවසයි. එමෙන්ම ඉල්ලුම හා සැපයුමේ ඇති පරස්පරතාවය මත මිල ඉහළයෑමක් සිදුව ඇති බවත් සභාපතිවරයා පවසයි. පනවා ඇති නීති නිසි අයුරින් ක්‍රියාත්මක වේදැයි සොයාබැලීමේ බලය ඇත්තේ භූ විද්‍යා හා පතල් කැණීම් කාර්යංශයට වන අතර එය සියයට සියයක් නිවැරදිව ඉටු කරන බවත් ඒ මහතා වැඩිදුරටත් පැවසීය. ඒ අනුව යම් කිසි මාෆියාවක් ක්‍රියාත්මක විය හැකි නමුත් පරිසරය විනාශ කිරීමට ඉඩ ලබාදීම සිදු කළ නොහැකි බවත් අසේල ඉද්දවෙල මහතා පවසයි. කෑගල්ල ප්‍රදේශයේදී ඊයේ (30) මාධ්‍යවේදීන් යොමුකළ ප්‍රශ්නයකට පිළිතුරු දෙමින් ඔහු මේ බව ප්‍රකාශ කළේය.", "URL": "https://sinhala.adaderana.lk/news.php?nid=111061", "Category": null, "Parent URL": null}