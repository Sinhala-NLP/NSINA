{"Source": "Adaderana", "Timestamp": "August 22, 2018 10:30 am", "Headline": "ප්‍රදේශ කිහිපයක හෙරොයින් සමඟ පුද්ගලයින් 5 ක් අත්අඩංගුවට", "News Content": "දිවයිනේ ප්‍රදේශ කිහිපයකදී හෙරොයින් ග්‍රෑම් 45 කට අධික ප්‍රමාණයක් සමඟ කාන්තාවන් තිදෙනෙකු ඇතුළු පුද්ගලයින් 05 දෙනෙකු අත්අඩංගුවට ගෙන තිබේ. වැල්ලවත්ත, ජා - ඇල සහ කොම්පඤ්ඤවීදිය යන ප්‍රදේශවලදී මොවුන් අත්අඩංගුවට ගත් බව පොලීසිය පැවසීය. කොම්පඤ්ඤවීදිය, වෑකන්ද පාර ප්‍රදේශයේදී හෙරොයින් ග්‍රෑම් 25 යි මිලිග්‍රෑම් 180 ක් සමඟ 41 හැවිරිදි පුද්ගලයෙකු වැල්ලවත්ත දිසා දූෂණ මර්ධන ඒකකය මගින් අත්අඩංගුවට ගෙන තිබේ. ජා - ඇල ප්‍රදේශයේදී ස්ථාන කිහිපයක සිදුකළ වැටලීම්වලදී 25 හැවිරිදි සහ 40 හැවිරිදි කාන්තාවන් දෙදෙනෙකු හා 38 හැවිරිදි පුද්ගලයෙකු අත්අඩංගුවට ගෙන ඇති අතර ඔවුන් සතුව තිබී හෙරොයින් ග්‍රෑම් 17 කට අධික ප්‍රමාණයක් පොලිස් භාරයට ගෙන ඇති බව සඳහන්ය. කෙසෙල්වත්ත ප්‍රදේශයේදී ද හෙරොයින් ග්‍රෑම් 03 යි මිලිග්‍රෑම් 100 ක් සමඟ 23 හැවිරිදි කාන්තාවක් පොලිසිය විසින් අත්අඩංගුවට ගෙන තිබේ. අත්අඩංගුවට ගත් සැකකරුවන් සහ සැකකාරියන් මීගමුව, කොටුව සහ මාලිඟාකන්ද මහේස්ත්‍රාත් අධිකරණ වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=94815", "Category": null, "Parent URL": null}