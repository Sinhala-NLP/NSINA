{"Source": "Adaderana", "Timestamp": "July 17, 2011 09:45 am", "Headline": "රැඳවියන්ගේ නීති කඩිනම් කරන්නැයි බන්ධනාගාර දෙපාර්තමේන්තුව ඉල්ලයි", "News Content": "ත්‍රස්තවාදය වැළැක්වීමේ පනත යටතේ අත්අඩංගුවට ගෙන බන්ධනාගාර ගතව සිටින රැඳවියන් සම්බන්ධයෙන් නීතිමය ක්‍රියාමාර්ග කඩිනම් කරන ලෙස බන්ධනාගාර දෙපාර්තමේන්තුව නීතිපති දෙපාර්තමේන්තුවෙන් ඉල්ලීමක් කර තිබේ. බන්ධනාගාර කොමසාරිස් ජනරාල් මේජර් ‍ජෙනරාල් වී.ආර්. ද සිල්වා මහතා කියා සිටියේ මේ වන විට වව්නියාව බන්ධනාගාරයේ රැඳවියන් පිරිසක් උපවාසයක නිරත වීම පිළිබඳව ද නීතිපති දෙපාර්තමේන්තුව දැනුවත් කර ඇති බවයි. වව්නියාව බන්ධනාගාරයේ සිටින ත්‍රස්තවාදී පනත යටතේ අත්අඩංගුවට ගත් රැඳවියන් සිව් දෙනෙකු පළමුව උපවාසයේ නිරත වු අතර එම උපවාසයට ඊයේ දිනයේ සිට තවත් රැඳවියන් තිස් දෙනෙකු පමණ එක්ව තිබේ. උපවාසයේ නිරත රැඳවියන් ඉල්ලා සිටින්නේ තමන් නිදහස් කිරීම හෝ තමන්ට එරෙහිව ඇති චෝදනා කඩිනමින් විභාග කිරීමට කටයුතු කරන ලෙසයි. අදාළ රැඳවියන්ගේ ඉල්ලීම තම දෙපාර්තමේන්තුවට ඉෂ්ඨ කළ නොහැකි අතර ඒ සඳහා නීතිපති දෙපාර්තමේන්තුව පියවර ගත යුතු බවද වී.ආර්.ද සිල්වා මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=17448", "Category": null, "Parent URL": null}