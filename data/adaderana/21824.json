{"Source": "Adaderana", "Timestamp": "February 2, 2012 12:00 pm", "Headline": "විභාග කොමසාරිස්ට නොතීසි", "News Content": "පසුගිය අධ්‍යාපන පොදු සහතික පත්‍ර උසස් පෙළ විභාගයේ Z – Score ලකුණු ක්‍රමය අවලංගු කොට එය නැවත සකස්කරන ලෙස නියෝගයක් නිකුත් කරන ලෙස ඉල්ලා ගොනුකළ පෙත්සමක් සලකා බැලීම ශ්‍රේෂ්ඨාධිකරණය කල් දමා තිබේ. ලංකා ගුරු සංගමය සහ එම විභාගය සඳහා පෙනී සිටි සිසු සිසුවියන් පිරිසක් විසින් අදාළ පෙත්සම ඉදිරිපත් කර තිබිණි. Z – Score ලකුණු සැකසීමේ දී සිදුවූ අක්‍රමිකතාවන් නිසා මේ වනවිට අධ්‍යාපන ක්ෂේත්‍රය තුළ විශාල ව්‍යාකූල තත්ත්වයක් නිර්මාණය වී ඇති බව පෙත්සම්කරුවන් අධිකරණය හමුවෙහි කියා තිබිණි. එමනිසා එම ලකුණු ක්‍රමය අවලංගු කොට තවත් එය සමීක්ෂණය කොට අලුතින් ලකුණු නිකුත් කරන ලෙස ඔවුන් අධිකරණයෙන් ඉල්ලා සිටියි. එම පෙත්සම අද(02) අග්‍ර විනිශ්චයකාර ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඬුල්ල හමුවේ සලකා බැලිණි. එහිදී විනිසුරු මඬුල්ල අදාළ පෙත්සම සලකා බැලීමට පෙර එහි වග උත්තරකරුවන් ලෙස නම් කර ඇති විභාග කොමසාරිස් ජෙනරාල්වරයා ඇතුළු නිලධාරීන්ට නොතීසි නිකුත් කරන බව සඳහන් කළේය. ඒ අනුව අදාළ නොතීසි නිකුත් කිරීමට නියම කළ අධිකරණය පෙත්සම සලකා බැලීම පෙබරවාරි මස 13 වන දින සිදුකරන බවද නිවේදනය කළේය.", "URL": "https://sinhala.adaderana.lk/news.php?nid=21824", "Category": null, "Parent URL": null}