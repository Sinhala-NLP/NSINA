{"Source": "Adaderana", "Timestamp": "January 30, 2018 07:25 am", "Headline": "ඌවේ පාසල්වල පාසල් කාලයේ දේශපාලඥයින්ට ඇතුළුවීම තහනම්", "News Content": "ඌවේ පාසල්වලට පාසල් කාලය තුළ දේශපාලඥයින්ට ඇතුළුවීම තහනම් කරමින් චක‍්‍රලේඛයක් නිකුත් කළ බව ඌව පළාත් දමිළ අධ්‍යාපන අමාත්‍ය සෙන්දිල් තොන්ඩමන් මහතා පවසයි. ඔහු පෙන්වා දෙන්නේ ඒ අනුව පෙරවරු 7.30 සිට පස්වරු 1.30 දක්වා දේශපාලනඥයින්ට පාසල්වලට ඇතුළුවීම තහනම් බවයි. ඊට අදාළ චක‍්‍රලේඛය ඌව පළාත් සභාවේ ප‍්‍රධාන ලේකම්වරයා විසින් නිකුත් කර තිබේ. පාසලක සංවර්ධන කටයුත්තක් සිදුකරන්නේ නම් එය පාසල් වේලාවෙන් පසුව සිදුකළ යුතු බව සෙන්දිල් තොන්ඩමන් මහතා සදහන් කළේය. මේ අතර බදුල්ල දෙමළ බාලිකා විද්‍යාලයේ විදුහල්පතිනිය දණ ගැස්සවු බව කියන සිද්ධිය සම්බන්ධයෙන් ප‍්‍රකාශයක් ලබාගැනීම සදහා ඌව පළාත් ප‍්‍රධාන අමාත්‍ය චාමර සම්පත් දසනායක මහතා ශ‍්‍රී ලංකා මානව හිමිකම් කොමිෂන් සභාව වෙත කැදවා තිබේ. පෙබරවාරි මස පළමු දින පෙරවරු 9.30ට මානව හිමිකම් කොමිෂන් සභාව ඉදිරියේ පෙනී සිටින ලෙස ඌව පළාත් ප‍්‍රධාන අමාත්‍යවරයාට දැනුම් දී ඇත. අදාළ සිද්ධිය සම්බන්ධයෙන් ශ‍්‍රී ලංකා මානව හිමිකම් කොමිෂන් සභාව විශේෂ පරීක්ෂණයක් ආරම්භ කර ඇති අතර පසුගියදා සිද්ධියට මුහුණදුන් විදුහල්පතිනියගෙන් ද ප‍්‍රකාශයක් සටහන් කරගනු ලැබීය.", "URL": "https://sinhala.adaderana.lk/news.php?nid=83768", "Category": null, "Parent URL": null}