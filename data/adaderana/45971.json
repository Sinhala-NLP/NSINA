{"Source": "Adaderana", "Timestamp": "September 10, 2014 03:20 pm", "Headline": "ජනපති සමග පුද්ගලික තරහක් නෑ- චේන් කඩපු ඇමතිගේ පරීක්ෂණයට නයෙක් ගහලා", "News Content": "රාජපක්ෂ රෙජිමය යටතේ එක රටක් තුළ ලෝක දෙකක් නිර්මාණය වී ඇති බව එක්සත් ජාතික පක්ෂය පවසයි. ඒ අනුව වර්තමානයේ වඩාත් ගැලපෙන සටන්පාඨය වනුයේ ‘එක රටක් ලෝක දෙකක්‘යන්න බව එ.ජා.ප පාර්ලිමේන්තු මන්ත්‍රී මංගල සමරවීර මහතා කියා සිටියේ අද(10) කොළඹ පැවති මාධ්‍ය හමුවකදීය. එයින් එක් ලෝකයක් සුපිරි ලෝකයක් බවත්, රාජපක්ෂ රෙජිමයේ ඥාතීන්,හිතවතුන්,ගෝලබාලයින් එකී පළමු ලෝකය නියෝජනය කරන බවත්, ඔවුන් සමස්ත ජනගහණයෙන් 0.1 ක් පමණ වන බවත් මන්ත්‍රීවරයා සඳහන් කළේය. ජනාධිපතිවරයාගේ බාල පුත්‍රයාම පුවත්පතකට සම්මුඛ සාකච්ඡාවක් ලබාදී තමන් අඳින කමිසයක මිල රු.75,000 ක් බවත්,සපත්තු කුට්ටමේ මිල රු.1,50 000 ක් බවත් පවසා තිබුණු බව සමරවීර මහතා සිහිපත් කළේය. එහෙත් 99.9ක් පමණ නියෝජනය කරන අනෙක් ලෝකයේ ජීවත්වන මිනිසුන් තමන්ගේ පාරම්පරික ඉඩම් වලින් එළවා දමමින් සිටින බවත්, දෛනික ජීවිතය ගසා ගැනීමට අනේකිවධ දුක් විඳින බවත්,මව්පියන් දරුවන්ට කන්න බොන්නදීමට හැකියාවක් නොමැති කමින් පවුල් පිටින් ගඟට හෝ මුහුදට පැන සියදිවි හානිකරගන්නා බවත් මන්ත්‍රීවරයා පෙන්වා දුන්නේය. ඒ අනුව 1වෙනි ලෝකයේ උදවිය රාත්‍රීයට කොළඹ පාරවල් වසා ලැම්බෝගිනි වර්ගයේ කෝටි ගණන් වටිනා කාර් වලින් රේස් පදින විට රටේ ජනගහණයෙන් 42%ක් වැනි පිරිසකගේ දෛනික ආදායම රු.275ක් පමණක් බවද ඔහු අවධාරණය කළේය. 1997දී නිකම්ම නිකම් ප්‍රාදේශීය සභා මන්ත්‍රීවරයෙකු වූ පුද්ගලයෙකු අද වන විට ප්‍රකෝටිපතියෙකු බවට පත්ව ඇති බවත්,කළුතර ප්‍රදේශයේ චේන් කඩමින් සිටි පුද්ගලයෙකු වත්මන්හි ඇමතිවරයෙකු බවට පත්ව ඇති බවත් අල්ලස් හෝ දූෂණ කොමිෂන් සභාවෙන් ඔහුට එරෙහිව ලැබුණු පැමිණිල්ලක් විභාග කරමින් සිටියදී හදිසියේම ඔහු නයෙක් දෂ්ඨ කළ බවට පවසා රෝහල්ගත වූ බව කියැවුණු බවත් සමරවීර මහතා සඳහන් කළේය. ඒ අනුව සැබවින්ම නයා දෂ්ඨ කර ඇත්තේ ඇමතිවරයාට නොව ඇමතිවරයාට එරෙහිව සිදුකළ පරීක්ෂණයට බව මන්ත්‍රීවරයා කියා සිටියේය. නිදහසින් පසු බිහිවූ සෑම රජයක්ම පාහේ රැකගෙන පැමිණි රාජ්‍ය ආයතන සියල්ලම පාහේ මේවන විට කඩාවැටෙන තත්ත්වයකට පත්ව ඇති බවත්,රාජ්‍ය ආයතන 49 ක් 2014 වන විට රු.බිලියන 500ට වැඩි ප්‍රමාණයක් (500.4)ණය වී ඇති බවත් මන්ත්‍රීවරයා අවධාරණය කළේය. මෙම ණය බොහෝ විට ලබාගෙන ඇත්තේ රාජ්‍ය බැංකු වලින් බැවින් මේවන විට අදාළ රාජ්‍ය බැංකුද කඩාවැටෙන තත්ත්වයක් නිර්මාණය වී ඇති බව සමරවීර මහතා පෙන්වාදුන්නේය. කෙසේ වෙතත් වැඩිම ණයක් අරගෙන ඇත්තේ ලංකා ඛනිජ තෙල් නීතිගත සංස්ථාව වන බවත්, එම සංස්ථාව විසින් ලබාගෙන ඇති ණය සංඛ්‍යාව රු.බිලියන 419 ක් වන බවත්, විදුලිබල මණ්ඩලය විසින් ලබාගෙන ඇති ණය වල වටිනාකම රු.බිලියන 44.3ක් බවත් මංගල සමරවීර මහතා පැවසුවේය. කිසිම මූල්‍යමය විනයක් හෝ කළමනාකරණ හැකියාවක් නොමැතිකම හේතුවෙන් මෙම භයානක තත්ත්වය උද්ගතව ඇති බව මන්ත්‍රීවරයා සඳහන් කළේය. එසේම ජනාධිපති මහින්ද රාජපක්ෂ මහතා සමග තමන්ගේ කිසිදු පුද්ගලික අමනාපයක් නොමැති බවත්, තමාට ගැටළුවක් ඇත්තේ එතුමාගේ ප්‍රතිපත්ති සමග බවත්, ඒ නිසාම අද හමුවූවත් සහෝදරයෙකු ලෙස කතා කිරීමට හැකියාව පවතින බවත් සමරවීර මහතා අවධාරණය කළේය. ඒ අයුරින්ම තමාට සජිත් ප්‍රේමදාස මහතා සමගද තරහක් නොමැති බවත්, ඇත්තේ ප්‍රතිපත්තිමය ගැටළුවක් පමණක් බවත් මංගල සමරවීර මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=45971", "Category": null, "Parent URL": null}