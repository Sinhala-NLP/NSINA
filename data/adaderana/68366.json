{"Source": "Adaderana", "Timestamp": "January 20, 2017 11:36 pm", "Headline": "සිසු හඬට කළ පහරදීම හෙළා දකිනවා", "News Content": "අන්තර් විශ්වවිද්‍යාල ශිෂ්‍ය බල මණ්ඩලයේ මූලිකත්වයෙන් ඊයේ(19) දිනයේ සිදුකළ පාගමනට ආණ්ඩුව ජල ප‍්‍රහාර හා කඳුළු ගෑස් ප‍්‍රහාර එල්ල කරමින් කළ මර්දනය දැඩි පිළිකුළෙන් යුතුව හෙළා දකින බව ජාතික භික්ෂු පෙරමුණ පවසයි.නිවේදනයක් නිකුත් කරමින් එම පෙරමුණ පෙන්වා දෙන්නේ මෙලෙස විරෝධතාවන් මර්දනය කිරීම වත්මන් ආණ්ඩුවට ඇති එකම විසඳුම බවයි.එම නිවේදනය පහත පරිදි වෙයි,රටේ සහ ජනතාවගේ විරෝධයට ලක්ව ඇති මාළඹේ ‘‘හොර උපාධි කඩය’’ ලෙස නම් වී ඇති මුදලට වෛද්‍ය උපාධිය විකුණන සයිටම් ආයතනය වසා දමන ලෙස බලකරමින් ඊයේ දින අන්තර් විශ්වවිද්‍යාල ශිෂ්‍ය බල මණ්ඩලය මූලිකව සිදුකළ පාගමනට දෙමුහුන් ආණ්ඩුවට ඇති එකම විසඳුම වූ ජල ප‍්‍රහාර හා කඳුළු ගෑස් ප‍්‍රහාර එල්ල කරමින් කළ මර්දනය දැඩි පිළිකුළෙන් හෙළාදකින්නෙමු.ආණ්ඩුවේ ප‍්‍රබලයන්ගේ හා හිතවතුන්ගේ දූ දරුවන් සහ ඥාතිවරුන් ඇතුළු එක්තරා පංතියක් සිය සමාජ තත්වය ආරක්‍ෂා කරගැනීමේ ආභරණයක් ලෙස අද මෙම ආයතනයෙන් වෛද්‍ය උපාධි ලබාගන්නා බව ඉතා පැහැදිලිය. ඔවුන් කිසිසේත් වෛද්‍ය උපාධියක් ලැබීමට සපුරාගත යුතු ලංකාවේ සම්මත සෙසු සුදුසුකම් කිසිවත් සපුරා නැති අතර මුදල් වියදම් කිරීමට ඇති හැකියාව පමණක් එකම සුදුසුකම බවට පත්කරගෙන ඇත.සියල්ල විකුණාගෙන කෑමේ ආණ්ඩුවේ ප‍්‍රතිපත්තිය සපුරාගැනීම තුළින් තම පංතියට හා පංතියේ හිතවතුන්ට ජාවාරම් කාරී ලෙස මුදල් ඉපයීමට ඉඩ ලබාදී ඇත. සයිටම් ආයතනයට නැගෙන මහජන විරෝධතා නොතකා ගොලූවන් බිහිරන් සේ ආණ්ඩුවේ බලවතුන් හැසිරෙන්නේ ඒ නිසාය. එපමණක් නොව ආන්දෝලනාත්මක මරණ කීපයක් පවා මේ වන විට සිදුවී තිබියදී බලවතුන් මේ ගොලූ වෘතය රකින්නේ ජනතාවගේ ජීවිත වලට වඩා ඔවුන්ට මුදල් වටිනා බැවිනි.එහෙත් රටට ආදරය ඇති විශ්වවිද්‍යාල සිසුන්, වෛද්‍යවරුන්, කම්කරුවන්, දේශපාලනඥයින් ආගමික නායකයින් ඇතුළු සැම දිනෙන් දින ආණ්ඩුවේ විකූණාගෙන කෑමේ ප‍්‍රතිපත්තියට එරෙහිව නැගී එමින සිටියි.සයිටම් ආයතනය සම්බන්ධයෙන්ද එය එසේමය. අන්තරේ ඊයේ සිදුකළේ එහි තවත් එක් පියවරකි. එම සියලූ සිසු සිසුවියන් හා හිමිවරුන් එකාවන්ව රොදබැඳ ආණ්ඩුවේ මුග්ධ ප‍්‍රහාරය හමුවේ ධෛර්යයෙන කටයුතු කළ ආකාරය පිළිබඳ ජාතික භික්‍ෂු පෙරමුණ ඒ සැමට දිරිවඩන්නෙමු. සයිටම් ආයතනය අහෝසි කරන තෙක් ජනතාව තුළින් දිනෙන් දින නැගෙන විරෝධය කුළුගැන්විය යුතු බවද අවධාරණය කරන්නෙමු. මේ සම්බන්ධයෙන් අන්තර් විශ්වවිද්‍යාලීය ශිෂ්‍ය බල මණ්ඩලය නිවේදනයක්ද නිකුත් කර තිබේ.එම නිවේදනය පහත පරිදි වෙයි,මාධ්‍ය නිවේදනයයිසිසු කි‍්‍රයාකාරීන් හත් දෙනෙකු සිරගත කිරීම සම්බන්ධවයි.අන්තර් විශ්වවිද්‍යාලයීය භික්ෂු බල මණ්ඩලයේ කැඳවුම්කරු ටැම්පිටියේ සුගතානන්ද ස්වාමින් වහන්සේ ඇතුළු ශිෂ්‍ය කි‍්‍රයාකාරීන් හත් දෙනෙකු රක්ෂිත බන්ධනාගාර ගත කිරීමට කොටුව මහේස්ත‍්‍රාත් අධිකරණය අද(2017.01.20) නියෝග කර ඇත.මෙසේ සිරගත කරනු ලැබුවේ අන්තර් විශ්වවිද්‍යාලයීය භික්ෂු බල මණ්ඩලයේ කැඳවුම්කරු ටැම්පිටියේ සුගතානන්ද හිමි, සෞන්දර්ය කලා විශ්වවිද්‍යාලයේ මහා ශිෂ්‍ය සංගමයේ සභාපති දිනේෂ් මධුරංග, කැලණිය විශ්වවිද්‍යාලයේ ශිෂ්‍ය සංගමයේ හිටපු ලේකම් මඩුගල්ලේ බුද්ධරක්ඛිත හිමි, ජයවර්ධනපුර විශ්වවිද්‍යාලයේ රත්කරව්වේ ජිනරතන හිමි, සූරියවැව සුසීල හිමි, කෝෂිලා හංසමාලි සහ අන්තර් විශ්වවිද්‍යාලයීය ශිෂ්‍ය බල මණ්ඩලයේ නියෝජිත සනත් බණ්ඩාර යන අයයි.කැලණිය විශ්වවිද්‍යාලයේ සහෝදර සහෝදරියන් අට දෙනෙකු සිරගත කිරීමට එරෙහිව පැවති පාගමන සම්බන්ධයෙන් පැවති නඩුව නැවත කැඳවූ අවස්ථාවේ දී, ඊයේ(2017.01.19) දින අධ්‍යාපනය, සෞඛ්‍යය විකිණීමට එරෙහිව පැවති පාගමන සම්බන්ධයෙන් පොලීසිය කරන ලද කරුණු ඉදිරිපත් කිරීමට අනුව මෙම සිරගත කිරීම සිදුකර ඇත.මෙයින් පැහැදිලි වන කාරණය වන්නේ අධ්‍යාපනය, සෞඛ්‍යය සම්බන්ධ ආණ්ඩුවේ ප‍්‍රතිපත්තිය විකිණිම බවත් ඊට එරෙහි වන්නන් මොනයම් හෝ ආකාරයකට මර්දනය කොට එම ප‍්‍රතිපත්තිය ක‍්‍රියාත්මක කිරීමට ආණ්ඩුව තීරණය කර ඇති බවත්ය. ඒ අනුව පසුගිය කාලය පුරා ශිෂ්‍ය උද්ඝෝෂණ වලට එරෙහිව අධිකරණ නියෝග ගැනීම්, නඩු පැවරීම්, අත්අඩංගුවට ගැනීම් සහ සිරගත කිරීම් සිදුවිය. නමුත් සැබෑ ප‍්‍රශ්නය වන අධ්‍යාපනය, සෞඛ්‍යය විකිණීම සම්බන්ධව සාකච්ඡාවක් හෝ ලබා දීමට ආණ්ඩුව කටයුතු කර නොමැත. එසේ තිබියදී අධ්‍යාපනය, සෞඛ්‍යය විකිණීමට එරෙහිව ඊයේ(2017.01.19) පැවැති විරෝධතාවට ආණ්ඩුව පොලීසිය යොදාගනිමින් මිලෙච්ඡ ප‍්‍රහාරයක් එල්ල කරන ලදී. මාලඹේ සයිටම් හොර උපාධි කඩය හා ඊට අනුබද්ධ ශික්ෂණ රෝහල තුළ සිදුවන වංචා දූෂණ මිනීමැරුම් පිළිබඳව කොතෙකුත් සිදුවීම් වාර්තා වී ඇතත් ඒ සම්බන්ධයෙන් මේ වනතුරා නීතිය කි‍්‍රයාත්මක වී නොමැත. මෙරට ජනාධිපතිවරයා, අගමැතිවරයා ප‍්‍රමුඛ බලධාරීන් කටයුතු කරනුයේ එම ආයතනය ආරක්ෂා කිරීම සඳහායි. නමුත් ඊට එරෙහි වූවන් අද සිරගත කර ඇත.රනිල්-මෛති‍්‍ර හවුල් ආණ්ඩුවේ ප‍්‍රජාතන්ත‍්‍රවාදය මෙයයි. රටේ ජනතාවට සැබෑ ප‍්‍රජාතන්ත‍්‍රවාදය ලබාදීම වෙනුවට ඔවුන්ගේ ධනපති පංති වුවමනාව මත ජනතාවට ප‍්‍රජාතන්ත‍්‍රවාදය අහිමි කර ඇත.එම නිසා මෙසේ සිරගත කළ සියලූ දෙනා නිදහස් කිරිමට අපි ආණ්ඩුවට බල කර සිටින අතරම මෙකී සිරගත කිරීම් වලින් කිසිඳු ලෙසකින් අධ්‍යාපනය, සෞඛ්‍යය විකිණීමට එරෙහි අරගලය නතර නොකරන බවටත් එය අඛණ්ඩව ඉදිරියට ගෙන යන බවත් ආණ්ඩුවට දැඩි අවධාරණයෙන් යුතුව ප‍්‍රකාශ කර සිටිමු!ස්තුතියි.මෙයට,ලහිරු වීරසේකර,කැඳවුම්කරු.", "URL": "https://sinhala.adaderana.lk/news.php?nid=68366", "Category": null, "Parent URL": null}