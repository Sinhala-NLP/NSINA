{"Source": "Adaderana", "Timestamp": "March 31, 2013 10:41 pm", "Headline": "ශ්‍රී ලංකාවට ලකුණු 17ක ජයක්", "News Content": "දිනේෂ් චන්දිමාල් සිය පළමු 20/20 තරගයට නායකත්වය දෙමින් බංග්ලාදේශයට එරෙහිව මහනුවර පල්ලේකැලේ ක්‍රීඩාංගණයේදී පැවැති තරගයෙන් ශ්‍රී ලංකා කණ්ඩායමට ලකුණු 17ක ජයක් ලබාදීමට මීට ටික වේලාවකට පෙර සමත් විය. ශ්‍රී ලංකාව මෙම තරගයේදී කඩුලු 5ක් දැවී ලකුණු 198ක් ලබාගත් අතර ඊට අතිරේක ලකුණු 26ක්ද ඇතුළත්ය. එහිදී ශ්‍රී ලංකා කණ්ඩායම වෙනුවෙන් කුසල් ජනිත් පන්දු 44කදී 6 පහර 4ක් හා 4 පහර 5ක් සමගින් ලකුණු 64ක් ලබාගත්තේය. ජීවන් මෙන්ඩිස් පන්දු 17කදී 4 පහර 2ක් හා 6 පහර 3ක් සමගින් ලකුණු 37ක් ලැබීය. තිසර පෙරේරා පන්දු 7කදී 4 පහර 2ක් හා 6 පහර 2කින් නොදැවී ලකුණු 22ක් ලබා ගැනීමට සමත් වූ අතර ඇන්ජලෝ මැතිව්ස් නොදැවී ලබාගත් ලකුණු සංඛ්‍යාව 30කි. බංග්ලාදේශ කණ්ඩායමට පන්දුවාර 20 අවසානයේ කඩුලු 7ක් දැවී ලබා ගත හැකි වුයේ ලකුණු 181ක් පමණි. එම කණ්ඩායම වෙනුවෙන් මොහොමඩ් අෂ්රෆුල් ලකුණු 43ක් හා මුෂ්ෆිකර් රහිම් ලකුණු 39ක් ලබාගත්හ. පන්දු යැවීමේදී ඇන්ජලෝ මැතිව්ස් හා තිසර පෙරේරා කඩුලු 2ක බැගින් බිඳ දමන ලදී.", "URL": "https://sinhala.adaderana.lk/news.php?nid=32896", "Category": null, "Parent URL": null}