{"Source": "Adaderana", "Timestamp": "March 25, 2012 03:46 pm", "Headline": "තමාට පහරදුන් බවට තමිල්නාඩු ධීවරයින්ගෙන් යළිත් චෝදනා", "News Content": "කච්චතිව් දූපත ආසන්න‍යේදී තමන්ට ශ්‍රී ලංකා නාවික හමුදාව විසින් පහරදුන් බවට තමිල්නාඩු ධීවරයින් පිරිසක් නාගෙයි මුහුදු බඩ පොලීසියට පැමිණිලි කර ඇතැයි ඉන්දීය මාධ්‍ය උපුටා දක්වයි. පසුගිය 20 වන දින තමිල්නාඩුවේ නාගෙයි ප්‍රදේශයෙන් තමන් ධීවර කටයුතු සඳහා මුහුදු ගිය බවත්,එහිදී 23 වන දින රාත්‍රීයේ කච්චතිව් දූපත ආසන්නයේදී ශ්‍රී ලංකා නාවික හමුදා පිරිසක් විසින් තමාට පහරදුන් බවත් මෙම ධීවරයින් පවසා තිබේ. මෙම පහරදීමෙන් පසු තම ධීවරයින් තිදෙනකුට සුළු තුවාල සිදුවූ බවත්,එම සිදුවීමෙන් පසු මානසික කම්පනයත් වෙහෙසත් නිසාම යන එන මං නොදැන මුහුදේ අතරමං වූ බවත් ,අවසානයේ අද(25)වන දින නැවත නාගෙයි ප්‍රදේශයට ගොඩ බසින්නට හැකිවූ බවත් මෙම ධීවරයින් පවසන බව දිනමනි,නක්කීරන්,දිනමලර් ආදී පුවත් වෙබ් අඩවි සඳහන් කරයි. තමාට පහරදුන් පිරිස් තම ධීවර යාත්‍රාවන්ට අලාභ හානි සිදු කළ බවටත්,ආහාර හා ඇතැම් ආම්පන්න මුහුදුට වීසි කළ බවටත් මොවුන් චෝදනා කර ඇතැයි සඳහන් වේ.", "URL": "https://sinhala.adaderana.lk/news.php?nid=23049", "Category": null, "Parent URL": null}