{"Source": "Adaderana", "Timestamp": "April 29, 2013 03:09 pm", "Headline": "මනුෂ්‍ය ඝාතන 3ට සැක පොලීසියේ 3ක් සී.අයි.ඩී. අත්අඩංගුවට ", "News Content": "දර කැඩීමට ගිය පුද්ගලයින් 3 දෙනෙකුගේ ඝාතනයක් සම්බන්ධයෙන් තඹලගමුවේ පොලීසියේ අපරාධ අංශයේ ස්ථානාධිපතිවරයා ඇතුළු තිදෙනෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. අත්අඩංගුවට ගනු ලැබූ අය අතර පොලිස් කොස්තාපල්වරයෙකු හා සැරයෙන්වරයෙකු ද සිටින බව අප වාර්තාකරු පවසයි. 2008 වසරේදී ගෝමරන්කඩවල පඹරුගස් වැව ප්‍රදේශයේ දර කැඩීම සදහා කැලයට ගොස් සිටි අඹු සැමි යුවලක් හා තවත් පුද්ගලයකු අතුරුදහන්වු අතර, පසු කාලයකදී අතුරුදහන්වු අයගේ බවට සැක කෙරෙන ඇට සැකිළි කොටස් හා ඔවුන් හැඳ සිටි බවට සැක කෙරෙන ඇදුම්වල කොටස් කැලයේ තිබි ගෝමරන්කඩවල පොලීසිය විසින් සොයා ගන්නා ලදි. එවකට අදාල සැකකරු ගෝමරන්කඩවල පොලීසියේ උප පොලිස් පරීක්ෂකයකු ලෙස කටයුතු කර ඇති බව අප වාර්තාකරු පවසයි. මෙම ඝාතනය සම්බන්ධයෙන් ගම්වාසීන්ගේ සැකය යොමු වී තිබුණේ,අදාළ පොලිස් නිළධාරියා ඇතුළු පිරිසකටය. පසුව මෙම මිනිස් ඝාතනය සම්බන්ධයෙන් පරික්ෂණ කටයුතු රහස් පොලීසිය විසින් පවත්වාගෙන ගිය අතර, එහි ප්‍රතිපලයක් ලෙස මෙම ඝාතනය සම්බන්ධයෙන් දැනට අනුරාධපුරය උඩමළුව පොලිස් මුරපොළේ සේවයේ නියුතු පොලිස් සැරයන්වරයකුගෙන් රහස් පොලීසිය කරන ලද ප්‍රශ්න කිරීමකදී මෙම ඝාතනයේ සුලමුල අනාවරණය කර ගැනීමට අදාළ පොලිස් කණ්ඩායමකට හැකිවී ඇත. මෙම ත්‍රිත්ව ඝාතනය සම්බන්ධයෙන් තඹලගමුව පොලීසියේ අපරාධ අංශයේ ස්ථානාධිපතිවරයා අත්අඩංගුවට ගැනීමට යන අවස්ථාවේ,අදාළ පොලිස් පරීක්ෂකවරයා කන්තලේ රෝහලට ඇතුළත් වී ඇති බවටද තොරතුරු ලැබී ඇති බව අප වාර්තාකරු පවසයි. සැකකරුවන් අධිකරණයට ඉදිරිපත් කිරීමට කටයුතු යොදා ඇත.", "URL": "https://sinhala.adaderana.lk/news.php?nid=33676", "Category": null, "Parent URL": null}