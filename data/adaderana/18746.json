{"Source": "Adaderana", "Timestamp": "September 15, 2011 02:49 pm", "Headline": "මාස 6 න් රජයට සේවකයින්ට වැටුප් ගෙවන්නත් සල්ලි නෑ ", "News Content": "පළාත් පාලන ආයතනයක පාලනය ගෙන යාම සඳහා ආණ්ඩු බලය අවශ්‍ය නොවන බව එක්සත් ජාතික පක්ෂය පවසයි. තවත් මාස 06 ක කාලයක් තුළ රජයේ සේවකයින්ට වැටුප් ගෙවීමට හෝ රජයට මුදල් නොමැති වන බව කොළඹ මහ නගර සභාවේ එක්සත් ජාතික පක්ෂ නගරාධිපති අපේක්ෂක ඒ. ජේ. එම්. මුසම්මිල් මහතා පවසයි. කොළඹ මහනගර සභාවට ස්වාධීනව ක්‍රියාත්මක වීමේ හැකියාව පවතින බව ද ඒ මහතා සඳහන් කරයි. කොළඹ මහනගර සභාවට මූල්‍ය ප්‍රතිපාදන සපයා ගැනීමේ හැකියාව පවතින බව මුසම්මිල් මහතා කියා සිටියි. මහ නගර සභාව ජයග්‍රහණය කළහොත් කොළඹ පැල්පත්වාසීන් ඉවත්කිරීමට තමන් කටයුතු නොකරන බව ද අද(15) කොළඹ පැවති මාධ්‍ය හමුවකදී අදහස් දක්වමින් ඔහු ප්‍රකාශ කළේය. එමෙන්ම ජනතාවට හානියක් වන්නේ නම් නාගරික සංවර්ධන අධිකාරිය සමග එක්ව වැඩ කටයුතු නොකරන බවත්, ජනතාවට හානියක් නොවන්නේ නම් පමණක් ඒ සමග එක්ව කටයුතු මුසම්මිල් මහතා කියා සිටියේය. එමනිසා සිය නිජබිම රැකගැනීම සම්බන්ධව කොළඹ වෙසෙන ජනතාව විසින් තීරණය කළ යුතු බව ද මාධ්‍ය හමුවේදී වැඩිදුරටත් අදහස් දැක්වූ ඒ මහතා අවධාරණය කළේය.", "URL": "https://sinhala.adaderana.lk/news.php?nid=18746", "Category": null, "Parent URL": null}