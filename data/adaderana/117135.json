{"Source": "Adaderana", "Timestamp": "August 21, 2019 05:18 pm", "Headline": "එංගලන්ත කාන්තා ක්‍රිකට් පුහුණුකරු ධූරයෙන් ඉල්ලා අස්වෙයි", "News Content": "එංගලන්ත කාන්තා ක්‍රිකට් කණ්ඩායමේ ප්‍රධාන පුහුණුකරු මාක් රොබින්සන් සිය ධූරයෙන් ඉල්ලා අස්වී තිබේ. රොබින්සන් ධූරයෙන් ඉවත් වී ඇත්තේ ඔහුගේ වසර 4ක සේවා කාලය නිමා වීමත් සමඟයි. 2015 වසරේ එංගලන්ත කාන්තා ක්‍රිකට් කණ්ඩායමේ ප්‍රධාන පුහුණුකරු ධූරයට පත්වන මාක් රොබින්සන් එතැන් පටන් මේ දක්වා ප්‍රධාන පුහුණුකරු ලෙස කටයුතු කළාය. ඔහුගේ පුහුණුකාරීත්වය යටතේ එංගලන්තය 2017 වසරේදී ඉන්දියාව පරාජය කරමින් ලෝක කුසලානය දිනා ගැනීමට ද සමත් විය. මේ අතර කාන්තා විස්සයි විස්ස ලෝක කුසලාන තරගාවලියේ දී අනුශූරයන් බවට එංගලන්තය පත්වුණේ ද රොබින්සන්ගේ පුහුණුකාරීත්වය යටතේයි. කාන්තා අළුබඳුන ටෙස්ට් ක්‍රිකට් තරගාවලියේ දී ඔස්ට්‍රේලියාව හමුවේ එංගලන්තය පරාජය වීමත් සමඟ 52 හැවිරිදි මාක් රොබින්සන් මෙම සමුගැනීම නිවේදනය කළාය.", "URL": "https://sinhala.adaderana.lk/news.php?nid=117135", "Category": null, "Parent URL": null}