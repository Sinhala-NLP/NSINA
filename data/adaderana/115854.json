{"Source": "Adaderana", "Timestamp": "August 6, 2019 11:10 am", "Headline": "රුසියාවේ හමුදා කඳවුරක පතුරම් ගබඩාවක පිපිරීමක්", "News Content": "රුසියාවේ ආචින්ස්ක් නගරයේ පිහිටි හමුදා කඳවුරකට අයත් පතුරම් ගබඩාවක පිපිරීමක් සිදුව තිබේ. ඉන් හමුදා භටයන් ඇතුළු අට දෙනෙක් තුවාල ලබා ඇති බව සඳහන් වෙයි. පතුරම් ගබඩාවේ සිදුවූ පිපිරීමත් සමඟ එහි ප්‍රබල ගින්නක්ද හටගෙන තිබුණි. ඒ සමඟ ප්‍රදේශය ඝන දුමාරයකින් වැසී ගිය බව එරට වාර්තා සඳහන් කළේය. පිපිරීම හේතුවෙන් ප්‍රදේශයේ හදිසි තත්ත්වයක් ප්‍රකාශයට පත්කිරීමටත් බලධාරීන් පියවර ගෙන තිබුණි. එමෙන්ම හමුදා කඳවුර අවට වෙසෙන තුන්දහසක පමණ පිරිසක් ප්‍රදේශයෙන් ඉවත් කිරීමටත් කටයුතු කර ඇති බව සඳහන් වෙයි. කෙසේ නමුත් තවත් බොහෝ පිරිසක් නිවෙස්වලින් ඉවත් කිරීමේ අවදානමක් පවතින බවද විදෙස් වාර්තාවල දැක්වෙයි. සිදුවීමෙන් තුවාල ලැබූ පුද්ගලයන් කිහිපදෙනෙකු ප්‍රතිකාර සඳහා රෝහල්ගතකර තිබේ. පිපිරීමට හේතුව මෙතෙක් අනාවරණවී නොමැති අතර ඒ සම්බන්ධයෙන් වැඩිදුර විමර්ශණ ක්‍රියාත්මකයි.", "URL": "https://sinhala.adaderana.lk/news.php?nid=115854", "Category": null, "Parent URL": null}