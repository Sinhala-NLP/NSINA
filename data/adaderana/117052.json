{"Source": "Adaderana", "Timestamp": "August 20, 2019 08:48 pm", "Headline": "අපේ ණය අපිම ගෙවා දමමු-දයා ගමගේ", "News Content": "අලුතෙන් සිතා දිරියෙන් නැගී සිටියහොත් මහින්ද රාජපක්‍ෂ ආණ්ඩුවෙන් ලබා ගත් ණය අපේ දරුවන්ට ගෙවීමට ඉතිරි නොකර අපටම ගෙවා දැමිය හැකි යැයි ප්‍රාථමික කර්මාන්ත හා සමාජ සවිබල ගැන්වීමේ ඇමැති දයා ගමගේ මහතා ප්‍රකාශ කළේය. අම්පාර දිස්ත්‍රික්කයේ බතික් නිර්මාණ ශිල්පීන් හමුව හා බතික් ප්‍රතිලාභී කාන්තාවන් 100 දෙනකු සඳහා ප්‍රතිලාභ ලබා දීම වෙනුවෙන් අම්පාරේ පසුගියදා පැවති උත්සවයකදී ඇමැතිවරයා එසේ කීය. එහිදී තව දුරටත් අදහස් දැක්වූ ඇමැතිවරයා පැවසුවේ බතික්වලට හිමි වෙළෙඳ පොළ දියුණු කළ යුතු බවයි. ඒ වගේම බතික් කර්මාන්තයට හිමි තැන ලබා ගැනීමට කටයුතු කළ යුතු බවද අමාත්‍යවරයා පවසයි. බුද්ධික පතිරණ ඇමැතිවරයා කර්මාන්ත අමාත්‍යාංශයේ වැඩ බලන ඇමැති ලෙස පත් වූ කෙටි කාලය තුළදී එම අමාත්‍යාංශය යටතේ ප්‍රාථමික කර්මාන්ත සඳහා විශාල දායකත්වයක් ලබා දුන් බවත් ය. ප්‍රාථමික කර්මාන්ත අමාත්‍යාංශය හා කර්මාන්ත හා වාණිජ කටයුතු අමාත්‍යාංශය එක්ව රටට විශාල වැඩ කොටසක් කළ හැකි බවත් එමගින් ආර්ථිකය දෙගුණයකින් දියුණු කළ හැකි බවත් අමාත්‍යවරයා පෙන්වා දුන්නේය. එහිදි අදහස් දැක්වු අමාත්‍යවරයා, \"මහින්ද රාජපක්‍ෂ ආණ්ඩුව ද ඇතුළුව අවුරුදු 21 ක් පුරා පැවැති ආණ්ඩු එකම පිරිසකට පමණක් සමෘද්ධිය ලබා දුන්නා. එය දේශපාලන ව්‍යාපාරයක් බවට පත්කර ගත්තා. ඒත් එදා එජාප රජය යටතේ ජනසවිය පටන් ගත්තා. අවුරුදු දෙකකදී දුප්පතුන් සවිබල ගැන්වුවා. ඒත් සමෘද්ධිලාභීන් එතනමයි. ඒකයි අපේ වෙනස. අවුරුදු 21 ක් පුරා සමෘද්ධිය නොලබනු පිරිස තෝරාගෙන පක්‍ෂ පාට, ජාති, ආගම් භේදයකින් තොරව ලක්‍ෂ හයකට අපි සමෘද්ධිය ලබා දුන්නා. තවත් ලක්‍ෂ තුනහමාරකට ඉදිරි මාසය ඇතුළත සමෘද්ධිය ලබා දෙන්න අපි කටයුතු කරනවා. අපි දුප්පත්කම වැඩි කරන්න බලාපොරොත්තු වෙන්නේ නැහැ. “අලුතෙන් හිතමු දිරියෙන් නැගිටිමු” කියලා මම තේමාවක් හැදුවා. මගේ ආමන්ත්‍රණයත් අලුතින් හිතලා දිරියෙන් නැගිටින කාන්තාවන්ටයි. ඔවුන්ට මේ ලොව ජයගත හැකියි. මෙතන සිටින ඇතැම් කාන්තාවන්ගේ මාසික ආදායම ලක්‍ෂ දෙක ඉක්මවා ගොස් තිබෙනවා. එය අපට සතුටක්. අපි ලබා දුන් පුංචි අනුග්‍රහයෙන් ඔවුන් නැගී සිට තිබෙනවා. මගේ කණ්ඩායමට බුද්ධික පතිරණ ඇමැතිවරයා මෙන් තව කිහිප දෙනෙක් එකතු කර ගත් විට 2025 වසරෙදි අපි බලාපොරොත්තු වෙන පෝසත් රටක් හදන්න අපට හැකි වේවි. එවිට මහින්ද රාජපක්‍ෂ ආණ්ඩුවෙන් ලබා ගත් ණය අපේ දරුවන්ට ගෙවන්න ඉතිරි නොකර අපටම ගෙවා දැමීමට හැකි වෙයි.\"", "URL": "https://sinhala.adaderana.lk/news.php?nid=117052", "Category": null, "Parent URL": null}