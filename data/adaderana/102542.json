{"Source": "Adaderana", "Timestamp": "January 17, 2019 04:00 pm", "Headline": "ආර්ථික අර්බුධය හමුවේ වෙනිසියුලාවේ දරුවන් අනතුරේ", "News Content": "වෙනිසියුලාවේ පවතින උග්‍ර ආර්ථික අර්බුදය හේතුවෙන් බොහෝ පිරිස් රැකියා සොයා විදෙස්ගත වෙමින් සිටියි. එයින් වැඩි බලපෑම් එල්ලවී ඇත්තේ දරුවන්ටයි. වෙනිසියුලාවේ ආර්ථිකය දැඩි පසුබෑමකට ලක්ව ඇති අතර මේ හේතුවෙන් එරට ජනතාවට ආහාර ද්‍රව්‍ය සපයා ගැනීම පවා අතිශය දුෂ්කර වී ඇත. විදෙස් වාර්තා සඳහන් කළේ මේ හේතුවෙන් එරට වැසියන් රැකියා සොයා විදෙස් රටවලට සංක්‍රමණය වීමේ ප්‍රවණතාවක් හටගෙන ඇති බවය. ඇතැම් දෙමාපියන් සිය දරුවන්, ඥාතීන් හෝ අසල්වාසීන් භාරයට පත්කර විදෙස්ගත වෙමින් සිටින බවත් එම වාර්තාවල සඳහන් වෙයි. පසුගිය වසර තුන තුළ වෙනිසියුලානු සංක්‍රමණිකයන්ගේ දැඩි වර්ධනයක් පෙන්නුම් කරන අතර විදෙස්ගතව රැකියාවක නිරත වෙමින් දරුවන්ගේ අවශ්‍යතා සඳහා මුදල් යැවීම ඔවුන්ගේ අරමුණය. මේ තත්ත්වය දරුවන්ට සහ විශේෂයෙන්ම යොවුන් ප්‍රජාවට අහිතකර ලෙස බලපා ඇති බවයි විදෙස් වාර්තා පෙන්වා දෙයි. එමෙන්ම ප්‍රමාණවත් තරම් ආහාර පාන, වෛද්‍ය පහසුකම් නොමැති වීමෙන් එරට දරුවන් මන්දපෝෂණයටද ගොදුරු වෙමින් සිටියි. කෙසේ නමුත් මේ සම්බන්ධයෙන් එරට රජය මෙතෙක් අදහස් දක්වා නොමැති අතර විදෙස්ගතව සිටින අයට යළි මව්රට බලා පැමිණෙන ලෙස ජනාධිපති නිකොලස් මදුරෝ පවසා ඇතැයි ද විදෙස් වාර්තාවල වැඩිදුරටත් සඳහන්ය.", "URL": "https://sinhala.adaderana.lk/news.php?nid=102542", "Category": null, "Parent URL": null}