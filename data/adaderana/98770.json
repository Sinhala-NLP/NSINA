{"Source": "Adaderana", "Timestamp": "November 6, 2018 02:31 pm", "Headline": "පුටු වෙනස් වෙලා නෑ", "News Content": "පාර්ලිමේන්තුවේ මන්ත්‍රී ආසන වෙන් කිරීම සම්බන්ධයෙන් මේ වන තෙක් අවසන් තීරණයක් ගෙන නොමැති බව පාර්ලිමේන්තු නියෝජ මහලේකම් නීල් ඉද්දවෙල මහතා පවසයි. මහින්ද රාජපක්ෂ මහතා අග්‍රාමාත්‍යවරයා ලෙස දිවුරුම් දීමෙන් අනතුරුව අවස්ථා කිහිපයකදී අමාත්‍යවරුන් දිවුරුම් දුන්න ද ඊට අදාල ගැසට් පත්‍රය මේ දක්වාත් පාර්ලිමේන්තුවට ලැබී නොමැති බව සඳහන් වේ. ඉදිරියේදී ද කැබිනට් අමාත්‍යවරුන් දිවුරුම් දීමට හැකියාව පවතින අතර තවදුරටත් මන්ත්‍රීවරුන් ආණ්ඩු පක්ෂයට හෝ විපක්ෂයට එක්වීමේ හැකියාව පවතින බැවින් මන්ත්‍රී ආසන වෙන් කිරීම මේ වන විට සිදුකල නොහැකි බව නියෝජ්‍ය මහලේකම්වරයා සඳහන් කළේ. කෙසේවෙතත් මෛත්‍රීපාල සිරිසේන මහතා විසින් එළඹෙන 14 වනදා පෙරවරු 10.00 ට පාර්ලිමේන්තුව කැඳවීමට අදාල ගැසට් පත්‍රිය පෙරේදා රාත්‍රීයේ නිකුත් කළේය. පවතින තත්ත්වය තුළ 13 වන දින පාර්ලිමේන්තු මන්ත්‍රී ආසන වෙන් කිරීමට සිදුවනු ඇති බව නියෝජ්‍ය මහලේකම්වරයා සඳහන් කළේ. මේ අතර වත්මන් කතානායකවරයා ඉවත් කරන්නේ නම් ඔහුට එරෙහිව විශ්වාසභංග යෝජනාවක් ඉදිරිපත් කළ යුතුව පවතින බව නීල් ඉද්දවෙල මහතා සඳහන් කළේය. අදාල යෝජනාව න්‍යාය පුස්තකයට ඉදිරිපත් කර දින 05 කට පසුව එය විවාදයට ගැනීමේ හැකියාව පවතින බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=98770", "Category": null, "Parent URL": null}