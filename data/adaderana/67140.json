{"Source": "Adaderana", "Timestamp": "December 18, 2016 01:39 pm", "Headline": "   රාජ්‍ය ආදායම ඉහළ යයි", "News Content": "මෙම වසරේ මුල් මාස 9 තුළ රාජ්‍ය ආදායම පසුගිය වසරට සාපේක්ෂව සියයට 23කින් ඉහළ ගොස් ඇති බව මුදල් අමාත්‍යාංශය පවසයි.පසුගිය වසරේ මුල් මාස 9 තුළ රාජ්‍ය ආදායම රුපියල් බිලියන 959ක් වු අතර මේ වසරේ එම කාලය තුළ රාජ්‍ය ආදයම රුපියල් බිලියන 1180ක් දක්වා වැඩි වී ඇති බව එම අමාත්‍යාංශය පෙන්වා දෙයි.රේගු දෙපාර්තමේන්තුව, දේශීය ආදායම් දෙපාර්තමේන්තුව හා සුරාබදු දෙපාර්තමේන්තුව යන ආයතනවල කාර්යක්ෂමතාව වැඩි කිරිම හේතුවෙන් මෙලෙස රාජ්‍ය ආදායම වැඩිකර ගැනීමට හැකි වී ඇති බව මුදල් අමාත්‍ය රවී කරුණානායක මහතා පවසයි.රාජ්‍ය ආදායමේ වැඩි ප්‍රතිශතයක් බදු ආදායම් ලෙස ලැබී ඇති අතර මේ වසරේ මුල් මාස 9 තුළ බදු ආදායම රුපියල් බිලියන 1067ක් වන බවයි අමාත්‍යවරයා පෙන්වා දී ඇත.එය පසුගිය වසරේ එම කාලයට සාපේක්ෂව සියයට 22ක වැඩිවීමක් බව සඳහන්ය.රාජ්‍ය ආදායම වැඩිවීමේ ප්‍රතිඵලයක් ලෙස අයවැය හිඟයද අඩු වී තිබේ.මේ අතර 2017 අයවැය මගින් සියලු රේඛීය අමාත්‍යාංශ සහ පළාත් සභාවලට මුදල් වෙන්කර ඇත්තේ ඔවුන් විසින් ඉදිරිපත් කරන ලද ක්‍රියාකාරී සැලැස්ම අනුව බව රවී කරුණානායක අමාත්‍යවරයා පවසයි.ඒ අනුව 2020 වසර වන විට කාර්යය සාධනය පදනම් කරගත් අයවැයක් යටතේ මුදල් වෙන් කිරීම සඳහා වන ප්‍රායෝගික වැඩපිළිවෙළක් මෙවර ඉදිරිපත් කර ඇති බව නිවේදනයක් නිකුත් කරමින් මුදල් අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=67140", "Category": null, "Parent URL": null}