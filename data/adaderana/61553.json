{"Source": "Adaderana", "Timestamp": "June 27, 2016 09:34 pm", "Headline": "ෆොන්සේකා තනිකරම කොළපාට වෙන්න යයි?", "News Content": "ප්‍රජාතන්ත්‍රවාදී පක්ෂයේ නායක,ෆීල්ඩ් මාර්ෂල් සරත් ෆොන්සේකා මහතා ඉදිරි දින කිහිපය තුළ එක්සත් ජාතික පක්ෂයේ සාමාජිකත්වය ලබාගැනීමට නියමිතව ඇති බව දේශපාලන ආරංචි මාර්ග පවසයි.මේ වන විට ප්‍රජාතන්ත්‍රවාදී පක්ෂය හා එක්සත් ජාතික පක්ෂය අතර සාමූහික ගිවිසුමක් ක්‍රියාත්මක වන අතර ෆොන්සේකා මහතා පාර්ලිමේන්තු මන්ත්‍රී ධූරයක් හා අමාත්‍ය ධූරයක් හොබවනු ලබන්නේ එජාපයේ ජාතික ලැයිස්තුවෙනි.කෙසේ වෙතත් ෆොන්සේකා මහතා එජාපයට එක්වීමට අදාළව මේවන විට සාකච්ඡා පැවැත්වී ඇති බවත්,හෙට දිනයේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අග්‍රාමාත්‍ය කාර්යාලයේදී ඒ පිළිබඳ තීරණාත්මක විශේෂ සාකච්ඡාවක් පැවැත්වෙන බවත් ආරංචි මාර්ග පවසයි.එසේම ඉදිරි දින කිහිපය තුළ එජාපයේ නව සාමාජිකයින් බඳවා ගැනීමේ වැඩපිළිවෙළට සමගාමීව ප්‍රජාතන්ත්‍රවාදී පක්ෂයේ ප්‍රබල සාමාජිකයින් කිහිපදෙනෙකුද එජාපයේ සාමාජිකත්වය ලබාගනු ඇති බවත්,එය බොහෝ දුරට එළඹෙන බ්‍රහස්ප්‍රතින්දා දිනය විය හැකි බවත් සඳහන්ය.", "URL": "https://sinhala.adaderana.lk/news.php?nid=61553", "Category": null, "Parent URL": null}