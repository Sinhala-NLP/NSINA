{"Source": "Adaderana", "Timestamp": "September 22, 2011 09:39 am", "Headline": "ජෝ අබේවික්‍රම අවසන් කටයුතු හෙටයි", "News Content": "අභාවප්‍රාප්ත ප්‍රවීණ රංගන ශිල්පි ජෝ අබේවික්‍රම මහතාගේ අවසන් කටයුතු හෙට(23) දිනයේ සිදු කිරීමට නියමිතව තිබේ. හෙට පස්වරුවේ බොරැල්ල කනත්තේ දී අවසන් කටයුතු සිදු කිරීමට නියමිත බව පවුලේ ඥාතීන් ප්‍රකාශ කරයි. ඊයේ(21) පස්වරුවේ හදිසියේ අභාවප්‍රාප්ත වූ ජෝ අබේවික්‍රම මහතාගේ දේහය මේ වන විට දකුණු කොළඹ ශික්ෂණ රෝහලේ තැන්පත් කර ඇත. අද‍(22) දිනයේ දේහය මහජන ගෞරවය සඳහා කොළඹ ජයරත්න මල් ශාලාවේ තැන්පත් කර තැබීමට නියමිතය. හෙට දිනයේ දී ජෝ අබේවික්‍රම මහතාගේ දේහය කලා භවනට රැගෙන යන බව අවමංගල්‍ය සංවිධායක කමිටුව සඳහන් කරයි. සරසවි සම්මාන, ජනාධිපති සම්මාන ඇතුළුව සම්මාන රැසකින් පිදුම් ලැබූ ජෝ අබේවික්‍රම මහතා 1999 වසරේ දී සිංගප්පූරුවේ අන්තර්ජාතික චිත්‍රපට උළෙලේ දී හොඳම නළුවාට හිමි සම්මානය හිමිකර ගත්තේය. ඒ ප්‍රසන්න විතානගේ මහතා අධ්‍යක්ෂණය කළ \"පුරහඳ කළුවර\" චිත්‍රප‍ටයේ ප්‍රකට කළ රංගන ප්‍රතිභාව වෙනුවෙනි. මෑත කාලය තුළ ද තිරගත වූ චිත්‍රපට රැසකට රංගන දායකත්වය ලබා දුන් ජෝ අබේවික්‍රම මහතා අවසන් වරට මහින්දාගමනය චිත්‍රපටයට රංගන දායකත්වය ලබා දුන්නේය. රඟපෑමට පමණක් නොව ගායනයට ද හැකියාවක් දැක් වූ ජෝ අබේවික්‍රම මහතා ලේඛන කලාවට ද දක්ෂතා දැක් වූ පුද්ගලයෙකි.", "URL": "https://sinhala.adaderana.lk/news.php?nid=18885", "Category": null, "Parent URL": null}