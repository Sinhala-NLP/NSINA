{"Source": "Adaderana", "Timestamp": "September 20, 2012 06:00 am", "Headline": " සංජීව බණ්ඩාර වහා නිදහස් කළ යුතුයි", "News Content": "අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු වහා නිදහස් කළ යුතු බවත්,අධ්‍යාපනය පෞද්ගලීකරණය කිරීමට හා ඊට එරෙහි බලවේග මර්දනය කිරීමට කටයුතු කරන ආණ්ඩුවට එරෙහිව පෙළගැසිය යුතු බවත් පෙරටුගාමී සමාජවාදී පක්ෂය පවසයි. එම පක්ෂයේ දේශපාලන මණ්ඩලය විසින් නිකුත් කළ නිවේදනයක මේ බව දැක්වෙයි. එකී නිවේදනය මෙපරිදිය. ආණ්ඩුව විසින් අඛණ්ඩව සිදු කරනු ලබන නිදහස් අධ්‍යාපන අයිතීන් කප්පාදුවට එරෙහිව සහ ආචාර්යවරුන්ගේ ගැටලු නොවිසඳා විශ්වවිද්‍යාල දිගින් දිගටම වසා තැබීමට එරෙහිව ශිෂ්‍ය අරගලයක නියුක්තව සිටියදී සැප්තැම්බර් 19 සවස අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු සංජීව බණ්ඩාර පොලීසිය විසින් අත්අඩංගුවට ගෙන ඇත. ඔහු අත්අඩංගුවට ගෙන ඇත්තේ සිවිල් ඇඳුමෙන් සැරසුණු පිරිසක් විසින් වන අතර එයද වර්තමානයේ රට තුළ ඇති ප‍්‍රජාතන්ත‍්‍ර විරෝධී අත්තනෝමතිකත්වය පිළිබඳ නිදසුනකි. සංජීව බණ්ඩාර සහෝදරයාට පොලීසිය එල්ල කර ඇති චෝදනාව වන්නේද ශිෂ්‍ය අධ්‍යාපනය කඩාකප්පල් නොකර විශ්වවිද්‍යාල වහා විවෘත කරන ලෙස ඉල්ලා උද්ඝෝෂණ කිරීමයි. සැප්තැම්බර් 19 දින කොළඹ කොටුවේදී එම තේමාව යටතේ සත්‍යග‍්‍රහයක් පැවැත් වුණු අතර පොලීසිය එම සාමකාමී විරෝධතා ක‍්‍රියාමාර්ගයට පවා බාධා කළේය. අ.වි.ශි.බ.ම. කැඳවුම්කරු අත්අඩංගුවට ගනු ලැබුවේ එම සත්‍යග‍්‍රහය පැවැති ස්ථානයෙන් පිටව යමින් සිටියදීය. ආණ්ඩුව ගමන් කරන නව ලිබරල් ධනවාදී ගමන් මාර්ගයේ ප‍්‍රමුඛතම ප‍්‍රතිපත්තියක් වනුයේ අධ්‍යාපනයද ඇතුළු මහජන සේවාවන් සදහා රජයේ මැදිහත්වීම අඩු කර එහි සමස්ත බර මහජනතාව මත පැටවීමයි. පාසල් වසා දැමීම, විභාග සහ විභාග ප‍්‍රතිඵලවල මතුවන අක‍්‍රමිකතා, පාසල් විෂය නිර්දේශ කප්පාදුව, පෞද්ගලික විශ්වවිද්‍යාල පිහිටුවීම අධ්‍යාපනය සදහා වන ප‍්‍රතිපාදන කප්පාදුව ආදී සියලූ අධ්‍යාපන සංහාරයන් සිදු වන්නේ එම ප‍්‍රතිපත්තියට අනුවයි. හොඳින් හෝ නරකින් නව ලිබරල් ධනවාදී ප‍්‍රතිපත්තිය රට තුළ ස්ථාපිත කිරීමට අපේක්ෂාවෙන් සිටින ආණ්ඩුවට නිදහස් අධ්‍යාපනය වෙනුවෙන් සටන් කරන ශිෂ්‍යයින්ට, ගුරුවරුන්ට, විශ්වවිද්‍යාල අනධ්‍යයන සේවකයින්ට, විශ්වවිද්‍යාල ආචාර්යවරුන්ට සහ පොදු මහජනතාවට ලබා දිය හැක්කේ මර්දනය පමණි. එබැවින් මෙය ප‍්‍රජාතන්ත‍්‍රවාදය පිළිබඳ ප‍්‍රශ්නයක් පමණක් නොව ආණ්ඩුව ගමන් කරන සමාජ ආර්ථික උපාය මාර්ගික ගමන්මගම සම්බන්ධ ප‍්‍රශ්නයකි. ඊට පිළිතුරු සෙවිය හැක්කේ තාවකාලික පැලැස්තර ඇලවීමෙන් නොව සමස්ත සමාජ-ආර්ථික උපාය මාර්ගයේම විපර්යාසයක් ඇති කිරීමෙනි. අධ්‍යාපන පෞද්ගලීකරණයට සහ අධ්‍යාපන සංහාරයට එරෙහිව සටන් වැදුණු ශිෂ්‍ය නායකයන් අත්අඩංගුවට ගැනීමට එරෙහි අරගලය එම සමාජයීය අරගලය සමඟ බද්ධ කළ යුතු අතර දිගු කාලීන සහ කල් පවත්නා විසඳුමක් උදෙසා එකම පිළිතුර එය පමණි. අ.වි.ශි.බ.ම. කැඳවමුකරු වහා නිදහස් කරන ලෙසත් අධ්‍යාපනය පෞද්ගලීකරණය කිරීමට හා ඊට එරෙහි බලවේග මර්දනය කිරීමට කටයුතු කරන පාලනයට එරෙහිව පෙළ ගැසෙන ලෙසත් අපි ප‍්‍රගතිශීලීන්ගෙන්, සමාජ ක‍්‍රියාකාරීන්ගෙන්, ප‍්‍රජා නායකයන්ගෙන් හා සමස්ත ලාංකේය ජනතාවගෙන් ඉල්ලා සිටිමු. දේශපාලන මණ්ඩලය පෙරටුගාමී සමාජවාදී පක්ෂය", "URL": "https://sinhala.adaderana.lk/news.php?nid=27566", "Category": null, "Parent URL": null}