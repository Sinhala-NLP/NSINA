{"Source": "Adaderana", "Timestamp": "August 28, 2018 01:01 pm", "Headline": "විදෙස් දුම්වැටි තොගයක් කතුන් 2ක් හා පුද්ගලයෙක් සමඟ රේගුවේ හිරවෙයි", "News Content": "විදේශීය නිෂ්පාදිත දුම්වැටි කාටූන් 213 ක් නීතිවිරෝධී ලෙස මෙරටට රැගෙන පැමිණි ශ්‍රී ලාංකික ගුවන් මගීන් තිදෙනකු කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මෙම දුම්වැටි තොගයේ වටිනාකම රුපියල් 21,57,400 ක් බව ද රේගුව පවසයි. මින් පළමු වැන්නා 38 හැවිරිදි කුරුණෑගල ප්‍රදේශයේ පදිංචි ව්‍යාපාරික කාන්තාවකි. ඇය 26 වන දින අලුයම 2.30 ට සිංගප්පූරුවේ සිට පැමිණි එමිරේට්ස් ගුවන් සේවයේ ඊ.කේ- 349 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. ඇය විසින් රුපියල් 2,57,400 ක් වටිනා දුම්වැටි කාටූන් 23 ක් නීතිවිරෝධී ලෙස මෙරටට රැගෙන විත් තිබුණි. දෙවැනි ගුවන් මගියා අළුත්ගම ප්‍රදේශයේ පදිංචි 33 හැවිරිදි ව්‍යාපාරික කාන්තාවකි. ඇය ඉන්දියාවේ බැංගලෝර් සිට පැමිණි ශ්‍රී ලන්කන් ගුවන් සේවයේ යූ.එල්- 174 දරන ගුවන් යානයෙන් ඊයේ(27) දින උදෑසන 6.30 ට කටුනායක ගුවන් තොටුපොළ වෙත පැමිණ තිබුණි. ඇය විසින් රුපියල් 8,90,000 ක් වටිනා දුම්වැටි කාටූන් 89 ක් නීතිවිරෝධී ශ්‍රී ලංකාවට රැගෙන පැමිණ තිබුණි. මෙහි තුන් වැන්නා වූයේ මාරවිල ප්‍රදේශයේ පදිංචි 42 හැවිරිදි සිංගප්පූරුවේ රැකියා කළ පුද්ගලයෙකි. ඔහු අද(28) දින උදෑසන 6.30 ට සිංගප්පූරුවේ සිට පැමිණි එමිරේට්ස් ගුවන් සේවයේ ඊ.කේ- 349 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. ඔහු විසින් රුපියල් 10,10,000 ක් වටිනා දුම්වැටි කාටූන් 101 ක් නීතිවිරෝධී ලෙස මෙරටට ගෙනැවිත් තිබුණි . මෙම දුම්වැටි සියල්ල විදේශීය නිෂ්පාදිත ඒවා වන අතර , මෙම දුම්වැටි තොගය තුළ දුම්වැටි 20,200 ක් තිබූ බව රේගු මාධ්‍ය ප්‍රකාශකවරයා සඳහන් කරයි. මේ පිළිබඳව වැඩිදුර රේගු පරීක්ෂණ නියෝජ්‍ය රේගු අධ්‍යක්ෂවරුන් වන එච්.ඩබ්ලිව්.දිසානායක , එච්.ජේ.කපිල ප්‍රසාද් සහ සුසිත් කරුණාරත්න යන මහත්වරුන් විසින් පවත්වා තිබුණි . එහිදී මෙම දුම්වැටි සියල්ල රාජසන්තක කර තිබූ අතර, මෙහි පළමු සහ දෙවන ව්‍යාපාරික කාන්තාවන් දෙදෙනාට පිළිවෙළින් රුපියල් 10,000 බැගින් දඩ මුදල් ද , තුන් වන ගුවන් මගියාට රුපියල් 25,000 ක දඩ මුදලක් ද ගෙවන ලෙස නියෝග කර තිබේ.", "URL": "https://sinhala.adaderana.lk/news.php?nid=95142", "Category": null, "Parent URL": null}