{"Source": "Adaderana", "Timestamp": "December 21, 2016 12:19 pm", "Headline": "මහ කන්නය සඳහා ගොවීන් අතට කෝටි 700ක්", "News Content": "මෙවර මහ කන්නයේ වී වගා කරන ගොවීන් සඳහා පොහොර ලබාදීමට මහා භාණ්ඩාගාරය විසින් රුපියල් මිලියන 7000ක් නිකුත් කරන බව මුදල් අමාත්‍යාංශය පවසයි.ඉන් රුපියල් මිලියන 5500ක් මහා භාණ්ඩාගාරය විසින් මේ වන විටත් කෘෂිකර්ම අමාත්‍යාංශය වෙත ලබා දී ඇති අතර අද දිනයේ තවත් රුපියල් මිලියන 1500ක් නිකුත් කිරීමට නියමිත බව එම අමාත්‍යාංශය සඳහන් කළේය.මහාභාණ්ඩාගාරය විසින් නිකුත් කර ඇති මුදල් කෘෂිකර්ම අමාත්‍යාංශය විසින් අදාළ ගොවීන්ගේ බැංකු ගිණුම්වල තැන්පත් කිරීමට නියමිත බව සඳහන්ය.සැප්තැම්බර් මස සිට මාර්තු මස දක්වා පවතින මහ කන්නයේ වී වගාව සඳහා පොහොර මිලදී ගැනීමට එක් ගොවියෙකුට හෙක්ටයාර එකකට රුපියල් 25,000ක් නිකුත් කෙරෙන බව මුදල් අමාත්‍යාංශය පැවසුවේය.ගොවීන්ට පොහොර සහනාධාරය වෙනුවට මුදල් ලබාදීම සඳහා මහා භාණ්ඩාගාරය විසින් රුපියල් මිලියන 55,000ක් ලබන වසර සඳහා ද වෙන්කර තිබේ.පොහොර සහනාධාර ලබාගන්නා ගොවීන්ගේ දත්ත පද්ධතියක් මේ වන විට සකස් කර ඇති අතර ලබන වසරේ සිට එම ගොවීන්ට අදාළ මුදල මහා භාණ්ඩාගාරය විසින් සෘජුවම ඔවුන්ගේ ගිණුම්වලට බැරකෙරෙන බව මුදල් අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=67224", "Category": null, "Parent URL": null}