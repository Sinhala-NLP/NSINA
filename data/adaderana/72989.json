{"Source": "Adaderana", "Timestamp": "May 9, 2017 11:11 am", "Headline": "උතුරේ මහ ඇමති හරවා යවයි", "News Content": "අද පැවැත්වෙන උතුරු පළාත් සභාවේ සැසි වාරයට සහභාගිවූ ප්‍රධාන අමාත්‍ය සී.වී විග්නේශ්වරන් මහතා හරවා යැවීමට විරෝධතාවයේ නිරත උපාධිධාරීන් විසින් කටයුතු කර තිබේ.රැකියා විරහිත උපාධිධාරීන් පිරිසක් විසින් උතුරු පළාත් සභා පරිශ්‍රයට ඇතුළුවන ගේට්ටුව මුළුමනින්ම අවහිර කරමින් තමන්ට රැකියා ලබාදෙන ලෙස ඉල්ලා විරෝධතා ව්‍යාපාරයක නිරතවෙමින් සිටිති.මේ අනුව රැස්වීම් ශාලාව තුළ ජනතා නියෝජිතයින් කිහිපදෙනෙකු සිටින නමුත් තවත් පිරිසක් සහභාගිවීමට නියමිතව සිටියද, ඔවුන්ට ඒ සඳහා සහභාගිවීමට අවස්ථාව නොදෙමින් රැකියා විරහිත උපාධිධාරීන් මෙලෙස විරෝධතාවයේ නිරත වන බව සඳහන්ය.සභා වාරයට සහභාගිවීමට පැමිණි විග්නේශ්වරන් මහතා විරෝධතාකරුවන්ට දන්වා සිටියේ තමන් මේ ගැටළුව සම්බන්ධයෙන් ජනාධිපතිවරයා සමග සාකච්ඡා කළ බව හා ජනාධිපතිවරයාගේ අවධානය මේ කෙරෙහි යොමුවී ඇති බවයි.මේ සම්බන්ධයෙන් පළාත් සභාවට ක්‍රියාත්මක විය නොහැකි බවත්, මධ්‍යම රජය හා ජනාධිපතිවරයා විසින් මේ සම්බන්ධයෙන් ක්‍රියා මාර්ගයක් ගත යුතුව ඇති බවත්, තමාට කළ හැක්කේ ජනාධිපතිවරයාගේ අවධානය යොමුකරවීම පමණක් බවත් ඔහු මෙහිදී සඳහන් කළේය.එහෙත් විරෝධතාවයේ නිරත රැකියා විරහිත උපාධිධාරීන් කියා සිටියේ තමන්ට පොරොන්දුවලින් සෑහීමට පත්වීමට නොහැකි බව හා තම විරෝධතා ව්‍යාපාරයට මේවන විට දින 72ක් ගතව ඇති බවයි.මෙම කතා බහෙන් අනතුරුව වුවද, ප්‍රධාන අමාත්‍යවරයාට පළාත් සභා පරිශ්‍රයට ඇතුළුවීමට විරෝධතාකරුවන් විසින් ඉඩ නොදීම නිසා ඔහුට ආපසු හැරී යන්නට සිදුවිය.අද දිනයේ පැවැත්වීමට නියමිතව පැවතියේ උතුරු පළාත් සභාවේ 92වන සැසිවාරයයි.", "URL": "https://sinhala.adaderana.lk/news.php?nid=72989", "Category": null, "Parent URL": null}