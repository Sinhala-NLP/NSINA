{"Source": "Adaderana", "Timestamp": "January 11, 2013 08:15 am", "Headline": "එගොඩවීමට ගිය අය අතුරුදන්", "News Content": "මැණික් ගඟෙන් එගොඩ වීමට ගිය 52 හැවිරිදි පුද්ගලයෙකු දියේ ගිළී අතුරුදන්ව තිබේ. ඊයේ (10) රාත්‍රී අනතුරට ලක්වූ පුද්ගලයා වරදාපොල ප්‍රදේශයේ පදිංචිකරුවෙකු බව පොලීසිය පැවසුවේය. මේ අතර බදුල්ල, හම්බාවෙල පාලම හරහා ගමන් කරමින් සිටි පුද්ගලයෙකු ජල පහරට හසුව ගසාගෙන ගොස් තිබේ. පාලමට ඉහළින් ජලය පිටාරයාම හේතුවෙන් අනතුර සිදුව ඇති අතර අතුරුදන්වූ පුද්ගලයා හම්බාවෙල ප්‍රදේශයේ පදිංචිකරුවෙකු වූ 65 හැවිරිදි අයෙකු බව පොලීසිය පැවසීය. මේ අතර පරාක්‍රම සමුද්‍රයේ වාන් දොරටු විවෘත කිරීම හේතුවෙන් පොළොන්නරුව, ගල්ලෑල්ල ප්‍රදේශ‍ය ජලයෙන් යටවී තිබේ. මේ හේතුවෙන් පොළොන්නරුව - මඩකළපුව මාර්ගයේ ගමනාගමන කටයුතු ඇණ හිට ඇති බව ආපදා කළමනාකරණ මධ්‍යස්ථානය සඳහන් කළේය. පස්කඳු කඩාවැටීමේ අවදානම හේතුවෙන් වැලිමඩ - නුවරඑළිය මාර්ගයේ ගමනාගමනයේ දී සැලකිළිමත් වන ලෙසද එම මධ්‍යස්ථානය ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=30659", "Category": null, "Parent URL": null}