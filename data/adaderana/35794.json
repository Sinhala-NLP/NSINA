{"Source": "Adaderana", "Timestamp": "July 15, 2013 12:30 pm", "Headline": "ආණ්ඩුවේ මන්ත්‍රීන් මනිමේනියා රෝගයෙන් පෙළෙනවා", "News Content": "පසුගිය දිනයන්හී අල්ලස් චෝදනා මත හසුවු සන්ධාන ආණ්ඩුවේ සිටින මන්ත්‍රීවරුන් මනිමේනියා රෝගයෙන් පෙළෙන බව එ.ජා.ප පාර්ලිමේන්තු මන්ත්‍රී ගයන්ත කරුණාතිලක මහතා පවසයි. මෙම පුද්ගලයින් මේ සඳහා අභාසය සහ පන්නරය ලබා ඇත්තේ සන්ධාන ආණ්ඩුවෙන්ම බව අද(15) කොළඹ පැවති මාධ්‍ය හමුවකදී ඒ මහතා පැවසීය. අල්ලස් ගත් පුද්ගලයින් අත්අඩංගුවට ගැනීම සතුටක් නමුත් මෙම අල්ලස් දැලෙන් තෝරු මෝරු පිටව යෑම ප්‍රසිද්ධ රහසක් වී ඇති බවද කරුණාතිලක මහතා සඳහන් කළේය. රජරට වකුගඩු රෝගීන් තමන්ගේ ජීවිත ඉල්ලා අඬමින් සිටින මොහොතක ආණ්ඩුව ඒ සඳහා පිළිතුරු සපයන්නේ ඉතාමත් මන්දගාමීව බව හෙතෙම පැහැදිලි සිටියේය. රජය මෙම රෝගීන් සඳහා මන්දගාමීව පිළිතුරු සපයන අතර තමන්ගේ වාසියට ව්‍යවස්ථා යෝජනා ගැන කතා කරමින් සිටින බව ඒ මහතා සඳහන් කළේය. අයහපත් කලගුණ තත්ත්වය හේතුවෙන් විපතටපත් ධීවර ජනතාව වෙනුවෙන් පත් කළ කොමිසමේ වාර්තාව ජනපති මහින්ද රාජපක්ෂ මහතා වෙත භාර දී සති දෙකක කාලයක් ගත වූවත් මේ වන තෙක් ඒ සදහා සුදුසු ක්‍රියාමාර්ගයක් ගෙන නොමැති බව ගයන්ත කරුණාතිලක මහතා වැඩිදුරටත් පැවසීය. එම මාධ්‍ය හමුව අමතූ එ.ජා.ප පළාත් සභා මන්ත්‍රී නිරෝෂන් පාදුක්ක මහතා කියා සිටියේ මේ වන විට අධ්‍යාපනය සුදු අලියෙක් බවට පත් වී ඇති බවයි. අපේ ටියුෂන් මාස්ටර් වන අධ්‍යාපන අමාත්‍ය බන්දුල ගුණවර්ධන මහතා පාසල් සඳහා පුටු පුරවන පුද්ගලයෙක් බවට පත්ව ඇති බවද ඒ මහතා සඳහන් කළේය. මෙම ක්‍රමය දිගටම ගියහොත් ගුරුවරු දණ ගස්සවා, ගුරුවරු ගස් බැඳ එය නිමාවකට ලක් නොවී ඊටත් එහා ගිය සිද්ධීන්වලට ගුරුවරුන්ට මුහුණ පෑමට සිදුවන බව නිරෝෂන් පාදුක්ක මහතා වැඩිදුරටත් අදහස් දැක්වීය.", "URL": "https://sinhala.adaderana.lk/news.php?nid=35794", "Category": null, "Parent URL": null}