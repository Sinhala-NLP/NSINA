{"Source": "Adaderana", "Timestamp": "January 13, 2015 11:25 am", "Headline": "සජින් වාස් එපා - චන්ද්‍රිකාගේ ඇමතුමෙන් එක්දරු පියා බිමට බසියි", "News Content": "සන්ධානයේ ගාලු දිස්ත්‍රීක් පාර්ලි‍මේන්තු මන්ත්‍රී සජින්ද වාස් ගුණවර්ධන මෛත්‍රීගේ ආණ්ඩුවට ගතහොත් සිරුරට ගිනි තබාගන්නා බව පවසමින් පෙට්‍රල් බෝතලයක් අතින් ගත් එක්දරු පියෙකු බලපිටිය බස්නැවතුම්පොළේ වහලට නැඟ ආරම්භ කළ විරෝධය හිටපු ජනපතිනි චන්ද්‍රිකා බණ්ඩාරනායක මහත්මිය දුන් පොරොන්දුව මත අවසන් කර තිබේ. අද පෙරවරුවේ අදාළ පුද්ගලයා මෙලෙස විරෝධතාවය ආරම්භ කර ඇති අතර ඊට සහය දක්වමින් බලපිටිය එජාප සංවිධායක කමල් ජයන්ත මහතා ඇතුළු බලපිටිය ප්‍රාදේශීය සභාවේ එජාප මන්ත්‍රීන් සහ පිරිසක් නගරයේ උද්ඝෝෂණයක්ද ඇරඹීය. ගිනි තබා ගන්නා බවට අනතුරු ඇඟවූ පුද්ගලයාගේ ඉල්ලීමට සවන් දුන් රුහුණු ජනතා පක්ෂයේ නායක අජන්ත සොයිසා අවසානයේදී හිටපු ජනපතිනියට කතා කර ඇය ලබාදුන් විසඳුමක් අනූව වහලට නැඟි පුද්ගලයා බිමට බැස්ස බව අප වාර්තාකරු පැවසීය. කෙසේ වුවද එම තීන්දුව වෙනස් වුවහොත් යළිත් මෙම ස්ථානයට පැමිණ විරෝධතා දක්වන බවත්, ගිනි තබා ගන්නා බවට අනතුරු ඇඟවූ පුද්ගලයා ගිනි තබා ගන්නා බවත්, පවසා තිබේ. රුහුණු ජනතා පක්ෂයේ නායකයා පවසා ඇත්තේ දූෂකයින් වංචනිකයින් නීතිය හමුවට පැමිණවීමට පියවර ගන්නා බවට හිටපු ජනපතිනිය ‍ෙපාරොන්දු වූ බවයි. ඡායා රූ - දීපාල් ද සිල්වා", "URL": "https://sinhala.adaderana.lk/news.php?nid=48645", "Category": null, "Parent URL": null}