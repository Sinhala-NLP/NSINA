{"Source": "Adaderana", "Timestamp": "May 3, 2016 04:02 pm", "Headline": "බස් 2100ට අපි සල්ලි බැන්දා - නමුත් 3000ට වැඩිය ආවා ", "News Content": "මෙවර මැයි දිනයේදී ශ්‍රී ලංකා නිදහස් පක්ෂයට පැහැදිළිවම අභියෝගයක් තිබූ නිසා තම පක්ෂය එය ඉහළින්ම සැමරීමට ක්‍රියා කළ බව ශ්‍රීලනිප භාණ්ඩාගාරික අමාත්‍ය එස්.බී.දිසානායක මහතා පවසයි. ගාල්ලට පැමිණි ලක්ෂ සංඛ්‍යාත නිදහස් පාක්ෂිකයින් පිරිස හා සසඳන විට කිරුලපන රැළියට පැමිණ සිටියේ ගාල්ලේ පිරිසෙන් ¼ ක පමණ පිරිසක් යැයිද ඒ මහතා කියයි.ශ්‍රී ලංකා නිදහස් පක්ෂිකයන්ගේ ගාලු මැයි රැළිය සඳහා පැමිණි වාහන හත් අට සියයකට පමණ රැළිය පැවැති ක්‍රීඩාංගණයට අසලට වත් පැමිණිය නොහැකි වූ බවද ජනතා නිදහස් සන්ධාන මැයි රැළිය පිළිබඳව අද (03) මාධ්‍ය වෙත විශේෂ ප්‍ර‍කාශයක් සිදු කරමින් හෙතෙම මේ බව පැවසීය. ඇමතිවරයා එහිදී මෙසේද කීවේය. “මැයි දිනය කියන්නේ කම්කරුවන්ගේ දිනයයි. කම්කරුවන්ගේ ඉල්ලීම් වලට සහය පළකිරීම අපේ අරමුණයි. අපේ වෘත්තිය සමිති ඉදිරියෙන් තබා ගෙනයි අපි මේ මැයි දිනය සමරන්නේ. අපේ පක්ෂයේ ටික දෙනයි කිරුළපන ගියේ. කොහොමත් දිනේෂ් ඇමතිතුමාලා, කොමිනිස්ට් පක්ෂය, වාසු වැනි අය වෙනම මැයි දිනය සමරනවා. මේ සැරේ වෙනසකට වුණේ අපේ හිටපු ජනාධිපතිතුමා හා මන්ත්‍රීවරු පිරිසක් එතනට යාමයි.සමහරු එතනට තනියම ගියා. සමහරුන් නොගිහින් හිටියා. සමහරුන් ගාල්ලට ආවා.අපේ තක්සේරුව අනුව ගාල්ලට පැමිණි පිරිසෙන් ¼ ක් පමණයි කිරුළපනට ගියේ. මුළු රටම දන්නවා අපේ වාහන හත් අට සීයකට ක්‍රීඩාංගනය පැත්තට එන්න බැරි වුණා. හවස 6.30 වෙනකනුත් සමහරුන් ගාල්ලට ආවා. ගිය සැරේ අපේ මැයි දිනයට වඩා 15 ගුණයක් පමණ සෙනඟ ආවා. පක්ෂයේ භාණ්ඩාගාරික හැටියට බස් 2100 ගාණකට අපි සල්ලි බැන්දා. නමුත් එදා බස් 3000 කට වැඩිය ආවා. මේ තදබදය නිසා සමහරුන්ට ගාල්ලට ඇතුළු වෙන්නත් බැරිවුණා. මේ මැයි දිනයේ දී අපිට අභියෝගයක් තිබ්බනේ .කිරුළපන රැළිය තිබ්බේ අපිට අභියෝග කරන්නයි. ඒ නිසා අප මේ සැරේ මැයි දිනේ ලොකුවටම කරන්න මහන්සි වුණා.\"", "URL": "https://sinhala.adaderana.lk/news.php?nid=59776", "Category": null, "Parent URL": null}