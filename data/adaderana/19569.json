{"Source": "Adaderana", "Timestamp": "October 24, 2011 06:51 pm", "Headline": "චැනල්-ෆෝ වීඩියෝව බොරුවක් නෙවෙයි", "News Content": "ශ්‍රී ලංකාවේ යුද අපරාධ සිදුවූ බව පෙන්වාදෙමින් බ්‍රිතාන්‍ය චැනල් ෆෝ නාලිකාව විසින් විකාශය කරන ලද වාර්තාමය චිත්‍රපටය පිළිගත් නීති හා ආචාර ධර්ම බිඳදැමූ පක්ෂග්‍රාහී වීඩියෝවක් නොවන බව එරට බලධාරීන් විසින් තහවුරු කර ඇති බව විදෙස් මාධ්‍ය උපුටා දක්වයි. චැනල් ෆෝ නාලිකාව විසින් සිවිල් යුද්ධය පැවති අවසාන සමයේ සිදුවීයයි කියනු ලබන යුද අපරාධ වලට අදාළව Sri Lanka’s Killing Fields නමින් විකාශය කරන ලද වාර්තාමය චිත්‍රපටය ව්‍යාජ වීඩියෝවක් බවට ශ්‍රී ලංකා රජය විසින් කරුණු පෙන්වා දෙනු ලැබිණි. චැනල් ෆෝ මගින් එල්ල කරනු ලැබූ චෝදනා ප්‍රතික්ෂේප කරමින් ශ්‍රී ලංකාව මේ සම්බන්ධයෙන් චැනල් ෆෝ නාලිකාවට එරෙහිව දිගින් දිගටම කරුණු ‍කීවාසේම ,චැනල් ෆෝට එරෙහිව එරට බලධාරීන්ට පැමිණිලි 118 ක් ලැබී තිබුණු බව කියැවෙයි. එකී පැමිණිලිවලට අනුව මෙම වාර්තාමය චිත්‍රපටය පිළිබඳ නිදහස් පරීක්ෂණයක් සිදුකිරීම එරට බලධාරීන් තීරණය කරන ලදී. එහි ප්‍රතිඵලයක් වශයෙන් එක්සත් රාජධානියේ සන්නිවේදන කර්මාන්ත නිදහස් නියාමන හා තරඟකාරිත්වය පිළිබඳ අධිකාරිය විසින් (OFCOM)මේ පිළිබඳ කරන ලද පරීක්ෂණයකින් මෙම වීඩියෝව අසත්‍ය නොවන බව හා තාක්ෂණික උපක්‍රම මගින් විකෘති කරන ලද්දක් නොවන බව තහවුරු කර ඇති වග C21 Media උපුටා දක්වයි.", "URL": "https://sinhala.adaderana.lk/news.php?nid=19569", "Category": null, "Parent URL": null}