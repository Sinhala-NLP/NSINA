{"Source": "Adaderana", "Timestamp": "October 11, 2011 10:24 am", "Headline": " භාරතගේ මරණයට සන්ධානයේ ශෝකය", "News Content": "මහත් අවාසනාවන්ත සිද්ධියක් මත අභාවප‍්‍රාප්ත වූ භාරත ලක්‍ෂ්මන් පේ‍්‍රමචන්ද්‍ර මහතාට ශ‍්‍රී ලංකා නිදහස් පක්‍ෂය ප‍්‍රමුඛ එක්සත් ජනතා නිදහස් සන්ධානයේ උත්තමාචාරය පුදකරන බව එහි මහ ලේකම්,ඛනිජ තෙල් කර්මාන්ත අමාත්‍ය සුසිල් ප්‍රේම්ජයන්ත් මහතා පවසයි. ඝාතනයට ලක් වූ භාරත ලක්ෂ්මන් ප්‍රේමචන්ද්‍ර මහතාගේ අභාවය සම්බන්ධයෙන් එක්සත් ජනතා නිදහස් සන්ධානයේ ශෝකය ප්‍රකාශ කරමින් එවන ලද ශෝක පණිඩිඩයක මේ බව සඳහන් වේ. එහි මෙසේද සඳහන් වේ. ශ්‍රී ලංකා නිදහස් පක්‍ෂය පොදුජන සිතුම් පැතුම් මත පදනම්ව ගොඩනැගුණු පක්‍ෂයක් වන අතර, අභාවප‍්‍රාප්ත භාරත ලක්‍ෂ්මන් පේ‍්‍රමචන්ද්‍ර මහතා යනු එම පොදුජන සිතුම් පැතුම්වලට සැබෑ නියෝජනයක් ලබාදුන් ජනනායකයන් අතර සුවිශේෂී නායකයෙකි. ජනතා දේශපාලඥයා යැයි පොදුජන ගෞරවයට පත්වන්නේ දේශපාඥයින් අතරින් අවම පිරිසකි. ජනතා දේශපාලඥයකුවීමට මහත් කැමැත්තක් දැක්වූ භාරත ලක්‍ෂ්මන් පේ‍්‍රමචන්ද්‍ර මහතා තරුණ අවධියේදීම දේශපාලන ක‍්‍රියාකාරකම්වලට මැදිහත්විය. ශ‍්‍රී ලංකා මහජන පක්‍ෂයේ කොළොන්නාව සංවිධායකවරයා ලෙස පත්වූ එතුමා 1979 දී කොළොන්නාව ප‍්‍රාදේශීය සභාවට පත් වී එම ප‍්‍රදේශයේ ජනතාවගේ ආදරණීය නායකයා විය. භාරත ලක්‍ෂ්මන්ප්‍රේම්චන්ද්‍ර මහතා දේශපාලන ගමන අරඹන්නේ බිම්මට්මේ සිටය.එනිසාම එතුමාට පැල්පත්වැසියාගේ සිට සෑම අයෙකුගේම අවශ්‍යතා, සිතුම් පැතුම් හඳුනාගැනීමට හැකිවිය. කොළොන්නාව ප‍්‍රාදේශීය සභාවෙන් අනතුරුව 1988 දී එක්සත් සමාජවාදී පෙරමුණෙන් බස්නාහිර පළාත් සභාවට තේරී පත්වූ එතුමා 1993 දී පොදුජන එක්සත් පෙරමුණ නියෝජනය කරමින් දෙවන වරටත් බස්නාහිර පළාත් සභාවට පත්විය. දේශපාලඥයාගේ කාර්යභාරය ප‍්‍රාදේශීය වශයෙන් නියෝජිතයකු ලෙස ආරම්භ වී පාර්ලිමේන්තුව දක්වාත්, රටේ උත්තරීතර සභාවේ දී ජනතා පක්‍ෂක් නැගීම දක්වාත් ගමන් කරනු ලබයි. 1994 වර්ෂයේ අභියෝගාත්මක මැතිවරණයේ දී පොදුජන එක්සත් පෙරමුණෙන් පාර්ලිමේන්තුවට තේරීපත්වී එම කාර්යභාරය එලෙසින්ම ඉටුකිරීමට භාරත ලක්‍ෂ්මන් පේ‍්‍රමචන්ද්‍ර මහතාට හැකිවිය. දේශපාලන බලය ලබාගැනීමත්, එය දිගුකාලීනව පවත්වාගැනීමත් ලෝක ඉතිහාසය පුරා සෑම රටකම පාහේ තීරණය වී ඇත්තේ පක්‍ෂය ගොඩනැගීමෙන් මිස පුද්ගලයා ගොඩනැගීමෙන් නොවේ. ක‍්‍රමවත් පක්‍ෂ යාන්ත‍්‍රණයක් තුළ පක්‍ෂයේ අභිවෘද්ධිය ඇති කිරීමට භාරත ලක්‍ෂ්මන් ප්‍රෙම් චන්ද්‍ර මැතිතුමා කැපවිය. 2000 වර්ෂයෙන් පසවු ශ්‍රී‍්‍ර ලංකා නිදහස් පක්‍ෂයේ වෘත්තීය සමිති සංවිධානය කිරීමට කැපවූ එතුමා ජනාධිපති ලේකම් කාර්යාලයේ වෘත්තීය සමිති අධ්‍යක්‍ෂ ජනරාල් ලෙස කටයුතු කරමින් පක්‍ෂයේ අභිවෘද්ධියට කැපවූ සැබෑ දේශපාලඥයකු බවට සනාථ කළේය. මහත් අවාසනාවන්ත සිද්ධියක් මත අභාවප‍්‍රාප්ත වූ භාරත ලක්‍ෂ්මන් පේ‍්‍රමචන්ද්‍ර මහතාට ශ‍්‍රී ලංකා නිදහස් පක්‍ෂය ප‍්‍රමුඛ එක්සත් ජනතා නිදහස් සන්ධානයේ උත්තමාචාරය පුදකරන අතරම මෙම අභාවය පිළිබඳව එතුමාගේ ආදරණීය බිරිඳ,දරුවන් දෙදෙනා ඇතුළු පවුලේ ඥාතීන් වෙත බලවත් ශෝකය ප‍්‍රකාශ කරමු. ජනහිතකාමී සැබෑ දේශපාලඥයකු වූ අභාවප‍්‍රාප්ත භාරත ලක්‍ෂ්මන් පේ‍්‍රමචන්ද්‍ර මහතාට නිවන්සුව ලැබේවා. ඒ.ඞී. සුසිල් පේම‍්‍ර ජයන්ත මහලේකම් එක්සත් ජනතා නිදහස් සන්ධානය", "URL": "https://sinhala.adaderana.lk/news.php?nid=19283", "Category": null, "Parent URL": null}