{"Source": "Adaderana", "Timestamp": "January 22, 2016 04:39 pm", "Headline": "ජාවාරම් ගැන හෙව්වෙ නැත්තේ වෙන වැඩ තිබුණු නිසා - GMOA මාධ්‍ය හා ගැටෙයි", "News Content": "වකුගඩු ජාවාරමට අදාළව 2014 සිට ඇතැම් පුවත් වාර්තා වුණත් ඒ සම්බන්ධයෙන්අවධානය යොමු කරනු නොලැබුවේ රජයේ වෛද්‍ය නිලධාරීන්ගේ සංගමයට අවධානය යොමු කිරීම සඳහා වෙනත් කරුණු තිබුණු නිසා බව එම සංගමයේ මාධ්‍ය ප්‍රකාශක, වෛද්‍ය නවීන් ද සොයිසා මහතා පවසයි.එසේ වුවද සෞඛ්‍ය අමාත්‍යංශය විසින් ඒ ගැන සොයැබැලිය යුතුව තිබුණු බවත්, රජය සහ සෞඛ්‍ය අමාත්‍යංශය එකී වගකීම බාරගත යුතුව ඇති බවත් සොයිසා මහතා කියා සිටියේ අද (22) කොළඹ පැවති මාධ්‍ය හමුවකදීය.මෙම ජාවාරම සම්බන්ධයෙන් ස්වාධීන පරීක්ෂණයක් පවත්වා ගනු ලබන තීරණයක් සම්බන්ධයෙන් තම සංගමය එකඟතාව පළකරන බවත්, කරනු ලබන පරීක්ෂණයකට උපරිම සහය ලබාදෙන බවත් ඔහු අවධාරණය කළේය.මෙහිදී මෙම ජාවාරමට සම්බන්ධ යයි ඇතැම් පුවත් මගින් වාර්තා කරන ලද 'අම්පිටියආරච්චිගේ මොනික්' නමැති වෛද්‍යවරයා වෛද්‍ය සංගමයේ සාමාජිකයෙකුදැයි මාධ්‍යවේදියෙකු විසින් කරන ලද විමසීමේදී තමන් ඇතුළු පිරිසසංගමයේ බලයට පැමිණි 2011 වසරේ සිට එවැන්නෙක් මධ්‍යම කාරක සභාව තුළ හෝ නිලධාරී මණ්ඩලයේ එවැන්නෙක් නොසිටි බවත්, 20,000 ක පමණ සාමාජිකයින්ගෙන් අයෙකුදැයි නොදන්නා නමුත් සොයා බලා කිව හැකි බවත් ඔහු පෙන්වා දුන්නේය.එම නිසා ඒ සඳහා සොයාබැලීමට ‍එවැන්නන් ගැන දනී නම් නම කොල කැබැල්ලක ලියා ලබාදෙන්නැයි වෛද්‍ය සොයිසා විසින් කරනු ලැබූ ඉල්ලීමකට අනුව චෝදනා ලබා ඇතැයි කියන වෛද්‍යවරයෙකුගේ නම ලියාදීමෙන් පසු සොයිසා මහතා දැඩි කෝපයට පත්ව ඒ අයුරින් එක එක අය ලියා දෙන කොළ කෑලි බල බලා සොයාබලන්නට හැකියාවක් නැතැයි බැණ වැදුණේය.මාධ්‍යවේදියා එම කොල කෑල්ල ලබාදුන්නේ තමා විසින් කරනු ලැබූ ඉල්ලීමට පසු බවද රජයේ වෛද්‍ය නිලධාරී සංගමයේ මාධ්‍ය ප්‍රකාශකවරයාට අමතකවී තිබුණු බවක් දක්නට ලැබුණි.කෙසේ වෙතත් ඔහු කියා සිටියේ තම සංගමයේ සාමාජික වෛද්‍යවරයෙකු යම් වරදක් කර ඇත්නම් මධ්‍යම කාරක සභාව මගින් කමිටුවක් පත්කර එම වෛද්‍යවරයාට එරෙහිව විනය ක්‍රියාමාර්ග ගන්නා බවයි.", "URL": "https://sinhala.adaderana.lk/news.php?nid=56559", "Category": null, "Parent URL": null}