{"Source": "Adaderana", "Timestamp": "June 20, 2019 11:10 am", "Headline": "කජු ආනයනයෙන් දේශීය කජු ගොවීන්ට පහරක්", "News Content": "ගුණාත්මක කජු අස්වැන්නක් තිබියදීත් මෙරටට කජු ආනයනය කිරීමට ආණ්ඩුව කටයුතු කිරීමෙන් එම කර්මාන්තයේ නියැළෙන පිරිස් දැඩි අසීරුතාවන්ට මුහුණ පා සිටින බව සමස්ත ලංකා ගොවිජන සම්මේලනයේ සභාපති නාමල් කරුණාරත්න මහතා පවසයි. පොල්පිතිගම ප්‍රදේශයේ පැවති මාධ්‍ය හමුවකදී ඒ මහතා මේ බව සඳහන් කළේය. මේ අතර නාමල් කරුණාරත්න මහතා වැඩිදුරටත් පෙන්වා දුන්නේ මේ හේතුවෙන් දේශීය කර්මාන්තකරුවන්ගේ කජු මිල සියයට පනහකින් පමණ අඩුවී ඇති බවයි. සිය කන කර ආභරණ සහ බැංකු ණය මගින් කර්මාන්තය ආරම්භකර පවත්වාගෙන යන ගොවීන් අස්වනු ලැබුණු පසු සිය ණය ගෙවා දමා නැවත කර්මාන්තය සිදුකරගෙන යන අතර මේ වනවිට අස්වනු සඳහා මුදල් නොගෙවීමෙන් කර්මාන්තය බිඳ වැටී ජන ජීවිතය ද අඩාල වී ඇතැයි ඒ මහතා වැඩිදුරටත් පැවසීය. එසේම ගොවීන්ට ණය ලබා ගැනීමට ඇප අත්සන් කළ පුද්ගලයෙකු බැංකුවලින් සිදුකෙරෙන බලපෑම් හේතුවෙන් පසුගිය දා ගෙළ වැලලාගෙන මියගොස් ඇති බව ද නාමල් කරුණාරත්න මහතා හෙලිකළේය. ගොවීන් මෙම ගැටලුවට විසඳුම් බලාපොරොත්තුවෙන් නීතියේ පිහිට පැතුව ද මෙතෙක් ඔවුන්ට සාධාරණයක් ඉටුවී නොමැති බව ඒ මහතා සඳහන් පැවසීය.", "URL": "https://sinhala.adaderana.lk/news.php?nid=112386", "Category": null, "Parent URL": null}