{"Source": "Adaderana", "Timestamp": "September 14, 2019 10:47 am", "Headline": "බංග්ලාදේශයට කඩුලු 3ක ජයක්", "News Content": "බංග්ලාදේශයේ පැවැත්වෙන තුන් කොන් විස්සයි විස්ස ක්‍රිකට් තරගාවලියේ ඊයේ පැවැති පළමු තරගය කඩුලු 3කින් ජය ගැනීමට බංග්ලාදේශ කණ්ඩායම සමත් වුණි. ඒ සිම්බාබ්වේ කණ්ඩායම පරාජයට පත් කරමින්. බංග්ලාදේශයේ ඩකා නුවරදි පැවැති තරගයට වර්ෂාවෙන් බාධා එල්ල වීම හේතුවෙන් තරගයේ එක් ඉනිමක් පන්දුවාර 18කට සීමා කෙරුණි. තරගයේ කාසියේ වාසිය දිනූ බංග්ලාදේශ පිල ප්‍රථමයෙන් පන්දුවට පහරදීම සඳහා සිම්බාබ්වේ කණ්ඩායම ආරාධනා කළේය. ඒ අනුව පිටියට පිවිසි සිම්බාබ්වේ කණ්ඩායම නියමිත පන්දුවාර 18 අවසානයේදී කඩුලු 5ක් දැවී ලකුණු 144ක් රැස් කිරීමට සමත් වුණි. සිම්බාබ්වේ පිල වෙනුවෙන් රයන් බර්ල් නොදැවී ලකුණු 57ක් සහ හැමිල්ටන් මසකඩ්සා ලකුණු 34ක් රැස් කළේය. අනතුරුව ලකුණු 145ක ජයග්‍රාහී ඉලක්කය පසුකර යාම සඳහා පිටියට පිවිසි බංග්ලාදේශ පිල පන්දුවාර 17යි පන්දු 4කදී කඩුලු 7ක් දැවී එම ඉලක්කය පසු කර ගියේය. එහිදී බංග්ලදේශ ආරම්භක පිතිකරුවන් අඩු ලකුණු සංඛ්‍යාවකට දැවි යද්දී අෆීෆ් හුසේන් ලකුණු 52ක් රැස් කළේ සිය කණ්ඩායම ජයග්‍රාහී මාවතට ගෙන යමින්. ඒ අනුව තුන්කොන් විස්සයි විස්ස තරගාවලියේ පෙරමුණ ගැනීමට බංග්ලාදේශ කණ්ඩායම සමත් වුණි.", "URL": "https://sinhala.adaderana.lk/news.php?nid=119068", "Category": null, "Parent URL": null}