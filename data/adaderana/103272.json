{"Source": "Adaderana", "Timestamp": "January 29, 2019 12:59 pm", "Headline": "මුදලට විකිණෙන මන්ත්‍රීවරුන්ට රංගේ ආදර්ශයක්-කරූ", "News Content": "වර්තමානය වන විට ශ්‍රී ලංකාව ප්‍රජාතන්ත්‍රවාදයේ ප්‍රතිමූර්තිය ලෙස විදෙස් රටවල් අතර කීර්තියට පත්ව ඇති බව කථානායක කරූ ජයසූරිය මහතා පවසයි. ආණමඩුව ප්‍රදේශයේ පැවති සම්මාන ප්‍රදානෝත්සවයකට එක්වෙමින් කථානායකවරයා මේ බව සඳහන් කළේය. පුත්තලම සිවිල් සංවිධාන එකමුතුව සහ සහභාගීත්ව සංවර්ධන පදනම විසින් “ජන අරගලයට යුක්තිය ඉටු කිරීම“ මැයෙන් සම්මාන ප්‍රදානෝත්සවයක් ඊයේ(28) පෙරවරුවේ ආනමඩුවේ දී සංවිධාන කර තිබුණි. ප්‍රජාතන්ත්‍රවාදී ජනතා නියමුවන්ට උපහාර පුද කිරීම මෙම උත්සවයේ අරමුණයි. මෙහිදී අදහස් දක්වමින් පාර්ලිමේන්තු මන්ත්‍රී පාලිත රංගේ බණ්ඩාර මහතා කියා සිටියේ, අපිට අයිතිවාසිකම් ඕනෑ තරම් හිමිව තිබුණ ද , රටේ පාර්ලිමේන්තුවෙන් සම්මත කර නීති පොතට ඒ දේවල් ලැබුණ ද නීතියෙන් ප්‍රයෝජනයක් ගෙන ලබා ගත යුතු දේ ලබා නොගත හොත් එය ගැටළුවක් බව ද පැවසීය. එසේ නොවුණහොත් බලය ඇති කෙනා සෑමදාම බලය අනිසි ලෙස පාවිච්චි කිරිමෙන් එය විකෘති තත්ත්වයක් බවට පත් වෙන බව ද මන්ත්‍රිවරයා මෙහිදී කියා සිටියේය. මේ අතර, සභාව අමතමින් කථානායක කරූ ජයසූරිය මහතා කියා සිටියේ, රට තුළ නොයෙකුත් ප්‍රශ්න ඇති බවත්, අපත් සමඟ නිදහස උදා කර ගත් රටවල් අද වන විට අප පසු කර ගොස් ඇති බවයි. ජාති, ආගම්, දේශපාලන භේදයන් නිසා අපි ජාතියක් ලෙස ආපස්සට ගොස් ඇති බව ද කථානායකවරය මෙහිදී සඳහන් කළේය. දේශපාලඥයෙක් ලෙස අපට යුතුකමක් ලෙස නූපන් පරපුරට ප්‍රජාතන්ත්‍රවාදය ආරක්ෂා කර දිය යුතු බව ද කථානායකවරයා සඳහන් කළේය. රංගේ බණ්ඩාර මන්ත්‍රීවරයා සල්ලිවලට මන්ත්‍රීවරු ගත නොහැකි බව රටට ඔප්පු කළ බව ද ඒ තීන්දුව හේතුවෙන් පාර්ලිමේන්තුවේ මන්ත්‍රීවරුන්ට විශාල ගෞරවයක් හිමිවු බවද කියා සිටියේය. අද වන විට ලෝකයේ තිබෙන හොඳම කොමිසම් සභාවලින් එකක් ලෙස මිනිස් අයිතිවාසිකම් සම්බන්ධයෙන් වු කොමිසමට ලංකාව තෝරා ගෙන ඇති බව ද කියා සිටි කථානායකවරයා, මේ නිසා ලෝකයේ බොහෝ රටවල්වල මූලික මිනිස් අයිතිවාසිකම් නැතිව යන විට ඒ පිළිබඳ කථා කිරීමට ලංකාවට පැමිණෙන බවත්, එනිසා ලංකාවට ප්‍රජාතන්ත්‍රවාදයේ ප්‍රතිමූර්තිය ලෙස සලකන බවත් සඳහන් කළේය.", "URL": "https://sinhala.adaderana.lk/news.php?nid=103272", "Category": null, "Parent URL": null}