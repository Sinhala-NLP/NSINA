{"Source": "Adaderana", "Timestamp": "September 30, 2012 09:09 am", "Headline": "මැණික් සොයා යකා නැටූවන් අද අධිකරණයට", "News Content": "ඇඹිලිපිටිය, චන්ද්‍රිකා වැව ප‍්‍රදේශයේ ඇති වු නොසන්සුන්කාරී වාතාවරණය මත අත්අඩංගුවට ගත් පිරිස අද (30) ඇඹිලිපිටිය මහේස්ත‍්‍රාත් අධිකරණයට ඉදිරිපත් කිරීමට නියමිතය. ඊයේ (29) සවස චන්ද්‍රිකා වැව් බැම්ම ආශ‍්‍රිත ප‍්‍රදේශයේ පස් ඉවත් කිරීමේ දී මැණික් ඉල්ලමක් මතු වු බවට ලද තොරතුරක් අනුව පුද්ගලයින් 1500ක් පමණ එම ස්ථානයට පැමිණ නොසන්සුන්කාරී ලෙස හැසිර තිබේ. පසුව තත්ත්වය පාලනය කිරීම ස`දහා පොලිසිය සහ පොලිස් විශේෂ කාර්යය බලකාය යෙදවීමට පියවර ගෙන තිබුණි. කෙසේ වෙතත් මෙම අවස්ථාවේ දී නොසන්සුන්කාරී ලෙස හැසිරුණු පුද්ගලයින් 11 දෙනෙකු පොලිසිය අත්අඩංගුවට ගෙන තිබේ. මේ අතර වාහන 5ක්ද පොලිසිය භාරයට ගෙන ඇති බව ස`දහන්ය. කෙසේ වෙතත් එම ප්‍රදේශයේ ඇති වු නොසන්සුන්කාරී තත්ත්වය පාලනය කර ඇති අතර පොලිස් විශේෂ කාර්යය බලකාය ආරක්ෂාව ස`දහා යොදා ඇතැයි පොලිස් මාධ්‍ය ප‍්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවසුවේය.", "URL": "https://sinhala.adaderana.lk/news.php?nid=27869", "Category": null, "Parent URL": null}