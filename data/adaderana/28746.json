{"Source": "Adaderana", "Timestamp": "October 30, 2012 01:39 pm", "Headline": "වරායේ සිට කොලොන්නාවට තෙල් ගෙන යන නලයක් පුපුරයි", "News Content": "වරායේ සිට කොලොන්නාවට තෙල් ගෙන යන නලයක් පුපුරායාමෙන් මේවන විට තෙල් කාන්දුවක් සිදුවන බව ලංකා ඛනිජ තෙල් තොග ගබඩා පර්යන්ත සමාගම පවසයි. ඔරුගොඩවත්ත ගුවන් පාලම අසළින් වැටී ඇති නලයක් මෙලෙස පුපුරා ගොස් ඇතැයි එම සමාගමේ ප්‍රකාශකයෙකු පැවසුවේය. ගුවන් යානා සඳහා භාවිතා කරන තෙල් ප්‍රවාහනය කෙරෙන නලයක් මෙලෙස පුපුරා ගොස් ඇති අතර අදාළ ස්ථානයට මේවන විට කණ්ඩායමක් පිටත්කර යවා තිබේ. සිද්ධිය සැලවු අවස්ථාවේදී තෙල් සැපයුම තාවකාලිකව නතර කිරීමට අදාළ බලධාරීන් පියවර ගෙන ඇත. අදාළ නල මාර්ගය ඉතා පැරණි බැවින් මෙවැනි ආපදාවක් සිදුවන්නට ඇතැයි විශ්වාස කරන බව එම ප්‍රකාශකයා කියා සිටියේය. මේ අතර එම තෙල් කාන්දුව සිදුවන ස්ථානයට රැස්ව ඇති පිරිස් එම තෙල් එකතු කිරීමේ නිරතව සිටින බව ද වාර්තා වේ.", "URL": "https://sinhala.adaderana.lk/news.php?nid=28746", "Category": null, "Parent URL": null}