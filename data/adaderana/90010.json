{"Source": "Adaderana", "Timestamp": "May 29, 2018 12:53 pm", "Headline": " හෙද පර්යේෂණ සඳහා ශ්‍රී ලංකාවත් අවතීර්ණ විය යුතු බව සුව ඇමති පවසයි", "News Content": "ශ්‍රී ලංකාවේ පැවැත්වෙන හෙද පර්යේෂණ පිළිබඳ ප්‍රථම විද්වත් හමුව සෞඛ්‍ය, පෝෂණ හා දේශීය වෛද‍්‍ය අමාත්‍ය දොස්තර රාජිත සේනාරත්න මහතාගේ ප්‍රධානත්වයෙන් බත්තරමුල්ල කේ.අයි.යූ විශ්වවිද්‍යාලයේ දී පසුගියදා පැවැත්විනි. එම විශ්වවිද්‍යාලය සහ රජයේ හෙද නිලධාරීන්ගේ සංගමය ඒකාබද්ධව එය සංවිධානය කර තිබුණි. මෙම විද්වත් හමුව අමතමින් අදහස් දැක් වූ සෞඛ්‍ය අමාත්‍යවරයා - “හෙද සේවාව උතුම් වෘත්තීයක්. මානුෂීය සේවාවක් ඔවුන් සිදු කරනවා. ඈත අතීතයේ සිට හෙද සේවාවට ගෞරවයක් තිබුණා. හෙද සේවාවේ නිර්මාතෘ ෆ්ලොරන්ස් නයිටිංගේල් ද හෙද සේවාව පිළිබඳ විවිධ පර්යේෂණ සිදු කළා. එමඟින් රෝගීන්ට ප්‍රතිකාර කිරීමේ විවිධ ක්‍රම හඳුනා ගත්තා. රෝගීන්ගේ ආරක්ෂාව සහ ගුණාත්මක සෞඛ්‍ය සේවාවක් ලබාදීම සඳහා හෙද සේවාවේ පර්යේෂණ ඉතා වැදගත්. රෝගීන් රැකබලා ගැනීම සහ උපදේශණ සේවා සිදු කිරීම හෙද හෙදියන් සතු කාර්යභාරයක්. එයට දක්වන දායකත්වය හේතුවෙන් හෙද සේවාව ඉහළ ස්ථානයකට පත්ව තිබෙනවා. අමෙරිකාවේ හෙද සේවා සංගමය සිදු කරන පර්යේෂණ සෞඛ්‍ය සේවාවේ ප්‍රවර්ධනයට ඉවහල් වී තිබෙනවා. සංවර්ධිත රටවල හෙද පර්යේෂණ තුළින් සෞඛ්‍ය සේවාවේ තොරතුරු හුවමාරු කර ගන්නවා. එම තත්ත්වයට ශ්‍රී ලංකාව ද ළඟා විය යුතුයි. මෙම විද්වත් හමුව ඒ සඳහා ආරම්භයක්. රෝගීන්ගේ ශාරීරික, මානුෂීය සහ ආර්ථීක අවශ්‍යතා පිළිබද මූලික දැනීමක් හෙද සේවාවේ නිරතවන්නන් තුළ තිබිය යුතුයි. එම දැනුම පර්යේෂණවලට ද පිටිවහළක් වනවා.” මෙම උත්සවයට රජයේ හෙද සංගමයේ සභාපති සමන් රත්නප්‍රිය මහතා ඇතුළු විශාල පිරිසක් එක්ව සිටියහ.", "URL": "https://sinhala.adaderana.lk/news.php?nid=90010", "Category": null, "Parent URL": null}