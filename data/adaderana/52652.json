{"Source": "Adaderana", "Timestamp": "July 15, 2015 05:34 pm", "Headline": "ශ්‍රීලනිප හැරගිය පස් දෙනෙකුගේ සාමාජිකත්වය අහෝසි කරන්න ඉල්ලයි", "News Content": "ශ්‍රීලනිපය හැරගිය පස් දෙනෙකුගේ පක්ෂ සාමාජිකත්වය අහෝසි කරන ලෙස සාමාජිකයින් විසින් පක්ෂයේ මධ්‍යම කාරක සභාවෙන් ඉල්ලා ඇති බව හිටපු පාර්ලිමේන්තු මන්ත්‍රී,ශ්‍රීලනිප මාධ්‍ය කමිටු ලේකම් තිලංග සුමතිපාල මහතා පවසයි.ඒ අනුව 'යහපාලනය සඳහා වූ එක්සත් ජාතික පෙරමුණ' සමග එක්වූ රාජිත සේනාරත්න,එම්.කේ.ඩී.එස් ගුණවර්ධන,හිරුණිකා ප්‍රේමචන්ද්‍ර,අර්ජුන රණතුංග,වඩිවේල් සුරේෂ් යන පස් දෙනාගේ සාමාජිකත්වය අහෝසි කරන ලෙස ඉල්ලා ඇති බව හෙතෙම සඳහන් කළේය.කෙසේ වෙතත් අද(15) රාත්‍රීයේ ශ්‍රීලනිප මධ්‍යම කාරක සභාව රැස්වන බව එම පක්ෂයේ මහලේකම් අනුර ප්‍රියදර්ශන යාපා මහතා විසින් නිවේදනයක් නිකුත් කර තිබිණි.එහෙත් කොටිකාවත්ත-මුල්ලේරියාව ප්‍රාදේශීය සභාවේ සභාපති ප්‍රසන්න සෝලංගආරච්චි මහතා විසින් කොළඹ දිසා අධිකරණය‍ට කරුණු දක්වමින් පක්ෂයේ සභාපති මෛත්‍රීපාල සිරිසේන මහතාගේ අනුදැනුමකින් තොරව මධ්‍යම කාරකසභාව රැස්කිරීම නීති විරෝධී බව පවසා ඊට එරෙහිව වාරණ නියෝගයක් ලබාගෙන ඇත.", "URL": "https://sinhala.adaderana.lk/news.php?nid=52652", "Category": null, "Parent URL": null}