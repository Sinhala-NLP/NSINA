{"Source": "Adaderana", "Timestamp": "June 15, 2019 11:14 pm", "Headline": "අපේ රටේ සෞඛ්‍ය ඇමරිකාවේ ඇතැම් ප්‍රාන්තවලට වඩා ඉදිරියෙන් - රාජිත", "News Content": "ලෝක බැංකුව නිදහස් සෞඛ්‍ය සේවාව ක්‍රියාත්මක රටක සිදු කළ විශාලතම ආයෝජනය ශ්‍රී ලංකාවට ලැබී ඇති බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. ශ්‍රී ලංකාවේ ප්‍රාථමික සෞඛ්‍ය සේවාව නංවාලීමේ අරමුණින් වසර 05 ක් තුල ප්‍රාථමික වෛද්‍ය සත්කාර ඒකක දිවයින පුරා ස්ථාපිත කිරීමේ සාමාරම්භක උත්සවයට අද (15) එක්වෙමින් සෞඛ්‍ය අමාත්‍යවරයා මේ බව ප්‍රකාශ කළේය. මෙහිදී අදහස් දැක්වූ සෞඛ්‍ය අමාත්‍යවරයා, “රෝග නිවාරණය ඉතාම වැදගත්. අපේ රටේ සෞඛ්‍ය ඇමරිකාවේ ඇතැම් ප්‍රාන්තවලට වඩා ඉදිරියෙන් තිබෙනවා. බෝවන රෝග මේ වන විට පාලනය කර ඇති අතර, මවගෙන් දරුවාට වැළදෙන එච්.අයි.වී සහ රුබෙල්ලා රෝග තුරන් කිරීමේ සහතිකය ලෝක සෞඛ්‍ය සංවිධානය විසින් මෙම වසරේ දී ශ්‍රී ලංකාවට ලබාදීමට නියමිතය. ලබන වසරේ දී සරම්ප රෝගයෙන් මිදුනු රටක් ලෙස ලෝක සෞඛ්‍ය සංවිධානයේ සහතිකය ලබාගැනීමට අපි සෞඛ්‍ය සේවාව දියත් කොට තිබෙනවා. ඉන් පසු ශ්‍රී ලංකාවෙන් තුරන් කළ යුතුව ඇත්තේ ඩෙංගු සහ ක්ෂය රෝගයයි. නමුත් අපි 2017 වසරේ දී ඩෙංගු රෝගය සීඝ්‍ර ලෙස ව්‍යාප්ත වූ විට එය පාලනය කිරීම තුලින් ලෝක සෞඛ්‍ය සංවිධානයේ ඇගයීමට ලක් වුනා.” යනුවෙන් ප්‍රකාශ කළේය.", "URL": "https://sinhala.adaderana.lk/news.php?nid=112056", "Category": null, "Parent URL": null}