{"Source": "Adaderana", "Timestamp": "September 4, 2019 02:45 pm", "Headline": "වැස්ස නිසා ඉන්දීය පාසල් තාවකාලිකව වැසෙයි", "News Content": "ඉන්දියාවේ මුම්බායි නගරයට බලපා ඇති අධික වැසි හා පිටාර තත්ත්වය සලකා එහි පාසල් තාවකාලිකව වසා දැමීමට බලධාරීන් කටයුතු කර තිබේ. ඉන්දියාවේ මුම්බායි වාණිජ අගනගරයට මේ දිනවල අධික වැසි හේතුවෙන් දැඩි බලපෑම් එල්ල වී ඇත. රැය පුරා ඇඳ හැලෙන වැසි හේතුවෙන් මුම්බායි හි ස්ථාන රැසක්ද ජලයෙන් යටවී ඇති බව විදෙස් පුවත් වාර්තා කරයි. මේ අතර ඉදිරි දින දෙකක කාලය පුරා අධික වැසි ඇතිවීමේ අවදානමක් පවතින බවට ඉන්දීය කාලගුණ අංශ අනතුරු ඇගවීම් නිකුත් කර තිබුණි. මේ හේතුවෙන් තැඹිලි පැහැ අනතුරු ඇගවීම් දැනටමත් නිකුත්කර ඇති අතර නගරයේ පාසල් අදත් වසා දැමීමට බලධාරීන් කටයුතු කළේය. සිසුන්ගේ ආරක්ෂාව සලකා මෙම පියවර ගත් බව අධ්‍යාපන බලධාරීන් පවසයි. මේ අතර පිටාර ජල තත්ත්වය හේතුවෙන් නගරයේ දුම්රිය ගමනාගමනයද ප්‍රමාද වී තිබේ. අධික වර්ෂාව හේතුවෙන් දර්ශන පථය අවහිරවීම සලකා මෙම පියවර ගෙන තිබුණි. මෙම ප්‍රමාදය මගී ප්‍රවාහන දුම්රිය සඳහා මෙන්ම භාණ්ඩ ප්‍රවාහන දුම්රිය සදහාද බලපා ඇති බව වාර්තා වෙයි.", "URL": "https://sinhala.adaderana.lk/news.php?nid=118265", "Category": null, "Parent URL": null}