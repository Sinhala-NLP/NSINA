{"Source": "Adaderana", "Timestamp": "October 28, 2018 12:59 pm", "Headline": "ජීවය දෙන්න ජීවිත මිලියනක්", "News Content": "ශ්‍රී ලංකාවේ අංක එකේ ටෙලිවිෂන් නාලිකාව වන ටී.වී. දෙරණ සිය 13 වන සංවත්සර සැමරුම වෙනුවෙන් අද(28) ක්‍රියාත්මක කළ මිලියනයක් පැළ සිටුවීමේ වැඩසටහන මේ වනවිට ක්‍රියාත්මකයි. ඒ වෙනුවෙන් අද උදෑසන 11 ට ආරම්භ කළ සජීවි විකාශය අද සවස 6.00 දක්වා අඛණ්ඩ පැය 07 ක කාලයක් ටී.වී. දෙරණ ඔස්සේ ගෙන ඒමට අප සූදානම්. හුස්ම දෙන සොබාදම් මාතාව වෙනුවෙන් දෙරණ මාධ්‍ය ජාලය ‍මිලියනයක් පැළ සිටුවීමේ වැඩසටහන මෙවර දියත් කළේ 'මගෙන් ගසක් මව් දෙරණට' තේමාව යටතේයි. ඒ මෙම මාසයට යෙදෙන ටී.වී. දෙරණ 13 වන සංවත්සර සැමරුම වෙනුවෙනි. ඒ අනුව සමස්ත ශ්‍රී ලංකාවම ආවරණය වන පරිදි පැළ සිටුවීමේ ක්‍රියාන්විතය දියත් කෙරුණු අතර විවිධ තරාතිරමේ පිරිස් ඒ සඳහා අප සමඟ අත්වැල් බැඳ ගනු ලැබීය. දෙරණ මාධ්‍ය ජාලය පසුගිය සංවත්සර සැමරුම්වලදී ලිට්ල් හාට්ස් ව්‍යාපෘතිය, දෙරණ දරුවෝ ශිෂ්‍යත්ව වැඩසටහන, වකුගඩු රෝගීන් සඳහා මනුසත් දෙරණ ආදී සමාජ සත්කාරක ව්‍යාපෘති දියත් කළේ සිය වටිනා ගුවන් කාලය මුළුමණින්ම ඒ වෙත කැප කරමින්. ඒ අනුව මෙලෙසම අද දිනයේත් මිලියනයක් පැළ සිටුවීමේ වැඩසටහන උදෑසන 11 ට ආරම්භ වූයේ පැය 07ක අඛණ්ඩ සජීවි විකාශයකට මුල පුරමින්. 2015 වසරේ ඇරඹි දිවයින පුරා පැළ සිටුවීමේ වැඩසටහන සංකල්පයක් දෙරණ මාධ්‍ය ජාලය විසින් ආරම්භ කෙරූ අතර පාසල් 600 ක ද එම වැඩසටහන ක්‍රියාවට නැංවිය. මීට සමගාමීව දක්ෂිණ අධිවේගී මාර්ගය දෙපස පැළ සිටුවීමේ ව්‍යාපෘතියක් ද ඇරඹි අතර ශ්‍රී ලංකා යුද්ධ හමුදාව ද ඒ සඳහා මනුසත් දෙරණ සමග අත්වැල් බැඳ ගත්තේය. මේ අනුව පැළ හාරලක්ෂ හැත්තෑපන්දහසක් දිවයින පුරා සිටුවීම අපගේ ඉලක්කය වන අතර එලෙස සිටුවන පැළ වැඩෙනතුරු රැකබලා ගැනීම ද අධීක්ෂණය කිරීම මෙහි විශේෂත්වයයි. ජනාධිපති මෛත්‍රීපාල සිරිසේන මහතා ද මිලියනයක් පැළ සිටුවීමේ වැඩසටහන සමඟින් එක්වෙමින් ජනපති නිල නිවසේ උද්‍යානයේ පැළයක් රෝපණය කරනු ලැබීය. අග්‍රාමාත්‍ය මහින්ද රාජපක්ෂ මහතා ද විජේරාම මාවතේ නිල නිවසේ උද්‍යානයෙන් පැළයක් රෝපණය කරමින් මේ වැඩසටහන සමග එක්වුණා. කථානායක කරූ ජයසූරිය මහතා විසින් කතානායක නිල නිවස පරිශ්‍රයෙහි පැළයක් රෝපණය කරනු ලැබීය. විපක්ෂ නායක ආර්. සම්බන්ධන් මහතා ද රුක් රෝපණ වැඩසටහනට එක්විය. එසේම මහාසංඝරත්නය මිලියනයක් පැළ සිටුවීමේ වැඩසටහන සමඟ එක්විය. අනෙකුත් ආගමික පූජක පක්ෂය ද රුක් රෝපණ වැඩසටහන සමඟින් දෙරණ හා අත්වැල් බැඳගත්තේය. ඔබට ද ඔබ ගෙවත්තේ පැළයක් සිටුවමින් මෙම වැඩසටහන සමඟ එක්විය හැකියි. ඔබ පැළ සිටුවන අයුරු ඡායාරූපයක් ගෙන අප වෙත එවීමෙන් අද සවස 6.00 දක්වා වන අඛණ්ඩ පැය 07 ක සජීවි විකාශය ඔස්සේ රටටම පෙන්වීමට ඔබට ද අවස්ථාව උදාවෙයි. පැළ සිටුවන ඡායාරූපය ගෙන ඔබගේ නම සහ ගම සඳහන් කර whatsApp ඔස්සේ 0783 83 83 83 හෝ 0784 84 84 84 හච් ත්‍රී ලයින් අංකයට එවීමෙන් නැතිනම් treeline@derana.lk විද්‍යුත් තැපෑලට එවීමෙන් මේ දැවැන්ත සොබාදම් ක්‍රියාන්විතයේ කොටස්කරුවෙකු වන ලෙස දෙරණ මාධ්‍ය ජාලය ඔබ සැමට ඇරයුම් කරයි.", "URL": "https://sinhala.adaderana.lk/news.php?nid=98355", "Category": null, "Parent URL": null}