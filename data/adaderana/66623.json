{"Source": "Adaderana", "Timestamp": "December 1, 2016 05:14 pm", "Headline": " ආරක්ෂක ලේකම්ට නොතීසි ", "News Content": "ආරක්ෂක අමාත්‍යංශය මගින් මාලඹේ, පොතුඅරාව ප්‍රදේශයේ ඉඩමක් අනවසරයෙන් ගොඩකිරීමට එරෙහිව ඉදිරිපත් කර තිබූ පෙත්සමක් විභාගයට ගැනීමට අභියාචනාධිකරණය අවසර ලබාදී තිබේ.පරිසර යුක්ති කේන්ද්‍රය විසින් අදාළ පෙත්සම ඉදිරිපත් කර ඇති බව අද දෙරණ අධිකරණ වාර්තාකරු සඳහන් කළේය.මාලඹේ, පොතුඅරාව ප්‍රදේශයේ ඉඩමක් ආරක්ෂක අමාත්‍යංශය මගින් අනවසරයෙන් ගොඩ කරමින් සිටින බව පෙත්සම්කරුවන් අදාළ පෙත්සම මගින් පෙන්වාදී තිබේ.නාගරික සංවර්ධන අධිකාරියෙන් හෝ ගොවිජන සේවා දෙපාර්තමේන්තුවෙන් හෝ එම ගොඩකිරීම් සඳහා කිසිඳු අනුමැතියක් ලැබී නොමැති බව පවසන පෙත්සම්කරුවන් අදාළ ගොඩකිරීමෙන් ඒ අවට පදිංචිකරුවන්ට විශාල අවහිරයක් සිදුවන බව සඳහන් කර ඇත.ඒ හේතුවෙන් එම ඉඩම ගොඩ කිරීම තහනම් කිරීමේ නියෝගයක් නිකුත් කරන ලෙස පෙත්සම්කරුවන් අධිකරණයෙන් ඉල්ලා ඇති බව සඳහන්ය.ඉදිරිපත් වූ කරුණු සළකා බැලූ අභියාචනාධිකරණයේ සභාපති විනිසුරු විජිත් මලල්ගොඩ මහතා ඇතුළු විනිසුරු මඩුල්ල පෙත්සම විභාගයට අවසර ලබාදුන් බව අද දෙරණ අධිකරණ වාර්තාකරු පැවසුවේය. ඒ අනුව පෙත්සමේ වගඋත්තරකරුවන් ලෙස නම් කර ඇති ආරක්ෂක ලේකම් කරුණාසේන හෙට්ටිආරච්චි මහතාට , මධ්‍යම පරිසර අධිකාරිය සහ නාගරික සංවර්ධන අධිකාරිය ඇතුළු ආයතන වලට අභියාචනාධිකරණය නොතීසි නිකුත් කර තිබේ.පෙත්සමට අදාළ විරෝධතා ඇත්නම් ජනවාරි මස 11 වනදා ඉදිරිපත් කරන ලෙස ද අභියාචනාධිකරණය වගඋත්තරකරුවන්ට නියම කළ බව අද දෙරණ අධිකරණ වර්තාකරු පැවසුවේය.", "URL": "https://sinhala.adaderana.lk/news.php?nid=66623", "Category": null, "Parent URL": null}