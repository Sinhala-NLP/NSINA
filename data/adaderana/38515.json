{"Source": "Adaderana", "Timestamp": "November 1, 2013 06:12 am", "Headline": "යතුරුපැදියෙන් ඇවිත් රු.55,000 ක් කොල්ලකාලා", "News Content": "ගෘහ භාණ්ඩ අලෙවි ජංගම රථයක රියදුරුට පහර දී මුදල් රුපියල් 55,000 ක් කොල්ලකා පලාගිය බව කියන සැකකරුවන් දෙදෙනෙකු අත්අඩංගුවට ගැනීම සදහා පරීක්ෂණ ආරම්භ කර ඇති බව කරුවගලස්වැව පොලීසිය කියයි. ඊයේ (31) රාත්‍රී 7.00 ට පමණ කරුවගලස්වැව - නවගත්තේගම මාර්ගයේ කුඩා මැදවච්චිය ප්‍රදේශයේදී මෙම කොල්ලය සිදුවී ඇති බව අද දෙරණ වාර්තාකරු සඳහන් කරයි. දෛනික අලෙවි කටයුතු අවසන් කර ආපසු නිවස බලා යමින් සිටින විට යතුරු පැදියකින් පැමිණි දෙදෙනෙකු තමන් ගමන් කරමින් සිටි වාහනය හරස් කර නවතා රියදුරුට පහර දී මෙම කොල්ලය සිදු කර පලා ගිය බව සිද්ධියට සම්බන්ධ වාහනයේ සිටි නවගත්තේගම - වෙලේවැව පදිංචි ඩබ්ලිව්.එම්.චන්ද්‍රසේන නම්වු අය පොලීසියට පැමිණිළි කරමින් පවසා ඇත. කොල්ලය සිදු වන විට වාහනයේ සිටියේ තමන් සහ රියදුරු පමණක් බවද පැමිණිලිකරු විසින් ඉදිරිපත් කළ පැමිණිල්ලේ වැඩිදුරටත් සඳහන්ය. පසුව පොලීසිය මේ සම්බන්ධයෙන් පරීක්ෂණ සිදු කරන විට කොල්ලකරුවන් පැමිණි බව කියන යතුරු පැදිය කුඩා මැදවච්චිය ප්‍රදේශයේදී අතහැර දමා ගොස් තිබියදී සොයා ගෙන ඇත. කොල්ලකරුවන් මෙතෙක් අත්අඩංගුවට ගෙන නැත. කරුවලගස්වැව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=38515", "Category": null, "Parent URL": null}