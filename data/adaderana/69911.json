{"Source": "Adaderana", "Timestamp": "February 21, 2017 12:29 pm", "Headline": "නිලවරණය සම්බන්ධව ව්‍යාජ  ප්‍රකාශ නිකුත් කරනවා", "News Content": "නීතීඥ සංගම් නිලවරණය සම්බන්ධයෙන් විවිධ පාර්ශව ව්‍යාජ කරුණු මත පදනම්ව විවිධ ප්‍රකාශ නිකුත් කරමින් සිටින බව ශ්‍රී ලංකා නීතීඥ සංගමයේ සභාපති නීතීඥ ජෙෆ්රි අලගරත්නම් මහතා පවසයි. ඔහු සඳහන් කළේ මීට වසර එකහමාරකට පමණ ඉහත සිට නීතීඥ සංගම් නිලවරණය සම්බන්ධයෙන් සැලසුම් සකස් කළ බවය. පසුගිය දිනවල ඇති වු විවිධ සිද්ධීන් පදනම් කරගනිමින් විවිධ පුද්ගලයින් ප්‍රකාශ නිකුත් කරමින් මහජනතාව නොමග යවමින් සිටින බව ජෙෆ්රි අලගරත්නම් මහතා පෙන්වා දෙයි. මේ සම්බන්ධයෙන් ඉදිරි දින දෙක තුළ තමන් නිල ප්‍රකාශයක් සිදුකරන බව නීතීඥ ජෙෆ්රි අලගරත්නම් මහතා අද දෙරණට සඳහන් කළේය. ශ්‍රී ලංකා නීතීඥ සංගමයේ නිලවරණය අද(21) පැවැත්වීමට නියමිතව තිබුණ ද විනිසුරුවරුන්ගේ සංගමය ඊට අකමැත්ත පළ කිරීම හේතුවෙන් එය කල්දැමීමට නීතීඥ සංගමයේ විධායක සභාව ඊයේ(20) තීරණය කළේය. කෙසේවෙතත් පවතින ගැටළු සහගත තත්ත්වය නිරාකරණය කරගනිමින් ඉතා ඉක්මනින් නිලවරණය පැවැත්වීමට කටයුතු කරන බව ශ්‍රී ලංකා නීතීඥ සංගමයේ සභාපති නීතීඥ ජෙෆ්රි අලගරත්නම් මහතා සඳහන් කළේය.", "URL": "https://sinhala.adaderana.lk/news.php?nid=69911", "Category": null, "Parent URL": null}