{"Source": "Adaderana", "Timestamp": "May 20, 2011 10:10 am", "Headline": "යුද්ධය නිමවී වසර දෙකයි-ආණ්ඩුවට මිස ජනතාවට සිදුවූ යහපතක් නෑ", "News Content": "යුද්ධය නිමාවී වසර 2 ක් ගත වුවද දෙමළ ජනතාවගේ ගැටලූ විසඳීම සඳහා ආණ්ඩුව විසින් පියවර ගෙන නොමැති බව\"අපි ශ්‍රී ලාංකිකයෝ\"සංවිධානය පවසයි. එහි විධායක කමිටු සාමාජික උදුල් ප්‍රේමරත්නගේ අත්සනින් යුතුව නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. එල්.ටී.ටී.ඊ සංවිධානය සමග පැවති යුද්ධය නිමා වී අදට වසර දෙකකි. මහින්ද රාජක්‍ෂ ආණ්ඩුව පසුගිය වසර දෙක පුරා ම විටෙන් විට එම යුද ජයග‍්‍රහණයේ මානසිකත්වය ජනතාව තුළත් හමුදාව තුළත් රඳවා ගැනීම සඳහා විවිධාකාරයේ \"සැමරුම්\"සංවිධානය කරන ලදී. ඒ අනුව යමින් අදත් එවැනි සැමරුම් කීපයක් ආණ්ඩුව සංවිධානය කර තිබේ. මහින්ද රාජපක්‍ෂ ආණ්ඩුවට නම් අද දිනය කැවුම්, කිරිබත් කා පෙරහැර ගොස් සැමරිය යුතු දිනයක් බව සැබෑය. මන්ද යත් රාජපක්‍ෂ පවුලේ සහෝදර සමාගම ඇතුළු හත්මුතු පරම්පරාවට හිතූ පැතූ සම්පත් ලබාදුන් සුරබිදෙන එයයි. නමුත් එම තත්ත්වය උදා වූයේ රාජපක්‍ෂ රෙජිමයට පමණි. සැබෑ ලෙසම ආණ්ඩුව ජනතාවාදී ලෙස කටයුතු කළානම් මීට වසර දෙකකට පෙර යුද්ධය අවසන් වීම මෙරටේ සිංහල, දෙමළ හා මුස්ලිම් සියලූ ජනතාවට යම් ජයග‍්‍රහණයක්, නිදහසක් උදාකර දුන් සිදුවීමක් බවට පත්කර ගැනීමට තිබූණි. නමුත් පසුගිය වසර දෙක තුළ කරුණු සිදුවූයේ ඒ ආකාරයෙන් නොවේ. ආණ්ඩුවේ මාධ්‍ය සංදර්ශන වලින් දෑස් නිලංකාර කර නොගත් ඕනෑම කෙනකුට මඳක් විමසිල්ලෙන් බැලූවහොත් මේ තත්ත්වය තේරුම් ගත හැක. ඉහතින් සඳහන් කළ පරිදි රාජපක්‍ෂ ආණ්ඩුවට පවුල් පාලනය චිරාත් කාලයකට තහවුරු කර ගැනීමකට මග පෑදූ මර්දනය ක‍්‍රියාත්මක කිරීමට වරම් ලැබූ , හිතූ පරිදි අධිකරණයට පවා බල කරමින් අත්තනෝමතික පාලනයන් ගෙනයාමට අවස්ථාව උදාකර දුන් යුධ ජයග‍්‍රහණය ලබා අදට වසර 2කි. නමුත් උතුරේ දෙමළ ජනතාවට නම් , තම සොදුරු නිවෙස් අතහැර අනාථ කඳවුරු නම් වූ සිරකුටි වලට පැමිණීමට සිදුවී අදට වසර දෙකකි. පවුලේ දිවි රැකගැනීම සඳහා කළ සාමාන්‍ය රැකීරක්‍ෂා අතහැර ආණ්ඩුවේ කටු කම්බි කොටුවලට සිරවී \"බකං නිලං\" සිටීමට සිදුවී අදට වසර දෙකකි. වෙහෙස මහන්සියෙන් උපයාගත් ධනයෙන් සවිකර ගත් නැවුම් ආහාර වෙනුවට පුස් කෑ සහල් හා පරිප්පු කිරිමැටි ගිලින්නා සේ ගිලින්නට සිදුවී අදට වසර දෙකකි. දුවා දරුවන් පාසල් ගිය පාසල, යුධ හමුදා කඳවුරකට පවරාගෙන ඇති නිසා දරුවන්ගේ පාසල් ගමන නැවතී අදට වසර දෙකකි.ඉන්දියාවේ ඡන්ද ළං වූ විට ලංකාවේ දෙමළ ජනතාව ගැන කිඹුල් කඳුළු හෙළන සෝනියා ගාන්ධිලාට බලාගාර, සංචාරක හෝටල් ඉදිකිරීමට ඉඩම් ටික පූජාකොට උපන් බිමෙහි අනාථයන් බවට පත්වී අදට වසර දෙකකි. එපමණක් ද නොවේ, අඩුම තරමේ චෝදනාවක් ද නොමැතිව දෙමළ තරුණයන්ට, පොත්ත කළු වීම නිසා, දෙමළ භාෂාව කතා කිරීම නිසා බන්ධනාගාර වල නිකරුණේ තපින්නට සිදු වී අදට වසර දෙකකි. දෙමළ මව්වරුන් අතුරුදහන් කළ තම දරුවන් හා ඥාතීන් සොයා අනේක විධ නින්දා අපහාස වලට ලක්වෙමින් හමුදා කඳවුරක් කඳවුරක් ගානේ ඇවිදීම අරඹා අදට වසර දෙකකි. එම නිසා මෙම වසර දෙකේ සංවත්සරය ජයග‍්‍රහණයක වසර දෙකක් නොවේ. පීඩාවේ හා මර්දනයේ වසර දෙකකි. බලහත්කාරයේ හා අධිපතිවාදයේ වසර දෙකකි. රාජපක්‍ෂ ආණ්ඩුව සූදානම් වන්නේ ඉදිරි වසර 20 ද පසුගිය වසර දෙක මෙන් සුවසේ ගත කිරීමටයි. ඒ තත්ත්වය වෙනස් කළ යුතු ය. යුද්ධය අවසන් කළ තුන්වන වසර අපි අදින් අරඹමු. ඒ වසරේ දී මේ තත්ත්වය වෙනස් කිරීමට අපි සැම අධිෂ්ඨාන කර ගත යුතුය. සැබෑ ජාතික සමගිය ගොඩනැගීම සඳහා සහෝදර දෙමළ ජනතාව මත පටවා ඇති බලහත්කාරය ඉවත්කරන හා ඒ සඳහා සටන් කරන වසරක් බවට ඉදිරි වසර පත්කර ගතයුතු වෙමු.", "URL": "https://sinhala.adaderana.lk/news.php?nid=16213", "Category": null, "Parent URL": null}