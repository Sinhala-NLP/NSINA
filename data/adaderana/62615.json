{"Source": "Adaderana", "Timestamp": "July 31, 2016 04:01 pm", "Headline": " නවසීලන්ත-සිම්බාබ්වේ පළමු ටෙස්ට් තරගයේ සිව්වන දිනය අදයි", "News Content": "සංචාරක නවසීලන්ත කණ්ඩායම සහ සිම්බාබ්වේ කණ්ඩායම අතර පැවැත්වෙන පළමු ටෙස්ට් ක්‍රිකට් තරගයේ සිව්වන දිනය අදයි.ඊයේ(30) දිනය නිමා වන විට සිය දෙවන ඉනිම සඳහා පන්දුවට පහරදෙමින් සිටි සිම්බාබ්වේ කණ්ඩායම කඩුලු පහක් දැවී ලබා සිටි ලකුණු සංඛ්‍යාව 121කි. නොදැවී පන්දුවට පහරදෙමින් සිටි ක්‍රේග් අර්වින් ලකුණු 49ක් ද, ග්‍රේම් ක්‍රිමර් ලකුණු 14ක් ද ලබා සිටියේය.පන්දු යැවීමේ දී ට්‍රෙන්ට් බෝල්ට් කඩුලු 03ක් බිඳ හෙලීය. තරගයේ පළමු ඉනිම සඳහා සිම්බාබ්වේ කණ්ඩායම සියලු දෙනා දැවී ලකුණු 164ක් ලබාගත් අතර නවසීලන්ත කණ්ඩායම සිය පළමු ඉනිම සඳහා කඩුලු 6ක් දැවී ලකුණු 576ක් ලබාගත්තේය. ඒ අනුව මේ වන විට සිම්බාබ්වේ කණ්ඩායම නවසීලන්ත පළමු ඉනිමට වඩා කඩුලු පහක් අතැතිව ලකුණු 291ක් පිටු පසින් සිටියි.", "URL": "https://sinhala.adaderana.lk/news.php?nid=62615", "Category": null, "Parent URL": null}