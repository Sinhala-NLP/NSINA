{"Source": "Adaderana", "Timestamp": "January 15, 2018 12:13 pm", "Headline": "සේවකයන්ගේ වර්ජනය නිසා කසල බැහැර කරන්න බැහැ", "News Content": "හලාවත නගර සභාවේ සේවකයින් විසින් ආරම්භ කර ඇති වැඩ වර්ජනයක් හේතුවෙන් නගරය තුළ එක් රැස්වී ඇති කසල බැහැර කිරීමට නොහැකි තත්ත්වයක් උදාවී ඇති බව නගර සභා ලේකම් ඒ.ඒ.ජයසිරි මහතා සඳහන් කරයි. කසල බැහැර කිරීමේ අංශයේ සේවය කරන රියදුරෙකු වන ඩබ්ලිව්.ජෝෂප් යන අයට හලාවත - වැල්ල ප්‍රදේශයේදී පහර දුන් සැකකරු අත්අඩංගුවට නොගැනීම වැඩ වර්ජනයට හේතුව බව සනීපාරක්ෂක කම්කරුවන් සදහන් කරයි. පසුගිය 13 වැනිදා හලාවත - වැල්ල ප්‍රදේශයේදී පහර දීම සිදු කර ඇත. පහර දුන් අය ප්‍රදේශයෙන් පලා ගොස් ඇති බව මේ සම්බන්ධයෙන් කළ විමසුමකදී හලාවත මූලස්ථාන පොලිස් පරීක්ෂක වසන්ත හේරත් මහතා පැවසීය. කෙසේ වෙතත් සැකකරු අත්අඩංගුවට ගැනීම සඳහා කණ්ඩායමක් යොදවා ඇති බවද මූලස්ථාන පොලිස් පරීක්ෂකවරයා කියා සිටියේය. හලාවත නගර සභා බල ප්‍රදේශය තුළ දිනකට කැලි කසල ටොන් 17 ක් පමණ එකතු වන අතර,ඒවා ඉවත් කිරීම සඳහා සේවකයින් 160 දෙනෙකු යොදවා ඇත.", "URL": "https://sinhala.adaderana.lk/news.php?nid=82995", "Category": null, "Parent URL": null}