{"Source": "Adaderana", "Timestamp": "January 27, 2017 11:54 pm", "Headline": "  යාපනය වෙඩි තැබීම - පොලීසියේ පස්දෙනා යළි රිමාන්ඩ්", "News Content": "යාපනය විශ්වවිද්‍යාලයේ සිසුන් දෙදෙනෙකු මියයාමේ සිද්ධියට අදාළව අත්අඩංගුවට ගත් පොලිස් නිලධාරීන් 05 දෙනා තවදුරටත් රක්ෂිත බන්ධනාගාර ගත කර තිබේ.යාපනය මහේස්ත්‍රාත් අධිකරණයට ඉදිරිපත් කළ ඔවුන් ලබන 09 වන දින දක්වා රක්ෂිත බන්ධනාගාර ගත කිරීමට යාපනය මහේස්ත්‍රාත් එස්. සදීෂ්වරන් මහතා නියෝග කළ බව යාපනය පොලීසිය සඳහන් කළේය.සිසුන් දෙදෙනාගේ මරණය සම්බන්ධයෙන් පොලීසිය විසින් කරන ලද පරීක්ෂණ අත්හිටුවා ඇතැයිද අපරාධ පරීක්ෂණ දෙපාර්තුමේන්තුව යාපනය මහේස්ත්‍රාත්වරයා ඉදිරියේ කරණු දක්වමින් අවධාරණය කළේය. එමෙන්ම අදාළ සිසුන් දෙදෙනාගේ දෙමාපියන් ඇතුළු ඥාතීන් වෙත පොලීසියෙන් යම් අකටයුත්තක් හෝ බලපෑමක් සිදුව ඇති නම් ඔවුනට ඒ බව අධිකරණයට හා පොලිස්පතිවරයා වෙත පැමිණිලි කළ හැකි බවද අපරාධ පරීක්ෂණ දෙපාර්තුමේන්තුව සඳහන් කර තිබේ.පසුගිය ඔක්තෝබර් මස 21 වනදා යතුරු පැදියකින් ගමන් කරමින් සිටි යාපනය විශ්වවිද්‍යාලයේ සිසුන් දෙදෙනෙකු අභිරහස් ලෙස මියගොස් තිබුණි.සිද්ධියට අදාළව එදින රථ වාහන රාජකාරියේ නිරතව සිටි යාපනය පොලීසියට අනුයුක්ත පොලිස් නිලධාරීන් 05 දෙනෙකු අත්අඩංගුවට ගැනුණි.", "URL": "https://sinhala.adaderana.lk/news.php?nid=68716", "Category": null, "Parent URL": null}