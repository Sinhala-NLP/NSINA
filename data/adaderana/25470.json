{"Source": "Adaderana", "Timestamp": "July 2, 2012 11:43 am", "Headline": "මෙරට සරණාගතයින් රැගත් තවත් යාත්‍රාවක් ක්‍රිස්මස් දූපතට ළඟාවෙයි", "News Content": "ශ්‍රී ලංකාවෙන් පැමිණ ඇති බවට සැක ‍පළකෙරෙන සරණාගතයින් පිරිසක් රැගත් තවත් යාත්‍රාවක් ඕස්ට්‍රේලියාවේ ක්‍රිස්මස් දූපත වෙත ළඟා වී ඇති බව එරට මාධ්‍ය වාර්තා කරයි. අබලන් තත්ත්වයේ පවතින මෙම යාත්‍රාවේ සරණාගතයින් 39 දෙනෙකු සිටින බවත් ඉන් වැඩි පිරිස පිරිමි සරණාගතයින් බවත් එම මාධ්‍ය වාර්තා පෙන්වාදෙයි. මේ වනවිට එම යාත්‍රාව ක්‍රිස්මස් දූපතේ කුඩා වරායක් ආසන්නයේ නැංගුරම් ලා ඇති බව ද වාර්තා වේ. එම යාත්‍රාවෙහි ඕස්ට්‍රේලියානු නාවික හමුදා නිලධාරීන් පස්දෙනෙකු ද රඳවා ඇති බව සඳහන්ය. ක්‍රිස්මස් දූපතට බටහිර මුහුදු ප්‍රදේශයේ දී මෙම යාත්‍රාව රැඳවුම් භාරයට ගෙන ඇති අතර යාත්‍රාවෙහි සිටින සරණාගතයින් පිරිස ගොඩබිමට රැගෙන ඒම සඳහා නාවික යාත්‍රාවක් සූදානම් වන බව ද ඕස්ට්‍රේලියානු මාධ්‍ය වාර්තා පෙන්වාදෙයි. මෙම සරණගතයින් පිරිස ගොඩබිමට රැගෙනඒමෙන් පසු ඔවුන් රැඳවුම් මධ්‍යස්ථානයක් වෙත යැවීමට කටයුතු යොදා තිබේ. ඊයේ දිනයේ ද ශ්‍රී ලාංකික සරණාගතයින් 53 දෙනෙකු රැගත් යාත්‍රාවක් ක්‍රිස්මස් දූපත වෙත ළඟා වූ විදෙස් මාධ්‍ය වාර්තා තිබූ අතර පසුගිය සතිය තුළ ඕස්ට්‍රේලියාව බලා පැමිණි එවැනි යාත්‍රා කිහිපයක් ඕස්ට්‍රේලියානු බලධාරීන් භාරයට ගෙන තිබිණි. එසේ පසුගිය සිකුරාදා දින කෝකේස් දූපතට පැමිණි යාත්‍රාවක සිටි ශ්‍රී ලාංකිකයින් 67 දෙනෙකු ගුවන් මගින් ක්‍රිස්මස් දූපත වෙත රැගෙන විත් ඇති බව ද ඕස්ට්‍රේලියානු මාධ්‍ය වාර්තා කරයි.", "URL": "https://sinhala.adaderana.lk/news.php?nid=25470", "Category": null, "Parent URL": null}