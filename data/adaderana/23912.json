{"Source": "Adaderana", "Timestamp": "April 30, 2012 12:06 pm", "Headline": "නෝර්වේජියානු නැවේදී මියගිය පිලිපීන ජාතිකයාගේ සිරුර මව්රටට", "News Content": "නෝර්වේජියානු නෞකාවක් තුළ දී මියගිය පිලිපීන ජාතිකයාගේ මෘත ශරිරය පිලිපීනයට පිටත්කර හැරීමට පියවර ගෙන ඇති බව පොලිසිය පවසයි. පිලිපීන තානාපති කාර්යාලය හරහා මෙය ක්‍රියාත්මක කෙරෙනු ඇත. සිංගප්පූරුවේ සිට යේමනය බලා ගෑස් ප්‍රවාහනය කරමින් සිටිය දී එම නෞකාවේ සේවය කළ පිලිපීන ජාතිකයා මියගොස් තිබේ. ගාල්ල වරාය පොලිසියට ලැබුණු තොරතුරක් මත විමර්ශන ආරම්භ කිරීමෙන් පසු ගාල්ල කරාපිටිය රෝහලේ දී පශ්චාත් මරණ පරීක්ෂණය පැවැත්වුණි. හදිසි අනතුරකින් ඇති වූ බහුවිධ තුවාල ‍හේතුවෙන් මරණය සිදුව ඇති බවට එහි දී අනාවරණය වී ඇත.", "URL": "https://sinhala.adaderana.lk/news.php?nid=23912", "Category": null, "Parent URL": null}