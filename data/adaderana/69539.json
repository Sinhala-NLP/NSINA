{"Source": "Adaderana", "Timestamp": "February 13, 2017 09:24 am", "Headline": " නීර්ණ වාර්තාව අද හෙට ගැසට්වන ලකුණු", "News Content": "සීමා නීර්ණ කමිටු වාර්තාව අද(13) හෝ හෙට(14) දිනයේදී ගැසට් කිරීමට නියමිත බව දේශපාලන ආරංචි මාර්ග සඳහන් කරයි.අදාළ වාර්තාව ගැසට් කිරීම සඳහා අවශ්‍ය සියලු කටයුතු පළාත් සභා සහ පළාත් පාලන අමාත්‍යංශයේ නීති අංශය මඟින් සිදුකර අවසන් බව වාර්තා වෙයි.සීමා නීර්ණය වාර්තාව මෙම මාසය ඇතුළත ගැසට් කරන බවට විෂය භාර අමාත්‍ය ෆයිසර් මුස්තාෆා මහතා පසුගියදා අධිකරණයට දැනුම් දී තිබේ.ඒ අනුව අද හෝ හෙට දිනයේ අදාළ වාර්තාව ගැසට් කරනු ඇති බව වාර්තා වෙයි.මෙය ගැසට් කිරීමෙන් අනතුරුව මැතිවරණය පැවැත්වීම සඳහා සියයට 75ක අවකාශයක් පවතින අතර නීතිපති උපදෙස් මත එහි ඉදිරි කටයුතු සිදුකිරීමට හැකියාව පවතියි.මේ අතර මෙම වසරේ පැවැත්වීමට නියමිත ඕනෑම මැතිවරණයක් සඳහා මූලික කටයුතු සිදුකරමින් පවතින බව මැතිවරණ ‍කොමිසම පවසයි.නිලධාරීන් ලේඛනගත කිරීම් කටයුතු සහ ඡන්ද මධ්‍යස්ථාන ලෙස යොදාගනු ලබන ස්ථාන තෝරාගැනීම් කටයුතු මේ වන විට සිදුකරමින් පවතින බව එම කොමිසමේ ප්‍රකාශකයෙකු සඳහන් කළේය.මේ අතර මෙරට දේශපාලනයේ සාධනීය වෙනසක් සිදුකිරීමේ අරමුණින් ජනතාව දැනුවත් කිරීමේ වැඩසටහනක් ‘‘මාර්තු 12‘‘ ව්‍යාපාරය විසින් මේ දිනවල ක්‍රියාත්මක කරයි.", "URL": "https://sinhala.adaderana.lk/news.php?nid=69539", "Category": null, "Parent URL": null}