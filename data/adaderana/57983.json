{"Source": "Adaderana", "Timestamp": "March 8, 2016 09:05 am", "Headline": "ආහාර රසකාරක තහනම් කිරීමේ සුදානමක්", "News Content": "වකුගඩු රෝග තත්ත්වය පිළිබඳ කඩිනමින් වාර්තාවක් ලබාදෙන ලෙස ජනාධිපති මෛත්‍රීපාල සිරිසේන මහතා සෞඛ්‍ය අමාත්‍යාංශයට උපදෙස් ලබා දී තිබේ.වකුගඩු රෝගය පාලනය කිරීම සඳහා කඩිනමින් ව්‍යාපෘති ක්‍රියාත්මක කිරීමට අවශ්‍ය බැවින් මෙරට වකුගඩු රෝගය පිළිබඳ වාර්තාවක් ලබා දෙන ලෙස සෞඛ්‍ය අමාත්‍යාංශ ලේකම්වරයාට ජනාධිපතිවරයා උපදෙස් ලබා දී ඇත. සෞඛ්‍ය පෝෂණ හා දේශීය වෛද්‍ය අමාත්‍යාංශයේ ප්‍රගති සමාලෝචන රැස්වීම ඊයේ පස්වරුවේ නාරාහේන්පිට රුධිර පාරවිලයන ශ්‍රවණාගාරයේ පැවති අතර එහිදී මෙම උපදෙස් ලබා දී තිබේ. වසරකට ලංකාවේ වකුගඩු රෝගීන් 5000ක් පමණ වාර්තා වන බව සෞඛ්‍ය අමාත්‍යාංශය ප්‍රගති සමාලෝචන රැස්වීමේ දී පෙන්වා දී ඇත.කෘෂිකාර්මික නිෂ්පාදන සඳහා විස රසායනික ද්‍රව්‍ය යෙදවීම, දියවැඩියාව සහ අධික රුධිර පීඩනය වැනි රෝගී තත්ත්වයන් ප්‍රධාන වශයෙන් වකුගඩු රෝගයට බලපා ඇති බව ද සෞඛ්‍ය අමාත්‍යාංශය පෙන්වා දී තිබේ.දස වසරක ජාතික සෞඛ්‍ය සැලසුමට අදාළ දළ කෙටුම්පත ද මෙහිදී ඉදිරිපත් කෙරුණු අතර මහජනතාවගේ මෙන්ම සෞඛ්‍ය ක්ෂේත්‍රයේ සියලු අංශවල අදහස් විමසීමෙන් අනතුරුව එය ක්‍රියාත්මක කිරීමට නියමිතය. වර්තමානයේ ජනතාවගේ ආහාර වේලට විස රාසායනික ද්‍රව්‍ය එක්වීම බොහෝ රෝගවලට ප්‍රධාන හේතු වී ඇති බව ද ඒ පිළිබඳව ගත හැකි පියවර පිළිබඳව ද සෞඛ්‍ය අමාත්‍යාංශයේ ප්‍රගති සමාලෝචන රැස්වීමේ දී අවධානය යොමුව තිබේ.ආහාර ද්‍රව්‍ය වලට යොදන ඇතැම් රස කාරකයන් තහනම් කිරීමට ඉදිරියේ දී කටයුතු යොදා ඇති බව සෞඛ්‍ය අමාත්‍යාංශය මෙහිදි සඳහන් කළේය.ඖෂධ නිෂ්පාදනය සම්බන්ධයෙන් මෙන්ම ඩෙංගු රෝග ව්‍යාප්තිය පිළිබඳව ද මෙහිදි විශේෂ අවධානයක් යොමුව තිබේ.අවුරුදු පහට අඩු දරුවන්ගේ මන්දපෝෂණ තත්ත්වය සියයට 21 සිට 15යි දශම පහ දක්වා පහළ බැස ඇති නමුත් පාසල් දරුවන් අතර අධි පෝෂණ තත්ත්වය ඉහළ යමින් ඇති බව සෞඛ්‍ය අමාත්‍යාංශය පෙන්වාදෙයි.වැරදි ආහාර භාවිතය මෙම තත්ත්වයට හේතු වී ඇති බව ද සෞඛ්‍ය අමාත්‍යාංශයේ ප්‍රගති සමාලෝචන රැස්වීමේ දී අනාවරණය වී තිබේ.", "URL": "https://sinhala.adaderana.lk/news.php?nid=57983", "Category": null, "Parent URL": null}