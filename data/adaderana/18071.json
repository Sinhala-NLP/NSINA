{"Source": "Adaderana", "Timestamp": "August 15, 2011 08:12 am", "Headline": "ග්‍රීස් යකෙකු නිසා කින්නියා නොසන්සුන් -25 දෙනෙකු අත්අඩංගුවට", "News Content": "ත්‍රිකුණාමලය, කින්නියා ප්‍රදේශයේ ඊයේ(14) රාත්‍රී ගැටුම්කාරී තත්ත්වයක් හට ගෙන තිබේ. ත්‍රිකුණාමලය ෆයිසාල් නගර් ඇතුළු ප්‍රදේශ කිහිපයක ග්‍රීස් යකුන් බවට සැකකෙරෙන පුද්ගලයන් පිරිසක් සැරිසරන බවට පැතිර ගිය ආරංචි හේතුවෙන් ප්‍රදේශවාසීන් කලබලයට පත්විය. පසුව එම ප්‍රදේශයේ සිට මෝටර් රථයකින් ගමන් කළ පුද්ගලයෙකු කින්නියා පැරණි රෝහල් භූමියේ ස්ථාපිත කර ඇති නාවික හමුදා කඳවුරට ඇතුළු වී තිබේ. අදාළ පුද්ගලයා පිළිබඳ සැක සිතූ ප්‍රදේශවාසීන් නාවික හමුදා කඳවුර වට කර ඊට ගල් මුල් ප්‍රහාර එල්ල කළ බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා ප්‍රකාශ කළේය. පිරිස පාලනය කිරීම සඳහා පැමිණි කින්නියා පොලිසියේ රථයකට ද ප්‍රහාරයක් එල්ල වී ඇත. එහි දී පොලිස් නිලධාරීන් තිදෙනෙකු තුවාල ලබා ත්‍රිකුණාමලය රෝහලට ඇතුළත් කළ බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා සඳහන් කළේය. අදාළ සිද්ධියට සම්බන්ධ පුද්ගලයන් 25 දෙනෙකු පමණ අත්අඩංගුවට ගත් බව ද පොලිස් මාධ්‍ය ප්‍රකාශකවරයා පැවසීය.", "URL": "https://sinhala.adaderana.lk/news.php?nid=18071", "Category": null, "Parent URL": null}