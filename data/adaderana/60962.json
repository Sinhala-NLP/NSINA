{"Source": "Adaderana", "Timestamp": "June 10, 2016 11:20 am", "Headline": " මහලේකම්ට විශ්වාසභංගයක් අවශ්‍ය නෑ", "News Content": "පාර්ලිමේන්තුවේ මහලේකම් ධම්මික දසනායක මහතාට එරෙහිව විශ්වාසභංගයක් අනවශ්‍ය බවට පාර්ලිමේන්තු කාරක සභාව තීරණය කර ඇතැයි කථානායක කරු ජයසූරිය මහතා පවසා තිබේ.අද පාර්ලිමේන්තුවේදී කථානායකවරයා විසින් මේ බව පැවසුවේ යැයි අප වාර්තාකරු කීවේය.පසුගියදා පරිපූරක ඇස්‍ත‍මේන්තුවක් සම්මත කර ගැනීමට යාමේදී පැවැත්වූ ඡන්ද විමසීමේ ප්‍රතිඵලය සම්බන්ධයෙන් විපක්ෂය චෝදනා කළ අතර එම ඡන්ද විමසීම නිසියාකාරව පවත්වා ගැනීමට නොහැකිවීම හේතුවෙන් මහ‍ලේකම්වරයා ඉල්ලා අස්විය යුතු බවද කියැවිණ.මෙම සිද්ධිය සම්බන්ධයෙන් සොයාබැලීමට කථානායකවරයා විසින් කමිටුවක් පත් කළ අතර එම කමිටුවේ වාර්තාවේ නිර්දේශ කථානායකවරයා විසින් අද ඉදිරිපත් කරන ලදී.අදාළ ඡන්ද විමසීම පැවැත්වීමට තිබුණේ එදින පස්වරු 6.30ට වුවද 5.45ට ඡන්ද විමසීම සිදුකිරීම තුළින් ගැටලුවක් මතුව ඇති බවත්, එසේම එදින සිද්ධිය ගැන විමල් වීරවංශ හා සිසිර ‍ජයකොඩි මන්ත්‍රීවරුන් කනගාටුව පළකර ඇති බවත්, පෙන්වාදුන් කථානායකවරයා මානූෂිය කාරණා පදනම් කර ගනිමින් මහලේකම්වරයාට එරෙහිව මේ අවස්ථාවේදී එවැනි විශ්වාසභංගයක් අනවශ්‍ය බව සඳහන් කළේ යැයි අප වාර්තාකරු පැවසීය.", "URL": "https://sinhala.adaderana.lk/news.php?nid=60962", "Category": null, "Parent URL": null}