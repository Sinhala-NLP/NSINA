{"Source": "Adaderana", "Timestamp": "April 3, 2012 06:44 am", "Headline": "ජාත්‍යන්තර මූල්‍ය අරමුදලෙන් ඩොලර් මිලියන 426.8 ක ණයක්", "News Content": "ජාත්‍යන්තර මූල්‍ය අරමුදල විසින් ශ්‍රී ලංකාවට ලබාදීමට නියමිත තවත් ණය වාරිකයක් ලබාදීමට මූල්‍ය අරමුදලේ විධායක කමිටුව එකඟතාව පළ කර තිබේ. අමෙරිකාවේ වොෂිංටන් නුවර දී ඊයේ(02) රැස්වූ ජාත්‍යන්තර මූල්‍ය අරමුදලේ විධායක කමිටුව අදාළ ණය වාරිකය ලබාදීමට එකඟතාව පළ කර ඇති බව වාර්තා වේ. ඒ අනුව 07 වන සමාලෝචනයේ දී ණය වාරිකය වශයෙන් ශ්‍රී ලංකාවට අමෙරිකානු ඩොලර් මිලියන 426 . 8 ක් ලබාදීමට යෝජනා වී තිබේ. එමෙන්ම ජාත්‍යන්තර මූල්‍ය අරමුදල මගින් ලබාදෙන අවසන් ණය වාරිකය සඳහා 08 වන හෙවත් අවසන් සමාලෝචනය මේ වසරේ ජූලි මස 23 වන දින දක්වා කාලය දීර්ඝ කිරීමට ද විධායක කමිටුව තීරණය කර ඇති බව සඳහන්ය. ශ්‍රී ලංකාවේ ක්‍රියාත්මක ආර්ථික වැඩපිළිවෙළට සහයෝගය ලබාදීමේ අරමුණින් මෙම ණය වාරිකය ලබාදීමට තීරණය කර ඇති බව ජාත්‍යන්තර මූල්‍ය අරමුදල පෙන්වාදෙයි.", "URL": "https://sinhala.adaderana.lk/news.php?nid=23244", "Category": null, "Parent URL": null}