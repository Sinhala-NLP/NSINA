{"Source": "Adaderana", "Timestamp": "May 17, 2019 07:28 pm", "Headline": "සම්බුදු තෙමඟුල සැමරීමට රටම සැරසෙයි", "News Content": "බුදුරජාණන් වහන්සේගේ තෙමඟුල සිහිපත් කරමින් ලෝවැසි බෞද්ධ සැදැහැවතුන් බැතියෙන් සමරන දෙදහස් පන්සිය හැට තුන්වෙනි වෙසක් මංගල්‍යය හෙටට යෙදී තිබේ. පාස්කු ඉරුදින ප්‍රහාර වලින් පසුව දැඩි ආරක්ෂාවක් මධ්‍යයයේ මෙවර සැමරෙන වෙසක් පුන් පොහොය වෙනුවෙන් දිවයින පුරා ජනතාවගේ සූදානම පිළිබඳව අද දෙරණ කළ සොයාබැලීමක් පිළිබඳවයි මේ අනාවරණය. බුදුරජාණන් වහන්සේගේ තෙමඟුල සිහිපත් කෙරෙන,ලොව පුරා බෞද්ධ ජනතාව මහත් සැදැහැ සිතින් සහ උත්සවශ්‍රීයෙන් සමරන උතුම් වෙසක් පොහෝ දිනය හෙටට යෙදී තිබේ. වෙනත් වසරවල මැයි මාසයේදී රටම වෙසක් අසිරියට සූදානම් වුනත් මෙවර වෙසක් තොරණ, වෙසක් පහන්කූඩු හා දන්සැල් ආදිය එලෙස දක්නට ලැබෙන්නේ නොමැත. ඒ පසුගිය 21 වනදා අන්තවාදී ත්‍රස්තයින් පිරිසකගෙන් එල්ල වූ ම්ලේච්ඡ ප්‍රහාරයත් සමඟ රට තුළ ඇති වූ තත්වයත් දැඩි ආරක්ෂක වැඩපිළිවෙලත් හේතුවෙන්ය. පසුගිය වසරේ වෙසක් උත්සවයට දිවයින පුරා දන්සැල් 6000කට අධික සංඛ්‍යාවක් ලියාපදිංචි වී තිබුණද මෙවර එම සංඛ්‍යාව 92ක් දක්වා අඩුවී ඇතැයි මහජන සෞඛ්‍ය පරීක්ෂකවරුන්ගේ සංගමය පවසයි. ඕනෑම පොහොය දිනකදී පෙහෙවස් සමාදන් වීමට සහ වන්දනාවේ පැමිණෙන දහස් සංඛ්‍යාත සැදැහැවතුන්ගෙන් පිරීයන මිහින්තලේ රජමහාවිහාර භූමිය අද දිස්වූයේ මේ ආකාරයෙන්ය. වෙසක් පහන්කූඩූ , තොරණ,﻿දන්සැල් සහ පවත්වන්නට මෙවර හැකියාවත් නොතිබුණද බෞද්ධයින් ලෙස වෙසක් උළෙල අපට මෙවර සැමරිය හැක්කේ කෙසේද ? ඒ අනුව වෙසක් උළෙල හරසරින් සැමරීමට පෙළගැසුණු රට පුරා ජනතාව අසල්වැසියන් සමග තම ප්‍රෙද්ශවල මංමාවත් බෞද්ධ ධජවලින් සහ වෙසක් පහන් කූඩුවලින් සරසන අයුරු දක්නට ලැබුණි. බොහෝ ප්‍රදේශවල වෙසක් සැරසිලි සිදුකිරීමට බෞද්ධයින් සමග අන්‍යාගමික සහෝදර ශ්‍රී ලාංකිකයින්ද අත්වැල් බැඳගැනීම කැපී පෙනෙන කරුණකි. රටපුරා තරුණයින් විහාරස්ථාන තුළ වෙසක් කූඩූ නිර්මාණය කරමින් සිටියේ මහා සංඝරත්නය සමග එක්වයි. වෙසක් මාසයේදී කොළඹ මෙන්ම දිවයිනේ සෙසු ප්‍රෙද්ශවලද දක්නට ලැබෙන වෙසක් සැරසිලි අළෙවිසැල්වලට මෙවරත් ජනතාව පැමිණ සිටි අයුරු දක්නට ලැබුණි. මෙවර මංමාවත්වල වෙසත් තොරණ සහ පහන් කූඩූ වෙනදා මෙන් ඉදි නොවුනත් මින් පෙර නොතිබූ වෙසක් අසිරියක් සිය නිවෙස්වල නිර්මාණය කරගැනීමට බෞද්ධ ජනතාව වැඩි උනන්දුවකින් කටයුතු කර තිබෙනු දක්නට ලැබෙයි. මේ අතර දෙරණාභිවන්දනා ශ්‍රී කල්‍යාණි වෙසක් සජීවී විකාශය හෙට අලුයම 5.00 සිට දිනය පුරා කැලණිය රජමහා විහාරස්ථානයේ සිට සජීවීව ඔබ වෙත ගෙන ඒමට කටයුතු යොදා තිබේ.", "URL": "https://sinhala.adaderana.lk/news.php?nid=110166", "Category": null, "Parent URL": null}