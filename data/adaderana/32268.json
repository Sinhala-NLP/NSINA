{"Source": "Adaderana", "Timestamp": "March 10, 2013 08:23 am", "Headline": "ජනතා අදහස් විදුලි බිලටත් තට්ටු කරන්නද?", "News Content": "විදුලි ගාස්තු සංශෝධනය කිරීම සම්බන්ධයෙන් ජනතා අදහස් ලබාගැනීමට මහජන උපයෝගීතා කොමිසම තීරණය කර තිබේ. මේ මස 28 වන දින දක්වා ඒ සඳහා කාලය ලබාදී ඇති බව එහි සභාපති ආචාර්ය ජයතිස්ස ද කොස්තා මහතා සඳහන් කළේය. ඊට අමතරව අප්‍රේල් මස 4 වන දින කොළඹ දී ජනහමුවක් පවත්වා විදුලි ගාස්තු සම්බන්ධයෙන් ජනතා අදහස් ලබාගැනීමට ද තීරණය කර ඇති බව ඔහු පැවසුවේය. ලංකා විදුලිබල මණ්ඩලයට විදුලිය සඳහා මේ වසරට වියදම් වන මුදල පිළිබඳව මහජන උපයෝගීතා කොමිසමට පසුගියදා ඇස්තමේන්තු ඉදිරිපත් කර තිබේ. අදාළ ඇස්තමේන්තු අධ්‍යයනය කිරීමෙන් අනතුරුව බිලියන 39ක අනවශ්‍ය වියදමක් කපා හැරීමට හැකි වු බව ආචාර්ය ජයතිස්ස ද කොස්තා මහතා සඳහන් කළේය. ඉදිරි වැඩකටයුතු පිළිබඳව හෙට දිනයේ මහජන උපයෝගීතා කොමිසමේ විශේෂ සාකච්ඡාවක් ද පැවැත්වීමට නියමිත බව ද කොස්තා මහතා පැවසුවේය.", "URL": "https://sinhala.adaderana.lk/news.php?nid=32268", "Category": null, "Parent URL": null}