{"Source": "Adaderana", "Timestamp": "February 4, 2011 08:56 am", "Headline": "චෙන්නායි නිදහස් උළෙල ඇරඹෙයි", "News Content": "මෙරට නිදහස් උළෙලට සමගාමීව සංවිධාන කරන\"චෙන්නායි නිදහස් උළෙල\" අද(04) පැවැත්වේ. දකුණු ඉන්දීය නියෝජ්‍ය මහකොමසාරිස් වඩිවේල් ක්‍රිෂ්ණමූර්ති මහතාගේ උපදෙස් මත ශ්‍රී ලංකා මහාබෝධි සංගමය ඇතුළු සංවිධාන කිහිපයක දායකත්වයෙන් නිදහස් උළෙල අභිමානවත්ව පැවැත්වේ. අද පෙරවරු 7 ට චෙන්නායිහි සංඝගත දක්ෂිණාවක් පැවැත්වුණු අතර පෙරවරු 9 ට ජාතික ධජය එසවීමෙන් නිදහස් උළෙල ආරම්භ වෙයි. මේ අතර දකුණු ඉන්දියාවේ වෙසෙන ශ්‍රී ලාංකික සරණාගතයින් සම්බන්ධයෙන් විශේෂ වැඩසටහනක් ක්‍රියාත්මක කිරීමට ශ්‍රී ලංකා මහාබෝධි සංගමය පියවර ගෙන තිබේ. හෙට(05) එම සරණාගතයින් වෙනුවෙන් වියළි ආහාර ද්‍රව්‍ය බෙදාදීමේ වැඩසටහනක් ද පැවැත්වෙයි. මානුෂීය මෙහෙයුමට පෙර අවධියේ ඉන්දියාවට පැමිණි මෙම පිරිස තුළ ශ්‍රී ලංකාව සම්බන්ධයෙන් යහපත් ආකල්ප වර්ධනය කිරීමට ද පියවර‍ ගෙන ඇති බව ශ්‍රී ලංකා මහාබෝධි සංගමයේ සභාපති පූජ්‍ය බානගල උපතිස්ස හිමියන් සඳහන් කළේය.", "URL": "https://sinhala.adaderana.lk/news.php?nid=13971", "Category": null, "Parent URL": null}