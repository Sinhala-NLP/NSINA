{"Source": "Adaderana", "Timestamp": "February 22, 2019 07:08 pm", "Headline": "උමා ඔය ව්‍යාපෘතියේ ඉදිකිරීම් අගෝස්තු වන විට නිම කරන්න", "News Content": "උමා ඔය බහුකාර්ය ව්‍යාපෘතියේ ඉදිකිරීම් මෙම අගෝස්තු මාසය වන විට නිම කර එහි ප්‍රතිලාභ ජනතාවට ලබාදීමට කටයුතු කරන ලෙස ජනාධිපති මෛත්‍රීපාල සිරිසේන මහතා අදාළ අංශවලට උපදෙස් දෙයි. ව්‍යාපෘතියේ ඉදිකිරීම් සියයට 92ක් පමණ මේ වන විට අවසන්ව තිඛෙන අතර ඉදිරි කටයුතු ද කඩිනමින් සම්පූර්ණ කරන ලෙස ජනාධිපතිවරයා ව්‍යාපෘතිය බාර ඉංජිනේරුවන් ඇතුළු නිලධාරින්ට අද දැනුම් දුන්නේ ය. ජනාධිපති මෛත්‍රීපාල සිරිසේන මහතා මෙම උපදෙස් ලබා දුන්නේ උමා ඔය බහුකාර්ය ව්‍යාපෘතියේ ප්‍රගතිය සොයා බැලීමේ නිරික්ෂණ චාරිකාවකට අද (22) එක් වෙමිනි. මෙරට ක්‍රියාත්මක විශාලතම බහුකාර්ය ව්‍යාපෘතියක් වන උමා ඔය ව්‍යාපෘතිය සඳහා අයෝජනය කර ඇති මුදල ඇමරිකන් ඩොලර් මිලියන 535 කි. උමා ඔය බහුකාර්ය ව්‍යාපෘතිය යටතේ ඉදිකෙරෙන භූගත විදුලි බලාගාරයේ ඉදිකිරීම් ද මෙහිදී ජනාධිපතිවරයාගේ නිරික්ෂණයට ලක් විය. ජාතික විදුලිබල පද්ධතියට මෙගා වොට් 120ක විදුලිබල ධාරිතාවක් එක් කෙරෙන මෙම බලාගාරයේ ඉදිකිරීම් මේ වන නිම වෙමින් පවතී. උමා ඔය බහුකාර්ය ව්‍යාපෘතිය මඟින් දකුණේ සහ නිරිතදිග වියළි කලාපයේ ඉඩම් අක්කර 5000 කට යල මහ කන්නයේ වාරි ජලය සැපයීමට සැලසුම් කර තිබේ. එමෙන්ම වැල්ලවායල මොණරාගල පළාත්වල කුඩා වැව් 300 ක් පමණ මෙමඟින් පෝෂණය කිරීමට නියමිතය. ජලාශයේ ප්‍රධාන උමගේ ඉදිකිරීම් ද අද ජනාධිපතිවැයාගේ නිරික්ෂණට ලක් විය. ව්‍යාපෘතිය හරහා පුහුල්පොල දී සහ ඩයරබා දී ජලාශ දෙකක් ඉදි කෙරෙන අතර එම ඉදිකිරීම් ද ජනාධිපතිවරයා නිරික්ෂණය කරනු ලැබීය. පාරිසරික බලපෑම් පිළිබඳ නිසි ඇගැයීම් සිදු කරමින් සහ නිරන්තර අවධානය යොමු කරමින් ව්‍යාපෘතියේ කටයුතු සිදුකෙරෙමින් පවතී.", "URL": "https://sinhala.adaderana.lk/news.php?nid=104849", "Category": null, "Parent URL": null}