{"Source": "Adaderana", "Timestamp": "June 10, 2011 01:22 pm", "Headline": "පුහුණු මධ්‍යස්ථානයේදීම ධර්මාචාර්ය විභාගය ලිවීමට අවස්ථාවක්", "News Content": "නායකත්ව පුහුණු වැඩසටහනේ දෙවන අදියරට සහභාගී වන, දහම් පාසල් ධර්මාචාර්ය විභාගයට පෙනී සිටීමට අපේක්ෂිත සිසුන්ට එම පුහුණු මධ්‍යස්ථාන තුළ දීම විභාගයට පෙනී සිටීමට අවස්ථාව සලසා දෙන බව උසස් අධ්‍යාපන අමාත්‍යාංශය පවසයි. දෙවන අදියරේ පුහුණු වැඩසටහන ලබන 17 වැනි දින ඇ‍‍රඹෙන අතර ධර්මාචාර්ය විභාගය මේ මස 25, 26 සහ ජූලි මස 02 යන දිනවල දී පැවැත්විමට නියමිතය. විභාගය පැවැත්වෙන දින සඳහා අදාළ සිසුන් පාඨමාලාවෙන් නිදහස් කර හෝ විභාගයට පෙනී සිටිමට අවස්ථාව සලසා දෙන බව උසස් අධ්‍යාපන අමාත්‍යාංශයේ ලේකම් ආචාර්ය සුනිල් ජයන්ත නවරත්න මහතා සඳහන් කරයි. ඒ අනුව විභාග අපේක්ෂකයින් උසස් අධ්‍යාපන අමාත්‍යාංශ ලේකම්වරයාට හෝ විභාග කොමසාරිස්වරයා වෙත ලිපියක් යොමු කළ යුතුය. මේ අතර මො‍රටුව විශ්ව විද්‍යාලයේ ජාතික තාක්ෂණ ඩිප්ලෝමා පාඨමාලාවට තේරී පත්ව, නායකත්ව පුහුණු වැඩසටහනට සහභාගී වී සිටින සිසුන්ටද අදාළ පාඨමාලාව සඳහා ලියාපදිංචි වීමට අවස්ථාව ලබාදී තිබේ. එම පාඨමාලාව ලබන 18 වැනි දින ආරම්භ කිරීමට නියමිතය.", "URL": "https://sinhala.adaderana.lk/news.php?nid=16673", "Category": null, "Parent URL": null}