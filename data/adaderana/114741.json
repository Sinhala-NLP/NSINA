{"Source": "Adaderana", "Timestamp": "July 22, 2019 04:10 pm", "Headline": "රටේ නායකත්වය බාර ගන්න ඉපදුන දා සිට සුදානම්-සජිත්", "News Content": "රටේ නායකත්වය බාරගැනීමට තමන් සෑම විටම සූදානමින් පසුවන බව නිවාස ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. අද(22) පෙරවරුවේ මල්වතු අස්ගිරි මහනාහිමිවරුන් බැහැදැකීමෙන් අනතුරුව මාධ්‍ය වෙත අදහස් දක්වමින් අමාත්‍යවරයා මේ බව සඳහන් කළේය. නිවාස ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා අද පෙරවරුවේ මහනුවරට පැමිණ මල්වතු සහ අස්ගිරි මහනාහිමිවරුන් බැහැදුටුවේය. පක්ෂය විසින් 2020 දී ජනාධිපති අපේක්ෂකයා ලෙස නම් කරනු ලැබුවොත් සජිත් ප්‍රේමදාස මහතා මැතිවරණයට පිවිසෙන්නේ ද යනුවෙන් මෙහිදී මාධ්‍යවේදීන් විසින් ප්‍රශ්න කර සිටියේය. එවිට අමාත්‍යවරයා පවසා සිටියේ, “මම මෙච්චර කල් මොනව ද මේ කියාගෙන යන්නේ“ යනුවෙනි. “මම හිතන්නේ ඔබ තුමන්ලා මගේ කථා එකක්වත් අහන් නැතිව වෙන්න ඇති“ ලෙස ද අමාත්‍යවරයා මෙහිදී පැවසීය. තමා කෙලින් පුද්ගලයෙක් බවත් මාධ්‍ය ඇඳට බලා ඇති බවත් පැවසු අමාත්‍යවරයා, ඉපදුන දා සිට තමා නායකත්වය බාර ගැනීමට සුදානම් බව ද කියා සිටියේය. මේ අතර, කරූ ජයසූරිය මහතා ජනාධිපතිවරණයට ඉදිරිපත් වෙනු ඇතැයි පැවසෙන අතර, ඒ සම්බන්ධයෙන් අමාත්‍යවරයා පවසා සිටියේ, තමාගේ ඔලුවේ වරණයක් ගැන අදහස් නැති බවත්, චෛත්‍ය 1125 ක් සෑදීමට ඇති බවත්, දහම් පාසල් 1000 ක් සැදීමට බවත් පැවසීය. තමාට “වරණ“ වලින් වැඩක් නැති බවත් පැවසු අමාත්‍යවරයා රටේ ජනතාවගේ සියලු අපේක්ෂා ඉෂ්ඨ කරන බව ද සඳහන් කළේය.", "URL": "https://sinhala.adaderana.lk/news.php?nid=114741", "Category": null, "Parent URL": null}