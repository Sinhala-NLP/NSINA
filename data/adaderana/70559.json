{"Source": "Adaderana", "Timestamp": "March 8, 2017 07:09 am", "Headline": "සුදු සීනි පාලන මිල ඉවත් කිරීමේ සූදානමක්", "News Content": "ආනයනික සුදූ සීනි සඳහා රජය විසින් පනවා ඇති පාලන මිල ඉවත් කිරීම පිළිබඳව පාරිභෝගික කටයුතු පිළිබද අධිකාරියේ අවධානය යොමුවී තිබේ.ලෝක වෙළෙඳපළේ සුදු සීනි මිල ගණන් ඉහළ යාම හේතුවෙන් ඒ පිළිබඳ අවධානය යොමුකර ඇති බව පාරිභෝගික කටයුතු පිළිබඳ අධිකාරිය පවසයි.පසුගිය ජනවාරි මස 27 වැනිදා පාරිභෝගික කටයුතු පිළිබඳ අධිකාරී පනත යටතේ සුදු සීනි කිලෝග්රෑයමයක් සඳහා රුපියල් 93ක පාලන මිලක් පනවමින් විශේෂ ගැසට් පත්‍රයක් නිකුත් කරනු ලැබිණි.කෙසේවෙතත් ලෝක වෙළෙඳපළේ සීනි මිල ඉහළයාම හේතුවෙන් මේ වන විට මෙරට වෙළෙඳපළ තුළ පාලන මිලට වැඩියෙන් සීනි අලෙවි කරන බව පාරිභෝගික කටයුතු පිළිබඳ අධිකාරිය සිදුකළ සොයා බැලීමකදී තහවුරු වී තිබේ.පවතින තත්ත්වය හමුවේ ඉදිරියේ දී සීනී ආනයනය සීමා කිරීමට කටයුතු කළහොත් දිවයින තුළ සීනි හිඟයක් ඇති වීමේ අවදානමක් පවතින බව වාර්තා වේ.ඒ හේතුවෙන් ආනයනිකයින් ආරක්ෂා වන පරිදි රජය විසින් නියම කළ පාලන මිල ඉවත් කිරීම සඳහා මේ වන විටත් යෝජනා ඉදිරිපත් වී ඇති බව පාරිභෝගික කටයුතු පිළිබද අධිකාරිය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=70559", "Category": null, "Parent URL": null}