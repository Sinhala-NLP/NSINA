{"Source": "Adaderana", "Timestamp": "April 7, 2012 02:16 pm", "Headline": "දෙවන ටෙස්ට් තරගයේ ජය එංගලන්තයටයි", "News Content": "සංචාරක එංගලන්ත කණ්ඩායම සහ ශ්‍රී ලංකා කණ්ඩායම අතර පැවැති දෙවන ටෙස්ට් ක්‍රිකට් තරගයෙන් කඩුලු 08 ජයක් ලබාගැනීමට එංගලන්ත කණ්ඩායම සමත්විය. ඒ අනුව 1 – 1 ක් ලෙස දෙරට අතර ටෙස්ට් තරගාවලිය ජය පැරදුමකින් තොරව සමවීමෙන් අවසන් විය. මෙම ටෙස්ට් ක්‍රිකට් තරගයේ ශ්‍රී ලංකා දෙවන ඉනිම ලකුණු 278 ට සීමාකිරීමට එංගලනත් පන්දුයවන්නන්ට හැකිවිය. ඒ අනුව ලකුණු 94 ක ඉලක්කයක් වෙනුවෙන් පිටියට පිවිසි එංගලන්ත කණ්ඩායම පන්දු වාර 19 පන්දු 04 ක් තුළ කඩුලු 02 ක් පමණක් දැවී ලකුණු 97 ක් රැස්කරමින් තරගයේ ජය වාර්තා කිරීමට සමත්විය. ශ්‍රී ලංකා ප්‍රථම ඉනිම ලකුණු 275 ට සීමා වූ අතර එංගලන්ත කණ්ඩායම සිය පළමු ඉනිම සඳහා ලකුණු 460 ක් රැස්කිරීමට සමත්විය. ඒ අනුව ශ්‍රී ලංකා කණ්ඩායම දෙවන ඉනිම ආරම්භයේ දී පසුවූයේ එංගලන්ත පළමු ඉනිමට වඩා ලකුණු 185 ක් පසුපසිනි. දෙවන ඉනිමට ශ්‍රී ලංකා කණ්ඩායම ලබාගත් ලකුණු 278 ත් සමගින් එංගලන්ත කණ්ඩායම ජයග්‍රහණය සඳහා දෙවන ඉනිමේ දී ලබාගත යුතු වූයේ ලකුණු 94 ක් පමණි.", "URL": "https://sinhala.adaderana.lk/news.php?nid=23346", "Category": null, "Parent URL": null}