{"Source": "Adaderana", "Timestamp": "November 16, 2010 02:39 pm", "Headline": "වෙන්නප්පුව සහ මාරවිල හොර මත්පැන් නිපදවූ තැන් 5ක් කොටුවෙයි", "News Content": "වෙන්නප්පුව සහ මාරවිල ප්‍රදේශවල පවත්වාගෙන ගිය නීතිවිරෝධී මත්පැන් නිෂ්පාදනය කරන ස්ථාන 5ක් හසුකරගැනීමට වලාන දූෂණ මර්දන ඒකකය සහ පොලිස් විශේෂ කාර්ය බලකාය සමත්ව තිබේ. මෙහිදී අදාළ ස්ථානවල සිටි සැකකරුවන් සිව්දෙනෙකු ද අත්අඩංගුවට ගෙන ඇති බව වාර්තා වේ. ගිංඔය ප්‍රදේශයේ පවත්වාගෙන ගිය එවැනි නීතිවිරෝධී ස්කාගාරයක තිබී මත්පැන් නිපදවීමට යොදාගන්නා ගෝඩා අඩංගු බැරල් 102 ක් සොයාගත් බව පොලිසිය පවසයි. තවත් ස්කාගාරයක තිබී ගෝඩා ලීටර 9000 ක් සහ ගෝඩා ලීටර දස දහසකට වැඩි ධාරිතාවක් තැන්පත් කළ හැකි ටැංකි දෙකක් සොයාගැනීමට වැටලීම් සිදුකළ නිලධාරීන් සමත්ව තිබේ. එක්දින මෙහෙයුමක් ලෙස ඊයේ(15) දිනයේ ක්‍රියාත්මක කළ මෙම වැටලීම් සඳහා‍ නිලධාරීන් 60 දෙනෙකු පමණ සහභාගී වී ඇති බව සඳහන්ය. වැටලීම්වල දී සොයාගත් සියලු ද්‍රව්‍යවල වටිනාකම රුපියල් විසි ලක්ෂය ඉක්මවන බව ද වාර්තා වේ.", "URL": "https://sinhala.adaderana.lk/news.php?nid=12196", "Category": null, "Parent URL": null}