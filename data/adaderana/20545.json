{"Source": "Adaderana", "Timestamp": "December 8, 2011 01:07 pm", "Headline": "වැරදුණු බව පිළිගන්නවා-වැරදි නිවරදි කරනවා ", "News Content": "ආන්දෝලනයට තුඩු දුන් මොරටුව රාවතාවත්තේ ළමා නිවාසය සම්බන්ධ සිදුවීම මානුෂීය හා සංවේදී ප්‍රශ්නයක් බව ජනමාධ්‍ය හා ප්‍රවෘත්ති අමාත්‍ය කෙහෙලිය රඹුක්වැල්ල මහතා පවසයි. එහිදී එකී ළමා නිවාසයේ පාලක පක්ෂයට මෙන්ම වගකිව යුත්තන්ට යම් අසාධා‍රණයක් සිදුවූ වග තමන් පිළිගන්නා බව අමාත්‍යවරයා කියා සිටියේ අද ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට එක්වූ පසු මාධ්‍යවේදියෙකු නැඟූ ප්‍රශ්නයකට පිළිතුරු ලබාදෙමිනි. මතභේදයට ලක්වූ මොරටුව, රාවතාවත්ත ළමා නිවාසය සම්බන්ධයෙන් සාධාරණයක් ඉටුකරන තුරු තමන් මෙවර නත්තල් උත්සව සමයේ දී පැවැත්වෙන රාජ්‍ය උත්සවය හා රාජ්‍ය සංස්ථා වැඩසටහන් වර්ජනය කරන බව කොළඹ අගරදගුරු අතිඋතුම් කාදිනල් මැල්කම් රංජිත් හිමිපාණන් පවසා තිබිම පිළිබඳ කිවහැක්කේ කුමක්ද යන්න මාධ්‍යවේදියා විසින් ප්‍රශ්න කර තිබේ. ‍ ගබ්සා කිරීම තහනම් නිසා යම්කිසි හේතූන් නිසා තමන් බලාපොරොත්තු නොවන ආකාරයේ ගැබ්ගැනීමක් සිදුවුණොත් එවැනි අයට සහයවීම පොදු සමාජයේ වගකීමක් විය යුතු බවත්,‍ මෙම දරුවන් බිහිවූ පසු ඔවුන් නිසියාකාරව හදාවඩා ගැනීමට කටයුතු කිරීම ද මනුෂ්‍ය සමාජයේ වගකීමක් බවත් පසුගිය 03 වන දින මාධ්‍ය හමුවක් පවත්වමින් කාදිනල් හිමිපාණන් ප්‍රකාශ කළේය. ‍ තෙරේසා මව්තුමිය විසින් පිහිටුවන ලද මිෂනරීස් ඔෆ් චැරිටි නම් මෙම සංවිධානය ලොව පුරා මෙවැනි සුවිශාල සේවාවක් ඉටුකරන බව එම සේවාවම මෙම ළමා නිවාසය තුළ දකින්නට ලැබුණු බවත් මැල්කම් රංජිත් හිමිපාණන් වැඩිදුරටත් එහිදී අවධාරණය කළේය. කෙසේ වුවත් අද පැවති(08) කැබිනට් තීරණ දැනුම්දීමේ මාධ්‍ය හමුවේදී අමාත්‍ය කෙහෙලිය රඹුක්වැල්ල මහතා ‍කියා සිටියේ සිදුවූ වැරදි නිවරදි කිරීමට රජය විසින් කටයුතු කරන බවයි. මොරටුව, රාවතාවත්ත ප්‍රදේශයේ ළමා නිවාසයක් පවත්වාගෙන යන මුවාවෙන් ළමුන් පිටරටට විකිණීමේ ජාවාරමක් කළ බවට මෙම සිදුවීමට අදාළ පළමුව වාර්තා පළවිය. පසුගිය නොවැම්බර් මස 23 වන දින මෙම ස්ථානය වටලන විට එම ළමා නිවාසය තුළ ළමුන් 42 ක් සිටින බවට ලේඛනගතව තිබුණ ද ජාතික ළමා රක්ෂණ අධිකාරියේ නිලධාරින් එම ස්ථානය පරීක්ෂා කරන අවස්ථාවේ එහි ළමුන් 63 දෙනෙකු සිට තිබේ. ඊට අමතරව ගැබිණි කාන්තාවන් 31 දෙනෙකු ද එම ස්ථානයේ සිට ඇති බව ජාතික ළමා රක්ෂණ අධිකාරියේ සභාපතිනිය නීතීඥ අනෝමා දිසානායක මහත්මිය ප්‍රකාශ කර තිබිණි. කෙසේ වෙතත් මෙම සිදුවීමට අදාළව තවදුරටත් අධිකරණයේ නඩුවක් විභාග වෙමින් පවතියි.", "URL": "https://sinhala.adaderana.lk/news.php?nid=20545", "Category": null, "Parent URL": null}