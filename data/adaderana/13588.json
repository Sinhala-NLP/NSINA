{"Source": "Adaderana", "Timestamp": "January 19, 2011 08:53 am", "Headline": "ජිනා තවදුරටත් රිමාන්ඩ්", "News Content": "කොල්ලුපිටිය ප්‍රදේශයේ සුපිරි වෙළඳ සංකීර්ණයක ගණිකා නිවාසයක් පවත්වාගෙන යාම සහ කළමනාකරණය කිරීමේ සිද්ධියකට අදාළව අත්අඩංගුවට ගත්\"ජීනා\"නැමැති කාන්තාව තවදුරටත් රිමාන්ඩ් භාරයේ තැබීමට අධිකරණය නියෝග කර තිබේ. පානදුර, වලාන වි‍ශේෂ විමර්ශන ඒකකය ඉදිරිපත් කළ කරුණු සලකා බැලූ කොළඹ කොටුව මහේස්ත්‍රාත් ලංකා ජයරත්න මෙනවිය සැකකාරිය ලබන මස 01 වැනිදා දක්වා රිමාන්ඩ් භාරයේ තැබීමට නියෝග කළාය. පොලිසිය අධිකරණයට වාර්තාවක් ඉදිරිපත් කරමින් සඳහන් කර සිටියේ අදාළ ගණිකා නිවාසයේ සිටි බවට සැකකරන සෙසු කාන්තාවන් සොයාගැනීම සඳහා පරීක්ෂණ ආරම්භ කර ඇති බවයි. පොලිසියේ ප්‍රකාශයට විරෝධය පළ කළ සැකකාරිය වෙනුවෙන් පෙනී සිටි ජනාධිපති නීතීඥ ජයන්ත වීරසිංහ මහතා, පොලිසිය ව්‍යාජ කරුණු ඉදිරිපත් කරමින් සැකකාරිය දිගින් දිගටම රිමාන්ඩ් භාරයට පත් කිරීමට උත්සාහ කරන බවට චෝදනා කළේය. එමෙන්ම සැකකාරිය රෝගී තත්ත්වයෙන් පෙළෙන බව ද හෙතෙම අධිකරණයට පෙන්වා දුන්නේය. ඉදිරිපත් වූ කරුණු සලකා බැලූ මහේස්ත්‍රාත්වරිය සැකකාරිය තවදුරටත් රිමාන්ඩ් භාරයේ තැබීමට නියෝග කළ අතර සැකකාරියට අවශ්‍ය වෛද්‍ය ප්‍රතිකාර ලබාදීමට ද පියවර ගන්නා ලෙස බන්ධනාගාර අධිකාරීවරයාට නියෝග කළාය.", "URL": "https://sinhala.adaderana.lk/news.php?nid=13588", "Category": null, "Parent URL": null}