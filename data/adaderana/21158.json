{"Source": "Adaderana", "Timestamp": "January 4, 2012 05:45 pm", "Headline": "දරුකමට හදන ළමයි වෙනුවෙන් නීති විශ්ලේෂණ කමිටුවක්", "News Content": "ළමයින් දරුකමට හදාවඩා ගැනීමේ නීති විශ්ලේෂණයට කමිටුවක් පත් කර ඇති බව ළමා සංවර්ධන හා කාන්තා කටයුතු අමාත්‍යාංශය පවසයි. ඒ අනුව දේශීය හා විදේශීය වශයෙන් ළමයින් දරුකමට හදාවඩා ගැනීම සඳහා ලබා දීම සම්බන්ධයෙන් පවත්නා නීතිරීති විශ්ලේෂණය කිරීම සඳහා මෙම කමිටුවට බලය පැවරෙනු ඇත. දරුවන් ලබා දීමේදී මතු වී ඇති ගැටලු සහ ළමයින්ගේ ආරක්ෂාව ගැන සළකා දැනට පවත්නා නීතිරීතිවල වෙනසක් සිදුකිරීමට අවශ්‍ය ද යන්න සොයා බැලීම සඳහා මෙම නීති වි‍ශ්ලේෂණය කළ යුතුව ඇති බව ළමා සංවර්ධන හා කාන්තා කටයුතු අමාත්‍ය තිස්ස කරලියද්ද මහතා විසින් පෙන්වා දී තිබේ. පරිවාස හා ළමාරක්ෂක සේවා කොමසාරිස් සරත් අබේගුණවර්ධන, ළමා ආරක්ෂණ අධිකාරියේ සභාපති අනෝමා දිසානායක, ළමා ලේකම් කාර්යාලයේ අධ්‍යක්ෂ යමුනා පෙරේරා, අමාත්‍යාංශයේ අතිරේක ලේකම් අශෝක අලවත්ත, ළමා සංවර්ධන හා කාන්තා කටයුතු අමාත්‍යාංශයේ උපදේශක සිරිසේන තෙන්නකෝන් ඇතුළු 08 දෙනෙකුගෙන් යුතු කමිටුවක් මෙසේ පත් කර ඇති බව අමාත්‍යාංශය විසින් නිකුත් කළ නිවේදනයක වැඩිදුරටත් සඳහන් වේ.", "URL": "https://sinhala.adaderana.lk/news.php?nid=21158", "Category": null, "Parent URL": null}