{"Source": "Adaderana", "Timestamp": "May 24, 2018 04:11 pm", "Headline": "මෛත්‍රීට නැවතත් ජනපති වෙන්න නම් මහින්දගේ ආශිර්වාදය ගන්න ඕනේ", "News Content": "මෛත්‍රීපාල සිරිසේන ජනාධිපතිවරයාට නැවත වතාවක් ඊළඟ ජනාධිපතිවරණයට ඉදිරිපත් වීමට අවශ්‍ය නම් වහාම කළ යුත්තේ මහින්ද රාජපක්ෂ මහතාගේ ආශිර්වාදය ලබා ගෙන අපේක්ෂක ලැයිස්තුවට ඇතුළත් වීම බව පාර්ලිමේන්තු මන්ත්‍රී ඩිලාන් පෙරේරා මහතා පවසයි. අද(24) කොළඹ පැවති නිදහසේ මාධ්‍ය කේන්ද්‍රයේ මාධ්‍ය හමුවකට එක්වෙමින් මන්ත්‍රීවරයා මෙම අදහස් පළ කළේය. මෛත්‍රීපාල සිරිසේන ජනාධිපතිවරයා ඒ සඳහා පක්ෂයේ මහ ලේකම්වරයා ද ඉතා ඉක්මනින් වෙනස් කළ යුතු බව ද ඔහු පැවසීය. මේ අතර ඊයේ(23) රාත්‍රියේ හිටපු ජනාධිපතිවරයා සමඟ ඉතා සුහද සාකච්ඡාවක් පැවති බවත් එහිදී අතීතයේ හා වර්තමානයේ දේශපාලන වේදිකාවේ සිදුවු රස කථා ගැන සාකච්ඡා වු බවත් පැවසු ඩිලාන් පෙරේරා මන්ත්‍රීවරයා එක්සත් ජාතික පක්ෂ විරෝධී ගමනක් සඳහා අවශ්‍ය නායකත්වය ලබා දෙන්න මහින්ද රාජපක්ෂ මහතා එකතු වීම පිළිබඳව සතුටුවන බව ද පැවසීය. අග්‍රාමාත්‍යවරයාට එරෙහිව ඡන්දය භාවිතා කර විපක්ෂයේ අසුන් ගත් මන්ත්‍රීවරු 16 දෙනා සම්බන්ධයෙන් මුල සිටම මහින්ද රාජපක්ෂ මහතා සතුටුදායක තත්ත්වයක සිටි බවත්, පැවසු මන්ත්‍රීවරයා වැඩිදුරටත් කියා සිටියේ, මේ රටට හරියන්න ඕන නම් අග්‍රාමාත්‍යධූරයෙන් රනිල් වික්‍රමසිංහ මහතා ඉවත් විය යුතු බවත් ශ්‍රී ලංකා නිදහස් පක්ෂයට හරි යන්න ඕන නම් මහ ලේකම් ධූරයෙන් දුමින්ද දිසානායක මහතා ඉවත් විය යුතු බවත්ය. කෙසේ වෙතත් පක්ෂයේ ප්‍රතිසංවිධාන කටයුතු අවසන් වීමෙන් අනතුරුව දැනට විපක්ෂයේ අසුන් ගත් 16 දෙනා 25 දෙනෙකු දක්වා වැඩි විය හැකි බවත් ඩිලාන් පෙරේරා මහතා සඳහන් කරයි.", "URL": "https://sinhala.adaderana.lk/news.php?nid=89763", "Category": null, "Parent URL": null}