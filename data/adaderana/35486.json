{"Source": "Adaderana", "Timestamp": "July 4, 2013 03:38 pm", "Headline": " පුංචි ආණ්ඩුවල පුටු පුරවන්න විශේෂ විධිවිධාන ගෙනෙයි", "News Content": "පළාත් පාලන ආයතනවල මන්ත්‍රී ආසන පුරප්පාඩු පිරවීම සඳහා විශේෂ විධිවිධාන පනත් කෙටුම්පතක් ගෙන ඒමට කැබිනට් අනුමැතිය හිමිව ඇති බව කැබ්නට් මාධ්‍ය ප්‍රකාශක, අමාත්‍ය කෙහෙළිය රඹුක්වැල්ල මහතා පවසයි. 2012 අංක 22 දරණ පළාත් පාලන ඡන්ද විමසීම් පනත යටතේ මෙම විශේෂ විධිවිධාන පනත් කෙටුම්පත ගෙන ඒමට නියමිතය. පවත්නා පනතෙහි මන්ත්‍රී ආසන පිරවීමේදී උද්ගතවන ගැටලුකාරී තත්ත්වය මගහරවා ගැනීම සඳහා මෙම තීරණය ‍ගෙන ඇති බව අමාත්‍යවරයා කියා සිටියේ අද(04) කැබිනට් තීරණ දැනුම්දීමේ මාධ්‍ය හමුවට එක්වෙමිනි. එසේම උගත් පාඩම් හා ප්‍රතිසන්ධානය සඳහා වූ ජනාධිපති කොමිෂන් සභා වාර්තාවට නව නිර්දේශ 53 ක් සමග ජාතික ක්‍රියාකාරී සැලැස්මක් ක්‍රියාවට නැංවීමට ද කැබිනට් අනුමැතිය හිමිව ඇති බව අමාත්‍යවරයා සඳහන් කළේය. පොහොර හිඟයක් සම්බන්ධයෙන් මතුවන චෝදනා පිළිබඳ සොයා බලා සම්පූර්ණ වාර්තාවක් මී ළඟ කැබිනට් මණ්ඩලයට ඉදිරිපත් කරන ලෙස කෘෂි කර්මාන්ත අමාත්‍යවරයාට දැනුම්දී ඇති බවද ඔහු කියා සිටියේය.", "URL": "https://sinhala.adaderana.lk/news.php?nid=35486", "Category": null, "Parent URL": null}