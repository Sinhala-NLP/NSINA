{"Source": "Adaderana", "Timestamp": "October 22, 2016 09:37 pm", "Headline": " කල්පිටියට යෙදවූ විශේෂ පොලිස් කණ්ඩායම් යළි කැඳවයි", "News Content": "අද (22) පස්වරු 6.00න් පසුව කල්පිටිය ප්‍රදේශයට යොදවා ඇති පොලිස් විශේෂ කාර්යය බලකා කණ්ඩායම් යළි කැඳවීමට පියවර ගන්නා බව පොලිස් විශේෂ කාර්යය බලකා භාර අණදෙන නිලධාරී ජ්‍යෙෂ්ඨ නියෝජ්‍ය පොලිස්පති එම්.ආර්.ලතීෆ් මහතා පවසයි.අද දෙරණ කළ විමසීමකට පිළිතුරු දෙමින් ඒ මහතා මේ බව සඳහන් කළේය.කල්පිටිය ප්‍රදේශයේ ධීවරයින් දෙපිරිසක් අතර ඊයේ (21) ඇතිවූ නොසන්සුන්තාවෙන් අනතුරුව ප්‍රදේශයේ නීතිය හා සාමය ආරක්ෂා කිරීම සඳහා පොලිස් විශේෂ කාර්යය බලකාය ඇතුළු අතිරේක පොලිස් කණ්ඩායම් යෙදවීමට බලධාරීන් පියවර ගන්නා ලදී.කෙසේවුවත් මේ වනවිට ප්‍රදේශයේ තත්ත්වය ඉතා සාමකාමී බැවින් සියයකින් යුත් විශේෂ කාර්යය බලකා සාමාජිකයින් කණ්ඩය යළි කැඳවීමට තීරණය කර ඇති බව පොලිස් විශේෂ කාර්යය බලකායේ අණදෙන නිලධාරීවරයා සඳහන් කළේය.අද දිනය තුළ නීතිය හා සාමය කඩවීමේ කිසිඳු ක්‍රියාවක් වාර්තා නොවුණද කල්පිටිය ප්‍රදේශයට තවදුරටත් විශේෂ පොලිස් ආරක්ෂාවක් යොදවා ඇති බව පොලීසිය පැවසුවේය.", "URL": "https://sinhala.adaderana.lk/news.php?nid=65299", "Category": null, "Parent URL": null}