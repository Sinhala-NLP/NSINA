{"Source": "Adaderana", "Timestamp": "March 28, 2019 05:34 pm", "Headline": "යතුරුපැදියක ගැටී අයෙක් මරුට", "News Content": "යතුරුපැදියක ගැටී ප්‍රතිකාර ලබමින් සිටි පුද්ගලයෙකු මිය ගොස් ඇති පුවතක් මාරවිල ප්‍රදේශයෙන් වාර්තා වෙයි. පුද්ගලයා යතුරු පැදියක ගැටී තුවාල ලබා කොළඹ ජාතික රෝහලේ ප්‍රතිකාර ලබමින් සිටින අතරතුර මියගොස් ඇති බව මාරවිල පොලීසිය ප්‍රකාශ කර සිටියි. මිය ගොස් ඇත්තේ දුන්කන්නාව-මානිංගල පදිංචිව සිටි වයස අවුරුදු 70ක් වන අයෙකි. පසුගිය 23 වැනිදා සවස 6.15ට පමණ නාත්තන්ඩිය - කුලියාපිටිය මාර්ගයේ දුන්කන්නාව ප්‍රදේශයේදී මෙම අනතුර සිදුවී ඇත. අනතුරින් තුවාල ලබා සිටි අදාළ පුද්ගලයා මාරවිල මූලික රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා කොළඹ ජාතික රෝහලට මාරුකර යවා ඇත. පසුව ප්‍රතිකාර ලබමින් සිටින අතර තුර තුවාලකරු 26 වැනිදා රාත්‍රියේ මිය ගොස් ඇති බව අද දෙරණ වාර්තාකරු ප්‍රකාශ කර සිටියි. මිය ගොස් ඇති අය නාත්තන්ඩිය-කුලියාපිටිය මාර්ගය හරහා මාරු වන විට එම මාර්ගයේම ගමන් කළ යතුරු පැදියක ගැටීමෙන් අනතුර සිදුවී ඇත. අනතුරට සම්බන්ධ යතුරුපැදිකරු මාරවිල පොලීසිය විසින් අත්අඩංගුවට ගෙන ඇත. සිද්ධිය සම්බන්ධ වැඩිදුර විමර්ශන කටයුතු මාරවිල පොලීසිය විසින් සිදුකරනු ලබයි.", "URL": "https://sinhala.adaderana.lk/news.php?nid=106916", "Category": null, "Parent URL": null}