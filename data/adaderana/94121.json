{"Source": "Adaderana", "Timestamp": "August 9, 2018 01:39 pm", "Headline": "වෘත්තීය සමිති ත්‍රස්ථවාදය පරාජය කරන්න කාලය එළඹිලා", "News Content": "දුම්රිය වෘත්තීය සමිති ක්‍රියාත්මක කර ඇති හදිසි වැඩවර්ජනය වෘත්තීය සමිති ඉතිහාසයේ කළු පැල්ලමක් ලෙස හැඳින්විය හැකි බව අග්‍රාමාත්‍ය කාර්ය මණ්ඩල ප්‍රධානී අමාත්‍ය සාගල රත්නායක මහතා පවසයි. අමාත්‍යවරයා පෙන්වාදෙන්නේ මෙම අනපේක්ෂිත වර්ජනය හේතුවෙන් සේවය නිමවා නිවෙස් බලා යන දහස් ගණනක මගීන් මෙන්ම මෙවර උසස් පෙළ විභාගයට පෙනී සිටින සිසු සිසුවියන් විශාල පිරිසක් අපහසුතාවයට පත් වූ බවයි. ඊයේ (08) දිනයේ මෙම වෘත්තීය සමිති පෙන්නුම් කලේ අන් කිසිවක් නොව වෘත්තිය සමිති ත්‍රථවාදයක් බව සාගල රත්නායක අමාත්‍යවරයා පැවසීය. රටක් වශයෙන් එකතු වී 30 වසරක් තිස්සේ මෙරට විනාශ මුඛයට ඇද දැමූ බෙදුම්වාදී ත්‍රස්ථ වාදය පරාජය කළ ආකාරයට මෙම වෘත්තීය සමිති ත්‍රස්ථවාදය මතවාදීමය වශයෙන් හා ප්‍රායෝගිකව පරාජය කිරීමට කාලය එළඹ ඇති බවයි අමාත්‍යවරයා පවසයි. වෘත්තීය සමිති සහ ඔවුන්ගේ අයිතිවාසිකම් වලට උපරිමයෙන් ගරු කල ද වෘත්තීය සමිති වල වගකීම වන්නේ සදාචාරමය සහ ආචාරධර්මික රාමුවක් තුළ සිය කටයුතු සිදු කිරීම බව සංගල රත්නායක අමාත්‍යවරයා පෙන්වාදෙයි. වැඩවර්ජනයක් දියත් කිරීම වෘත්තීය සමිතියක අවසන් උපාය මාර්ගය විය යුතු අතර එය කිසි ලෙසකින්වත් තමන් සතු පළමු ආයුධය ලෙස භාවිත නොකල යුතු බව අග්‍රාමාත්‍ය කාර්යමණ්ඩල ප්‍රධානී අමාත්‍ය සංගල රත්නායක මහතා නිවේදනයක් නිකුත් කරමින් වැඩිදුරටත් සඳහන් කළේය. කෙසේවෙතත් වැටුප් විශමතාවට විසදුම් ලබා නොදීමට විරෝධය පළ කරමින් දුම්රිය රියදුරු, නියාමක ඇතුළු වෘත්තිය සමිති කිහිපයක් ආරම්භ කළ වැඩවර්ජනය තවදුරටත් ක්‍රියාත්මක කරන බව වෘත්තීය සමිති නියෝජිතයින් පවසයි. වර්ජනය හේතුවෙන් අද (09) දිනය තුළ කිසිඳු දුම්රියක් ධාවනය නොවූ බව දුම්රිය ප්‍රධාන පාලක මැදිරිය සඳහන් කළේය. දුම්රිය රියදුරන්ගේ සංගමයේ ලේකම් ඉන්දික දොඩංගොඩ මහතා සඳහන් කලේ සිය වර්ජනය සම්බන්ධයෙන් මෙතෙක් බලධාරීන්ගෙන් සාකච්ඡාවක් ලැබී නොමැති බවයි.", "URL": "https://sinhala.adaderana.lk/news.php?nid=94121", "Category": null, "Parent URL": null}