{"Source": "Adaderana", "Timestamp": "November 29, 2011 12:30 pm", "Headline": "රිචඩ් පීරීස් සමාගම Tea Colour Sorter යන්ත්‍ර ආනයනය කරයි", "News Content": "රිචඩ් පීරිස් සමාගම, ශ්‍රී ලංකාවේ තේ නිෂ්පාදනයේ යෙදෙන මහා පරිමාණ සේම කුඩා තේ නිෂ්පාදකයන්ටත් වැඩි ප්‍රතිලාභ ලැබිය හැකි තේ ප‍්‍රමිතිය වර්ධනය කරන \"ටී කලර් සෝර්ටර්\" (Tea Colour Sorter) යන්ත්‍ර මෙරටට ආනයනය කර අලෙවිකිරීම දැන් අරඹා තිබේ. මෙය චීනයේ \"කලර් සෝටර්\" යන්ත්‍ර නිපඳවන ප‍්‍රමුඛතම සමාගම් පහට අයත්, \"අනුහුයි ෂොන්ග්කේ ඔප්ටික් ඉලෙක්ට්‍රෝනික් කලර් සෝටර් සමාගමේ\" නිෂ්පාදනයක්වන අතර, මෙම නව \"කලර් සෝටර්\" යන්ත්‍ර මගින් මෙරට තේ කර්මාන්තශාලාවල නිපදවෙන තේවල ප‍්‍රමිතියට බාධා කරන සියලු කොටස් නව තාක්ෂණයෙන් ඉවත් කෙරේ. එය මෙරට තේවලට විදේශීය වෙළඳපොළේ වැඩිම ඉල්ලූමක් නිර්මාණයවීමේ ප‍්‍රවණතාවක් වර්ධනය කරන්නකි. මෙතෙක් ශී‍්‍ර ලංකාවට ආනයනය කරනු ලැබුවේ, ජපානයේ නිපදවූ \"කලර් සෝටර්\" යන්ත්‍ර වූ අතර, එහි මිල අධීකවීමෙන්, කුඩා තේවතු හිමියන්ගේ තේ නිෂ්පාදනයෙහි ප‍්‍රමිතිය වර්ධනය කරගැනීමට තිබූ අසීරුතාවද රිචඩ් පීරිස් සමාගම විසින් චීනයෙන් ගෙන්වන \"කලර් සෝටර්\" යන්ත්‍ර මගින් මඟ හැරෙනු ඇත. මන්ද ලොවේ \"කලර් සෝටර්\" යන්ත‍්‍ර නිපදවීමේ ප‍්‍රමුඛත්වය දැරුවේ, ජපානය හා කොරියාව වැනි රටවල් වූවද, මෑතක සිට චීනය එම යන්ත්‍ර වැඩිම වෙළඳ කොටස හිමිකර ගැනීමට සමත්ව තිබේ. එහෙයින් ජපන් තාක්ෂණයට සමානවම චීනයේ නිපඳවන මෙම \"කලර් සෝටර්\" යන්ත‍්‍ර මිලෙන් 50% ට පමණ අඩු මුදලකට ලබාගත හැකිවීම ද විශේෂත්වයකි. රිචඩ් පීරිස් සමාගම විසින් ශී‍්‍ර ලංකාවට චීනයෙන් ආනයනය කරන \"කලර් සෝටර්\" යන්ත්‍ර තේවල ප‍්‍රමිතිය වර්ධනයකිරීමට භාවිතා කෙරෙන වර්ණ හෝ කළුසුදු කැමරා යන දෙවර්ගයෙන්ම මෙරටදී මිලදී ගැනීමේ හැකියාව ලැබේ. මෙම \"කලර් සෝටර්\" විවිධ මාදිලිවලින් ලබාගත හැකි අතර, එම මාදිලි අනුව පැයකට ප‍්‍රමිතිය වර්ධනය කරගත හැකි තේ කිලෝග‍්‍රෑම් ප‍්‍රමාණය වෙනස්වන අතර, එම විවිධ මාදිලි අනුව \"තේ කලර් සෝටර්\" මිලදීගැනීමෙන් පාරිභෝගිකයන්ගේ අවශ්‍යතාව සකසුරුවම්ව විසඳාගත හැක. රිචඩ් පීරිස් සමාගම මෑතකදී චීනයෙන් ආනයනය කළ \"තේ කලර් සෝටර්\" යන්ත්‍ර සම්බන්ධයෙන් එම සමාගමේ අධ්‍යක්ෂ/සමූහ අධ්‍යක්ෂ - වාණිජ, විවිල් පෙරේරා මහතා පැවසුවේ \"ශ්‍රී ලංකාවේ තේවලට කවදත් ලොවේ ඉහළ පිළිගැනුමක් තිබුණත්, එය පවත්වාගෙන යෑම සඳහා අවශ්‍ය තාක්ෂණය උපයෝගී කර නොගැනීමෙන් අපට හිමිවිය යුතු තරගකාරීත්වය නො ලැබී යෑමක් සිදුවෙනවා. මෙරට විශාලතම වැවිලි සමාගම ලෙසින් රිචඩ් පීරිස් සමාගමට තේ කම්හල් 28ක් තිබෙන හෙයින්, අපේ සමාගමේ තේවල ගුණාත්මක බව වර්ධනයකිරීමේ කාර්යයට නව පණක් ලබාදීමට චීනයේ විශිෂ්ටතම \"තේ කලර් සෝටර්\" යන්ත‍්‍රවල සහාය ලබාගැනීමක් සිදු කළේ එහි ගුණාත්මක බව පිළිබඳව බොහෝ පර්යේෂණ හා අත්හදාබැලීම් රැසක් සිදුකිරීමෙන් පසුවයි. චීනයේ අනුහුයි ෂොන්ග්කේ ඔප්ටික් ඉලෙක්ට්‍රෝනික් කලර් සෝටර් සමාගමෙන් අප ආනයනය කළ එම යන්ත්‍රවලින් තේවල ප‍්‍රමිතිය විශිෂ්ට ලෙසින් වර්ධනයවීමෙන්, එම යන්ත‍්‍ර මෙරටට ගෙන්වා සමාගමේ වාණිජ අංශය මගින් අලෙවිකිරීමට තීරණය කර ඇත. වසර 80 ක ආපිකෝ විශ්වාසයත්, චීනයේ විශිෂ්ටතම කලර් සෝටර් නිපදවන සමාගමක නිෂ්පාදනයක්වීමෙනුත්, මෙම යන්ත්‍රයේ විශිෂ්ටත්වය සහතික කෙරේ. ඉදිරියේ දී එම සමාගමේ සහල් හා ධාන්‍ය සඳහා භාවිතා කෙරෙන කලර් සෝටර් යන්ත‍්‍රත් අප ආනයනයකිරීමට බලාපොරොත්තු වෙනවා\" යන්න ය.", "URL": "https://sinhala.adaderana.lk/news.php?nid=20336", "Category": null, "Parent URL": null}