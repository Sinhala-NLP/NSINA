{"Source": "Adaderana", "Timestamp": "January 5, 2019 02:46 pm", "Headline": "දෙවන එක්දින තරඟයේ ජය නවසීලන්තයට", "News Content": "සංචාරක ශ්‍රී ලංකා කණ්ඩායම සමඟ පැවැත්වෙන එක්දින තරගාවලිය ජයග්‍රහණය කිරීමට නවසීලන්ත කණ්ඩායම අද සමත් විය. ඒ දෙරට අතර පැවති දෙවන එක්දින තරඟය ලකුණු 21 කින් ජය ගැනීමත් සමඟයි. අද පැවති තරඟයේ කාසියේ වාසිය දිනා ප්‍රථමයෙන් පන්දුවට පහරදුන් නවසීලන්ත කණ්ඩායම නියමිත පන්දුවාර 50 අවසානයේ කඩුලු 07 ක් බිද වැටී ලකුණු 319 ක් ලබා ගත්තේය. එහිදී නවසීලන්ත ඉනිම වෙනුවෙන් රොස් ටේලර් ලකුණු 90 ක් සහ කොලින් මුන්රෝ ලකුණු 87 ක් ලබා ගැනීමට සමත් විය. ජයග්‍රාහී ඉලක්කය හඹා යාමට පිටියට පිවිසි ශ්‍රී ලංකා පිතිකරුවන්ට සාර්ථක වීමට නවසීලන්ත පන්දු යවන්නන් ඉඩ ලබාදුන්නේ නැත. ඒ අනුව ශ්‍රී ලංකා කණ්ඩායමට පන්දුවාර 46 යි පන්දු 02 ක් අවසානයේ සියළු ක්‍රීඩකයින් දැවී ලබාගත හැකි වූයේ ලකුණු 298 ක් පමණයි. මුල්පෙල පිතිකරුවන් ඉතා අඩු ලකුණු සංඛ්‍යාවකට දැවී ගිය ද විශිෂ්ඨ ඉනිමක් ක්‍රීඩා කල තිසර පෙරේරා පන්දු 74 කදී හයේ පහර 13 ක් සහ හතරේ පහර 08 ක් සමඟින් ලකුණු 140 ක් ලබා ගත්තේය. ශ්‍රී ලංකා ඉනිම වෙනුවෙන් ධනුෂ්ක ගුණතිලක ලකුණු 71 ක් ලබා ගැනීමට සමත් විය. තිසර පෙරේරා අද දිනයේ සිය මංගල එක්දින ශතකය වාර්තා කිරීමට සමත් වූ අතර ඔහු මේ වන විට එක්දින ජාත්‍යන්තර තරඟ 147 කදී ලකුණු 1778 ක් ලබාගෙන තිබේ.", "URL": "https://sinhala.adaderana.lk/news.php?nid=101842", "Category": null, "Parent URL": null}