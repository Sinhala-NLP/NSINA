{"Source": "Adaderana", "Timestamp": "May 15, 2019 02:09 pm", "Headline": "හමුදා නිල ඇදුමකින් සැරසුණු පුද්ගලයා කව්ද? යුද හමුදාව මහජන සහය පතයි", "News Content": "නාත්තන්ඩිය තුන් මෝදර ප්‍රදේශයේ කලහකාරී ක්‍රියාවන් සිදුවන අවස්ථාවේ ආරක්ෂක අංශවල නිල ඇදුමකින් සැරසුණු පුද්ගලයා හදුනාගැනීමට මහජන සහය අපේක්ෂා කරන බව ශ්‍රී ලංකා යුධ හමුදාව පවසයි. එම කලහකාරී ක්‍රියාව සිදුවන අවස්ථාවේ අදාල පුද්ගලයා රැදී සිටින ආකාරය දැක්වෙන වීඩියෝ දර්ශන මේ වන විට විවිධ මාධ්‍ය තුළින් ප්‍රචාරය වන අතර ඒ පිළිබඳ යුධ හමුදාව අවධානය යොමු කර ඇති බව යුධ හමුදා මාධ්‍ය අධ්‍යක්ෂ බ්‍රිගේඩියර් සුමිත් අතපත්තු මහතා පැවසුවේය. ඒ අනුව මේ සම්බන්ධයෙන් යුධ හමුදාව කඩිනම් පරීක්ෂණයක් පවත්වන අතර එම වීඩියෝ දර්ශනවල සිටින ආරක්ෂක අංශ සාමාජිකයෙකු බවට සැක කරන පුද්ගලයා හදුනාගැනීමට මහජන සහය අපේක්ෂා කරන බව සුමිත් අතපත්තු මහතා සදහන් කරයි. පරීක්ෂණවලින් අනතුරුව එම පුද්ගලයා ආරක්ෂක අංශ සාමාජිකයෙකු බවට තහවුරු වුවහොත් ඔහුට දැඩි විනය පියවර ගැනීමට කටයුතු කරන බව ඔහු සදහන් කළේය. එම පුද්ගලයා පිළිබඳ තොරතුරු ඇත්නම් ශ්‍රී ලංකා යුධ හමුදා පොලිස් හේවා බලකායේ 011 2 51 42 80 යන හදිසි ඇමතුම් අංකයට දැනුම්දෙන ලෙස යුධ හමුදා මාධ්‍ය අධ්‍යක්ෂ බ්‍රිගේඩියර් සුමිත් අතපත්තු මහතා ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=109989", "Category": null, "Parent URL": null}