{"Source": "Adaderana", "Timestamp": "October 2, 2010 04:41 pm", "Headline": "ජනතා ගැටලු වෙනුවෙන් ද්‍රවිඩ පක්ෂ රැස්වෙයි", "News Content": "අද(02) පෙරවරුවෙහි පක්ෂ 10 න් යුත් ද්‍රවිඩ සන්ධානයෙහි විශේෂ සාකච්ඡාවක් පවත්වා තිබේ. මෙම සාකච්ඡාව කිලිනොච්චිය නගරයේදී පැවති බව ද්‍රවිඩ ජාතික විමුක්ති සන්ධානයේ මහ ලේකම් එම්. කේ. ශිවාජි ලිංගම් මහතා කියා සිටියේය. ද්‍රවිඩ එක්සත් විමුක්ති පෙරමුණු නායක ආනන්ද සංගරී මහතා එහි ප්‍රධානත්වය ගෙන ඇත. ද්‍රවිඩ ජනතාව මෑතකාලීනව මුහුණදෙන ගැටලු කිහිපයක් හා ඒවා රජය වෙත ඉදිරිපත් කිරීම පිළිබඳව මෙහිදී සාකච්ඡාවට බඳුන්ව ඇත. ද්‍රවිඩ ජනතාවට අවශ්‍ය උප්පැන්න සහතික, මරණ සහතික ආදී අත්‍යවශ්‍ය ලේඛන ලබාගැනීම පිළිබඳ ගැටලු ආදිය පිළිබඳව මෙහිදී සාකච්ඡා කර ඇත. එමෙන්ම ද්‍රවිඩ ජනතාවට වර්ෂා කාලය තුළ මුහුණ දීමට සිදුවන ගැටලු, ඉඩම් ගැටලු පිළිබඳව ද මෙහිදී සාකච්ඡාවට ලක්වූ තවත් කරුණකි. දේශපාලන විසඳුම සම්බන්ධව ද්‍රවිඩ පක්ෂ සියල්ල එකඟතාවයකට පැමිණ එම ඉල්ලීම ඉදිරිපත් කිරීම සුදුසු බව ද මෙහිදී සාකච්ඡා කළ බව ද්‍රවිඩ ජාතික විමුක්ති සන්ධානයේ මහ ලේකම් එම්. කේ. ශිවාජි ලිංගම් මහතා පැවසීය. එසේ නොවුනහොත් තනිව හෝ දෙමළ ජනතාව වෙනුවෙන් විසඳුමක් ඉදිරිපත් කිරීමට බලාපොරොත්තු වන ද ඒ මහතා අවධාරණය කළේය. මෙම පක්ෂ සන්ධානයේ මීළඟ හමුව ඔක්තොම්බර් 30 වන දින කොළඹදී පැවැත්වීමට නියමිත බව ශිවාජිලිංගම් මහතා සඳහන් කළේය.", "URL": "https://sinhala.adaderana.lk/news.php?nid=11247", "Category": null, "Parent URL": null}