{"Source": "Adaderana", "Timestamp": "September 22, 2013 11:53 pm", "Headline": "වයඹ මනාපෙන් දයාසිරි 1ට එයි", "News Content": "එක්සත් ජාතික පක්ෂයෙන් ආණ්ඩුවට එක්ව වයඹ මහ ඇමති අපේක්ෂකයා ලෙස සන්ධානයෙන් ඉදිරිපත් වූ දයාසිරි ජයසේකර මහතා කුරුණෑගල දිස්ත්‍රීක්කයේ මනාප සටනේ පළමු තැන ගනිමින් 336,327ක මනාප සංඛ්‍යාවක් ලබා ගැනීමට සමත්ව තිබේ. මෙවර පළාත් සභා මැතිවරණයේදී තනි අපේක්ෂකයෙකු ලබාගත් වැඩිම මනාප සංඛ්‍යාවද මෙය වේ. දයාසිරි ජයසේකර සමග සටනක් දුන් ඇමති ජොන්ස්ටන්ගේ පුත් ජොහාන් ප්‍රනාන්දු දෙවැනි ස්ථානයට පත්ව ඇත. ඔහු ලබාගෙන ඇති මනාප සංඛ්‍යාව 134,443කි. තෙවැනි ස්ථානය මනාප 60,960ක් ලබාගත් ඩී.බී. හේරත්ට හිමිවිය. . එම දිස්ත්‍රීක්කයෙන් එක්සත් ජාතික පක්ෂය යටතේ තරග වැදුණු ජේ.සී. අලවතුවල මනාප 23,960ක් ලබාගෙන පළමු තැනට පත්ව ඇත ප්‍රසන්න ශමල් සෙනරත් මනාප 21,958ක් ලබා දෙවැනි තැනද මනාප 20,464ක් ගත් ප්‍රීති මොහාන් තෙවැනි තැනටද පත්ව තිබේ. මේ අතර මධ්‍යම පළාත් සභා මැතිවරණ ප්‍රතිඵලවලට අනූව මහනුවරින් තරග කළ අනුරාධ ජයරත්න මනාප 107,644ක් ලබා සන්ධානයේ පළමු තැනට පත්ව ඇත. දෙවන ස්ථානය හිටපු ප්‍රධාන ඇමති සරත් ඒකනායක මහතාට ලැබී ඇත්තේ මනාප ඡන්ද 70,174ක් සමගිනි. මහනුවරින් එජාපය යටතේ තරග කළ අසාද් සාලි මහතා මනාප 55, 385ක් ගෙන එම දිස්ත්‍රීක්කයේ එජාප ලැයිස්තුවෙන් පෙරට පැමිණ තිබේ. දෙවන ස්ථානය මනාප 45,752ක් ලබාගත් ජේ.අබ්දීන්ට හිමිව ඇත.", "URL": "https://sinhala.adaderana.lk/news.php?nid=37617", "Category": null, "Parent URL": null}