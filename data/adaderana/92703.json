{"Source": "Adaderana", "Timestamp": "July 17, 2018 01:21 pm", "Headline": "මිතුරියන් මත් කර රන් භාණ්ඩ සහ මුදල් පැහැරගත් කත පොලීසියට මාට්ටු", "News Content": "මොනරාගල පොලිස් බල ප්‍රදේශයේ ලැගුම්හලක් වෙත කොළඹ මට්ටක්කුලිය ප්‍රදේශයේ පදිංචි මිතුරියන් දෙදෙනකු කැඳවා ඔවුන්ගේ ආහාරවලට මත්පෙති දමා ඔවුන් සන්තකයේ තිබූ රන් භාණ්ඩ සහ මුදල් පැහැරගත් කාන්තාවක් මොනරාගල පොලීසිය විසින් අත්අඩංගුවට ගෙන ඇති බව අද දෙරණ වාර්තාකරු පවසයි. කොළඹ ප්‍රදේශයේ පදිංචි මිතුරියන් හට විවාහ මංගල උත්සවයක් සඳහා ආරාධනා කර ඇති අතර පසුව අදාළ කාන්තාවන් මොනරාගල නගරයට පැමිණෙන විට රාත්‍රි අට පමණ වී ඇති බව වාර්තා වෙයි. එම නිසා ලැගුම්හලක නැවතී පසු දින විවාහ මංගල උත්සවය සඳහා සහභාගි වීමට කොළඹ ප්‍රදේශයේ පදිංචි කාන්තාවන් දෙදෙනා එකග කරගෙන තිබේ. මෙම කාන්තාවන් තිදෙනාම ඉතා ලඟම මිතුරියන් බවට පොලිස් පරීක්ෂණවලින් අනාවරණය වී තිබේ. පසුව රාත්‍රි ආහාරයට මත්පෙති දමා අදාළ කාන්තාවන්ගේ රන් භාණ්ඩ සහ මුදල් කොල්ලකා සැකකාර කාන්තාව රාත්‍රියේ දීම ලැගුම්හලෙන් පලා ගොස් තිබේ. සැකකාර කාන්තාව පොතුවිල් ප්‍රදේශයේ පදිංචි කාන්තාවක් වන අතර ඇය මේ වන විට මොනරාගල පොලිසිය විසින් අත්වඩංගුවට ගෙන ඇති බව අප වාර්තාකරු සඳහන් කරයි. මෙම සිද්ධිය සම්බන්ධයෙන් තවත් පිරිමි පුද්ගලයකු සහ කාන්තාවක් අත්අඩංගුවට ගැනීමට නියමිත බව මොණරාගල පොලීසිය පවසන අතර සැකකාර කාන්තාව මොණරාගල මහේස්ත්‍රාත් අධිකරණයට ඉදිරිපත් කිරීමට නියමිතයි. මොණරාගල පොලිසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=92703", "Category": null, "Parent URL": null}