{"Source": "Adaderana", "Timestamp": "September 10, 2014 12:01 pm", "Headline": "  සුබ්‍රමනියම් ස්වාමිට නොතීසි", "News Content": "ඉන්දීය භාරතීය ජනතා පක්ෂයේ නායක සුබ්‍රමනියම් ස්වාමිට අධිකරණය හමුවේ පෙනී සිටින ලෙස චෙන්නායි අධිකරණයක් විසින් නොතීසි නිකුත් කර තිබේ. සුබ්‍රමනියම් ස්වාමි විසින් තමාට අපහාස කළ බවට චෝදනා කරමින් තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය විසින් ගොනු කරන ලද පෙත්සමක් සැලකිල්ලට ගත් අවස්ථාවේදී අද(10)මෙලෙස නොතීසි නිකුත් කර ඇති බව ඉන්දීය පුවත් සේවා උපුටා දක්වයි. ඉන්දු-ශ්‍රී ලංකා ධීවර ප්‍රශ්නයට අදාළව මාධ්‍යයට කරන ලද ප්‍රසිද්ධ ප්‍රකාශයක් පදනම් කර ගනිමින් ප්‍රධාන අමාත්‍යවරිය විසින් මෙම පෙත්සම ගොනු කර ඇති අතර ඒ අනුව ඔක්තෝම්බර් මස 10 වන දිනට පෙර අධිකරණය හමුවේ පෙනී සිටින ලෙස දැනුම්දී ඇත. සුබ්‍රමනියම් ස්වාමි විසින් මීට පෙරාතුව, තමිල්නාඩු ධීවරයින් භාවිතා කරනු ලබන ධීවර බෝට්ටුවල හිමිකරුවන් වන්නේ ධීවරයින් නොව තමිල්නාඩුවේ දේශපාලනඥයින් බවත්, ප්‍රධාන අමාත්‍යවරිය සමීපව ඇසුරු කරන ශෂිකලා නඩරාජන් මෙන්ම ඩී.එම්.කේ නායක ඩී.ආර් බාලා යන යන දෙදෙනා ඒ අතර සිටින බවත් මාධ්‍යයට පවසා තිබිණි. කෙසේ වෙතත් මෙම ප්‍රකාශයෙන් තමාගේ කීර්ති නාමයට අපහාසවූ බව පවසමින් ජයලලිතා ජයරාම් මහත්මිය විසින් අදාළ පුවත්පතටත්,සුබ්‍රමනියම් ස්වාමිටත් එරෙහිව නඩුව ගොනුකර ඇති බව සඳහන්ය.", "URL": "https://sinhala.adaderana.lk/news.php?nid=45964", "Category": null, "Parent URL": null}