{"Source": "Adaderana", "Timestamp": "June 30, 2017 03:42 pm", "Headline": " පාඨලී දෙබඩි ක්‍රියා පිළිවෙතක් අනුගමනය කරනවා ", "News Content": "සයිටම් අර්බුදයේදී පාඨලී චම්පික රණවක මහතා දෙබඩි ක්‍රියා පිළිවෙතක් අනුගමනය කරන බව පාර්ලිමේන්තු මන්ත්‍රී වාසුදේව නානායක්කාර මහතා පවසයි.ඒ මහතා මේ බව කියා සිටියේ අද(30) කොළඹදී පැවති මාධ්‍ය හමුවකට එක්වෙමිනි.සයිටම් ජනසතු කිරීම සඳහා තමන්ද මැදිහත් වන බව පාර්ලිමේන්තු මන්ත්‍රී පාඨලී චම්පික රණවක මහතා ප්‍රකාශ කළද මේ වන විට ඔහු වෙනත් දෙයක් ප්‍රකාශ කරමින් සිටින බව ඒ මහතා කියා සිටියේය.එමෙන්ම වර්තමානය වන විට සයිටම් ජනසතු නොකරන බවට රාජිත සේනාරත්න මහතාගේ ප්‍රකාශ හමුවේ පාඨලී චම්පික මන්ත්‍රීවරයාට ප්‍රකාශ කිරීමට ඇත්තේ කුමක්ද යන්න ඒ මහතා ප්‍රශ්ක කර සිටියි.එමෙන්ම පසුගිය කාල වකවානුව තුළදී පැවැත් වූ සයිටම් විරෝධී විරෝධතා ව්‍යාපාරයන් හා ඒවායේදී එම පිරිස්වලට රජය දැක්වූ ප්‍රතිචාරයන් යහපත් නොවන බව ඔහු කියා සිටියේය.එනම් විරෝධතා ව්‍යාපාරයන් සිදු කළ පිරිස්වලට පහරදීමට සිවිල් නීතිය යටතේ කිසිඳු හැකියාවක් නොමැති බවත්, අපරාධ නීතිය යටතේ පමණක් පහරදීම් සිදු කළ හැකි බවත් ඒ මහතා කියා සිටියේය.එමෙන්ම සයිටම් ගැටළුවේදී විරෝධතාවයේ නිරත වෛද්‍යවරුන්ට පහරදීමට වෙනම කණ්ඩායමක් සකස් කර ඇති බවට තොරතුරු අණාවරණය වන බවත්, වෛද්‍ය පීඨ සිසුන් හෝ සරසවි සිසුන් නොව මෙයට වගකිව යුත්තේ නෙවිල් ප්‍රනාන්දු වැනි අය බවත් ඔහු පැවසීය.එමෙන්ම මේ අවස්ථාවට එක් වූ ඩලස් අලහප්පෙරුම මහතා කියා සිටියේ ත‍්‍රීකුණාමල වරාය විකුණා දැමීමට එරෙහිව උද්ඝෝෂණ ව්‍යාපාරයක් සංවිධානය කර ඇති බවයි.එම උද්ඝෝෂණය ලබන 3දා ත්‍රිකුණාමල නගරයේදී පවත්වන බව ඔහු කියා සිටියේය.එමෙන්ම මේ අවස්ථාවට එක් වූ තැපැල් හා විදුලිබල වෘත්තීව සමිති නියෝජිතයින් කියා සිටියේ රජය විසින් තම ගැටළු සඳහා නිසි විසඳුම් ලබා නොදුනහොත් ඉදිරියේදී අඛණ්ඩ විරෝධතා ව්‍යාපාරවල නිරත වන බවයි.", "URL": "https://sinhala.adaderana.lk/news.php?nid=74725", "Category": null, "Parent URL": null}