{"Source": "Adaderana", "Timestamp": "November 15, 2010 12:22 pm", "Headline": "උගත් පාඩම් සාක්‍ෂිකරුවන්ට තර්ජනය කරලා-මානව හිමිකම් කේන්ද්‍රයේ විරෝධය", "News Content": "උගත් පාඩම් හා ප‍්‍රතිසංධාන කොමිසම ඉදිරියේ සාක්ෂි ලබාදුන් ජනතාවට හා එකී අවස්ථාව ආවරණය කිරීමට ගිය මාධ්‍යවේදීන්ට කිසියම් පිරිසක් විසින් තර්ජනය කිරීම හෙළාදකින බව මානව හිමිකම් කේන්ද්‍රය සඳහන් කරයි. ඒ අනුව ඊයේ (නොවැම්බර් 14) යාපනය උගත් පාඩම් හා ප‍්‍රතිසංධාන කොමිසම ඉදිරියේ සාක්ෂි ලබාදුන් කයිට්ස් දුපතේ දී ජනතාවගෙන් සාක්‍ෂි ලබා ගන්නා අතර පැමිණි සැකකටයුතු පිරිසක් සාක්‍ෂි ලබාදීමෙන් වැළකී සිටින ලෙස තර්ජනය කිරීම, යාල් තිනකුරල් පුවත්පතේ මාධ්‍යවේදී පී.වින්ස්ලෝ ට තර්ජනය කිරීම ශ‍්‍රි ලංකා මානව හිමිකම් කෙන්ද්‍රය සහ නිදහස් හා සාධාරණ මැතිවරණයක් සඳහා වූ ජනතා ව්‍යාපාරය හෙවත් කැෆේ සංවිධානය දැඩි පිළිකුලෙන් යුතුව හෙළා දකින බව එම සංවිධානයන් හි විධායක අධ්‍යක්‍ෂ කීර්ති තෙන්නකෝන් මහතා නිවේදනයක් නිකුත් කරමින් කියා සිටියි. නිකුත් කර ඇති නිවේදනය පහත පරිදිය. යාපනයේ කයිට්ස් දූපත සෙසු ප‍්‍රදේශයන් ගෙන් වෙන්වූ අතුරුදන්වීම් හා පැහැරගෙනයාම් බහුලව සිදුවූ, විවිධ කණ්ඩායම් හි තර්ජන සහ බලපෑම් හේතුවෙන් පීඩාවට පත් මිනිසුන් බහුල දූපතකි. පශ්චාත් යුධ සමයේ යාපනය දිස්ත‍්‍රික්කයේ ජන ජීවිතය ක‍්‍රමික වෙනසකට ලක් වූව ද, කයිට්ස් හි ජනතාව වෙත එල්ල වන බලපෑම් මේ දක්වාම පහව ගොස් නැත. එවැනි යුද්ධයේ පීඩනය සහ විඩාව තවමත් පහව ගොස් නොමැති කයිට්ස් දුපතේ සාක්‍ෂි විභාගය සඳහා උගත් පාඩම් හා ප‍්‍රතිසංධාන කොමිසම එහි යාම අපගේ ප‍්‍රශංසාවට ලක්වේ. කෙසේ නමුත්, කයිට්ස් හි වැසියන්ට කොමිසම හමුවේ නිදහසේ සාක්‍ෂි ලබාදීමේ අවස්ථාව හිමි නොවූ බව ශ‍්‍රි ලංකා මානව හිමිකම් කේන්ද්‍රයේ නිරීක්‍ෂණය යි. සාක්‍ෂිදීමට ඉරිදිපත් වූ පිරිසගේ නම් කිසියම් පිරිසක් විසින් ලියා ගනු ලැබීය. සාක්‍ෂි දීමට පැමිණි පිරිසට සාක්‍ෂි ලබා නොදෙන ලෙස ද මෙම පිරිස තර්ජනය කළහ. . සවස් වරුවේ දී මෑතක දී ග‍්‍රාම නිලධාරී පත්වීම් ලැබූ පිරිසක් සාක්‍ෂි විමසන ස්ථානයට පැමිණ සිටි අතර එම පිරිස් ඉදිරිපිට දී සාක්‍ෂිදීමට බොහෝ දෙනා බිය විය. මෙලෙස තර්ජනාත්මක ලෙස හැසිරෙමින් සිටි පිරිසගේ ඡායාරූපයක් ලබා ගත් යාල් තිනකුරල් පුවත්පතේ මාධ්‍යවේදී පී.වින්ස්ලෝ ට එම පිරිස මරණීය තර්ජන එල්ල කර ඇත. යාපනයේ ප‍්‍රාදේශීය මාධ්‍යවේදීන් හට සාක්‍ෂි විමසීම වාර්තා කිරීමට ද මේ පිරිස ඊයේ පෙරවරුවේ අවස්ථාව ලබා දී නොතිබුණි. සාක්‍ෂි විභාගය වාර්තා කිරීම සඳහා කොළඹ සිට ගොස් සිටි ජනමාධ්‍යවේදීන් සහ තානාපති කාර්යාල නිලධාරීන් සහ ආරක්‍ෂක අංශ ඉදිරිපිට තර්ජන සිදු කිරීමට තරම් කයිට්ස් හි කි‍්‍රයාත්මක වූ මෙම පිරිස බලවත් වූහ.. උගත් පාඩම් හා ප‍්‍රතිසංධානය කොමිෂන් සභාව යාපනය දිස්ත‍්‍රික්කයේ සාක්‍ෂි ලබා ගැනීමේ කි‍්‍රයාවලිය දින 3 ක් පුරා සිදු කෙරුණි. කයිට්ස් දූපතේ සාක්‍ෂි විමසන අවස්ථාවේ දී සාක්‍ෂි ලබාදීම සඳහා 400 කට ආසන්න පිරිසක් මෙවන් තර්ජන හමුවේ ද එහි පැමිණ සිටියහ. එයින් 30 දෙනෙකුගේ පමණ සාක්‍ෂි සටහන් කර ගැනීමට කොමිසම කටයුතු කළේය. යාපනය අනෙකුත් ස්ථාන හා සැසදීමේ දී කයිට්ස් හි සාක්‍ෂිදීම සඳහා පැමිණ සිටියේ අඩු ප‍්‍රමාණයකි. උගත් පාඩම් හා ප‍්‍රතිසංධාන කොමිසම ඉදිරියේ නිදහසේ සාක්‍ෂිදීම සඳහා අවස්ථාව, පීඩාවට පත් වූ පාර්ශවයන්ට තිබිය යුතු අතර, සාක්‍ෂිදීම සඳහා පැමිණෙන පිරිසගේ ආරක්‍ෂාව තහවුරු කිරීම ද බලධාරීන් සතු වගකීමක් බව ශ‍්‍රී ලංකා මානව හිමිකම් කේන්ද්‍රය සහ කැෆේ සංවිධානය දැඩිව අවධාරණය කරයි.", "URL": "https://sinhala.adaderana.lk/news.php?nid=12164", "Category": null, "Parent URL": null}