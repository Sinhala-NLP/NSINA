{"Source": "Adaderana", "Timestamp": "June 19, 2018 12:02 pm", "Headline": "ජනාධිපති හිටපු කාර්ය මණ්ඩල ප්‍රධානිගේ සහ දැව සංස්ථාවේ හිටපු සභාපතිගේ ඇප ඉල්ලීම කල්යයි", "News Content": "රුපියල් කෝටි 2 ක අල්ලසක් ලබා ගත්තේ යැයි සැකපිට රිමාන්ඩ් බාරයට පත් කර සිටින ජනාධිපති හිටපු කාර්ය මණ්ඩල ප්‍රධානී අයී.එච්.කුසූමදාස මහානාම සහ රාජ්‍ය දැව සංස්ථාවේ හිටපු සභාපති පියදාස දිසානායක යන අයගේ ඇප ඉල්ලීම් පිළිබඳ නියෝගය ප්‍රකාශ කිරීම කොළඹ ප්‍රධාන මහේස්ත්‍රාත් අධිකරණය විසින් ලබන 26 වනදා දක්වා කල් තැබුණි. එම ඇප නියෝගය අද(19) දින ප්‍රකාශයට පත් කිරීමට නියමිතව තිබුණත් කොළඹ ප්‍රධාන මහේස්ත්‍රාත් රංග දිසානායක මහතා සඳහන් කර සිටියේ එම නියෝගය මේ දක්වා සූදානම් කර ගැනීමට නොහැකි වූ බවයි. ඒ අනුව ඇප නියෝගය ප්‍රකාශයට පත්කිරීම ලබන 26 වන දා සිදු කරන බව සඳහන් කළ මහේස්ත්‍රාත්වරයා එතෙක් සැකකරුවන් තවදුරටත් රිමාන්ඩ් භාරයේ තබන මෙන්ද නියම කළේය. අල්ලස් කොමිසම අධිකරණයට වාර්තාවක් ඉදිරිපත් කරමින් සඳහන් කර සිටියේ සැකකරුවන්ගේ කටහඬ පරීක්ෂාවට ලක් කිරීම සඳහා ඔවුන් ලබන විසි නව වැනිදා රජයේ රස පරීක්ෂක දෙපාර්තමේන්තුව වෙත ඉදිරිපත් කරන මෙන් නියෝගයක් නිකුත් කරන්නැයි ඉල්ලා සිටියේය. එම ඉල්ලීම සම්බන්ධයෙන් කරුණු දැක්වූ මහේස්ත්‍රාත්වරයා තම ඇප නියෝගය ලබන 26 වන දා ප්‍රකාශයට පත් කිරීමට නියමිතව තිබෙන බැවින් ඉන් පසුව මේ පිළිබඳව සලකා බලන බව කියා සිටියේය. කන්තලේ සීනි සමාගමට අයත් යන්ත්‍රෝපකරණ පවරා දීම සඳහා ඉන්දීය ව්‍යාපාරිකයෙකුගෙන් රුපියල් මිලියන 540 ක මුදලක් අල්ලස් වශයෙන් ඉල්ලා එය රුපියල් මිලියන 100 දක්වා අඩුකර ඉන් මිලියන විස්සක් අල්ලස් වශයෙන් ලබා ගත් අවස්ථාවේදී මෙම සැකකරුවන් දෙදෙනා අල්ලස් කොමිසම විසින් අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=91113", "Category": null, "Parent URL": null}