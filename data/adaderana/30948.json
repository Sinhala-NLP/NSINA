{"Source": "Adaderana", "Timestamp": "January 21, 2013 03:21 pm", "Headline": "විපක්ෂය පොළේ ගියාට එළවළු මිල බහින්නේ නෑ", "News Content": "දිවයින පුරා මේවන විට වන අලි 6000ට වැඩි සංඛ්‍යාවක් සිටින බවත් වන අලි ප්‍රශ්න දැන් වැඩි වශයෙන් ඇත්තේ එල්.ටී.ටී.ඊ. පාලනය පැවැති ප්‍රදේශවල බවත් ගොවිජන සේවා හා වනජීවී නියෝජ්‍ය අමාත්‍ය එස්.එම්. චන්ද්‍රසේන මහතා පවසයි. වන අලි ගම්වැදී සිදුකරන විනාශ වැළැක්වීම සඳහා අලි වැට ගැසීමේ කටයුතු සාමාන්‍ය වැසියන්ට නොහැකි බවත් ඒ සඳහා පළපුරුද්ද ඇත්තේ සිවිල් ආරක්ෂක බලකායට බැවින් ඔවුන් එම කටයුතුවලට යොදා ගන්නා බවත් අමාත්‍යවරයා කියයි. ඒ අනුව වැලිකන්දේ කිලෝමීටර් 35ක අලි වැටක් ඉදිකිරීමේ කටයුතු ආරම්භ කර ඇතැයි ද පසුගිය දිනවල එම ප්‍රදේශයේ ජනතාව අලි කරදර ගැන කියා උද්ඝෝෂණ කළ බව ද ඔහු පවසයි. එසේම හොරොව්පතානේ අක්කර 35,000 ක රුපියල් මිලියන 300ක් වැය කර ස්ථාපිත කෙරෙන අලි සංරක්ෂණාගාරය ලබන අප්‍රේල් මස විවෘත කරන බවත් 2014 -2015 කාලය වන විට මාදුරු ඔය හා කුරුණෑගල අලි සංරක්ෂණාගාර ඉදිකරන බව ද අමාත්‍යවරයා සඳහන් කරයි. මේ අතර වෙළඳපොළේ එළවළු මිල වැඩි වී ඇත්තේ අන් කිසිවක් නිසා නොව පසුගිය දිනවල පැවැති වැස්ස නිසා බවත් විපක්ෂය එළවළු අත ගගා පොළවල ඇවිද්දට ඵලක් නොවන බවද තවත් ටික දිනකින් මෙම තත්ත්වය පහව යනු ඇතැයි ද කොළඹදී අද (21) මාධ්‍ය හමුවක් පවත්වමින් අමාත්‍යවරයා පැවසීය.", "URL": "https://sinhala.adaderana.lk/news.php?nid=30948", "Category": null, "Parent URL": null}