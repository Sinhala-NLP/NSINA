{"Source": "Adaderana", "Timestamp": "February 27, 2013 03:37 pm", "Headline": "සෙමින් වැඩ ශ්‍රී ලංකාවට අගුණයි", "News Content": "ශ්‍රී ලංකාව එල්. එල් . ආර් . සී වාර්තාවේ යෝජනා ක්‍රියාත්මක කරනු ලබන්නේ ඉතාමත් සෙමින් බව දකුණු ආසියා සහ මධ්‍යම ආසියා කටයුතු පිළිබද අමෙරිකානු සහකාර රාජ්‍ය ලේකම් රොබට් ඕ බ්ලේක් මහතා පවසයි. එල්.එල්.ආර්. සී වාර්තාවේ යෝජනා රජය නිසි ආකාරයෙන් ක්‍රියාත්මක කර නොමැති බව ඒ මහතා ප්‍රකාශ කර ඇත. අමෙරිකාවේ වොෂින්ටන් හි පැවති මාධ්‍ය හමුවක දී රොබට් ඕ බ්ලේක් මහතා මෙම අදහස් පළ කර තිබේ. ශ්‍රී ලංකාව මේ වන විට ප්‍රජාතන්ත්‍රවාදය අතින් පිටුපසට ගමන් කරමින් සිටින බව ඒ මහතා සදහන් කර ඇත. හිටපු අගවිනිසුරුවරිය සම්බන්ධයෙන් ක්‍රියාත්මක කළ දෝෂාභියෝග ක්‍රියාවලිය නිසි ආකාරයෙන් සිදු නොවූ බව ද රොබට් ඕ බ්ලේක් මහතා ප්‍රකාශ කර තිබේ. එමෙන්ම 13 වන ආණ්ඩුක්‍රම ව්‍යවස්ථාව ක්‍රියාත්මක නොකිරීම ද බරපතළ ගැටලුවක් බව ඒ මහතා සඳහන් කර ඇත.", "URL": "https://sinhala.adaderana.lk/news.php?nid=31970", "Category": null, "Parent URL": null}