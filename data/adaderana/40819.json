{"Source": "Adaderana", "Timestamp": "February 1, 2014 10:26 pm", "Headline": "ළහිරුගේ සරසවි සිහිනය නායකත්ව පුහුණුවෙන් බොඳවෙයි - වගකීම රජයට බාරයි - මහින්ද", "News Content": "යාපනය විශ්ව විද්‍යාලයට තේරි සිටි ළහිරු සඳරුවන් ජයරත්න නැමති සිසුවා ගන්නෝරුව යුද හමුදා කඳවුරේ නායකත්ව පුහුණුව ලබමින් සිටින අතරතුර ඇති වූ අසනීප තත්ත්වයක් නිසා පේරාදෙණිය රෝහලේ ප්‍රතිකාර ලබමින් සිටියදී අද (01) මියගොස් තිබේ. කුඩාවැව, අඹගහ වැව, නොච්චියාගම ප්‍රදේශයේ පදිංචි එම සිසුවා නොච්චියාගම විද්‍යාදර්ශි විද්‍යාලයෙන් සරසවි වරම් හිමිකරගෙන ඇත්තේ උසස් පෙළට වාණිජ අංශයෙන් පෙනී සිටීමෙනි. මියැදුණු මෙම සිසුවා මීට දින කිහිපයකට ඉහතදී ඇති වූ අසනීප තත්ත්වයක් හේතුවෙන් පේරාදෙණිය රෝහලට පසුගිය 26 වැනිදා ඇතුළත් කර තිබේ. අනතුරුව පසුගිය 28 වැනිදා ඔහුට ශල්‍ය කර්මයක් ද කර ඇති අතර දැඩි සත්කාර ඒකකයේ ප්‍රතිකාර ලබමින් සිටියදී අද අලුයම 12.45ට පමණ මියගොස් ඇතැයි අප වාර්තාකරු පැවසීය. ලංකා ගුරු සේවා සංගමයේ ලේකම් මහින්ද ජයසිංහ මහතා පැවසූවේ පාසල් සිසුන් මෙන්ම සරසවි සිසුන් මෙවැනි ශාරීරික ක්‍රියාකාරකම් සඳහා යොදා ගැනීමට පෙර ඔවුන් යෝග්‍යතා පරීක්ෂණයකට යොමු කළ යුතු බවයි. අනතුරුව ඔවුන් එම කටයුතු සඳහා යොදා ගැනීම කළ යුතු නමුදු වර්තමානයේ අධ්‍යාපන බලධාරීන් එවැනි වැදගත් කරුණු නොසලකා කටයුතු කිරීම නිසා මෙවැනි සිසු ජීවිත අකාලයේ විනාශ වන බව ඔහු පැවසුවේය. ඒ අනූව මෙම මරණයේ වගකීම රජය බාරගත යුතු බවද අවධාරණය කළ මහින්ද ජයසිංහ මහතා ක්‍රීඩාවේදී සිදුවන මෙවැනි අකල් මරණ වළක්වා ගැනීම සඳහා බලධාරීන් වහා ප්‍රතිපත්තියක් සකස් කළ යුතු බව සඳහන් කළේය. සරසවි යාමේ අපේක්ෂාවෙන් සිටි මෙම සිසුවා මෙන් රන්ටැඹේ කඳවුරේ පුහුණුව ලබමින් සිටි විදුහල්පතිවරයකු ද පසුගිය වසරේ ජූනි මස (30) මිය ගියේය. විදුහල්පතිවරුන්ට ලබාදුන් හමුදා පුහුණුව අතරවාරයේදී එලෙස මිය ගියේ රද්දොළුගම, පඤ්ඤානන්ද විද්‍යාලයේ විදුහල්පතිවරයා ලෙස එවකට කටයුතු කරමින් සිටි ඩබ්ලිව්. ඒ. එස්. වික්‍රමසිංහ (52) මහතාය. ව්‍යායාම් කිරීමට පෝලීම් ගසද්දී පපුවේ අමාරුවක් සැදීමෙන් ඔහු මියගිය බව වාර්තා විය.", "URL": "https://sinhala.adaderana.lk/news.php?nid=40819", "Category": null, "Parent URL": null}