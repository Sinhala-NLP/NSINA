{"Source": "Adaderana", "Timestamp": "December 29, 2017 04:06 pm", "Headline": "තවත් දැවැන්තයෙකුගේ ඇත් දළ යුගලක් සොයා ගනියි", "News Content": "අනුරාධපුරය - තන්තිරිමලේ ප්‍රදේශයේ සිදුකළ විශේෂ වැටලීමකදී ඇත් දළ යුගලක් සමග පුද්ගලයින් 3 දෙනෙකු අද අලූයම සිදුකළ විශේෂ පොලිස් මෙහෙයුමකදී අත්අඩංගුවට ගෙන ඇත. රුපියල් ලක්ෂ 50 කට ඇත් දළ යුගලයක් අලෙවි කිරීමට සුදානම් කර ඇති බවට අනුරාධපුර කොට්ඨාශය භාර පොලිස් අධිකාරීවරයාට තොරතුරක් ලැබී තිබූ අතර ඒ අනුව සිදුකළ විමර්ශණයේදී මන්නාරම ප්‍රදේශයේ පදිංචි පුද්ගලයෙකු අත්අඩංගුවට ගෙන කළ ප්‍රශ්ණ කිරීම්වලදී ලැබුනු තොරතුරුවලට අනුව අනෙක් සැකකරුවන් දෙදෙනා අත්අඩංගුවට ගෙන තිබේ. ඔවුන්ගෙන් කළ වැඩිදුර ප්‍රශ්ණ කිරීම්වලදී හෙළි කරගත් කරුණු අනුව තන්තිරිමලේ ප්‍රදේශයේ සඟවා තිබු ඇත් දළ යුගල සොයාගෙන තිබේ. ඒ අනුව අත්අඩංගුවට ගත් එක් ඇත් දළයක් අඩි 4 යි අගල් 4 ක් දිගින් යුක්ත වන අතර අනෙක් ඇත් දළය අඩි 4 යි අගල් 3 ක පමණ දිගින් යුක්ත වන අතර අඩි 1 යි අගල් දෙකක වට ප්‍රමාණයකින් ද යුක්ත බවයි පොලිසිය සඳහන් කළේය. සැකකරුවන් සිලාවතුර ප්‍රදේශයේ පදිංචිකරුවන් පිරිසක් වන අතර ඔවුන් හෙට අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතය. අනුරාධපුර කොට්ඨාස අපරාධ විමර්ශන අංශය වැඩිදුර විමර්ශන පවත්වයි.", "URL": "https://sinhala.adaderana.lk/news.php?nid=82227", "Category": null, "Parent URL": null}