{"Source": "Adaderana", "Timestamp": "May 22, 2019 06:21 pm", "Headline": "බදියුදීන්ට එරෙහි විශ්වාසභංගයෙන් පාර්ලිමේන්තුව උණුසුම් වෙයි", "News Content": "අද (22) පාර්ලිමේන්තුවේදී රිෂාඩ් බදියුදීන් අමාත්‍යවරයාට එරෙහි විශ්වාසභංග යෝජනාව විවාදයට ගැනීම සඳහා දිනයක් ලබාදෙන ලෙස විපක්ෂයේ මන්ත්‍රීවවරුන් ප්‍රකාශ කිරීමත් සමඟ පාර්ලිමේන්තුව තුළ උණුසුම් තත්ත්වයක් හටගත්තේය. ඒ අනුව පාර්ලිමේන්තුව හෙට පෙරවරු 10 දක්වා කල් තැබීමට කතානායකවරයා පියවර ගත්තේය. මේ අතර පාස්කු ඉරුදින ප්‍රහාරය පිළිබඳව සොයා බලා පාර්ලිමේන්තුවට වාර්තාවක් ඉදිරිපත් කිරීම සඳහා විශේෂ තේරීම් කාරක සභාවක් පත් කිරීමට ආණ්ඩු පක්ෂය පාර්ලිමේන්තුවට ඉදිරිපත් කළ යෝජනාව ඡන්ද විමසීමකින් තොරව සම්මත වුණි. පාස්කු ඉරුදින ප්‍රහාරයට පෙර ඒ සම්බන්ධයෙන් බුද්ධි තොරතුරු නීතිය ක්‍රියාත්මක කරන බලධාරීන් වෙත ලැබී තිබු‍ණේ ද යන්න පිළිබඳවත්, එවැනි ප්‍රහාර වැලැක්වීමට හෝ අවම කිරිමට ප්‍රමාණවත් පියවර ගත්තේද යන්න ඇතුළු කරුණු කිහිපයක් සම්බන්ධයෙන් මෙම තේරීම් කාරක සභාව පාර්ලිමේන්තුවට කරුණු වාර්තා කළ යුතුය. එමෙන්ම අදාල කාරක සභාවේ පළමු රැස්වීම් දිනයේ සිට මාස 03 ක් ඇතුලත හෝ ඊට පෙර පාර්ලිමේන්තුව නියම කරන දිනයක මෙම වාර්තාව ඉදිරිපත් කළ යුතු බව සඳහන්ය.", "URL": "https://sinhala.adaderana.lk/news.php?nid=110465", "Category": null, "Parent URL": null}