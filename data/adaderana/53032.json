{"Source": "Adaderana", "Timestamp": "August 4, 2015 10:42 am", "Headline": "සජින් වාස් 11 දක්වා යළි රිමාන්ඩ්", "News Content": "හිටපු පාර්ලිමේන්තු මන්ත්‍රී සජින් වාස් ගුණවර්ධන මහතා ලබන 11 වන දින දක්වා යළි රක්ෂිත බන්ධනාගාර ගත කර තිබේ.රහස් පොලීසිය විසින් කරන ලද ඉල්ලීමක් සලකා බැලූ කොළඹ,කොටුව මහේස්ත්‍රාත් ප්‍රියන්ත ලියනගේ මහතා විසින් සැකකරු මෙලෙස රක්ෂිත බන්ධනාගාර ගත කරන ලෙස නියෝග කළ බව අද දෙරණ වාර්තාකරු පවසයි.ජනාධිපති කාර්යාලේ රථ වාහන සාවද්‍ය ලෙස පරිහරණය කරන ලදැයි යන චෝදනා පිට අත්අඩංගුවට ගෙන රක්ෂිත බන්ධනාගාර ගත කර ඇති සැකකාර හිටපු මන්ත්‍රීවරයා අද (04) දින යළි අධිකරණයට ඉදිරිපත් කර ඇත.එහිදී අධිකරණය හමුවේ පෙනී සිටි පොලිස් නිලධාරීන් පවසා ඇත්තේ සැකකරුට එරෙහිව සිදුකෙරෙන පරීක්ෂණ තාමත් සිදුවෙන බව හා ඒ පරීක්ෂණ වලට බාධා නොවන පරිදි සැකකරු තවදුරටත් රක්ෂිත බන්ධනාගාර ගතකරන ලෙසයි.ඒ අනුව එම ඉල්ලීම සලකා බැලූ මහේස්ත්‍රාත්වරයා විසින් සජින් වාස් ගුණවර්ධන මහතා තවදුරටත් රක්ෂිත බන්ධනාගාර ගත කරන ලෙස නියෝග කර තිබේ.", "URL": "https://sinhala.adaderana.lk/news.php?nid=53032", "Category": null, "Parent URL": null}