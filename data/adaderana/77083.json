{"Source": "Adaderana", "Timestamp": "September 3, 2017 10:55 pm", "Headline": " 66 වන සංවත්සර උත්සවය සාර්ථකව නිමා වෙයි!", "News Content": "ශ්‍රී ලංකා නිදහස් පක්ෂයේ 66 වන සංවත්සර උත්සවය අති උත්කර්ෂවත් අයුරින් කොළඹ කැම්බල් පිටියේදී අද පස්වරුවේ පැවැත්වුණි.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවති මෙම සංවත්සර උත්සවය සඳහා පක්ෂයේ ජ්‍යෙෂ්ඨ නායකයින් මෙන්ම විවිධ දේශපාලන පක්ෂවල නායකයින් ද සහභාගී වී සිටියේය.නිදහස් පක්ෂයේ 66 වන සංවත්සරය සඳහා අති විශාල ජනතාවක් සහභාගී වී සිටි බව අද දෙරණ වාර්තාකරුවන් සඳහන් කළේය.මෙහිදී ශ්‍රී ලංකා නිදහස් පක්ෂය විසින් රටට අදාළ යෝජනා කිහිපයක් සම්මත කරගැනීම ද විශේෂත්වයකි.ආර්ථික යෝජනාව අමාත්‍ය එස්.බී.දිසානායක මහතා විසින් ඉදිරිපත් කළ අතර ජාත්‍යන්තර යෝජනාව අමාත්‍ය සරත් අමුණුගම මහතා විසින් ඉදිරිපත් කරනු ලැබීය.ඊට අමතරව අහාර නිෂ්පාදන සහ පාරිසරික යෝජනාවක් ද තරුණයින් සඳහා වන යෝජනාවක් ද , කම්කරුවන් සඳහා වන යෝජනාවක් ද ඉදිරිපත් කෙරුණි.ශ්‍රී ලංකා නිදහස් පක්ෂය අභියෝග රැසකට මුහුණදුන් පක්ෂයක් බව ශ්‍රී ලංකා නිදහස් පක්ෂයේ 66 වන සංවත්සර උත්සවය අමතමින් පක්ෂයේ ජ්‍යෙෂ්ඨ උප සභාපති අමාත්‍ය නිමල් සිරිපාල ද සිල්වා මහතා සඳහන් කළේය.", "URL": "https://sinhala.adaderana.lk/news.php?nid=77083", "Category": null, "Parent URL": null}