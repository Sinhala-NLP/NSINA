{"Source": "Adaderana", "Timestamp": "January 18, 2019 02:19 pm", "Headline": "බොරුවට පපුවට ගහ ගත්තේ නැති වුණාට අපිත් මාතෘ භූමියට ආදරේ කරන මිනිස්සු", "News Content": "රටට අයහපතක් වන කිසිඳු ක්‍රියාමාර්ගයකට එක්සත් ජාතික පක්ෂ නායකත්වය හෝ පක්ෂ නියෝජිතයින් එකග නොවන බව ඉඩම් සහ පාර්ලිමේන්තු ප්‍රතිසංස්කරණ අමාත්‍ය ගයන්ත කරුණාතිලක මහතා පවසයි. අද(18) මහනුවරදි මාධ්‍ය වෙත අදහස් දක්වමින් ඒ මහතා මේ බව කියා සිටියේය. අද පෙරවරුවේ මහනුවරට පැමිණි ඉඩම් සහ පාර්ලිමේන්තු ප්‍රතිසංස්කරණ අමාත්‍ය ගයන්ත කරුණාතිලක මහතා අස්ගිරි මහා විහාරය වෙත ගොස් අස්ගිරි පාර්ශ්වයේ මහනායක මහා නායක අතිපූජ්‍ය වරකාගොඩ ශ්‍රි ඥානරතන නාහිමියන් බැහැ දැක ආශිර්වාද ලබා ගත්තේය. අනතුරුව අමාත්‍යවරයා මල්වතු මහා විහාරයට ගොස් මල්වතු පාර්ශ්වයේ මහනායක අතිපූජ්‍ය තිබ්බටුවාවේ ශ්‍රි සුමංගල නාහිමියන් බැහැ දැක ආශිර්වාද ලබාගැනීමටද කටයුතු කළේය. දින 52 ක් පුරා විශාල සටනක් කර නැවත වතාවක් ආණ්ඩුව ලබා ගැනීමට කටයුතු කළ සමගිය අද වන විට ආණ්ඩුව තුළ නොමැති බවට මාධ්‍යවේදියෙකු විසින් අසන ලද පැනයකට පිළිතුරු දෙමින් අමාත්‍යවරයා කියා සිටියේ, යම් යම් මතවාද ප්‍රකාශ කිරීම ප්‍රජාතන්ත්‍රවාදී ලක්ෂණයක් බවයි. එහෙත් එකිනෙකාගේ මතවාද මාධ්‍ය තුළින් උලුප්පා දැක්වීම කිසිසේත් අසමඟිය ඇති වීමක් නොවන බව ද අමාත්‍යවරයා කියා සිටියේය. සමගියෙන් රැස්ව, සමගියෙන් විසිර යන බවත් අද වන විට ස්ථාවර ආණ්ඩුවක් ලෙස ක්‍රියා කරන බවත් අමාත්‍යවරයා පැවසීය. එමෙන්ම බිල්ලෝ මැවීමට බොහෝ අය උත්සහ කරත් ඇත්ත තත්ත්වය සියලු දෙනා දන්නා බවත් කවුරුන් කෙසේ පැවසුවත් රටට අහිතකර දෙයක් වත්මන් රජය තුළින් සිදු නොවන බවද අමාත්‍යවරයා සඳහන් කළේය. මහජන නියෝජිතයින් ලෙස පපුවට ගහ ගනිමින් කෑ නොගැසුවට මාතෘ භූමියට හැමදා ආදරය කරන මිනිසුන් ලෙස පෙනී සිටින බව ද අමාත්‍යවරයා කියා සිටියේ, රනිල් වික්‍රමසිංහ මහතා සුමන්තිරම් මන්ත්‍රීවරයා පවසන ආකාරයට වැඩ කරන්නේ ද යන ප්‍රශ්නයට පිළිතුරු දෙමිනි.", "URL": "https://sinhala.adaderana.lk/news.php?nid=102602", "Category": null, "Parent URL": null}