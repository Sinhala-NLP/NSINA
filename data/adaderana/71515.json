{"Source": "Adaderana", "Timestamp": "March 29, 2017 06:18 pm", "Headline": " බැඳුම්කර වාර්තාව අවසන් කරනතුරු ටෙන්ඩර් සාමාජිකයින් ඉවත්කරයි", "News Content": "බැඳුම්කර කොමිසමේ විමර්ශන වාර්තාව නිකුත්වන තුරු මහබැංකුවේ බැඳුම්කර වෙන්දේසි ටෙන්ඩර් කමිටුවේ සියලුම සාමාජිකයින් එයින් ඉවත් කිරීමට තීරණයක් ගෙන ඇති බව මහබැංකුවේ නියෝජ්‍ය අධිපති පී.සමරසිරි මහතා පවසයි.භාණ්ඩාගාර බැඳුම්කර නිකුත්කිරීම පිළිබඳ පරීක්ෂා කිරීමේ සහ විමර්ශනය කිරීමේ ජනාධිපති විමර්ශන කොමිෂන් සභාව හමුවේ අද (29) තුන්වෙනි දිනටත් සාක්ෂි ලබාදෙමින් හෙතෙම මේ බව සඳහන් කළේය.කොමිසම අද පෙ.ව 10.00ට සාක්ෂි විමසීම ආරම්භ කළ අතර කොමිසම විසින් ලබාදුන් අවසරයක් අනුව හිටපු මහබැංකු අධිපති අර්ජුන මහේන්ද්‍රන් මහතා අදත් කොමිසම තුළ අසුන් ගෙන සිටියේය.මාර්තු 20 වන දින මූල්‍ය කමිටුව ගත් තීරණයක් මත මෙම කොමිසමේ වාර්තාව නිකුත් වනතුරු ටෙන්ඩර් කමිටුවේ සියලු සාමාජිකයින් ඉවත් කිරීමට පියවර ගෙන ඇති බව සමරසිරි මහතා මෙහිදී අනාවරණය කළේය.2015 පෙබරවාරි මස මහබැංකුවේ සිදුවූ දෙපාර්තමේන්තු ප්‍රධානි ස්ථාන මාරු අතරින් ණය දෙපාර්තමේන්තුවේ අධිකාරිවරිය ලෙස විෂය සම්බන්ධයෙන් තාක්ෂණික දැනුමක් නොතිබූ දීපා සෙනෙවිරත්න මහත්මිය පත්කිරීම සම්බන්ධයෙන් තමන්ද, එවකට අධිපති අර්ජුන මහේන්ද්‍රන් මහතාද තම නොසතුට පළ කළ බව ඔහු මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=71515", "Category": null, "Parent URL": null}