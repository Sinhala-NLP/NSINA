{"Source": "Adaderana", "Timestamp": "October 23, 2010 08:29 am", "Headline": "වන්නියට අධි තාක්ෂණික උපකරණ ගෙනගිය සැකකරුවන් ගැන වාර්තාව නීතිපති අතට", "News Content": "යුද්ධය පැවති සමයේ නීති විරෝධී ලෙස අධි තාක්ෂණික උපකරණ එල්.ටී.ටී.ඊ පාලන ප්‍රදේශයට රැගෙන යාමේ දී අත්අඩංගුවට ගත් සැකකරුවන්ට අදාළ පරීක්ෂණ වාර්තාව නීතිපතිවරයා වෙත යොමු කර තිබේ. ඒ සම්බන්ධයෙන් පරීක්ෂණ සිදුකරන අපරාධ පරීක්ෂණ දෙපාර්තමේන්තුව මේ බව කොළඹ මහේස්ත්‍රාත් අධිකරණයට දැනුම් දෙනු ලැබීය. අදාළ සන්නිවේදන උප‍කරණ ලොරියක් තුළ සඟවා වන්නි ප්‍රදේශයට ප්‍රවාහනය කරමින් සිටියදී ආරක්ෂක අංශ විසින් වව්නියාවේ දී මොවුන් අත්අඩංගුවට ගෙන තිබුණි. එසේ අත්අඩංගුවට ගත් සැකකරුවන් පස්දෙනෙකුගෙන් අපරාධ පරීක්ෂණ දෙපාර්තමේන්තුව දීර්ඝ ලෙස ප්‍රශ්න කර ඇති අතර එම පරීක්ෂණ වාර්තා නීතිපතිවරයා වෙත ඉදිරිපත් කර ඇත. නීතිපතිවරයාගේ උපදෙස් අනුව මෙම සැකකරුවන්ට එරෙහිව මහාධිකරණය හමුවේ නඩු පැවරීමට සැලසුම් කර ඇති බව ද අපරාධ පරීක්ෂණ දෙපාර්තමේන්තුව අධිකරණයට දැනුම් දෙනු ලැබීය.", "URL": "https://sinhala.adaderana.lk/news.php?nid=11673", "Category": null, "Parent URL": null}