{"Source": "Adaderana", "Timestamp": "April 27, 2014 12:01 am", "Headline": "කරවිට වැවේ  ඉඩම් නීති විරෝධීව අත්පත්කර ගැනීමේ තත්ත්වයක්", "News Content": "කාලයකින් ප්‍රතිසංස්කරණය නොකිරීම හේතුවෙන් හලාවත - කරවිට වැව දිනෙන් දින අවට පදිංචිකරුවන් විසින් නීති විරෝධී ලෙස ආක්‍රමණය කරමින් තමන් සතු කර ගැනීමේ ව්‍යාපාරයක් ක්‍රියාත්මක වන බව එම වැව යටතේ වගා කටයුතු කරණ ගොවි සංවිධාන චෝදනා කරයි. දඹදෙණිය රාජධානිය සමයේ ඉදි කරන ලද බව කියන මෙම වැව අක්කර 999 ක් විශාල එකකි.වැව යටතේ ගොවි සංවිධාන 06 ක් යටතේ කුඹුරු අක්කර 1200 ක් වගා කරති.නමුත් 2005 වසරේ සිදු කරන ලද මැණුම් වලදී අනාවරණය වී ඇත්තේ වැවට ඇත්තේ අක්කර 635 ක පමණ ප්‍රමාණයක් බවය. වැව ක්ෂය වීමට ප්‍රධානතම හේතුව වී ඇත්තේ කාලයකින් එය ප්‍රතිසංස්කරණය නොකිරීමය.දැදුරුඔයෙන් පෝෂණය වන හලාවත මැතිවරණ බල ප්‍රදේශයේ ඇති එකම මහා වාරි මාර්ග යෝජනා ක්‍රමය වන්නේද කරවිට ව්‍යාපාරයයි. වැව ප්‍රතිසංස්කරණය නොකිරීමේ වාසිය තමන් වෙත හරවා ගෙන ඇති වැව ආසන්නයේ පදිංචිකරුවන් දිනෙන් දින වැව ආක්‍රමණය කරමින් වැට මායිම් යොදන්නට පටන් ගෙන ඇත. මේ සම්බන්ධයෙන් අතීතයේදී අධිකරණ ක්‍රියා මාර්ගයන් කීපයක්ම ගෙන ඇති නමුත් නිලධාරීන් විසින් නිසි කරුණු දැක්වීමක් නොකිරීම වැව ආක්‍රමණය කරන්නන්ගේ වාසියට හේතුවී ඇත. අතීත ක්‍රියාවන් පූර්වාදර්ශයට ගත් ඇතමුන් නැවතත් වැව ආක්‍රමණය කරන්නට පටන් ගෙන ඇත.වැව තුළින්ම පස් කපා දැවැන්ත බැමි නිර්මාණය කර ඇති බවක් එහි ගිය අපට දක්නට ලැබුණි.මෙම බැමි ඉදිකිරීමේදී වැව තුළ තිබූ දැවැන්ත ගස් ද කපා දමා ඇති බවක් දක්නට ඇත.මේ කිසිවක් දෙස නිලධාරීන් අවධානය යොමු කර නැති බවට ගොවීන් චෝදනා කරති.එය අවාසනාවකි. පවතින තත්ත්වය සම්බන්ධයෙන් හලාවත ප්‍රාදේශීය ලේකම් කාර්යාලය දැණුවක් කළ විට මෙම කටයුත්ත වාරි මාර්ග දෙපාර්තමේන්තුවට දන්වන ලෙස පවසන බවත්,වාරි මාර්ග දෙපාර්තමේන්තුවද ඒ ආකාරයෙන්ම වගකීමෙන් නිදහස් වෙමින් අදාල කටයුතු ප්‍රාදේශීය ලේකම් කාර්යාලය මගින් කර ගන්නා ලෙස පවසන බවද ගොවීන් කියති. වැව විවිධ පුද්ගලයින් විසින් ආක්‍රමණය කරමින් ගොඩ කිරීම නිසා ලැබෙන ජල ධාරිතාවය රදවා ගැනීමේ ගැටළුවක් ඇති බවත්,පවතින තත්ත්වය නිසා ඉදිරියේදී වැව බැම්ම බිදී යාමේ අවදානමක් ඇති බවද ගොවීන් කියති.එමෙන්ම කුඹුරු අක්කර1200 ක් වගා කිරීමට අවශ්‍ය ජලය ගබඩා කිරීමට වැව ප්‍රමාණවත් නොවීම හේතුවෙන් ඉදිරි වගා කටයුතුද අවදානම් බව ගොවි සංවිධාන නියෝජිතයින්ගේ මතය වී ඇත. පවතින තත්ත්වයට කඩිනම් විසදුමක් ලබා දෙන මෙන් කරවිට වැව යටතේ වගා කටයුතු කරන ගොවීන් ඉල්ලා සිටියි. අතීතයේ රජ දරුවන් අක්කර 999 ක් විශාල වැවක් සාදා ඇත්තේ කුඹුරු අක්කර 1200 ක් වගා කරන්නට නම් අනාගතය වෙනුවෙන්ද එය පැවතිය යුතුමය.එය බලධාරීන්ගේ වගකීම වන්නේය.එසේ නොවන්නේ නම් අතීතයේ රජ දරුවන් අපට ඉතිරි කළ දේ අනාගතය වෙනුවෙන් අප ඉතිරි නොකලා නොවන්නේද යන්න සිතා බලන ලෙස අපි වග කිව යුත්තන්ට යෝජනා කරමු.", "URL": "https://sinhala.adaderana.lk/news.php?nid=42809", "Category": null, "Parent URL": null}