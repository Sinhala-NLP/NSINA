{"Source": "Adaderana", "Timestamp": "February 6, 2019 02:29 pm", "Headline": "රන් බඩු සොරකම් කළ අයෙක් වසර දෙකකට පසු අල්ලයි", "News Content": "පූජාපිටිය පොලිස් බල ප්‍රදේශයට අයත් මඩදෙණිය ප්‍රදේශයේ පදිංචි අධිකරණ රෙජිස්ට්‍රාර්වරයෙකුගේ නිවසක් බිඳ රුපියල් 4,60,000 ක් වටිනා රන් බඩු සොරා ගත් බව කියන සැකකරු වසර දෙකකට පසුව පූජාපිටිය පොලීසිය මඟින් අත්අඩංගුවට ගෙන තිබේ. මෙයට වසර දෙකකට පමණ පෙර මෙම නිවැසියන් උත්සවයකට සහභාගී වී සිටි අවස්ථාවක මෙම නිවස බිඳ නිවසේ තිබූ රුපියල් 4,60,000 ක් පමණ වටිනා රන් බඩු සොරා ගෙන තිබිණ. මේ සම්බන්ධයෙන් දීර්ඝ වශයෙන් පරීක්ෂණ පැවැත්වූ පොලීසිය අදාළ සැකකරු වසර දෙකකට පසු අද(06) දින අත්අඩංගුවට ගෙන තිබේ. මෙලෙස අත්අඩංගුවට පත්ව ඇත්තේ එම ප්‍රදේශයේම පදිංචි 29 හැවිරිදි පුද්ගලයෙකි. මෙම සැකකරු විසින් සොරා ගන්නා ලද බව කියන රන් බඩු ගම්පහ, පූජාපිටිය ඇතුළු ප්‍රදේශ ගණනාවක රුපියල් 3,20,000 කට උකස් කර තිබියදී පොලීසිය මඟින් සොයා ගෙන තිබේ. අත්අඩංගුවට ගත් සැකකරු අද ගලගෙදර මහේස්ත්‍රාත් අධිකරණය වෙත ඉදිරිපත් කිරීමට නියමිතව තිබේ. පූජාපිටිය පොලිස් ස්ථානාධිපති පොලිස් පරීක්ෂක කුලරත්න මහතාගේ උපදෙස් මත නිලධාරින් පිරිසක් මේ සම්බන්ධයෙන් වැඩිදුර පරීක්ෂණ පැවැත්වූහ.", "URL": "https://sinhala.adaderana.lk/news.php?nid=103795", "Category": null, "Parent URL": null}