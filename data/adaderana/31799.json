{"Source": "Adaderana", "Timestamp": "February 20, 2013 04:01 pm", "Headline": "බන්ධනාගාරයට මත්ද්‍රව්‍ය ඇද්ද නිලධාරියා මාට්ටු", "News Content": "කොළඹ රිමාන්ඩ් බන්ධනාගාරය තුළට හෙරොයින් රැගෙන යාමට උත්සහ කළ බන්ධනාගාර නිලධාරියෙකු බන්ධනාගාර බුද්ධි අංශය විසින් අත්අඩංගුවට ගෙන තිබේ. බන්ධනාගාර බුද්ධි අංශ නිලධාරීන්ට ලද තොරතුරකට අනුව ඊයේ (19) රාත්‍රී එම නිලධාරීන් බන්ධනාගාරයට පැමිණෙන සේවකයින් පරීක්ෂාවට ලක් කර ඇති බව සඳහන්ය. එහිදී රිමාන්ඩ් බන්ධනාගාරය තුළට සිය යට ඇඳුමේ සඟවාගෙන හෙරොයින් රැගෙන යාමට උත්සහ කළ මෙම බන්ධනාගාර නිලධාරියා අත්අඩංගුවට ගෙන තිබේ. මෙහිදී හෙරොයින් ග්‍රෑම් 29 මිලිග්‍රෑම් 100 ක් බන්ධනාගාර බුද්ධි අංශය භාරයට ගෙන ඇති බව බන්ධනාගාර දෙපාර්තමේන්තු ප්‍රකාශකයෙකු සඳහන් කළේය. අත්අඩංගුවට ගත් මෙම නිලධාරියා තවදුරටත් පරීක්ෂා කිරීමේ දී මොහුගේ පාවහන් තුළ සඟවා තිබී කේරල ගංජා ග්‍රෑම් 28 මිලිග්‍රෑම් 200 ක් ප්‍රමාණයක් ද බුද්ධි අංශ නිලධාරීන් භාරයට ගෙන තිබේ. අත්අඩංගුවට ගත් මෙම බන්ධනාගාර නිලධාරියා අධිකරණයට ඉදිරිපත් කිරීමට නියමිත අතර බන්ධනාගාර බුද්ධි අංශ මේ සම්බන්ධයෙන් පරීක්ෂණ පවත්වයි.", "URL": "https://sinhala.adaderana.lk/news.php?nid=31799", "Category": null, "Parent URL": null}