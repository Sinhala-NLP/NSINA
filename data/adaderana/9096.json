{"Source": "Adaderana", "Timestamp": "June 19, 2010 11:35 am", "Headline": "සංහිඳියාව ගොඩනැගීම ගැන කරුණු විමසයි", "News Content": "ජාතීන් අතර සංහිඳියාව ගොඩනැගීම පිළිබඳ කරුණු සොයාබැලීම සඳහා ජනාධිපතිවරයා විසින් පත්කරනු ලැබූ කොමිසම ජනතාවගෙන් කරුණු විමසීමට තීරණය කර තිබේ. අදාළ කරුණු සම්බන්ධයෙන් තොරතුරු දත් සහ උනන්දුවක් දක්වන පුද්ගලයින් හා කණ්ඩායම්වලට එම කරුණු ලිඛිතව ඉදිරිපත් කළ හැකි බව එම කොමිසම පවසයි. එම ලිඛිත සැලකිරීම් කොමිසමේ අවධානයට ලක්කිරීමෙන් අනතුරුව අදාළ පුද්ගලයින්ගෙන් සහ සංවිධානවලින් සාක්ෂි සටහන් කරගැනීමට නියමිතය. අවශ්‍ය පුද්ගලයින්ට කොමිසම හමුවේ රහසිගතව සාක්ෂි ලබාදීමට හැකියාව පවතින බව ද එම කොමිසම සඳහන් කළේය. ජනාධිපතිවරයා විසින් පත්කළ මෙම සත්පුද්ගල කොමිසමේ සභාපතිවරයා ලෙස හිටපු නීතිපති හා ජනාධිපති නීතීඥ සී. ආර්. ද සිල්වා මහතා කටයුතු කරයි. ඉදිරිපත් කිරීමට බලාපොරොත්තු වන ලිඛිත සැලකිරීම් අගෝස්තු මස 18 වනදා හෝ ඊට පෙර යොමුකිරීමට පියවර ගන්නා ලෙස ජාතීන් අතර සංහිඳියාව ගොඩනැගීම පිළිබඳ කරුණු සොයාබැලීම පත්කරනු ලැබූ කොමිසම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=9096", "Category": null, "Parent URL": null}