{"Source": "Adaderana", "Timestamp": "July 8, 2015 09:08 am", "Headline": "පැමිණිලි ගැන මැතිවරණ කාර්යාලය මෙසේ කියයි", "News Content": "මැතිවරණ නීති උල්ලංඝණය කිරීම සම්බන්ධයෙන් පැමිණිලි, අදාළ දිස්ත්‍රික්කයේ දිස්ත්‍රික් ලේකම් කාර්යාලයේ පිහිටා ඇති මැතිවරණ පැමිණිලි මධ්‍යස්ථානයට ද පැමිණිලි කළ යුතු බව මැතිවරණ මහලේකම් කාර්යාලය පවසයි.එම කාර්යාලය පවසන්නේ මහලේකම් කාර්යාලයට පැමිණිලි කරන සෑම මැතිවරණ නීති උල්ලංඝණය කිරීමක් සම්බන්ධයෙන්ම අදාළ දිස්ත්‍රික් ලේකම් කාර්යාලයට වාර්තා වීම අනිවාර්යය බවයි.එමෙන්ම මැතිවරණ නීති උල්ලංඝණය කිරීම් අදාළ පොලිස් ස්ථාන වෙතද සෘජුව පැමිණිලි ඉදිරිපත්වීම ප්‍රයෝජනවත් බව මැතිවරණ මහලේකම් කාර්යාලය පවසයි.මැතිවරණ මහලේකම් කාර්යාලය වෙත හා දිස්ත්‍රික් පැමිණිලි මධ්‍යස්ථාන වෙත දුරකථන මඟින් සිදුකරන පැමිණිලි ෆැක්ස් මඟින් සවිස්තරාත්මකව එවීමට ක්‍රියා කරන ලෙස මැතිවරණ කොමසාරිස් මහින්ද දේශප්‍රිය මහතා සිවිල් සංවිධාන හා දේශපාලන පක්ෂ ක්‍රියාකාරීන්ගෙන් ඉල්ලා සිටියි.මේ අතර මැතිවරණ මහලේකම් කාර්යාලය වෙත ඊයේ දිනය වන විට මැතිවරණ නීති උල්ලංඝණය කිරීම් සම්බන්ධයෙන් පැමැණීලි 77ක් ලැබී තිබූ බව එම කාර්යාලය පැවසීය.", "URL": "https://sinhala.adaderana.lk/news.php?nid=52503", "Category": null, "Parent URL": null}