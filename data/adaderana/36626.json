{"Source": "Adaderana", "Timestamp": "August 14, 2013 04:10 pm", "Headline": " විපක්ෂය දැන් සෝදාපාළුවෙලා ", "News Content": "මේ වන විට විපක්ෂයට මැතිවරණයක් සඳහා ඉදිරිපත් වීමට හැකියාවක් නොමැති තත්ත්වයක් උද්ගත වී ඇති බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. විපක්ෂය මේ වන විට සෝදාපාළුවක් වී ඇති බව අද(14) කොළඹ පැවති මාධ්‍ය හමුවකට එක්වෙමින් ඒ මහතා කියා සිටියේය. එළඹෙන මැතිවරණයට ශ්‍රී ලංකා නිදහස් පක්ෂය සඳහා ජනතාව මේ වන විටත් ඒකරාශී වෙමින් පවතින බවත් , නිදහස් පක්ෂයේ පලමුවන මංගල රැළිය සැප්තැම්බර් මස 2 වන දින ආරම්භ කරන බවත් එම අවස්ථාවේදී ඒ මහතා කියා සිටියේය. එසේම රජයේ වාහන මැතිවරණය සඳහා භාවිතා‍ කිරීම සම්බන්ධයෙන් දැඩි ලෙස අදාළ පුද්ගලයින්ට උපදෙස් ලබා දී ඇති බවද හෙතෙම සඳහන් කර සිටියේය. එම මාධ්‍ය හමුව අමතමින් කැබිනට් අමාත්‍ය සුසිල් ප්‍රේමජයන්ත මහතා කියා සිටියේ සජිත් ප්‍රේමදාස වෙනුවෙන් කඩේ ගිය එජාප පාර්ලිමෙන්තු මන්ත්‍රිනි රෝසි සේනානායක, බුද්ධික පතිරණ සහ සුජීව සේරසිංහ යන මන්ත්‍රීවරුන් මේ වන විට යන එනමක් නොමැතිව සිටින බවයි. හිටපු පාර්ලිමේන්තු මන්ත්‍රී දයාසිරි ජයසේකර මහතා පාර්ලිමේන්තුව තුළ අවසන් කතාව සිදු කරන මොහොතේදී විපක්ෂ නායක රනිල් වික්‍රමසිංහ මහතා මේසයට ගසා සිංදු කියූ බවද හෙතෙම සඳහන් කළේය. මේ වන විටත් වතුකරයේ ද්‍රවිඩ ජනතාව විශාල සංඛ්‍යාවක් ආණ්ඩුවට එකතු වී සිටින බවත්, ඉදිරියට පැමිණේන පළාත් සභා මැතිවරණය සඳහා එජාපයෙන් මන්ත්‍රීවරු පස්දෙනෙකුවත් පත් කර ගැනීමට නොහැකිව සිටින බවත් ප්‍රේමජයන්ත මහතා එහිදී පැවසීය.", "URL": "https://sinhala.adaderana.lk/news.php?nid=36626", "Category": null, "Parent URL": null}