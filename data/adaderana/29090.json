{"Source": "Adaderana", "Timestamp": "November 11, 2012 08:27 am", "Headline": " ජ.වි.පෙ. හා පෙරටුගාමීන් යළි ගැටෙයි - උදුල් ඇතුළු 3ක් අත්අඩංගුවට", "News Content": "පහරදීමේ සිද්ධියක් සම්බන්ධයෙන් නීතිඥ උදුල් ප්‍රේමරත්න මහතා හා ජනතා විමුක්ති පෙරමුණේ ආධාරකරුවන් දෙදෙනෙකු ‍බොරලැස්ගමුව පොලීසිය විසින් අත්අඩංගුවට ගෙන තිබේ. පැපිලියාන හා රත්තනපිටිය අතර සිරිමල්මාවත ප්‍රදේශයේදී පෙරටුගාමී සමාජවාදී පක්ෂයේ සමාජිකයින් පිරිසක් හා ජ.වි.පෙ. සාමාජිකයින් පිරිසක් අතර ඊයේ (10) පස්වරුවේ ගැටුමක් ඇති විය. ලබන 13 වැනිදා කොළඹ, හෙන්රි‍ පේද්‍රිස් පිටියේ පැවැත්වෙන ඉල් මහ විරු සමරුව සඳහා ප්‍රචාරක පෝස්ටර් අලවමින් සිටියදී යතුරු පැදිවලින් පැමිණි ජ.වි.පෙ. සාමාජිකයින් පිරිසක් තමන්ට ප්‍රහාරයක් එල්ල කළ බව පෙරටුගාමී සමාජවාදී පක්ෂයේ සාමාජිකයින් බොරලැස්ගමුව පොලීසියට ඊයේ පැමිණිලි කර ඇත. ඒ අනුව සිද්ධිය සම්බන්ධයෙන් ජනතා විමුක්ති පෙරමුණේ ආධාරකරුවන් දෙදෙනෙකු හා නීතිඥ උදුල් ප්‍රේමරත්න මහතා පොලීසිය විසින් අත්අඩංගුවට ගෙන තිබේ. මෙම සිද්ධිය වන අවස්ථාවේදී නීතිඥ උදුල් ප්‍රේමරත්න මහතාද එම ස්ථානයේ සිටි බවත් ඔහුට ද පහරදීමක් සිදුව ඇති බවත් පෙරටුගාමී සමාජවාදී පක්ෂය පවසයි. කෙසේ වෙතත් අත්අඩංගුවට ගත් ජ.වි‍.පෙ. ආධාරකරුවන් දෙදෙනා ඇප මත නිදහස් කර තිබේ. ඊයේ (10) පස්වරු 2.00ට පමණ සිද්ධිය සිදුව ඇත.", "URL": "https://sinhala.adaderana.lk/news.php?nid=29090", "Category": null, "Parent URL": null}