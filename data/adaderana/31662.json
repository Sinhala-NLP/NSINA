{"Source": "Adaderana", "Timestamp": "February 15, 2013 04:26 pm", "Headline": "තිස්සගෙන් විමල්ට අභියෝගයක් - විමල් වේදිකාවේ නටන නාඩගම කුමක්ද?", "News Content": "ආණ්ඩුව කඩා කප්පල් කිරී‍මට මුදල් අමාත්‍යංශයේ නිලධාරීන් ආර්ථික ඝාතකයින් විදියට වැඩ කරන බව අමාත්‍ය විමල් වීරවංශ පවසන බවත් මුදල් අමාත්‍යංශය භාරව සිටින ඇමතිවරයා ජනාධිපති මහින්ද රාජපක්ෂ මහතා බවත් එජාප මහලේකම් තිස්ස අත්තනායක මහතා පවසයි. වේදිකාවේ ගිරිය පුප්පගෙන මෙසේ කෑ ගසමින් කරන්නේ ජනතාව ගොනාට ඇන්ඳවීම බවත් ‍බිඳ වැටෙන ආර්ථිකය ගැන ජනතාවට විමල් වීරවංශ අමාත්‍යවරයා සත්‍ය වසන් කරන බවත් ඔහු කියයි. සැබැ ආර්ථික ඝාතකයෝ මුදල් අමාත්‍යංශයේ ඉන්නවා නම් මුදල් ඇමති ජනපති ‍ප්‍රමුඛ කැබිනට් මණ්ඩලයට පවසා පියවරක් නොගෙන වේදිකාවේ නටන නාඩගම කුමක්දැයි තිස්ස අත්තනායක මහතා විමල් වීරවංශ අමාත්‍යවරයාගෙන් ප්‍රශ්න කරයි. වීරවංශ අමාත්‍යවරයා ආර්ථික ඝාතකයා තමන්ගේ සාක්කුව අස්සේ සිටිද්දි ඒක වහගෙන ජනතාව රැවටීමට මෙවැනි ප්‍රකාශ කරන බව තිස්ස අත්තනායක මහතා පෙන්වාදෙයි. මේ ගැන ජනතාව අවබෝධ කර ගත යුතු බවත් මූල්‍ය අරමුදලෙන් ණය එපා යැයි පැවසුවත් එම අරමුදලින් ලංකාවට ණය නොලැබෙන බවත් ඔහු සඳහන් කරයි. මහනුවර මැණික්හින්න ප්‍රදේශයේදී අද (15) එජාප ක්‍රියාකාරින් පිරිසක් අමතමින් ඔහු මේ බව පැවසීය.", "URL": "https://sinhala.adaderana.lk/news.php?nid=31662", "Category": null, "Parent URL": null}