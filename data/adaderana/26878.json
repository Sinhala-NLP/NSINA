{"Source": "Adaderana", "Timestamp": "August 25, 2012 03:55 pm", "Headline": "තවත් 98 ගේ ඔස්ට්‍රේලියානු සිහිනය බොඳවෙයි", "News Content": "නීති විරෝධි අයුරින් ඔස්ට්‍රේලියාවට පලායාමට තැත් කළ තවත් ශ්‍රී ලාංකිකයින් 98 දෙනෙකු නාවික හමුදාව විසින් අද (25) අත්අඩංගුවට ගෙන තිබේ. බහුදින ධීවර යාත්‍රා දෙකක ආධාරයෙන් ඔවුන් ඔස්ට්‍රේලියාව බලා යාමට තැත් කර ඇත. හලාවතින් හා මඩකලපුව යන මුහුදු ප්‍රදේශවලින් ඔවුන් ඔස්ට්‍රේලියාව බලා යාමට තැත් කර ඇතැයි නාවික හමුදාව සඳහන් කරයි. ඉන් එක් යාත්‍රාවක පුද්ගලයින් 77 ක් අනෙක් යාත්‍රාවේ පුද්ගලයින් 21 දෙනෙකු සිට තිබේ. සිංහල, ද්‍රවිඩ හා මුස්ලීම් වැසියන් පිරිසක් මෙලෙස අත්අඩංගුවට පත්ව ඇති අතර ඔවුන් යාපනය, මුලතිව්, කොළඹ, මීගමුව. හලාවත, වව්නියාව, පුත්තලම, ගල්ගමුව, ත්‍රීකුණාමලය, මුතූර්, අම්පාර, මඩකලපුව, හා කින්නියා යන ප්‍රදේශවල පදිංචිකරුවන් වෙති. මෙම පිරිස මෝදර ධීවර වරායට හා ත්‍රීකුණාමල ධීවර වරායට භාරදී ඇති අතර වැඩිදුර විමර්ශන අපරාධ පරීක්ෂණ දෙපාර්තමේන්තුව විසින් සිදුකරයි.", "URL": "https://sinhala.adaderana.lk/news.php?nid=26878", "Category": null, "Parent URL": null}