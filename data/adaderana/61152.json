{"Source": "Adaderana", "Timestamp": "June 16, 2016 08:36 am", "Headline": "දැනට 2763ක් පොදු සමාකාලය ප්‍රයෝජනයට අරන්!", "News Content": "පොදු සමා කාලය යටතේ මේ වන විට ත්‍රිවිධ හමුදා සාමාජිකයින් 2763 දෙනෙකු නීත්‍යානුකූලව සේවයෙන් ඉවත් වී තිබේ.ත්‍රිවිධ හමුදාව හැරගොස් සිටින සෙබළුන්ට නිළ වශයෙන් ඉන් ඉවත්වීම සඳහා පසුගිය සඳුදා දිනයේ සිට පොදු සමා කාලයක් රජය විසින් ප්‍රකාශයට පත් කරනු ලැබුවේය.ඒ අනුව පසුගිය දින තුන තුළ යුධ හමුදා සෙබළුන් 2574 දෙනෙකු නීත්‍යානුකූලව සේවයෙන් ඉවත් වී ඇති බව හමුදා ප්‍රකාශක බ්‍රිගේඩියර් ජයනාත් ජයවීර මහතා සඳහන් කළේය.ගුවන් හමුදා සෙබළුන් 118 දෙනෙකු සහ නාවික හමුදා සෙබළුන් 71 දෙනෙකු මෙම කාලය තුළ නීත්‍යානුකූලව සේවයෙන් ඉවත් වී තිබේ.මෙම පෙදු සමා කාලය ලබන මස 12 වන දින දක්වා ක්‍රියාත්මක අතර ඊට ප්‍රථම සේවය අතහැර ගොස් සිටින ත්‍රිවිධ හමුදා සෙබළුන්ට නීත්‍යානුකූලව සේවයෙන් ඉවත්වීමට අවස්ථාව හිමිවන බව ජයනාත් ජයවීර මහතා සඳහන් කළේය.ඒ අනුව යුධ හමුදා සෙබළුන් තමන් සේවය කළ යුධ හමුදා රෙජිමේන්තුවටද, ගුවන් හමුදා සෙබළුන් ගුවන් හමුදා මූලස්ථානයටද නාවික හමුදා සෙබළුන් වැලිසර නාවික හමුදා කඳවුර වෙතටද පැමිණිය යුතුය.", "URL": "https://sinhala.adaderana.lk/news.php?nid=61152", "Category": null, "Parent URL": null}