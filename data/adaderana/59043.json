{"Source": "Adaderana", "Timestamp": "April 10, 2016 09:11 am", "Headline": "අගමැති ඇතුළු දූත පිරිස යළි දිවයිනට ", "News Content": "අග්‍රාමාත්‍ය රනිල් වික්‍රමසිංහ මහතා ඇතුළු දූත පිරිස දිවයිනට පැමිණ තිබේ.චීන සංචාරය නිමවා එම පිරිස ඊයේ(10) රාත්‍රී 12යි 15ට පමණ තායි ගුවන් සේවයට අයත් යානයකින් කටුනායක බණ්ඩාරනායක ගුවන්තොටුපොළට පැමිණි බව අද දෙරණ ගුවන්තොටුපොළ වාර්තාකරු පවසයි.සාර්ථක තෙදින නිල සංචාරයේදී අග්‍රාමාත්‍ය රනිල් වික්‍රමසිංහ මහතා චීන ජනාධිපතිවරයා, චීන අග්‍රාමාත්‍යවරයා ඇතුළු එරට රජයේ ඉහළ පෙළේ නිලධාරීන් සමඟ ද්වීපාර්ශ්වික සාකච්ඡා වල නිරත වුණි.මීට අමතරව චීනයේ ව්‍යාපාරික සමුළුවකටද සහභාගී වූ අග්‍රාමාත්‍ය රනිල් වික්‍රමසිංහ මහතා ශ්‍රී ලංකාවේ ආයෝජනය කිරීම සම්බන්ධයෙන් චීන ආයෝජකයන් දිරිගැන්වූ බව අග්‍රාමාත්‍ය කාර්යාලය ප්‍රකාශ කළේය.කොළඹ වරාය නගර ව්‍යාපෘතිය යළි ආරම්භ කිරීමටත් ඒ ආශ්‍රීතව විශේෂ ආර්ථික කලාපයක් පිහිටුවීමටත් ශ්‍රී ලංකා රජය ගත් තීරණයට චීන ජනාධිපතිවරයාගේ සහ අග්‍රාමාත්‍යවරයාගේ ප්‍රසාදය පළ වුණි.මෙම සංචාරයේදී ශ්‍රී ලංකාවට මූල්‍ය ප්‍රධානයක් සිදුකිරීමට ද චීනය පියවර ගත් අතර තවදුරටත් මූල්‍ය සහනාධාර සැපයීමටත්, ආයෝජකයන් දිරිගැන්වීමටත් පියවර ගන්නා බව චීන ජනාධිපති ෂී ජින් පිං මහතා සඳහන් කර තිබේ.ශ්‍රී ලංකා - චීන මිත්‍රත්වය පලුඳු කිරීමට තෙවන පාර්ශවයකට කිසිඳු හැකියාවක් නොමැති බව චීන ජනාධිපතිවරයා සිදුකළ ප්‍රකාශයද මෙහිදී කැපී පෙනෙයි.අග්‍රාමාත්‍යවරයාගේ චීන සංචාරය පිළිබඳ ඉන්දියාවේ හින්දු පුවත්පත ප්‍රකාශ කර ඇත්තේ ශ්‍රී ලංකාව නැවතත් චීනයේ නව සේද මාවත සිතියමට ඇතුළත්ව ඇති බවයි.", "URL": "https://sinhala.adaderana.lk/news.php?nid=59043", "Category": null, "Parent URL": null}