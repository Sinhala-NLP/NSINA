{"Source": "Adaderana", "Timestamp": "August 19, 2013 11:55 am", "Headline": " බාල වැඩ කරලා ඇත්ත යට ගහන්න එපා කියලා අපි කියනවා", "News Content": "රතුපස්වල සිද්ධිය පිළිබඳ සත්‍ය වසන් කිරීම සඳහා රජය උත්සාහ කරමින් සිටින බව ජනතා විමුක්ති පෙරමුණ පවසයි. එම පක්ෂයේ ප්‍රචාරක ලේකම් විජිත හේරත් මහතා පවසන්නේ රතුපස්වල ජනතාව වෙනුවෙන් යුක්තිය ඉටුකරන ලෙස රජයෙන් ඉල්ලා සිටින බවයි. රජය අදාළ සිද්ධියේ වගකීම ජනතා විමුක්ති පෙරමුණ වෙත පැවරීමේ අසාර්ථක උත්සාහයක නිරත වන බව අද (19) පෙරවරුවේ පැවැති මාධ්‍ය හමුවකදී විජිත හේරත් මහතා ප්‍රකාශ කළේය. එහිදී ඔහු මෙසේද පැවසීය. වැලිවේරියේ ජනතාවගේ උද්ඝෝෂණයට හමුදාව විසින් වෙඩි තබලා දින ගණනාවක් ගතවෙලා. රතුපස්වල ප‍්‍රදේශයේ වතුර බොන්න සුදුසුද නැද්ද කියලා පැහැදිලි කිරීමක් නැහැ. තවමත් මේ ආණ්ඩුව ප‍්‍රදේශයේ ජනතාව දැනුවත් කරන්න කටයුතු කරලා නැහැ. තවමත් ඒ ජනතාව අම්ල සහිත වතුර පානය කරනවා. ආණ්ඩුවේ සිල්ලර විසඳුම් මෙම ප‍්‍රශ්නයට ප‍්‍රමාණවත් වන්නේ නැහැ. ස්ථිර විසඳුමක් අවශ්‍යවෙලා තිබෙනවා. ආණ්ඩුව ජල ටැංකි දෙනවා කිව්වා. ඒ ජල ටැංකිවල වතුරත් දුර්වර්ණ වෙලා. ජනතාවට ඒ ගැන විශ්වාසයක් නැහැ. ඒවා ගේන්නේ කොහෙන්ද කියලා ජනතාව දන්නේ නැහැ. එහෙම ලබාදෙන වතුරත් ඒ ජනතාවට ප‍්‍රමාණවත් නැහැ. ඒ ජනතාව තවමත් බොන්න වතුර නැතිව අසහනකාරීව ජීවත් වෙනවා. අඩුම ගාණේ මෙම ගැටලූවට වගකිව යුත්තේ කව්ද කියලා ආණ්ඩුව කියලා නැහැ. ඒනිසා ඒ ජනතාව තවමත් සැකයෙන් කුතුහලයෙන් අවිශ්වාසයෙන් ඉන්නවා. ආණ්ඩුව කියනවා එම කර්මාන්ත ශාලාව ඉවත් කරන්න කිව්වා කියලා. නමුත් බී. ඕ.අයි.එක කියනවා මේ වනතෙක් ආයතනය ඉවත් කරන්න කියලා කිසිම උපදෙසක් ආයතනයට ලැබී නැහැ කියලා. ඒකෙන්ම පැහැදිලි වෙනවා ආණ්ඩුව මෙම ප‍්‍රශ්නය සම්බන්ධයෙන් කිසිම පියවරක් අරගෙන නැහැ කියලා. බරපතළම ප‍්‍රශ්නය ආණ්ඩුවේ නියෝග මත වෙඩි තබා තිදෙනෙකු ඝාතනය කිරීම යට ගහන්න ගන්නා උත්සාහයයි. එක පැත්තකින් පරීක්‍ෂණ පවත්වනවා කියනවා. එහෙම කියන ගමන් ජනතා විමුක්ති පෙරමුණට චෝදනා එල්ල කරනවා. රූපවාහිනී වැඩසටහන්වල ආණ්ඩවේ මැති ඇමතිවරු කරන මාධ්‍ය සාකච්ඡාවලදී ජනතා විමුක්ති පෙරමුණට සෘජුව චෝදනා එල්ල කරනවා. පරීක්‍ෂණ තවම සිදුකෙරෙනවා නම් ජ.වි.පෙ.ට චෝදනා එල්ල කරන්නේ කොහොමද?. ආණ්ඩුව මෙවැනි මෝඩ තර්ක ඉදිරිපත් කරමින් තමයි මේ සිද්ධිය යට ගහන්න හදන්නේ. ඒකෙන්ම තේරෙනවා යටි අරමුණ මොකක්ද කියලා. ආණ්ඩුව බාල වැඩ කරලා ඇත්ත යට ගහන්න උත්සාහ කරන්න එපා කියලා අපි කියනවා. ඝාතනයට ලක්වුණු පාසැල් සිසුන් දෙදෙනාත් තරුණයාත් තමන්ගේ ජීවිත කැප කළේ බොන වතුර ටික වෙනුවෙන්. ඒනිසා අපි ආණ්ඩුවට කියනවා ඒ මියගිය තිදෙනාට යුක්තිය ඉටුකරන්න කියලා. නවනීදන් පිල්ලේ ලංකාවට එන නිසාද කොහෙද මානව හිමිකම් කොමිසම කිව්වා ඉතා ඉක්මනින් පරීක්‍ෂණයක් සිදුකරනවා කියලා. බස්නාහිර පළාත බාර නියෝජ්‍ය පොලිස්පති මානව හිමිකම් කොමිසමට කඩිමුඩියේ කැඳෙව්වා. පොලීසියේ අපරාධ කොට්ඨාසය භාර නිලධාරීන් පොලිස් පරීක්‍ෂණයක් සිදුකරනවා කිව්වා. ඒ වගේම ජනතාවගේ ජල ප‍්‍රශ්නය සම්බන්ධයෙන් ලබන 22 වනදා ගම්පහ අධිකරණයේ නීති කටයුත්තක් සිදුකෙරෙනවා. ඒ වගේම වෙඩි තැබීම ගැනත් අධිකරණ කි‍්‍රයාමාර්ගයක් ගන්නවා. ඒ අතරතුරදී හමුදාව පරීක්‍ෂණයක් සිදුකරනවා කියලා හමුදා ප‍්‍රකාශකයා කිව්වා. දේශපාලන නියෝග මත වෙඩිතැබීම සිදුකළේ යුද හමුදාවයි. සිද්ධියට විත්තිකරු වූ යුද හමුදාවම දැන් පරීක්‍ෂණයක් සිදුකරනවා. හමුදාව තුළ අභ්‍යන්තර පරීක්‍ෂණයක් සිදුකිරීමේ හැකියාව, අයිතිය යුද හමුදාවට තිබෙනවා. එසේ තිබියදී යුද හමුදාව වැලිවේරිය ජනතාවට දැනුම්දීලා තිබෙනවා කටඋත්තර දෙන්න යුද හමුදා කඳවුරුවලට එන්න කියලා. එහෙම කරන්න යුද හමුදාවට නීතිමය බලයක් නැහැ. අපරාධ නඩු විධිවිධාන සංග‍්‍රහයේ 108,109 වගන්තිවලට අනුව සාක්‍ෂි කැඳවීමට බලය ඇත්තේ පොලීසියට හෝ ඇමතිවරයා පත්කරන විශේෂ කමිටුවකටයි. ඒ නිසා හමුදාව කි‍්‍රයා කරන්නේ නීති ක‍්‍රමවේදයට පිටින් ඉඳගෙනයි. හමුදාව සාක්‍ෂි දෙන්න කියලා සිතාසි නිකුත්කරලා තියෙනවා. එයට අත්සන් කරලා තියෙන්නේ මේජර් ජෙනරාල් එන්.ඒ.ජේ.සී. ඩයස්. මූලික පරීක්‍ෂණ උසාවියේ සභපතිවරයායි. එහි සඳහන් වන්නේ හමුදාවේ මූලික පරීක්‍ෂණ උසාවියේ සාක්‍ෂි ලබාදීමට ගනේමුල්ල හමුදා කඳවුරට එන ලෙසයි. ජනතාවට සිය කැමැත්තෙන් ඕනම තැනකට සාක්‍ෂි, සිද්ධියක් සම්බන්ධයෙන් තොරතතුරු ලබාදෙන්න හැකියාව තිබෙනවා. නමුත් හමුදාවට ජනතාවට නියෝග නිකුත් කරලා කැඳවන්න බැහැ. වැලිවේරිය ජනතාව කඳවුරුවලට ගියේ නැහැ. තමන්ට වෙඩි තියපු හමුදාව සම්බන්ධයෙන් ඔවුන් සිටින්නේ තවමත් භීතියෙන්. ඒ නිසා වැලිවේරිය පොලීසියේ කටඋත්තර දෙන්න පහසුකම් සලසලා තිබුණා. හය දෙනෙකු වැලිවේරිය පොලීසියට ගියත් යුද හමුදාවෙන් ආවේ නැහැ. හමුදා ප‍්‍රකාශකයා කියනවා ඒ පිළිබඳ දැනුම් දුන්නේ නැහැ කියලා. පොලීසියෙන් කියනවා සාක්‍ෂිකරුවන් කැඳවන්න කියලා හමුදාවෙන් ඉල්ලීමක් කළා කියලා. ඒකෙන්ම තේරෙනවා මේ පරීක්‍ෂණවල තත්ත්වය කොහොමද කියලා. මේ පෙන්නුම් කරන්නේ මිලිටරිකරණයේ තවත් එක් පියවරක්. දේශපාන අධිකාරිය මේ ගැටලූවට උත්තර ලබාදුන්නේ නැහැ. ඊට මැදිහත් වුණේ ආරක්‍ෂක ලේකම් ගෝඨාභය රාජපක්‍ෂයි. උද්ඝෝෂකයන්ට වෙඩි තැබීම තමයි ඔහු මැදිහත්වීමෙන් කළේ. එක පැත්තකින් පාසල් ගුරුවරුන්ට කර්නල් පදවි ලබාදෙනවා. අයිතීන් ඉල්ලා උද්ඝෝෂණය කරන සිවිල් ජනතාවට අතරට හමුදාව කැඳවලා වෙඩි තබනවා. වැලිවේරියේ රතුපස්වල හමුදාවේ මැදිහත්වීම සිදුවන්නේ මේ විදියට නම් උතුරේ කොහොමද කියලා ඔබට හිතාගන්න පුළුවන්. ඒනිසා ජනතා විමුක්ති පෙරමුණ පැහැදිලිව කියනවා නීතියට පිටින් හමුදා නීතිය ජනතාව මත පටවන්න එපා කියලා. සමහර ඇමතිවරු වගඋත්තරකරුවන් සඟවන්න දැඩි වෙහෙසක් ගන්නවා. වෙඩි තැබීමට අණ දුන්නේ කව්ද කියලා තවමත් රටට කියන්නේ නැහැ. රූකාන්ත චන්ද්‍රලේඛා සිද්ධියේදී ඔවුන් කියා සිටියේ සිද්ධියට සම්බන්ධ පුද්ගලන්ට දඬුවම් දුන්නත් සිද්ධියට අණ දුන් කෙනා තවමත් නිදැල්ලේ ඉන්නවා කියා. ඒ වගේම දෙයක් තමයි රතුපස්වල සිද්ධියේත් වෙලා තිබෙන්නේ. හමුදා ප‍්‍රකාශකයාත් ඩලස් ඇමතිවරයත් කියනවා රතුපස්වල සිද්ධියේ තුන්වන පාර්ශ්වයේ මැදිහත්වීමක් ගැන. අපි අභියෝග කරනවා වෙඩි තැබීමට අණ දුන්නු පුද්ගලයා ඇවිත් තුන්වෙනි පාර්ශ්වය ගැන රටට කියන්න කියලා. තුන්වෙනි පාර්ශ්වයේ යම් යම් කි‍්‍රයාමාර්ග නිසා වෙඩි තැබීමේ කි‍්‍රයාමාර්ගය ගන්න සිදුවුණා කියලා අණ දුන්නු පුද්ගලයා රට ඉදිරියේ ප‍්‍රසිද්ධ ප‍්‍රකාශයක් කළ යුතුයි. ඇමතිවරු කට කැඩිච්ච කතා කියලා රතුපස්වල ජනතාවට අපහාස කරනවා. රතුප්සවල ජනතාව ඇත්ත දන්නවා. ඒ නිසා ඒ ජනතාවට යුක්තිය, සාධාරණත්වය ඉටුකරන්න බොරු බේගල් නතරකරන්න කියලා අප ඉල්ලා සිටිනවා. ජ.වි.පෙ. මධ්‍යම කාරක සභික, නීතිඥ සුනිල් වටගල මහතා අදහස් දක්වමින්.. රතුපස්වල සිදුවීම පිළිබඳ බුද්ධිමතුන් සහ නීති ක්ෂේත‍්‍රය තුළ යම් යම් කතිකාවන් මතුවෙලා තිබෙනවා. යුද හමුදා නිලධාරීන් පිරිසක් සිවිල් වැසියන්ගේ සාක්‍ෂි ලබා ගැනීම නීතියට අනුගත කරුණක් නොවේ. නීතියට පිටින් යාමක්. ගිනි අවියක් පාවිච්චි කරලා අපරාධ කි‍්‍රයාවලියකට සම්බන්ධ වුවහොත් එය දණ්ඩ නීති සංග‍්‍රහයට අදාළවූ කරුණක්. එවැනි වෙඩි තැබීමකින් මනුෂ්‍ය ඝාතනයක් හෝ ඊට ආසන්න සිදුවීමක් සිදුවුණොත් සෘජු චෝදනා ලැබූ පුද්ගලයා අත්අඩංගුවට ගත යුතුයි. වැලිවේරිය සිදුවීමේදී හමුදා වෙඩි තැබීමෙන් තිදෙනෙකු මරණයට පත්වුණා. විශාල පිරිසක් තුවාල ලැබුවා. නමුත් මේ වන තෙක් කිසිවෙකු අත්අඩංගුවට ගෙන නැහැ. යුද හමුදාව තමයි මේ සිදුවීමට සෘජුව චෝදනා ලබන්නේ. ඒ අතර තමයි යුද හමුදාවේ විශේෂ කමිටුවක් මගින් පරීක්‍ෂණ පවත්වන්න හදන්නේ. නීතියේ සිද්ධාන්තයක් තිබෙනවා තමාගේ නඩුව පිළිබඳ විනිශ්චයකාරයා තමා නොවිය යුතුයි කියලා. සිදුවීමේ පැහැදිලි වගඋත්තරකරුවා යුද හමුදාවයි. දැන් හමුදාවම පරීක්ෂණ කමිටුවක් කැඳවලා තිබෙනවා. අඩුම තරමේ පරීක්‍ෂණ කමිටුවේ නිගමනයක් නැතිව සිදුවන පරීක්‍ෂණ ගැන මාධ්‍යවලින් හෝ සඳහනක් නැතිව තිබියදී එවැනි මූලික පරීක්‍ෂණයකට සිවිල් ජනතාවට සිතාසි එවනවා. සාමාන්‍යයෙන් සිතාසියක් එවීමේ බලය තිබෙන්නේ මහේස්ත‍්‍රාත් හෝ දිසා අධිකරණයක රෙජිස්ටාර්වරයාටයි. නමුත් මේ සිතාසි එවා තිබෙන්නේ මේජර් ජෙනරාල්වරයෙක්. මෙය නීතියට පිටින් සිදුවන කි‍්‍රයාවලියක්. රටේ අපරාධ නඩු විධිවිධාන සංග‍්‍රහයේ 108 සහ 109 වගන්තිවල සඳහන් වෙනවා අපරාධයක් වූ විට විමර්ශනය කිරීමේ පූර්ණ බලය පැවරිලා තිබෙන්නේ පොලිස් නිලධාරීන්ට කියලා. විශේෂ අවස්ථාවකදී ඇමතිවරයාට විශේෂ කමිටුවක් පත්කරන්න පුළුවන්. යුද හමුදා පනතෙන් අදාළ නීති රෙගුලාසිවලින් අපරාධ සම්න්ධයෙන් විමර්ශනය කිරීමට බලයක් ලබාදෙන්නේ නැහැ. හමුදාවේ අභ්‍යන්තර මූලික පරීක්‍ෂණයක් සිදුකරලා වෙඩි තැබුවේ කුමකටද උණ්ඩ ප‍්‍රමාණය කීයද ආදී තොරතුරු ප‍්‍රමාණවත් නොවේ නම් අමතර සාක්‍ෂි කැඳවන්න පුළුවන්කම, සාධාරණ අයිතිය තිබෙනවා. නමුත් මේ කරලා තිබෙන්නේ බියෙන් ත‍්‍රස්ත වී සිටන ජනතාවට නැවත හමුදා කඳවුරුවලට කැඳවීමයි. මෙයින් පෙන්නුම් කරන්නේ නීතියේ විකෘති භාවයයි. අපරාධ නඩු විධිවිධාන සංග‍්‍රහයේ 128, 137 වගන්තිවල ති‍්‍රවිධ හමුදාවට කිසියම් සිවිල් ජනතාවගේ කටයුතුවලට මැදිහත්වීමේ කි‍්‍රයා පිළිවෙත සඳහන්කර තිබෙනවා. සිතාසි ගැන සඳහනක් නැහැ. ආණ්ඩුක‍්‍රම ව්‍යවස්ථාවේ 14වන වගන්තියට අනුව සාමකාමී රැස්වීමේ විරෝධතාවයන් සඳහා ජනතාවට අයිතිවාසිකමක් ලැබිලා තියෙනවා. රතුපස්වල ජනතාව ඉල්ලා සිටියේ බීමට ජලය. එය ඔවුන්ගේ මූලික අවශ්‍යතාවයක්. එවැනි මූලික අයිතිවාසිකම් ඉල්ලපු සාමකාමී විරෝධතාවයක් දැක්වූ ජනතාවට තමයි ගිනි අවි පාවිච්චි කරලා වෙඩි තියලා තුන් දෙනෙකු මරා දැමුවේ. තවත් පිරිසක් රෝහල්ගත කළේ. ගමේ සිරිපාල ගිනි අවියක් පාවිච්චි කළොත් ඔහු ඇප නැතිව හිරගෙට දානවා. එවැනි ඝාතනයක් කළොත් පරීක්‍ෂණ අවසන්වන තුරු ඇප දීමේ හැකියාවක් නැහැ. අධිචෝදනා දෙනතුරු බන්ධනාගාර ගත කරනවා. මේ රටේ පුදුම නීතියක් තමයි තිබෙන්නේ. තුන්දෙනෙක් ඝාතනය කරලා තවත් පිරිසක් තුවාල කරලා අද වෙනතුරුත් ගම්පහ මහේස්ත‍්‍රාත් අධිකරණයට සිද්ධියට සම්බන්ධ කවුරුත් අත්අඩංගුවට ගෙන ඉදිරිපත් කරලා නැහැ. ඒකෙන් පැහැදිළි වෙනවා වෙන අරමුණක් සඳහා නීතිමය කි‍්‍රයාවලිය යොදාගන්නවා කියලා. මාධ්‍යවේදීන් නැගූ ප‍්‍රශ්නවලට පිළිතුරු දෙමින්... මානව හිමිකම් පිළිබඳව නවනීදන් පිල්ලේ ඇතුලූ කණ්ඩායම පරීක්ෂණයක් සිදුකරයි. නමුත් එතුමිය හෝ එතුමියගේ කාර්යාලයෙන් අපගෙන් ඉල්ලීමක් කර නැහැ පරීක්ෂණ සඳහා සහාය ලබාදෙන්න කියලා. උද්ඝෝෂණ කිරීමේ අයිතිය ආණ්ඩුක‍්‍රම ව්‍යවස්ථාවේ 14වන වගන්තියෙන් සලසා දී තිබෙනවා. එය මේ රටේ ජනතාවගේ අයිතියක්. වැලිවේරිය පමණක් නොවෙයි කුරුණෑගල, හම්බන්තොට, මුලතිව්, කිළිනොච්චි ඕනෑම තැනක සාධාරණ ප‍්‍රශ්නයක් වෙනුවෙන් උද්ඝෝෂණය කිරීමේ අයිතියක් ජනතාවට තිබෙනවා. නමුත් එවැනි සාමකාමී උද්ඝෝෂණය කරන ජනතාවට වෙඩි තැබීමටවත් ඝාතනය කිරීමටවත් අයිතියක් කාට හෝ තියෙනවා කියලා ව්‍යවස්ථාවේ සඳහන් වෙන්නේ නැහැ. ඒක ඇත්ත වුවමනාවන් වෙනුවෙන් කරපු සටනක්. හැබැයි ආණ්ඩුව කියන්න උත්සාහ කරනවා ජේ.වී.පී.එකේ ඕනකමට කළා කියලා. ඒක තමයි ප‍්‍රබන්ධය. අපි ජනතාවගේ සටන්වලට නායකත්වය දෙනවා. වැලිවේරිය සටනේදී අපි නායකත්වය දුන්නා නම් එම සටනේ ඉදිරියෙන්ම අපි ඉන්නවා. ඒක කියන්න අපි බයත් නැහැ. ජනතා විමුක්ති පෙරමුණ කියන්නේ මේ රටේ ජනතාව අතර ඉන්න පක්ෂයක්. ජේ.වී.පී. කියන්නේ මේ රටේ ජනතාවම තමයි. එනිසා අපි ජනතාවගේ සාධාරණ සටන්වල ඉදිරියෙන්ම ඉන්නවා. මනාප පොරය ගැන.... ආණ්ඩුවේ අයම මනාප බලූ පොරයට වැටිලා කා කොටා ගන්න ගමන් ඒකේ වැරැද්දත් විපක්‍ෂයට පටවන්න උත්සාහ කරනවා. තමන්ගේ පුතා, බෑනා, සහෝදරයා, බිරිඳ ඡන්දෙන් දිනවන්න ගහ මරාගන්නවා. තමන්ගේ උන් හදාගන්න තමන්ට බැහැ. මෛතී‍්‍රපාල සිරිසේන කිව්වා මැතිවරණ නීති කඩන අයට දඬුවම් දෙනවා කියලා. ඒත් ආණ්ඩුවේ අය ඕන තරම් මැතිවරණ නීති කඩනවා. අමාත්‍යාංශවල වාහන ඡායාරූප ගහගෙන එහේ මෙහේ යනවා. තමන්ගේ අය කරන නොසන්ඩාල වැඩ වහගන්න ඒකත් විපක්ෂයට පටවනවා. අපි මේ මනාප බලූ පොරයට වැටෙන්නේ නැහැ. මනාප බලූ පොරය අපට ඉතිහාසෙත් වර්තමානයෙත් අදාළත් නැහැ. ජවිපෙ අපි කියන්නේ අපේ ප‍්‍රතිපත්ති ගැන හිතලා ඡන්දය දෙන්න කියලා. ආණ්ඩුවම තමයි මනාප බලූ පොරය ගෙනාවේ. දැන් බලූ පොරයට වැටිලා ඉන්න බල්ලෝ ටික බැඳගන්න බැරිව අසරණ තත්ත්වයක තමයි ආණ්ඩුව ඉන්නේ. ජනතා විමුක්ති පෙරමුණ 2013.08.19", "URL": "https://sinhala.adaderana.lk/news.php?nid=36742", "Category": null, "Parent URL": null}