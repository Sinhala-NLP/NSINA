{"Source": "Adaderana", "Timestamp": "April 27, 2010 08:08 am", "Headline": "අල් බෂීර්ට නැවතත් ජය ", "News Content": "වසර 24 කට පසුව සූඩානයේ පැවති මහ මැතිවරණයේ ප්‍රතිඵල වලට අනුව සූඩානයේ ජනාධිපති ඕමාර් අල් බෂීර් ජයග්‍රහණය හිමි කර ගෙන තිබේ. සූඩානයේ ජාතික මැතිවරණ කොමිසම ඊයේ මේ බව නිල වශයෙන් දැනුම් දුන්නේය. අල් බෂීර් 68% ඡන්ද ප්‍රතිශතයක් ලබා ගෙන ඇති බව මැතිවරණ කොමිසම පවසයි. කෙසේ වෙතත් සූඩාන මහ මැතිවරණයේ දී දූෂණ සහ අක්‍රමිකතා රැසක් සිදු වූ බවට මැතිවරණ නිරීක්ෂකයින් ප්‍රකාශ කර තිබුණි. මේ හේතුවෙන් සති අන්තයේ දී ගැටුම් රැසක් ද හට ගත් අතර එම ගැටුම් වලින් සූඩාන ජාතිකයින් 55 දෙනෙකු පමණ මිය ගිය බව විදෙස් මාධ්‍ය වාර්තා ක‍ළේය. මේ අතර ජාත්‍යන්තර යුද අධිකරණය විසින් පසුගිය දා ඩාෆූර් හී දී සිදු වූ යුද අපරාධ සම්බන්ධයෙන් සූඩාන ජනාධිපති ඕමාර් අල් බෂීර් අත්අඩංගුවට ගැනීම සඳහා වරෙන්තු ද නිකුත් කර ඇත.", "URL": "https://sinhala.adaderana.lk/news.php?nid=8028", "Category": null, "Parent URL": null}