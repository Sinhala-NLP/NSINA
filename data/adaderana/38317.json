{"Source": "Adaderana", "Timestamp": "October 22, 2013 05:34 pm", "Headline": "ඉන්දීය අගමැති එනවට ලංකාවේ ද්‍රවිඩ ජනතාව කැමති නෑ", "News Content": "පොදුරාජ්‍ය මණ්ඩලයීය සමුළුව සඳහා ඉන්දීය අගමැති ආචාර්ය මන්මෝහන් සිං මහතා සහභාගිවීම ගැන ලාංකික ද්‍රවිඩ ජනතාව අකැමති බව ද්‍රවිඩ ජාතික සන්ධානයේ නායක පාර්ලිමේන්තු මන්ත්‍රී ආර්. සම්බන්ධන් මහතා පවසයි. ඉන්දීය භාරතීය ජනතා පක්ෂයේ තමිල්නාඩු ප්‍රාන‍්තයේ නියෝජිතයින් පිරිසක් සමග අද පැවැති සාකච්ඡාවකින් පසු මාධ්‍යවේදීන් අමතමින් ඔහු මේ බව පවසා ඇත. ශ්‍රී ලංකාවේ ද්‍රවිඩ ජනතාවට ගැටලු රැසක් ඇති බවත් මේ ගැන ඉන්දියාවේ සෙසු ප්‍රාන්තවල දේශපාලන ක්‍රියාකාරීන් දැනුවත් කරන බවත් හෙතෙම පවසා තිබේ. එහිදී අදහස් දක්වා ඇති ඉන්දීය භාරතීය ජනතා පක්ෂයේ තමිල්නාඩු ප්‍රාන්ත කමිටුවේ නායක පී. රාමක්‍රිෂ්ණන් මහතා පවසා ඇත්තේ ශ්‍රී ලංකාවේ ද්‍රවිඩ ජනතාවගේ ගැටලු සම්බන්ධයෙන් සිය පක්ෂයේ අගමැති ධූර අපේක්ෂක නරේන්ද්‍ර මෝඩි මහතා දැනුවත් කරන බව යැයිද ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=38317", "Category": null, "Parent URL": null}