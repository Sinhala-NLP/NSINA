{"Source": "Adaderana", "Timestamp": "March 12, 2017 02:49 pm", "Headline": " පානදුර නිවසක් ඉදිරිපිට බෑගයකින් බිළිඳෙකු හමුවෙයි ", "News Content": "පානදුර ප්‍රදේශයේ නිවසක් ඉදිරිපිට බෑගයක දමා ගොස් තිබියදී අලුත උපන් බිළිඳෙකු හමු වී තිබේ. බිළිඳා මේවන විට පානදුර කේතුමතී කාන්තා රෝහලේ ප්‍රතිකාර ලබන අතර බිළිඳාගේ තත්ත්වය යහපත් බව වෛද්‍යවරුන් සඳහන් කරයි. පානදුර නගරය ආසන්න අතුරු මාර්ගයක නිවසක් ඉදිරිපිට බිළිඳා දමා ගොස් තිබුණේ ඊයේ අළුයම් කාලයේදීය. අසල්වැසියෙකු විසින් එය දැක එම නිවැසියන්ට දැනුම් දී තිබුණි. බිළිඳා දමා ගොස් තිබූ බෑගයේ තිබී මවගේ ලේ තැවරුණු ඇඳුම් කිහිපයක්ද හමු වී ඇති අතර බිළිඳා මේ වන විට පානදුර කේතුමතී කාන්තා රෝහලේ නොමේරු ළඳරු ඒකකයේ ප්‍රතිකාර ලබයි. දරුවාගේ මව කවුරුන්ද යන්න සම්බන්ධයෙන් මෙතෙක් තොරතුරක් වාර්තා වී නොමැති අතර පොලීසිය පැවසුවේ ඇය අත්අඩංගුවට ගැනීමට කටයුතු කරන බවයි.", "URL": "https://sinhala.adaderana.lk/news.php?nid=70772", "Category": null, "Parent URL": null}