{"Source": "Adaderana", "Timestamp": "November 1, 2013 11:00 am", "Headline": "ලාංකික තරුණයාගේ මරණයට සැකපිට 2ක් මාට්ටු", "News Content": "එංගලන්තයේ දකුණු යෝක්ෂයර් ප්‍රදේශයේදී ලාංකික තරුණයෙකු ඝාතනය කිරීමේ සිද්ධිය සම්බන්ධයෙන් පුද්ගලයින් දෙදෙනෙකු අත්අඩංගුවට ගෙන තිබේ. විදෙස් මාධ්‍ය වාර්තා කළේ දකුණු යෝක්ෂයර් පොලීසිය විසින් 17 හැවිරිදි සහ 25 හැවිරිදි පුද්ගලයින් දෙදෙනෙකු මෙලෙස අත්අඩංගුවට ගෙන ඇති බවයි. ඊයේ දිනයේ මෙම සැකකරුවන් දෙදෙනා අත්අඩංගුවට ගෙන ඇත. අවන්හලක සේවය කරමින් සිටි තවීෂ පීරිස් නැමැති ශ්‍රී ලාංකික තරුණයා කිසියම් පිරිසක් විසින් තියුණු ආයුධයකින් පහරදී පසුගිය ඉරිදා ඝාතනය කර තිබුණි. ඝාතනය සම්බන්ධයෙන් පුද්ගලයින් තිදෙනෙකු අත්අඩංගුවට ගෙන තිබුණ ද පසුව ඔවුන් මුදාහැරීමට දකුණු යෝක්ෂයර් පොලීසිය පියවර ගෙන තිබුණේය. ඝාතන සිද්ධියට අදාළ පරීක්ෂණ සඳහා පොලිස් නිලධාරීන් පනස් දෙනෙකුගෙන් පමණ යුත් කණ්ඩායමක් යොදවා ඇති බව ද සඳහන්ය. තවීෂ පීරිස් එංගලන්තයේ හලාම් සරසවියේ පරිගණක මෘදුකාංග ඉංජිනේරු උපාධියක් හැදැරීම සඳහා 2011 වසරේ පිටත්ව ගොස් තිබුණි.", "URL": "https://sinhala.adaderana.lk/news.php?nid=38521", "Category": null, "Parent URL": null}