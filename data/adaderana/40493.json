{"Source": "Adaderana", "Timestamp": "January 20, 2014 02:36 pm", "Headline": "කොළඹ ඉඩම් පිටරටට විකුණමින් මාධ්‍ය ඉස්සරහ රටට ආදරෙයි කියා කෑ ගහනවා", "News Content": "කොළඹ, බෞද්ධාලෝක මාවතේ, අෂ්රොප් මාවතේ පිහිටි ඉඩමක් රජයට පවරා ගැනීම සඳහා ජනාධිපතිවරයා විසින් කැබිනට් පත්‍රිකාවක් ඉදිරිපත් කර ඇති බව බස්නාහිර පළාත් සභාවේ එක්සත් ජාතික පක්ෂ හිටපු මන්ත්‍රී මුජිබර් රහුමාන් මහතා පවසයි. කෙසේ වුවද ඒ පිළිබඳව මතුව ඇති ගැටලුවක් නිසා ඒ ගැන සොයා බැලීමට ජනාධිපතිවරයා විසින් හිටපු අගමැති රත්නසිරි වික්‍රමනායක මහතාගේ ප්‍රධානත්වයෙන් කමිටුවක් පත්කර ඇති බවත් හෙතෙම කියයි. සංවර්ධනය මුවාවෙන් ආණ්ඩුව සිදුකරන්නේ කොළඹ නගරයේ ඉඩම් පිරටටට විකිණීමේ ජාවාරමක් යැයි ඔහු චෝදනා කරයි. කොළඹ, මැලේවීදියේ ඉඩමක් ඉන්දියානු ටාටා නැමැති සමාගමකට ද, ගංගාරාමයේ පිහිටි ඉඩමක් ඉන්දීය වෝටර්ස් ඒජ් නැමැති සමාගමකට ද අලෙවි කර ඇති බව ඔහු පෙන්වාදෙයි. සංවර්ධනය මුවාවෙන් මෙලෙස ඉඩම් පවරාගෙන ආණ්ඩුව සිදුකරන්නේ ජාවාරමක් යැයිද මව්බිමට ආදරෙයි යැයි මාධ්‍ය ඉස්සර කෑ ගසා කියමින් ජනතාව මුලා කරන බවද හෙතෙම සඳහන් කරයි. කොළඹදී අද පෙරවරුවේ පැවැති මාධ්‍ය හමුවකදී හෙතෙම මේ බව පැවසීය. එම මාධ්‍ය හමුවට එක්වූ එජාප මන්ත්‍රී ආර්. යෝගරාජා මහතා පැවසුවේ වතුකම්කරුවන්ට තට්ටු නිවාස අනවශ්‍ය බවයි. ඔවුන්ට තට්ටු නිවාස සාදා දීමට ආණ්ඩුව සුදානම් යැයි කියන බවත් වතුකරයේ ජනතාවට තට්ටු නිවාස වල අවශ්‍යතාවයක් නැති බවත් හෙතෙම පැවසීය.", "URL": "https://sinhala.adaderana.lk/news.php?nid=40493", "Category": null, "Parent URL": null}