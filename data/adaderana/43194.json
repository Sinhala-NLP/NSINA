{"Source": "Adaderana", "Timestamp": "May 14, 2014 11:29 am", "Headline": "සෝදිසි මෙහෙයුම් හේතුවෙන් සරණාගතයින් යළිත් තමිල්නාඩුවට ", "News Content": "එල්.ටී.ටී.ඊ සංවිධානය යළි ප්‍රතිසංවිධානය වන බවට ලැබෙන තොරතුරු අනුව ශ්‍රී ලංකා රජයේ හමුදාවන් විසින් උතුරේ සිදුකරනු ලබන සෝදිසි මෙහෙයුම් හේතුවෙන් යළි තමිල්නාඩුවට පැනයන සරණාගතයින් සංඛ්‍යාව වැඩිවී තිබේ. පසුගිය දිනවල උතුරේ සෝදිසි මෙහෙයුම් ක්‍රියාත්මක වූ බවත්, ද්‍රවිඩ තරුණයින්ගෙන් දිගින් දිගටම ප්‍රශ්න කිරීම් සිදුවූ බවත්, ඉකුත් සතියේ පමණක් සරණාගතයින් දස දෙනෙකු රාමේෂ්වරම් පෙදෙසට පැමිණ ඇති බවත් ඉන්දීය පුවත් සේවා උපුටා දක්වයි. මෙසේ සරණාගතයින් ලෙස තමිල්නාඩුවට පැමිණෙන ද්‍රවිඩ ජනයා පිළිබඳ ඉන්දීය රජය ක්‍රියාමාර්ගයක් නොගැනීම ගැන තමිල්නාඩු දේශපාලන පක්ෂවල දැඩි අප්‍රසාදය පළවී තිබේ. මෙම සරණාගයින්ද ඇතුළත්ව මෑත කාලයේ 50 දෙනෙකු පමණ මව්බිම හැරදමා ඕස්ට්‍රේලියාවට පැනයාමට උත්සාහ දැරූ බවද ඉන්දීය වාර්තාවල දැක්වෙයි. එසේම යුද්ධයේ අවසන් අදියර සැමරීම සඳහා යාපනය සරසවි සිසුන් සූදානම්වීම හේතුවෙන් මේවන විට සරසවිය මැයි මස 16-20 දක්වා වසාදැමීමට පාලනාධිකාරිය විසින් තීරණය කර තිබේ.", "URL": "https://sinhala.adaderana.lk/news.php?nid=43194", "Category": null, "Parent URL": null}