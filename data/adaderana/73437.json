{"Source": "Adaderana", "Timestamp": "May 23, 2017 07:53 am", "Headline": "ජනපති අද ඔස්ට්‍රේලියා යයි", "News Content": "(Update) තෙදින රාජ්‍ය සංචාරයක් සඳහා ජනාධිපති මෛත්‍රීපාල සිරිසේන මහතා අද(23) දිනයේ ඔස්ට්‍රේලියාව බලා පිටත්ව යාමට නියමිතව තිබේ.ඔස්ට්‍රේලියානු අග්‍රමාත්‍ය මැල්කම් ටර්න්බුල්ගේ විශේෂ ආරාධනයකට අනුව ජනාධිපතිවරයා මෙම සංචාරයේ නිරත වීමට නියමිතය.රාජ්‍ය නායක සංචාරයක් සදහා ඔස්ට්‍රේලියාවෙන් ශ්‍රී ලංකාවට ලැබුණු ප්‍රථම නිල ආරාධනය මෙය ලෙස වාර්තාවේ.මීට පෙර 1954 වසරේ දී හිටපු අග්‍රමාත්‍යවරයෙකු වු ශ්‍රීමත් ජෝන් කොතලාවල මහතා ඔස්ට්‍රේලියානු රජයෙන් ලද ආරාධනයක් මත එහි නිල සංචාරයක නිරත වී තිබේ.එහෙත් එවකට ශ්‍රී ලංකාවේ රාජ්‍ය නායකයා වශයෙන් සලකන ලද්දේ බ්‍රිතාන්‍ය මහ රැජිණ වු හෙයින් ජෝන් කොතලාවල මහතාට රාජ්‍ය සංචාරයක් සඳහා අවස්ථාව නොලැබුණු අතර එය සලකන ලද්දේ නිල සංචාරයක් ලෙසටය.ජනාධිපතිවරයාගේ මෙම සංචාරය තුළ දී ඔස්ට්‍රේලියා ආයෝජන මෙරටට ගෙන්වා ගැනීම පිළිබද වැඩි අවධානයක් යොමුකිරීමට නියමිතය. දෙරට අතර ද්වීපාර්ශවික වෙළෙදාම වර්ධනයකර ගැනීම සඳහා ගිවිසුම් කිහිපයකට ද ජනාධිපති මෛත්‍රීපාල සිරිසේන මහතා මෙම සංචාරයේ දී අත්සන් කිරීමට නියමිත බව ජනාධිපති මාධ්‍ය අංශය සඳහන් කළේය. ජනාධිපතිවරයා මෙම සංචාරයේ දී ඔස්ට්‍රේලියානු ජාතික විශ්ව විද්‍යාලයේ පොදු රාජ්‍ය මණ්ඩලයේ සහයෝගයෙන් ස්ථාපිත කර ඇති ආහාර ද්‍රව්‍ය පර්යේෂණාගාරය නැරඹීමට ද කැන්බරාහි සුප්‍රකට වනෝද්‍යානය නැරඹීමට ද සැලසුම් කර තිබේ.ප.ව 1.5 - සිය තුන්දින නිළ රාජ්‍ය සංචාරය ආරම්භ කරමින් ජනාධිපති මෛත්‍රීපාල සිරිසේන අද(23) මීට සුළු මොහොතකට පෙර ඔස්ට්‍රේලියාව බලා පිටත්ව ගොස් තිබේ. ශ්‍රී ලන්කන් ගුවන් සේවයට අයත් යූ.එල්. 308 දරණ ගුවන් යානයෙන් ජනාධිපතිවරයා ඇතුළු දූත පිරිස දිවයිනෙන් පිටත්ව ගිය බව වාර්තාවේ.", "URL": "https://sinhala.adaderana.lk/news.php?nid=73437", "Category": null, "Parent URL": null}