{"Source": "Adaderana", "Timestamp": "April 6, 2013 02:52 pm", "Headline": "උතුරු මැද වකුගඩු රෝගය මැඩීම හෙටින් ඇරඹෙයි", "News Content": "උතුරු මැද පළාත තුළ දැනට පැතිර යන වකුගඩු රෝගය මැඩ පැවැත්වීමට ලෝක සෞඛ්‍ය සංවිධානයේ නිර්දේශ ක්‍රියාත්මක කිරීම සඳහා ජාතික වැඩසටහනක් ඇරඹීමට සෞඛ්‍ය අමාත්‍යංශය පියවර ගෙන තිබේ. ඒ අනුව මෙහි ප්‍රථම අදියර හෙට දිනයේදී ක්‍රියාත්මක කිරීමට නියමිතය. එහිදී අදාළ නිර්දේශ ක්‍රියාත්මක කිරීමට ජනතාවගෙන් යෝජනා හා අදහස් ලබා ගැනීමට කටයුතු කරන බව සෞඛ්‍ය අමාත්‍යංශය පවසයි. මැදවච්චිය මෛත්‍රීපාල සේනානායක මහා විද්‍යාලයේදී ක්‍රියාත්මක කෙරෙන මෙම වැඩසටහන සඳහා වකුගඩු රෝගය පවතින ප්‍රදේශවල ජනතාව සහභාගී වීමට නියමිතව ඇත. උතුරු මැද පළාතේ දැනට පැතිරයමින් පවතින වකුගඩු රෝගය මර්ධනය කිරීම සඳහා ලෝක සෞඛ්‍ය සංවිධානය පසුගියදා වාර්තාවක් එළි දක්වනු ලැබීය. ඒ අනුව ලෝක සෞඛ්‍ය සංවිධානයේ නිර්දේශ ක්‍රියාත්මක කිරීම සඳහා අන්තර් අමාත්‍යංශ කමිටුවක් පත් කිරීමට සෞඛ්‍ය අමාත්‍යංශය පියවර ගන්නා ලදී. tම අන්තර් අමාත්‍යංශ කමිටුවට සෞඛ්‍ය, කෘෂිකර්ම, ජල සම්පත් හා ජලාපවාහන, පරිසර, පළාත් පාලන හා පළාත් සභා, අධ්‍යාපන යන අමාත්‍යංශ ඇතුළත්ය.", "URL": "https://sinhala.adaderana.lk/news.php?nid=33057", "Category": null, "Parent URL": null}