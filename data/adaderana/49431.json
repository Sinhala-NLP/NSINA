{"Source": "Adaderana", "Timestamp": "February 18, 2015 03:14 pm", "Headline": "ලාංකික මනුෂ්‍ය ඝාතන සැකකරුට ඔස්ට්‍රේලියාවෙන් වීසා", "News Content": "ශ්‍රී ලාංකික ගැබිණි කාන්තාවකගේ ඝාතනයක් සම්බන්ධයෙන් චෝදනා ලැබ රිමාන්ඩ් බාරයේ සිට ඇප මත නිදහස්ව සිටි පුද්ගලයෙකු ඔස්ට්‍රේලියාවට පලාගොස් එරට රැඳී සිටීමට (වීසා) හිමිකම් ලැබීමට ඉඩ ඇති පුවතක් එරටින් වාර්තාවේ.මෙලෙස චෝදනා ලැබ සිටින්නේ 36 හැවිරිදි ලාංකික ද්‍රවිඩ ජාතිකයෙකි.ඔහු බෝට්ටුවක් ආධාරයෙන් ඔස්ට්‍රේලියාවට පලාගොස් ඇත්තේ 2012 වසරේදී බව පැවසේ.2013 අප්‍රේල් මාසයේදී රහස් පොලීසිය ඔස්ට්‍රේලියානු පෙඩරල් පොලීසිය වෙත ලිපියක් යවමින්, සැකකරු මිනීමැරුමකට සම්බන්ධ අයෙකු බවත්, ඔහු අත්අඩංගුවට ගැනීමට වරෙන්තු නිකුත් කර ඇති අයෙකු බවත්, සඳහන් කර ඇත.කෙසේ වෙතත් ඔහු එම සිද්ධිය ගැන කිසිත් ඔස්ට්‍රේලියානු ආරක්ෂක අංශ වෙත හෙළි කර නැති අතර එහෙත් සිද්ධිය ආරක්ෂක අංශ දැන ගැනීමත් සමග ශ්‍රී ලංකා අත්අඩංගුවේ සිටියදී සිව්දිනක් රහස් පොලිස් නිලධාරීන්ගේ හිරිහැරවලට ලක්වීමට සිදුවූ බව ඔහු පවසා ඇත.ඒ අනූව සිංහලෙන් ලියන ලද තමාට නොතේරෙන ලියවිල්ලකට, අත්සන් ගැනීමට ඔවුන් බල කළ බව මෙම පුද්ගලයා ඔස්ට්‍රේලියානු ආරක්ෂක අංශ හමුවේ පවසා ඇති අතරම මුලදී මෙම සිද්ධිය ‍ෙනාකියා සිටියේ ‍තමාට ඔ‍ස්ට්‍රේලියාවේ රැඳී සිටීමට ඉඩ නොදෙතැයි බියෙන් බවද හෙතෙම කියා තිබේ.තමා මනුෂ්‍ය ඝාතනයකට සම්බන්ධ නැති බවත්, ඉඩමක් පවරා ගැනීමේ සිද්ධියකට එරෙහිව ඇති චෝදනාවක් නිසා එම ඝාතන සිද්ධියට තමාගේ නමද ඇඳාගෙන ඇති බවත්, හෙතෙම පවසා ඇත.මෙම ඝාතන චෝදනාව නිසා තමන් මාස 18ක් රිමාන්ඩ් කර සිටි බවද, ඇප ලැබීමෙන් පසු බෝට්ටුවක් ආධාරයෙන් ඔස්ට්‍රේලියාවට පලා ආ බවද හෙතෙම කියා තිබේ.කෙසේ වුවද ඔස්ට්‍රේලියාවට පැමිණි පසු රැඳවුම් බාරයේ සිටියදී ආගමන විගමන නිලධාරීන්ට මේ කිසිවක් ඔහු හෙළි නොකර ඇත.මේ නිසා 2013 වසරේදී ඔහු විසින් ඉදිරිපත් කළ වීසා අයදුම්පත්‍රය ප්‍රතික්ෂේප කර ඇති නිලධාරීන් පවසා ඇත්තේ අදාළ පුද්ගලයාට ශ්‍රී ලංකාවෙන් පලාවිත් රැඳී සිටීමට තරම් ප්‍රමාණවත් හේතුවක් නැති බවයි.කෙසේ වුවද මෙම සිද්ධිය ගැන කරුණු සලකා බලා ඇති විශේෂ කමිටුවක් විසින් අදාළ පුද්ගලයා ඝාතනයක් කර ඇති බවට ස්ථීර සාක්ෂි නැති නිසා ඔහුගේ වීසා අයදුම්පත්‍රය යළි සලකා බැලීමට අදාළ බලධාරීන්ට යොමුකර ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=49431", "Category": null, "Parent URL": null}