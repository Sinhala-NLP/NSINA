{"Source": "Adaderana", "Timestamp": "December 10, 2013 01:43 pm", "Headline": " කොමිෂන් දාන්නේ කොමිස් ගහන්නයි", "News Content": "කොමිෂන් දම දමා ආණ්ඩුව කොමිස් ගසමින් සිටින බව විපක්ෂ නායක රනිල් වික්‍රමසිංහ මහතා පවසයි. එකක් නිමාවන විට තවත් එකක් වශයෙන් කොමිෂන් ස්ථාපිත කරමින් සිටියද එයින් ජනතාවට සෙතක් අත්වී නොමැති බව වික්‍රමසිංහ මහතා පෙන්වා දෙයි. වැටුප් කොමිෂන් පත් කරනු ලැබූවද රාජ්‍ය සේවකයාගේ වැටුප් වැඩිකිරීමට රජය ක්‍රියා මාර්ග නොගත් බවත්, මෙවර අයවැයෙන් ලබාදුන්නේද රු.1200 ක දීමනාවක් පමණක් බවත්, එය දිනකට රු.40 ක ප්‍රමාණයක් පමණක් බවත් විපක්ෂ නායකවරයා කියා සිටියේ අද (10) කොළඹ පැවති මාධ්‍ය හමුවකදීය. හාල්මැස්සාගේ සිට ස්ත්‍රීන්ගේ සනීපාරක්ෂක තුවා දක්වා බදු ගසන බවත්, තව අඩුවකට ඇත්තේ වැසිකිළි බද්ද පමණක් බවත් හෙතෙම සඳහන් කළේය. සහන දෙන්න සල්ලි නෑ කියන ආණ්ඩුව මත්තල ගුවන් තොටුපළ හැදුව බවත්, සූරියවැව ක්‍රීඩාංගණ හැදුව බවත් සිහිපත් කළ විපක්ෂ නායකවරයා කැසිනෝ වලට වසර 25 ට බදු සහන ලබාදීමට කටයුතු කර ඇති බවත් කියා සිටියේය. එහෙව් ආණ්ඩුව මේවන විට වැඩකරන ජනතාවගේ අර්ථ සාධක අරමුදල සොරකම් කිරීමට පියවර ගෙන ඇති බව වික්‍රමසිංහ මහතා අවධාරණය කළේය. 2005 වසර වන විට ට්‍රිලියන 1.8 ක් වුණු ණය බරක් සමග නිදහස් අධ්‍යාපනය,බස් ජනසතු කිරීම ආදී සේවා රැසක් අඛණ්ඩව පවත්වාගෙන යාමට හැකියාව පැවති බව ඔහු සිහිපත් කළේය. එහෙත් 2013 වන විට එකී ණය බර ට්‍රිලියන 6.6ක් දක්වා වැඩි වී ඇති බවත්, මේ අනුව වසර 55ක් තිස්සේ ට්‍රිලියන 1.8 ක පවත්වාගෙන පැමිණි ණය වසර 8 ක් තුළ ට්‍රිලියන 4.8න් ඉහළ ගොස් ඇති බවත් රනිල් වික්‍රමසිංහ මහතා පෙන්වා දුන්නේය. රටේ මහා මාර්ග ස්ථාපිත කරනු ලැබූවද ,අන් රටවලට සාපේක්ෂව මේ රටේ මාර්ග හදන විට එක කිලෝ මීටරයකට දෙගුණයක් හෝ තුන් ගුණයක වියදම් යෑමක් දකින්නට ලැබෙන බවත්, මෙරටට ආධාර දෙන චීනය පවා මේ රටේ ආණ්ඩුව එයින් ගසා කන බව පිළිගෙන ඇති බව සඳහන් කළේය. අල්ලස් හෝ දූෂණ චෝදනා විමර්ශන කොමිෂන් සභාවට ලැබෙන පැමිණිලි බර වැඩි බව ඔවුන් පවසා ඇති වග සිහිපත් කළ වික්‍රමසිංහ මහතා එකී කොමිෂන් සභාවට තමන් හෝ සහය දෙන්නට සූදානම් බවත් කියා සිටියේය.", "URL": "https://sinhala.adaderana.lk/news.php?nid=39476", "Category": null, "Parent URL": null}