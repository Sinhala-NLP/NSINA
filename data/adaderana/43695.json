{"Source": "Adaderana", "Timestamp": "June 3, 2014 12:55 pm", "Headline": "නිමක් නැති අලි මිනිස් ගැටුම  -  කරුවලගස්වැව 50ක් මරුට", "News Content": "ගෙවී ගිය වසර 05 ක කාලය තුළ කරුවලගස්වැව වන ජීවී කලාපය තුළ විවිධ මිනිස් ක්‍රියාකරකම් හේතුවෙන් වනඅලි 35 දෙනෙකු මියගොස් ඇති බවත් වනඅලි පහරදීම හේතුවෙන් පුද්ගල මරණ 15 ක් සිදුවී ඇති බවත් වනජීවී දෙපාර්තමේන්තුවේ සංඛ්‍යා ලේඛන වාර්තා පෙන්වාදෙයි. ආණමඩුව මැතිවරණ බල සීමාවේ ඇති ප්‍රාදේශීය ලේකම් කොට්ඨාස 05ක් සහ පුත්තලම ප්‍රාදේශීය ලේකම් කොට්ඨාසය කරුවලගස්වැව වන ජීවී කලාපයට ඇතුළත්ය. පසුගිය කාලය තුළ වනඅලි පහරදීම හේතුවෙන් පුද්ගලයින් 15 දෙනෙකු මියගොස් ඇති අතර වනඅලි විසින් පහරදීම නිසා නිවාස ඇතුළු දේපළ 115 කට හානි සිදුවී ඇත. 2009 වසර තුළ වනඅලි 05 දෙනෙකු සහ පුද්ගලයින් 05 දෙනකු මිය ගොස් ඇති අතර එක් දේපළ හානියක් වාර්තා වී තිබේ. 2010 වසර තුළ වනඅලි 03ක් මිය යන විට එක් පුද්ගලයෙකු මියගොස් ඇත. වන අලිපහර දීම හේතුවෙන් එක් නිවසකට හානි සිදුවී ඇත 2011 වසර තුළ විවිධ මිනිස් ක්‍රියාකාරකම් හේතුවෙන් වන අලින් 08 දෙනෙකු මියගොස් ඇති අතර වනඅලි පහරදීමෙන් එක් පුද්ගලයෙකු මියගොස් දේපළ හානි 21ක් වාර්තා වී තිබේ. 2012 වසර තුළ වනඅලි 13 දෙනෙකු මියගොස් ඇති බවට වාර්තා වී ඇති අතර වනඅලි පහරදීම් හේතුවෙන් පුද්ගලයින් 02 දෙදෙනෙකු මියගොස් ඇත. සිදුවී ඇති දේපළ හානිය 44 කි. 2013 වසර තුළ වනඅලි 03ක් සහ පුද්ලයින් 03 දෙනෙකු මියගොස් ඇති අතර දේපළ හානි 40 ක් වාර්තා වී ඇත. 2014 මැයි මාසය අවසන් වන විට වනඅලි 03ක් මියගොස් ඇති අතර වන අලි පහරදීම නිසා පුද්ගලයින් 03 දෙනෙකුද මියගොස් දේපළ හානි 08 ක් වාර්තා වී තිබේ. ගම් වැදී සිටින වන අලි පලවා හැරීමේ විවිධ ක්‍රමවේදයන් වන ජීවී නිලධාරීන් විසින් ක්‍රියාත්මක කළද පලවා හරින වනඅලි නැවතත් ගම් වැදීම නිරන්තර සිදුවේ. වනඅලි ගම් වැදීම වැළැක්වීම සඳහා අලි වැටවල් ඉදිකරන බවට විවිධ දේශපාලකයින් විසින් අවස්ථා ගණනාවකදී පොරොන්දු ලබා දී ඇත. ඒ සම්බන්ධයෙන් වූ මැණුම් කටයුතු සිදු කර ඇස්තමේන්තුද ඉදිරිපත් කර ඇතත් ඇතැම් අලි වැටවල් මෙතෙක් ඉදිවී නැත. ඒ අතර වන අලි ගම් වැදීම වැලැක්වීම සඳහා යොදා ඇති අලි වැටවල් කඩා දමා ඇතමුන් විසින් කරන හොර ජාවාරම්ද වන අලි ගම් වැදීම වැළැක්වීමට බාධාවක් වී ඇති බව පැවසේ. වන අලි සම්බන්ධයෙන් සොයා බැලීමට මෙන්ම කරුවගලස්වැව ප්‍රාදේශීය ලේකම් කාර්යාලය තුළ පිහිටි තබ්බෝව අභය භූමිය ආරක්ෂා කිරීමටද ප්‍රමාණවත් තරම් මිනිස් බලය සහ භෞතික සම්පත් නොමැතිකමද පවතින තත්ත්වයට හේතුවක් බව වන ජීවී නිලධාරීන් කියයි.", "URL": "https://sinhala.adaderana.lk/news.php?nid=43695", "Category": null, "Parent URL": null}