{"Source": "Adaderana", "Timestamp": "April 23, 2011 09:26 am", "Headline": "ප්‍රබල එල්.ටී.ටී.ඊ සාමාජිකයා රඳවා ගන්න අවසර", "News Content": "ත්‍රිකුණාමල ප්‍රදේශයේ දී අත් අඩංගුවට ගත් ප්‍රබල එල්.ටී.ටී.ඊ. සාමාජිකයෙකු තවදුරටත් රඳවාගෙන ප්‍රශ්න කිරීමට කොළඹ මහේස්ත්‍රාත් අධිකරණය රහස් පොලිසියට අවසර ලබා දී තිබේ. බුද්ධි අංශවලට ලැබුණු තොරතුරක් ‍මත රහස් පොලිසිය මඟින් මෙම සැකකරු අත් අඩංගුවට ගෙන තිබුණි. අදාළ සැකකරු අධිකරණයට ඉදිරිපත් කරමින් රහස් පොලිසිය කියා සිටියේ මෙම පුද්ගලයා කොළඹ හා තදාසන්න ප්‍රදේශවලට පුපුරණ ද්‍රව්‍ය ප්‍රවාහනය කිරීමේ කටයුතු සංවිධානය කර ඇති බවට පරීක්ෂණ වලදී තොරතුරු අනාවරණය වු බවයි. එමෙන්ම විනාශකාරී ක්‍රියා සිදුකිරීම සඳහා මොහු විසින් ඔත්තු බලා ඇතැයි ද පරීක්ෂණ වලදී අනාවරණය වී තිබේ.. සැකකරුගෙන් තවදුරටත් ප්‍රශ්න කිරීමට ඇති බැවින් ඊට අවසර දෙන ලෙස රහස් පොලිසිය අධිකරණයෙන් ඉල්ලා තිබුණි.", "URL": "https://sinhala.adaderana.lk/news.php?nid=15646", "Category": null, "Parent URL": null}