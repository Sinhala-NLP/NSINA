{"Source": "Adaderana", "Timestamp": "July 19, 2013 05:07 pm", "Headline": "බෝට්ටුවෙන් යන අයට ඔස්ට්‍රේලියාවේ රැකවරණ නෑ", "News Content": "සරණාගතභාවය අපේක්ෂාවෙන් බෝට්ටු මගින් පැමිණෙන කිසිවෙකුට මින් ඉදිරියට ඔස්ට්‍රේලියාවේ රැකවරණය ලබා නොදෙන බව එරට අගමැති කෙවින් රඩ් පවසයි. පැපුවා නිව්ගිනියාව සමඟ අද අත්සන් කෙරුණු අවබෝධතා ගිවිසුමට අනුව එලෙස අනවසරයෙන් පැමිණෙන පිරිස් පැපුවා නිව්ගිනියාව වෙත යොමු කිරීමට කටයුතු යොදා ඇති බව හෙතෙම කියයි. පැමිණෙන අය පිළිබඳ තොරතුරු සනාථ කර ගැනීමෙන් අනතුරුව ඔවුන්ට පැපුවා නිව්ගිනියාවේ සරණාගතභාවය ලබාදෙන බව ඔස්ට්‍රේලියානු අග්‍රාමාත්‍යවරයා සඳහන් කරයි. ඔහු වැඩිදුරටත් සඳහන් කළේ සරණාගතයින් පදිංචි කිරීම සඳහා පැපුවා නිව්ගිනියා රජයට අවශ්‍ය පහසුකම් සැලසීමට තම රජය සූදානම් බවයි. නව තීරණයත් සමගින් මිනිස් ජාවාරම්කරුවන්ගේ බලපෑම්වලින් තොරව සරණාගතයින් සම්බන්ධයෙන් වඩාත් විනිවිද භාවයකින් යුතුව කටයුතු කළ හැකි වන බව ඔස්ට්‍රේලියානු අග්‍රාමාත්‍ය කෙවින් රඩ් සඳහන් කරයි.", "URL": "https://sinhala.adaderana.lk/news.php?nid=35926", "Category": null, "Parent URL": null}