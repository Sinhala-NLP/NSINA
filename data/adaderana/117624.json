{"Source": "Adaderana", "Timestamp": "August 27, 2019 05:36 pm", "Headline": "ෆෙඩෝර් රොබෝව රැගත් යානාව අභ්‍යවකාශ මධ්‍යස්ථානයට", "News Content": "මිනිස් ක්‍රියාකාරකම් අනුගමනය කල හැකි රුසියාවේ ෆෙඩෝර් රොබෝව රැගත් යානාව ජාත්‍යන්තර අභ්‍යවකාශ මධ්‍යස්ථානය වෙත සාර්ථකව ඇතුළු වී තිබේ. රොබෝව දින 10ක පමණ කාලයක් එහි රැදී සිටිනු ඇති. රුසියානු සෝයුස් අභ්‍යවකාශ යානාව මගින් ගුවන වෙත යොමුකළ අධි තාක්ෂණික රොබෝව ජාත්‍යන්තර අභ්‍යවකාශ මධ්‍යස්ථානය වෙත ඇතුලු වී තිබේ. යානාව ජාත්‍යන්තර අභ්‍යවකාශ මධ්‍යස්ථානයට ඇතුලුවීමට පසුගිය සති අන්තයේදීත් සුදානම් වු නමුත් එය අසාර්ථක විය. ඒ හේතුවෙන් මෙය ඓතිහාසික අවස්ථාවක් බවයි රුසියානු අභ්‍යවකාශ ඒජන්සිය පවසයි. ෆෙඩෝර් නමැති මෙම රොබෝව ජාත්‍යන්තර අභ්‍යවකාශ මධ්‍යස්ථානයේ පර්යේෂණවල නියුතු ගගනගාමීන් වෙත සිය සහාය ලබාදීමට නියමිතයි. එමෙන්ම රොබෝවේ හැකියාවන්ද මෙහිදී ප්‍රයෝජනයට ගැනීමට සූදානමින් පසුවෙයි. අවසන් පර්යේෂණ ආදර්ශන උපකාරක ගවේෂණය යන තේමාවෙන් යුතුව මෙම අපූරු රොබෝව ෆෙඩෝර් ලෙසින් නම්කර තිබේ. ස්කයිබොට් එෆ් 850 ලෙසින් ද නාමකරණය කර ඇති එය රුසියාව මඟින් ගුවනට යැවූ පළමු මානව හැකියාවන් ඇති රොබෝවායි. කෙසේ නමුත් නාසා ආයතනය 2011 වසරේදී මෙවැනි ක්‍රියාකාරිත්වයක් ඇති රොබෝවක් අභ්‍යවකාශය වෙත යවා ඇති අතර එය නම් කර තිබුණේ රොබොනට් ටූ ලෙසයි. රොබෝ රැගත් යානාව ලබන මස 07වැනිදා දක්වා එහි රැදී සිටිනු ඇති.", "URL": "https://sinhala.adaderana.lk/news.php?nid=117624", "Category": null, "Parent URL": null}