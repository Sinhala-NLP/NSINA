{"Source": "Adaderana", "Timestamp": "August 15, 2013 02:33 pm", "Headline": " ශ්‍රි ලංකාව සහ ඉන්දියාව අතර ශක්තිමත් සබඳතාවයක් තියනවා ", "News Content": "ශ්‍රි ලංකාව සහ ඉන්දියාව අතර ගැඹුරු හා ශක්තිමත් පදනමක් මත මනා සබඳතාවක් ගොඩනැගී ඇති බව ශ්‍රී ලංකාවේ ඉන්දීය නියෝජ්‍ය මහකොමසාරිස් ඒ. නඩරාජා මහතා පවසයි. එම සබඳතා, අනෝන්‍ය මිත්‍රත්වය, සාමය, සංවර්ධනය, වාණිජ කටයුතු , අධ්‍යාපන හා සංස්කෘතික යන ක්ෂේත්‍රයන් හරහා සිදුව ඇති බව ඔහු පැවසූවේය. 67 වන ඉන්දීය නිදහස් දිනයට සමගාමීව මහනුවර පිහිටි ඉන්දීය නියෝජ්‍ය මහකොමසාරිස් කාර්යාලයේ පැවති උත්සවයකට සහභාගී වෙමින් ඒ.නඩරාජා මහතා මේ බව සඳහන් කරන ලදි. ශ්‍රී ලංකාව හා ඉන්දියාව අතර පුළුල් වාණිජ කටයුතු සිදුවන අතර එම කටයුතු තවදුරටත් සංවර්ධනය සඳහා ජනාධිපති මහින්ද රාජපක්ෂ මහතා සහ ඉන්දීය අග්‍රාමාත්‍ය මන්මෝහන් සිං මහතා එකඟතාව පළ කර ඇති බව ද නියෝජ්‍ය මහකොමසාරිස්වරයා ප්‍රකාශ කළේය. දෙරට අතර ආයෝජන ප්‍රවර්ධන කටයුතු ව්‍යාප්ත කිරීමේ අවශ්‍යතාවය පෙන්වා දුන් ඒ.නඩරාජා මහතා සඳහන් කළේ ශ්‍රී ලංකාව ඉන්දියාවට බහුල වශයෙන් ගුවන්ගමන් සිදුකරන රටක් බවයි. පසුගිය වසරේ ශ්‍රී ලාංකිකයින් දෙලක්ෂයක් පමණ ඉන්දියාවට සංචාරය කර ඇති අතර එම සංඛ්‍යාව තවදුරටත් වැඩිවනු දැකීම තම අපේක්ෂාව බව මෙරට ඉන්දීය නියෝජ්‍ය මහකොමසාරිස්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=36647", "Category": null, "Parent URL": null}