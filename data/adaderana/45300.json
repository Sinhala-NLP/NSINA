{"Source": "Adaderana", "Timestamp": "August 12, 2014 03:14 pm", "Headline": "දංකුඩ පෙතියා රැක ගැනීමේ ව්‍යාපෘතියක්", "News Content": "ශ්‍රී ලංකාවට ආවේණික මත්ස්‍ය විශේෂයක් වන දංකුඩ පෙතියා නැමැති මත්ස්‍ය විශේෂය අභිජනනය කොට සංරක්ෂණය කිරීමේ ව්‍යාපෘතියක් දෙහිවල සත්වෝද්‍යාන දෙපාර්තමේන්තුව විසින් ආරම්භ කර තිබේ. සත්වෝද්‍යාන මත්ස්‍යාගාරයේදී මෙම අභිජනන ව්‍යාපෘතිය ක්‍රියාවට නැංවෙන බව දෙහිවල සත්වෝද්‍යාන දෙපාර්තමේන්තුව සඳහන් කළේය. රතු දත්ත වාර්තාවලට අනුව දංකුඩ පෙතියා නමැති මත්ස්‍ය විශේෂය වඳවීමේ තර්ජනයට ලක්ව ඇති මත්ස්‍ය විශේෂයකි. මේ වන විට එම මත්ස්‍ය විශේෂය ඉතා සාර්ථකව අභිජනනය වී ඇති අතර මත්ස්‍ය පැටවුන් දහසකට අධික ප්‍රමාණයක් බෝකර ගැනිමට හැකි වී ඇති බව සත්වෝද්‍යාන දෙපාර්තමේන්තුව සඳහන් කරයි.", "URL": "https://sinhala.adaderana.lk/news.php?nid=45300", "Category": null, "Parent URL": null}