{"Source": "Adaderana", "Timestamp": "October 27, 2013 03:15 pm", "Headline": "මට පොල් බස්සන්න බෑ", "News Content": "ඉහළ යමින් පවතින පොල් මිල පාලනය කිරීම සඳහා හැකියාවක් තමාට නොමැති බව පොල් සංවර්ධන හා ජනතා වතු සංවර්ධන අමාත්‍ය ජගත් පුෂ්පකුමාර මහතා පවසයි. පොල් මිල පාලනය කළ යුත්තේ වෙළෙඳුන් විසින් බව අමාත්‍යවරයා කියයි. දැන් කොළඹ දෙහි ගෙඩියක් රුපියල් 25ක් බවත් දෙහි මිල ගැන කවුරුත් කතා නොකරන බවත් හෙතෙම පවසයි. පසුගිය වසරේ බලපෑ නියඟය නිසා වියළි කාලගුණය යටතේ ‍ෙපාල් මලේ පරාගණය අඩුවීම හේතුවෙන් පොල් නිෂ්පාදනය අඩු වූ බව අමාත්‍යවරයා සඳහන් කරයි. කෙසේ වෙතත් මේ වසරේ මුල් කාලයේ සිටම සෑම වගාවකටම යහපත් කාලගුණයක් පැවැති බව ඔහු පෙන්වාදෙයි. මීට මාස එකහමාරකට පෙර පොල් වෙන්දේසීයේදී රුපියල් 50ට ගිය පොල් ගෙඩිය පසුගිය 10 වෙන විට රුපියල් 41 දක්වා වැටී ඇති බව අමාත්‍යවරයා පවසයි. මිට දින දෙකකට පෙර රුපියල් 33-35ක් වූ පොල් ගෙඩියේ මිල පාලනය කළ හැකි නමුත් එතැනින් එහාට එනම් රු. 50 – 55 වෙන එක තමාට පාලනය කළ නොහැකි බව මොණරාගල ප්‍රදේශයේ පැවති උත්සවයකට එක්වෙමින් අමාත්‍ය ජගත් පුෂ්පකුමාර මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=38415", "Category": null, "Parent URL": null}