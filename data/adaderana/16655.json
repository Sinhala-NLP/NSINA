{"Source": "Adaderana", "Timestamp": "June 9, 2011 04:54 pm", "Headline": "දුම්රිය හරස් මාර්ග 200 ට ආරක්ෂක පද්ධති සවිකිරීමේ වැඩපිළිවෙළක්", "News Content": "දිවයිනේ පිහිටි දුම්රිය මාර්ග ජාලය තුළ තිබෙන අනාරක්ෂිත හරස් මාර්ග සඳහා ආරක්ෂක පද්ධති සවි කිරීම සඳහා අමාත්‍ය මණ්ඩල අනුමැතිය හිමිව තිබේ. දැනට මෙරට දුම්රිය හරස් මාර්ග 915 ක් තිබෙන අතර, එයින් 303 ක් සඳහා ආරක්ෂක පද්ධති සවිකර ඇති බව අමාත්‍ය කෙහෙළිය රඹුක්වැල්ල මහතා පවසයි. ඉතිරි දුම්රිය හරස් මාර්ග 612 සඳහා කිසිදු අතතුරු ඇඟවීමේ ආරක්ෂක පද්ධතියක් සවිකර නොමැති බව අද(09) කොළඹ පැවති කැබිනට් තීරණ දැනුම් දීමේ මාධ්‍ය හමුවේදී අදහස් දක්වමින් අමාත්‍යවරයා කියා සිටියේය. ඒ අනුව ප්‍රවාහන අමාත්‍ය කුමාර වෙල්ගම මහතා කළ යෝජනාවකට අනුව අනාරක්ෂිත දුම්රිය හරස් මාර්ගවල විදුලි එළි සහ විදුලි සීනු සහිතව ආරක්ෂක පද්ධති 200 ක් සවිකිරීම සඳහා රුපියල් මිලියන 1000 ක් වෙන්කිරීමට තීරණය කර ඇති බව ද ඔහු කියා සිටියේය.", "URL": "https://sinhala.adaderana.lk/news.php?nid=16655", "Category": null, "Parent URL": null}