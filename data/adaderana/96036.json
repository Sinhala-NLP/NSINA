{"Source": "Adaderana", "Timestamp": "September 13, 2018 12:17 pm", "Headline": "සිද්දික් ඇතුළු 5ක් නිදොස් කොට නිදහස්", "News Content": "හෙරොයින් මත් කුඩු 8.1 සන්තකයේ තබාගෙන සිටි බවට චෝදනා එල්ල වී සිටින ජාත්‍යන්තර මත්ද්‍රව්‍ය ජාවාරම්කරුවකු බව කියන මොහොමඩ් සිද්දික් ඇතුළු විත්තිකරුවන් පස් දෙනෙකු නිදොස් කොට නිදහස් කිරීමට කොළඹ මහාධිකරණය නියම කළේය. 2003 වසරේ පෙබරවාරි මස 3 වනදා මහරගම ප්‍රදේශයේදී හෙරොයින් මත්කුඩු ග්‍රෑම් 8.1 සන්තකයේ තබාගෙන සිටි බවට චෝදනා කරමින් මොහොමඩ් සිද්ධික් ඇතුළු විත්තිකරුවන් තිදෙනෙකුට එරෙහිව නීතිපතිවරයා මෙම නඩුව පවරා තිබුණි. තීන්දුව ප්‍රකාශයට පත් කරමින් කොළඹ මහාධිකරණ විනිසුරු විකුම් කළුආරච්චි මහතා සඳහන් කර සිටියේ මෙම විත්තිකරුවන් අත්අඩංගුවට ගැනීමේ වැටලීම සිදුකළ කොළඹ අපරාධ කොට්ඨාශයේ සහකාර පොලිස් අධිකාරී ප්‍රියන්ත ජයකොඩි මහතා සහ මෙම කොට්ඨාශය සෙසු නිලධාරීන් විසින් අධිකරණය හමුවේ ලබාදුන් සාක්ෂි පරස්පර තත්ත්වයක පවතින බවයි. ඒ අනුව විත්තිකරුවන්ට එරෙහිව ඉදිරිපත්කර ඇති චෝදනා සාධාරණ සැකයකින් තොරව ඔප්පු කිරීමට පැමිණිල්ල අසමත් වී ඇති හෙයින් ඔවුන් නිදොස් කොට නිදහස් කිරීමට කොළඹ මහාධිකරණය නියම කළේය.", "URL": "https://sinhala.adaderana.lk/news.php?nid=96036", "Category": null, "Parent URL": null}