{"Source": "Adaderana", "Timestamp": "December 11, 2017 11:53 am", "Headline": "  වහාම සේවයට වාර්තා කරන්න-නැත්නම් රස්සාවෙන් දොට්ට", "News Content": "දුම්රිය සේවය අත්‍යාවශ්‍ය සේවයක් කර ඇති බැවින් දුම්රිය සේවයේ කොන්ත්‍රාත් පදනම මත දැනට සේවය කරන සියලුම ස්ථානාධිපතිවරුන්, දුම්රිය රියදුරන් හා නියාමකවරුන් වහාම සේවය වාර්තා කරන ලෙසට දුම්රිය සාමාන්‍යාධිකාරිවරයා නියෝග කර තිබේ. මේ අතර අද (11) දින සේවයට වාර්තා නොකරන කොන්ත්‍රාත් පදනම මත සේවය කරන සියලුම ස්ථානාධිපතිවරුන් සහ නියාමකවරුවන් සේවය අත්හැර ගියා සේ සළකන බව දුම්රිය දෙපාර්තමේන්තුව පවසයි. දුම්රිය මෙහෙයුම් සාමාන්‍යාධිකාරී විජය සමරසිංහ මහතා සඳහන් කළේ පවතින තත්ත්වය හමුවේ දුම්රිය දෙපාර්තමේන්තුවට සිය සේවය ලබාදීමට කැමති විශ්‍රාමික ස්ථානාධිපතිවරුන්, දුම්රිය පාලකවරුන් සහ නියාමකවරුන්ට යළි සේවයට වාර්තා කරන ලෙස ඉල්ලීමක් කරන බවයි. අද දිනයේ වැඩවර්ජනයේ නිරතව සිටි දුම්රිය අධීක්ෂණ නිලධාරීන් සියලුදෙනාම පාහේ මේ වන විට සේවයට වාර්තා කර ඇති බව දුම්රිය සාමාන්‍යාධිකාරී එස්.එම් අබේවික්‍රම මහතා පවසයි. මේ අතර වැඩවර්ජනයේ නිරත දුම්රිය වෘත්තීය සමිති නියෝජිතයින්ගේ විශේෂ සාකච්ඡාවක් මේ වන විට පැවැත්වෙයි. එම සාකච්ඡාව සඳහා දිවයින පුරා සිටින වෘත්තීය සමිති සාමාජිකකයින් කැඳවා ඇති බව දුම්රිය නියාමකවරුන්ගේ සංගමයේ සභාපති ජානක ප්‍රනාන්දු මහතා සඳහන් කළේය. මේ අතර දුම්රිය සේවාව අත්‍යවශ්‍ය සේවාවක් බවට පත් කරමින් ජනාධිපතිවරයා විසින් පසුගියදා නිකුත් කරන ලද ගැසට් නිවේදනය පාර්ලිමේන්තුවේදී වැඩි ඡන්දයෙන් සම්මත වී තිබේ. අද ව්‍යවස්ථාදායක සභාව රැස්වීමට නියමිතව තිබුණද මන්ත්‍රීවරුන් වැඩි පිරිසක් නොසිටීම හේතුවෙන් එය කල් තැබීමට සිදුවූ බව අද දෙරණ පාර්ලිමේන්තු වාර්තාකරු සඳහන් කළේය.", "URL": "https://sinhala.adaderana.lk/news.php?nid=81345", "Category": null, "Parent URL": null}