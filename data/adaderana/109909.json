{"Source": "Adaderana", "Timestamp": "May 14, 2019 01:04 pm", "Headline": "පාසල්වලට අද සිසුන් පැමිණීමේ වර්ධනයක්", "News Content": "රජයේ පාසල්වල පළමු ශ්‍රේණියේ සිට පස්වන ශ්‍රේණිය දක්වා සිසුන්ගේ දෙවන අධ්‍යයන වාරය ඊයේ(13) ආරම්භ කෙරුණ අතර අද(14) සිසුන්ගේ පැමිණීමේ සැලකිය යුතු වර්ධනයක් දක්නට හැකි බව වාර්තා වෙයි. ඇතැම් පාසල්වල සිසුන්ගේ පැමිණීම 50%ක පමණ ප්‍රතිශතයක් දක්නට හැකි බව විදුහල්පතිවරුන් පවසයි. ඒ අනූව අද උදෑසන කොළඹ හා තදාසන්න ප්‍රදේශ කිහිපයක පාසල්වලට සිසුන්ගේ සහ ගුරුවරුන්ගේ පැමිණිමේ වර්ධනයක් දක්නට ලැබුණු බව අප වාර්ථාකරුවන් සඳහන් කළේය. කෙසේ නමුත් පාසල් අවට සහ එම ප්‍රදේශ අවට ආරක්ෂාව තර කිරීමට ත්‍රිවිධ හමුදාව සහ පොලීසිය කටයුතු කර තිබුණි. එමෙන්ම අනුරාධපුර දිස්ත්‍රීක්කයේ පාසල් වලටද අද දිනයේදී සිසුන්ගේ පැමිණීමේ වර්ධනයක් දක්නට ඇති බව වාර්තා වෙයි. නමුත් ඊයේ දිනයේ ආරම්භ වූ ප්‍රාථමික අශංයේ පංතිකාමරවල සිසුන් සැලකිය යුතු මට්ටමක නොමැති බව අප වාරථාකරුවන් සඳහන් කළේය. මේ අතර අද දිනයේ පොළොන්නරුව දිස්ත්‍රික්කයේ පාසල්වලද සිසුන්ගේ පැමිණීමේ වර්ධනයක් පවතින බව විදුහල්පතිවරුන් සඳහන් කළේය. කෙසේ නමුත් පාසල් අවට සහ පොදු ස්ථාන අවට දැඩි ආරක්ෂාවක් සපයා ඇති බව අප වාර්තාකරුවන් පවසයි. එමෙන්ම රත්නපුර දිස්ත්‍රීක්කයේද අද දිනයේ පාසල් සඳහා සිසුන්ගේ පැමිණිම ඊයේ දිනයට සාපෙක්ෂව සැලකිය යුතු මට්ටමක පවතින බව විදුහල්පතිවරුන් පවසයි. මේ අතර බදුල්ල දිස්ත්‍රීක්කයේද පාසල් සිසුන්ගේ පැමිණීමේ වර්ධනයක් පවතින බව අප වාර්තාකරුවන් සඳහන් කළේය. කෙසේ නමුත් පාසල් අවට ආරක්ෂාව තර කිරීමට ආරක්ෂක අංශ පියවර ගෙන තිබේ. මේ අතර පවතින ආරක්ෂක තත්වය හමුවේ පාසල් සිසුන්ගේ පැමිණීම සම්බන්ධයෙන් ගුරු සංගම් නියෝජිතයින් අදහස් පළකළේය.", "URL": "https://sinhala.adaderana.lk/news.php?nid=109909", "Category": null, "Parent URL": null}