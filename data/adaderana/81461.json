{"Source": "Adaderana", "Timestamp": "December 13, 2017 02:43 pm", "Headline": " ඩෙංගු පාලනය කරන්න අලුත් බැක්ටීරියාවක් ", "News Content": "ඩෙංගු රෝග ව්‍යාප්තිය පාලනය කිරීම සඳහා නව බැක්ටීරියාවක් යොදා ගැනීමට ජාතික ඩෙංගු මර්දන ඒකකයේ අවදානය යොමුව ඇති බව සෞඛ්‍ය අමාත්‍ය රාජිත සේනාරත්න මහතා පවසයි. ඔස්ට්‍රේලියාවේ මොනෑෂ් විශ්වවිද්‍යායේ විද්‍යාඥයින් විසින් හඳුන්වා දී ඇති “වොල්බැචියා” නැමැති බැක්ටීරියාව මෙලෙස හඳුන්වා දීම සම්බන්ධයෙන් අවදානය යොමුව ඇති අතර ඒ සඳහා අමාත්‍ය මණ්ඩලයේ අනුමැතිය ලබා ගැනීමට කටයුතු කරන බව අමාත්‍යවරයා පවසයි. ඩෙංගු වෛරසය සම්ප්‍රේෂණය වැලැක්වීම සඳහා අදාළ බැක්ටීරියාව මේ වන විට ඔස්ට්‍රේලියාව, වියට්නාමය, ඉන්දුනීසියා, බ්‍රසීලය සහ කොලොම්බියාව යන රටවල සාර්ථකව යොදා ගන්නා බව සෞඛ්‍ය අමාත්‍යංශය පෙන්වා දෙයි. එම ව්‍යාපෘතිය ශ්‍රී ලංකාවේත් තෝරාගත් ප්‍රදේශවල ක්ෂේත්‍ර මට්ටමේ අධ්‍යනයක් සිදු කිරීම සඳහා අවශ්‍ය තාක්ෂණික සහයෝගය ලබා දීමට ද මොනෑෂ් විශ්ව විද්‍යාලය කැමැත්ත පල කර ඇති බව සඳහන්ය. මේ වසරේ ගතවූ කාලය තුළ ඩෙංගු රෝගීන් එක් ලක්ෂ 77,000 ක් වාර්තා වී ඇති අතර ඩෙංගු රෝග පාලනයට අදාළ කටයුතු පිළිබඳ සාකච්ඡා කිරීම සඳහා ලබන 22 දා ජනාධිපති ඩෙංගු කාර්ය සාධන බලකාය රැස්වීමට නියමිතව තිබේ. මීට අමතරව නව පාසල් වාරය ආරම්භ වීමට පෙර මදුරු මර්දන වැඩසටහන ක්‍රියාත්මක කිරීමට සැලසුම් කර ඇති බවද අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=81461", "Category": null, "Parent URL": null}