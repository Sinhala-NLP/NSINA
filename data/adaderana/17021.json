{"Source": "Adaderana", "Timestamp": "June 26, 2011 12:57 pm", "Headline": "ආණ්ඩුවේ මැයි දිනට සෙනඟ ඇදලා- ලංගමේ ලක්ෂ 400ට විදලා", "News Content": "පසුගිය මැයි දිනයේදී ආණ්ඩුවේ මැයි දිනයට බස් රථ සැපයීම නිසා එක් දිනක් තුළ ලංගමට සිදු වී තිබෙන පාඩුව රුපියල් ලක්ෂ 400ක් බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පවසයි. සාමාන්‍යයෙන් ලංගම බස් රථ ලබාදීම සිදුවන්නේ කිලෝමීටරයකට රුපියල් 65 බැගින්වන නමුත් ආණ්ඩුව මැයි දිනයට බස් රථ ගත්තේ කිලෝමීටරයට රුපියල් 10ටත් අඩුවෙන් බව ඔහු කියා සිටියේ අද පැවති මාධ්‍ය හමුවකට සහභාගී වෙමිනි. ඔහු එහිදී මෙසේද කියා සිටියේය. \"ජූලි මාසේ පළමු වැනිදා සිට බස්ගාස්තු 7.6%කින් වැඩි වෙනවා. පෞද්ගලික අංශයේ බස් ගාස්තු වගේම ලංගම බස් ගාස්තුවත් මේ අනුව වැඩි කරන්න තීරණය කර තිබෙනවා. ජීවත් වෙන්න අමාරුවෙන් ඉන්න ජනතාවට මේ බස් ගාස්තුව අමතර බරක්. 1978න් පස්සේ පෞද්ගලික බස් සේවය ඇති කරන කොට එදා ආණ්ඩුව කිව්වේ රාජ්‍ය අංශයේ හා පෞද්ගලික අංශයේ තරගය නිසා බස් ගාස්තු ස්ථාවරව තිබෙනවා, ජනතාවට හොඳ ප‍්‍රවාහන සේවයක් අත් වෙනවා කියලා. නමුත් ඇත්තටම සිද්ධ වෙලා තිබෙන්නේ ලංගම සහ පෞද්ගලික අංශය තරගයට බස් ගාස්තු වැඩි කළ එකයි. මගීන්ට ලැබෙන පහසුකම් අඩු කරනවා. පෞද්ගලික බස් හිමියන්ගේ ප‍්‍රශ්නයත් සාධාරණයි. පසුගිය කාලයේ ඉන්ධන ගාස්තු වැඩි වුණා, අමතර කොටස්වල මිල ඉහළ ගියා. ගාස්තු වැඩි වුණා. ඒ නිසා ඔවුන්ට කිසියම් සහනයක් අවශ්‍යයි. ඔබට මතක ඇති ආණ්ඩුව පසුගිය මැතිවරණවලදී ප‍්‍රවාහනය සඳහා ඉන්ධන දීමනාවක්, අමතර කොටස් සඳහා සහන, ලිහිසි තෙල් සඳහා සහන, දෙන බව කිව්වා. නමුත් ඒ කිසිවක් ලබා දී නැහැ. ඔවුන් මුහුණ දෙන ගැටලූව විසඳුවෙත් නැහැ. පසුගිය මැතිවරණවලදී ආණ්ඩුව ලංගම බස් රථ යොදා ගත්තා. ඒ නිසා කෝටි ගණනක් ලංගමට පාඩුයි. පසුගිය මැයි දිනයේ ආණ්ඩුවේ මැයි දිනයට බස් රථ සැපයීම නිසා එක් දිනක් තුළ ලංගමට සිදු වී තිබෙන පාඩුව රුපියල් ලක්ෂ 400ක්. සාමාන්‍යයෙන් ලංගම බස් රථ දෙන්නේ කිලෝමීටරයකට රුපියල් 65 බැගින්. නමුත් ආණ්ඩුව මැයි දිනයට බස් රථ ගත්තේ කිලෝමීටරයට රුපියල් 10ටත් අඩුවෙන්. දැන් බස් රථ සඳහා අමතර කොටස් මිලදී ගන්න රුපියල් මිලියන 180ක් ලංගම සේවකයින්ගේ අර්ථ සාධක අරමුදලෙන් අරගෙන තිබෙනවා. මේක බරපතළ තත්වයක්. බස් ගාස්තුවලට අමතරව දුම්රිය ගාස්තු වැඩි වීමේ අවදානමකුත් තිබෙනවා. ඔබ දන්නවා දුම්රිය මාර්ග නඩත්තුව ඉන්දියාවට දුන්නා. පසුගිය අවුරුදු්දේ ජූලි මාසයේ ජනාධිපතිවරයා ඉන්දියාවට ගිහින් ගිවිසුම් 17කට අත්සන් කළා. ඒ වගේම ඉන්දීය අගමැති මන්මෝහන් සිං එක්ක ඒකාබද්ධ ප‍්‍රකාශයකටත් අත්සන් කළා. ඒ සංචාරයේදී ඉන්දියාව ලංකාවට ඇමරිකානු ඩොලර් මිලියන 800ක ණය මුදලක් දෙන්න එකඟ වුණා. මුදල වෙන් කරන්න පුළුවන් රේල් පාරවල් හදන එක විතරයි. පලෙයි සිට කන්කසන්තුරේ දක්වා එක් කිලෝමීටරයක් සඳහා ඇමරිකානු ඩොලර් ලක්ෂ 5ක් යනවා කියලා ආණ්ඩුව ඇස්තමේන්තු කළා. නමුත් දැන් ඒ ඇස්තමේන්තු පැත්තක දාලා ඒ මාර්ගයත් හදන්න ඉන්දියාවට දීලා තිබෙනවා. ප‍්‍රශ්නය තමයි මේ දුම්රිය මාර්ග ඉදි කිරීම සඳහා ඉන්දියාවට කොන්ත‍්‍රාත් දීලා තියෙන්නේ එක් කිලෝමීටරයකට ඇමරිකානු ඩොලර් ලක්ෂ 20 බැගින්. එක් කිලෝමීටරයකින් ඩොලර් ලක්ෂ 15ක් පාඩුයි. සමස්ත පාඩුව ඇමරිකානු ඩොලර් මිලියන 223.5ක්. තෙලෙමන්නාරම සිට මැදවච්චිය දක්වා දුම්රිය මාර්ගය ඉන්දියාවට දීම නිසා සිදු වන පාඩුව ඩොලර් මිලියන 159යි. මේ දුම්රිය මාර්ගය රජය හැදුවා නම් ඒ මුදල ඉතිරියි. ඒ මුදලෙන් පුළුවන් ලංගමට සහන දෙන්න, දුම්රිය දෙපාර්තමේන්තුව ගොඩනගන්න. ඒ නිසා මේ නාස්තිය නතර කරන්න ඕන. දැන් ආණ්ඩුව උත්සාහ කරන්නේ බස් ගාස්තු පිළිබඳ ප‍්‍රශ්නය බස් රථ හිමියන් සහ ජනතාව අතර ප‍්‍රශ්නයක් බවට පත් කොට ඇඟ බේරා ගන්නයි. අපි කියන්නේ ආණ්ඩුවට එහෙම කරන්න අයිතියක් නැහැ. ඒ නිසා මේ නාස්තිය, දූෂණය නතර කරලා බස් ගාස්තු අඩු කරලා, ලංගමට සහ පෞද්ගලික අංශයේ බස් හිමියන්ට අවශ්‍ය සහන දීලා මේ ප‍්‍රශ්නය ජනතාවට බරක් නොවන විදියට කටයුතු කිරීම ආණ්ඩුවේ වගකීමක්.’’ අද (26)බත්තරමුල්ල ජ.වි.පෙ පක්ෂ මූලස්ථානයේ පැවති මෙම මාධ්‍ය හමුවට ජවිපෙ ප‍්‍රචාරක ලේකම් විජිත හේරත් මහතාද සහභාගි විය.", "URL": "https://sinhala.adaderana.lk/news.php?nid=17021", "Category": null, "Parent URL": null}