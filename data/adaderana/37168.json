{"Source": "Adaderana", "Timestamp": "September 5, 2013 03:29 pm", "Headline": "කච්චතිව් දූපත අයිති  ඉන්දියාවේ සමස්ථාන රජතුමාටලු ", "News Content": "ඉන්දියාවේ රාමනාදන් පුරම් සමස්ථාන රජවරයාට කච්චතිව් දූපත හිමි බවට ඇති ලිපි ලේඛන තමිල්නාඩු ප්‍රාන්ත රජය වෙත පුද්ගලයෙකු විසින් භාර දී තිබේ. සන්මුග රාජසේකර සේතුපති රජතුමාගේ පුතාගේ පරම්පරාවෙන් පැවත එන කුමරන් සේතුපති නැමැත්තේකු විසින් මෙම ලිපි ලේඛන තමිල්නාඩු ප්‍රාන්ත රජය වෙත භාර දී ඇති බව ඉන්දීය වෙබ් අඩවියක් මගින් සඳහන් කරයි. ඒ අනුව මීට අවුරුදු 133 ට පෙර රාජෙස්වර සේතුපති විසින් කච්චතිව් දූපත බද්දට දී ඇති බවත්,එය 1880 වර්ෂයේදී රාමනාදන් පුරම් ප්‍රදේශයේ පදිංචි මුත්තුසාමි පිල්ලේ සහ අබිදුල් කාදර් යන පුද්ගලයින් දෙදෙනෙකුට ඉන්දියානු රුපියල් 700ක මුදලකට අවුරුදු පහක් සඳහා බද්දට දී තිබුණු බවද එහි සඳහන් වෙයි. ඉන් පසු රාමනාදන් පුරම් සමස්ථාන දීවාන් සුප්පයියා යන පුද්ගලයෙකු විසින් 1914 සිට 1941 දක්වා ඉන්දයාවේ පාම්බන් ප්‍රදේශයේ පදිංචි මොහොම්මදු සහිරා මරික්කාර් යන පුද්ගලයාට නැවතත් බද්දට දී ඇති බවත්, එය බද්දට දෙන ලද ලිපි ලේඛන පවා තම්ල්නාඩු ප්‍රාන්ත රජය වෙත කුමරන් සේතුපති විසින් ඉදිරිපත් කර ඇති බවත් එම වෙබ් අඩවිය පෙන්වා දෙයි. පසුගිය දිනකදී කච්චතිව් දූපත ඉන්දියාවට අයිති බවට ඉන්දීය අධිකරණයක නඩුවක් ගොනු කර තිබුණි. එම නඩුනට ප්‍රතිචාර දක්වමින් ඉන්දියානු මාධ්‍යම රජය විසින් කච්චතිව් දූපත ශ්‍රී ලංකාවට අයිති බවද පවසන ලදී.", "URL": "https://sinhala.adaderana.lk/news.php?nid=37168", "Category": null, "Parent URL": null}