{"Source": "Adaderana", "Timestamp": "January 24, 2019 11:38 am", "Headline": "බලන්ගොඩ මූලික රෝහලේ දැඩිසත්කාර ඒකකය වැසෙයි", "News Content": "බලන්ගොඩ මූලික රෝහලේ දැඩිසත්කාර ඒකකය මීට දින හයකට කලින් වසා දමා ඇති බව අද දෙරණ වාර්තාකරු සඳහන් කර සිටියි. බලන්ගොඩ මූලික රෝහලේ 2011 ආරම්භ කරන ලද දැඩිසත්කාර ඒකකය මෙසේ වසා දැමීම සම්බන්ධයෙන් වෛද්‍ය අධිකාරීවරයාගෙන් විමසූ විට ඔහු පවසා සිටින්නේ දැඩිසත්කාර ඒකකයට අවම ලෙස වෛද්‍යවරු දසදෙනෙකුගේවත් සේවාව අවශ්‍ය බවත් දැනට සිටින වෛද්‍යවරු හය දෙනෙකුගේ සේවය තුළින් මෙය පවත්වාගෙන යා නොහැකි බැවින් දැඩිසත්කාර ඒකකය වසා දැමීමට තීරණය කළ බවත්ය. ඉදිරියේදී වෛද්‍යවරුන් මෙහි සේවයට පැමිණියහොත් නැවත මෙම ඒකකය විවෘත කරන බවත් ඔහු ප‍්‍රකාශ කර සිටියේය. මේ සම්බන්ධයෙන් සබරගමු පළාත් සෞඛ්‍ය සංවිධානයේ රජයේ හෙද නිලධාරීන්ගේ සංගමයේ සභාපති සුසන්ත කරුණාරත්න මහතා මාධ්‍යට අදහස් දක්වමින් ප‍්‍රකාශ කර සිටියේ අනුප‍්‍රාප්තිකයින් නොමැතිව දැඩිසත්කාර ඒකකයේ සේවය කළ වෛද්‍යවරු කීපදෙනෙක්ට වෛද්‍ය අධිකාරීවරයා ස්ථාන මාරු ලබා ගැනීමට අත්සන් කිරීම හේතුවෙන් එම වෛද්‍යවරු වෙනත් රෝහල් වලට යෑමෙන් මෙම ඒකකය වසා දැමීමට සිදු වූ බවය. 2018 වර්ශයේ දෙසීයකට ආසන්න රෝගීන් පිරිසක් මෙහි සේවාව ලබා ඇති අතර මෙම ඒකකය කඩිනම්න් විවෘත කිරීමට අවශ්‍ය කටයුතු කරන ලෙසටද රෝගීන් ඉල්ලා සිටින බව අප වාර්තාකරු සඳහන් කර සිටියි.", "URL": "https://sinhala.adaderana.lk/news.php?nid=102970", "Category": null, "Parent URL": null}