{"Source": "Adaderana", "Timestamp": "December 3, 2012 12:04 pm", "Headline": "මහේස්ත්‍රාත්වරයාගේ පොකැට්ටුවටත් විදලා", "News Content": "කොළඹ කොටුව දුම්රියපොළේදී වවුනියාව මහේස්ත‍්‍රාත්වරයාගේ මුදල් පසුම්බිය සොරකම් කළ බව කියන තිදෙනෙකු කොටුව පොලීසිය විසින් අත්අඩංගුවට ගෙන තිබේ. කොළඹ අද පස්වරුවේ පැවැත්වෙන විනිසුරුවන්ගේ රැස්වීමකට සහභාගී වීම සඳහා එම මහේස්ත්‍රාත්වරයා දුම්රියෙන් පැමිණ ඇතැයි ද පොලීසිය කියයි. දුම්රියෙන් බැස බසයකට ගොඩවන අවස්ථාවේදී මහේස්ත්‍රාත්වරයාගේ බෑගයක තිබු මුදල් පසුම්බිය මෙලෙස කොල්ල කා ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා පවසයි. අත්අඩංගුවට ගත් සැකකරුවන් කොටුව මහේස්ත්‍රාත්වරයා වෙත අද (03) ඉදිරිපත් කිරීමට නියමිතය. අද උදෑසන 5.30ට පමණ මෙය සිදුව ඇතැයි ද මාධ්‍ය ප්‍රකාශකවරයා කියයි.", "URL": "https://sinhala.adaderana.lk/news.php?nid=29675", "Category": null, "Parent URL": null}