{"Source": "Adaderana", "Timestamp": "November 27, 2012 12:49 pm", "Headline": "සුප්‍රිම් සැට් අද  උඩු ගුවනට - චන්ද්‍රිකාවක් හිමි ලොව 45 වැනි රටවීමට ශ්‍රී ලංකාව සුදානම්", "News Content": "අයහපත් කාලගුණික තත්ත්වය හේතුවෙන් අභ්‍යවකාශ ගත කිරීම ප‍්‍රමාද වූ ශ‍්‍රී ලංකාවේ ප‍්‍රථම සන්නිවේදන චන්ද්‍රිකාව “සුප්‍රීම් සැට් වන්” අද (27) අභ්‍යවකාශ ගත කිරීමට නියමිතව තිබේ. චීනයේ ෂි චෑන්ග් චන්ද්‍රිකා විහිදුම් මධ්‍යස්ථානයේ සිට මෙම නව සන්නිවේදන චන්ද්‍රිකාව අද පස්වරුවේ අභ්‍යවකාශ ගත කිරීමට නියමිතව ඇතැයි සඳහන්ය. පසුගිය 22 වැනිදා එය අභ්‍යවකාශ ගත කිරීමට නියමිතව තිබුණ ද අයහපත් කාලගුණික හේතූන් මත එය දින 5කින් ප්‍රමාද කරන ලදී. මෙම චන්ද්‍රිකාව අභ්‍යවකාශ ගත කිරීමෙන් මිනිත්තු හතකට පසු එය ශ‍්‍රී ලාංකීය මුහුදු තීරයට ඉහළින් නැගෙනහිර අහසේ කක්ෂගත කිරීමට සැලසුම් කර ඇති අතර එහි ජීව කාලය අවමය වසර 15ක් බව සඳහන්ය. ශ‍්‍රී ලංකා – චීන ඒකාබද්ධ ව්‍යාපෘතියක් ලෙස එය මෙම වැඩසටහන ක්‍රියාවට නංවා තිබේ. ඒ සමග චන්ද්‍රිකාවක් හිමි ලොව 45 වැනි රට බවට ද ශ‍්‍රී ලංකාව පත්වෙයි. මෙම ව්‍යාපෘතිය සඳහා අමෙරිකානු ඩොලර් මිලියන 320ක මුදලක් වැය කරන අතර මේ මගින් දකුණු හා මධ්‍යම ආසියානු රටවල් මෙන්ම, නැගෙනහිර අප‍්‍රිකාව හා පෙරදිග රටවලට ද සේවා සැප‍යෙනු ඇත.", "URL": "https://sinhala.adaderana.lk/news.php?nid=29525", "Category": null, "Parent URL": null}