{"Source": "Adaderana", "Timestamp": "September 4, 2018 08:08 am", "Headline": "ජීවිතයත් රැක ගන්න ආයාචනයක්", "News Content": "දරුණු වකුගඩු රෝගයකට ගොදුරුවී ක්වේට් - ෆාහිල් නගරයේ කාමරයක ජීවත් වන 52 හැවිරිදි මැක්ෂි රොනල්ඩ් සල්ගාදු යන අයව මෙරටට ගෙන්වා ගැනීමට සහාය වන ලෙස ඔහුගේ ඥාතීන් වගකිව යුතු අංශ වෙතින් ඉල්ලා සිටී. කදාන - පොල්පිතිමූකලාන ප්‍රදේශයේ පදිංචි මැක්ෂි මහතා දෙදරු පියෙකි. 2010 වර්ෂයේ රියදුරු රැකියාවක් සඳහා ක්වේට් රටට ගොස් ඇති මැක්ෂි මහතා එම රටේ මැන්ග්රාරෆ්ට් නගරයේ පවත්වා ගෙන යන ආයතනයක සේවයට එක්වී ඇත. එම ආයතනයට අයත් බස් රථයක් මෙම අය පදවා ඇති අතර,2014 වර්ෂයේදී හෙතෙම මෙරටට පැමිණ ආපසු ක්වේට් බලා ගොස් ඇත. එරටදී සිදුවී ඇති අනතුරක් හේතුවෙන් ඔහුට ක්වේට් ඩිනාර් 4000 ක දඩ මුදලක් නියම කර ඇත.පසුව ඔහු විසින් තම වැටුපෙන් කොටස් වශයෙන් එම දඩ මුදල ගෙවා දමා මේ වන විට ක්වේට් ඩිනාර් 2700 ක මුදලක් ගෙවීමට ඇති බව කියයි. කෙසේ වෙතත් මෑතකදී ඔහු හදිසියේම රෝගී වීම නිසා එරට පිහිටි රෝහලකට ඇතුළත් වී නේවාසිකව ප්‍රතිකාර ලබා ඇත. එම රෝහලේ බිල්පතද එහි සිටින කීප දෙනෙකු විසින් ගෙවා දැමීමට කටයුතු කර ඇත. ඔහුගේ රෝගී තත්ත්වය උත්සන්න වී ඇති බැවින් දින 03 ක් වැනි කෙටි කාලයක් තුළ මව්රටට පිටත්ව යන ලෙසද එරට වෛද්‍යවරුන් උපදෙස් ලබා දී ඇත. මේ අතර,රොනල්ඩ් මැක්ෂි මහතා සේවය කළ ආයතනය විසින් ඔහුගේ විදේශ ගමන් බලපත්‍රයද තම බාරයට ගෙන ඇත. ගෙවීමට ඇති දඩ මුදලේ ඉතිරි කොටස ගෙවීමෙන් පසුව විදේශ ගමන් බලපත්‍රය ලබා දෙන බව ඔවුන් පවසා ඇත. මේ වන විට මැක්ෂි රොනල්ඩ් මහතාට රැකියාවද අහිමිවී ඇත. ඔහු සේවය කළ ආයතනයේ සේවකයින් විසින් රොනල්ඩ් මහතාව රැක බලා ගෙන සිටී. ඔහුට පනවා ඇති දඩ මුදලේ ඉතිරි කොටස ගෙවා දමන තුරු මෙරටට පැමිණීමට නොහැකිව අසරණ තත්ත්වයට රොනල්ඩ් මහතා මේ වන විට පත්ව සිටියි. වසර 08 ක කාලයක් තමන් සේවය කළ ආයතනය හෝ තමන්ට පිහිටක් නොමැති බව පවසන රොනල්ඩ් මහතා කුමන ආකාරයකට හෝ මව්රටට පැමිණීමට අවශ් බව පවසයි. තම සැමියා පත්ව සිටින තත්ත්වය සම්බන්ධයෙන් සොයා බලා ඔහුව කඩිනමින් මෙරටට ගෙන්වා ගැනීමට කටයුතු කර දෙන ලෙස රොනල්ඩ් මහතාගේ බිරිද වන ගීතිකා රසාංගනී මහත්මිය වගකිව යුතු අංශ වෙතින් ඉල්ලීමක් කරයි.", "URL": "https://sinhala.adaderana.lk/news.php?nid=95502", "Category": null, "Parent URL": null}