{"Source": "Adaderana", "Timestamp": "March 26, 2019 02:22 pm", "Headline": "හෙද වැඩවර්ජනය හේතුවෙන් රෝහල් කටයුතුවලට බාධා", "News Content": "හෙද සේවාවේ පවතින වෘත්තිය ගැටළු සඳහා බලධාරීන් විසින් විසදුම් ලබා නොදීමට එරෙහිව රාජ්‍ය සේවා එක්සත් හෙද සංගමය දීප ව්‍යාප්තව ක්‍රියාත්මක කර ඇති සංඛේත වැඩවර්ජනය හේතුවෙන් රෝහල් කටයුතුවලට බාධා එල්ල වී ඇත. සිය වෘත්තිය ගැටළු සම්බන්ධයෙන් සෞඛ්‍ය බලධාරීන් වෙත වසර 04 ක පමණ කාලයක සිට දැනුම් දුන්න ද මේ දක්වා ඒ සඳහා විසදුම් ලබා දී නොමැති බව රාජ්‍ය සේවා එක්සත් හෙද සංගමය පෙන්වාදෙන්නේය. ඊට විරෝධය පල කරමින් අද (26) සහ හෙට (27) යන දෙදින තුළ දිවයින පුරා සියළු රෝහල්වල සංඛේත වැඩවර්ජනයක් ක්‍රියාත්මක කිරීමට තීරණය කල බව සදහන් කළ එම සංගමයේ සභාපති පුජ්‍ය මුරුත්තෙට්ටුවේ ආනන්ද හිමි පැවසුවේ මේ වන විට සිය වෘත්තිය ක්‍රියාමාර්ගය සාර්ථකව ක්‍රියාත්මක වන බවයි. රාජ්‍ය සේවා එක්සත් හෙද සංගමය ක්‍රියාත්මක කර ඇති වැඩවර්ජනය හේතුවෙන් කොළඹ ජාතික රෝහලේ සාමාන්‍ය ප්‍රතිකාර කටයුතුවලට බලපෑම් එල්ල වී ඇති බව රෝහල් අධ්‍යක්ෂ වෛද්‍ය කුමාර වික්‍රමසිංහ මහතා පැවසයි. කෙසේවෙතත් හදිසි සහ සායනික ප්‍රතිකාර ඒකකවල කටයුතු සාමාන්‍ය පරිදි සිදු කෙරෙන බව රෝහල් අධ්‍යක්ෂවරයා සදහන් කළේය. හෙද හෙදියන් ක්‍රියාත්මක කර ඇති වැඩවර්ජනය හේතුවෙන් ප්‍රතිකාර ලබා ගැනීම සඳහා රෝහල් වෙත පැමිණ සිටි රෝගීන් දුෂ්කරතාවට පත්ව සිටියේය.", "URL": "https://sinhala.adaderana.lk/news.php?nid=106764", "Category": null, "Parent URL": null}