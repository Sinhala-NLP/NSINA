{"Source": "Adaderana", "Timestamp": "July 29, 2014 09:41 am", "Headline": "දරුවෙක්  පැහැරගැනීම ගැන විමර්ශන අරඹයි ", "News Content": "මීගලෑව, හුණුපොළගම ප්‍රදේශයේ ව්‍යාපාරිකයෙකුගේ දරුවෙකු පැහැරගෙන යාම සම්බන්ධයෙන් මීගලෑව පොලීසිය විමර්ශන ආරම්භ කර තිබේ. අදාළ ව්‍යාපාරිකයාගේ නිවසට යතුරුපැදි දෙකකින් පැමිණි නාඳුනන පුද්ගලයින් සිව් දෙනෙකු විසින් මෙම පැහැරගැනීම සිදුකර ඇති බව පොලීසිය සඳහන් කළේය. දරුවා පැහැර ගන්නා අවස්ථාවේ දී සැකකරුවන් විසින් අදාළ ව්‍යාපාරිකයාට සහ ඔහුගේ හය හැවිරිදි ගැහැණු දරුවාට ද පහරදී තිබේ. පැහැර ගැනීමට ලක්ව ඇත්තේ සිව් හැවිරිදි පිරිමි දරුවෙකි. කෙසේ වෙතත් පැහැරගැනීම සිදුකර ඇත්තේ කුමන හේතුවක් මත ද යන්න මෙතෙක් අනාවරණය වී නොමැත. අදාළ දරුවා සම්බන්ධයෙන් යම් තොරතුරක් දන්නේ නම් ඒ පිළිබඳ ළඟම ඇති පොලිස් ස්ථානය වෙත දැනුම් දෙන ලෙස මීගලෑව පොලීසිය ඉල්ලීමක් කළේය.", "URL": "https://sinhala.adaderana.lk/news.php?nid=44977", "Category": null, "Parent URL": null}