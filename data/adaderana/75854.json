{"Source": "Adaderana", "Timestamp": "August 1, 2017 11:33 am", "Headline": " දුම්රිය රිය සහයකවරුන් බඳවා ගැනීම් ගැන නීතිපති උපදෙස් ", "News Content": "දුම්රිය රිය සහයකවරුන් බඳවා ගැනීම් සම්බන්ධයෙන් නීතිපති උපදෙස් ලබා ගැනීමට පියවර ගෙන ඇති බව ප්‍රවාහන අමාත්‍යංශ ලේකම් නිහාල් සෝමවීර මහතා පවසයි.ඔහු සඳහන් කළේ අධිකරණ තීන්දුවකට අනුව අදාළ බඳවා ගැනීම් ක්‍රියාත්මක කිරීමට කටයුතු යොදා ඇති බවයි.දුම්රිය රිය සහයකවරුන් බඳවා ගැනීම් අත්හිටුවන ලෙස හා චීන මැදිරි සහිත දුම්රිය හා එස්. 10 බලවේග කට්ටල මඟින් ධාවනය වන දුම්රියන්හි පවතින තිරිංග දෝෂ හේතුවෙන් තමන්ට මුහුණදීමට සිදුව ඇති ගැටළුවලට විසඳුම් ඉල්ලා දුම්රිය එන්ජින් රියදුරන් අද (01) මධ්‍යම රාත්‍රියේ සිට වැඩවර්ජනයක නිරත වීමට තීරණය කර තිබේ. මේ සම්බන්ධයෙන් අද දෙරණ කළ විමසීමකදී ප්‍රවාහන අමාත්‍යංශ ලේකම් නිහාල් සෝමවීර මහතා සඳහන් කළේ දුම්රිය එන්ජින් රියදුරන්ගේ එම ඉල්ලීම් අසාධාරණ බවයි.රිය සහයක බඳවා ගැනීම් සම්බන්ධයෙන් අද දිනයේ අමාත්‍යංශ නීති නිලධාරියෙකු නීතිපති දෙපාර්තමේන්තුවට යොමුකර උපදෙස් ලබා ගන්නා බව ප්‍රවාහන අමාත්‍යංශ ලේකම්වරයා කියා සිටියේය. මේ අතර අද මධ්‍යම රාත්‍රියේ සිට ආරම්භ කිරීමට නියමිත වැඩ වර්ජනය හේතුවෙන් හෙට(02) දිනයේ දුම්රිය ගමන් වාර රැසක් අවලංගු වනු ඇති බව දුම්රිය එන්ජින් රියදුරු සංගමය පෙන්වා දෙයි.එම සංගමයේ ලේකම් ඉන්දික දොඩංගොඩ මහතා සඳහන් කළේ තම ගැටළුවලට විසඳුම් ලබා දී ජනතාව අපහසුතාවයට පත්වීම වලක්වා ගැනීමට ප්‍රවාහන බලධාරීන්ට තවමත් අවස්ථාව පවතින බවයි.", "URL": "https://sinhala.adaderana.lk/news.php?nid=75854", "Category": null, "Parent URL": null}