{"Source": "Adaderana", "Timestamp": "July 12, 2019 03:20 pm", "Headline": "කෝමා වී සිට මිය ගිය තරුණයෙක් වෙනුවෙන් දහස් ගණනකගේ කදුළු", "News Content": "කෝමා තත්ත්වයේ පසු වූ ප්‍රංශ ජාතිකයකුගේ මරණය හේතුවෙන් එරට වැසියන් දැඩි කම්පාවට පත්ව සිටියි. විදෙස් මාධ්‍ය වාර්තා ඔහු වෙනුවෙන් පැරිස් අගනුවර අනුස්මරණ මෙහෙයක්ද පවත්වා ඇති බවයි. දශකයකට අධික කාලයක් කෝමා තත්ත්වයේ පසු වූ ප්‍රංශ ජාතිකයකුගේ ජීවිත ආධාරක ඉවත් කිරීම හේතුවෙන් පසුගියදා එම රෝගියා මිය ගියේය. වෛද්‍යවරුන් ඔහුගේ ජීවිත ආධාරක ඉවත් කිරීමට පියවර ගෙන තිබුණේ ඉකුත් දෙවෙනිදායි. 42 හැවිරිදි එරට හිටපු මනෝ චිකිත්සක හෙද නිලධාරියෙකු වන වින්සන්ට් ලැම්බර්ට්ට (Vincent Lambert) මියයාමට ඇති අයිතිය පිළිබඳව එරට තුළ පුළුල් සංවාදයක්ද ගොඩ නැගුණි. ලැම්බර්ට්ගේ ජීවිත ආධාරක ඉවත් කළ පුවත සැළවීමෙන් පසුව ප්‍රංශ වැසියන් බොහෝ දෙනෙක් ඔහු පිළිබඳව සංවේගයට පත්ව තිබුණි. පැරිස් නුවර පිහිටි දේවස්ථාන අතුරින් නෝත්‍රදාම් දේවස්ථානයට පමණක් දෙවැනි වන ශාන්ත සල්පිස් (Saint Sulpice) දේවස්ථානය අසළ ඔහු වෙනුවෙන් පැවති අනුස්මරණ මෙහෙයට විශාල පිරිසක් එක්ව සිටියේය. ඒ අතර ඔහුගේ පවුලේ නීතිඥවරුන් ද වෙයි. වින්සන්ට් ලැම්බර්ට්ට මෙම මරණය හිමිවන්නේ දීර්ඝ කාලයක් තිස්සේ පැවැති නඩු විභාගයක ප්‍රරතිඵලයක් ලෙසයි. එහිදී භාර්යාව සහ ඔහුගේ සහෝදර සහෝදරියන් කිහිප දෙනෙක් ඔහුගේ ජීවිත ආධාරක ඉවත් කිරීම වෙනුවෙන් හඬ නගද්දී දෙම්වපියන්ට සහ සෙසු ඥතීන්ට අවශ්‍ය වුණේ ඔහු තවදුරටත් ජීවත් වනු දැකීමයි. කෙසේ වෙතත් අවසානයේ අධිකරණය ලබාදුන් තීන්දුවට අනුව ලැම්බර්ට්ට ට තවදුරටත් ජීවත් වීමට භාග්‍යය හිමිනොවූ අතර ඔහුගේ ජීවිත ආධාරක ඉවත් කිරීමට නියම කෙරුණි. නඩු තීන්දුව පිළිබඳව දැනුවත් වීමෙන් පසුව ලැම්බර්ට් හඬා වැටුණු බවට පළ වූ වාර්තා බොහෝ දෙනෙකු සංවේගයට පත්කිරීමට සමත් වී තිබුණි. යම් රෝගියෙකුට දෙන වෛද්‍ය ප්‍රතිකාර දැඩි නිර්දේශ යටතේ නතර කර එම රෝගියාගේ මරණය ඉක්මන් කළ හැකි අනායාස මරණය හෙවත් යූතනේසියාව ප්‍රංශය තුළ තවමත් නීත්‍යානුකූල කර නැත. කෙසේ වෙතත් 2016 වර්ෂයේ සම්මත වූ නව නීතියක් මගින් අසාධ්‍ය රෝගීන් මියයන තෙක් නිද්‍රා තත්ත්වයට පත්කිරීම සඳහා වෛද්‍යවරුන්ට අනුමැතිය හිමිවන අතර එහිදී අනායාස මරණයක් සිදුවන්නේ නැත. යූතනේසියාව සහ නව නීතිය අතර පැහැදිලි වෙනස්කමක් දක්නට ලැබෙන අතර එවැනි ක්‍රියාමාර්ගයක් ගත් ලොව පළමු රට වන්නේද ප්‍රංශයයි. ඒ අනුව යමින් වෛද්‍යවරුන් දශකයකට අධික කාලයක් වින්සන්ට් ලැම්බර්ට ගේ දිවි රැකගත් ජීවිත ආධාරක ඉවත් කිරීමට පියවර ගත් අතර ඉන් දින කිහිපයකට පසුව ඔහු මරණයට පත්වුණි.", "URL": "https://sinhala.adaderana.lk/news.php?nid=113998", "Category": null, "Parent URL": null}