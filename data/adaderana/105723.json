{"Source": "Adaderana", "Timestamp": "March 8, 2019 04:19 pm", "Headline": "බ්‍රෙක්සිට් නව යෝජනා දින 2ක් තුළ ඉදිරිපත් කරන්නැයි යුරෝපා සංගමයෙන් ඉල්ලීමක්", "News Content": "බ්‍රෙක්සිට් ක්‍රියාවලිය සඳහා වන නව යෝජනා ඉදිරි පැය 48 තුළදී ඉදිරිපත් කරන්නැයි යුරෝපා සංගමයේ නිලධාරීන් බ්‍රිතාන්‍යයෙන් ඉල්ලීමක් කර ඇත. බ්‍රිතාන්‍යය යුරෝපා සංගමයෙන් ඉවත් වීම සම්බන්ධයෙන් පවතින අවිනිශ්චිත තත්ත්වය අසල්වැසි යුරෝපා රටවලට අහිතකර ලෙස බලපාන බව යුරෝපා සංගමයේ නිලධාරීන් පවසා සිටියි. බ්‍රෙක්සිට් ක්‍රියාවලිය සම්බන්ධයෙන් පිළිගත හැකි අදහස් බ්‍රිතාන්‍යයෙන් ඉදිරිපත් වුවහොත් සතිඅන්තයේදී අඛණ්ඩව වැඩකිරීමට සූදානම් බවද ඔවුන් පවසා තිබේ. මේ සම්බන්ධයෙන් අදහස් දක්වමින් බ්‍රිතාන්‍යය පවසන්නේ පාර්ලිමේන්තු මන්ත්‍රීවරුන්ගේ එකඟතා වලට සහ යුරෝපා සංගමයේ නීතිවලට අනුකූල එමෙන්ම පිළිගතහැකි යෝජනා කිහිපයක් මේ වන විටත් සකසා අවසන් බවය. බ්‍රෙක්සිට් ගිවිසුම සම්බන්ධයෙන් බ්‍රිතාන්‍ය පාර්ලිමේන්තු මන්ත්‍රීවරුන් අතර දෙවන වරටත් ඡන්ද විමසුමක් ඉදිරි සතියේදී පැවැත්වීමට නියමිතය. එහිදී අදාළ ගිවිසුම පරාජය වුවහොත් ගිවිසුමකින් තොරව යුරෝපා සංගමයෙන් ඉවත් වීමට හෝ බ්‍රෙක්සිට් ක්‍රියාවලිය කල්දැමීමට බ්‍රිතාන්‍යයට සිදුවනු ඇත. මේ අතර බ්‍රෙක්සිට් ක්‍රියාවලියට අදාළව අගමැතිනී තෙරේසා මෙම යෝජනාවට පක්ෂව ඡන්දය භාවිත කරන ලෙස හෝ බ්‍රෙක්සිට් ක්‍රියාවලිය කල්දැමීමට මුහුණපෑම සඳහා සූදානම් වන ලෙස බ්‍රිතාන්‍යයේ චාන්සලර් ෆිලිප් හැමන්ඩ් එරට මන්ත්‍රීවරුන්ට අනතුරු ඇඟවීමක් සිදුකර ඇත.", "URL": "https://sinhala.adaderana.lk/news.php?nid=105723", "Category": null, "Parent URL": null}