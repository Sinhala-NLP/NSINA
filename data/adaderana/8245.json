{"Source": "Adaderana", "Timestamp": "May 7, 2010 11:19 am", "Headline": "හොරෙන් රැඳීසිටි විදේශකයින් අල්ලයි", "News Content": "කොළඹ අලුත්කඩේ ප්‍රදේශයේ නීති විරෝධී ලෙස රැඳි සිටි විදේශිකයින් පිරිසක් පොලිසිය අත්අඩංගුවට ගෙන තිබේ. ඉන්දීය ජාතිකයින් 25 දෙනෙකු සහ නේපාල ජාතිකයින් තිදෙනෙකු මෙලෙස අත්අඩංගුවට පත් වී ඇති බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා පැවසුවේය. මොවුන් සතු වූ විදෙස් ගමන් බලපත්‍ර වල වීසා මාස කිහිපයකට පෙර අවලංගු වී ඇති බව ජයකොඩි මහතා පවසයි. වරින් වර මෙම පිරිස ශ්‍රී ලංකාවට පැමිණ ඇති බව ද මෙතෙක් සිදු කළ පරීක්ෂණ වල දී අනාවරණය වී ඇත. මෙම විදේශිකයින් පිරිස අද මාළිගාකන්ද මහේස්ත්‍රාත් අධිකරණය වෙත ඉදිරිපත් කිරීමට නියමිත බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=8245", "Category": null, "Parent URL": null}