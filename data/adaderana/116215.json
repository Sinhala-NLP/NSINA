{"Source": "Adaderana", "Timestamp": "August 10, 2019 11:06 am", "Headline": "කේරලයට අධික වැසි-45ක් මරුට", "News Content": "ඉන්දියාවේ කේරල ප්‍රාන්තයට බලපා ඇති අධික වැසි හේතුවෙන් තෙදිනක කාලයකදී මරණ 45 ක් වාර්තා වී ඇත. ඉන් දෙලක්ෂයක ජනතාවට බලපෑම් එල්ල වී ඇති බවද සඳහන්. මේ දිනවල ඉන්දියාවේ දකුණුදිග ප්‍රාන්ත වෙත බලපා ඇති අධික වැසි හේතුවෙන් එම කලාපයේ කේරල, කර්ණාටක හා මහාරාශ්ට්‍ර ප්‍රාන්තවලට දැඩි බලපෑම් ඇති වී ඇත. එහි වැඩිම බලපෑමට ලක්වූ කේරළ ප්‍රාන්තයේ පහත්බිම් සියල්ලම පාහේ ගංවතුරෙන් යටවී ඇති අතර ඉන් නායයාම් කිහිපයක්ද වාර්තා වුණි. පවතින ගංවතුර තත්ත්වය සලකා කේරළ හා කර්ණාටක ප්‍රාන්තවල වැසියන් ලක්ෂ දෙකක් මේ වන විට ආරක්ෂිත ස්ථාන වෙත යොමුකිරීමට බලධාරීන් කටයුතු කළේය. මේ අතර ගංවතුරෙන් බලපෑම් එල්ල වීම හේතුවෙන් කොචීන් ජාත්‍යන්තර ගුවන්තොටුපොළ සියලු මෙහෙයුම් අත්හිටුවා ඇත. මේ අතර අධික වැසි හේතුවෙන් ඉන්දියාවේ බටහිර ප්‍රාන්ත වන මහාරාශ්ට්‍ර, ගෝආ සහ කර්ණාටක යන ප්‍රාන්තවලද ගංවතුර තත්ත්වයක් හටගත්තේය. පසුගිය වසරේ අගෝස්තු මාසයේද කේරළ ප්‍රාන්තයට දරුණු ගංවතුර තත්ත්වයක් බලපෑ අතර එහිදී සිදුවු විපත්තීන්වලින් පුද්ගලයින් 200කට ආසන්න පිරිසක් මියගියේය. ඉන් පුද්ගලයින් මිලියන 5කට බලපෑම් එල්ල වූ අතර ඉන්දීය රුපියල් බිලියන ගණනක අලාභයක් ඇති කළ එම ගංවතුර සැලකුණේ කේරළ ප්‍රාන්තය මුහුණදුන් දරුණුතම ගංවතුර ලෙසයි.", "URL": "https://sinhala.adaderana.lk/news.php?nid=116215", "Category": null, "Parent URL": null}