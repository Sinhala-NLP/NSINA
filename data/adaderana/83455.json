{"Source": "Adaderana", "Timestamp": "January 24, 2018 03:48 pm", "Headline": "දුම්රිය රියදුරන්ගේ සාකච්ඡා සාර්ථකයි", "News Content": "දුම්රිය රියදුරන්ගේ සංගමය සහ දුම්රිය බලධාරීන් අතර අද (24) පෙරවරුවේ පැවැති සාකච්ඡාව සාර්ථක වී තිබේ. කොන්ත්‍රාත් පදනම මත බඳවාගත් දුම්රිය එංජින් රියදුරන්ගේ සේවය දීර්ඝ නොකිරීම සම්බන්ධයෙන් සහ චීන මැදිරිවල පවතින තිරිංග දෝෂ සම්බන්ධයෙන් අවශ්‍ය ක්‍රියාමාර්ග ගන්නා ලෙස ඉල්ලමින් දුම්රිය රියදුරන් වෘත්තීය සමිති ක්‍රියාමාර්ගයක් ආරම්භ කර තිබුණි. මේ හේතුවෙන් අද (24) උදෑසන දුම්රිය ගමන්වාර 07ක් අවලංගු කිරීමට සිදු වූ බව දුම්රිය ප්‍රධාන පාලක මැදිරිය සඳහන් කළේය. කෙසේවෙතත් අද පෙරවරුවේ දුම්රිය සාමාන්‍යාධිකාරීවරයා සමඟ පැවැති සාකච්ඡාවේදී එක් ඉල්ලීමකට විසඳුම් ලබා ගැනීමට හැකි වූ බව දුම්රිය ලොකොමොටිව් ඉංජිනේරු සංගමය පැවසුවේය. කෙසේවෙතත් චීන මැදිරි සම්බන්ධයෙන් වන ගැටළුව පිළිබඳ තවත් සාකච්ඡාවක් අද පැවැත්වෙන බව එම සංගමයේ ලේකම් ඉන්දික දොඩංගොඩ මහතා සඳහන් කළේය.", "URL": "https://sinhala.adaderana.lk/news.php?nid=83455", "Category": null, "Parent URL": null}