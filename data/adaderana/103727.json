{"Source": "Adaderana", "Timestamp": "February 5, 2019 04:22 pm", "Headline": "නයිවල ළමා උද්‍යානයක කතුරු ඔංචිල්ලාව කඩා වැටීමේ සිද්ධිය සම්බන්ධයෙන් 6ක් රිමාන්ඩ්", "News Content": "වේයන්ගොඩ-නයිවල ප්‍රදේශයේ ළමා උද්‍යානයක කතුරු ඔංචිල්ලාවක් කඩා වැටීමේ සිද්ධිය සම්බන්ධයෙන් අත්අඩංගුවට ගත් එම ළමා උද්‍යානයේ හිමිකරු ඇතුළු එහි සේවකයින් 06 දෙනා රක්ෂිත බන්ධනාගාර ගත කර තිබේ. වේයන්ගොඩ පොලීසිය මඟින් අත්අඩංගුවට ගත් අදාළ සැකකරුවන් පෙබරවාරි මස 13 දක්වා රක්ෂිත බන්ධනාගර ගත කළ බව අද දෙරණ වාර්තාකරු පවසයි. වේයන්ගොඩ නයිවල ප්‍රදේශයේ ළමා උද්‍යානයක කතුරු ඔංචිල්ලාවක් කඩා වැටීමෙන් 47 හැවිරිදි කාන්තාවක් සිය දියණිය ජිවිතක්ෂයට පත්විය. අනතුරින් එම කාන්තාව මියගොස් තිබූ අතර බරපතළ තුවාල ලැබූ දියණිය ගම්පහ රෝහලේ දැඩි සත්කාර ඒකකයට ඇතුළත් කර තිබුණු අතර අදාළ 13 හැවිරිදි දියණියද අද ජිවිතක්ෂයට පත් විය. මේ අතර සිද්ධිය සම්බන්දයෙන් අදාළ ළමා උද්‍යානයේ හිමිකරු ඇතුළු එහි සේවකයින් 06 දෙනෙකු වේයන්ගොඩ පොලීසිය මඟින් අත්අඩංගුවට ගෙන තිබේ. උද්‍යාන හිමිකරු, කලමනාකරු, කාර්මික නිලධාරීන් තිදෙනෙකු සහ යන්ත්‍ර ක්‍රියාකරු මෙලෙස අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පැවසුවේය. මේ අතර අනතුරට අදාල ළමා උද්‍යානය තාවකාලිකව වසා දැමීමට පියවර ගෙන ඇති බව ද සඳහන්ය.", "URL": "https://sinhala.adaderana.lk/news.php?nid=103727", "Category": null, "Parent URL": null}