{"Source": "Adaderana", "Timestamp": "April 30, 2012 11:13 pm", "Headline": "මං සැඟවුණු නායකයෙක් නෙවෙයි-කුමාර් හෙළිදරව් කරයි", "News Content": "තමා කිසි කලෙකත් ජ.වි.පෙහි සැඟවුණු නායකයෙකු ලෙස නොසිටිය බව පෙරටුගාමි සමාජවාදී පක්ෂයේ මධ්‍යම කාරක සභික ප්‍රේමකුමාර් ගුණරත්නම් මහතා පවසයි. තම පක්ෂයේ ක්‍රියාධරයින් සියලුම දෙනා පාහේ\"කුමාර සහෝදරයා\"ලෙස තමා හඳුනාගත් බව හෙතෙම කියා සිටියේ අද(29)ටි.වී දෙරණ ඔස්සේ විකාශය වූ දේශපාලන සංවා‍දයකට සහභාගී වෙමිනි. තමාගේ නමින් කිසිවෙකු පක්ෂයේ නොසිටි බවට ජ.වි.පෙ නායකයින් විසින් එල්ල කරනු ලබන චෝදනා තමන් තරයේ ප්‍රතික්ෂේප කරන බවත්,තමා පක්ෂයේ ඉහළපෙළ ක්‍රියාකාරිකයෙකු වශයෙන් කටයුතු කළ බව පෙන්වාදීමට අදාළ ලියකියවිලි,ගනු ලැබූ තීන්දු තීරණ සම්බන්ධ සටහන්,ෆැක්ස් පණිවිඩ කොතෙකුත් ඇතත් ඒවා තහවුරු කොට තමන්ට ලබාගත හැකි කිසිදු වාසියක් නැති බව ඔහු අවධාරණය කළේය. විශේෂයෙන්ම 80 දශකයේ අග භාගයේ සිදුවූ දැවැන්ත ව්‍යසනය හමුවේ පක්ෂය යළි ‍ප්‍රජාතන්ත්‍රවාදී ප්‍රවාහය තුළ දේශපාලනය කිරීමට ගෙන ඒම සඳහා නුගේගොඩ,පාගොඩ පාරේ ප්‍රගතිශීලි පෙරමුණේ පක්ෂ කාර්යාලය තුළ සිට අඛණ්ඩව කටයුතු කළේ තමන් බව ඔහු කියා සිටියේය. ජ.වි.පෙ තුළ යළි දිනාගත දෙයක් නොමැති බැවින් හා ඔවුන් \"අනෙකා\"කොට පවතිනවාට වඩා තමන්ට තම පක්ෂයේ ක්‍රියාධරයින්ට ඉදිරි දේශපාලන ගමනක් ඇති බැවින් ඊට අදාළව කටයුතු කිරීම මේ මොහොතේ වඩා සුදුසු බව ගුණරත්නම් මහතා එහිදී පෙන්වා දුන්නේය. තමන් ජීවිතාරක්ෂාව සඳහා ජනතා විමුක්ති පෙරමුණ පාවා දුන් බවට එවක ජ.වි.පෙ ප්‍රචාරක ලේකම්වරයා වූ විමල් වීරවංශ මහතා විසින් නඟා ඇති චෝදනාව තරයේ ප්‍රතික්ෂේප කරන බව කියා සිටි ඔහු තමා පක්ෂයේ ත්‍රීකුණාමලය ප්‍රදේශයේ නායකත්වය ගෙන කටයුතු කරනු ලැබූ සමයේ එවක පොදු දේශපාලන තීන්දුවල ප්‍රතිඵලයක් ලෙස මරණය පෙනි පෙනී සිටි තමන්ට ජීවිතය ලැබුණු බව තමන් විශ්වාස කරන බවත් සඳහන් කළේය. 80 දශකයේ අග භාගයේදී සිදුවූ තරුණ නැඟිටීම හා ඉන් ඉක්බිතිව ඇති වූ භීෂණකාරී වටපිටාව තුළ රණසිංහ ප්‍රේමදාස ජනාධිපතිවරයාට ලෝකයෙන් එල්ල වූ චෝදනා හමුවේ තමන්ගේ ප්‍රතිරූපය ආරක්ෂා කර ගැනීමේ අවශ්‍යතාව පැන නැඟුණු හෙයින් ජනාධිපතිවරයා සර්ව පාර්ශ්වික කමිටුවක් කැඳවන්නට යෝජනා කර තිබුණු බවත්,පවතින තත්ත්වය හමුවේ අත්අඩංගුවට පත්ව අතුරුදහන් කෙරුණු දහස් සංඛ්‍යාත තරුණ ජීවිත අතරින් පවත්නා ඉඩ ප්‍රස්ථාව තුළ ඒ වන විට අත්අඩංගුවේ සිටි සරසවි සිසුන් මුදාගැනීමට කටයුතු කළ යුතු බවට පක්ෂය විසින් ගනු ලැබූ තීරණය අනුව කෙනෙකු යොමු කළ බවත් කුමාර් සිහිපත් කළේය. එහිදී අත්අඩංගුවට පත් සරසවි සිසුන් පිළිබඳ නම් ලැයිස්තුවක් රජයට බාරදුන් බවත්,ඒවන විට පේරාදෙණිය සරසවියෙන් අත්අඩංගුවට ගත් සරසවි සිසුන් අතර ජීවතුන් අතර සිටියේ තමන් විතරක් බැවින් තමන් නිදහස් කළ බවට තමන්ට පසුව ආරංචි වූ බව ගුණරත්නම් මහතා පෙන්වා දුන්නේය. ඕස්ට්‍රේලියානු රජය තමන් වෙනුවෙන් මැදිහත්වීම සම්බන්ධයෙන් එල්ලවන විවිධ පුවත්පත් චෝදනා වලට අදාළව ප්‍රතිචාර දක්වමින් ඔහු කියා සිටියේ ඕස්ට්‍රේලියානු රජය ක්‍රියාත්මක වූයේ විදේශ රටකදී තම පුරවැසියන්ගේ ආරක්ෂාව සම්බන්ධයෙන් ගනු ලබන නිශ්චිත ක්‍රමවේදයට අනුව පමණක් බවත් ,එය කිසිසේත්ම තමා සම්බන්ධයෙන් ගනු ලැබූ සුවිශේෂී තීරණයක් නොවන බවත් ගුණරත්නම් මහතා කියා සිටියේය. තමා පෙරටුගාමී පක්ෂයේ නායකයා නොව මධ්‍යම කාරක සභිකයෙකු පමණක් බවත්,ඉදිරියේදී එකී තනතුර පවා නොමැතිව වුවද තමා පක්ෂය වෙනුවෙන්,රටේ ජනතාව වෙනුවෙන් කළ හැකි යුතුකම් හා වගකීම ඉටු කරන බවද ඔහු අවධාරණය කළේය. නායකයින් උඩින් ගෙනවිත් බස්සන පැරෂුට් දේශපාලනයට තිත තබා නව දේශපාලන යුගයක් ආරම්භ වී ඇති බවත්,තමන්ට දේශපාලනය කිරීමට ඇති අයිතිය කිසිවෙකුටත් උදුරාගත නොහැකි බවත් ගුණරත්නම් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=23931", "Category": null, "Parent URL": null}