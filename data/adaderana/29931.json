{"Source": "Adaderana", "Timestamp": "December 13, 2012 03:43 pm", "Headline": "මංජුල තිලකරත්නට පහරදීමේ පරීක්ෂණ අඩාල වෙලා", "News Content": "අධිකරණ සේවා කොමිසමේ ලේකම් මංජුල තිලකරත්න මහතාට පහරදීමේ සිද්ධිය සම්බන්ධයෙන් සිදුවන පොලිස් පරීක්ෂණ අඩාල වෙමින් පවතින බවට‍ පැමිණිලි පාර්ශවයේ නීතීඥවරුන් අධිකරණය හමුවේ කියා තිබේ. අදාළ නඩුව අද (13) ගල්කිස්ස මහේස්ත්‍රාත් අධිකරණයේ දී විභාගයට ගත් අවස්ථාවේ නීතීඥවරුන් මේ බව සඳහන් කළේය. අද දිනයේ නඩු විභාගයේ දී කොළඹ අපරාධ කොට්ඨාසයේ පොලිස් පරීක්ෂකවරු දෙදෙනෙක් අධිකරණයට කරුණු වාර්තා කර ඇත. දුරකථන සම්බන්ධතා පිළිබඳවත් පහරදීම සඳහා පැමිණි මෝටර් රථය පිළිබඳවත් වැඩිදුරටත් පරීක්ෂණ පවත්වන බව ඔවුන් සඳහන් කළේය. කෙසේ වෙතත් මෙ‍හිදී අගතියට පත් පාර්ශවයේ නීතීඥවරු පොලිස් පරීක්ෂණ දිනෙන් දින අඩාල වන බවට චෝදනා කළහ. හැකි ඉක්මනින් පහරදීමේ සිද්ධියට අදාළ සැකකරුවන් අත්අඩංගුවට ගෙන අධිකරණය හමුවට ඉදිරිපත් කරන ලෙස ඉදිරිපත් වූ කරුණු සලකා බැලූ ගල්කිස්ස මහේස්ත්‍රාත්වරයා කොළඹ අපරාධ කොට්ඨාසයට නියෝග කළේය.", "URL": "https://sinhala.adaderana.lk/news.php?nid=29931", "Category": null, "Parent URL": null}