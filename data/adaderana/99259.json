{"Source": "Adaderana", "Timestamp": "November 15, 2018 03:46 pm", "Headline": "මාලක සිල්වගේ නඩුවට නීතිපති උපදෙස් පතයි", "News Content": "ඉකුත් 2014 වසරේ කොළඹ පිහිටි රාත්‍රී සමාජ ශාලාවකදී බ්‍රිතාන්‍ය ජාතික යුවලකට පහර දුන්නේ යැයි සැකකෙරෙන හිටපු අමාත්‍ය මර්වින් සිල්වා මහතාගේ පුත් මාලක සිල්වා මහතා සම්බන්ධයෙන් සිදුකරන පරීක්ෂණ සඳහා නීතිපතිවරයාගේ උපදෙස් ලබා ගැනීමට පියවර ගෙන ඇති බව කොළඹ අපරාධ කොට්ඨාශය අද(15) කොළඹ මහෙස්ත්‍රාත් අධිකරණයට දන්වා සිටියේය. එම පැමිණිල්ල අද කොළඹ මහේස්ත්‍රාත් අධිකරණය හමුවේ කැඳවූ අවස්ථාවේදී කොළඹ අපරාධ කොට්ඨාශය නිලධාරීන් අධිකරණයට දන්වා සිටියේ මෙම සිද්ධියට අදාළ පරීක්ෂණ වාර්තා සියල්ල උපදෙස් ලබා ගැනීම සඳහා නීතිපතිවරයා වෙත ඉදිරිපත් කර ඇති බවයි. නීතිපති උපදෙස් මෙතෙක් ලැබී නොමැති බව ද පොලිසිය අධිකරණයට දන්වා සිටියේය. අනතුරුව පැමිණිල්ල ලබන වසරේ මැයි මස 30 වනදා කැඳවීමට නියම කළ අධිකරණය එදිනට එම පරීක්ෂණවලට අදාළ නීතිපතිවරයාගේ උපදෙස් කුමක්ද යන්න පිළිබඳව අධිකරණය දැනුවත් කරන ලෙස පොලීසියට නියම කළේය.", "URL": "https://sinhala.adaderana.lk/news.php?nid=99259", "Category": null, "Parent URL": null}