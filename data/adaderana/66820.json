{"Source": "Adaderana", "Timestamp": "December 7, 2016 03:27 pm", "Headline": "පොලිස්පතිවරයා කතා කළ විධියේ වැරැද්දක් නෑ", "News Content": "පොලිස්පතිවරයා දුරකථන ඇමතුමකට ප්‍රතිචාර දැක්වූ ආකාරයේ තමන් වරදක් නොදකින බව සම කැබිනට් ප්‍රකාශක සෞඛ්‍ය ඇමති රාජිත සේනාරත්න මහතා කියයි.කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදීන් ඇසූ ප්‍රශ්නවලට පිළිතුරු ලෙස අමාත්‍යවරයා මේ බව අද කියා සිටියේය.එම අවස්ථාවේදී පොලිස්පතිවරයා දුරකථන ඇමතුමට ලබා‍දෙන ප්‍රතිචාරය තුළ \"අත්අඩංගුවට ගන්න එපා\" යැයි බලපෑමක් කර නැති බවත්, ඔහු ඒ අවස්ථාවේදී අදාළ ඇමතුමට නිසි පරිදි ප්‍රතිචාර දැක්වීම සිදුකර ඇති බව හොඳින් පැහැදිළි වන බවත්, ඇමතිවරයා පෙන්වාදුන්නේය.වත්මන් පොලිස්පතිවරයා වෘත්තිමය පොලිස්පතිවරයෙකු නොවේ යැයි හිටපු ආරක්ෂක ලේකම්වරයා කර ඇති ප්‍රකාශයක් එහිදී මාධ්‍යවේදියෙකු ඇමතිවරයාගේ අවධානයට යොමු කරන ලදී.එහිදී අමාත්‍යවරයා පැවසුවේ හිටපු පොලිස්පති මහින්ද බාලසූරිය මහතා වැනි ඕනෑම පහත් වැඩක් කළ හැකි අයෙකු‍ ගැන කතා කිරීමෙන් ඵලක් නැති බවයි.මේ අතර රථවාහන වැරදි සම්බන්ධයෙන් පැනවීමට යෝජනා කළ දඩ හත සම්බන්ධයෙන් තවදුරටත් සාකච්ඡා වෙමින් ඇති බවත්, ඒවා කිසිසේත් වෙනස් කිරීමට මෙතෙක් එකඟතාවයකට පැමිණ නැති බවත්, ඇමතිවරයා එහිදී වැඩිදුරටත් පැවසීය.මේ අතර රිමාන්ඩ් බාරයට පත්කෙරෙන දේශපාලනඥයින් බන්ධනාගාර වෛද්‍යවරුන් මාර්ගයෙන් රෝහල්ගතවීම ගැන ලැබී ඇති පැමිණිලි සම්බන්ධයෙන් අවධානය යොමුව ඇතැයිද අමාත්‍යවරයා එහිදී කියා සිටියේය.ඔහු පැවසුවේ එක් වෛද්‍යවරයෙකු සම්බන්ධයෙන් එසේ පැමිණිලි ලැබී ඇති බව හා ඔහු‍ ගැන සොයාබැලීමට පියවර ගන්නා බවය.", "URL": "https://sinhala.adaderana.lk/news.php?nid=66820", "Category": null, "Parent URL": null}