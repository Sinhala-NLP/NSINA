{"Source": "Adaderana", "Timestamp": "June 7, 2011 09:07 am", "Headline": "විශ්‍රාම වැටුප් පනත නැවත ගෙනඒමට රජයට බලකරනවා", "News Content": "පෞද්ගලික අංශය සඳහා යෝජිත විශ්‍රාම වැටුප් පනත ගෙන එන ලෙස රජයට බල කරන බව එක්සත් ජනතා නිදහස් සන්ධානයේ ගාල්ල දිස්ත්‍රික් පාර්ලිමේන්තු මන්ත්‍රී නිශාන්ත මුතුහෙට්ටිගම මහතා පවසයි. මෙම පනත පෞද්ගලික අංශයේ සේවකයින්ට අත්‍යවශ්‍ය ‍පනතක් බව මන්ත්‍රීවරයා පෙන්වා දෙයි. එම පනත ගෙන එන ලෙස රජයට බල කිරීම සදහා ගාල්ල දිස්ත්‍රික්කයේ සියලු පෞද්ගලික අංශයේ සේවකයින් එක්ව විරෝධතාවක නිරත වන බව ද නිශාන්ත මුතුහෙට්ටිගම මන්ත්‍රීවරයා ප්‍රකාශ කළේය. පනත සකස්කරන ලද පිරිස් සිදුකරන ලද අඩුපාඩු සහ වැරදි කිහිපයක් නිසා මෙම අර්බුදය ගොඩනැගී ඇති බවට ඔහු චෝදනා කරයි. ලබන 08 වන දින පෞද්ගලික අංශ විශ්‍රාම වැටුප නැවත ගෙනඑන ලෙසට උද්ඝෝෂණ ව්‍යාපාරයක් පවත්වන බව හෙතෙම කියා සිටියේය. ජනතා විමුක්ති පෙරමුණට නැවත ගාල්ල නගරයෙහි උද්ඝෝෂණ ව්‍යාපාර පැවැත්වීමට ඉඩ ලබා නොදෙන බව ඊයේ(07) ගාල්ල නගරයේ පැවති උත්සව අවස්ථාවකදී අදහස් දක්වමින් මුතුහෙට්ටිගම මහතා සඳහන් කළේය.", "URL": "https://sinhala.adaderana.lk/news.php?nid=16596", "Category": null, "Parent URL": null}