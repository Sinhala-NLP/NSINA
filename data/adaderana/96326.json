{"Source": "Adaderana", "Timestamp": "September 19, 2018 11:50 am", "Headline": "යාපනේ මූල්‍ය ආයතනයක් කොල්ලකයි", "News Content": "යාපනේ මහනුවර, ඒ-9 ප්‍රධාන මාර්ගයේ චාවකච්චේරිය ප්‍රදේශයේ පිහිටි පෞද්ගලික මූල්‍ය ආයතනයක් අද(19) උදෑසන කොල්ලකෑමට ලක්ව තිබේ. අද උදෑසන 8.15 ට පමණ මෙම මංකොල්ලය සිදුව ඇති බව අද දෙරණ වාර්තාකරු පැවසීය. මෙම මූල්‍ය ආයතනය සතු මුදල් සේප්පුවෙන් ගන්නා අවස්ථාවේ දී පිහියක් පෙන්වා බිය වද්දා මංකොල්ලකරු විසින් ලක්ෂ 17 ක මුදලක් සොරා ගෙන තිබේ. සැකකරු සම්පූර්ණයෙන් මුහුණ ආවරණය කරන ලද හිස් ආවරණයක් පැළඳ යතුරු පැදියකින් පැමිණ ඇති බව පොලීසිය පවසයි. අදාළ සැකකරු මේ වන විට පළා ගොස් ඇති අතර, සිදුවීම සම්බන්ධයෙන් චාවකච්චේරිය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=96326", "Category": null, "Parent URL": null}