{"Source": "Adaderana", "Timestamp": "January 24, 2018 08:51 pm", "Headline": "මුදල් ඔට්ටුවට සූදු කෙළිය කතුන් 2ක් එක්ක 8ක් අත්අඩංගුවට", "News Content": "මාරවිල - තල්විල, අගාර පාරේ නිවසක් පිටුපස පවත්වා ගෙන ගිය සූදු පිටියක් වටලා කාන්තාවන් දෙදෙනෙකු සහ පිරිමි පුද්ගලයින් 06 දෙනෙකුව මාරවිල පොලීසියේ නිලධාරීන් විසින් අත්අඩංගුවට ගෙන ඇත. මුදල් ඔට්ටුවට සූදු ක්‍රීඩා කරන ස්ථානයක් සම්බන්ධයෙන් ලද තොරතුක් මත වැටලීම සිදු කර ඇත. වැටලීම සිදු කරන විට එහි සිටි පිරිස සූදු ක්‍රීඩාවේ නිරතව සිටි බව පොලීසිය කියයි. අත්අඩංගුවට ගෙන ඇති කාන්තාවන් දෙදෙනා වයස අවුරුදු 45 සහ 42 වියේ පසුවන අයවළුන් වේ. ඉන් එක් කාන්තාවක් මීට පෙර අවස්ථාවකදීද මුදල් ඔට්ටුවට සූදු ක්‍රීඩා කරමින් සිටියදී පොලීසිය විසින් අත්අඩංගුවට ගෙන ඇති තැනැත්තියකි. ඇය විදෙස් රටක සේවය කරන මෙරටට පැමිණ සිටින කාන්තාවක් බවත් පොලීසිය කියයි. සැකකරුවන් සහ සැකකාරියන් මාරවිල දිසා අධිකරණයට ඉදිරිපත් කිරීමට නියමිතව ඇත. මාරවිල පොලීසියේ මූලස්ථාන පොලිස් පරීක්ෂක එස්.ඩී.ආර්.ප්‍රියන්ත මහතාගේ උපදෙස් මත උප පොලිස් පරීක්ෂක පුෂ්පකුමාර මහතා ඇතුළු නිලධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=83484", "Category": null, "Parent URL": null}