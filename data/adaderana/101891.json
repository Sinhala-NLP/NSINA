{"Source": "Adaderana", "Timestamp": "January 6, 2019 04:00 pm", "Headline": "හෙලූ දහඩියට අගයක් නොලැබූ අනුරාධපුර වට්ටක්කා ගොවීන්", "News Content": "අනුරාධපුර - විලච්චිය ප්‍රදේශයේ ගොවි ජනතාව මේ වනවිට දැඩි අපහසුතාවට පත්ව සිටියි. ඒ තම ප්‍රධාන ජීවනෝපාය බවට පත්ව ඇති වට්ටක්කා වගාවේ අස්වැන්නට නිසි මිලක් නොලැබී යාම හේතුවෙනි. අනුරාධපුර විලච්චිය කෝරළය අතීතයේ සිටම වට්ටක්කා වගාවට ප්‍රසිද්ධියක් ඉසිලූ ප්‍රදේශයක් වෙයි. වසර 4ක පමණ කාලයක් බලපෑ දැඩි නියගය හේතුවෙන් ප්‍රදේශයේ ගොවීන් වට්ටක්කා වගාවෙන් ඉවත්ව සිටියද මෙවර වගා කන්නයේ අවශ්‍ය තරම් වැසි ලැබීමත් සමඟ ගොවීන් යළි වගාවට යොමුවිය. ඔයාමඩුව, පේමඩුව, මානිංගමුව, කුඩා විලච්චිය ආදී ගම්මාන රැසක ගොවි පවුල් 2500කට අධික සංඛ්‍යාවක් මෙවර වට්ටක්කා වගාවේ නිරතව සිටියේය. එහි ප්‍රථිපලය වූයේ වට්ටක්කා වගාවෙන් ඉහළ අස්වැන්නක් හිමිවුනද ඒවා සියල්ල එකවර වෙළඳපොලට ගෙන ඒමට සිදුවීමයි. ඒ හේතුවෙන් මේවන විට වෙලඳපොලේ වට්ටක්කා කිලෝවක මිල රු.5 ත් 8ත් අතර මිලකට පහත වැටිමයි. ගොවීන් ඉල්ලා සිටින්නේ තම වගාවට නිසි ප්‍රමිතියක් ලබාදී තම අස්වැන්නට යම් සාධාරණයක් ඉටුකරන ලෙසයි.", "URL": "https://sinhala.adaderana.lk/news.php?nid=101891", "Category": null, "Parent URL": null}