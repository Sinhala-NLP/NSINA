{"Source": "Adaderana", "Timestamp": "March 29, 2011 11:57 am", "Headline": " නියෝජිතයින්ගෙන් වත්කම් ප්‍රකාශන ගන්නවා", "News Content": "පළාත් පාලන ආයතනවලට තේරී පත් වු නියෝජිතයින්ගේ වත්කම් ප්‍රකාශනයක් ලබා ගැනීමට කටයුතු කරන බව එ.ජා.ප මහ ලේකම් තිස්ස අත්තනායක මහතා පවසයි. ඒ සඳහා ආකෘතිපත්‍ර දැනටමත් සකස් කර ඇති බවද අත්තනායක මහතා කියා සිටියේ අද(29)කොළඹ පැවති මාධ්‍ය හමුවකට සහභාගීවෙමිනි. ඉතා කුඩා වැටුපකට හිමිකම් කියූවද පළාත් පාලන ආයතනවල නියෝජිතයින් මැතිවරණයට විශාල මුදලක් වියදම් කරමින් තරග කරනු ලබන්නේ මහා පරිමාණ මුදල් ඉපයීමේ අරමුණෙන් වන බවට මහජන මතයක් නිර්මාණය වී තිබීමත්,එම තත්ත්වය නිරාකරණය කරගැනීමට කුමන හෝ වැඩපිළිවෙළක් ඇත්දැයි මාධ්‍යවේදියෙකු ඇසූ ප්‍රශ්නයකට පිළිතුරු දෙමින් හෙතෙම මේ බව සඳහන් කළේය. වත්කම් ප්‍රකාශනයක් ලබාගැනීමට මෙන්ම නියෝජිතයින්ගේ විනය හා මහජන නියෝජිතයින් ලෙස ගෞරවය ආරක්ෂා කරලීමට අවශ්‍ය පසුබිම සකස් කරන බවද මහ ලේකම්වරයා පෙන්වාදුන්නේය. නායකත්ව පුහුණුව,මුදල් ආයෝජන,කළමනාකරණය හා සහනාධාර ලබාදීම ආදිය පිළිබඳවද වැඩමුළු මගින් සිය නියෝජිතයින් දැනුවත් කිරීමට පියවර ගන්නා බවද අත්තනායක මහතා කියා සිටියේය.", "URL": "https://sinhala.adaderana.lk/news.php?nid=15144", "Category": null, "Parent URL": null}