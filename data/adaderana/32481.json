{"Source": "Adaderana", "Timestamp": "March 17, 2013 08:28 am", "Headline": "භික්ෂූන් වහන්සේ නමකට හිරිහැර කළ 10ක් අත්අඩංගුවට", "News Content": "බෞද්ධ භික්ෂූන් වහන්සේ නමකට ඉන්දියාවේ දී හිරිහැර සිදුව තිබේ. නවදිල්ලියේ පුරාවිද්‍යා අධ්‍යයන ආයතනයක ඉගෙනුම ලබන අදාළ හිමිනම ඇතුළු සිසුන් පිරිසක් ක්ෂේත්‍ර චාරිකාවක නිරතව සිටියදී මෙය සිදුව ඇති බව “ද හින්දු“ පුවත්පත වාර්තාකරයි. ඔවුන් හින්දු කෝවිල් භූමියකට ගිය අවස්ථාවේ දී නාම් තමිසර් පක්ෂය සහ තමිෂ් දේශීය පොදුඋඩමෙයි පක්ෂයට සම්බන්ධ පිරිසක් විසින් භික්ෂුන් වහන්සේගේ සිවුරෙන් ඇද පහරදී ඇති බව අනාවරණය වී තිබේ. පසුව පොලීසිය මැදිහත් වීමෙන් අදාළ සිසුන් පිරිස වෑන් රථ දෙකකින් රැගෙන යමින් සිටියදී යළි ගල්මුල් ප්‍රහාරයකට ලක්ව ඇති බව පොලීසිය පවසයි. සිද්ධිය සම්බන්ධයෙන් එම්.ඩි.එම්.කේ පක්ෂය ඇතුළු දේශපාලන පක්ෂ කිහිපයක ආධාරකරුවන් දස දෙනෙකු පමණ අත්අඩංගුවට ගෙන ඇති බව ඉන්දීය වාර්තා සඳහන් කරයි. පහරකෑමට ලක් වු පත්බේරියේ ඥාණාලෝක හිමි මීට වසර එකහාමාරකට පමණ පෙර පශ්චාත් උපාධි පාඨමාලාවක් හැදැරීම සඳහා ඉන්දියාවට පිටත්ව ගොස් තිබේ.", "URL": "https://sinhala.adaderana.lk/news.php?nid=32481", "Category": null, "Parent URL": null}