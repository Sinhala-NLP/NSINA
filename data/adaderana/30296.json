{"Source": "Adaderana", "Timestamp": "December 27, 2012 04:33 pm", "Headline": "මාතලේ ගිලා බැසීමේ ස්ථාන 19ක්", "News Content": "මාතලේ දිස්ත්‍රික්කයේ ගිලා බැසීම් හා නායයෑම් අවදානම් පවතින ප්‍රදේශවල ජනතාව ආරක්‍ෂිත ස්ථානවල පදිංචි කරවීමට පියවර ගෙන ඇති බව මාතලේ දිස්ත්‍රික් ලේකම් හෙලන් මීගස්මුල්ල මහත්මිය පවසයි. මාතලේ, රත්තොට සහ උකුවෙල යන ප්‍රාදේශීය ලේකම් කොට්ඨාස ඇතුළු අවදානම් සහිත බවට හඳුනාගත් ප්‍රදේශවල ජීවත් වන පිරිස් විකල්ප ස්ථානවල පදිංචි කරන බව ඇය කියයි. ජාතික ගොඩනැගිලි පර්යේෂණ ආයතනයේ නිර්දේශ මත මෙම පියවර ගත් බව මාතලේ දිස්ත්‍රික් ලේකම්වරිය කියා සිටියි. මාතලේ දිස්ත්‍රික්කයේ ගිලා බැසීමේ අවදානමක් පවතින ස්ථාන 19ක් හඳුනාගෙන ඇති බව ජාතික ගොඩනැගිලි පර්යේෂණ ආයතනයේ මාතලේ දිස්ත්‍රික්කය භාර භූ විද්‍යාඥ චමින්ද මොරේමඩ මහතා පවසයි.", "URL": "https://sinhala.adaderana.lk/news.php?nid=30296", "Category": null, "Parent URL": null}