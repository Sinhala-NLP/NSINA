{"Source": "Adaderana", "Timestamp": "June 26, 2014 08:55 am", "Headline": "පොඩි සක්විත්තෙක් රිමාන්ඩ්", "News Content": "මුල්‍ය ආයතනයක නියෝජිතයෙකු ලෙස පෙනී සිටිමින් මුදල් වංචා කළ පුද්ගලයෙකු පොලිසිය විසින් අත්අඩංගුවට ගෙන තිබේ. නාගොඩ පොලිස් ස්ථානයට ලැබුණු පැමිණිල්ලකට අනුව සිදුකළ වැටලීමක දී සැකකරු අත්අඩංගුවට ගෙන ඇති බව සඳහන්ය. සැකකරු විසින් ප්‍රදේශයේ මුල්‍ය ආයතනයකින් ගෙවීමේ පදනම මත ලබාගත් යතුරු පැදියක මුදල් වාරික ලෙස රුපියල් 32,750 ක මුදලක් වංචා කර ඇති බව පොලිසිය පවසයි. අත්අඩංගුවට ගත් පුද්ගලයා බටපොල, කොබෙයිතුඩුව ප්‍රදේශයේ පදිංචි පුද්ගලයෙකු වන අතර ඔහු කිසිදු මුල්‍ය ආයතනයක සාමාජිකයෙකු නොවන බවට පොලිස් පරීක්ෂණ වලදී අනාවරණය වී ඇති බව පොලිසිය කියයි. සැකකරු අධිකරණයට ඉදිරිපත් කිරීමෙන් අනතුරුව ලබන මස 09 වන දින දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=44231", "Category": null, "Parent URL": null}