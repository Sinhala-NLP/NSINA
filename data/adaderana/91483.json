{"Source": "Adaderana", "Timestamp": "June 25, 2018 05:32 pm", "Headline": "මාධ්‍ය කුමක් කිව්වත් ග්‍රාමීය ප්‍රදේශවල සිඝ්‍ර සංවර්ධනයක් සිදු වෙනවා", "News Content": "මාධ්‍යවලින් කුමක් ප්‍රචාරය වුවත් ග්‍රාමිය ප්‍රදේශවල ශීඝ්‍ර සංවර්ධනයක් සිදුවන බව ජනාධිපති මෛත්‍රීපාල සිරිසේන මහතා පවසයි. පොළොන්නරුව ප්‍රදේශයේ පැවති ආගමික උත්සවයකට සහභාගීවෙමින් ජනාධිපතිවරයා මේ බව ප්‍රකාශ කළේය. පොළොන්නරුව ඓතිහාසික උණගලාවෙහෙර චෛත්‍ය රාජයාණන්වහන්සේගේ කොත නිරාවරණයකිරීමේ පුණ්‍යමහෝත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඊයේ(24) පස්වරුවේ පැවැත් විය. මෙහිදී ජනාධිපතිවරයා විසින් චෛත්‍ය රාජයාණන් වහන්සේ විදුලි පහන් ආලෝකයෙන් ඒකාලෝක කිරීමද සිදු කරනු ලැබීය. පරාක‍්‍රම සමුද්‍රයේ වැව් බැම්ම අසල කලක සිට පවතින කැළි කසළ ගැටලූව එහි සුන්දරත්වය වනසා දමමින් තිබෙන බවත් අවිධිමත් ලෙස මෙම ස්ථානයට කසළ බැහැර කිරීම හේතුවෙන් කැළි කසළ ගොඩගැසී ඇති අන්දමත් අද(25) උදෑසන එහි ගිය ජනාධිපතිවරයාට මෙහිදී දැක බලා ගැනීමට හැකිව තිබේ. අනතුරුව වහාම එම ස්ථානයට අදාළ සියලූ නිලධාරින් කැඳවූ ජනාධිපතිවරයා නිලධාරින්ට දැඩි ලෙස උපදෙස් දුන්නේ මෙම කැළිකසළ ගැටළුව විසඳීම සඳහා කඩිනම් පියවර ගන්නා ලෙසයි. එම ස්ථානය තුළ සුදුසු පරිදි කසළ බඳුන් සවි කිරීමට සහ අවිධිමත් ලෙස කසළ බැහැර කරන පුද්ගලයන්ට එරෙහිව නීතිමය කි‍්‍රයාමාර්ග ගැනීමට ද ජනාධිපතිවරයා නිලධාරින්ට නියෝග කළේය. එම කටයුතු පිළිබඳ නිරන්තර පසුවිපරමක් සිදුකරන බව ද ජනාධිපතිවරයා සඳහන් කළේය. ඓතිහාසික උරුමයක් වූ පරාක‍්‍රම සමුද්‍රයේ වටිනාකම ආරක්ෂා කර ගැනීම මෙන්ම ජනතාවට නිදහසේ සහ සුවදායක පරිසරයක් තුළ එහි අසිරිය විඳ ගැනීමට අවස්ථාව සලසාදීමේ වැදගත්කම ජනාධිපතිවරයා මෙහිදී වැඩිදුරටත් නිලධාරින්ට පෙන්වා දුන්නේය. එමෙන්ම මෙම පොසොන් උදාව නිමිත්තෙන්, දිවයිනේ නන් දෙසින් ඓතිහාසික පොළොන්නරුව පුරවරයට පැමිණෙන ලක්ෂ සංඛ්‍යාත බැතිමතුන්ගේ නෙත් සිත් පහන්වන අයුරින් එහි පරිසරය පවත්වාගෙන යාම සහ ඔවුන්ට අවශ්‍ය පහසුකම් සළසාදීම පිළිබඳව ද ජනාධිපතිවරයා නිලධාරින් දැනුවත් කළේය.", "URL": "https://sinhala.adaderana.lk/news.php?nid=91483", "Category": null, "Parent URL": null}