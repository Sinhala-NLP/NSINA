{"Source": "Adaderana", "Timestamp": "May 13, 2010 09:08 am", "Headline": "කරූ අද ප්‍රතිසංවිධාන කම්ටුව හමුවට ", "News Content": "එක්සත් ජාතික පක්ෂ නියෝජ්‍ය නායක කරූ ජයසූරිය මහතා අද එම පක්ෂයේ ප්‍රතිසංවිධාන කමිටුව හමුවේ පෙනී සිටීමට නියමිතව ඇත. ප්‍රතිසංවිධාන කමිටුව හමුවේ මේ වන විට පක්ෂ නියෝජිතයන් රැසක් පෙනීසිට ඇති අතර ඔවුන් සිය යෝජනා කමිටුව වෙත බාර දී ඇති බව එම කමිටුවේ සභාපති ජෝශප් මයිකල් පෙරේරා මහතා සඳහන් කළේය. අද දිනයේ නියෝජ්‍ය නායක කරූ ජයසූරිය මහතා පක්ෂ ප්‍රතිසංවිධානයට අදාළව යෝජනා සහ අදහස් ඉදිරිපත් කිරීමට නියමිත බව ජෝශප් මයිකල් පෙරේරා මහතා පවසයි. සජිත් ප්‍රේමදාස සහ දයාසිරි ජයසේකර යන මහත්වරුන් අද යළිත් වරක් හමුවීමට අපේක්ෂා කරන බව ජෝශප් මයිකල් පෙරේරා මහතා සඳහන් කළේය. සිකුරාදා දිනයේදී පක්ෂ නායක රනිල් වික්‍රමසිංහ මහතා හමුවී ප්‍රතිසංවිධාන කටයුතු පිළිබඳව සාකච්ඡා කිරීමට අපේක්ෂා කරන බව ඒ මහතා කියා සිටියේය. කෙසේවෙතත් යෝජනා ඉදිරිපත් කිරීමට නොහැකි වූ ඕනෑම මන්ත්‍රීවරයෙකුට ලබන සෙනසුරාදා සහ ඉරිදා දිනවල සිය යෝජනා ඉදිරිපත් කළ හැකි බව කමිටුවේ සභාපති ජෝශප් මයිකල් පෙරේරා මහතා අද දෙරණ සමග කියා සිටියේය. එක්සත් ජාතික පක්ෂ ව්‍යවස්ථාව සංශෝධනය කිරීමට අදාළව ඉදිරිපත් වූ යෝජනා පක්ෂ නායකත්වයට භාරදීම ලබන සඳුදා හෝ අඟහරුවාදා දිනවල සිදුකරන බව ඒ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=8367", "Category": null, "Parent URL": null}