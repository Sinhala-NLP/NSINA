{"Source": "Adaderana", "Timestamp": "June 1, 2018 03:12 pm", "Headline": "බැසිල් රාජපක්ෂගේ නඩුවේ වැඩිදුර සාක්ෂි විභාගය ජුනි 6 දක්වා කල් යයි", "News Content": "රජයේ මුදල් සාවද්‍ය ලෙස පරිහරණය කළ බවට චෝදනා කරමින් හිටපු ආර්ථික සංවර්ධන ඇමති බැසිල් රාජපක්ෂ ඇතුළු විත්තිකරුවන් සිව් දෙනෙකුට එරෙහිව ගොනුකර ඇති නඩුවේ වැඩිදුර විභාගය ජුනි මස 06 වනදා දක්වා කල් තැබීමට කොළඹ මහාධිකරණය නියම කර තිබේ. ඉකුත් ජනාධිපතිවරණය සමයේ අඩු ආදායම්ලාභීන්ට නිවාස ආධාර ලබාදීම සඳහා රුපියල් මිලියන 2992 ක මුදලක් වැය කිරීම තුළින් රජයේ මුදල් සාවද්යත ලෙස පරිහරණය කළ බවට චෝදනා කරමින් මෙම නඩුව ගොණු කර ඇති බව සඳහන්ය. නීතිපතිවරයා පොදු දේපළ පනත යටතේ පවරා ඇති මෙම නඩුවේ විත්තිකරුවන් වන්නේ හිටපු ආර්ථික සංවර්ධන ඇමති බැසිල් රාජපක්ෂ, එම අමාත්‍යාංශයේ හිටපු ලේකම් වෛද්‍ය නිහාල් ජයතිලක, දිවිනැගුම දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක, එම දෙපාර්තමේන්තුවේ හිටපු නියෝජ්‍ය අධ්‍යක්ෂ ජනරාල් බන්දුල තිලකසිරි යන අයයි. නඩුවේ සාක්ෂි විභාගය අද සිදු කෙරුණු අතර ඒ අනුව සාක්ෂිකරුවන් අධිකරණය හමුවේ පෙනී සිටි බවයි අද දෙරණ අධිකරණ වාර්තාකරු සඳහන් කළේය. නඩු විභාගය ජුනි මස 06 වනදා යළි කැඳවිමට නියෝග කළ මහාධිකරණ විනිසුරු ආර්.ගුරුසිංහ මහතා එදිනට සාක්ෂිකරුවන්ට යලි අධිකරණයේ පෙනී සිටින නියම කර තිබේ.", "URL": "https://sinhala.adaderana.lk/news.php?nid=90183", "Category": null, "Parent URL": null}