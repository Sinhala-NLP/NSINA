{"Source": "Adaderana", "Timestamp": "September 6, 2016 09:14 pm", "Headline": " ශ්‍රී ලංකා T20 ලෝක වාර්තාව බිඳ වැටෙයි", "News Content": "ශී‍්‍ර ලංකා කණ්ඩායම සමග පල්ලේකැලේ කී‍්‍රඩාංගණයේ දැන් පැවැත්වෙන පළමු පන්දුවාර විස්ස කි‍්‍රකට් තරගයේදී වේගවත් පිතිහරඹයක නිරත වූ ඔස්ට්‍රේලියාව වසර 09 ක් පැරැණි ශ්‍රී ලංකා විස්සයි විස්ස ක්‍රිකට් වාර්තාව බිඳ දැමීය.ඒ ප්‍රහාරාත්මක පිතිහරඹයක නිරත වූ ග්ලේන් මැක්ස්වෙල්ගේ සහය ඇතිවයි.2007 වසරේදී කඩුලු 6කට ලකුණු 260ක් ලබා ගනිමින් ශ්‍රී ලංකා කණ්ඩායම අන්තර්ජාතික පන්දුවාර 20 ක්‍රිකට් පිටියේ කණ්ඩායමක් විසින් ඉනිමක වාර්තා කළ වැඩිම ලකුණු සංඛ්‍යාව රැස් කරමින් ලෝක වාර්තාවක් පිහිටුවනු ලැබීය.මෙවර එය බිඳ දමමින් අන්තර්ජාතික පන්දුවාර 20 ක්‍රිකට් පිටියේ කණ්ඩායමක් ඉනිමක වාර්තා කළ වැඩිම ලකුණු සංඛ්‍යාව වන ලකුණු 263ක් රැස් කරමින් ඔස්ට්‍රේලියාව මෙම වාර්තාවට හිමිකම් කියයි.මෙම තරගයෙදී නියමිත පන්දුවාර 20 අවසානයේ ඔස්ට්‍රේලියාව කඩුලු 3ක් දැවී රැස්කළ මුළු ලකුණු සංඛ්‍යාව 263 කි.ග්ලේන් මැක්ස්වෙල්ගේ ලකුණු 145යි. ඒ අනුව තරගය ජය ගැනීමට ශ්‍රී ලංකාවට ලකුණු 264 ක ඉලක්කයක් හිමිව තිබේ.", "URL": "https://sinhala.adaderana.lk/news.php?nid=63871", "Category": null, "Parent URL": null}