{"Source": "Adaderana", "Timestamp": "August 10, 2016 10:35 am", "Headline": "  යුවළකගේ මධුසමයට  විදේශ ඇමති උදව් කළ හැටි", "News Content": "තමාට සිය බිරිඳ නොමැතිව යුරෝපයේ මධුසමය ගත කිරීමට යාමට සිදුව ඇත්තේ මෙලෙසයි යනුවෙන් ඉන්දීය තරුණයෙකු ගුවන් යානයේ සිට තැබූ ට්විටර් පණිවිඩයක් ඇස ගැටුණු ඉන්දීය විදේශ ඇමති සුෂ්මා ස්වරාජ් වහා ඔවුන්ගේ මධුසමය සාර්ථක කර ගැනීමට උදව් කළ අපූරු පුවතක් අසල්වැසි ඉන්දියාවෙන් වාර්තා වේ.ඉන්දීය මාධ්‍ය වාර්තා කරන පරිදි එම සිද්ධිය සැකෙවින් මෙසේය.පටෙල් නැමැති 30 හැවිරිදි ඉන්දීය තරුණයෙකු සිය බිරිඳ හා තවත් ඔවුන්ගේ මිතුරු යුවළ 2ක් සමග යුරෝපයේ මධුසමය ගත කිරීමට සැලසුම් කර තිබේ.කෙසේ වුවද ගමනට දින දෙකකට පෙරාතුව පටෙල් නැමැති තරුණයාගේ බිරිඳ වන සානා ෆාතිමා කාන්ගේ විදේශ ගමන්බලපත්‍රය නැතිවී ඇත.ඒ අනූව ඔහුට තුර්කි ගුවන් සේවයට අයත් යානයකින් ඉන්දිරා ගාන්ධි ගුවන් තොටුපළින් පසුගිය 06 වැනිදා සිය යුරෝපා ගමන තනිවම ආරම්භ කිරීමට සිදුව ඇතැයි සඳහන්ය.එහිදී තරුණයා ගුවන් යානයේ තමන්ටත් සිය බිරිඳටත් වෙන්කර තිබූ ආසනයේ සිට සෙල්ෆි ඡායා රූපයක් ගෙන එය ට්විටර් පණිවිඩයකින් ඉන්දීය විදේශ ඇමතිවරියට දන්වා ඇත්තේ සිය බිරිඳ නොමැතිව මධුසමය ගත කිරීමට සිදුව ඇත්තේ මෙලෙසයි යනුවෙනි.මෙය ඇස ගැටුණු ඉන්දීය විදේශ ඇමතිවරිය තමන් ඒ සඳහා උදව් කරන්නම් යැයි පවසා බිරිඳට වහා තමන්ව සම්බන්ධ කරගන්නා ලෙසට දැනුම්දී ඇත.එහි ප්‍රතිඵලයක් ලෙස සානා ෆාතිමාට ඇයගේ නැතිවූ විදේශ ගමන්බලපත්‍රය වෙනුවට එහි අනුපිටපතක් ඊයේ ලැබී ඇති අතර මේවන විට ඇය වීසා බලාපොරොත්තුවෙන් සිටින බවද ඉන්දීය මාධ්‍ය වාර්තාවල දැක්වෙයි.පටෙල් තරුණයා සිය බිරිඳට විදේශ ගමන්බලපත්‍රයක් ලැබීම හා ඇය වීසා බලා‍පොරොත්තුවෙන් සිටින බවද යළිත් ට්විටර් පණිවිඩයක් මඟින් ඉන්දීය විදේශ ඇමතිවරිය දැනුවත් කර ඇති බවද එම වාර්තාවල සඳහන්ය.තරුණයා මේවන විට වෙනිසියේ සිට සිය බිරිඳ එනතුරු බලා සිටින බවද එම වාර්තාවල දැක්වෙයි.පටෙල් තරුණයාත් ෆාතිමාත් විවාහ වී ඇත්තේ 2015 වසරේ දෙසැම්බර් 15 වැනිදා බවද පටෙල් තරුණයා සන්නිවේදනය පිළිබඳ උපාධිධාරියෙකු බවද එම වාර්තාවල සඳහන්ය.", "URL": "https://sinhala.adaderana.lk/news.php?nid=62929", "Category": null, "Parent URL": null}