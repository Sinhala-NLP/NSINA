{"Source": "Adaderana", "Timestamp": "October 8, 2011 08:23 am", "Headline": "ඡන්ද මධ්‍යස්ථානවල ආරක්ෂාවට විශේෂ වැඩපිළිවෙළක්", "News Content": "පළාත් පාලන ආයතන 23 ට අදාළ ඡන්ද විමසීම අද(08) පෙරවරු 7 ට ආරම්භ විය. මහනගර සභා 17 ක්, ප්‍රාදේශීය සභා 5 ක් සහ එක් නගර සභාවක් සඳහා පැවැත්වෙන ඡන්ද විමසීම මධ්‍යස්ථාන 1,167 දී සිදුවෙයි. ඡන්දය ප්‍රකාශ කිරීම සඳහා ලක්ෂ 15 ට ආසන්න පිරිසක් සුදුසුකම් ලබා සිටින බව මැතිවරණ මහලේකම් කාර්යාලය ප්‍රකාශ කරයි. ඡන්ද විමසීමේ කටයුතු අද පස්වරු 4 දක්වා සිදුකිරීමට නියමිතය. ඡන්දය ප්‍රකාශ කිරීම සඳහා උදෑසනම ඡන්ද පොළට පැමිණෙන ලෙස මැතිවරණ කොමසාරිස් මහින්ද දේශප්‍රිය මහතා ඡන්දදායකයින්ගෙන් ඉල්ලීමක් කරයි. ඡන්ද මධ්‍යස්ථානවල ආරක්ෂාව සඳහා විශේෂ වැඩපිළිවෙළක් ක්‍රියාත්මක කර ඇති බව මැතිවරණ මහලේකම් කාර්යාලය භාර ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා පවසයි. ස්ථානගත ආරක්ෂක නිලධාරීන්ට අමතරව ජංගම ආරක්ෂක රථ යොදවා ද ආරක්ෂාව දැඩි කිරීමට පියවර ගෙන ඇති බව ඔහු පෙන්වාදෙයි. නිදහස් හා සාධාරණ මැතිවරණයක් පැවැත්වීම සඳහා අවශ්‍ය සියලුම ක්‍රියාමාර්ග ගන්නා බව ජ්‍යෙෂ්ඨ නියෝජ්‍ය පොලිස්පති ගාමිණී නවරත්න මහතා පවසයි. මේ අතර සිය නිරීක්ෂණ කටයුතු සෑම ඡන්ද මධ්‍යස්ථානයක්ම ආවරණය වන පරිදි සිදුකිරීමට පියවර ගෙන ඇති බව පැෆ්රල් සංවිධානය පවසයි. සිය නිරීක්ෂකයින් මේ වන විටත් අදාළ ඡන්ද මධ්‍යස්ථාන වෙත පිටත්ව ගොස් ඇති බව එහි විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය.", "URL": "https://sinhala.adaderana.lk/news.php?nid=19213", "Category": null, "Parent URL": null}