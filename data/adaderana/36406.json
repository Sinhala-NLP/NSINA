{"Source": "Adaderana", "Timestamp": "August 5, 2013 11:18 pm", "Headline": "බලහත්කාර ගුරු පුහුණුවක්  ලබාදීමට නියමිතයි", "News Content": "බස්නාහිර පළාත තුළ බලහත්කාර ලෙස ගුරු පුහුණුවක් පැවැත්වෙන බවත් මේ හේතුවෙන් මෙවර 5 වසර ශිෂ්‍යත්වයට පෙනී සිටින සිසුන්ට මෙන්ම තවත් පාර්ශව ගණනාවකට බරපතළ ගැටලු රැසකට මුහුණදීමට සිදුවන බවත් ලංකා ගුරු සේවා සංගමය මාධ්‍ය නිවේදනයක් නිකුත් කරමින් සඳහන් කර තිබේ. එම මාධ්‍ය නිවේදනය පහත පරිදි වේ. බස්නාහිර පළාත් දෙපාර්තමේන්තුව විසින් කෙටි දැනුම්දීමකින් බලහත්කාරයෙන් ප‍්‍රාථමික ගුරුවරුන් පුහුණු කිරීමට අගෝස්තු මාසය යොදාගැනීම නිසා පළාත තුළ බරපතළ ගැටලු ගණනාවක් නිර්මාණය වෙමින් තිබෙන අතර ඊට ලංකා ගුරුසේවා සංගමය දැඩි විරෝධය පළකර සිටිමු. අගොස්තු 05 වැනිදායින් ආරම්භවීමට නියමිත මෙම ප‍්‍රාථමික ගුරු පුහුණුව අගෝස්තු මාසයේ නිවාඩු දින හා පොහෝ දින ද ඇතුළත්ව යොදාගෙන තිබීමත් එය අනිවාර්ය කිරීමත් සහභාගී නොවන්නගේ අදාළ දිනයන් වැටුප් රහිත නිවාඩු දින ලෙස සැළකීමටත්, එය වැටුප් වර්ධක ගෙවීමේදී සළකා බැලීමටත් කටයුතු කරන බව අදාල ගුරුවරුන්ට ලිඛිතව දන්වා ඇත. මෙය එම ගුරුවරුන්ගේ මූලික අයිතිවාසිකම් උල්ලංඝනය කිරීමක් වන අතරම ආයතන සංග‍්‍රහයේ රෙගුලාසි වලට අනුව නීති විරෝධී බලහත්කාරී කැඳවීමක් බවද දැඩිව අවධාරණය කරමු. එසේම බස්නාහිර පලාත් අධ්‍යාපන අමාත්‍යාංශය ගෙන ඇති මෙම තීරණය නිසා විශේෂයෙන් 1.අගොස්තු 25 වැනිදාට නියමිතව ඇති 5 ශේ‍්‍රණිය ශිෂ්‍යත්ව විභාගයට පෙනී සිටින සිසුන්ගේ පන්ති භාරව කටයුතු කරන හා ඒ සඳහා උපකාරක පංති, සම්මන්ත‍්‍රණ පාසල් තුළ පැවැත්වීමට කටයුතු සංවිධානය කර ඇති ගුරුවරුන් මෙන්ම අදාල එම පාසල් පරිපාලනයන් ද මේ වනවිට දැඩි අපහසුතාවයට පත්වීමත් 2.අ.පො.ස. උ/පෙළ විභාග රාජකාරී සඳහා නියැලීමට මේ වනවිට නියමිතව ඇති ගුරුවරුන් මේ අතර සිටීමත්, පශ්චාත් උපාධි අධ්‍යාපන ඩිප්ලෝමා පාඨමාලාව හදාරමින් සිටින ගුරුවරුන් විශාල ප‍්‍රමාණයක් මේ වනවිට අදාල දිනවල ඒ සඳහා සහභාගීවීමට නියමිතව සිටීමත්, 3. වසරකින්, මාස කිහිපයකින් ආදී වශයෙන් විශ‍්‍රාම යාමට නියමිතව සිටින ගුරුවරුන් විශාල ප‍්‍රමාණයක් මේ අතර සිටීමත් 4.මෙම පුහුණුව කෙටි දැනුම්දීමකින් බලහත්කාරී ලෙස කැඳවීමක් නිසා පෞද්ගලිකව විවිධ ගැටළුවලට අදාල ගුරුවැරුන්ට මුහුණපෑමට සිදුවීමත් නිසා මෙම පුහුණුව ප‍්‍රායෝගික නොවන මෙන්ම කිසිදු ඵලදායී නොවන කරුණක් බවට විශාල මෙම කැඳවීම හේතුවී තිබීමත් නිසා මෙම පුහුණුව හුදු විශාල ජනතා මුදලක් නාස්තිකාර ලෙස වැයකරන වැඩසටහනක් බවට පත්ව ඇත. එසේම මෙම පුහුණු වැඩපිළිවෙල අදාල විෂය අධ්‍යක්‍ෂවරුන්ට හා ගුරු උපදේශකවරුන්ට පවරා ඇති බවත්, ඔවුන් මේ සඳහා කිසිදු මගපෙන්වීමක් හෝ පුහුණුවක් මේවන තෙක් ලබාදී නැති බවත් වාර්තා වේ. එහෙයින් මෙය හුදෙක් බස්නාහිර පලාත් අධ්‍යාපන දෙපාර්තමෙන්තුව විසින් කිසිදු වග විභාගයකින් තොරව දියත් කළ සැලසුම්සහගත නොවන ජනතා මුදල් විශාල ප‍්‍රමාණයක් කාබාසිනියා කරන වැඩසටහනක් බවටත්, එමෙන්ම මෙය නීති විරෝධීව ගත් බලහත්කාරී කි‍්‍රයාමාර්ගයක් බවත් දැඩිව අවධාරණය කරන අතර අදාල ගුරු භවතුන් කි‍්‍රයාමාර්ගයක් ලෙස මෙම පුහුණුවෙන් වහා ඉවත් වන ලෙස අදාළ සියලූ ගුරු භවතුන්ගෙන් ගුරු - විදුහල්පති වෘත්තීය සමිති ඒකාබද්ධ කමිටුව ඉල්ලා සිටියි.", "URL": "https://sinhala.adaderana.lk/news.php?nid=36406", "Category": null, "Parent URL": null}