{"Source": "Adaderana", "Timestamp": "May 9, 2019 09:48 pm", "Headline": "කෙසෙල්ගමු ඔයේ මැණික් ගැරූ 2ක් අල්ලයි", "News Content": "කාසල්රි ජලාශයට ප්‍රධාන වශයෙන් ජලය ගලා බසිනා කෙසෙල්ගමු ඔයේ පරිසර විනාශයක් සිදු කරමින් අනවසරෙන් මැණික් ගරමින් සිටි සැකකරුවන් දෙදෙනෙක් හැටන් කොට්ඨාශ දුෂණ මර්දන එක්කයේ නිලධාරින් විසින් අත්අඩංගුවට ගෙන තිබේ. අද(09) පස්වරුවේ අදාළ සැකකරුවන් දෙදෙනා සැකපිට අත්අඩංගුවට ගෙන ඇති බව වාර්තා වෙයි. බගවන්තලාවේ සිට කාසල්රි ජලාශයට ජලය ගලා බසිනා කෙසෙල්ගමුඔයේ නොර්වුඩ් සෙන් ජොන් ටිලරි වත්ත ප්‍රදේශයෙන් කෙසෙල්ගමුඔයේ ගං ඉවුර කපා පස් සහිත මැණික් ඉල්ලම් ගොඩ ගෙන සැකපිට අත්අඩංගුවට ගත් ජාවාරම්කරුවන් එම ඉල්ලම් පස් කෙසෙල්ගමුඔයටම සොදා තිබුණි. මැණික් ජාවාරම්කරුවන් කෙසෙල්ගමු ඔයේ අනවසරෙන් මැණික් ගරන බවට බුද්ධි අංශ නිලධාරින්ට ලද තොරතුරක් මත එම නිලධාරින් සහ හැටන් කොට්ඨාශ දුෂන මර්දන ඒකකයේ නිලධාරින් එක්ව එම ජාවාරම්කරුවන් පිරිස වටලන අවස්තාවේ අනවසරෙන් මැණික් ගරමින් සිටි සැකකරුවන් දෙදෙනෙකු අත්අඩංගුවට ගත් අතර තවත් ජාවාරම්කරුවන් පිරිසක් පලා ගොස් ඇත. අත්අඩංගුවට ගත් සැකකරුවන් අනවසරෙන් මැණික් ගැරීමට උපයෝගි කරගත් උපකරණ රැසක් සහ මැණික් ඉල්ලම් සහිතපස් තොගයක්ද පොලිස් බාරයට ගනු ලැබුවේය. අත්අඩංගුවට ගත් සැකකරුවන් බගවන්තලාව ප්‍රදේශයේ පදිංචි කරුවන් බවත් එම සැකකරුවන් හැටන් මහෙස්ත්‍රාත් අධිකරණය වෙත ඉදිරිපත් කරන බව මෙම වැටලිම සිදුකළ නිලධාරින් පැවසීය.", "URL": "https://sinhala.adaderana.lk/news.php?nid=109637", "Category": null, "Parent URL": null}