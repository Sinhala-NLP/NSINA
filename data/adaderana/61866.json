{"Source": "Adaderana", "Timestamp": "July 7, 2016 12:37 pm", "Headline": "  මුසම්මිල් යළි රිමාන්ඩ්", "News Content": "පොදු දේපළ පනත යටතේ අත්අඩංගුවට ගත් ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා තවදුරටත් රක්ෂිත බන්ධනාගාර ගතකිරීමට කොටුව මහේස්ත්‍රාත් අධිකරණය නියෝග කර තිබේ.අදාළ නඩුව අද(07) කැඳවූ අවස්ථාවේ සැකකරුගේ ඇප ඉල්ලීමට අදාළ ලිඛිත දේශන අධිකරණය වෙත ඉදිරිපත් කර තිබූ බව අද දෙරණ වාර්තාකරු පැවසුවේය.එම කරුණු සළකා බැලූ කොටුව මහේස්ත්‍රාත් ලංකා ජයරත්න මෙනවිය ඇප ඉල්ලීම පිළිබඳ නියෝගය ලබන 13 වෙනිදා ප්‍රකාශයට පත්කරන බව දැනුම් දී තිබේ‍.එතෙක් සැකකාර මොහොමඩ් මුසම්මිල් මහතා රක්ෂිත බන්ධනාගාර ගත කිරීමට මහේස්ත්‍රාත්වරිය නියෝග කර ඇත.රාජ්‍ය ඉංජිනේරු සංස්ථාවේ ක්‍රියාකාරී අධ්‍යක්ෂවරයා ලෙස කටයුතු කළ සමයේ නිල රථයක් තිබියදී ඒ සඳහා කුලී පදනම මත වාහනයක් ලබාගෙන ඊට අදාළ මුදල් තම බිරිඳගේ ගිණුමේ තැන්පත් කළ බවට චෝදනා කරමින් පොලිස් මූල්‍ය අපරාධ කොට්ඨාශය මගින් මුසම්මිල් මහතා අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=61866", "Category": null, "Parent URL": null}