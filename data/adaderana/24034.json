{"Source": "Adaderana", "Timestamp": "May 5, 2012 01:32 pm", "Headline": "වන ජීවි නිලධාරී වෘත්තීය සමිති ක්‍රියාමාර්ගය අවසන්", "News Content": "වන ජීවි නිලධාරීන් ආරම්භ කර තිබූ වෘත්තීය සමිති ක්‍රියාමාර්ගය අවසන් කර තිබේ. ගල්ගමුව, අඹන්පොල ප්‍රදේශයේ දී රාජකාරී කටයුතු සඳහා ගිය වන ජීවි නිලධාරින් පිරිසකට පසුගියදා ප්‍රදේශවාසීන් විසින් පහර දී තිබුණි. මෙම සිද්ධියට සම්බන්ධ සැකකරුවන් අත්අඩංගුවට ගන්නා ලෙස බලකරමින් වන ජීවි නිලධාරීන් විසින් වන අලි පාලන කටයුතුවලින් ඉවත් වීමට තීරණය කරනු ලැබීය. පසුව පොලිසිය විසින් අදාළ සැකකරුවන් අත්අඩංගුවට ගෙන අධිකරණයට ඉදිරිපත් කිරීමට කටයුතු කර තිබුණි. ඒ අනුව අදාළ වෘත්තීය ක්‍රියාමාර්ගය අවසන් කිරීමට තීරණය කළ බවයි සමස්ත ලංකා වන ජිවි නිලධාරී නියාමකවරුන්ගේ සංගමයේ උපසභාපති ඒ.ජේ.පි.කේ.තෙන්නකෝන් මහතා පැවසුවේය. මෙලෙස දිගින් දිගටම වන ජීවි නිලධාරීන්ගේ රාජකාරී කටයුතු වලට ජනතාවගෙන් බාධා එල්ල වේ නම් පූර්ව දැනුම්දීමකින් තොරව සිය රාජකාරී කටයුතු වලින් ඉවත් වීමට සිදුවන බව මෙහිදි වැඩිදුරටත් අදහස් දක්වමින් තෙන්නකෝන් මහතා සඳහන් කළේය.", "URL": "https://sinhala.adaderana.lk/news.php?nid=24034", "Category": null, "Parent URL": null}