{"Source": "Adaderana", "Timestamp": "March 31, 2019 04:55 pm", "Headline": "ආණ්ඩුවට දෙනන් සැර බෙහෙත් අපි ළඟ ගියෙනවා", "News Content": "පාසල් අධ්‍යාපනය තුළ ගැටලු රාශියක් ඇතිකරමින් ගුරුවරු හා විදුහල්පතිවරුන්ට මුහුණ දෙන්නට සිදුව ඇති වෘත්තිය ගැටලුවලට අදාළ ඉල්ලීම් ඉටුකරන ලෙස බලකරමින් මැයි 9-10 දෙදින ඒකාබද්ධ ක‍්‍රියාමාර්ගයකට යන්නට ගුරු විදුහල්පති සංගම් විසින් තීරණය කර තිබේ. අද(31) කොළඹ පැවති ගුරු විදුහල්පති සංගම් ඒකාබද්ධ මාධ්‍ය සාකච්ඡාවකදී එම සංගම් නියෝජිතයන් විසින් මේ බව ප‍්‍රකාශ කරන ලදී. ඒකාබද්ධ ගුරු සේවා සංගමයේ සංවිධායක ලේකම් සංජීව බන්ඩාර වැඩිදුරටත් මේ බව පැවසීය. \"පෙබරවාරි 13 වැනිදා ලංකාවේ ගුරුවරු විදුහල්පතිවරු ගෙන ගිය වෘත්තිය අරගලය සම්බන්ධයෙන් ආණ්ඩුව දක්වන ප‍්‍රතිචාරය ගැන අපට දැන් වැටහීමක් තිබෙනවා. එක්දින අසනීප නිවාඩු ක‍්‍රියාමාර්ගය ප‍්‍රකාශයට පත් කළාම ආණ්ඩුව සද්ද නොකර හිටියේ අසාර්ථක වෙයි කියන අපේක්ෂාවෙන්. නමුත් ගුරුවරු සහ විදුහල්පතිවරු තමන්ගෙ ඉල්ලීම් වෙනුවෙන් එම දවසෙ අරගලය සාර්ථකව ක‍්‍රියාවට නැගුවම පාසල් අක‍්‍රිය වුණාම ආණ්ඩුව කලබල වුණා. කවදාවත් නැති කම්පාවකින් දරුවන්ගේ අධ්‍යාපනය ගැන කතා කරන්න පටන් ගත්තා. නමුත් පාසල් අධ්‍යාපනයට අත්‍යවශ්‍ය ගුරුවරු හා විදුහල්පතිවරුන්ගෙ සාධාරන අයිතින් ලබාදීම සම්බන්ධයෙන් ආණ්ඩුව කිසිදු වගකිවයුතු පියවරක් තවමත් අරගෙන නෑ. එක්කො ආණ්ඩුවට මේ ගුරුවරුන්ගෙ හා විදුහල්පතිවරුන්ගේ ප‍්‍රශ්න අදාළ නෑ. ඒත් නැතනම් අපි ගත්ත ක‍්‍රියාමාර්ගය දැනිලා නෑ. එහමෙ නැත්නම් දැණුනත් නොදුණුනා වගේ ඉන්නවා. 13 වැනිදායින් පස්සෙ ගෙවුණු සති දෙකක් කියන්නෙ ආණ්ඩුවකට පොඩි කාලයක් නෙවෙයි, ආණ්ඩුවට මේ ප‍්‍රශ්න විසදන්න කාලය මදි නම් විසදන්න අවශ්‍ය පියවරක් තියන්න මේ කාලය ප‍්‍රමාණවත්. අපි දන්නවා මේ වසර 22ක කාලය තුළ මේ ආණ්ඩුව විතරක් නෙවෙයි, පැවති හැම ආණ්ඩුවකටම මේ ලෙඩේ තිබුණා. හැම ආණ්ඩුවම ගුරුවරුන්ට නොසළකන, රවට්ටන, ගොනාට අන්දන පිළිවෙතක් ක‍්‍රියාත්මක කළා. මේ අසනීපය දිගටම පාලකයන්ට තිබුණා. මෙවරත් මේ ආණ්ඩුවටත් ඒ බෙහෙත අල්ලලා නැති බවයි පෙනී යන්නෙ. එක්කො අපිට ඒ බෙහෙත් වේල වැඩිකරලා දෙන්න වෙනවා. එහෙම නැත්නම් ඊට වඩා සැර බෙහෙතක් දෙන්න වෙනවා. අපි සියලු ගුරු සංගම් එකතුවෙලා තීරණයක් අරගෙන තිබෙනවා, ටිකක් සැර බෙහෙතක් පාවිච්චි කරන්න. පෙබරවාරි 13 වැනිදා එක්දින ක‍්‍රියාමාර්ගයක් ගත්තෙ. අපි මැයි 9-10 දෙදින ක‍්‍රියාමාර්ගයක් සදහා යන්න ගුරු සහ විදුහල්පති සංගම් ඒකාබද්ධව තීරණය කරලා තිබෙනවා. අපි ආණ්ඩුවට කියනවා මේ බෙහෙතත් සැර මදිනම් අපි ළග තව සැර බෙහෙත් තියෙනවා. මීට වඩා බරපතළ ක‍්‍රියාමාර්ගවලට යන්න අපි පසුබට වෙන්නෙ නෑ. අපිව එතැනට තල්ලු නොකර වහාම මේ ගුරුවරු විදුහල්පතිවරු මුහුණ දෙන ගැටලු විසදන්න කියලා ආණ්ඩුවට බලකරනවා.", "URL": "https://sinhala.adaderana.lk/news.php?nid=107090", "Category": null, "Parent URL": null}