{"Source": "Adaderana", "Timestamp": "August 26, 2013 08:17 am", "Headline": "නවි පිල්ලේ අද අගවිනිසුරු හමුවෙයි", "News Content": "දිවයිනට පැමිණ සිටින එක්සත් ජාතීන්ගේ සංවිධානයේ මානව හිමිකම් කටයුතු පිළිබඳ මහකොමසාරිස් නවනීදන් පිල්ලෙයි මහත්මිය අද(26) දිනයේ සිට මෙරට ඉහළපෙලේ මැති ඇමතිවරුන් ඇතුළු රාජ්‍ය තාන්ත්‍රිකයින් මුණගැසී සාකච්ජා කිරීමට නියමිතව තිබේ. එක්සත් ජාතීන්ගේ සංවිධානයේ මානව හිමිකම් කටයුතු පිළිබද මහකොමසාරිස්වරිය ඊයේ උදෑසන දිවයිනට පැමිණෙන ලදී. ඊයේ සවස කොමසාරිස්වරිය එක්සත් ජාතීන්ගේ සංවිධානයේ කොළඹ කාර්යාලයේ නිලධාරීන් මුණගැසී සාකච්ජා කර තිබේ. ඒ අනුව ඇය අද උදෑසන අගවිනිසුරු මොහාන් පීරිස් මහතා මුණගැසී සාකච්ජා කිරීමට නියමිතයි. ඉන් අනතුරුව මහකොමසාරිස්වරිය අධිකරණ අමාත්‍ය රවුෆ් හකීම් මහතා මුණගැසී සාකච්ජා කිරීමට නියමිතව ඇත. මෙම සාකච්ජාවෙන් අනතුරුව ඇය රාජ්‍ය භාෂා හා සමාජ ඒකාබද්ධතා අමාත්‍ය වාසුදේව නානායක්කාර මහතා මුණගැසී සාකච්ජා කිරීමට නියමිත බව වාර්තාවෙයි. මේ අතර පිල්ලෙයි මහත්මිය හෙට සහ අනිද්දා යන දින වල දී උතුරු ප්‍රදේශවල සංචාරය කිරීමට නියමිතව තිබේ. එමෙන්ම බ්‍රහස්පතින්දා දිනයේ ඇය ආරක්ෂක ලේකම් ගෝඨාභය රාජපක්ෂ මහතා මුණගැසී සාකච්ජා කිරීමට නියමිත අතර සිවිල් සංවිධාන ද එදිනම මුණගැසීමට නියමිතයි. සිකුරාදා දිනයේ දී එක්සත් ජාතීන්ගේ සංවිධානයේ මානව හිමිකම් කටයුතු පිළිබඳ මහකොමසාරිස්වරිය ජනාධිපති මහින්ද රාජපක්ෂ මහතා මුණගැසී සාකච්ජා කිරීමට නියමිතව ඇත.", "URL": "https://sinhala.adaderana.lk/news.php?nid=36898", "Category": null, "Parent URL": null}