{"Source": "Adaderana", "Timestamp": "August 5, 2016 12:39 pm", "Headline": " ත්‍රස්තවාදී සංවිධානයක් වෙන්න ඕන!", "News Content": "ශ්‍රීලනිපයේ ඡන්ද පදනමින් ජීවත්වන පරපෝෂිතයින් කියන කතා ගණන් ගත යුතු නැති බව මුදල් රාජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි.මුදල් අමාත්‍යංශයේදී අද පැවැති මාධ්‍ය හමුවකදී ඔහු මේ බව කියා සිටියේ හනුමා පාලම පුපුරුවා හරින බවට උදය ගම්මන්පිල මන්ත්‍රීවරයා ඊයේ මාධ්‍ය හමුවකදී කළ ප්‍රකාශය ගැන මාධ්‍යවේදීන් විමසූ අවස්ථාවේදීය.එවැන්නක් කිරීමට ඔවුන් ත්‍රස්තවාදී සංවිධානයක් විය යුතු බව රාජ්‍ය අමාත්‍යවරයා කියා සිටියේය.හයිබ්‍රිඩ් අධිකරණ එනවා, ඉන්දියාවේ ගිලන් රථ සමග රියදුරන් එනවා යනාදී වශයෙන් කියමින් ජනතාව මුලා කළ බවත්, දැන් එවැන්නක් සිදුව නැති බවත්, ශ්‍රීලනිප මූලස්ථානය ගණිකා මඩමක් ලෙසද කියමින් ඔවුන්ගේ අරමුණ පක්ෂය දෙකඩ කිරීම බවත්, ඒ මහතා පෙන්වාදුන්නේය.පාද යාත්‍රාවේ කෝටි 2ක් ආ බව ගීතා කුමාරසිංහ කියා ඇති බවත්, මේ රටේ රාජ්‍ය නායකයෙකුගේ මළ ගමකටවත් එවැනි සංඛ්‍යාවක් පැමිණ නැති බවත්, මහින්දානන්ද අලුත්ගමගේ පැවසූවේ ලක්ෂ 20ක් පැමිණි බව නමුත් පොලිස් වාර්තාවලට අනූව පැමිණ ඇත්තේ 15,000ටත් අඩුවෙන් බවත්, ඔහු පැවසීය.සිරිකොත පක්ෂ මූලස්ථානයට හූ කියූ හා ගල් ගැසූ අය අදටත් දඬුවම් විඳින බවද පැවසූ රාජ්‍ය අමාත්‍යවරයා සනත් නිශාන්ත මන්ත්‍රීවරයාට පමණක් නොව ඉදිරියේදී තවත් අය සම්බන්ධයෙන් තීන්දු තීරණ ගැනීමට නියමිත බවද කියා සිටියේය.", "URL": "https://sinhala.adaderana.lk/news.php?nid=62787", "Category": null, "Parent URL": null}