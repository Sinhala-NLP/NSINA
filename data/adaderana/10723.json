{"Source": "Adaderana", "Timestamp": "September 8, 2010 03:36 pm", "Headline": "මිනී පෙට්ටියේ අවසාන ඇණය ගසන්නේ අදයි", "News Content": "අද දවස ඉතාම දුක්ඛිත දවසක් බවත්,මිය ගිය ප්‍රජාතන්ත්‍රවාදය භූමි දානය කිරීම සඳහා මිනී පෙට්ටියේ අවසාන ඇණය ගසන දවස අද බවත් ප්‍රජාතන්ත්‍රවාදී ජාතික සන්ධානයේ නායක,පාර්ලිමේන්තු මන්ත්‍රී සරත් ෆොන්සේකා මහතා පවසයි. රටක ව්‍යවස්ථාවකි තිබය යුත්තේ ජනාධිපතිවරයා ශක්තිමත් කිරීමටවත්,මැති ඇමතිවරුන් ආරක්ෂා කිරීමටවත් නොවන බව හෙතෙම කියා සිටියේය. ව්‍යවස්ථාවක් තිබිය යුත්තේ රටේ ජනතාවගේ පරමාධිපත්‍යය හා අයිතිවාසිකම් ආරක්ෂා කිරීමට බවත් අද පාර්ලිමේන්තු සංකීර්ණයේ පැවති මාධ්‍ය හමුවකට එක්වෙමින් ෆොන්සේකා මහතා සඳහන් කළේය. තිබුණු ව්‍යවස්ථාව යටතේ වුව රටට ජනතාවට ආදරය කරන දේශපාලන නායකයින්ට ඒ සඳහා බලතල ඕනවටත් වඩා තිබුණු බවද ඔහු සිහිපත් කළේය. මෙම ඒකාධිපති ව්‍යවස්ථා සංශෝධනයට එරෙහිව ඡන්දය පාවිච්චි කරන බවත්,පසුගිය ජනාධිපතිවරණයේදී ජයග්‍රහණය සොරා නොගත්තානම් විධායක ජනාධිපති ධූරය හෝසිකර බොහෝ කල් බවද කියා සිටියේය. රට ගෙන යන වැරදි,ඒකාධිපති මාර්ගයෙන් රට මුදාගැනීම සඳහා දිගින් දිගටම කටයුතු කරන බවත් ඒ වෙනුවෙන් දැනට සිරගත වී සිටින්නේ තමා පමණක් වුවද ඉදිරියේදී තවත් සිය ගණනකට සිරගතවන්නට සිදුවනු ඇති බවට ද ඔහු විශ්වාසය පළ කළේය.", "URL": "https://sinhala.adaderana.lk/news.php?nid=10723", "Category": null, "Parent URL": null}