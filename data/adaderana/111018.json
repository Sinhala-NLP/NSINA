{"Source": "Adaderana", "Timestamp": "May 30, 2019 07:31 pm", "Headline": "රනිල් වික්‍රමසිංහ නීතිගරුක පුරවැසියන්ගේ අපේක්ෂාභංග කළ වරදට අපට සාප වේවා-සරත් වීරසූරිය", "News Content": "යහපාලන ආණ්ඩුව බලයට ගෙන ඒමට හවුල් වීම සම්බන්ධයෙන් තමන්ට සාප කරගන්නා බව සාධාරණ සමාජයක් සඳහා වූ ජාතික ව්‍යාපාරයේ කැඳවුම්කරු මහාචාර්ය සරත් වීරසූරිය මහතා පවසා සිටියි. ඊයේ (29) කොළඹ පැවති මාධ්‍ය හමුවකදී ඔහු වැඩිදුරටත් පැවසුවේ තමා කළ වරද වෙනුවෙන් ජනතාවගෙන් සමාව අයදින බවයි. තමන් රටට විශාල වරදක් කර තිබෙන බවත් ඒ පිළිබඳ දෙවරක්ම තමන් රට වැසියන්ගෙන් සමාව ඉල්ලා සිටි අතර අද දිනයේත් සෝභිත හිමියන්ගේ නාමයෙන් තමන් එම වරදට සමාව ඉල්ලා සිටින බවත් ඒ මහතා වැඩිදුරටත් පවසා සිටියේය. තමන්ට මේ ආකාරයෙන් කතා කිරීමට සිදුවීම පිළිබඳ ලැජ්ජාවට පත්වන බවත් ඇත්තවශයෙන්ම තමන් මෙම තත්ත්වයට පත්වුයේ ජනාධිපති මෛත්‍රීපාල සිරිසේන මහතා සහ රනිල් වික්‍රමසිංහ මහතා විසින් බව අවධාරණය කරන බවත් සරත් වීරසූරිය මහතා ප්‍රකාශ කර සිටියේය. අගමැති රනිල් වික්‍රමසිංහ විසින් නීතිගරුක පුරවැසියන්ගේ යහපාලන අපේක්ෂාභංග කළ වරදටත් තමන්ට සාප වේවායි ඒ මහතා කියා සිටියේය.", "URL": "https://sinhala.adaderana.lk/news.php?nid=111018", "Category": null, "Parent URL": null}