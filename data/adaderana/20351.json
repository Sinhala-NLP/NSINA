{"Source": "Adaderana", "Timestamp": "November 30, 2011 08:23 am", "Headline": "වැව් වාන් දැමීම ඇරඹෙයි", "News Content": "මහවැලි ජලාශ ඇතුළු දිවයිනේ වැව් හා ජලාශ බොහොමයක ජල මට්ටම ඉහළ යමින් පවතින බව වාර්මාර්ග හා ජල සම්පත් කළමනාකරණ අමාත්‍යාංශය පවසයි. දිස්ත්‍රික්ක 8ක පිහිටි වැව් හා ජලාශ 23ක් වාන් දමමින් පවතින බව එම අමාත්‍යාංශය සඳහන් කරයි. ඒ අනුව අම්පාර දිස්ත්‍රික්කයේ ටැම්පිටිය , ඇලහේන ඇතුළු මධ්‍ය පරිමාණ වැව් බොහොමයක් වාන් දමමින් පවතින බව සඳහන්වේ. සේනානායක සමුද්‍ර‍යේ ජල ධාරිතාව අක්කර අඩි පන් ලක්ෂ 65 , 000 දක්වා ඉහළ ගොස් තිබේ. අනුරාධපුර දිස්ත්‍රික්කයේ ද නාච්චදූව වැව ඇතුළු වැව් බොහොමයක් වාන් දමන බව වාරිමාර්ග හා ජල සම්පත් කළමනාකරණ අමාත්‍යාංශය පවසයි. එසේම හම්බන්තොට දිස්ත්‍රික්කයේ ද විශාල වැව් 11 ක් සහ ජලාශ 6ක් වාන් දමමින් පවතින බව සඳහන්වේ. පොළොන්නරුව හා ත්‍රිකුණාමලය දිස්ත්‍රික්යේ ද මධ්‍ය පරිමාණ ජලාශ 3ක් හා විශාල ජලාශ 7ක් වාන් දමන බව වාර්තා වේ‍.", "URL": "https://sinhala.adaderana.lk/news.php?nid=20351", "Category": null, "Parent URL": null}