{"Source": "Adaderana", "Timestamp": "August 20, 2019 08:53 am", "Headline": "දිමුත් ටෙස්ට් ශ්‍රේණිගත කිරීම්වල ඉදිරියට", "News Content": "ජාත්‍යන්තර ක්‍රිකට් කවුන්සිලයේ නවතම ටෙස්ට් ශ්‍රේණිගත කිරීම් වලට අනුව ටෙස්ට් පිතිකරුවන්ගේ ශ්‍රේණිගත කිරීම්වල පළමු ස්ථාන 10 අතරට පිවිසීමට ශ්‍රී ලංකා නායක දිමුත් කරුණාරත්න සමත් වුණි. ඒ ඔහු නවසීලන්තයට එරෙහිව පැවති පළමු ටෙස්ට් තරගයේදී දැක්වු දක්ෂතා හේතුවෙන්ය. දිමුත් කරුණාරත්න මෙම තරගාවලිය ආරම්භ වීමට පෙර අයි.සී.සී ටෙස්ට් පිතිකරුවන්ගේ ශ්‍රේණිගත කිරීම් වල 12 වන ස්ථානයේ පසුවුණි. නවසීලන්තය සමග පැවති පළමු ටෙස්ට් තරගයේ පළමු ඉනිමේදී ලකුණු 39ක්ද දෙවන ඉනිමේදී ලකුණු 122ක්ද රැස් කරමින් තරගයේ වීරයා සම්මානය හිමි කර ගත්තේය. ඒ දැක්වු දක්ෂතා හේතුවෙන් ටෙස්ට් පිතිකරුවන්ගේ ශ්‍රේණිගත කිරීම් වල 08 වන ස්ථානය දක්වා ඉදිරියට පැමිණීමට දිමුත් කරුණාරත්න සමත්ව තිබේ. මේ අතර ඕස්ට්‍රේලියානු ක්‍රීඩක ස්ට්ව් ස්මිත්ද නවසීලන්ත නායක කේන් විලියම්සන් අභිබවා ටෙස්ට් පිතිකරු ශ්‍රේණිගත කිරීම් වල දෙවන ස්ථානය දක්වා ඉදිරියට පැමිණීමට සමත් වුණි.", "URL": "https://sinhala.adaderana.lk/news.php?nid=116976", "Category": null, "Parent URL": null}