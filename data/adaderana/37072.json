{"Source": "Adaderana", "Timestamp": "September 1, 2013 03:01 pm", "Headline": "සුරේෂ්ට එරෙහිව නීතිය ක්‍රියාත්මක කළ යුතුයි", "News Content": "දෙමළ ජාතික සන්ධානයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතාට එරෙහිව නීතිය ක්‍රියාත්මක කළ යුතු බව ඉදිකිරීම් ඉංජිනේරු සේවා නිවාස හා පොදු පහසුකම් අමාත්‍ය විමල් වීරවංශ මහතා පවසයි. ඔහු පෙන්වා දෙන්නේ යළි සන්නද්ධ අරගලයක් ඇති කිරීමට සුරේෂ් ප්‍රේමචන්ද්‍රන් මන්ත්‍රීවරයා අනුබලදී ඇති බවය. ආයුධ අතට ගතහොත් ෆෙඩරල් බලයට එහා ගිය විසඳුමක් ලබාගත හැකි බවට සුරේෂ් ප්‍රේමචන්ද්‍රන් මන්ත්‍රීවරයා පසුගියදා සිදුකළ ප්‍රකාශයක් සම්බන්ධයෙන් අදහස් දක්වමින් විමල් වීරවංශ අමාත්‍යවරයා මෙම අදහස් පළ කර තිබේ. අදාළ මන්ත්‍රීවරයා සම්බන්ධයෙන් බුද්ධි අංශයේත් රහස් පොලීසියේත් අවධානය යොමුවිය යුතු බව අමාත්‍යවරයා පෙන්වාදෙයි. සෙංකඩගල එක්සත් බෞද්ධ මණ්ඩල සංස්කෘතික ශාලාවේ පැවති උත්සවයකට එක්වෙමින් විමල් වීරවංශ අමාත්‍යවරයා මෙම අදහස් පළ කර ඇත.", "URL": "https://sinhala.adaderana.lk/news.php?nid=37072", "Category": null, "Parent URL": null}