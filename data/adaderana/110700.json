{"Source": "Adaderana", "Timestamp": "May 26, 2019 12:06 pm", "Headline": "ඖෂධ - වෛද්‍ය උපකරණ මිලදී ගන්න ක්‍රමයත් විද්‍යුත් වෙයි?", "News Content": "සෞඛ්‍ය, පෝෂණ හා දේශීය වෛද්‍ය අමාත්‍යාංශයට අවශ්‍ය ඖෂධ හා වෛද්‍ය උපකරණ මිලදී ගැනීමේ දී විද්‍යුත් ප්‍රසම්පාදන ක්‍රමය (E-procurement)ක්‍රියාත්මක කිරීමට තීරණය කර ඇති බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. සෞඛ්‍ය අමාත්‍යාංශය මගින් විදේශීය සංචාර සඳහා සහභාගී වූ වෛද්‍යවරුන්ගේ සංචාර මඟින් ලබාගත් දැනුම පිළිබදව සෞඛ්‍ය අමාත්‍යවරයා දැනුවත් කිරීම සඳහා සෞඛ්‍ය අමාත්‍යාංශයේ පැවැති සාකච්ඡාවකදී සෞඛ්‍ය අමාත්‍යවරයා මේ බව පැවැසීය. මෙහිදී අමාත්‍යවරයා කියා සිටියේ විද්‍යුත් ප්‍රසම්පාදන ක්‍රමය ආරම්භ කිරීම තුලින් ඖෂධ හා වෛද්‍ය උපකරණ කඩිනමින් මිල දී ගත හැකි බවයි. රාජිත සේනාරත්න මහතාගේ යෝජනාවක් මත ප්‍රසම්පාදන ක්‍රියාවලිය මාස 03 කින් අවසන් කිරීමට පියවර ගැනීමට යෝජනා කෙරිණි. ගතවන කාලය තවත් අවම කිරීම සඳහා විද්‍යුත් ප්‍රසම්පාදන කමය ඉතා වැදගත් බවත්, මේ වනවිට ඉන්දියාව, මැලේෂියාව වැනි රටවල් සෞඛ්‍ය සේවාව තුල විද්‍යුත් ප්‍රසම්පාදන ක්‍රමය ක්‍රියාත්මක කරන බව ද සෞඛ්‍ය අමාත්‍යවරයා අවධාරණය කර සිටියේය. තව ද දුෂණ හා වංචා අවම කර ගැනිමට ද එය ඉවහල් වන බවත්, සෞඛ්‍ය අමාත්‍යරයා පවසයි. විද්‍යුත් ප්‍රසම්පාදන ක්‍රමය පිළිබදව අමාත්‍යාංශ නිලධාරීන්ට විදේශ පුහුණුවක් ද ලබාදීමට නියමිතව ඇත. නිලධාරීන් කණ්ඩායමක් චීනයේ පුහුණුවකට යොමු කිරීමට නියමිත අතර, විද්‍යත් ප්‍රසම්පාදන ක්‍රමය රාජ්‍ය ඖෂධ නීතිගත සංස්ථාව, රාජ්‍ය ඖෂධ නිෂ්පාදන නීතිගත සංස්ථාව, ආයුර්වේද ඖෂධ සංස්ථාව, ත්‍රිපෝෂ සමාගමට ද හඳුන්වා දෙන බව සෞඛ්‍ය අමාත්‍යවරයා මෙහිදී වැඩිදුරටත් පැවැසීය.", "URL": "https://sinhala.adaderana.lk/news.php?nid=110700", "Category": null, "Parent URL": null}