{"Source": "Adaderana", "Timestamp": "August 25, 2010 03:41 pm", "Headline": "මාතලේදී ගස්බැන්ඳවුන් ඇප පිට නිදහස් ", "News Content": "පොලිස් අත් අඩංගුවේ සිටියදී පුද්ගලයන් තිදෙනෙකු පැහැරගෙන ගොස් පහර දී ගස් බැඳීමේ චෝදනා මත රක්ෂිත බන්ධනාගාර ගත කර සිටි සැකකරුවන් නව දෙනා ඇප මත මුදා හැර තිබේ. සැකකරුවන් රුපියල් ලක්ෂ දෙක බැගින් වු ශරීර ඇප මත මුදා හරින ලෙස අද මාතලේ අතිරේක දිසාවිනිසුරු චතුරිකා ද සිල්වා මෙනවිය නියෝග කළාය. යටවත්ත නගරයේ මල් ශාලාවකට පහරදී අලාභ හානී සිදුකිරීම සම්බන්ධයෙන් අත් අඩංගුවට ගෙන ප්‍රශ්න කරමින් සිටි පුද්ගලයන් තිදෙනෙකු එම ස්ථානයට පැමිණි මාතලේ යටවත්ත ප්‍රාදේශීය සභාවේ සභාපතිවරයා ඇතුළු සැකකරුවන් පිරිසක් විසින් පැහැරගෙන ගොස් තිබුණි. එම සැකකරුවන් පසුව පොලිසියට භාරවු අතර මාතලේ මහේස්ත්‍රාත් අධිකරණයට ඉදිරිපත් කිරීමෙන් පසු ලබන 30 වන දින දක්වා රක්ෂිත බන්ධනාගාර ගත කිරීමට මීට පෙර නියෝග කෙරුණි. කෙසේ වුව ද සෑම ඉරිදා දිනකම මාතලේ මූලස්ථාන පොලිසිය ඉදිරියේ පෙනී සිටින ලෙස නියම කරමින් මාතලේ අතිරේක දිසාවිනිසුරුවරිය සැකකරුවන්ට ඇප ලබා දුන්නාය.", "URL": "https://sinhala.adaderana.lk/news.php?nid=10431", "Category": null, "Parent URL": null}