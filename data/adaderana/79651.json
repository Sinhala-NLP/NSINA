{"Source": "Adaderana", "Timestamp": "November 8, 2017 12:25 pm", "Headline": "අද පස්වරුවේ දුම්රිය වෘත්තීය සමිති-රජයේ පාර්ශවය අතර සාකච්ඡාවක්", "News Content": "වර්ජන ක්‍රියාමාර්ගයක නිරතවීමට සැළසුම් කර ඇති දුම්රිය වෘත්තීය සමිති සහ රජයේ බලධාරීන් අතර සාකච්ඡාවක් අද දහවල් පැවැත්වීමට නියමිතව තිබේ. අග්‍රමාත්‍ය ලේකම්වරයාගේ ප්‍රධානත්වයෙන් අග්‍රමාත්‍ය කාර්යාලයේදී පැවැත්වෙන මෙම සාකච්ඡාව සඳහා ප්‍රවාහන නියෝජ්‍ය අමාත්‍ය අශෝක් අබේසිංහ මහතා ද සහභාගී වන බව සඳහන්ය. වැටුප් විෂමතා ගැටළුවක් මුල්කර ගනිමින් දුම්රිය වෘත්තීය සමිති කිහිපයක් අද මධ්‍යම රාත්‍රියේ සිට පැය 48ක සංඛේත වැඩ වර්ජනයක් ආරම්භ කිරීමට තීරණය කර තිබේ. වර්ජනය සඳහා දුම්රිය නියාමකවරුන්ගේ සංගමය, දුම්රිය රියදුරන්ගේ සංගමය සහ දුම්රිය ස්ථානාධිපතිවරුන්ගේ සංගමය ඇතුළු වෘත්තීය සමිති කිහිපයක් සහය පල කර ඇති බව සඳහන්ය. අද පැවැත්වෙන සාකච්ඡාවේදී විසඳුමක් නොලැබුණ හොත් සැළසුම් කළ පරිදි වැඩවර්ජනය ක්‍රියාත්මක වන බව දුම්රිය මෙහෙයුම් අධීක්ෂණ නිලධාරීන්ගේ වෘත්තීය සමිති සන්ධානයේ සම කැඳවුම්කරු ලාල් පරණවිතාන මහතා පැවසුවේය.", "URL": "https://sinhala.adaderana.lk/news.php?nid=79651", "Category": null, "Parent URL": null}