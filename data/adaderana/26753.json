{"Source": "Adaderana", "Timestamp": "August 21, 2012 08:23 am", "Headline": "අළුගෝසුවන් තේරීමේ තරගය 27 ඇරඹෙයි ", "News Content": "පුරප්පාඩු වී ඇති අළුගෝසු තනතුර හෙවත් වදක තනතුර සඳහා සම්මුඛ පරික්ෂණ ලබන 27 වන දින සිට ආරම්භ කරන බව පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශය පවසයි. අදාළ තනතුර සඳහා පුද්ගලයින් 178 දෙනෙකු ඉල්ලුම්පත් යොමුකර තිබු බව එම අමාත්‍යාංශයේ උසස් නිලධාරියෙකු සඳහන් කළේය. වදක තනතුර සඳහා පුද්ගලයින් දෙදෙනෙකු බඳවා ගැනීමට නියමිත අතර වසර 03 ක පමණ සිට අදාළ තනතුර පුරප්පාඩු වී තිබේ. ලබන 27 වන දින සිට දින 04 ක පමණ කාලයක් සම්මුඛ පරීක්ෂණ පැවැත්වීමට නියමිතය. ඊට අදාළ දැනුම්දීම් මේ වන විටත් ඉල්ලුම්කරුවන්ට දන්වා ඇති බව පුනරුත්ථාපන හා බන්ධනාගාර ප්‍රතිසංස්කරණ අමාත්‍යාංශය සඳහන් කළේය. මේ වන විට දිවයින පුරා බන්ධනාගාර තුළ මරණ දඩුවම නියම වු පුද්ගලයින් 850 දෙනෙකු පමණ සිටින අතර ඉන් පස් දෙනෙකු කාන්තාවන් බව වාර්තා වේ.", "URL": "https://sinhala.adaderana.lk/news.php?nid=26753", "Category": null, "Parent URL": null}