{"Source": "Adaderana", "Timestamp": "December 14, 2011 07:58 am", "Headline": " අදත් මැනිං අක්‍රීයයි", "News Content": "අද දිනය තුළ ද මැනිං වෙළඳපොළ ක්‍රියාත්මක නොවනු ඇති බව මැනිං පොදු වෙළඳ සේවක සංගමයේ සභාපති ලාල් හෙට්ටිගේ මහතා පවසයි. ඊයේ රාත්‍රිය වන විටත් නව නීතීයට අනුව ප්ලාස්ටික් කූඩ වල අසුරා එළවළු වෙළඳපොළට ගෙන ඒමේ සූදානමක් නොතිබූ බව ඔහු සඳහන් කරයි. එළවළු ප්‍රවාහ‍නය කරන්නන්ද ඊට දැඩි විරුද්ධත්වයක් ප්‍රකාශ කරන බව ලාල් හෙට්ටිගේ මහතා කියා සිටියේය. කෙසේ වෙතත් අමාත්‍යාංශයේ මැදිහත්වීමෙන් හිඟයකින් තොරව ජනතාව වෙත එළවළු ලබා දීමට පියවර ගන්නා බව සමූපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා පවසයි. දඹුල්ල ආර්ථික මධ්‍යස්ථානය ද අද දිනයේ සුපුරුදු පරිදි ක්‍රියාත්මක නොවනු ඇති බවට වෙළඳුන් ප්‍රකාශ කළ බව අද දෙරණ ප්‍රාදේශීය වාර්තාකරු කියා සිටියි. ගොවීන් ද කූඩ වල අසුරා ‍එළවළු වෙළඳ පොළට නිකුත් කිරීමේ සූදානමක් ඊයේ දිනය තුළ දක්නට නොවූ බවයි වාර්තා වේ. එහෙත් ජොන්ස්ටන් ප්‍රනාන්දු අමාත්‍යවරයා පවසන්නේ කුමන්ත්‍රණකාරීන් කිහිප දෙනෙකු මේ පිටුපස සිටින බවයි. ප්ලාස්ටික් කූඩ නීතීයට තමන් දැඩි විරෝධය දක්වන බව ගොවීන් පිරිසක් කියා සිටිති. පාරිභෝගික ජනතාව වෙනුවෙන් මෙම නීතීය ක්‍රියාත්මක කිරීම අනිවාර්යෙන් සිදුකරන බව ජොන්ස්ටන් ප්‍රනාන්දු අමාත්‍යවරයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=20669", "Category": null, "Parent URL": null}