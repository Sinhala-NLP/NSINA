{"Source": "Adaderana", "Timestamp": "May 8, 2013 12:36 pm", "Headline": "කුඩා තේවතු හිමියන්ට ඉ- සේවාවන්", "News Content": "කුඩා තේවතු හිමියන්ට එම ක්ෂේත්‍රයේ කටයුතු රැසක් ඉ- සේවාවන් වශයෙන් ලබා ගැනීමේ පහසුකම උදාවේ. ශ්‍රී ලංකා තොරතුරු හා සන්නිවේද තාක්ෂණ නියෝජිතායතනය (ICTA) සහ කුඩා තේවතු සංවර්ධන අධිකාරිය ඒකාබද්ධව මෙය ක්‍රියාවට නංවා තිබේ. මේ අනුව කුඩා තේවතු හිමියන්ට අන්තර්ජාලය ඔස්සේ මෙන්ම ජංගම දුරකථන කෙටි පණිවිඩ මගින් පහත සඳහන් සේවාවන් ඉ- සේවාවන් ලෙස ලබා ගැනීමට හැකිවේ. වගා සහනාධාර අවසර පත්‍රවලවල තථ්‍යකාල (Real Time) තොරතුරු කෙටි පණිවුඩ (SMS) මගින් ලබා ගැනීමට පහසුකම් සැලසීම, ව්‍යාප්ති සේවා කෙටි පණිවුඩ (SMS) මගින් ඉල්ලුම් කිරීමට පහසුකම් සැලසීම, වගා සහනාධාර ලබා ගන්නා තේ ඉඩම් වල සහනාධාර වාරිකයන්ට අදාළ වැඩ කොටස් අවසන් කළ පසු අදාළ ප්‍රාදේශීය කාර්යාලයට කෙටි පණිවුඩ (SMS) මගින් දැනුම් දීම, වාරික මුදල් බැංකු ගත කල වහාම ඒ බව ස්වයංක්‍රීයව කෙටි පණිවුඩ (SMS) මගින් කුඩා තේ වතු හිමියන්ට දැනුම් දීම, මාර්ග ගත (Online) දත්ත පද්ධතිය මගින් රාජ්‍ය තොරතුරු ද්වාරය (www.srilanka.lk) හරහා අවසර පත්‍රවල තොරතුරු කුඩා තේ වතු හිමියන්ට ලබා දීම, රාජ්‍ය තොරතුරු ද්වාරය www.srilanka.lk) මගින් වගා සහනාධාර ඉල්ලුම් කිරීම සඳහා පහසුකම් සැලසීම (Online Application). මෙම සේවාව කුඩා තේවතු හිමියන් සඳහා හදුන්වාදීම කුඩා තේවතු සංවර්ධන අධිකාරියේදී පසුගියදා සිදු වු අතර එහිදී අදහස් දැක්වු වැවිලි කර්මාන්ත ඇමැති මහින්ද සමරසිංහ මහතා ප්‍රකාශ කළේ මෙරට සමස්ත තේ නිෂ්පාදනයෙන් සියයට හැත්තෑවක් පමණ නිෂ්පාදනය කිරීමට දායකත්වය ලබා දෙන්නේ කුඩා තේවතු හිමියන් බවත් පසුගිය වසරේදී විදේශ විනිමය වශයෙන් ඇමෙරිකානු ඩොලර් 1500 ක් ඔවුන් මෙරටට උපයා දී ඇති බවත් මෙවැනි තත්ත්වයක් මත කුඩා තේවතු හිමියන් සෑම අතින්ම සවිබල ගැන්වීම අතිශයින් වැදගත් වන බවයි. ශ්‍රී ලංකා තොරතුරු හා සන්නිවේදන තාක්ෂිණ නියෝජිතායතනයේ රාජ්‍ය අංශය ප්‍රතිනිර්මාණය කිරීමේ අංශයේ අධ්‍යක්ෂ වසන්ත දේශප්‍රිය මහතා මෙහිදී සදහන් ‍කළේ යම් ආයතනයක් වෙත නොගොස් සිය නිවසේ සිටම සේවාවන් ඉ- සේවාවක් ලෙස ලබා ගැනීමේ පහසුකම ජනතාවට උදාවී තිබෙන බවත් තවත් එය පුළුල් කිරීම අයිසීටීඒ ආයතනයේ අරමුණ බවයි. වැවිලි කර්මාන්ත අමාත්‍යංශයේ ලේකම් සුධර්මා කරුණාරත්න අතිරේක ලේකම් විමල් ජයවර්ධන කුඩා තේවතු හිමියන්ගේ සභාපති නොයෙල් පද්මසිරි යන මහත්වරු ඇතුළු පිරිසක් මෙම අවස්ථාවට සහභාගි වී සිටියහ.", "URL": "https://sinhala.adaderana.lk/news.php?nid=33910", "Category": null, "Parent URL": null}