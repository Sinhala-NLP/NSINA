{"Source": "Adaderana", "Timestamp": "August 3, 2012 03:03 pm", "Headline": " පීතෘ ඝාතක පුතා එල්ලී මැරෙයි ", "News Content": "සියඹලාණ්ඩුව පොලිස් බලප්‍රදේශයේ 8 කණුව අලිවංගුව ප්‍රදේශයේදී සිය පියා ඝාතනය කළ පුද්ගලයාද සියදිවි නසා‍ගෙන ඇති බව පොලීසිය පවසයි. ඉකුත් 01 වන දින සවස 7.30 ට පමණ කැත්තකින් හිසට පහරදී 62 හැවිරිදි ගොවියකු වූ වැලිවිට විතානලාගේ දොන් වින්සන් නමැති අයෙකු මරාදමා තිබුණි. 35 වියැති වැලිවිට විතානලාගේ ජයතිස්ස නමැති පීතෘ ඝාතක පුතා අත්අඩංගුවට ගැනීමට පොලිස් කණ්ඩායම් කිහිපයක් යෙදවූ බවත්, අද දින (03) අදාළ සැකකරු තම බිරිඳගේ මවගේ නිවස අසළ අඹ ගසක එල්ලී සිටියදී සොයාගෙන ඇති බවත් පොලිස් මාධ්‍ය ප්‍රකාශක කාර්යාලය පවසයි. මෙය සියදිවි නසාගැනීමක් බවට විශ්වාස කෙරෙන බව පොලීසිය කියා සිටියි. සැකකරු තම පියා මැරීම සඳහා කැති පහර කිහිපයක් ගසා ඇති අතර මුල් පහරදීමෙන් තුවාලවුණු පියා නිවසට ගිය අවස්ථාවේදී නැවත ගේ ඇතුළට ගොස් කැත්තෙන් පහරදී ඇති බව සාක්ෂිකරුවන් පවසන වග පොලිස් මාධ්‍ය ප්‍රකාශක කාර්යාලය සඳහන් කරයි. පීතෘ ඝාතන සිද්ධිය සිදුවීමෙන් දින දෙකකට පසු මොහු සියදිවි නසාගෙන තිබේ.", "URL": "https://sinhala.adaderana.lk/news.php?nid=26294", "Category": null, "Parent URL": null}