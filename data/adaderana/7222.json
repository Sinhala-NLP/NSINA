{"Source": "Adaderana", "Timestamp": "March 12, 2010 01:53 pm", "Headline": "ජාත්‍යන්තරය ගැන රජය ගෙනයන්නේ දෙබිඩි පිළිවෙතක්", "News Content": "ජාත්‍යන්තර සබඳතා වලදී රජය දෙබිඩි පිළිවෙතක් අනුගමනය කරන බවත්, රටේ ජනතාව හමුවේ එක් අදහසක් දක්වමින් ජාත්‍යන්තරය වෙත වෙනත් අදහසක් දක්වන බවත් ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පවසයි. විදෙස් රටවල් සමග එකමුතුව කටයුතු කිරීම අවශ්‍ය වන නමුත් ජාත්‍යන්තරය අප රටේ අභ්‍යන්තර කටයුතු වෙත මැදිහත්වීමේදී කිසියම් සීමාවක් පැවතිය යුතු බව ඔහු පෙන්වාදෙයි. එමෙන්ම බැංකි මූන් මහතා විසින් පත්කරන ලද කමිටුවක් ශ්‍රී ලංකාවට එවීමට බලාපොරොත්තු වන්නේ ශ්‍රී ලංකාවේ මානව හිමිකම් කඩවී ඇද්ද යන්න පිළිබඳව සොයා බැලීමට නොවන බවත්, යුද්ධය අවසන් වීමෙන් පසු එක්සත් ජාතීන්ගේ සංවිධානය හා ශ්‍රී ලංකා රජය අතර අත්සන් කරන ලද ඒකාබද්ධ ප්‍රකාශනයකට අදාළ කරුණු බිඳ දැමීම පිළිබඳව සොයා බැලීමට බවත් ‍ප්‍රධාන ලේකම්වරයා ප්‍රකාශ කරයි. එම ගිවිසුමෙහි දේශපාලනිකව එකමුතුව කටයුතු කිරීම,නැවත පදිංචි කිරීම ඇතුළු උතුරේ සුබසාධන කටයුතු විධිමත් කිරීම සහ මානව හිමිකම් සුරැකීම යන කරුණු තුන අන්තර්ගත බව ටිල්වින් සිල්වා මහතා පෙන්වාදෙයි. පසුගිය 10වන දින බැංකි මූන් මහතා කළ ප්‍රකාශය සම්බන්ධව හෝ එක්සත් ජාතීන්ගේ සංවිධානයේ මානව හිමිකම් පිළිබඳ මහ කොමසාරිස් නවී පිල්ලේ මහත්මිය ශ්‍රී ලංකාවට පැමිණීම සම්බන්ධයෙන් හෝ රජය තවමත් කිසිදු ප්‍රකාශයක් ඉදිරිපත් කර නොමැති බවත්, ඡන්ද ලබාගැනීමේ අරමුණින් රජය බරපතල ලෙස ජනතාවට කරුණු වසන් කරමින් සිටින බවත් සිල්වා මහතා අවධාරණය කර සිටියි. 2/3 ක බලයක් ලබා රජය ගෙන ඒමට සූදානම් වන නව ව්‍යවස්ථාව පිළිබඳව කිසිදු දැනුවත් කිරීමක් තවමත් ජනතාව වෙත සිදුකර නොමැති බවත්, හැකි නම් මහ මැතිවරණය පැවැත්විමට පෙර ඒ පිළිබඳව ජනතාව දැනුවත් කරන ලෙස තමන් රජයට අභියෝග කරන බවත් ප්‍රධාන ලේකම්වරයා සඳහන් කරයි. ඔහු පෙන්වාදෙන්නේ රජය ජයවර්ධන මහතා රැගෙන ආ වර්ගයේ තවත් ව්‍යවස්ථාවක් ගෙනඒමට උත්සාහ දරන බවය. ජී. එස්. පී බදු සහන පිළිබඳව අදහස් දැක්වූ ඒ මහතා ප්‍රකාශ කළේ ඒ සම්බන්ධවද රජයේ නිලධාරීන් අදහස් දෙකක් දරන බවය. ඇතැම් පිරිසක් ජී. එස්. පී බදු සහන අනවශ්‍ය බව පවසද්දී තවත් පිරිසක් ඒ පිළිබඳව නැවත සාකච්ඡා කිරීමට එළඹෙන 15වන දින බ්‍රසල්ස් යාමට සූදානම්ව වන බවත් ඒ මහතා පෙන්වාදෙයි.", "URL": "https://sinhala.adaderana.lk/news.php?nid=7222", "Category": null, "Parent URL": null}