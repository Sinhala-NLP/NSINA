{"Source": "Adaderana", "Timestamp": "August 12, 2011 11:20 am", "Headline": "අල්ලස් ගත් මිනුම් සේවා පරීක්ෂක‍වරයෙකු කොටුවෙයි", "News Content": "අල්ලස් ලබාගැනීමේ චෝදනා මත මිනුම් ප්‍රමිති සේවා දෙපාර්තමේන්තුවේ ගම්පහ දිස්ත්‍රික්කය සඳහා අනුයුක්ත කර සිටි මිනුම් සේවා පරීක්ෂක‍වරයෙකු අල්ලස හෝ දූෂණ විමර්ශන සේවා කොමිසම මගින් අත්අඩංගුවට ගෙන තිබේ. යක්කල නගර සභා උප කාර්යාලයේ දී ගණේමුල්ල ප්‍රදේශයේ පදිංචිකරුවෙකුගෙන් රුපියල් 4000 ක අල්ලසක් ලබාගැනීමේ දී සැකකරු අත්අඩංගුවට ගත් බව අල්ලස් කොමිසම සඳහන් කරයි. පැමිණිලිකාර ගණේමුල්ල ප්‍රදේශයේ පදිංචිකරු වෘත්තියෙන් කිරුම් මිනුම් උපකරණ අලුත්වැඩියා කරන්නෙකු වන අතර ඔහුගේ බලපත්‍රය ලබන වසර සඳහා දීර්ඝ කිරීමටත් ඔහු සකස් කළ උපකරණවල අඩුපාඩු නොමැති බව සහතික කිරීමටත් අල්ලස් මුදල් ඉල්ලා සිටි බවට අල්ලස් කොමිසම වෙත පැමිණිලි කර තිබුණි. ඒ අනුව සිදුකළ වැටලීමේ දී අත්අඩංගුවට ගත් සැකකරු අද(12) දිනයේ කොළඹ ප්‍රධාන මහේස්ත්‍රාත්වරයා වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=18014", "Category": null, "Parent URL": null}