{"Source": "Adaderana", "Timestamp": "January 19, 2018 08:04 am", "Headline": "යාපනය පොලීසියෙන් තවත් උතුම් වැඩක් ", "News Content": "යාපනය කොකුවිල් ප්‍රදේශයේ ශිෂ්‍යයෙකු ළග තිබී නැතිවුණු රුපියල් හත් දහසක මුදලක් ඇතුළු තවත් වටිනා ලියවිලි රැසක් පොලීසිය විසින් සොයාගෙන ඒවා සියල්ලම ආපසු එම ශිෂ්‍යා වෙත බාර දී තිබේ. මේ සියල්ල නැතිවීමෙන් පසුව ඒ පිළිබදව ශිෂ්‍යාගේ පවුලේ උදවිය යාපනයේ කොකුවිල් පොලීසියට පැමිණිලි කොට තිබුණි. මේ අතරතුර කොකුවිල් පොලීසියේ රථ වාහන අංශයේ පොලිස් නිලධාරියෙකුට එම මුදල් ඇතුළු වටිනා ලියකියවිටි අඩංගු පසුම්බිය හමු වී ඇති අතර එය පොලිස් ස්ථානාධිපතිවරයා අතට පත් කිරීමෙන් පසුව නිවසේ සියළු දෙනාම කැඳවා ඒ සියල්ල ආපසු බාරදී තිබේ. යාපනය නගරයේදී මීට පෙර අවස්ථාවක වයෝවෘද්ධ පුද්ගලයෙකුගෙන් අතුරුදහන් වූ රුපියල් 10000 ක මුදලක්ද පොලීසිය විසින් සොයාගෙන පැය විසිහතරක් ඇතුළත එම මුදල ආපසු වයෝවෘද්ධ පුද්ගලයා වෙත ආපසු බාරදී තිබුණි. යාපනයේ රදවා සිටින පොලිස් නිලධාරීන්ගෙන් යාපනයේ වැසියන්ට විවිධ හිරිහැර සිදුවන බවට මේ දිනවල යාපනයේ දේශපාලනඥයින් චෝදනා එල්ල කරමින් සිටින අවස්ථාවක මෙවැනි දී සිදුවීම නිසා යාපනයේ සාමන්‍ය ජනතාව අතර පොලීසිය පිළිබදව විශාව විශ්වාසයක් ගොඩනැගෙමින් පවතී.", "URL": "https://sinhala.adaderana.lk/news.php?nid=83201", "Category": null, "Parent URL": null}