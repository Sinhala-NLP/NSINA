{"Source": "Adaderana", "Timestamp": "February 2, 2012 01:43 pm", "Headline": "ලංකාවේ බඩු භාණ්ඩවලට තමිල්නාඩුවේ තහනමක් නෑ", "News Content": "පසුගියදා මෙරට ඇතැම් පුවත්පත්වල පළ වී තිබූ තමිල්නාඩුවේ ශ්‍රී ලංකාවේ භාණ්ඩ අලෙවි කිරීම සඳහා එම ප්‍රාන්ත මහ ඇමතිනී ජයලලිතා ජයරාම් මෙනෙවිය විසින් තහනම් කර ඇති බවට වන පුවත අසත්‍යයක් බව චෙන්නායි මහාබෝධි මධ්‍යස්ථානාධිපති පූජ්‍ය තීනියාවල පාලිත හිමියන් පවසයි. අද(02) චෙන්නායි මහාබෝධි මධ්‍යස්ථානයේ දී ශ්‍රී ලංකාවේ මාධ්‍යවේදීන් සමග පැවති විශේෂ හමුවක දී එම හිමියන් මේ බව සඳහන් කළේය. තමිල්නාඩුව තුළ මේ දක්වා එවැනි තත්ත්වයක් පැන නැගී නොමැති බව ද පාලිත හිමියන් අවධාරණය කර සිටියේය. තමිල්නාඩුවේ සිංහල ජනතාව වෙත කිසිදු ගැටලුකාරී තත්ත්වයක් නොමැති බව ද එම විශේෂ හමුවේ දී අදහස් දැක්වූ තීනියාවල පාලිත හිමියන් පෙන්වාදුන්නේය. චෙන්නායි වෙත පැමිණෙන ශ්‍රී ලාංකිකයින්ට තමිල්නාඩුව තුළ ප්‍රමාණවත් පරිදි ආරක්ෂාවක් පවතින බව තමිල්නාඩු පොලිසිය විසින් තහවුරු කර ඇති බව ද උන්වහන්සේ ප්‍රකාශ කළේය. එමෙන්ම දකුණු ඉන්දියාවේ ශ්‍රී ලංකා නියෝජ්‍ය මහ කොමසාරිස් කාර්යාලයෙන් කළ විමසීමක දී ද එම ආරක්ෂාව පිළිබඳව තහවුරු කළ බව එම හිමියන් සඳහන් කළේය. තමිල්නාඩුව තුළ සිංහල හා දෙමළ ජනතාව අතර ගැටලුකාරී තත්ත්වයක් නොමැති බව ද මාධ්‍යවේදීන් වෙත අදහස් දැක්වූ තීනියාවල පාලිත හිමියන් වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=21828", "Category": null, "Parent URL": null}