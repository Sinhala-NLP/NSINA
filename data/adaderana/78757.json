{"Source": "Adaderana", "Timestamp": "October 16, 2017 08:00 am", "Headline": "  හම්බන්තොට සිද්ධිය-පොලිස් කොමිසමේ විමර්ශන අද ඇරඹෙයි", "News Content": "හම්බන්තොට ප්‍රදේශයේ පැවැති උද්ඝෝෂණයක් අතරවාරයේ සහකාර පොලිස් අධිකාරීවරයෙකු විසින් පොලිස් භාරයේ සිටි පුද්ගලයෙකුට පහරදීමේ සිද්ධිය සම්බන්ධයෙන් ජාතික පොලිස් කොමිසමේ විමර්ශන කටයුතු අද (16) ආරම්භ වෙයි. අදාළ සිද්ධිය සම්බන්ධයෙන් පාර්ලිමේන්තු මන්ත්‍රී ඩලස් අලහප්පෙරුම මහතා පොලිස් කොමිසම වෙත යොමු කළ පැමිණිල්ලකට අදාළව මෙම විමර්ශන කටයුතු සිදු කෙරෙන බව එම කොමිසම සඳහන් කළේය. ඒ අනුව තිදෙනෙකුගෙන් යුත් විමර්ශන කණ්ඩායමක් ඊයේ දිනයේ හම්බන්තොට ප්‍රදේශය බලා පිටත්ව ගොස් තිබේ. මෙම කණ්ඩායමේ ප්‍රධානීයා ලෙස ජාතික පොලිස් කොමිසමේ මහජන පැමිණිලි ඒකකයේ අධ්‍යක්ෂ එම්. මොරගොල්ල මහතා කටයුතු කරන බව කොමිසමේ ලේකම් ආරියදාස කුරේ මහතා සඳහන් කළේය. මෙම විමර්ශන කණ්ඩායම සතියක පමණ කාලයක් එම ප්‍රදේශයේ සංචාරය කරමින් විමර්ශන කටයුතු සිදු කිරීමට නියමිතය. ඉන් අනතුරුව ත්‍රිපුද්ගල වාර්තාව පොලිස් කොමිසම වෙත භාර දෙනු ඇත. හම්බන්තොට ඉන්දීය කොන්සල් කාර්යාලය ඉදිරිපිට පැවති උද්ඝෝෂණයක් අතරවාරයේ කලහකාරී ලෙස හැසුරුණු පිරිසක් පොලීසිය විසින් අත්අඩංගුවට ගත් අතර එහිදී ප්‍රදේශය භාර සහකාර පොලිස් අධිකාරීවරයා සැකකරුවෙකුට පහර දෙන විඩියෝවක් මාධ්‍ය ඔස්සේ ප්‍රචාරය කෙරුණි. පොලිස් භාරයේ සිටින පුද්ගලයෙකුට එලෙස පහරදීම බරපතළ වරදක් වන අතර පොලිස් කොමිසම සිදු කළ මූලික විමර්ශනයකින් අනතුරුව අදාළ පොලිස් අධිකාරීවරයා මාතර පොලිස් කොට්ඨාසය වෙත මාරුකර යැවීමට පියවර ගත්තේය. කෙසේවෙතත් මෙම ත්‍රිපුද්ගල වාර්තාවෙන් පසුව එම පොලිස් අධිකාරීවරයා සම්බන්ධයෙන් ගත යුතු ඉදිරි ක්‍රියාමාර්ග තීරණය කරන බව පොලිස් කොමිසමේ ලේකම් ආරියදාස කුරේ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=78757", "Category": null, "Parent URL": null}