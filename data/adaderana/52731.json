{"Source": "Adaderana", "Timestamp": "July 20, 2015 08:00 am", "Headline": "හතරේ සීමාවෙන් ඔබ්බට ගලක්-ක්‍රිකට් ගැටුම උණුසුම් වුණේ ඒකයි ", "News Content": "හතරේ සීමාවෙන් එපිටට ගලක් පතිතවීම හේතුවෙන් ශ්‍රී ලංකාව සහ පකිස්ථානය අතර පැවැති තුන්වන එක්දින තරගය සුළු වේලාවකට නතර කිරිමට සිදු වූ බව ශ්‍රී ලංකා ක්‍රිකට් ආයතනයේ ලේකම් ප්‍රකාශ් ෂාෆ්ටර් මහතා පවසයි.ශ්‍රී ලංකාව සහ පකිස්ථානය අතර ඊයේ රාත්‍රීයේ පැවැති තරඟ මඳ වේලාවක් නතර කර තැබීම සම්බන්ධයෙන් අද දෙරණ සමග අදහස් දක්වමින් ක්‍රිකට් ආයතනයේ ලේකම්වරයා මෙම අදහස් පළ කළේය.ක්‍රීඩකයන්ගේ ආරක්ෂාව පිළිබඳ සැලකිලිමත් වෙමින් තරඟය තාවකාලිකව නතර කළ බව සදහන් කළ ප්‍රකාශ් ෂාෆ්ටර් මහතා ටික වේලාවකින් තරඟය ආරම්භ කිරීමට කටයුතු කළ බව ද කියා සිටියේය.මෙහිදී වැඩිදුරටත් අදහස් දැක්වූ ශ්‍රී ලංකා ක්‍රිකට් ආයතනයේ ලේකම්වරයා කියා සිටියේ පිටියෙන් එපිට යම් උණුසුම් තත්ත්වයක් ඇති වුවද පොලිසිය සහ ආරක්ෂක අංශ එය පාලනය කිරිමට කටයුතු කළ බවයි.මේ අතර ක්‍රීඩා පිටියෙන් එපිට සිදු වූ මෙම උණුසුම්කාරි තත්ත්වය අද අළුයම වන විට සම්පූර්ණයෙන්ම මැඩපැවැත්විමට හැකි වූ බව පොලිසිය පවසයි.කෙසේ වෙතත් මේ වන විට පොලිසිය සහ ආරක්ෂ හමුදා යොදවා අදාළ ප්‍රදේශයේ ආරක්ෂාව තර කිරීමට පියවර ගෙන ඇති බව පොලිසියේ උසස් නිළධාරියෙකු අද දෙරණට කියා සිටියේය.සිද්ධියට අදාළව මේ වන විට කොළඹ අපරාධ කොට්ඨාසය විසින් විශේෂ පරික්ෂණයක් ආරම්භ කර ඇති බව සඳහන්ය.මේ අතර සිද්ධියට සම්බන්ධ යැයි සැක පුද්ගලයින් සිව් දෙනෙකු මේ වන විට අත්අඩංගුවට ගෙන ඇති බව පොලිස් මාධ්‍ය පුකාශක කාර්යාලය සඳහන් කර සිටියේය.", "URL": "https://sinhala.adaderana.lk/news.php?nid=52731", "Category": null, "Parent URL": null}