{"Source": "Adaderana", "Timestamp": "February 4, 2018 09:30 pm", "Headline": "70 වන නිදහස් දින සැමරුම් උළෙලට පැමිණි එඩ්වර්ඩ් කුමරු ජනපති හමුවෙයි", "News Content": "70 වන නිදහස් දින සැමරුම් උළෙලේ ප‍්‍රධාන ආරාධිත අමුත්තා ලෙස සහභාගීවීමට දිවයිනට පැමිණි වෙසෙක්ස්හි අර්ල්වරයා වන එඩ්වර්ඩ් කුමරු සහ සොපී කුමරිය ඇතුළු නියෝජිත පිරිස අද (04) දහවල් ජනාධිපති කාර්යාලයේදී ජනාධිපතිවරයා හමුවී තිබේ. ජාතික නිදහස් දින සැමරුම් උත්සවයෙන් අනතුරුව මෙම හමුව සිදුවූ අතර ජනාධිපති මෛත්‍රීපාල සිරිසේන මැතිතුමා සහ එම මැතිණිය විසින් මෙහිදි එඩිවර්ඩ් කුමරු සහ එම කුමරිය උණුසුම් ලෙස පිළිගෙන තිබේ. බ්‍රිතාන්‍ය රජ පවුල වෙත කරන ලද ආරාධනය පිළිගෙන නිදහස් දින සැමරුම් උළෙලට සහභාගීවීම පිළිබඳ මෙහිදී එඞ්වර්ඞ් කුමරු වෙත සිය ස්තූතිය පළ කළ ජනාධිපතිතුමා 1954 වසරේ සිදුවූ බ්‍රිතාන්‍ය මහ රැජිණගේ ශ‍්‍රී ලංකා සංචාරය සහ චාර්ල්ස් කුමරු ඇතුළු බ්‍රිතාන්‍ය රජ පවුලේ සාමාජිකයින් මීට පෙර ශ‍්‍රී ලංකාවේ සිදුකරන ලද සංචාර පිළිබඳව ද සිහිපත් කළේය. නිදහසින් පසු බ්‍රිතාන්‍ය සහ ශ්‍රී ලංකාව අතර සබඳතා ඉතා හොඳින් වර්ධනය වී ඇති බව පෙන්වා දුන් ජනධිපතිතුමා බ්‍රිතාන්‍ය රජයේ අනුග‍්‍රහයෙන් ඉදිකරන ලද මෙරට විදුලි බල උත්පාදනයෙහි ඉතා සුවිශේෂි හැරවුමක් වන වික්ටෝරියා ජලාශය අද ශ්‍රී ලංකාවේ ජාතික ආර්ථිකයට විශේෂී දායකත්වයක් සපයන බව කියා සිටියේය. 2015 වසරේ සිදුකළ තම බ්‍රි‍තාන්‍ය සංචාරයේදී දෙවන එළිසබෙත් මහ රැජිණ හමුවූ අවස්ථාව ද මෙහිදී සිහිපත් කළ ජනාධිපතිතුමා එහිදි ලැබුණු සුහද සහ හෘදයාංගම පිළිගැනීම කෘතවේදීව සිහිපත් කළේය. මෙහිදී අදහස් දැක්වූ එඞ්වර්ඞ් කුමරු ප‍්‍රකාශ කළේ ශ්‍රී ලංකාවේ සංචාරයක නිරතවීමට ලැබීම සහ විශේෂයෙන් 70 වන නිදහස් දින සැමරුමට සහභාගීවීමට ලැබීම පිළිබඳ තමා බෙහෙවින් සතුටු වන බවයි. නිදහස් දින සැමරුම් උළෙලේදී ජනාධිපතිතුමා විසින් සිදුකරන ලද කතාව ද අගය කළ එඩ්වර්ඩ් කුමරු ජාතියේ අනාගතය සැමවිටම ශක්තිමත් වන්නේ උගතුන් වැඩිවූ රටක බවත් ඒ සඳහා අධ්‍යාපන ප‍්‍රතිසංස්කරණවල කාර්යක්ෂමතාවය, අධ්‍යාපන ප‍්‍රතිපත්ති සහ සැලසුම් අදට ඔබින ආකාරයට සකස් කරන බවටත් ජනාධිපතිතුමා කළ ප‍්‍රකාශය සිහිපත් කරමින් එංගලන්තය සහ ශ‍්‍රී ලංකාව අතර අධ්‍යාපන ක්ෂේත‍්‍රය තුළ විශේෂ සම්බන්ධතාවයක් පවතින බව කියා සිටියේය. මෙම වසරේදී බ්‍රිතාන්‍යයේ පැවැත්වෙන පොදු රාජ්‍ය මණ්ඩලයීය සමුළුවේදී නැවත හමුවීමට ද මෙහිදි එකඟතාවය පළ කෙරිණි. පොදු රාජ්‍ය මණ්ඩලය නියෝජනය කරන සෑම රටකම අගනුවර පරිසර හිතකාමී ඇවිදන මංතීරු ව්‍යාපෘතියක් ක්‍රියාත්මක කිරීමේ වැඩපිළිවෙළ යටතේ කොළඹ නගරයේ ද එම මංතීරු ව්‍යාපෘතීය ඉදිකිරීමට අදාළ සංකේතය මෙහිදී එඩ්වර්ඩ් කුමරු විසින් ජනාධිපතිතුමා වෙත පිළිගැන්වීය.", "URL": "https://sinhala.adaderana.lk/news.php?nid=83972", "Category": null, "Parent URL": null}