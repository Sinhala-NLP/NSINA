{"Source": "Adaderana", "Timestamp": "May 9, 2014 11:47 am", "Headline": "දුම්රියේ අකුරට වැඩෙන් මගීන් අසරණවෙයි", "News Content": "මහව සිට කොළඹ බලා ධාවනය කෙරුණු දුම්රියක රියදුරෙකුට මගීන් පිරිසක් විසින් පහරදී තිබේ. දුම්රිය පාලක මැදිරිය සඳහන් කළේ පොල්ගහවෙල දුම්රිය ස්ථානය ආසන්නයේ දි අද උදෑසන පහරදීම සිදුව ඇති බවයි. මේ හේතුවෙන් එම මාර්ගයේ දුම්රිය ගමනාගමනයට බාධා එල්ල වී තිබුණි. කෙසේ වුව ද පසුව දුම්රිය මාර්ගයේ ධාවන කටයුතු යථා තත්ත්වයට පත්ව ඇති බව දුම්රිය පාලක මැදිරිය සඳහන් කළේය. පොතුහැර හා අලුත්ගමදී සිදුවූ දුම්රිය අනතුරුවලින් පසු දුම්රිය සේවකයින් අකුරට වැඩ කිරීමේ ක්‍රියාමාර්ගයක් පෙරේදා සිට ආරම්භ කරන ලදී. මේ හේතුවෙන් කොළඹ කොටුවේ සිට ගමනාන්ත රැසක දුම්රිය ධාවන කටයුතු ඊයේ සිට ප්‍රමාද වී ඇති බව වාර්තා විය. ගමන ආරම්භයේ සිට අවසානය දක්වා වෙනදාට යන කාලයට වඩා වැඩි කාලයක් ගැනීමත් සමග රැකියා ස්ථානවලට එන සහ එම ස්ථානවලින් පිටව යන මගීන් මේනිසා දැඩි අපහසුතාවට පත්ව තිබේ. අද උදෑසන පොල්ගහවෙල සිද්ධියට ද ආසන්නතම සිද්ධිය බවට පත්ව ඇත්තේ එය බැව් අප වෙත වාර්තා විය. මහව සිට කොළඹ බලා පැමිණෙන දුම්රිය සෙමෙන් ධාවනය කිරීම හේතුවෙන් මගීන් කෝපයට පත්ව මෙම පහරදීම සිදුකර ඇති බවත් මේ නිසා එම ස්ථානයේ සිට දුම්රිය ධාවන කටයුතු යළි ඇරඹීමට පැය භාගයක පමණ කාලයක් ගතවූ බව ද වාර්තා විණ. ඇතැම් දුම්රිය පැයකටත් වැඩි කාලයක් ප්‍රමාද වී ධාවනයේ නිරත වී ඇති බව ද වාර්තා වේ.", "URL": "https://sinhala.adaderana.lk/news.php?nid=43092", "Category": null, "Parent URL": null}