{"Source": "Adaderana", "Timestamp": "June 20, 2016 02:06 pm", "Headline": " බස් ගාස්තු සංශෝධනය මසකින් ප්‍රමාදවන ලකුණු", "News Content": "බස් ගාස්තු සංශෝධනය සම්බන්ධයෙන් අද පැවැති සාකච්ඡාවේදී සියයට 3.2කින් ගාස්තු ඉහළ දැමීමකට ප්‍රවාහන අමාත්‍යවරයා එකඟ වූ බවත්, එසේ වුවද එම ප්‍රතිශතය ගැන සෑහීමට පත්නොවන බවත්, ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජයරත්න මහතා පවසයි.බස් ගාස්තු සංශෝධනය සම්බන්ධයෙන් ප්‍රවාහන ඇමති නිමල් සිරිපාල ද සිල්වා, ජාතික ගමනාගමන කොමිෂන් සභාවේ නිලධාරීන් හා බස් සංගම් නියෝජිතයන් අතර විශේෂ සාකච්ඡාවක් අද පෙරවරුවේ පැවත්විණ.එම සාකච්ඡාවේදී සියයට 3.2 ගාස්තු සංශෝධනයකට ඇමතිවරයාගේ එකඟතාවයක් පළවූ බව පැවසූ ගැමුණු විජයරත්න මහතා බස්ගාස්තු පිළිබඳ ජාතික ප්‍රතිපත්තියට අනූව එම ප්‍රතිශතය ගණනය කිරීම සම්බන්ධයෙන් ගැටළු ඇති බවත්, ඒ අනූව ඒ ගැන යෝජනාවක් කැබිනට් මණ්ඩලයට ලබන 28 වැනිදා ඉදිරිපත් කර එහි අඩුපාඩු සකසා මාසයක් ඇතුළත විසඳුමක් ලබාදීමට ඇමතිවරයා එකඟ වූ බවද ඒ මහතා පැවසීය.ඒ අනූව ලබන මස 1 වැනිදා සිට සිදුවීමට නියමිත ගාස්තු සංශෝධනය මසකින් පමණ කල්යාමට ඉඩ ඇති බවද ඇතැම් බස් සංගම් නියෝජිතයින්ගේ කතා හේතුවෙන් අද පැවැති සාකච්ඡාව ඵලදායි නොවූ බවද ඒ මහතා වැඩිදුරටත් කීවේය.ජාතික බස් ගාස්තු ප්‍රතිපත්තියට අනූව සෑම වසරකම ජූලි මාසයේ බස්ගාස්තු සංශෝධනයක් සිදුවෙයි.", "URL": "https://sinhala.adaderana.lk/news.php?nid=61273", "Category": null, "Parent URL": null}