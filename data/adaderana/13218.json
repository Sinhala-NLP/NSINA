{"Source": "Adaderana", "Timestamp": "January 2, 2011 03:02 pm", "Headline": "AH1N1 පැතිරයාමේ වේගය පහළ යයි", "News Content": "නව ඉන්ෆ්ලුවෙන්සා AH1N1 වෛරසය මේ වන විට රට තුළ පැතිර යාමේ වේගය අඩු වී ඇති බව සෞඛ්‍ය අමාත්‍යාංශය පවසයි. මේ වන විට නව ඉන්ෆ්ලුවෙන්සා රෝගය වැළඳුනු රෝගීන් හාරසිය දෙනෙකු වාර්තා වී ඇති බව ද අමාත්‍යාංශය සඳහන් කරයි. රෝගය වැළඳුණු පුද්ගලයින් 23 දෙනෙකු මියගොස් ඇති බව ද එම අමාත්‍යාංශය කියා සිටියි. කෙසේ වෙතත් පසුගිය දෙසැම්බර් 20 වැනිදා සිට 26 වැනිදා දක්වා කාලය තුළ වාර්තා වු රෝගීන්ගේ අඩුවීමක් පෙන්නුම් කරන බව සෞඛ්‍ය අමාත්‍යාංශය පවසයි. එම කාලය තුළ රෝගීන් 47 දෙනෙකු වාර්තා වී ඇති අතර එක් පුද්ගල මරණයක් වාර්තා වී තිබේ. ඊට පෙර සතියේ රෝගීන් 76 දෙනෙකු වාර්තා වී ඇති බව සෞඛ්‍ය අමාත්‍යාංශය පවසයි. පුද්ගල මරණ 9ක් එම කාලයේදී වාර්තා වු බව එම අමාත්‍යාංශය පෙන්වා දෙයි. ලක්ෂ 15 ට අධික පිරිසකට මෙම වෛරසයෙන් ආරක්ෂා වීම සඳහා මේ වන විට එන්නත් කර අවසන් බව සෞඛ්‍ය අමාත්‍යාංශයේ වැඩබලන ලේකම් වෛද්‍ය පාලිත මහීපාල මහතා සඳහන් කරයි. ගර්භනී මව්වරුන් 95%ට පමණ මෙම එන්නත ලබාදී ඇති බව පාලිත මහීපාල මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=13218", "Category": null, "Parent URL": null}