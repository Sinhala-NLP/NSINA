{"Source": "Adaderana", "Timestamp": "October 22, 2018 06:24 pm", "Headline": "ත්‍රස්තවාදය වැළැක්වීමේ පනත් කෙටුම්පත ගැන නීතිපති කරුණු දක්වයි", "News Content": "ත්‍රස්තවාදය වැළැක්වීමට අදාළ විශේෂ පනත් කෙටුම්පත ආණ්ඩුක්‍රම ව්‍යස්ථාවට පටහැනි යැයි ප්‍රකාශ කරන මෙන් ඉල්ලා ගොනු කළ පෙත්සම් සම්බන්ධයෙන් නීතිපතිවරයාගේ ස්ථාවරය ශ්‍රේෂ්ඨාධිකරණය වෙත ඉදිරිපත් කර තිබේ. ත්‍රිපුද්ගල විනිසුරු මඩුල්ලක් හමුවේ අද(22) පෙත්සම් විභාගයට ගත් බව අද දෙරණ අධිකරණ වාර්තාකරු සඳහන් කළේය. පාර්ලිමේන්තු මන්ත්‍රී විමල් වීරවංශ මහතා ඇතුළු පාර්ශව හතක් විසින් අදාළ පනත් කෙටුම්පත අභියෝගයට ලක් කරමින් ශ්‍රේෂ්ඨාධිකරණය හමුවේ එම පෙත්සම ගොණු කර තිබුණි. නීතිපතිවරයා වෙනුවෙන් කරුණු දැක්වූ අතිරේක සොලිස්ටර් ජනරාල් යසන්ත කෝදාගොඩ මහතා පෙන්වා දුන්නේ යෝජිත පනත් කෙටුම්පත මඟින් නිදහසේ අදහස් ප්‍රකාශ කිරීමේ හෝ නිදහසේ රැස්වීමේ මූලික අයිතිය ඇතුළු මූලික අයිතිවාසිකම් කිසිදු ආකාරයකින් උල්ලංඝනය වීමක් සිදු නොවන බවයි. එම පනත් කෙටුම්පත වඩාත් ඵලදායි ආකාරයෙන් සම්මත කිරීම සඳහා නීතිපතිවරයා විසින් සංශෝධන කීපයක් විෂය භාර අමාත්‍යවරයා වෙත යෝජනා කර ඇති බවද අතිරේක සොලිසිටර් ජනරාල්වරයා සඳහන් කළේය. නීතිපතිවරයාගේ වැඩිදුර කරුණු දැක්වීම හෙට(23) දින සිදුකිරීමට නියමිතව තිබේ.", "URL": "https://sinhala.adaderana.lk/news.php?nid=98063", "Category": null, "Parent URL": null}