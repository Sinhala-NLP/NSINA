{"Source": "Adaderana", "Timestamp": "August 22, 2013 12:16 pm", "Headline": "පොළොන්නරුවේ වෙද වර්ජනය තාවකාලිකව නතර කරයි", "News Content": "පොළොන්නරුව දිස්ත්‍රික්කයේ අද(22) ක්‍රියාත්මක කිරීමට නියමිතව තිබූ සංකේත වැඩ වර්ජනය තාවකාලිකව නතර කිරීමට තීරණය කළ බව රජයේ වෛද්‍ය නිලධාරීන්ගේ සංගමය පවසයි. හිගුරක්ගොඩ සෞඛ්‍ය නිලධාරී බල ප්‍රදේශය තුළ පරිපාලන මහජන සෞඛ්‍ය පරික්ෂකවරයෙකුගේ විෂමාචාර ක්‍රියා සම්බන්ධයෙන් සෞඛ්‍ය බලධාරීන් නිසි ක්‍රියාමාර්ගයක් නොගැනීමට එරෙහිව මෙම වර්ජනය ක්‍රියාත්මක කිරීමට එම සංගමය තීරණය කර තිබුණි. කෙසේ වෙතත් අදාළ මහජන සෞඛ්‍ය පරීක්ෂකවරයාගේ ක්‍රියා කලාපය සම්බන්ධයෙන් සිදුකළ පරීක්ෂණයේ වාර්තාව ලබා දෙන බවට සෞඛ්‍ය අමාත්‍යංශ ලේකම්වරයා ලිඛිතව දැනුම් දීමෙන් අනතුරුව වර්ජනය තාවකාලිකව නතර කිරීමට තීරණය කළ බව රජයේ වෛද්‍ය නිලධාරීන්ගේ සංගමයේ පොළොන්නරු දිස්ත්‍රික් සංවිධායක වෛද්‍ය සංජීව අමරසිංහ මහතා සඳහන් කරයි.", "URL": "https://sinhala.adaderana.lk/news.php?nid=36818", "Category": null, "Parent URL": null}