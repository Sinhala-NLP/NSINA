{"Source": "Adaderana", "Timestamp": "February 12, 2017 07:01 pm", "Headline": "දිවුලපිටියේ පස් ගැන ජනපතිගෙන් ප්‍රකාශයක්! ", "News Content": "ස්වභාවික සම්පත්වලට වටිනාකම නොතකා කටයුතු කරන පිරිස් මෙරට පරිසරය විනාශ කරමින් සිටින බව ජනාධිපති මෛත්‍රීපාල සිරිසේන මහතා පවසයි.ඔහු පෙන්වා දෙන්නේ ස්වභාවික සම්පත් විනාශ කරන ජාවාරම්කාර ව්‍යාපාරිකයන් සහ අනවබෝධය හේතුවෙන් මෙම තත්ත්වය උද්ගත වී ඇති බවයි.වැලි, පස් සහ ගල් සංවර්ධනයට අවශ්‍යවනවා සේම අද මහා පරිමාණයෙන් සිදුවන එම කටයුතු බරපතළ පරිසර විනාශයක් සහ හරිත සිහිනය සැබෑ කරගැනීම බරපතළ අභියෝගයක් බවට පත්ව ඇති බව ජනාධිපතිවරයා පවසයි.කුරුණෑගල වැව රවුම පරිසර කලාපයේ දී ආරම්භ කෙරුණු ‘හරිත සිහිනය 2017‘ ප්‍රදර්ශනයේ සමාරම්භක අවස්ථාවට එක්වෙමින් මෙම අදහස් පළ කළේය.පසුගියදා ගම්පහ දිස්ත්‍රික්කයේ සිදුවූ බරපතළ පරිසර විනාශය පිළිබදව ද ජනාධිපතිවරයා මෙහිදී අදහස් දැක්වීය.එනම් මහත් ආන්දෝලනයකට තුඩුදුන් දිවුලපිටිය පස් කැපීමේ සිද්ධියට අදාළව ප්‍රධාන වැරදිකරුවා තමා යටතේ පවතින භූ විද්‍යා හා පතල් කැණීම් කාර්යාංශය බව ජනපති මෛත්‍රීපාල සිරිසේන මහතා ප්‍රකාශ කළේය. ඒ අනුව එයට සම්බනධ නිලධාරීන් සියල්ලන්ගේම වැඩ තහනම් කර පරීක්ෂණයක් පවත්වන බවද ජනපතිවරයා සඳහන් කළේය.අවුරුදු විස්සක පමණ කාලයක සිට එම ප්‍රදේශයේ පස්කපා ඇති බවත්, එම පස් කියුබ් 60000ක් ටිපර් යොදාගනිමින් පාරිසරික වශයෙන් වැදගත් කලාපයක් වන මුතුරාජවෙල ගොඩ කිරීම සඳහා යොදාගෙන ඇතැයිද ජනපතිවරයා මෙහිදී අණාවරණය කළේය.", "URL": "https://sinhala.adaderana.lk/news.php?nid=69524", "Category": null, "Parent URL": null}