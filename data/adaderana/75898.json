{"Source": "Adaderana", "Timestamp": "August 2, 2017 03:20 pm", "Headline": "ප්‍රකාශනයේ නිදහසට බාධා කරන්න පොලීසියට අයිතියක් නෑ", "News Content": "රජයේ වෛද්‍ය නිලධාරීන්ගේ සංගමය ඇතුළු සයිටම් විරෝධී ජනපවුර විසින් දිවයින පුරා සිදු කරනු ලබන විරෝධතාවයට බාධා කිරීමට පොලීසියට ඇති අයිතිය කුමක් දැයි වෛද්‍ය හරිත අලුත්ගේ මහතා ප්‍රශ්න කර සිටියි. සයිටම් විරෝධි ජාතික විරෝධතා දිනය පිළිබඳ දැනුවත් කිරීමේ අද(02) පැවති මාධ්‍ය හමුවකට එක් වෙමින් වෛද්‍යවරයා මෙම අදහස් පළ කළේය. සයිටම් විරෝධී ජනපවුරට අයත් පෝස්ටර් තොග දිවයින පුරා බෙදා හැරීමේ ක්‍රියාවලියට පොලීසිය පැහැදිලි ලෙසම බාධා එල්ල කරන බවත්, පිටකොටුව මධ්‍යම බස්නැවතුම් පොළේ දී පසුගිය දා රාත්‍රී කාලයේ හදිසියේ ම ගොස් මෙම පෝස්ටර් තොගය අත්අඩංගුවට ගෙන මේ වන විටත් පොලිස් බාරයේ තබා ඇති බව ද වෛද්‍යවරයා චෝදනා කරයි. පුරවැසියන් ලෙස නිදහස් අදහස් ප්‍රකාශනයටය පෝස්ටර් හෝ ඇලවීමට ඇති අයිතිය පවා ආණ්ඩුව අද වන විට මර්දනය කර ඇති බවත්, පොලීසියට ඒ සඳහා ඇති අයිතිය කුමක් ද යන්න පිළිබඳවත් වෛද්‍ය හරිත අලුත්ගේ මහතා විමසා සිටියි. මේ අතර පානදුර ප්‍රදේශයේ පොස්ටර් අලවමින් සිටි ජපුර විශ්ව විද්‍යාලයේ සිසුන් 3 අත්අඩංගුවට ගෙන තිබෙන බව ද ඔහු කියා සිටියේය. කෙසේ වෙතත් අද දිනයේ පැවති විරෝධතා ඉතා සාර්ථක බවද වෛද්‍යවරයා මෙහිදී පැවසීය.", "URL": "https://sinhala.adaderana.lk/news.php?nid=75898", "Category": null, "Parent URL": null}