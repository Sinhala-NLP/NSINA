{"Source": "Adaderana", "Timestamp": "April 8, 2019 04:36 pm", "Headline": "දින දෙකකට පෙර ඝාතනයට ලක්වූ හිමිනමකගේ දේහයක් හමුවෙයි", "News Content": "කෑගල්ල, ගලිගමුව ඇපලතොටුව ශ්‍රී විවේකානන්දාරාමයේ විහාරස්ථානයේ වැඩ විසු නායක ස්වාමීන්වහන්සේ ඝාතනයට ලක්ව ඇති බව අද දෙරණ වාර්තාකරු පවසයි. දින දෙකක සිට නායක ස්වාමින්වහන්සේ විහරස්ථානය තුළ නොසිටීම හේතුවෙන් ප්‍රදේශවාසීන් විසින් පොලීසියට කළ පැමිණිල්ලකට අනුව සොයා බැලීමේදී ඊයේ(07) අදාළ මළ සිරුර විහාරස්ථානයේ ආවාස ගෙය තුළ තිබී සොයා ගෙන තිබේ. මෙලෙස මියගොස් ඇත්තේ 85 හැවිරිද ශ්‍රී විවේකානන්දාරාමයේ විහාරස්ථානයේ වැඩ විසු නායක ස්වාමීන්වහන්සේ වන රොටුවේ චන්දානන්ද හිමියන්ය. දේහය පිළිබඳ පශ්චාත් මරණ පරීක්ෂණය අධිකරණ වෛද්‍ය නිලාධාරීය විසින් අද සිදු කර තිබේ. අධිකරණ වෛද්‍ය නිලධාරීවරයා පවසන ආකාරයට පැය 48කට පෙර අදාළ ස්වාමීන්වහන්සේව ඝාතනයට ලක් කර ඇති බවයි. අදාළ ඝාතනය සම්බන්ධයෙන් විහාරස්ථානය අසල නිවසක පදිංචිව සිටින නීතිවිරෝධී මත්පැන් ස්කාගරයක් පවත්වාගෙන යන පුද්ගලයෙක් අත්අඩංගුවට ගෙන ඇති බව අප වාර්තාකරු පවසයි. සිද්ධිය සම්බන්ධයෙන් පිංදෙණිය පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=107643", "Category": null, "Parent URL": null}