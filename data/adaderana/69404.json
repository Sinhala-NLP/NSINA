{"Source": "Adaderana", "Timestamp": "February 10, 2017 09:02 am", "Headline": "කොමිසන් සභා තෙවන සැසියට මංගල යයි", "News Content": "විදේශ කටයුතු අමාත්‍ය මංගල සමරවීර මහතා මාලදිවයින හා ශ්‍රී ලංකාව අතර ඒකාබද්ධතා කොමිසන් සභාවේ තෙවන සැසිවාරයට සහභාගී වී තිබේ. මාලදිවයිනේ විදේශ කටයුතු අමාත්‍යාංශයේ දී මෙම සැසිවාරය පැවති අතර මාලදිවයින් විදේශ කටයුතු අමාත්‍ය මොහොමඩ් අසීම් සැසිවාරයේ මූලිකත්වය ගෙන ඇති බව විදේශ කටයුතු අමාත්‍යාංශය සඳහන් කරයි. වෙළඳ හා ආර්ථික සහයෝගිතාව, අධ්‍යාපන හා සමාජ සුරක්ෂිතතාව, සංස්කෘතික හා සංචාරක කර්මාන්තය, ධිවර හා සෞඛ්‍ය සහයෝගිතාව යන කරුණු පිළිබඳව මෙහිදී සාකච්ඡාවට ලක් කර තිබේ. කොන්සියුලර් සහ ප්‍රජා ගැටළු, මානව සම්පත් සංවර්ධනය හා දෙරටේ විදේශ කටයුතු අමාත්‍යාංශ අතර සහයෝගිතාව ආදී කරුණු පිළිබඳව ද මෙම සැසිවාරයේදී සාකච්ඡාවට ලක් වූ බව විදේශ කටයුතු අමාත්‍යාංශය සඳහන් කළේ ය. ඒකාබද්ධතා කොමිසන් සභාව වසර දෙකකට වරක් පැවැත්විමටත් එහි මීළග සැසිවාරය 2019 වර්ෂයේ කොළඹදී පැවැත්විමටත් තීරණය වී තිබෙනවා.", "URL": "https://sinhala.adaderana.lk/news.php?nid=69404", "Category": null, "Parent URL": null}