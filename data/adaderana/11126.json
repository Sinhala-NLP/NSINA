{"Source": "Adaderana", "Timestamp": "September 27, 2010 12:27 pm", "Headline": "රනිල් වහාම නායකකම අත්හැරිය යුතුයි", "News Content": "එක්සත් ජාතික පක්ෂයේ ප්‍රතිසංවිධාන කටයුතු කෙසේ විය යුතු ද යන්න පිළිබඳව සඳහන් සන්දේශයක් විපක්ෂ නායක රනිල් වික්‍රමසිංහ මහතාට බාරදීමට එම පක්ෂයේ ගාලු දිස්ත්‍රික් පළාත් සභා මන්ත්‍රීවරුන් කටයුතු යොදා තිබේ. ගාලු දිස්ත්‍රික්කයේ පළාත් සභා මන්ත්‍රීවරුන්, ආසන සංවිධායකවරුන් සහ සියලු පක්ෂ ක්‍රියාකාරිකයින්ගේ අදහස් ලබාගෙන අදාළ සන්දේශය සකස් කර ඇති බව එම පක්ෂයේ දකුණු පළාත් සභා මන්ත්‍රී මෛත්‍රී ගුණරත්න මහතා සඳහන් කළේය. අදාළ සන්දේශය බාරදීම සඳහා දිනයක් ලබාදෙන ලෙස ඉල්ලා අද(27) පක්ෂ නායකවරයා වෙත ලිපියක් බාරදුන් බව ඔහු ප්‍රකාශ කළේය. විපක්ෂ නායක රනිල් වික්‍රමසිංහ පක්ෂ නායක තනතුරෙන් වහා ඉවත් වී වෙනත් අයෙකුට පක්ෂ නායකත්වය ලබාදිය යුතු බව අදාළ සංදේශයෙන් යෝජනා වී ඇති බව මෛත්‍රී ගුණරත්න මන්ත්‍රීවරයා වැඩිදුරටත් කියා සිටියේය. මෙම සන්දේශය බාරදීම සඳහා දිනයක් ලබානොදුනහොත් මන්ත්‍රීවරුන් සියලුදෙනාම කැටුව පෙරහැරකින් ගොස් අවිහිංසාවාදීව මෙම සන්දේශය නායකවරයාට බාරදීමට සිදුවන ගුණරත්න මහතා අවධාරණය කළේය. රනිල් වික්‍රමසිංහ මහතා පක්ෂ නායකත්වයෙන් ඉවත් වුවහොත් පක්ෂය ඉදිරියට ගෙන යාම සඳහා සියලු දෙනාගේම සහයෝගය ලබාගත හැකි බව මන්ත්‍රීවරයා පෙන්වාදුන්නේය. තනතුරු වලට පත්කළ යුත්තේ කවුදැයි නම් නොකරන බවත්, ඒ සම්බන්ධව අදහස් ඉදිරිපත් කර ඇති බවත් මෛත්‍රී ගුණරත්න මහතා සඳහන් කළේය.", "URL": "https://sinhala.adaderana.lk/news.php?nid=11126", "Category": null, "Parent URL": null}