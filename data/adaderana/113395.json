{"Source": "Adaderana", "Timestamp": "July 4, 2019 11:32 pm", "Headline": "ඕනෑම මැතිවරණයකට මුහුණ දෙන්න රජය සුදානම්-රාජිත", "News Content": "මාකදුරේ මධූෂ් හෙළි කළ කරුණු වලට අනුව ශ්‍රී ලංකා පොදුජන පෙරමුණ නියෝජනය කරන පාර්ලිමේන්තු මන්ත්‍රීවරයෙකු ළඟදීම අත්අඩංගුවට ගැනීමට නියමිත බව අමාත්‍ය දොස්තර රාජිත සේනාරත්න මහතා පවසයි. අස්ගිරි පාර්ශ්වයෙන් මහා නායක අතිපූජ්‍ය වරකාගොඩ ශ්‍රී ඥානරතන මහනාහිමියන් බැහැදැකීම සඳහා අස්ගිරි මහා විහාරයට අද (04) පස්වරුවේ පැමිණි සෞඛ්‍ය අමාත්‍යවරයා මාධ්‍යයට අදහස් දක්වමින් මේ බව ප්‍රකාශ කළේය. අස්ගිරි පාර්ශ්වයේ මහානායකහිමියන්ට 2015 වසරේ සිට මේ දක්වා සිදු කළ සෞඛ්‍ය සේවාවන් පිළිබදව සෞඛ්‍ය අමාත්‍යවරයා කරුණු ඉදිරිපත් කළ අතර, එම වැඩපිළිවෙල මහනාහිමියන් අගය කරන ලදි. මාධ්‍ය මගින් පළ කරන ප්‍රවෘත්ති දෙස බලා ජනතාව තින්දු තීරණ ගෙන ඇති බවත්, සිදුකළ සේවාව පිළිබදව ජනතාව දැනුවත් කළ යුතු බවත් මහනාහිමියන් මෙහිදී පැවැසීය. සෞඛ්‍ය සේවාවට ඉටු කළ සේවාව සම්බන්ධයෙන් සෞඛ්‍ය අමාත්‍යවරයාට ජනතා ප්‍රසාදයක් පවතින බව සදහන් කළ මහනාහිමියන් චීන දුම්වැටි ආනයනය කිරිම නතර කිරීමේ තීරණය පිළිබදව ද ප්‍රසාදය පළ කරන ලදි. තව ද මහනුවර ශික්ෂණ රෝහල දෙවන ජාතික රෝහල ලෙස නම් කිරිමට සෞඛ්‍ය අමාත්‍යවරයා ගත් තීරණය ද මහනාහිමියන් මෙහිදී අගය කළහ. ඉන් පසු මාධ්‍යයට අදහස් දක්වමින් සෞඛ්‍ය අමාත්‍යවරයා මෙසේ පැවැසීය. “2019 වසරේ පැවැත්වෙන ඕනෑම මැතිවරණයකට මුහුණදීමට රජය සුදානම්. ප්‍රචාරක කටයුතු අපි ආරම්භ කරනවා. හොද මැතිවරණ ව්‍යාපාරයක් ක්‍රියාත්මක කරමින් විශාල ජයග්‍රහණයක් ලබාගන්න අපට හැකියාව තිබෙනවා. 2015 මැතිවරණයේ දී ලබාදුන් සියලු පොරොන්දු ඉටු කළත් මනුෂ්‍ය ඝාතන, සොරකම්, සම්බන්ධයෙන් වූ පුද්ගලයින්ට දඩුවම් ලබානොදීම පිළිබදව අපටත් ගැටලුවක් තිබෙනවා. ඒකාබද්ධ විපක්ෂය මේ ගැන සතුට පළ කළත් අපට තිබෙන්නේ දුකක්. 2018 වසරේ ඔක්තෝබර් මස 26 දිනෙන් පසු ජනාධිපතිවරයා පොලිස් දෙපාර්තමේන්තුව පවරා ගැනීමෙන් පසු ඒ පිළිබද පරික්ෂණ නතර වුනා. ඉදිරියේ දී මේ පිළිබදව ද අපි සොයා බලනවා. රටේ සංවර්ධන ව්‍යාපෘති ද අඛණ්ඩව සිදු වෙනවා. අප්‍රේල් 21 දින සිදු වූ පාස්කු ප්‍රහාරයෙන් පීඩාවට පත්වූවන්ට පළමු අදියරේ වන්දි ගෙවීම අවසන් කර තිබෙනවා. දේවස්ථාන ඉදිකෙරෙමින් පවතිනවා.” “මරණීය දණ්ඩනය ක්‍රියාත්මක කිරීම පිළිබදව ඔබගේ අදහස කුමක් දැයි මාධ්‍ය වේදීන් මෙහිදී විමසා සිටියේය. ඊට පිළිතුරු ලබාදෙමින් සෞඛ්‍ය අමාත්‍යවරයා පැවැසුවේ ලෝකයේ මරණීය දණ්ඩනය ක්‍රියාත්මක කිරීම තුලින් අපරාධ අඩු වී නොමැති බව සංඛ්‍යා ලේඛණ වලින් ඔප්පුවී ඇති බවයි. ඇමරිකා එක්සත් ජනපදයේ ඇතැම් ප්‍රාන්තවල මරණීය දණ්ඩනය ක්‍රියාත්මක වන අතර, එම ප්‍රාන්තවල ද අපරාධ අඩු වී නැහැ.” “ජනාධිපතිවරණය සදහා ගෝඨාභය රාජපක්ෂ මහතා ඉදිරිපත් වීම අභියෝගයක් නොවෙයි.” එයා ඉදිරිපත්වීම අපට හොද බව ද සෞඛ්‍ය අමාත්‍යවරයා මාධ්‍ය වේදීන් නැගූ ප්‍රශ්ණයකට පිළිතුරු ලබාදෙමින් කියා සිටියේය. මාකදුරේ මධූෂ් හෙළි කළ තොරතුරු පිළිබදව ද සෞඛ්‍ය අමාත්‍යවරයා මෙසේ පැවැසීය. “මාකදුරේ මධූෂ් හෙළි කළ කරුණූ වලට අනුව චෝදනා ලැබූවන් ඉදිරියේ දී අත්අඩංගුවට ගන්නවා. පොලිස් විශේෂ කාර්ය බලකාය නීතිවිරෝධී මත්ද්‍රව්‍ය අත්අඩංගුවට ගන්නා විට හෙළිකොප්ටරයෙන් ගොස් ඒවා බේරා ගත් දේශප්‍රේමි නායකයා පිළිබදව ද මාකදුරේ මධූෂ් කරුණු ඉදිරිපත් කර තිබෙනවා. ඒ අනුව ඉදිරියේ දී ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රීවරයෙකු අත්අඩංගුවට ගැනීමට නියමිතයි. රජයට සම්බන්ධ දේශපාලනඥයින් සිව් දෙනෙකු පිළිබදව ද මාකදුරේ මධූෂ් කරුණු හෙළිකර ඇති අතර, ඔවුන් මධූෂ් සමග ඇතැම් අවස්ථා වල දී සාකච්ඡා පවත්වා තිබෙනවා.” මෙම අවස්ථාවට රාජ්‍ය ඖෂධ නිෂ්පාදන නීතිගත සංස්ථාවේ සභාපති වෛද්‍ය සයුර සමරසුන්දර, මහනුවර මහ රෝහලේ අධ්‍යක්ෂ වෛද්‍ය සමන් රත්නායක, විශේෂඥ වෛද්‍යවරුන් වන අනිල් අබේවික්‍රම, පී.ජී හරිස්චන්ද්‍ර, භාතිය අලගොඩ, වෘත්තිය සමිති නායකයෙකු වන රවී කුමුදේශ් එක්ව සිටියහ.", "URL": "https://sinhala.adaderana.lk/news.php?nid=113395", "Category": null, "Parent URL": null}