{"Source": "Adaderana", "Timestamp": "December 21, 2018 01:44 pm", "Headline": "කුණු දැමීමට විරුද්ධ වී පිරිසක් පාරට", "News Content": "තඹුත්තේගම ඔරුගල්යාය ප්‍රදේශයට කසල බැහැර කිරීමට විරෝධය පලකරමින් ප්‍රදේශවාසීන් විරෝධතාවක නිරත විය. විරෝධතාකරුවන් පවසන්නේ මෙම ස්ථානයට කසල බැහැර කිරීම හේතුවෙන් කුඩා ළමුන් ඇතුළු ජනතාව නිරන්තරයෙන් රෝගී තත්ත්වයන්ගෙන් පීඩා විදින බවයි. තලාව ප්‍රාදේශීය සභාව මඟින් අනුරාධපුර තඹුත්තේගම - ඔරුගල්යාය ප්‍රදේශයට කැලි කසල බැහැර කිරීමට විරෝධය පලකරමින් ප්‍රදේශවාසීන් ඊයේ දහවල් ඔරුගල්යාය කසල ප්‍රතිචක්‍රීකරණ මධ්‍යස්ථානය ඉදිරිපිටට පැමිණ විරෝධතාවයේ නිරත විය. කසල ගැටලුව සම්බන්ධයෙන් මීට පෙර අවස්ථා ගණනාවකදී තලාව ප්‍රාදේශීය සභාව වෙත දැනුම්දී ඇති බවත් මෙතෙක් කිසිදු විසදුමක් ලැබී නොමැති බවත් විරෝධතාකරුවන් සඳහන් කළහ. මේ අතර විරෝධතාව පැවැත්වෙන ස්ථානයට තලාව ප්‍රාදේශීය සභාවේ ලේකම්වරිය පැමිණ ගැටලුව සම්බන්ධයෙන් සාකච්ඡා කරනු ලැබීය. අප වාර්තාකරු සඳහන් කළේ තලාව ප්‍රාදේශීය සභාවේ ලේකම්වරිය පිටවයාමට සූදානම්වන අවස්ථාවේදී ප්‍රදේශවාසීන් නොසන්සුන්කාරී ලෙස හැසිරුණු බවයි. නැවත මෙම ස්ථානයට කසල බැහැර කිරීමට ඉඩ ලබා නොදෙන බව පවසන විරෝධතාකරුවන් පැයක පමණ කාලයක් එම ස්ථානයේ රැඳී සිටීමෙන් අනතුරුව විසිර ගියහ.", "URL": "https://sinhala.adaderana.lk/news.php?nid=101100", "Category": null, "Parent URL": null}