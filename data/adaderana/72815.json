{"Source": "Adaderana", "Timestamp": "May 4, 2017 03:26 pm", "Headline": " මේ පහත් උත්සාහයක්", "News Content": "මෙරට වෛද්‍ය අධ්‍යාපනය සහ ගුණාත්මක සෞඛ්‍ය සේවය ආරක්ෂා කිරීමට පෙරමුණ ගෙන ඇති විද්වතුන්ට හා වෘත්තීයවේදීන්ට මේ වන විට විවිධ තර්ජන හා අඩන්තේට්ටම් සිදුවෙමින් පවතින බව රජයේ වෛද්‍ය නිලධාරීන්ගේ සංගමය පවසයි.මෙම තත්ත්වය බියවැද්දවීම් තුළින් තම පෞද්ගලික වුවමනාවන් ඉටු කරගැනීමට දරන පහත් උත්සාහයක් බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය නවීන්ද සොයිසා මහතා පවසයි.මෙවැනි ක්‍රියා තම සංගමය තරයේ හෙලා දකින බව පවසන වෛද්‍ය නවීන්ද සොයිසා මහතා රෝගී ජනතාවගේ අයිතිවාසිකම් රැකගැනීම සඳහා ගෙන යන අරගලය බියවැද්දවීම් තුළින් නතර කළ නොහැකි බව පෙන්වා දෙයි.හෙට දිනයේ ක්‍රියාත්මක කිරීමට නියමිත ඒකාබද්ධ වැඩ වර්ජනය සම්බන්ධයෙන් අද කොළඹ පැවති මාධ්‍ය හමුවකදී අදහස් දක්වමින් ඔහු මේ බව කියා සිටියේය.එහිදී වැඩිදුරටත් අදහස් දැක්වූ වෛද්‍ය නවීන්ද සොයිසා මහතා පැවසුවේ තම ඉල්ලීම් සම්බන්ධයෙන් සාධාරණ විසඳුමක් නොලැබුණහොත් ඉදිරියේදී අඛණ්ඩ, පුළුල් වෘත්තීය සමිති ක්‍රියාමාර්ගයකට අවතීර්ණවීමට සිදුවන බවයි.", "URL": "https://sinhala.adaderana.lk/news.php?nid=72815", "Category": null, "Parent URL": null}