{"Source": "Adaderana", "Timestamp": "May 18, 2018 11:48 am", "Headline": "නාමල්ට රට යන්න තිබූ තහනම ඉවතට-නීති උපදෙස් දෙන්න නීතිපතිට අධිකරණයෙන් කැඳවීමක්", "News Content": "ඉකුත් රජය සමයේ මෙරට රගර් ක්‍රීඩාවේ අභිවෘද්ධිය සඳහා ක්‍රිෂ් නැමැති ඉන්දියානු සමාගමකින් ලබාදුන් රුපියල් මිලියන 70ක මුදලක් සාවද්‍ය ලෙස පරිහරණය කළ බව කියන පාර්ලිමේන්තු මන්ත්‍රී නාමල් රාජපක්ෂ ට එරෙහිව සිදුකළ පරීක්ෂණ කටයුතු අවසන් කර වාර්තා සියල්ල නීතිපතිවරයා වෙත යොමුකර ඇති බව පොලිස් මූල්‍ය අපරාධ විමර්ශන කොට්ඨාසය කොළඹ කොටුව මහේස්ත්‍රාත් අධිකරණයට දන්වා සිටියේය. එම පැමිණිල්ල කොළඹ කොටුව මහේස්ත්‍රාත් ලංකා ජයරත්න මෙනවිය ඉදිරියේ කැඳවූ අවස්ථාවේදී පොලිසිය අධිකරණයට දන්වා සිටියේ සිද්ධියට අදාළ පරීක්ෂණ කටයුතු අවසන් කර වාර්තා සියල්ල නීතිපතිවරයා වෙත ලබාදී ඇති බවයි. එහෙත් මේ සම්බන්ධයෙන් නීතිපති උපදෙස් මෙතෙක් ලැබී නොමැති බව ද පොලිසිය අධිකරණයට දන්වා සිටියේය. ඉදිරිපත් වූ කරුණු සලකා බැලූ මහේස්ත්‍රාත්වරිය අදාළ පැමිණිල්ල නැවත ජූලි මස 13 වනදා කැඳවීමට නියම කළ අතර මේ සම්බන්ධයෙන් කඩිනමින් නීති උපදෙස් ලබා දෙන්නැයි නීතිපතිවරයා වෙත කැඳවීමක් යොමු කිරීමට ද නියම කළේය. මේ අතර විත්තියේ නීතිඥවරු කළ ඉල්ලීමක් පිළිගත් මහේස්ත්‍රාත්වරිය සැකකාර පාර්ලිමේන්තු මන්ත්‍රී නාමල් රාජපක්ෂ මහතාට අද(18) දින සිට ජුලි මස 13 වන දා දක්වා විදේශගතවීම සඳහා පනවා තිබූ තහනම් නියෝගය ඉවත් කිරීමට ද නියම කළේය.", "URL": "https://sinhala.adaderana.lk/news.php?nid=89323", "Category": null, "Parent URL": null}