{"Source": "Adaderana", "Timestamp": "September 3, 2010 12:33 pm", "Headline": "පනත නීති විරෝධීයි-ඒ ගැන දන්න ආණ්ඩුවේ අයට  කොන්දක් නෑ", "News Content": "නව ආණ්ඩුක්‍රම ව්‍යවස්ථා සංශෝධන පනත නීති විරෝධි බව එ.ජා.ප පාර්ලිමේන්තු මන්ත්‍රී මංගල සමරවීර මහතා පවසයි. ජනාධිපතිවරයාගේ දෙවෙනි ධූර කාලයට අදාළ ජනාධිපතිවරණය සම්බන්ධයෙන් පෙත්සමක් ශ්‍රේෂ්ඨාධිකරණය හමුවේ විභාග වෙමින් පවතිද්දී ජනාධිපතිවරණ ධූර කාලය සම්බන්ධයෙන් වන සීමාව ඉවත්කිරීමේ පනතක් සම්මත කර ගැනීමට උත්සාහ කිරීම නීති විරෝධී මෙන්ම සදාචාර විරෝධී බවද හෙතෙම කියා සිටියි. පසුගිය ජනාධිපතිවරණයේදී මෙන්ම මහ මැතිවරණයේදී ජනාධිපතිවරයා හෝ ආණ්ඩු පක්ෂයේ කිසිවෙකුත් ජනාධිපති ධූරයේ සීමාව ඉවත් කරන බවට පොරොන්දුවක් ජනතාවට ලබා නොදුන් බව සිහිපත් කළ සමරවීර මහතා හැකිනම් එසේ කී බවට ඔප්පු කරන්නැයි අභියෝග කරන බවද කියා සිටියේය. ඒ නිසා ජනතාව මෙම රජයට ජනවරමක් ලබාදුන්නේ නව ව්‍යවස්ථාවක් සම්පාදනය කරමින් ධූර කාලය දීර්ඝ කර ගැනීමට නොවන බවත්,මෙම නව ව්‍යවස්ථා සංශෝධනය ජනතාව අනුමත නොකරන බවත් හෙතෙම පෙන්වාදෙයි. ආණ්ඩු පක්ෂයට පාර්ලිමේන්තුව තුළ 2/3 ක බලයක් හිමිවූවද මේ රටේ ජනතාවගෙන් 2/3 ක් නියෝජනය නොකරන බවත්,රටේ බහුතර පිරිසක් නියෝජනය වන්නේ විපක්ෂය තුළ බවත් සමරවීර මහතා සඳහන් කළේය. පසුගිය ජනාධිපතිවරණයේදී වලංගු ඡන්ද සංඛ්‍යාවෙන් ආණ්ඩුවට ඡන්දය ප්‍රකාශ කර තිබුණේද 1/3 ක පමණක් බවද මංගල සමරවීර මහතා සිහිපත් කළේය. මේ මොහොත වන විටත් නොයෙකුත් වරදාන හා වරප්‍රසාද වලට යටවී ඇතැම් අය ආණ්ඩුවට එක්වෙද්දී ජනාධිපතිවරයා ගමන් ගන්නා ඒකාධිපති ගමනට විරුද්ධව ආණ්ඩුව තුළම කළකිරීමෙන් සිටින අය සිටියද ඒ අයට තම මතය වෙනුවෙන් පෙනී සිටීමට කොන්දක් නැති බවද සමරවීර මහතා වැඩිදුරටත් කියා සිටියේය. ශ්‍රී ලංකා නිදහස් පක්ෂයේ පිරිස් අරලියගහ මන්දිරයට කැඳවා වටේටම ජනාධිපති ආරක්ෂක නිලධාරීන් යොදවා අත උස්සන්නැයි කී විට කොහොමත් අත උස්සන බවත්,අත උස්සා ආපසු එනවිට මේවාට විරුද්ධව යමක් කළ නොහැකිදැයි විපක්ෂයෙන් අසන බවද අවධාරණය කළේය.", "URL": "https://sinhala.adaderana.lk/news.php?nid=10617", "Category": null, "Parent URL": null}