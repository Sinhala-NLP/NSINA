{"Source": "Adaderana", "Timestamp": "December 3, 2010 08:26 am", "Headline": "නීතිවිරෝධී සත්ත්ව ඝාතන තහනමට රජයට බලකරන පෙත්සම විභාගයට අවසර ලැබෙයි", "News Content": "සත්ත්ව හිංසා හා නීතිවිරෝධී සත්ත්ව ඝාතන තහනම් කිරීමේ නීති ක්‍රියාත්මක කරන්නැයි රජයට බලකිරීමේ නියෝගයක් නිකුත් කරන ලෙස ඉල්ලා ගොනු කළ පෙත්සමක් විභාග කිරීමට අභියාචනාධිකරණය අවසර ලබාදී තිබේ. ඒ අනුව පෙත්සම සම්බන්ධයෙන් ජනවාරි 14 වැනිදා කරුණු දක්වන ලෙස පොලිස්පති, වනජීවී බලධාරීන් ඇතුළු පාර්ශවවලට අධිකරණය ඊයේ(02) නොතීසි නිකුත් කරනු ලැබීය. සත්ත්ව හිංසා හා ඝාතන වැළැක්වීම සඳහා පනත් ගණනාවක් පැවතිය ද බලධාරීන් විසින් ඒවා නිසි පරිදි ක්‍රියාත්මක නොකරන බව පෙත්සම්කරුවන් කියා සිටියි. නීතිවිරෝධී සත්ත්ව ඝාතන සිදුකිරීම සඳහා බලපත්‍ර ලබාදෙන පශු වෛද්‍ය බලධාරීන්ට දඩුවම් පැමිණවීමේ වැඩපිළිවෙළක් සකස් කරන‍ ලෙස වගඋත්තකරුවන්ට නියෝගයක් පනවන ලෙස ද පෙත්සමෙන් ඉල්ලා තිබේ.", "URL": "https://sinhala.adaderana.lk/news.php?nid=12560", "Category": null, "Parent URL": null}