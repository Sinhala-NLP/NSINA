{"Source": "Adaderana", "Timestamp": "July 23, 2019 05:39 pm", "Headline": "රුසියානු ගුවන් යානයක් දකුණු කොරියාවේ ඉලක්කයක් වෙයි", "News Content": "රුසියානු ගුවන්යානාවක් ඉලක්ක කර ප්‍රහාර එල්ල කිරීමට දකුණූ කොරියාව කටයුතු කර තිබේ. අදාළ යානා සිය ගුවන්සීමා උල්ලංඝනය කළ බැවින් මෙසේ අනතුරු ඇගවීමේ ප්‍රහාර දියත් කළ බව ඔවුන් වැඩිදුරටත් පවසයි. සිය ගුවන් සීමාව උල්ලංඝනය කළ, රුසියානු මුර සේවා ගුවන්යානාවක් වෙත අනතුරු ඇඟවීමේ වෙඩි ප්‍රහාර එල්ල කළ බව දකුණු කොරියාව නිවේදනය කර තිබේ. විදෙස් පුවත් පවසන්නේ දෙරට අතර මේ ආකාරයේ අර්බුදයක් උද්ගතවූ පළමු අවස්ථාව මෙය බවයි. අදාළ රුසියානු යානාව දෙවරක්ම තමන්ට අයත් ටකේෂිමා දූපත්වලට ඉහළ අහස ආක්‍රමණය කළ බව දකුණු කොරියාව පවසයි. ඒ හේතුවෙන් අදාළ යානාව ඉලක්ක කර, තම ප්‍රහාරක යානා යොදවා වෙඩි පහර සියගණනක් එල්ල කළ බවට දකුණු කොරියාව පිළිගෙන තිබේ. මේ අතර රුසියාව අදාළ වාර්තා තරයේ ප්‍රතික්ෂේප කරමින් කිසිදු ආකාරයක ගුවන්සීමා උල්ලංඝනය කිරීමක් සිදුනොවුණු බව පවසයි. එමෙන්ම තම රටට අයත් යානා ද්විත්වයක් ජාත්‍යන්තර ගුවන් සීමාවේ පියාසර කරමින් අභ්‍යාසවල නිරත වුවත්, දකුණු කොරියාව සිය යානා වෙත ප්‍රහාර එල්ල නොකළ බවද රුසියානු වාර්තාවල වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=114832", "Category": null, "Parent URL": null}