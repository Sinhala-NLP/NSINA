{"Source": "Adaderana", "Timestamp": "March 26, 2017 04:52 pm", "Headline": "H1N1 නිසා ගර්භනී මව්වරුන් 2ක් මරු දකියි", "News Content": "ඉන්ෆ්ලුවෙන්සා එච්.වන්.එන්.වන් වැළදීමෙන් ගර්භනී කාන්තාවන් දෙදෙනෙකු මියගොස් තිබේ. පවුල් සෞඛ්‍ය කාර්යාංශයේ ප්‍රජා වෛද්‍ය විශේෂඥ කපිල ජයරත්න මහතා සඳහන් කළේ කැබිතිගොල්ලෑව සහ වව්නියාව ප්‍රදේශවලින් එම මරණ වාර්තා වී ඇති බවයි. ඉන්ෆ්ලුවෙන්සා එච්.වන්.එන්.වන් වෛරස් උණ රෝගය මේ වන විට දිවයිනේ විවිධ ප්‍රදේශවල පැතිර යන බව සඳහන්ය. ගර්භනී කාන්තාවන් කුඩා ළමුන් නිදන්ගත රෝග වලින් පෙළෙන්නන් හා වයස්ගත පුද්ගලයන් මෙම වෛරසයට පහසුවෙන් ගොදුරුවීමේ අවදානමක් පවතියි. උණ, හෙම්බිරිස්සාව, කැස්ස හා සන්ධිවල ඇති වන අධික වේදනාව මෙම එච්.වන්.එන්.වන්. වෛරසයේ මුලික රෝග ලක්ෂණ බව ප්‍රජා වෛද්‍ය විශේෂඥ කපිල ජයරත්න මහතා සඳහන් කළේය. කඩිනම් වෛද්‍ය ප්‍රතිකාර සඳහා යොමුවීම තුළින් මෙම රෝගය සුව කරගත හැකි බව ද කපිල ජයරත්න මහතා කියා සිටියේය.", "URL": "https://sinhala.adaderana.lk/news.php?nid=71384", "Category": null, "Parent URL": null}