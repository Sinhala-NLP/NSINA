{"Source": "Adaderana", "Timestamp": "March 19, 2010 04:23 pm", "Headline": "මව්පියන් අහිමි දරුවන් නිසි භාරකාරත්වයට", "News Content": "සුනාමි ව්‍යවසනයේදී මව, පියා හෝ දෙදෙනාම අහිමි වු දරුවන් නිසි භාරකාරත්වයට පත් කිරීමේ තවත් අදියරක් අද ක්‍රියාත්මක විය. ජාතික ළමාරක්ෂණ අධිකාරියේ මෙහෙයවීම ය‍ටතේ සුනාමි කැපකරු මාපිය ඇගයීම් මණ්ඩලය මගින් මෙම වැඩසටහන ක්‍රියාවට නංවා තිබේ. වැඩපිළිවෙල යටතේ දරුවන් 17 දෙනෙකු නිසි භාරකාරත්වයට පත් කිරීමේ නීත්‍යනූකූල කටයුතු අද සිදුකෙරුණු බව ළමාරක්ෂණ අධිකාරිය සඳහන් කළේය. තවත් දරුවන් විසි දෙදෙනෙකු අප්‍රේල් පළමු වැනි දින නිසි භාරකාරත්වයට පත් කිරීමට නියමිත බව ජාතික ළමාරක්ෂණ අධිකාරිය පවසයි.", "URL": "https://sinhala.adaderana.lk/news.php?nid=7389", "Category": null, "Parent URL": null}