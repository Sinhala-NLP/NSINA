{"Source": "Adaderana", "Timestamp": "January 10, 2012 02:21 pm", "Headline": "නිරූපමා‍ගේ සැමියාට තමිල්නාඩුවේ දී පහරදීලා", "News Content": "තමිල්නාඩුවේ, රාමේෂ්වරම්හි පූජාවක් සඳහා සහභාගි වූ ශ්‍රී ලාංකිකයකු එම පූජාව සිදුකළ පූජකවරයාගේ නිවසෙහි රැඳීසිටියදී පහරකෑමකට ලක්ව ඇති බව PTI පුවත් සේවය වාර්තා කරයි. රාමේෂ්වරම්හි පිහිටි රාමනාදස්වාමි හින්දු කෝවිලේ පූජකවරයාගේ නිවසට එම්.ඩී.එම්.කේ පක්ෂයට හා නාම් තමිලන් සංවිධානයට සම්බන්ධ බවට සැකකරන පිරිසක් විසින් මෙසේ පහරදී ඇති බව සඳහන්ය. මෙම පහරකෑමට ලක්වූ ශ්‍රී ලාංකිකයා ජනාධිපති මහින්ද රාජපක්ෂ මහතාගේ ඥාතිවරයෙකු බව PTI පුවත් සේවය වැඩිදුරටත් පවසයි. එසේම මෙසේ පහරකෑමට ලක්ව ඇත්තේ නිරූපමා රාජපක්ෂ නියෝජ්‍ය අමාත්‍යවරියගේ ස්වාමි පුරුෂයා බව ද හින්දු පුවත් සේවය වාර්තා කරයි. තිරුකුමාරන් නඩේසන් නැමති මෙම ශ්‍රී ලාංකිකයා සමග පූජා වතාවත් සිදුකරමින් සිටිය දී පැමිණි පිරිසක් සිය නිවසෙහි ගේට්ටුව හා දොර කඩාබිඳදමමින් ගල් මුල් හා සෙරෙප්පු නිවස වෙත දමා ගැසූ බව පූජක ආර්. සී. ආනන්ධ දික්ෂිතර් ප්‍රකාශ කර තිබේ. එම පිරිස ශ්‍රී ලංකා ජනාධිපතිවරයාට එරෙහිව විරෝධතා පාඨ කියමින් මෙසේ පහරදීම සිදුකළ බවත්, එම පහරදීම් නිසා තමන්ට සුළු තුවාල සිදුවූ බවත් එම පූජකවරයා සඳහන් කර ඇති බව PTI පුවත් සේවය පවසයි. සිය පුතු වෙනුවෙන් පූජාවක් පැවැත්වීම වෙනුවෙන් රාමේෂ්වරම් වෙත පැමිණි බව එම පුවත් සේවය වෙත අදහස් දක්වමින් තිරුකුමාරන් නඩේසන් ප්‍රකාශ කර තිබේ. කෙසේවෙතත් ශ්‍රී ලංකා රජයේ ඉදිරිය වෙනුවෙන් මෙම පූජාව සිදුකරන බවට කිසිවකු හෝ විසින් පතුරුවන ලද දූෂමාන ආරංචියක් නිසා මෙම පහරදීම සිදුවූ බව ඔහු සඳහන් කර ඇත. ආරක්ෂාව සඳහා පූජකවරයාගේ නිවස තුළ සහ නිවසින් පිටත පොලිස් නිලධාරීන් රැඳවූ බව පොලිසිය ප්‍රකාශ කළ බව ද PTI පුවත් සේවය සඳහන් කරයි.", "URL": "https://sinhala.adaderana.lk/news.php?nid=21290", "Category": null, "Parent URL": null}