{"Source": "Adaderana", "Timestamp": "February 17, 2017 03:04 pm", "Headline": "නොරොච්චෝල්හි  උණුසුම් ජලයෙන්  සාගර ජීවීන්ට හානි වේ දැයි සොයා බලයි", "News Content": "නොරොච්චෝලේ ගල් අඟුරු බලාගාරයේ නිකුත් කරන උණුසුම් ජලය හේතුවෙන් සාගර ජීවීන්ට, පැලෑටි වලට සහ සාගර පතුලට බලපෑමක් වන්නේ ද යන්න සොයාබැලීම සඳහා නාරා ආයතනය පර්යේෂණ ආරම්භ කර තිබේ.ධීවර හා ජලජ සම්පත් සංවර්ධන අමාත්‍යාංශය සඳහන් කළේ පසුගියදා අමාත්‍ය මහින්ද අමරවීර මහතාගේ ප්‍රධානත්වයෙන් පැවති සාකච්ඡාවක දී මේ පිළිබද අවධානය යොමු වූ බවය . නොරොච්චෝලේ ගල් අඟුරු බලාගාරය විසින් බැහැර උණුසුම් ජලය ඒ අසළ පිහිටි සාගර කලාපයට පොම්ප කරන අතර එම උණුසුම් ජලය මඟින් සාගරයට සහ සාගර සම්පත් වලට බලපෑමක් සිදුවන බවට පරිසර සංවිධාන සහ ධීවර ප්‍රජාව ධීවර හා ජලජ සම්පත් සංවර්ධන අමාත්‍යාංශයට පැමිණිලි කර තිබූ බව සඳහන්වේ.ඒ අනුව අමාත්‍ය මහින්ද අමරවීර මහතා විසින් මේ පිළිබදව සාකච්ඡාවක් කැඳවා ඇති අතර නාරා ආයතනය මේ සම්බන්ධයෙන් සිදුකරන පර්යේෂණය තවදුරටත් අඛණ්ඩව සිදුකරන ලෙස එහිදී උපදෙස් ලබාදී තිබේ.කිසියම් බලපෑමක් එල්ල වී ඇත්නම් ධීවර ප්‍රජාව සහ සෙසු ජනතාව ඉන් මුදාගැනීමේ විකල්ප වැඩපිළිවෙලක් ක්‍රියාත්මක කිරීමට එම සාකච්ඡාවේදී තීරණය වූ බව ධීවර හා ජලජ සම්පත් සංවර්ධන අමාත්‍යාංශය සඳහන් කළේය.කෙසේවෙතත් නොරොච්චෝලේ ගල් අඟුරු බලාගාරය මඟින් බැහැර කරන උණුසුම් ජලය සාගරයට මුදා නොහැර ඒවා සිසිල් කර ඉන් පසුව සාගරයට යෙදීම හෝ භූගත කිරීමේ වැඩපිලිවෙළක් සකස් කිරීම පිළිබදව ද අවධානය යොමු වී ඇති බව මහින්ද අමරවීර අමාත්‍යවරයා එහිදී ප්‍රකාශ කර තිබේ.", "URL": "https://sinhala.adaderana.lk/news.php?nid=69748", "Category": null, "Parent URL": null}