{"Source": "Adaderana", "Timestamp": "April 27, 2017 12:35 pm", "Headline": " උතුරු නැගෙනහිර හර්තාලයෙන් ජන ජීවිතයට බාධා", "News Content": "උතුරු සහ නැගෙනහිර පළාත්වල අද(27) දිනයේ ක්‍රියාත්මක කර ඇති හර්තාල් ව්‍යාපාරය හේතුවෙන් එම පළාත්වල ජන ජීවීතයට බාධා එල්ල වී තිබේ. යුද සමයේ අතුරුදන්වූ පුද්ගලයින් සොයා දෙන ලෙස බලකිරීම හා ඉඩම් යළි ලබා දෙන ලෙස රජයට බලකිරීම ඇතුළු කරුණු මුල්කරගනිමින් අද පෙරවරු 06.00ට ආරම්භ වූ හර්තාල් ව්‍යාපාරය පස්වරු 06.00 දක්වා ක්‍රියාත්මක කිරීමට නියමිතය.අතුරුදන් වූ පුද්ගලයින්ගේ ඥාතීන් ඇතුළු පිරිසක් එක්ව සංවිධානය කරන මෙම හර්තාල් ව්‍යාපාරය සඳහා උතුරු නැගෙනහිර පළාත් නියෝජනය කරන දේශපාලන පක්ෂ සහ සංවිධාන රැසක් සහයෝගය පළ කර තිබේ.හර්තාල් ව්‍යාපාරයට සහය දැක්වීමේ අරමුණින් අද රැස්වු උතුරු පළාත් සභා සැසිවාරය ද කල් දැමීමට තීරණය කර තිබේ.හර්තාල් ව්‍යාපාරයෙන් වව්නියාව, මන්නාරම ඇතුළු ප්‍රදේශවල ජනජීවිතයටද බාධා එල්ල වී තිබේ.එනම් යාපනය හා මඩකළපුව දිස්ත්‍රික්ක වල බැංකු වසා දමා ඇති බවත්, ගමනා ගමන බාධා හේතුවෙන් දෛනික කාර්යාල සේවාවන් බොහොමයක්ද අඩාල වී ඇති බව අද දෙරණ ප්‍රාදේශීය වාර්තාකරු නිශ්ශංක මාධව මහතා පැවසුවේය.කෙසේවෙතත් අතුරුදන්වූවන්ගේ ඥාතීන්ගේ උද්ඝෝෂණය හේතුවෙන් “ඒ නයින්“ මාර්ගයේ ගමනාගමන කටයුතුවලට එල්ල වී තිබු බාධාවන් මේ වන විට ඉවත් කිරීමට පියවර ගෙන තිබේ. කෙසේවෙතත් රජය සමඟ සහයෝගයෙන් කටයුතු කරන දෙමළ ජාතික සන්ධානය ජනතාවගේ මෙම ගැටළු විසඳීමට මැදිහත් විය යුතු බව ද්‍රවිඩ එක්සත් විමුක්ති පෙරමුණේ ලේකම් ආනන්ද සංගරී මහතා පැවසුවේය.මේ අතර උතුරු නැගෙනහිර ඉඩම් ජනතාව වෙත යළි ලබාදීම සම්බන්ධයෙන් අද දෙරණ නැවත පදිංචි කිරීම් අමාත්ය ඩි.එම්.ස්වාමිනාදන් මහතාගෙන් විමසීමක් කළ අතර අමාත්‍යවරයා කියා සිටියේ ත්‍රිවිද හමුදාව යටතේ පැවති ඉඩම් අක්කර 70,000කට අධික ප්‍රමාණයක් 2009 වසරේ සිට මේ දක්වා කාලය තුළ ජනතාව වෙත ලබාදීමට කටයුතු කර ඇති බවයි.", "URL": "https://sinhala.adaderana.lk/news.php?nid=72539", "Category": null, "Parent URL": null}