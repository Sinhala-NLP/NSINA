{"Source": "Adaderana", "Timestamp": "November 27, 2017 11:04 am", "Headline": " මීටර් 3400ක් උසට කළු දුමාරයක්-අනතුරු ඇඟවීම් නිකුත් කරයි", "News Content": "බාලි දූපතේ පිරිස් සඳහා බලධාරීන් විසින් ඉහළම මට්ටමේ අනතුරු ඇඟවීමේ නිවේදන නිකුත් කර තිබේ. ඉන්දුනීසියාවේ බාලි දූපතේ අගුන් ගිනි කන්ද සක්‍රීයවීම හේතුවෙන් එරට බලධාරීන් විසින් මෙම අනතුරු ඇඟවීමේ නිවේදන නිකුත් කර තිබේ. ගිනි කන්දේ සිට මීටර් 3400ක් පමණ උසකට කළු දුමාරය නිකුත් වෙමින් පවතින අතර අවට මාර්ග ගොඩනැගිලි රථවාහන ආදීය අළුවලින් වැසී ඇති බව වාර්තා වෙයි. ගිනි කන්ද අවට කිලෝමීටර් 10ක පමණ ප්‍රදේශය අවදානම් කලාපයක් ලෙස නම් කර තිබේ. මේ හේතුවෙන් බාලි දූපතේ ප්‍රධාන ගුවන් තොටුපල ද තාවකාලිකව වසාදමා ඇති අතර පුද්ගලයින් 1000කට වැඩි පිරිසක් තාවකාලික කඳවුරුවෙත යොමු කර ඇති බව එරට බලධාරීන් පවසයි.", "URL": "https://sinhala.adaderana.lk/news.php?nid=80606", "Category": null, "Parent URL": null}