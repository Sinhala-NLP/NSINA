{"Source": "Adaderana", "Timestamp": "July 29, 2017 11:22 pm", "Headline": "දීප ව්‍යාප්ත පාසල් ඩෙංගු මර්දන පවිත්‍රතා වැඩසටහන ඇරඹේ", "News Content": "දිවයිනේ සියලුම පාසල් ඩෙංගුවලින් තොර කලාපයන් බවට පත්කිරීම අරමුණු කරගනිමින් ක්‍රියාත්මක ඩෙංගු මර්දන විශේෂ ශ්‍රමදාන වැඩසටහන අධ්‍යාපන අමාත්‍ය අකිල විරාජ් කාරියවසම් මහතාගේ මූලිකත්වයෙන් ආරම්භ විය. ඊයේ,(28) අද (29) සහ හෙට (30) යන තෙදින තුළ ඩෙංගු මර්දන විශේෂ ශ්‍රමදාන වැඩසටහනක් දිවයිනේ සෑම පාසලකම ක්‍රියාත්මක කිරීමට අධ්‍යාපන අමාත්‍යාංශය කටයුතු යොදා තිබේ. ඒ අනුව, පාසල් දරුවන්, ආදි ශිෂ්‍යයින්, දෙමව්පියන් ඇතුළු පාසල් ප්‍රජාවගේ සහභාගීත්වය ද ඇතිව ප්‍රාදේශීය සෞඛ්‍ය වෛද්‍ය නිලධාරීන්ගේ සහයෝගය ද ලබාගනිමින් මෙම වැඩසටහන සියලු පාසල් තුළ ක්‍රියාත්මක කර තිබේ. ඊට අධ්‍යාපන අමාත්‍යවරයා ඉල්ලීම මත ත්‍රිවිධ හමුදාව,පොලීසිය සහ සිවිල් ආරක්ෂක බලකායේ දායකත්වයද ලබා දී තිබුණි. මේ සම්බන්ධයෙන් අදහස් දැක්වූ අධ්‍යාපන අමාත්‍යවරයා නිරන්තරයෙන් තම අවට පරිසරය පවිත්‍රව තබාගැනීම සඳහා කටයුතු කිරීම පාසල් දරුවන් ඇතුලු සියලු පුරවැසියන්ගේ ජීවන පුරුද්දක් වශයෙන් පැවතිය යුත්තක් බව අවධාරණය කළේය. පාසල්වල ජලය රැඳෙන ස්ථාන පිළිසකර කිරීමට අවශ්‍ය පියවර ගැනීමට උපදෙස් ලබා දී ඇති බව සඳහන් කළ අමාත්‍යවරයා මැසි මදුරුවන් බෝ නොවීම සඳහාත් පාසල් පරිශ්‍ර පරිසර හිතකාමී ප්‍රියජනක ස්ථාන ලෙස සකස් කිරීමටත් විශේෂ වැඩසටහනක් අරඹා ඇති බවද සිහිපත් කළේය. ඒ අනුව ප්‍රදේශයේ පවතින භූ විෂමතාවයන්ද සැලකිල්ලට ගනිමින් ප්‍රධාන සැලසුමකට (Master plan) අනුව සියලු ඉදිකිරීම් සිදු කිරීමට නිලධාරීන්ට උපදෙස් ලබා දී ඇති බවද අමාත්‍යවරයා සඳහන් කළේය. එමෙන්ම මීට සමගාමීව පාසල් නිවාඩු කාළයේ සෑම ඉරිදා දිනකදී ම පාසල් පිරිසුදු කිරීමේ වැඩසටහන් ක්‍රියාත්මක කරන ලෙසටද නිලධාරීන්ට දැනුම් දී ඇති අතර තෙවන වාරය සඳහා පාසල් ආරම්භ කිරීමට පෙර දිනයේ ද විශේෂ පවිත්‍රතා වැඩසටහනක් ක්‍රියාත්මක කිරීමට ද නියමිතය.", "URL": "https://sinhala.adaderana.lk/news.php?nid=75753", "Category": null, "Parent URL": null}