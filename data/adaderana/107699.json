{"Source": "Adaderana", "Timestamp": "April 9, 2019 03:11 pm", "Headline": "මස් කරන්න ගිය දින 15ක් වයසැති වසු පැටියා", "News Content": "ඉපදී දින පහළොවක් පමණ ගත වූ කුඩා වසු පැටියකු සහ එළදෙනක මස් පිණිස ඝාතනයට සූදානම් කර තිබියදී බේරා ගෙන පොලිසියට බාර දීමට ගලේවෙල මොරගොල්ල ප්‍රදේශ වාසීන් අද (08) කටයුතු කර ඇත. ගලේවෙල මොරගොල්ල රාලලාරොටවැව ප්‍රදේශයේ පොල්වත්තක බැඳ සිටි ඉපදී දින 15 ක පමණ කුඩා වසු පැටියත් එළදෙනක් රාත්‍රී කාලයේ අතුරුදන් වී තිබීමත් සමඟ එම සතුන්ගේ හිමිකරු සහ සතුන් බලා ගත් බව කියන ගොවියා ද ප්‍රදේශවාසීන් සමඟ ප්‍රදේශය පුරා එම සතුන් දෙදෙනා සොයා ඇත. දින එක හමාරක පමණ කාලයක් ගතවන තුරුත් පැටවා සහ එළදෙන සොයා ගැනීමට නොහැකිවූ තැන ප්‍රදේශවාසීන්ගෙන් තොරතුරු විමසමින් යන අවස්ථාවේ දී කුඩා වසු පැටියකු සහ එළදෙනක දක්කාගෙන යන පුද්ගලයකු පිළිබඳව ප්‍රදේශවාසියකු දැක ඒ පිළිබඳව ව්‍යාපාරිකයාට දැනුම්දී ප්‍රදේශය පුරා දැඩි සෝදිසි මෙහෙයුමක් සිදු කර ඇති බව අද දෙරණ වාර්තාකරු පවසයි. ඒ අවස්ථාවේදී ගලේවෙල බුලනවැව ප්‍රදේශයේ හරක් මස් කඩයකට ඝාතනය කිරීම සඳහා හරකුන් අලෙවිකරණ රැකියාවේ නිරත පුද්ගලයෙකු හරක් මිලදී ගෙන ගාල් කොට ඇති ස්ථානයක මේ කුඩා පැටවා සහ එළදෙන බැඳ ඇති බවට ලැබුණු තොරතුරක් මත ප්‍රදේශවාසීහු පරීක්ෂාකිරීමේදී පැටවා සහ එළදෙනක් සොයාගෙන තිබේ. පසුව මේ පිළිබඳව ගලේවෙල පොලිසියට පැමිණිලි කිරීමත් සමඟ පොලිසිය නිලධාරීන් පැමිණ දින 15 ක් වයසැති කුඩා වසු පැටියත් එළදෙන මෙම එළදෙන ළඟ තබාගත් හරක් මස් වෙළඳසැලකට මස් සැපයුම්කරු ද සැකපිට අත්අඩංගුවට ගෙන ඇත. ඔහුගෙන් ප්‍රශ්න කිරීමේදී හෙළි වී ඇත්තේ වෙනත් පුද්ගලයෙකු විසින් මෙම කුඩා පැටවා සහ මව තමාට අලෙවි කළ බවය. එම පුද්ගලයා පිළිබඳව තොරතුරු ලබාගත් පොලිසිය ඔහු සිටින ගලේවෙල මොරගොල්ල ප්‍රදේශයේ නිවසට ගිය ද එම පුද්ගලයා අද ප්‍රදේශයෙන් පලා ගොස් ඇතැයි පොලිසිය කියයි. ප්‍රදේශවාසීන් සහ මෙම සතාගේ හිමිකරුවන් දැඩි ලෙස මහන්සි නොවුණා නම් මේ වන විටත් මෙම පැටවාත් එළදෙනක් මස් වීමට ඉඩ තිබූ බව පොලිසිය කියයි. මේ වන විට මෙම වසු පැටියා සහ එළදෙන ගලේවෙල පොලිසියේ පිටුපස ගැටගසා තිබෙන අතර පොලිස් නිලධාරීන්ගේ ආරක්ෂාව රැකවරණය මත මෙම සතුන් දෙදෙනා පොලිස් භූමියේ බැඳ ආහාර වතුර ලබාදුනු ලබයි. ගලේවෙල පොලිසිය පරීක්ෂණ පවත්වයි.", "URL": "https://sinhala.adaderana.lk/news.php?nid=107699", "Category": null, "Parent URL": null}