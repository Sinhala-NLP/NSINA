{"Source": "Adaderana", "Timestamp": "June 19, 2019 05:02 pm", "Headline": "රජය කටයුතු කරන්නේ රටේ ජනතාවටද නැතිනම් පිටරැටියන්ද?-මහින්ද", "News Content": "වත්මන් රජය මේ වන විට කටයුතු කරන්නේ රටේ ජනතාවටද නැතිනම් පිටරැටියන්ටදැයි සැකයක් පවතින බව විපක්‍ෂ නායක මහින්ද රාජපක්‍ෂ මහතා පවසයි. පාර්ලිමේන්තුවේ උපදේශකයකුට ඇමරිකානු රජය විසින් වැටුප් ගෙවන බවත් සෑම අයතනයකම එවැනි විදේශවලින් වැටුප් ලබන පිරිස සිටින බවත් එම පිරිසගෙන් විශේෂඥ උපදෙස් ලබා ගන්නා බවත් පැවසුවද ඒ සඳහා ලිඛිත ලියකියවිලි නොමැති බවත් විපක්ෂ නායකවරයා පෙන්වා දෙයි. විදේශයන්වලින් වැටුප් ලබන පිරිස් ආයතනවල සිටිම කාගේ උවමනාවකට දැයි සැකයක් පවතින බව ද විපක්‍ෂ නායකවරයා ප්‍රකාශ කළේය. අද (19) පෙරවරුවේ පිබිදෙන කොටිකාවත්ත මුල්ලේරියාව සංකල්පය යටතේ නවීකරණය වු කොටිකාවත්ත මුල්ලේරියාව ප්‍රාදේශිය සභාවේ නව සභා ගර්භය විවෘත කිරිමෙන් අනතුරුව පැවති උත්සවයකදි ඒ මහතා මේ බව පැවසීය. වැඩිදුරටත් අදහස් දැක්වු ගරු මහින්ද රාජපක්‍ෂ මහතා, \" ප්‍රාදේශිය සභාව හා නගර සභාව තමයි ජනතාවට ඉතාමත් කිට්ටු ආයතනය. එහි මන්ත්‍රිවරුන් තමයි ජනතාව සමඟ ගැටෙන්නේ. අමාත්‍යවරුන්, පාර්ලිමේන්තු මන්ත්‍රිවරුන්ට වඩා ප්‍රාදේශිය දේශපාලඥයා තමයි ගමේ හැමදේටම සහභාගී වන්නේ. පක්‍ෂයක් ගොඩ නගන්න ඔවුන්ගේ ශක්තිය වැදගත්. ජනතාවගේ හඳගැස්ම ඔවුන් හොඳටම දන්නවා. ජනතාවගේ හඳගැස්ම දන්නවා නම් පක්‍ෂයක් ගොඩ නගන්න පුළුවන්. ඒ නිසා තමයි අවුරුදු දෙකක් තුළ ශ්‍රි ලංකා පොදු ජන පෙරමුණ ලංකාවේ දැවැන්තම පක්‍ෂය බවට පත් උනේ. ලංකාවේ ප්‍රධාන පක්‍ෂ දෙකම අභිබවා පළාත් පාලන ආයතන බහුතරයක බලය ලබා ගත්තා. සාමාන්‍යයෙන් ආණ්ඩු කරවන පක්‍ෂය තමයි පළාත් පාලන අයතන ජය ගන්නේ. මෙවර එය වෙනස් කිරීමට අපට හැකි උනා. රටේ කෙටි කාලයක් තුළ ආණ්ඩුව පිරිහීමයි එයට හේතුව. අපි ණය ගත්තේ රටට සම්පත් එකතු කරන්න. වරාය, ගුවන්තොටුපල, පාරවල් සෑදීම තුලින් රටේ සම්පත් වැඩි උනා. රටට වටිනාකමක් එකතු වුනා. වරාය නගරය අපි වියදම් නොකර ඔවුන්ගේ මුදල්වලින් ඉදි කරගන්නයි ගියේ. ඒ සඳහා ඔවුන්ට අක්කර 50ක් දී ඉතිරි ටික අපට ගන්න හැදුවේ. මේ රජය දැන් අක්කර 400ම ඔවුන්ට අවුරුදු 99 බැගින් අවුරුදු 200කට බදු දීලා. සියලු දේපල විකුණන්නයි ආණ්ඩුව හදන්නේ. අද අත්සන් කරන ගිවිසුම්වල මොනවා තියෙනවාදැයි දන්නේ නැහැ. විදේශ හමුදාව අපේ රටට ගෙන ඒමට අපි විරුද්ධයි. මම අද දැක්කා පත්තරේ තියෙනවා දරුවෙකු කුසගින්නේ මිය ගිහින් කියලා. අපේ කාලේ මෙහෙම උනාද? අද තුන්වේල කන්න මිනිසුන්ට සල්ලි නැහැ. නමුත් රජය කියනවා රටම සමිපත්වලින් පිරිලාලු . වැඩකට මිලියන 10ක් වියදම් කර ප්‍රචාරණයට මිලියන 30ක් දෙනවා. සමහර රජයේ ආයතන ප්‍රචාරණ කටයුතු සඳහා මුදල් අය නොකර ගුවන් කාලය නිකන් දීලා. අපට තමයි මේ ආණ්ඩුව රජයේ මාධ්‍ය ආයතනවල ප්‍රචාරණ කටයුතු සඳහා මුදල් ගෙවා නැතැයි කියා නඩු දැම්මේ. පසුගිය අවුරුදු හතර පළිගන්නවා හැර වෙන දෙයක් කළේ නැහැ. නායකයින් සියලු දෙනා පළිගැනීම සඳහා එකතුයි. වැඩක් කරන්න ගියාම හැප්පෙනවා. පසුගියදා ඇති වුනේ කිසිදා ඇති නොවිය යුතු සිද්ධියක්. ආණ්ඩුවට සියලු තොරතුරු ලැබිලා තියෙනවා අප්‍රේල් 04 වැනිදා වෙනකොට. තොරතුරු සියල්ල ලැබිලත් ක්‍රියාත්මක නොවුනේ ඇයි? ඒ ගැන සොයන්න කමිටු පත්කරලා එය මාධ්‍ය සංදර්ශනයක් බවට පත් කර ගෙන. දැන් එය මඩ ව්‍යාපාරයක් බවට පත් වෙලා. තොරතුරු ලැබිලා ක්‍රියාත්මක නොවුනේ ඇයි? මේවාට වගකිව යුත්තන් කවුරුන්ද යන්න ගැන රටම දැන ගත යුතුයි. අද හැම ජාතියක්ම බියෙන් ජීවත්වන්නේ. ත්‍රස්තවාදීන් ත්‍රස්තවාදීන්මයි. එහි හොඳ නරකක් නැහැ. අවුරුදු 30ක් තිබුන ත්‍රස්තවාදය අපි අවුරුදු 2 ½ කින් අවසන් කළා. මෙම ත්‍රස්තවාදයත් අවසන් කළ යුතුයි. රට ගොඩ නැගීම සඳහා අපි සියලු දෙනා එක් විය යුතුයි. ත්‍රස්තවාදය නැති කිරීමට සියලු ජාතින් එක් විය යුතුයි. රටට අද ශක්තිමත් නායකත්වයක් අවශ්‍යයි. ශක්තිමත් නායකත්වයකින් තමයි සෑම ජාතියකටම බියෙන් සැකෙන් තොරව ජිවත් වීමට හැකි රටක් ගොඩ නැගිය හැකියි\"", "URL": "https://sinhala.adaderana.lk/news.php?nid=112351", "Category": null, "Parent URL": null}