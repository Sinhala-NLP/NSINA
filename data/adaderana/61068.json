{"Source": "Adaderana", "Timestamp": "June 14, 2016 08:41 am", "Headline": "අතිරික්ත වී තොගයක් වෙළෙඳපොළට", "News Content": "වී අලෙවි මණ්ඩලය සතු තවත් අතිරික්ත වී තොගයක් වෙළෙඳපොළට මුදාහැරීමට රජය තීරණය කර තිබේ. වී මෙට්‍රික් ටොන් 85,000ක් මෙලෙස වෙළෙඳපොළට මුදාහැරීමට සැළසුම් කර ඇති බව වී අලෙවි මණ්ඩලයේ සභාපති එම්.බි.දිසානායක මහතා සඳහන් කළේය. ඊට අදාළ ටෙන්ඩර් කැඳවීම ලබන සතියේ සිට ආරම්භ කරන අතර සම්බා සහ නාඩු වී තොගයක් මෙලෙස වෙළෙඳපොළට මුදාහැරීමට නියමිතය. මේ වන විට වී අලෙවි මණ්ඩලය සතුව පැවති වී මෙට්‍රික් ටොන් ලක්ෂ 2ක් පමණ වෙළෙඳපොළට මුදාහැර ඇති බව වී අලෙවි මණ්ඩලය සඳහන් කළේය. මේ අතර යළිත් වරක් මත්තල ගුවන්තොටුපොළේ වී ගබඩා කිරීමට අවශ්‍යතාවයක් නොමැති බව ග්‍රාමීය ආර්ථික කටයුතු අමාත්‍ය පී.හැරිසන් මහතා පවසයි. ගුවන්තොටුපොළේ ගබඩා කර තිබු සියලු වී තොග මේ වන විට ඉවත් කර ඇති බව මාධ්‍ය හමුවක් පවත්වමින් අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=61068", "Category": null, "Parent URL": null}