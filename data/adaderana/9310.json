{"Source": "Adaderana", "Timestamp": "July 1, 2010 08:14 am", "Headline": "ජනපති මහින්ද හා යුක්රේන ජනපති අතර සාකච්ඡා", "News Content": "තෙදින නිල සංචාරයක් සඳහා යුක්රේනයට ගොස් සිටින ජනාධිපති මහින්ද රාජපක්ෂ මහතා සහ එරට ජනාධිපති යනුකොවිච් මහතා අතර ද්වීපාර්ශික සාකච්ඡා ඊයේ පැවැත්වුණි. ඒ එරට පරිපාලන මූලස්ථානයේදීය. පුරා පැයකට ආසන්න කාලයක් පැවති ‍මෙම සාකච්ඡාවන්හිදී දෙරට අතර සාමාජයීය, ආර්ථික සහ සංස්කෘතික යන ක්ෂේත්‍ර‍යන්ගේ ප්‍රවර්ධනයට අදාළ කරුණු රැසක් පිළිබඳ අවධානය යොමු කෙරුණි. විශේෂයෙන්ම දෙරට අතර ව්‍යාපාරික කටයුතු වැඩිදියුණු කිරීම අරමුණු කර ගෙන ඒකාබද්ධ වෙළඳ කොමිසමක් පිහිටුවීම කෙරෙහි ද දෙ‍රටේ නායකයෝ සිය එකඟත්වය පළ කර තිබේ. තවද ශ්‍රි ලංකා ගුවන් සමාගම සහ යුක්රේන ගුවන් සමාගම අතර සහයෝගයෙන් සෘජු ගුවන් සේවා ඇරඹීම එම ද්වීපාර්ශික සාකච්ඡාවන්හීදී විශේෂ අවධානය යොමුවු තවත් කරුණකි. මෙරටින් යුක්‍රේනයට අපනයනය කෙරෙන තේ, පිගන් භාණ්ඩ වැනි ද්‍රව්‍ය සඳහා වඩාත් පහසුකම් සැලසීමට මෙන්ම යුක්රේනයෙන් මෙරටට ආනයනය කෙරෙන ද්‍රව්‍යන්ගේ ප්‍රමාණාත්මක භාවය ඉහළ නැංවීම කෙරෙහිද මෙහිදි දෙරට නායකයන් අතර සාකච්ඡාවට බඳුන් විය. තවද ශ්‍රි ලංකාව සහ යුක්රේනය අතර අත්සන් තැබුණු ගිවිසුම් පිළිබඳව සහ ඒවා ඉදිරියේදී ක්‍රියාවට නංවන ආකාරය පිළිබඳව ද මෙහිදි වැඩි වශයෙන් සාකච්ඡා වී ඇති බව වාර්තා වේ.", "URL": "https://sinhala.adaderana.lk/news.php?nid=9310", "Category": null, "Parent URL": null}