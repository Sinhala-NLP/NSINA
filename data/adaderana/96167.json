{"Source": "Adaderana", "Timestamp": "September 16, 2018 12:27 pm", "Headline": "සුව ඇමති මාගල්කන්දේ සුදත්ත හිමියන් ගැන ගුණ කියයි", "News Content": "පෙරහැර සඳහා අවශ්‍ය හීලෑ අලි ඇතුන්ගේ හිඟය පිළිබද ගැටලුව ජනාධිපතිවරයා විසින් කඩිනමින් විසදනු ඇතැයි තමන් බලාපොරොත්තු වන බව සෞඛ්‍ය පෝෂණ හා දේශිය වෛද්‍ය අමාත්‍ය දොස්තර රාජිත සේනාරත්න මහතා ප්‍රකාශ කරයි. කළුතර පන්විලහේනවත්ත ශ්‍රී මුණසිංහ බෝධි රාජවිහාරස්ථානයේ 03 වන වරටත් පැවැත්වූ බිනර මහා පෙරහැරේ කරඩුව තැන්පත් කිරිම සෞඛ්‍ය, පෝෂණ හා දේශීය වෙද්‍ය අමාත්‍ය දොස්තර රාජිත සේනාරත්න ප්‍රධානත්වයෙන් ඊයේ (15) රාත්‍රියේ සිදු කෙරිනි. සිංහල රාවය සංවිධානයේ මහලේකම් සහ විහාරාධිපති පූඡ්‍ය මාගල්කන්දේ සුදත්ත හිමියන්ගේ උපදෙස් මත මෙම පෙරහැර පැවැත්විනි. මෙහිදී වැඩිදුරටත් අදහස් දැක් වූ සෞඛ්‍ය අමාත්‍යවරයා, “සිංහල රාවය සංවිධානයේ සභාපති මාගල්කන්දේ සුදත්ත හිමියන් නිර්මාණශීලී භීක්ෂූන් වහන්සේ නමක්. වර්තමානයේ ප්‍රතිපත්ති සහ ආමිස පූජාවලට මුල්තැන දෙමින් ධර්ම ප්‍රචාර කටයුතු සිදු කරනවා. ආමිස පූජාවට මුල්තැන හිමි වූයේ අශෝක අධිරාජ්‍යාගේ ධර්ම විජය ප්‍රතිපත්තියට අනුවයි. බුදුරජාණන් වහන්සේගේ ගැඹූරු වූත්, සංකීර්ණ වූත් දර්ශනය භික්ෂූන් වහන්සේලා විසින් ආරක්ෂා කරනවා. රජ සමය මෙන් ඉංග්‍රීසීන්ගේ පාලන සමයේ දී ද දළදා පෙරහැර සදහා සහයෝගය ලබාදුන්නා. දළදා පෙරහැරට මෙන්ම අනෙකුත් පෙරහැර සදහා හීලෑ අලි ඇතුන්ගේ ප්‍රශ්නය ගැටලුවක් වී තිබෙනවා. මේ පිළිබදව අපි දීර්ඝ ලෙස සාකච්ඡා කළා. සංස්කෘතික දායාදයන් ඉදිරියට ගෙනයාම සදහා හීලෑ අලි ඇතුන් අවශ්‍ය බව පෙරහැර සංවිධායකයින් පෙන්වා දෙනවා. නමුත් පරිසරවේදීන් සදහන් කරන්නේ වනාන්තරයේ සිටින අලි ඇතුන් ගාල්කර තැබීම වරදක් බවයි. පසුගිය රජය සමයේ දී අලි ඇතුන් ජාවාරමක් බවට ක්‍රියාත්මක වුනා. එම ජාවාරමට සම්බන්ධ අලි ඇතුන් 35 ක් මේ වනවිට වනජීවි දෙපාර්තමේන්තුව භාරයේ සිටිනවා. එම අලි ඇතුන් සදහා ලබාගෙන ඇති බලපත්‍ර අක්‍රමවත්. වරදාන වරප්‍රසාද දීලා තමයි බලපත්‍ර ලබාගෙන තිබෙන්නේ. වනාන්තර වලින් හොරකම් කළ අලි ඇතුන් ද ඒ අතර සිටිනවා. හොරණ ප්‍රදේශයේ වෙළෙද ව්‍යාපාරිකයෙකු සතු අලි පැටවෙකු ද මෙලෙස වනජීවී භාරයේ සිටිනවා. එම අලි පැටවා පිළිබදව ද සොයා බැලූ විට අනාවරණය වුයේ බලපත්‍රය ලබාගැනීම අක්‍රමවත්ව සිදු වී ඇති බවයි. මෙම ප්‍රශ්නය විසදිය යුතුයි. කළුතර ජනතාව පානීය ජල අර්බුදයකට මුහුණ දී සිටිනවා. ඊට හේතු වී ඇත්තේ කළු ගඟට කරදිය මිශ්‍රවීමයි. පිරිසිදු පානීය ජලය ලබාදීම සදහා රුපියල් මිලියන 600 කට අධික මුදලක් වැය කරමින් කළු ගඟ ව්‍යාපෘතිය අපේ රජය ආරම්භ කළා. එහි ප්‍රතිලාභ ලැබෙන විට වසර 2020 පමණ වෙයි. කළුතර දිස්ත්‍රීක්කයේ නීතිවිරෝධී මත්පැන්, මත් ද්‍රව්‍ය තුරන් කිරිම සදහා මහා සංඝරත්නයේ සහ අන්‍යාගමික නායකයින්ගේ උපදෙස් මත වැඩපිළිවෙළක් සකස් කළ යුතුයි. මෙලෙස තරුණ තරුණියන් අතර සංසරණය වන විවිධ මත් ද්‍රව්‍ය සෞඛ්‍යයට අහිතකරයි. සෞඛ්‍ය අමාත්‍යවරයා ලෙස මම ලබාදෙන්නේ සෞඛ්‍යයට හිතකර ඖෂධ පමණයි. ත්‍රිවිධ හමුදාව, පොලීසිය ඒකාබද්ධ කරමින් මෙම වැඩපිළිවෙල දියත් කර දරුවන් ආරක්ෂා කළ යුතුයි. මේ පිළිබදව කාදිනල් හිමිපාණන් ද මට කරුණු ඉදිරිපත් කළා. වැඩපිළිවෙල ඉදිරියේ දී ක්‍රියාත්මක කිරිමට මම කටයුතු කරනවා.” සිංහල රාවය සංවිධානයේ මහලේකම් පූජ්‍ය මාගල්කන්දේ සුදත්ත හිමින්ද මෙලෙස අදහස් ප්‍රකාශ කළේය. “කළුතර බිනර මහා පෙරහැර සංවිධානය කිරිම සදහා සෞඛ්‍ය අමාත්‍ය රාජිත සේනාරත්න මහතාගෙන් පූර්ණ අනුග්‍රහය හිමි වුනා. සෞඛ්‍ය අමාත්‍යවරයාගේ සහයෝගය නොමැති නම් මෙම පෙරහැර කිරීමට නොහැකි බව මම මෙතන දී ප්‍රකාශ කරනවා. මුල්‍යමය ප්‍රශ්න, අනෙකුත් පහසුකම් සියල්ල සම්පාදනය කර දුන්නා. රාජ්‍ය නිලධාරින් සම්බන්ධ කර දෙමින් සහයෝගය ලබාදුන්නා. මගේ ඉල්ලීම් වලට බැහැ කිවුවේ නැහැ. එම නිසා දායකයින් පිරිසක් සුදානම් වුනා කළුතර නගර මධ්‍ය යේ තොරණක් ඉදි කිරීමට. එහි එක පැත්තක රාජිත ඇමැතිතුමාගේ ඡායාරූපයත්, අනෙක් පැත්තේ මගේ ඡායාරූපයත් සවිකර තිබුනා. ඒකට ඇතැම් අයට රිදිලා. දේශපාලනය සහ ආගමික වැඩසටහන් පටලවගන්න එපා. මෙම වේදිකාවෙත් සියලුම පක්ෂ වල මන්ත්‍රීවරුන් ඉන්නවා.”", "URL": "https://sinhala.adaderana.lk/news.php?nid=96167", "Category": null, "Parent URL": null}