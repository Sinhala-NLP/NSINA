{"Source": "Adaderana", "Timestamp": "April 17, 2016 09:25 am", "Headline": "විපතට පත් වූවන් මුදා ගැනීමට කාලගුණයෙන් බාධා", "News Content": "ජපානයේ භූ කම්පනවලින් විපතට පත් වූවන් මුදා ගැනීමේ මෙහෙයුම්වලට අයහපත් කාලගුණයෙන් බාධා එල්ල වී තිබේ.තඳ වැසි සහ දැඩි ශීතල හේතුවෙන් මුදා ගැනීමේ මෙහෙයුම්වල නිරත වන්නන්ට කාලයට එරෙහි සටනක නිරතවීමට සිදුව ඇති බව ජපාන අග්‍රාමාත්‍ය ෂිං සෝ අබේ පවසයි.ඊයේ(16) කියුෂු ප්‍රදේශයේ රිච්ටර් මාපකයේ ඒකක 7.3ක් ලෙස සටහන් වූ භූ කම්පනයෙන් පුද්ගලයින් 32 දෙනෙකු පමණ මියගොස් තවත් විශාල පිරිසක් තුවාල ලබා තිබේ.පුද්ගලයින් දහස් ගණනකට උන්හිටි තැන් අහිමිවී ඇති අතර තවත් ලක්ෂ ගණනක නිවෙස්වලට ජලය සහ විදුලිය බිදවැටී ඇති බව වාර්තා වෙයි.මහා මාර්ග රැසක් අවහිර වීමෙන් සැපයුම්වලට බාධා එල්ල වී ඇති බව විදෙස් වාර්තා පවසයි.පසුගිය බ්‍රහස්පතින්දා දිනයේද භූ කම්පනයක් සිදු වූ අතර එහිදී ද පුද්ගලයින් 09 දෙනෙකු මියගොස් තිබේ.", "URL": "https://sinhala.adaderana.lk/news.php?nid=59231", "Category": null, "Parent URL": null}