{"Source": "Adaderana", "Timestamp": "September 10, 2010 08:50 am", "Headline": "අද රාමසාන් සැමරෙයි", "News Content": "මුස්ලිම් ජනතාව අද\"රාමසාන්\"උත්සවය ඉතා ඉහළින් සමරනවා. කොළඹ මහ පල්ලිය විසින් ඊයේ පස්වරුවේ නව සඳ දැකීමෙන් පසු රාමසාන් උත්සවය අද දිනයේ පැවැත්වෙන බව ප්‍රකාශයට පත් කරනු ලැබීය. ඉස්ලාමීය දින දර්ශනය අනුව මුස්ලිම්වරුන්ගේ උතුම් වූ මාසයක් වන රාමසාන් මාසයේ දී අල්ලාහ් දෙවියන් විසින් මුස්ලිම් ජනතාවට අනිවාර්ය කර ඇති වගකීම් 5න් 1 ක් වන රාමසාන් උපවාසය සිදු කරයි. ඒ අනුව ඔවුන් නිරාහාරව සිටිමින් රාමසාන් උපවාස ශීලය රකින අතර එම කාලය තුළ දී අන් අයට උපකාර කිරීම සදහා ප්‍රමුඛතාව ලබා දෙයි. එක්සත්ව ආගමික සහජීවනයෙන් සහ සමගිසම්පන්නව නව ශ්‍රී ලාංකික ජාතියක් බිහි කිරීමට මුස්ලිම් ජනතා‍වගේ සහයෝගය අපේක්ෂා කරන බව අදට යෙදී තිබෙන ඊද් උල් ෆීතර් හෙවත් රාමසාන් උත්සවය වෙනුවෙන් සුබ පැතුම් එක් කරන ජනාධිපති මහින්ද රාජපක්ෂ මහතා පවසයි. අග්‍රාමාත්‍ය දී.මු ජයරත්න මහතා සහ විපක්ෂ නායක රනිල් වික්‍රමසිංහ මහතා ඇතුළු විශාල පිරිසක් මුස්ලිම් ජාතිකයන්ගේ උත්සවයට සුබ පැතුම් එක් කර සිටිති.", "URL": "https://sinhala.adaderana.lk/news.php?nid=10757", "Category": null, "Parent URL": null}