{"Source": "Adaderana", "Timestamp": "December 11, 2012 03:43 pm", "Headline": "දෝෂාභියෝගයේ වාර්තාව ස්වාධීන කමිටුවකට යොමු කරන්න සූදානම්", "News Content": "අගවිනිසුරුවරියට එරෙහිව ‍ගෙන එන ලද දෝෂාභියෝග චෝදනාවට අදාළ පාර්ලිමේන්තු තේරීම් කාරක සභාවේ වාර්තාව පිළිබඳ ස්වාධීන කමිටුවකින් තවදුරටත් සොයාබැලීමට කටයුතු කරන බව ජනාධිපති මහින්ද රාජපක්ෂ මහතා පවසයි. එයින් අනතුරුව ඒ පිළිබඳ වඩා සාධාරණ තීන්දුවක් ගැනීමට තමන් සූදානම් බව හෙතෙම කියා සිටියි. එසේම දෙස් විදෙස් අභියෝග හමුවේ රජය තවදුරටත් ශක්තිමත් වූ බවද ජනාධිපති මහින්ද රාජපක්ෂ මහතා පෙන්වාදෙයි. ත්‍රස්තවාදය පරාජය කිරීමේදී මෙන්ම රටේ ආර්ථිකය ගොඩ නැංවීමේ දී දේශිය හා ජාත්‍යන්තර බලවේගවලින් එල්ල වූ සියලු අභියෝග ජය ගැනීමට හැකිවූ බව ජනාධිපතිවරයා පැවසුවේය. මෙරට ආර්ථිකය ගොඩනැංවීම සඳහා රජයට පැහැදිළි අරමුණක් ඇති අතර කිසිදු අභියෝගයක් හමුවේ රටේ සංවර්ධන වැඩපිළිවෙළ අතරමඟ නවතා දැමීමට රජය සූදානම් නොමැති බව ජනාධිපතිවරයා අවධාරණය කළේය. ශ්‍රී ලංකා වරලත් ගණකාධිකාරී ආයතනයේ නව බහුමහල් ‍ගොඩනැගිලි සංකීරණයක් විවෘත කිරීමේ ‍අවස්ථාවට අද (11) එක්වෙමින් ජනාධිපති මහින්ද රාජපක්ෂ මහතා මේ අදහස් පළ කළේය. මුළු රටම ඉතා වේගයෙන් සංවර්ධනය කරා ගමන් කරන යුගය මේවන විට එළඹ ඇති බව එහිදී වැඩිදුරටත් අදහස් දක්වමින් ජනාධිපතිවරයා පැවසුවේය.", "URL": "https://sinhala.adaderana.lk/news.php?nid=29879", "Category": null, "Parent URL": null}