{"Source": "Adaderana", "Timestamp": "February 13, 2019 07:30 pm", "Headline": "දිවයින පුරා සිටින ත්‍රීරෝද රථ රියදුරන් ශ්‍රම බලකායට එක්වෙන අලුත් වැඩක්", "News Content": "රට තුළ පවතින කාර්මික සහ වෘත්තීය නිපුණතා ශිල්පීන්ගේ හිඟයට විසඳුමක් ලෙස දිවයින පුරා විසිරී සිටින ත්‍රිරෝද රථ රියදුරන් ශ්‍රම බලකායට එක් කරගැනීම සඳහා ජාතික ආධුනිකත්ව සහ කාර්මික පුහුණු කිරීම් අධිකාරිය නව වැඩපිළිවෙලක් ආරම්භ කර තිබේ. ඒ අනුව ත්‍රිරෝද රථ වෘත්තියේ නිරත වන අතරම නොමිලයේ වෙනත් වෘත්තියක නිපුණතාව ලබාගැනීමට ඔවුන්ට දැන් අවස්ථාව හිමිවෙයි. මෝටර් රථ ප්‍රවාහන දෙපාර්තමේන්තුවේ නවතම දත්තවලට අනුව මෙරට තුළ ලියාපදිංචි කර ඇති සමස්ත රථවාහන සංඛ්‍යාව 77 ලක්ෂ පනස්දහස ඉක්මවා තිබෙන අතර ඉන් ලක්ෂ 11 හමාරක්ම තිබෙන්නේ ත්‍රිරෝද රථයි. මේ සියලු ත්‍රිරෝද රථ, මගී ප්‍රවාහනය සඳහාම දායක නොවුණත් මෙරට වෘත්තීය ත්‍රිරෝද රථ රියදුරන්ගේ සංඛ්‍යාව ලක්ෂ 10කට ආසන්නයි. එනම් ලක්ෂ 90 ක් පමණ වන මෙරට ශ්‍රම බලකාය තුළ සෑම ශ්‍රමිකයින් 09 දෙනෙකුටම එක් අයෙක් ත්‍රිරෝද රථ රියදුරෙකු ලෙස සිය ජීවිකාව සිදු කරයි. ත්‍රිරෝද රථ රියදුරන් ලෙස දිනෙන් දින මෙරට ශ්‍රම බලකායට එක්වන බොහෝදෙනා සිය දෛනික සේවා කාලයෙන් වැඩි කාලයක් මහාමාර්ගයේ නිකරුණේ නාස්ති කරගන්නා බව අනාවරණ වුණේ ජාතික ආධුනිකත්ව සහ කාර්මික පුහුණු කිරීම් අධිකාරිය සිදුකළ සමීක්ෂණයකදීයී. දිනකට පැය 08 ක සේවා කාලයක් සහිත ත්‍රිරෝද රථ රියදුරෙකු සැලකුවහොත් ඔහු එම කාර්යයයේ නිරත වන්නේ පැය 02 ක් වැනි අඩු කාලයක වන අතර එම පැය 02 වෙනුවෙන් ඔහුට පැය 06 ක කාලයක් සේවාලාභීන් සොයා මහමඟ රථය ධාවනය කිරීමට හෝ කල්මරමින් සිටීමට සිදුව තිබේ. වාර්ෂිකව ත්‍රිරෝද රථ වෘත්තිය හැරයන පිරිසටත් වඩා ඊට අලුතින් එක්වන සංඛ්‍යාව සීඝ්‍ර ලෙස ඉහළ යාම හේතුවෙන් ඔවුන්ගේ දෛනික ආදායම ද තවත් අඩු වීම මෙම ගැටලුව තවත් උග්‍ර කරවන්නක්.‍ මෙවැනි පසුබිමක රට තුළ පවතින කාර්මික සහ වෘත්තීය නිපුණතා ශිල්පීන්ගේ හිඟයට විසඳුමක් ලෙසත්,ත්‍රිරෝද රථ වෘත්තියේ නිරතවන අතරම අමතර ආදායමක් ලබා ගතහැකි වන පරිදිත් වෙනත් වෘත්තීය නිපුණතාවක් නොමිලේ ලබාදීමට ජාතික ආධුනිකත්ව සහ කාර්මික පුහුණු කිරීම් අධිකාරිය පියවර ගෙන තිබේ. ඒ අනුව විවිධාංග නිපුණතා ශිල්පී හෙවත් Multi Expert පාඨමාලාව ඔවුන් වෙනුවෙන් හඳුන්වා දී ඇති අතර එමගින් පෙදරේරු,වඩු කාර්මික,ජලනල කාර්මික,ගෘහස්ථ විදුලි කාර්මික,ජංගම දුරකතන අලුත්වැඩියාව,ලෝහ පෑස්සුම් වැඩ,භෝජනාගාර සේවා හා උත්සව අවස්ථා කළමනාකරණය යන වෘත්තීන්හි නිපුණතාව ලබාගැනීමට අවස්ථාව ලැබෙයි. මෙම පාඨමාලාවන්ට අදාළ පැය ගණන ඔවුන්ට පහසු පරිදි ආවරණය කරගැනීමටත් ඉඩ සැලසෙන අතර 1951 යන කෙටි දුරකතන අංකය හරහා මේ සඳහා ලියාපදිංචි විය හැකියි.", "URL": "https://sinhala.adaderana.lk/news.php?nid=104261", "Category": null, "Parent URL": null}