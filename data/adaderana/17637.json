{"Source": "Adaderana", "Timestamp": "July 26, 2011 09:20 am", "Headline": "රැඳවියන් ගැන තොරතුරු ඇතුළත් දත්ත පද්ධතියක්", "News Content": "මෙරට ඇති සියලු බන්ධනාගාරවල සිටින රැඳවියන් පිළිබඳ තොරතුරු ඇතුළත් දත්ත පද්ධතියක් සකස් කිරීමට පුනරුත්ථාපන සහ බන්ධනාගාර ප්‍රතිසංස්කරණ අමාත්‍යාංශය තීරණය කර තිබේ. ඊට අදාළ කටයුතු මේ වන විටත් ආරම්භ කර ඇති බව අමාත්‍යාංශ ලේකම් ඒ .දිසානායක මහතා ප්‍රකාශ කළේය. මෙතෙක් මෙරට බන්ධනාගාර ගතව සිටින රැඳවියන් පිළිබඳව පරිගණක දත්ත පද්ධතියක් නොමැති බව අමාත්‍යාංශ ලේකම්වරයා ප්‍රකාශ කළේය. මේ හේතුවෙන් යම් රැඳවියෙකු පිළිබඳ තොරතුරු ලබාගැනීමේ දී ගැටලු රැසක් මතුවී තිබේ. ඉදිරි මාස තුන ඇතුළත කාලයේ දී අදාළ දත්ත පද්ධතිය සකස් කිරීමට බලාපොරොත්තු වන බව ඒ .දිසානායක මහතා සඳහන් කළේය. මෙම වැඩපිළිවෙළ සඳහා ශිෂ්‍ය තොරතුරු කේන්ද්‍රයේ සහයෝගය ද ලබාගෙන ඇත. මීට අමතරව දිවයින පුරා බන්ධනාගාරවල සිටින නිලධාරීන්ගේ තොරතුරු ඇතුළත් දත්ත පද්ධතියක් ද සකස් කිරීමට බලාපොරොත්තු වන බව පුනරුත්ථාපන හා බන්ධනාගාර අමාත්‍යාංශ ලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17637", "Category": null, "Parent URL": null}