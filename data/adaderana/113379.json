{"Source": "Adaderana", "Timestamp": "July 4, 2019 04:41 pm", "Headline": "දුම්රිය වර්ජනය අවසන්", "News Content": "දුම්රිය වෘත්තිය සමිති ක්‍රියාත්මක කර තිබූ වැඩ වර්ජනය අවසන් කර ඇත. ප්‍රවාහන අමාත්‍ය අර්ජුන රණතුංග මහතා සමඟ පැවැති සාකච්ඡාවෙන් අනතුරුව වර්ජන ක්‍රියාමාර්ගය අත්හැරිමට තීරණය කළ බව වෘත්තිය සමිති නියෝජිතයින් සඳහන් කළේය. දුම්රිය සාමාන්‍යාධිකාරිවරයාගේ රාජකාරීවලට ප්‍රවාහන අමාත්‍යාංශයෙන් බලපෑම් සිදුකරන බවට චෝදනා කරමින් සියලුම ශ්‍රේණිගත දුම්රිය වෘත්තිය සමිති සහ දේශපාලන පක්ෂවලට අනුබද්ධ දුම්රිය වෘත්තිය සමිති ඊයේ මධ්‍යම රාත්‍රී සිට වර්ජනයක් ආරම්භ කළේය. රාජකාරි වේලාවේදී මත්පැන් පානය කිරීම සම්බන්ධව වැඩ තහනම් කළ සේවකයෙකුට විනය පියවර ගැනීම සම්බන්ධයෙන් දුම්රිය සාමාන්‍යාධිකාරීවරයාට බලපෑම් එල්ල වී ඇති බවට චෝදනා කරමින් දුම්රිය සේවාවට අයත් 60කට අධික සියලු වෘත්තිය සමිති මෙලෙස වැඩ වර්ජනයේ නිරත වුණි.", "URL": "https://sinhala.adaderana.lk/news.php?nid=113379", "Category": null, "Parent URL": null}