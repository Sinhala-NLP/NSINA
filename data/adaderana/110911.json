{"Source": "Adaderana", "Timestamp": "May 29, 2019 02:08 pm", "Headline": "අමිත් වීරසිංහ යළි රිමාන්ඩ්", "News Content": "ආගම් සහ ජාතීන් අතර පවතින සහජීවනයට බාධා වන ආකාරයේ අදහස් අන්තර්ජාලය හරහා මුදා හල බවට සැකපිට අත්අඩංගුවට ගන්නා ලද මහසොන් බලකායේ ප්‍රධානි අමිත් වීරසිංහ ලබන මස 04 වනදා දක්වා රිමාන්ඩ් භාරයේ තැබීමට නියම කළ කොළඹ මහේස්ත්‍රාත් අධිකරණය එදිනට මෙම සැකකරුගේ ඇප ඉල්ලීම පිළිබඳව තීරණයක් ප්‍රකාශ කරන බව නියම කළේය. රිමාන්ඩ් භාරයේ පසුවූ එම සැකකරු අද(29) කොළඹ අතිරේක මහේස්ත්‍රාත් ශලනි පෙරේරා මහත්මිය හමුවට පමුණුවනු ලැබුවේය. එහිදී විමර්ශන සිදුකරන කොළඹ දකුණ අපරාධ විමර්ශන කොට්ඨාසය විසින් අධිකරණය වෙත මෙම සැකකරු සම්බන්ධයෙන් පවතින සාක්ෂි සම්පිණ්ඩනයක් ඉදිරිපත් කළේය. එමෙන්ම මෙම සැකකරු සම්බන්ධයෙන්හ මහජන ආරක්ෂක පනත යටතේ ගැනෙන හදිසි නීති රෙගුලාසි හා ත්රස්තවාදය වැළැක්වීමේ පනත යටතේ වැඩිදුර පරීක්ෂණ සිදුකරන බවයි පොලිසිය අධිකරණයට දන්වා සිටියේය. මෙහිදී සැකකරු වෙනුවෙන් පෙනී සිටි නීතිඥවරු ඔහු ඇප මත මුදා හරින ලෙස ඉල්ලීමක්ද කර තිබුණි. ඒ අනුව සැකකාර අමිත් වීරසිංහ ලබන මස 4 වනදා දක්වා තවදුරටත් රිමාන්ඩ් භාරයේ තැබීමට නියම කළ මහේස්ත්‍රාත්වරිය එදින ඇප පිළිබඳ නියෝගය ප්‍රකාශයට පත් කරන බවද කියා සිටියේය.", "URL": "https://sinhala.adaderana.lk/news.php?nid=110911", "Category": null, "Parent URL": null}