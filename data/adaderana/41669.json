{"Source": "Adaderana", "Timestamp": "March 10, 2014 06:12 am", "Headline": "ශ්‍රී ලංකාවේ මානව හිමිකම් ගැන නිල නොවන සාකච්ඡාවක්", "News Content": "එක්සත් ජාතීන්ගේ මානව හිමිකම් කවුන්සිලයේ සැසිවාරයට සමගාමීව පැවැත්වෙන නිල නොවන සාකච්ඡා වලදි ශ්‍රී ලංකාවේ මානව හිමිකම් තත්ත්වය සම්බන්ධයෙන් අද දිනයේ සාකච්ඡා පැවැත්වීමට නියමිතව තිබේ. මානව හිමිකම් කවුන්සිලයේ සැසිවාරයට සහභාගි වීම සඳහා අමාත්‍ය මහින්ද සමරසිංහ මහතා මේ වන විට ජිනිවා නුවර බලා පිටත්ව ගොස් ඇති අතර ඔහු අද දිනයේ සිට මෙම සාකච්ඡා වලට සහභාගි වීමට නියමිතව තිබේ. ශ්‍රී ලංකාවට එරෙහිව ජිනාව මානව හිමිකම් කවුන්සිලයට ඉදිරිපත් වී ඇති යෝජනාව සම්බන්ධයෙන් එම යෝජනාව ඉදිරිපත් කළ රටවල් විසින් මෙම සාකච්ඡාව සංවිධානය කර ඇති බව වාර්තා වේ. ඒ අනුව අමෙරිකාව,බ්‍රිතාන්‍ය , මුරුසිය, මොන්ටිනිග්රෝය සහ මැසඩෝනියාව යන රටවල් මේ සඳහා එක්ව සිටියි. මෙම සඳහා සාකච්ඡා වල ප්‍රථම නිල නොවන සාකච්ඡාව පසුගිය සිකුරාදා දිනයේ දි පැවැත්විණි. ඒ ශ්‍රී ලංකාව නියෝජනය කරමින් එක්සත් ජාතීන්ගේ සංවිධානයේ ශ්‍රී ලංකාවේ නිත්‍ය නියෝජිත රවිනාත් ආරියසිංහ මහතා සහභාගි විය. එහිදී රවිනාත් ආරියසිංහ මහතා සඳහන් කර ඇත්තේ ශ්‍රී ලංකාව සම්බන්ධයෙන් පවත්නා යෝජනාව ශ්‍රී ලංකාවේ භෞමික අඛණ්ඩතාවය සහ ස්වෛරිභාවය දැඩි ලෙස අභියෝගයට ලක් කරන යෝජනාවක් බවයි. කෙසේ වෙතත් අද දිනයේ දි ශ්‍රී ලංකාව සම්බන්ධයෙන් රටවල් කිහිපයක් අදහස් දැක්වීමට නියමිත අතර එහිදි ශ්‍රී ලංකාවට පක්ෂව සහ විපක්ෂව කරුණු ඉදිරිපත් වනු ඇති බව විදෙස් වාර්තා කියා සිටියි. විශේෂයෙන්ම අද දිනයේ දි ජිනිවා මානව හිමිකම් සමුළුවට ගොස් සිටින අමාත්‍ය මහින්ද සමරසිංහ මහතා ශ්‍රී ලංකාව සම්බන්ධයෙන් ගෙන ආ යෝජනාව පිළිබඳව කරුණු ඉදිරිපත් කිරිමට නියමිත බව ද වාර්තා වේ. මේ අතර මානව හිමිකම් කවුන්සිල් සැසිවාරයට සහභාගි වීම සඳහා ශ්‍රී ලංකා මානව හිමිකම් කොමිසන් සභාවේ නිලධාරින් පිරිසක් ද ජිනිවා බලා පිටත්ව ගොස් තිබේ. මෙරට මානව හිමිකම් තත්ත්වය පිළිබඳ කොමිසන් සභාවේ නිර්දේශ ජිනිවා මානව හිමිකම් කවුන්සිලයට ඉදිරිපත් කිරිම ඔවුන් විසින් සිදුකරනු ඇත. මේ අතර විදේශ කටයුතු අමාත්‍යංශය කියා සිටියේ අමෙරිකාව ඇතුළු රටවල් විසින් ශ්‍රී ලංකාව සම්බන්ධයෙන් එක්සත් ජාතීන්ගේ මානව හිමිකම් කවුන්සිලයට ගෙන ඒමට සූදානම් වන යෝජනාව සම්බන්ධයෙන් තවදුරටත් සාමාජික රටවල් දැනුවත් කරන බවයි.", "URL": "https://sinhala.adaderana.lk/news.php?nid=41669", "Category": null, "Parent URL": null}