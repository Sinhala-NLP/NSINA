{"Source": "Adaderana", "Timestamp": "June 18, 2016 09:45 am", "Headline": "මානව හිමිකම් සංවිධාන ඉන්දුනීසියාවේ ක්‍රියාකලාපය හෙළාදකියි", "News Content": "ඉන්දුනීසියාවේ, අචේ පළාතේ ලෝක්න්ගා වෙරළතීරයට ගොඩබැසීමට උත්සාහ කළ ශ්‍රී ලාංකික සරණාගතයින් යළි මහ මුහුදට පිටුවහල් කිරීමට ඉන්දුනීසියානු බලධාරීන් ගෙන ඇති තීරණය ගෝලීය මානව හිමිකම් සංවිධානයක් වූ ඇම්නස්ටි ජාත්‍යන්තරය හෙළාදැක තිබේ.තමිල්නාඩුවේ රැඳී සිටි ශ්‍රී ලාංකික සරණාගතයින් 44 දෙනෙකු මුහුදු මගින් ඕස්ට්‍රේලියාව බලා පිටත්ව යන අතරවාරයේදී යාත්‍රාවේ සිදුවූ කාර්මික දෝෂයක් හේතුවෙන් ඉන්දුනීසියානු වෙරළ තීරයට පැමිණ ඇති බව වාර්තා වුණි.එහිදී බෝට්ටුවේ සිටි පිරිස ගොඩබිමට පැමිණීමට අවස්ථා දෙකකදී දැරූ උත්සාහයන් අසාර්ථක වී ඇත.ඊයේ දිනයේදී කාන්තාවන් කිහිප දෙනෙකු යාත්‍රාවෙන් පිටතට පැමිණ තමන්ට සහය වන ලෙස ඉල්ලීම් කළද ඉන්දුනීසියානු පොලීසිය අහසට වෙඩි තබා ඔවවුන්ට අනතුරු ඇගවීම් සිදුකර ඇති බව වාර්තා වෙයි.අදාළ සරණාගත පිරිසෙහි ගැබිණි කාන්තාවන් ඇතුළු කාන්තාවන් 15 දෙනෙකු සහ ළමුන් 09 දෙනෙකුද වේ.ඉන්දුනීසියානු බලධාරීන් අදාළ පිරිසට ආහාර ද්‍රව්‍ය ලබාදි ඇති අතර ඔවුන් ගොඩබිමට නොගෙන යළි මුහුදට යොමු කිරීමට සැළසුම් කර ඇත.කෙසේවුවද මේ සම්බන්ධයෙන් අදහස් දක්වන එක්සත් ජාතීන්ගේ සරණාගතයින් පිලිබඳ ඒජන්සිය පවසන්නේ ඉන්දුනීසියාවේ අදාළ ක්‍රියාව සම්බන්ධයෙන් දැඩි අවධානය යොමු කර ඇති බවයි.", "URL": "https://sinhala.adaderana.lk/news.php?nid=61210", "Category": null, "Parent URL": null}