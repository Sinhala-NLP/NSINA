{"Source": "Adaderana", "Timestamp": "February 12, 2017 07:13 pm", "Headline": " සුරාබදු නිලධාරීන්ට එරෙහිව පැමිණිල්ලක් ", "News Content": "අලුත්ගම, මොරගල්ල ප්‍රදේශයේ නිවාඩු නිකේතනයක සිදුකළ වැටලීමක් සම්බන්ධයෙන් සුරාබදු නිලධාරීන්ට එරෙහිව අලුත්ගම පොලීසියට පැමිණිල්ලක් ඉදිරිපත් වී තිබේ. විදේශිකයින් දෙදෙනෙකු සහ අදාළ නිවාඩු නිකේතනයේ හිමිකරු විසින් මෙම පැමිණිල්ල සිදුකර ඇති බව පොලීසිය සඳහන් කළේය. මොරගල්ල සුරාබදු කාර්යාලයට අයත් නිලධාරීන් පිරිසක් පසුගියදා අදාළ නිවාඩු නිකේතනයේ වැටලීමක් සිදුකර ඇති අතර එහිදී සංචාරකයින් සිටි කාමරවල තිබී බීර සහ මත්පැන් බෝතල් කිහිපයක් සිය බාරයට ගෙන ඇති බව සඳහන්ය.වැටලීම සිදුකරන අවස්ථාවේ ඇතැම් කාමරවල සංචාරකයින් සිට නොමැති අතර නිවාඩු නිකේතනයේ හිමිකරුට තර්ජනය කොට එම කාමර විවෘත කිරීමට සුරාබදු නිලධාරීන් පියවර ගෙන ඇති බව අදාළ හිමිකරු පොලීසියට ඉදිරිපත් කර ඇති පැමිණිල්ලේ සඳහන් වෙයි.එම කාමරවල සිටි ජර්මන් ජාතිකයින් දෙදෙනෙකු තම මත්පැන් සොරකම් කර ඇති බවට අලුත්ගම පොලීසියට පැමිණිල්ලක් කර තිබේ. අදාළ සිද්ධිය පිළිබද විදේශිකයින් සහ නිවාඩු නිකේතනයේ හිමිකරු අද(12) පෙරවරුවේ මාධ්‍ය හමුවක් කැඳවා තිබුණි. මේ සම්බන්ධයෙන් අද දෙරණ සුරාබදු දෙපාර්තමේන්තුවෙන් විමසීමක් කළ අතර සුරබදු කොමසාරිස් ජනරාල් ඒ.බෝදරගම මහතා සඳහන් කළේ අදාළ සිද්ධිය පිළිබද තමන්ට මෙතෙක් තොරතුරු ලැබී නොමැති බවයි.ඒ පිළිබදව හෙට දිනය තුළ සොයාබැලීමක් සිදුකරන බව සුරාබදු කොමසාරිස්වරයා අද දෙරණට සඳහන් කළේය.සංචාරකයින්ට මුහුණපෑමට සිදුව ඇති මෙම ගැටළුව සම්බන්ධයෙන් අද දෙරණ සංචාරක හා ක්‍රිස්තියානි කටයුතු අමාත්‍ය ජෝන් අමරතුංග මහතාගේ විමසීමක් කළේය.", "URL": "https://sinhala.adaderana.lk/news.php?nid=69525", "Category": null, "Parent URL": null}