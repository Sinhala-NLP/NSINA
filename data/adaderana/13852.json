{"Source": "Adaderana", "Timestamp": "January 30, 2011 10:25 am", "Headline": "යතුරුපැදි හා ටයර් සොරාගත් සෙබළු දෙදෙනෙක් අත්අඩංගුවට", "News Content": "වව්නියාව ප්‍රධාන යුද හමුදා කඳවුරෙන් යතුරු පැදි 2ක් හා ටයර් ‍සොරකම් කළ බවට සැකපිට යුද හමුදා සෙබළුන් දෙදෙනෙකු පොලිසිය විසින් අත්අඩංගුවට ගෙන තිබේ. යුද හමුදාවේ හිටපු සැරයන්වරයෙකු සහ සෙබළෙකු මෙසේ ඊයේ අත්අඩංගුවට ගත් බව වව්නියාව පොලිසිය ප්‍රකාශ කරයි. යුද සමයේ දී අයිතිකරුවන් නොමැතිව හමු වූ මෙම භාණ්ඩ අයිතිකරුවන්ට භාර දීම සඳහා හමුදා කඳවුරේ තිබිය දී සොරා ගෙන ඇති බව වාර්තා වේ. යුද හමුදාවේ කපිතාන්වරයෙකු මේ පිළිබඳව වව්නියාව පොලිසියට සිදු කළ පැමිණිල්ලකට අනුව පරීක්ෂණ ආරම්භ කළ වව්නියාව පොලිසිය මොවුන් දෙදෙනා අත්අඩංගුවට ගෙන තිබේ. අත්අඩංගුවට ගත් සැකකරුවන් දෙදෙනා හෙට දිනයේ වව්නියාව මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=13852", "Category": null, "Parent URL": null}