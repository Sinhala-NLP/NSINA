{"Source": "Adaderana", "Timestamp": "April 12, 2010 12:20 pm", "Headline": "නාවලපිටියේ දශමයක හෝ අක්‍රමිකතාවක් සිදුවුණේ නෑ", "News Content": "හිටපු ඇමති ආචාර්ය සරත් අමුණුගම මහතාගෙන් සහ නාවලපිටිය එක්සත් ජාතික පක්ෂ සංවිධායක සරත් ගාමිණි හෙට්ටිආරච්චි යන අයගෙන් පිළිවෙළින් මිලියන 500 ක් හා මිලියන 1000 ක් වන්දි ඉල්ලා එන්තරවාසි යැවූ බව හිටපු විදුලිබල හා බලශක්ති නියෝජ්‍ය ඇමති මහින්දානන්ද අලුත්ගමගේ මහතා පවසයි. ඔවුන් විසින් කරන ලද ප්‍රකාශ මගින් තමන්ට සිදු වූ අප කීර්තියට වන්දි ඉල්ලා සිය නීතිඥවරුන් මාර්ගයෙන් මෙම එන්තර වාසි යැවූ බව අද දෙරණ කළ විමසීමකට පිළිතුරු දෙමින් ඔහු කියා සිටියේය. නාවලපිටිය ඡන්ද බල ප්‍රදේශයේ ඡන්දය මධ්‍යස්ථාන කිහිපයක ඡන්දය අහෝසි කිරීම මුළුමනින්ම නීති විරෝධී බවත්,දශමයක හෝ අක්‍රමිකතාවක් ඒවායේ සිදු වී නොමැති බවත් හෙතෙම සඳහන් කළේය. නාවලපිටියේ සිදුවී යයි කියනු ලැබූවද එය එසේ වූ බවට මේ වන තුරුත් කිසිදු පැමිණිල්ලක් ඉදිරිපත් වී නැති බවත්,අක්‍රමිකතාවන් සිදු වූ බවට කිසිදු සාක්ෂියක් හෝ නැති බවත් හිටපු ඇමතිවරයා පැවසීය. ඡන්ද මධ්‍යස්ථාන වලට එක්සත් ජාතික පක්ෂයේ හෝ ජනතා විමුක්ති පෙරමුණේ නියෝජිතයින් සහභාගී නොවීම පමණක් කරුණක් කොට ගෙන ඡන්දය අහෝසි කිරීම පදනම් විරහිත බව අලුත්ගමගේ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=7787", "Category": null, "Parent URL": null}