{"Source": "Adaderana", "Timestamp": "August 1, 2013 07:40 am", "Headline": " පක්ෂයෙත් රටේත් ගෞරවය රකින්නැයි ජනපති ප්‍රාදේශීය දේශපාලනඥයින්ට කියයි", "News Content": "ශ්‍රී ලංකා නිදහස් පක්ෂයේත් රටේත් ජාතියේත් ගෞරවය රැකෙන පරිදි සෑමවිමට මහජන සේවය අකුරටම ඉටු කිරීමට කැපවිය යුතු බව ජනාධිපති මහින්ද රාජපක්ෂ මහතා පවසයි. ඔහු පෙන්වා දෙන්නේ තරුණ දේශපාලඥයන් වශයෙන් අනාගත දේශපාලන ජීවිතය රැකගෙන තම දූදරුවන්ට මුහුණදිය හැකි අයුරින් ගෞරවාන්විතව හා බුද්ධිමත්ව කටයුතු කිරීමේ ඉතා වැදගත් බවයි. ශ්‍රී ලංකා නිදහස් පක්ෂයේ පළාත්පාලන ආයතන ප්‍රධානීන් ඊයේ පස්වරුවේ හමුවූ අවස්ථාවේ ජනාධිපති මහින්ද රාජපක්ෂ මහතා මෙම අදහස් පළ කර තිබේ. ආණ්ඩුවක් රැකෙන්නේ ප්‍රාදේශීය දේශපාලඥයින්ගේ ශක්තිය මතින් බව ජනාධිපතිවරයා මෙහිදී පෙන්වා දී ඇත. පක්ෂයක් ලෙස මහජනතාව ඉදිරියට ගියපසු එම පක්ෂයේ ගෞරවය රැකගැනීම සියළු දෙනාගේ යුතුකම බව ජනාධිපතිවරයා එහිදී සඳහන් කළේය. කිසිවෙකු නොදන්නවා යැයි සිතමින් යම් යම් දේ කළ ද ඒවා ජනතාව මෙන්ම තමාද හොදින් දන්නා බවත් කිසිවෙකුගේ චෝදනා එල්ල නොවන පරිදි නීතිගරුකව කටයුතු කරන ලෙසත් ජනාධිපති මහින්ද රාජපක්ෂ මහතා මෙහිදී පළාත් පාලන ආයතන ප්‍රධානීන්ගෙන් ඉල්ලිමක් කළේය.", "URL": "https://sinhala.adaderana.lk/news.php?nid=36271", "Category": null, "Parent URL": null}