{"Source": "Adaderana", "Timestamp": "May 3, 2013 03:20 pm", "Headline": "ඔරෙන්ජ්  වෙතින් සිසු දරු දැරියන්ට රොබෝ තාක්ෂණදැනුම", "News Content": "පාසැල් යන වයසේ අවුරුදු 6ට වැඩි දරුවන්ට රොබෝ තාක්ෂණය ඉගැන්වීමේ වැඩපිළිවෙලක් ඔරෙන්ජ් ආයතනය විසින් ආරම්භ කර ඇත. මෙම ඉගැන්වීම් ක්‍රියාවලිය සඳහා තෝරාගෙන ඇත්තේ බොරැල්ල නොර්ත්වුඩ් ග්ලෝබල් කොලේජ් හි වයස 6ත් 12ත් අතර සිසු සිසුවියන් පිරිසකි. මෙම ක්‍රියාවලිය යටතේ එම සිසු සිසුවියන් වර්තමාන ලෝකයේ සීඝ්‍රයෙන් වර්ධනය වන රොබෝ තාක්ෂණය ඉගෙන ගන්නා අතර, රොබෝවරුන් නිර්මාණය සම්බන්ධයෙන් ද පුහුණුව ලබයි. මේ පිළිබඳ අදහස් දක්වන ඔරෙන්ජ් ඉලෙක්‍ට්‍රික් හි කළමනාකරණ අධ්‍යක්ෂ කුශාන් කොඩිතුවක්කු මහතා පැවසුවේ වර්තමාන විෂය මාලාවේ පවතින න්‍යායාත්මක ඉගැන්වීම් වලට වඩා ප්‍රායෝගිකව මෙවැනි දේවල් අත්හදා බැලීමට ඉඩ සැලසීම මඟින් ළමුන්ට එම විෂ‍ය ක්ෂේත්‍රයට අදාළ දැනුම ලබා ගත හැකි බවයි.සෑමවිටම අසා හෝ කියවා යමක් ඉගෙන ගන්නවාට වඩා තම අත්දැකීම් තුළින් ඉගෙන ගැනීමට දරුවන්ට ඉඩ ලබාදිය යුතු බව කොඩිතුවක්කු මහතා ගේ අදහසයි. නොර්ත්වුඩ් ග්ලෝබල් කොලේජ් හිවිදුහල්පතිනි කුමාරි වික්‍රමසිංහ මේ සම්බන්ධයෙන් අදහස් දක්වමින් කියා සිටියේ තම පාසල ව්‍යවසායන් ඒකාබද්ධ වී ගොඩනඟන ලද ලංකාවේ ප්‍රථම ජාත්‍යන්තර පාසල වන අතර එහි අධ්‍යක්ෂ මණ්ඩලයේ සාමාජිකයින් වැඩි පිරිසක් කොළඹ ඩී.එස්.සේනානායක විද්‍යාලයෙන් අධ්‍යාපනය ලැබූ අය බවයි. සෑම සෙනසුරාදා දිනකම නොර්ත්වුඩ් ග්ලෝබල් කොලේජ් හි පැවැත්වෙන මෙම රොබෝ තාක්ෂණ පාඩම් කටයුතු මෙහෙයවන්නේ ඔරෙන්ජ් පර්යේෂණ හා සංවර්ධන අංශයේ කළමනාකරු මනෝජ් ඉලංගසූරිය සහ එම අංශයේ ඉංජිනේරු ඉන්දික කුලතුංග යන මහත්වරුන්ය. රොබෝ තාක්ෂණය ඉගැන්වීම මඟින් සිසුන්ට තාක්ෂණික දැනුම මෙන්ම විද්‍යුත් උපකරණ පිළිබඳ දැනුමක් ලැබෙන බව ඔහු පැවසුවේය. වැඩිදුරටත් අදහස් දක්වමින් මනෝජ් ඉලංගසූරිය මහතා පැවසුවේ රොබෝ තාක්ෂණය පිළිබඳ පුහුණුවීම ලබා දීම හැරුණු කොට ඔරෙන්ජ් පර්යේෂණ හා සංවර්ධන අංශය විසින් විශාල වැඩ කොටසක් සිදු කරන බවයි.විද්‍යුත් උපාංග වලට වෙළඳපළ පවතින අවශ්‍යවයන් පිළිබඳ අවධානය යොමු කර ඒ අවශ්‍යතාවයන්ට අනුව ඔවුන් තම නිෂ්පාදන සිදු කරබෙදා හරී. ඒ අනුව නව නිෂ්පාදන 200 කට වඩා වැඩි ප්‍රමාණයක් නිර්මාණය කර ඇති බවත් බවත් ඔහු සඳහන් කළේය. දේශීය මෙන්ම විදේශීය වෙළඳපලවල් වලට නිෂ්පාදන විසිරුවා හරින තම ආයතනය මෙවැනි ක්‍රියාවලියක් සිදු කිරීම ආයතනයේ ක්‍රියාවලියට පරිබාහිර කාර්යයක් වුවද, එය දරුවන්ගේ තාක්ෂණික දැනුම වර්ධනය වීමට ඉවහල් වන බව කොඩිතුවක්කු මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=33781", "Category": null, "Parent URL": null}