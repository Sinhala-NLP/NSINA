{"Source": "Adaderana", "Timestamp": "March 12, 2011 03:18 pm", "Headline": "තනතුරු වල නිසි පරිදි වැඩ කිරීමට බලතල ලැබිය යුතුයි", "News Content": "රජයේ සේවකයින්ට තෘප්තිමත්ව සිය සේවය ඉටු කිරීමට නම් ඔවුන්ට සිය තනතුරුවල නිසි පරිදි කටයුතු කිරීම සඳහා බලතල ලැබිය යුතු බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. එසේ අදාළ බලතල නොදෙන තාක් කල් එම සේවකයින්ගෙන් උපරිම සේවාවක් අපේක්ෂා කළ නොහැකි බව ඔහු සඳහන් කරයි. කුවේට් දේශය සඳහා යැවීමට ‍තෝරාගත් පුහුණු සෞඛ්‍ය ශ්‍රමිකයන් සමග පැවති හමුවකට එක්වෙමින් මෛත්‍රීපාල සිරිසේන අමාත්‍යවරයා මේ අදහස් පළ කළේය. කුවේට් රජය විසින් එරට රජයේ රෝහල් සඳහා ශ්‍රී ලංකාවේ විශේෂ පුහුණුව ලත් හෙද හෙදියන් 250 ක කණ්ඩායමක් ලබාදෙන ලෙසට ඉල්ලිමක් කර තිබුණි. එම ඉල්ලීමට අනුව එහි පළමු කණ්ඩායම වශයෙන් හෙද හෙදියන් 30 දෙනෙකුගෙන් සමන්විත කණ්ඩායම් කුවේට් දේශය බලා පිටත් කර හැරීමට තෝරා‍ගෙන තිබේ.", "URL": "https://sinhala.adaderana.lk/news.php?nid=14799", "Category": null, "Parent URL": null}