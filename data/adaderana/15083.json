{"Source": "Adaderana", "Timestamp": "March 26, 2011 10:19 am", "Headline": "ගඩාෆි රට වැසියන් සන්නද්ධ කරයි", "News Content": "ලිබියානු නායක මුවම්මර් ගඩාෆි එරට වැසියන් සන්නද්ධ කිරීමට පියවර ගෙන තිබේ. බටහිර හමුදාවන්ගෙන් එල්ල වන ප්‍රහාරවලට මුහුණ දීම සඳහා මෙය පියවර ගෙන ඇති බව සඳහන්ය. ලිබියාවට එල්ල වන බටහිර හමුදා ප්‍රහාර හේතුවෙන් එරට ගුවන් ආරක්ෂණ පද්ධතිය විනාශ වී ඇති බව ඒකාබද්ධ හමුදා අණදෙන නිලධාරියා පවසයි. මේ අතර කර්නල් ගඩාෆිට පක්ෂපාත හමුදා හා ප්‍රතිවාදී කැරලිකරුවන් අතර ද දරුණු ගැටුම් හටගෙන ඇති බව සඳහන්ය. බටහිර හමුදාවන් ද ලිබියානු සන්නද්ධ අංශ ඉලක්ක කරගනිමින් අඛණ්ඩව ප්‍රහාර එල්ල කරමින් සිටියි. කටාර් රාජ්‍යය ද ලිබියාවට එරෙහි ගුවන් ප්‍රහාර ආරම්භ කර ඇති බව වාර්තා වේ. ඒ අනුව ලිබියාවට එරෙහිව ප්‍රහාර ආරම්භ කළ ප්‍රථම අරාබි රට ලෙස ද කටාර් රාජ්‍ය සැලකෙයි.", "URL": "https://sinhala.adaderana.lk/news.php?nid=15083", "Category": null, "Parent URL": null}