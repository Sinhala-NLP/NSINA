{"Source": "Adaderana", "Timestamp": "May 3, 2013 03:56 pm", "Headline": "මාධ‍්‍යවේදීන්ගේ නොවිසදුණු ඝාතන ලැයිස්තුවේ ලංකාව යළිත් 4 වැනි තැනට", "News Content": "මාධ්‍යවේදීන් ඝාතනය සම්බන්ධයෙන් විමර්ශනවල ප්‍රගතියක් නොවන රටවල් අතරින් දෙවන වතාවටත් එම දර්ශකයේ සිව්වැනි ස්ථානය තහවුරු කර ගැනීමට ශ්‍රී ලංකාව සමත්ව ඇතැයි මාධ්‍යවේදීන්ගේ ආරක්ෂාව සඳහා වන අමෙරිකානු (C.P.J) නැමැති කමිටුව පවසයි. 2013 වසරට අදාළව එම කමිටුව විසින් නිකුත් කළ දර්ශකයේ ඒ බව සඳහන් වෙයි. මාධ්‍යවේදීන් ඝාතනය කිරීමේ සිද්ධීන් සම්බන්ධයෙන් අදාළ අමෙරිකානු ආයතනය 2012 වසරේ නිකුත් කළ දර්ශකයේද සිව්වැනි ස්ථානය හිමිකර ගැනීමට ලංකාව සමත්ව තිබුණි. 2013 වසරට අදාළව එම දර්ශකයේ පළමු ස්ථානය ඉරාකයත්, දෙවන ස්ථානය සෝමාලියාවත් තෙවන ස්ථානය පිලිපීනයත් හිමිකර ගෙන ඇත. යුද්ධය අවසන් වී සිව්වසරක් ඉක්ම ගොස් ඇතත් පසුගිය දශකයේදී මාධ්‍යවේදීන් 9 දෙනෙකුගේ ඝාතන සම්බන්ධයෙන් මහින්ද රාජපක්ෂ පාලනය ඊට අදාළව සිදුකරන පරීක්ෂණ සඳහා උනන්දුවක් දක්වා නැතැයි අදාළ ආයතනය හෙළිකරයි. මාධ්‍යවේදීන් ඝාතන සිද්ධීන් සම්බන්ධ කාරණයේදී ඒවා සියල්ලම දේශපාලනයට සම්බන්ධ ඒවා බවත් 2009 වසරේදී සිදුවු ජ්‍යේෂ්ඨ මාධ්‍යවේදී ලසන්ත වික්‍රමතුංග මහතාගේ ඝාතනය ද එහි එක් කරුණක් ලෙස එම ආයතනය පෙන්වාදී ඇත. මේ අතර කථා කිරීමට සහ අදහස් ප්‍රකාශ කිරීමට සියලු මාධ්‍යවලට ඇති නිදහස තහවුරු කිරීම යන්න තේමා කර ගත් ලෝක මාධ්‍ය නිදහස් දිනයද අදට (03) යෙදී තිබේ.", "URL": "https://sinhala.adaderana.lk/news.php?nid=33784", "Category": null, "Parent URL": null}