{"Source": "Adaderana", "Timestamp": "December 29, 2011 03:12 pm", "Headline": "මෙරටට ඩොලර් මිලියන 2.5 ක් ගෙවීමට සිටි බැංකුවට නියෝගයක්", "News Content": "හෙජින් ගනුදෙනුව සම්බන්ධයෙන් සිටි බැංකුව සමග සිංගප්පූරුවේ බේරුම්කරණ විනිශ්චය සභාවේ පැවති බේරුම්කරණය සදහා ලංකා ඛනිජ තෙල් නීතිගත සංස්ථාවට වැය වූ නඩු ගාස්තු වෙනුවෙන් ඇමරිකානු ඩොලර් මිලියන 2.5 ක මුදලක් ලංකා ඛනිජ තෙල් නීතිගත සංස්ථාවට ලබා දීමට එම විනිශ්චය සභාව තීරණය කර ඇත. ඒ අනුව රුපියල් 287, 500, 000ක පමණ මුදලක් ලංකා ඛනිජ තෙල් නීතිගත සංස්ථාවට හිමිවන අතර එම නඩුව සදහා වූ ගාස්තු වෙනුවෙන් ප‍්‍රදානයක් ලෙස එම මුදල ලබා දීමට සිංගප්පූරු බේරුම්කරණ විනිශ්චය සභාව තීරණය කර ඇති බව ඛනිජ තෙල් කර්මාන්ත අමාත්‍යාංශය පවසයි. හෙජින් ගනුදෙනුව සම්බන්ධයෙන් සිටි බැංකුව ලංකා ඛනිජ තෙල් නීතිගත සංස්ථාවෙන් ඇමරිකානු ඩොලර් මිලියන 192 ක් හා ඊට අදාළ පොලිය ඉල්ලා සිංගප්පූරු බේරුම්කරණ විනිශ්චය සභාවෙහි නඩුවක් පවරා තිබිණි. එම බේරුම්කරණයෙහි තීන්දුව පසුගිය අගොස්තු මස ප‍්‍රකාශයට පත් කළ අතර එම තීන්දුවට අනුව ලංකා ඛනිජ තෙල් නීතිගත සංස්ථාවෙන් සිටි බැංකුව ඉල්ලා සිටි ඇමරිකානු ඩොලර් මිලියන 192ක් හා ඊට අදාළ පොලිය එම බැංකුවට ගෙවීමට ලංකා ඛනිජ තෙල් නීතිගත සංස්ථාව බැදී නොමැති බව තීරණය විය. එම බේරුම්කරණ නඩු කාර්යය සදහා වූ ගාස්තු වෙනුවෙන් ප‍්‍රදානයක් ලෙස ඇමරිකානු ඩොලර් මිලියන 2.5 ක මුදල ලංකා ඛනිජ තෙල් නීතිගත සංස්ථාවට හිමිවන බව ඛනිජ තෙල් කර්මාන්ත අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=21031", "Category": null, "Parent URL": null}