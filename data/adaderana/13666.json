{"Source": "Adaderana", "Timestamp": "January 22, 2011 09:18 am", "Headline": "සුකීට අන්තර්ජාල පහසුකම් ලබාගැනීමට අවසර ලැබෙයි", "News Content": "මියන්මාරයේ ප්‍රජාතන්ත්‍රවාදී නායිකා අවුන්සාන් සුකීට අන්තර්ජාල පහසුකම් ලබාගැනීමේ අවසර ලබාදී තිබේ. නිවාස අඩස්සියෙන් නිදහස් කොට දෙමසක් සම්පූර්ණවීමත් සමග ඇයට මෙම පහසුකම ලබාදිමට එරට හමුදා පාලනය එකඟත්වය පළ කර ඇති බව සඳහන්ය. ඒ අනුව රැහැන් රහිත අන්තර්ජාල පහසුකම් ලබාගැනීමේ උපකරණ කට්ටලයක් ඇයගේ නිවසේ සවිකිරීමට අදාළ අංශ වෙත නියෝග කර ඇති බව වාර්තා වේ. කෙසේවෙතත් ලබාදී ඇති අන්තර්ජාල සබඳතාවයේ දත්ත හුවමාරුව ඉතා දුර්වල ආකාරයෙන් සිදුවන බව අවුන්සාන් සුකීගේ කාර්යය මණ්ඩල සාමාජිකයෙකු පැවසුවේය. එමෙන්ම ඇයට අන්තර්ජාලය ඔස්සේ සජීවීව තව අයෙකු සමග අදහස් හුවමාරු කරගැනීමේ පහසුකම අහුරා ඇති බව ද පැවසෙයි. අවුන්සාන් සුකී නිවාස අඩස්සියෙන් නිදහස් වීමත් සමග අන්තර්ජාල පහසුකම් ලබාදෙන ලෙස පෞද්ගලික සමගාමකින් ඉල්ලීමක් කළ බව සඳහන් වේ. එහෙත් ඊට හමුදා පාලනය අවසර ලබා ‍දී නොමැති අතර හමුදා පාලනය යටතේ ක්‍රියාත්මක වන දුරකතන ආයතනයක් මගින් ඇයට මෙම අන්තර්ජාල පහසුකම් සැපයීමට එකඟත්වය පළ කර තිබේ.", "URL": "https://sinhala.adaderana.lk/news.php?nid=13666", "Category": null, "Parent URL": null}