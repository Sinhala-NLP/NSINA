{"Source": "Adaderana", "Timestamp": "May 1, 2010 12:21 pm", "Headline": "ජල අනතුරු වලින් බේරීමට බලකායක් ", "News Content": "ශ්‍රී ලංකාවේ ප්‍රධාන ජලාශ ආශ්‍රිතව ඇති විය හැකි ආපදාවකදී ඊට මුහුණ දීම සඳහා ආරක්ෂක බලකායක් පිහිටුවීමට වාරිමාර්ග හා ජලකළමනාකරණ අමාත්‍යාංශය පියවර ගෙන තිබේ. හදිසි ආපදාවකදී මිනිස් ජීවිත රැකගැනීම සඳහා ජලාශවල ජල කාන්දුවීම් හෝ ඒ ආශ්‍රිත ගැටලුවලදී ක්‍රියාත්මක වීම සඳහා ශ්‍රමිකයින් පුහුණු කිරීම මෙහි අරමුණ වී තිබේ. මහවැලි ආරක්ෂක සංවිධාන සහ යුද හමුදාවේ ආරක්ෂක භට පිරිස් දැනට මහවැලි ජලාශවලට ආරක්ෂාව සපයයි. නමුත් මහවැලි ආරක්ෂක සංවිධාන නිලධාරීන් සඳහා විධිමත් පුහුණුවක් නොමැති බව අනාවරණය වීම හේතුවෙන් වාරිමාර්ග හා ජලකළමනාකරණ අමාත්‍ය නිමල් සිරිපාල ද සිල්වා මහතා මෙම ‍වැඩපිළිවෙළ ක්‍රියාත්මක කිරීමට තීරණය කර තිබේ. ඒ අනුව දැනට සේවයේ නියුතු මහවැලි ආරක්ෂකයින් 600 දෙනා අතරින් සිය දෙනෙකුට එක් මසක් තුළ පිහිනීම, කිමිදීම සහ ජීවිතාරක්ෂක කටයුතු පිළිබඳ විශේෂ පුහුණුවක් ලබාදීමට නියමිතය.", "URL": "https://sinhala.adaderana.lk/news.php?nid=8121", "Category": null, "Parent URL": null}