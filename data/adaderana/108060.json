{"Source": "Adaderana", "Timestamp": "April 16, 2019 07:26 pm", "Headline": "පැය 4ක් පුරා සිව් වතාවක් දුම්රිය දෙකක් අතර මාරු වුණ මගීන්", "News Content": "ගත වු තෙදින තුළ සිදුවු මාරක රිය අනතුරු සිද්ධි 19 කින් පුද්ගලයින් 20 දෙනකු ජීවිතක්ෂයට පත් ව ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. ඔහු වැඩිදුරටත් සඳහන් කළේ බීමතින් රිය පැදවීම මෙම අනතුරුවලට ප්‍රධාන හේතුව වී ඇති බවයි. මේ අතර අද දුම්රිය අනතුරු දෙකක්ද වාර්තා විය. කිරුළපන සහ නාරාහේන්පිට අතර දුම්රිය මාර්ගයේ අද උදෑසන සිදුවු දුම්රිය පීලිපැනීමක් හේතුවෙන් කැළණිවැලි දුම්රිය මාර්ගයේ ධාවනයට බාධා එල්ල විය. අවිස්සාවේල්ලේ සිට කොළඹ කොටුව දක්වා ධාවනය වෙමින් තිබු දුම්රියක් අද උදැසන කිරුළපන සහ නාරාහේන්පිට දුම්රිය ස්ථාන අතර කාලිංග මාවත ප්‍රදේශයේ දි පිළී පැනිමකට ලක්විය. මේ හේතුවෙන් දුම්රිය මාර්ගයට මෙන්ම දුම්රිය මාර්ගය ආසන්නයේ පිහිටි නිවාස කිහිපයකට සහ දේපල කිහිපයකටද මෙලෙස හානි වී තිබුණි. එමෙන්ම දුම්රිය මාර්ගය හරහා දිවෙන පාලමකටද පිළිපැනිම නිසා හානි වු අතර දුම්රිය මැදිරියක් පාලම මත සිරවී තිබුණි. කෙසේවෙතත් මෙම පිලිපැනිමෙන් කිසිදු පුද්ගලයෙකුට හානි සිදුව තිබුනේ නැහැ. දුම්රිය පාලක මැදිරිය සඳහන් කළේ පිළි පැනිමට ලක් වු කැළණිවැලි දුම්රිය මාර්ගයේ දුම්රිය ධාවන කටයුතු අද පස්වරු වන විට යළි යථාතත්වයට පත් කරන බවයි. මේ අතර මෙම අනතුරින් පසුව ගාල්ල දුම්රිය ස්ථානයෙන් අද පස්වරු 1.50 ට බෙලිඅත්ත බලා දුම්රියක් ධාවනය වීමට නියමිතව තිබු අතර තවත් දුම්රියක් පස්වරු 2.50 ගාල්ල සිට මහනුවර බලා ධාවනය වීමට සුදානම්ව තිබුණි. කෙසේවෙතත් අදාළ දුම්රිය ධාවනය කිරීම පැය 4 ක් පමණ ප්‍රමාද වී තිබු අතර ඒ වන විටත් දුම්රිය දෙකෙහි මගීන් සිව් වතාවක් දුම්රිය දෙක අතර මාරුකර තිබේ. අනතුරුව පස්වරු 4.30 පමණ බෙලිඅත්ත දක්වා ධාවනය කිරීමට නියමිතව තිබු දුම්රිය ධාවනය වී ඇති අතර ඊට සුළු වේලාවකට පසු මහනුවර බලා ධාවනය වීමට නියමිතව තිබු දුම්රියද මෙලෙස ගමන් ආරම්භ කළේය. නමුත් මෙම දුම්රිය කිලෝමීටරයක් පමණ ධාවනය වී නැවත ගාල්ල දුම්රිය ස්ථානයට පැමිණන ආකාරය දක්නට ලැබුණි. මේ අතර බෙලිඅත්තේ සිට කොළඹ - කොටුව බලා ධාවනය වෙමින් තිබු ගාලු කුමාරි දුම්රියේ මැදිරියක් ගාල්ල දුම්රිය ස්ථානය ආසන්නයේදී අද පෙරවරුවේ පිලී පැනීමකට ලක්වුණා. ඒ එම දුම්රිය අද උදෑසන 7.25ට ගාල්ල දුම්රිය ස්ථානයෙන් කොළඹ බලා පිටත්වීම ආරම්භ කර මීටර් 500ක් පමණ ඉදිරියට ධාවනය වෙමින් තිබියදීයි. කෙසේවෙතත් ගාලු කුමාරි දුම්රිය පීළිගත කිරිමේ කටයුතු අවසන් කර ඇති අතර මුහුදු බඩ දුම්රිය මාර්ගයේ දුම්රිය ධාවනය පස්වරු 2.00 වනවිට ආරම්භ කර තිබේ. මේ අතර කෑගල්ල - අවිස්සාවේල්ල මාර්ගයේ ගමන් කරමින් තිබු ත්‍රී රෝද රථයක් මාර්ගයේ අසල සිටි පුද්ගලයෙකුගේ ගැටීමෙන් ඔහු එම ස්ථානයේදීම මිය ගොස් තිබේ. මෙලෙස මිය ගොස් ඇත්තේ දේවාලකන්ද ප්‍රදේශයේ පදිංචි 56 හැවිරිදි පුද්ගලයෙක්. මේ අතර බණ්ඩාරගම කැස්බෑව මාර්ගයේ කඹුරුගොඩ ප්‍ර දේශයේදී මාර්ගය හරහා ගමන් කරමින් සිටි කාන්තාවක් යතුරු පැදියක ගැටීමෙන් අනතුරක් සිදුව තිබේ. අප වාර්තාකරු සඳහන් කලේ අනතුරින් තුවාල ලැබූ අදාළ කාන්තාව රෝහල් ගත කිරීමෙන් අනතුරුව මිය ගොස් තිබේ. මේ අතර රත්නපුර කොළොන්න නන්දනගම ප්‍රෙද්ශයේදී ඊයේ පස්වරුවේ ත්‍රී රෝද රථයක් විදුලි කණුවක ගැටී පෙරලීයාමෙන් අඹුසැමි යුවලක් ජීවිතක්ෂයට පත්ව තිබේ. අනතුරෙන් පසු ත්‍රීරෝද රථ රියදුරු පලා ගොස් ඇති අතර කොළොන්න පොලීසිය රියදුරු අත්අඩංගුවට ගැනීම සඳහා පරීක්ෂණ ක්‍රියාත්මක කර තිබේ. ත්‍රීරෝද රථ රියදුරු බීමත්ව අධික වේගයෙන් රථය පැදවීම හේතුවෙන් අනතුර සිදුවන්නට ඇති බවට පොලීසිය සැක පල කරයි.", "URL": "https://sinhala.adaderana.lk/news.php?nid=108060", "Category": null, "Parent URL": null}