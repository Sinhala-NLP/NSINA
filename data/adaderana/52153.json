{"Source": "Adaderana", "Timestamp": "June 21, 2015 06:36 pm", "Headline": "උදයංග වීරතුංග යුක්ක්‍රේනයේ ඉන්නවාලු - චෝදනා අසත්‍යයිලු", "News Content": "තමාට එරෙහිව එල්ල වී ඇති චෝදනා සම්බන්ධයෙන් රුසියාවේ හිටපු ශ්‍රී ලංකා තානාපති උදයංග වීරතුංග මහතා නිවේදනයක් නිකුත් කර තිබේ.විද්‍යුත් තැපෑල මාර්ගයෙන් නිකුත් කර ඇති අදාළ නිවේදනයෙන් ඔහු පෙන්වා දෙන්නේ යුක්ක්‍රේන කැරළිකරුවන්ට ආයුධ සැපයීම සහ රුසියාවේ ශ්‍රී ලංකා තානාපති කාර්යාලයේ සේවය කළ පුද්ගලයෙකුගේ මරණය සම්බන්ධයෙන් තමාට එල්ලවී ඇති චෝදනා සාවද්‍ය බවයි.යුක්‍රේනයේ බෙදුම්වාදී කැරළිකරුවන්ට ආයුධ සැපයූ බවට එරට රජය විසින් ශ්‍රී ලංකා විදේශ කටයුතු අමාත්‍යංශයට පැමිණිලි කර ඇති බවට පළ වන වාර්තා ප්‍රතික්ෂේප කරන උදයංග වීරතුංග මහතා පෙන්වා දෙන්නේ යුක්ක්‍රේන රජය තමා සම්බන්ධයෙන් කිසිදු අපරාධ විමර්ෂණයක් සිදු නොකරන බවයි.ඉන්දියාවේ සිටින යුක්ක්‍රේන තානාපතිවරයා විසින් තමාට එරෙහිව ඇති චෝදනාව අසත්‍යය බවට ශ්‍රී ලංකා විදේශ කටයුතු ඇමතිවරයාට සහ ලේකම්වරියට දැනුම්දී ඇති බවද ඔහු පවසයි.මේ වන විට යුක්ක්‍රේනයේ කිව් නගරයේ තමාට වාසය කිරිමට හැකියාව ලැබී ඇත්තේද එම නිසා බව උදයංග වීරතුංග මහතා පෙන්වා දෙයි. රුසියාවේ ශ්‍රී ලංකා තානාපති කාර්යාලයේ සේවය කළ නොයෙල් රණවීර මහතාගේ මරණය සම්බන්ධයෙන් සිය නිවේදනයෙන් අදහස් දක්වා ඇති උදයංග වීරතුංග මහතා පවසන්නේ අදාළ මරණය ලොරි රථයකට යට වීමෙන් සිදුවූවක් බවයි. අදාළ ලොරි රථයේ රියදුරුට එරෙහිව මේ වනවිට අධිකරණ ක්‍රියාදාමයක්ද සිදුවන බවත්, එම මරණය සම්බන්ධයෙන් තමාට එරෙහිව රුසියාවේ කිසිදු විමර්ශනයක් සිදු නොවන බවත් උදයංග වීරතුංග මහතා පෙන්වා දී තිබේ.කෙසේ වෙතත් අදාළ නිවේදනය සම්බන්ධයෙන් අද දෙරණ විදේශ කටයුතු අමාත්‍යංශයෙන් විමසීමක් කළ අවස්ථාවේදී ඊට පිළිතුරු ලබාදුන් විදේශ කටයුතු අමාත්‍යංශයේ ප්‍රකාශිකා මහේෂිනී කොලොන්න මහත්මිය සඳහන් කළේ රුසියාවේ හිටපු ශ්‍රී ලංකා තානාපති උදයංග වීරතුංග මහතා යුක්ක්‍රේන ජාතිකයින්ට අවි ආයුධ සැපයූ බවට යුක්ක්‍රේන රජය දැනුම් දී තිබු බවයි.එම චෝදනාවට ඔහු නිර්දෝෂී බවට එරට රජය විසින් මේ වන තෙක් කිසිදු දැනුම් දීමක් සිදුකර නොමැති බවද ඇය සඳහන් කළාය.", "URL": "https://sinhala.adaderana.lk/news.php?nid=52153", "Category": null, "Parent URL": null}