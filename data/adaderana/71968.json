{"Source": "Adaderana", "Timestamp": "April 11, 2017 12:18 pm", "Headline": "අතුරුදන් වූ ව්‍යාපාරිකයා සොයා මෙහෙයුම්", "News Content": "අතුරුදන් වූ අනුරාධපුර, ඉපලෝගම ප්‍රදේශයේ ව්‍යපාරිකයා සෙවීම සඳහා පොලිස් කණ්ඩායම් තුනක් යොදවා තිබේ. අනුරාධපුර නියෝජ්‍ය පොලිස්පති එස්.පී සඳුන්ගහවත්ත මහතාගේ උපදෙස් මත ජ්‍යෙෂ්ඨ පොලිස් අධිකාරීවරයෙකුගේ ප්‍රධානත්වයෙන් එම විමර්ශන සිදු කෙරෙන බව පොලීසිය පැවසුවේය. පසුගිය 09 වනදා උදෑසන සිට ඉපලෝගම, පුංචිකුලම ප්‍රදේශයේ පදිංචි 36 හැවිරිදි පුද්ගලයෙකු අතුරුදන්ව ඇති බව ඉපලෝගම පොලීසියට පැමිණිල්ලක් ලැබී තිබේ. අදාළ පුද්ගලයාගේ බිරිඳ විසින් එම පැමිණිල්ල ඉදිරිපත් කර තිබූ අතර පසුගිය 9 වන දා නිවසට පැමිණි පිරිසක් සමඟ ගමනක් යන බව පවසා ඔහු නිවසින් පිටත්ව ගිය බව ඇය පොලීසියට පවසා ඇත. ඔවුන් තමන් දන්නා හඳුනන බණ්ඩාරවෙල පොලීසියේ පිරිසක් බවත් තම සැමියා ප්‍රකාශ කළ බව පැමිණිලිකාර කාන්තාව පොලීසියට පවසා තිබේ. ඒ අනුව පොලිසිය සිදුකළ මූලික විමර්ශන අනුව මෙය පැහැර ගැනීමක් නොවන බවත් ඔහු සිය කැමැත්තෙන් එම පිරිස සමඟ ගොස් ඇති බවත් අනාවරණය වන බව පොලිසිය සඳහන් කළේය.", "URL": "https://sinhala.adaderana.lk/news.php?nid=71968", "Category": null, "Parent URL": null}