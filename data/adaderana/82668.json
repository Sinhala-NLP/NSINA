{"Source": "Adaderana", "Timestamp": "January 8, 2018 12:00 pm", "Headline": " අගමැතිගේ ඉල්ලීමට අනුව අනිද්දා පාර්ලිමේන්තුව රැස්වෙයි", "News Content": "අග්‍රමාත්‍ය රනිල් වික්‍රමසිංහ මහතාගේ ඉල්ලීම පරිදි විශේෂ පාර්ලිමේන්තු රැස්වීමක් කැඳවීමට තීරණය කර තිබේ. ඒ අනුව ලබන 10 වනදා පෙරවරු 10.30ට එම විශේෂ පාර්ලිමේන්තු රැස්වීම කැඳවා ඇති බව වැඩබලන පාර්ලිමේන්තු මහ ලේකම් නීල් ඉද්දවල මහතා සඳහන් කළේය. එම රැස්වීමට සහභාගී වන ලෙස සියලු පාර්ලිමේන්තු මන්ත්‍රීවරුන්ගෙන් ඉල්ලීමක් කරන බව ද නීල් ඉද්දවල මහතා නිකුත් කළ නිවේදනයක සඳහන්ය. මේ අතර මහ බැංකු බැඳුම්කර වංචා විමර්ශන ජනාධිපති කොමිසමේ වාර්තාවේ පිටපතක් ලබා ගැනීමට හිටපු අමාත්‍ය පාර්ලිමේන්තු මන්ත්‍රී රවී කරුණානායක මහතා අද ජනාධිපති ලේකම් කාර්යාලය වෙත යාමට නියමිතව තිබේ. තොරතුරු දැන ගැනීමේ පනත යටතේ අදාළ වාර්තාවේ පිටපතක් තමන්ට ලබා දෙන ලෙස රවී කරුණානායක මහතා ජනාධිපති ලේකම් වරයාගෙන් පසුගියදා ඉල්ලීමක් කළේය. ඒ අනුව අද දහවල් අදාල වාර්තාවේ පිටපත ලබා ගැනීම සඳහා මන්ත්‍රීවරයා ජනාධිපති ලේකම් කාර්යාලය වෙත යාමට නියමිතය. මහ බැංකු බැඳුම්කර කොමිසමේ වාර්තාව මේ වන විට දේශපාලන වේදිකාවේ ද උණුසුම් මාතෘකාවක් බවට පත්ව තිබේ. අම්බලන්තොට මිද්දෙනිය ප්‍රදේශයේදී මාධ්‍ය වෙත අදහස් දක්වමින් එක්සත් ජනතා නිදහස් සන්ධාන මහ ලේකම් මහින්ද අමරවීර මහතා සඳහන් කළේ මෙම වාර්තාව දේශපාලනික උවමනාවක් මත සකස් කළ වාර්තාවක් නොවන බවයි. කුරුණෑගල ප්‍රදේශයේ පැවැති ජන හමුවක් ඇමතූ එක්සත් ජාතික පක්ෂ පාර්ලිමේන්තු මන්ත්‍රී නලීන් බණ්ඩාර මහතා සඳහන් කළේ එක්සත් ජාතික පක්ෂයේ ගමන වැලැක්වීමට ඇතැම් පාර්ශව කටයුතු කරමින් සිටින බවයි.", "URL": "https://sinhala.adaderana.lk/news.php?nid=82668", "Category": null, "Parent URL": null}