{"Source": "Adaderana", "Timestamp": "November 23, 2010 09:11 am", "Headline": "ශවේන්ද්‍ර සිල්වා හා සාකච්ඡා කරන බව තහවුරු කළ නොහැකියි", "News Content": "එක්සත් ජාතින්ගේ සංවිධානයේ නියෝජ්‍ය නිත්‍ය නියෝජිත මේජර් ජෙනරල් ශවේන්ද්‍ර සිල්වා මහතා සමග එක්සත් ජාතීන්ගේ මහ ලේකම්වරයා විසින් පත්කරන ලද විද්වත් කමිටුව සාකච්ඡාවක් පැවැත්වීමට තීරණය කර ඇද්දැයි විදෙස් මාධ්‍යවේදියකු එක්සත් ජාතීන්ගේ මහ ලේකම්වරයාගේ වැඩ බලන නියෝජ්‍ය මාධ්‍ය ප්‍රකාශකගෙන් ප්‍රශ්න කර තිබේ. මේජර් ජෙනරල් ශවේන්ද්‍ර සිල්වා මහතා නියෝජ්‍ය නිත්‍ය නියෝජිත තනතුරට පත්කිරීම සම්බන්ධව පසුගියදා විදෙස් පුවත්පතක විවේචනාත්මක ලිපියක් පළවිය. මෙම මාධ්‍යවේදියා මෙම ලිපිය පදනම් කරගනිමින් අදාළ පැනය ඉදිරිපත් කර ඇත. එල් ටී ටී ඊ සංවිධානය සමග අවසන් යුද ගැටුම් පැවති කාල සීමා තුළ මානව හිමිකම් හා මානව නීතීන් කඩකළ බවට ශ්‍රී ලංකාවට එල්ල වන චෝදනා සම්බන්ධව තමන් හට උපදෙස් ලබාගැනීම සඳහා එක්සත් ජාතීන්ගේ මහ ලේකම් බැංකි මූන් මහතා විසින් විශේෂ විද්වත් කමිටුවක් පත්කරනු ලැබීය. කමිටුව විසින් ලබාගන්නා තොරතුරු පිළිබඳව එකවර හෙළි කළ නොහැති බවත්, එම තොරතුරු කමිටු නියෝජිතයින් විසින් මහා ලේකම්වරයා වෙත ඉදිරිපත් කරන බවත් එම මාධ්‍යවේදියාගේ පැනයට පිළිතුරුදෙමින් මාධ්‍ය ප්‍රකාශකවරයා පෙන්වා දී ඇත. කමිටුවේ උපදේශාත්මක වාර්තාව සකස් වූ පසු අදාළ තොරතුරු පිළිබඳව දැනුම් දිය හැකි බව ද ඔහු ප්‍රකාශ කර තිබේ. අදාළ වාර්තාව මහ ජනතාව වෙත ඉදිරිපත් කරන්නේද යන්න පිළිබඳවත් මෙහිදී එක්සත් ජාතීන්ගේ මහ ලේකම්වරයාගේ වැඩ බලන නියෝජ්‍ය මාධ්‍ය ප්‍රකාශක ෆර්හාන් හක් මහතාගෙන් ප්‍රශ්න කර තිබේ. මෙය අභ්‍යන්තර ක්‍රියාවලියක් බවත්, එම තොරතුරු මහ ජනතාව වෙත ලබාදීම පිළිබඳ තීරණය එක්සත් ජාතීන්ගේ මහ ලේකම්වරයා සතු වන බවත් ඊට පිළිතුරුදෙමින් ඒ මහතා සඳහන් කර ඇත.", "URL": "https://sinhala.adaderana.lk/news.php?nid=12346", "Category": null, "Parent URL": null}