{"Source": "Adaderana", "Timestamp": "March 17, 2019 06:15 pm", "Headline": "වෑන් රථ අනතුරකින් 8කට තුවාල-3කට බරපතළයි", "News Content": "වවුනියාව, තාණ්ඩිකුලම ප්‍රදේශයේදී අද(17) අලුයම සිදුවු රිය අනතුරකින් පුද්ගලයින් අට දෙනෙකු තුවාල ලබා ඇති බව අද දෙරණ වාර්තාකරු ප්‍රකාශ කර සිටියි. පොලීසිය ප්‍රකාශ කර ඇත්තේ යාපනය ප්‍රදේ‍ශයේ සංචාරයකට ගොස් වෑන් රථයකින් නැවත එමින් සිටි හලාවත ප්‍රදේශයේ පදිංචි පිරිසක් එලෙස තුවාල ලබා ඇති බවය. වෑන් රථය මාර්ගයෙන් ඉවතට පැන මාර්ගය ආසන්නයේ තල් ගසක වැදී ඇති අතර, අනතුරින් වෑන් රථයේ රියදුරු ඇතුළු පිරිසක් තුවාල ලබා ඇති බවද පොලීසිය පවසා ඇත. තුවාලකරුවන් වවුනියාව රෝහලට ඇතුළත් කොට ඇති අතර, තුවාලකරුවන් තිදෙනෙකුගේ තත්ත්වය තරමක් බරපතළ බව ද වාර්තා වෙයි. සිද්ධිය සම්බන්ධයෙන් වවුනියාව පොලීසිය වැඩිදුර පරීක්ෂණ මෙහෙයවනු ලබන බව ද වාර්තා වෙයි.", "URL": "https://sinhala.adaderana.lk/news.php?nid=106233", "Category": null, "Parent URL": null}