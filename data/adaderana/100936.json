{"Source": "Adaderana", "Timestamp": "December 18, 2018 04:12 pm", "Headline": "ළහිරු කුමාරට දඩයක් වදී", "News Content": "තරග නීති උල්ලංඝණය කිරීමේ චෝදනා මත ශ්‍රී ලංකා පන්දු යවන ක්‍රීඩක ළහිරු කුමාරට ජාත්‍යන්තර ක්‍රිකට් කවුන්සිලය විසින් තරග ගාස්තුවෙන් සියයට 15ක දඩයක් පනවා තිබේ. වෙලින්ටන්හිදී පැවැත්වෙන ශ්‍රී ලංකා - නවසීලන්ත පළමු ටෙස්ට් ක්‍රිකට් තරගාවලියේ තෙවන දිනයේ ශ්‍රී ලංකා කණ්ඩායම පන්දු රකිමින් සිටි අවස්ථාවේ ළහිරු කුමාර විසින් අසභ්‍ය වචන භාවිත කළ බවට තරග විනිසුරුවරුන් විසින් ජාත්‍යන්තර ක්‍රිකට් කවුන්සිලය දැනුවත් කර ඇති බවයි වාර්තා වෙයි. ජාත්‍යන්තර තරගයක් අතරතුර එවැනි වචන භාවිතයෙන් තරග නීති උල්ලංඝණය කර ඇති බවට නිගමනය කරමින් ඔහුට දඩුවම් ලකුණක් සහ තරග ගාස්තුවෙන් සියයට 15ක දඩයක් නියම කිරීමට ක්‍රිකට් කවුන්සිලය පියවර ගෙන තිබේ.", "URL": "https://sinhala.adaderana.lk/news.php?nid=100936", "Category": null, "Parent URL": null}