{"Source": "Adaderana", "Timestamp": "February 26, 2013 07:45 am", "Headline": "අචලා ගැන වාර්තාව රාජ්‍ය සේවා කොමිසමට භාරදෙයි", "News Content": "නීති ශිෂ්‍ය අචලා ප්‍රියදර්ශනීගේ අත කපා දැමීම සම්බන්ධයෙන් සෞඛ්‍ය අමාත්‍යාංශය විසින් සිදුකළ පරීක්ෂණ වාර්තාව රාජ්‍ය සේවා කොමිසම වෙත භාරදී තිබේ. මාතර මහරෝහලේ වෛද්‍යවරුන්, හෙද නිලධාරීන් ඇතුළු සේවකයින් 21 දෙනෙකුට එරෙහිව මෙම වාර්තාවෙන් චෝදනා එල්ල වී තිබිණි. අදාළ චෝදනා පත්‍ර රාජ්‍ය සේවා කොමිසම වෙත සෞඛ්‍ය අමාත්‍යාංශ ලේකම් වෛද්‍ය නිහාල් ජයතිලක මහතා විසින් භාරදී ඇති බව සෞඛ්‍ය අමාත්‍යාංශයේ ප්‍රකාශකයෙකු සඳහන් කළේය. ඒ අනුව අදාළ නිලධාරීන් සම්බන්ධයෙන් රාජ්‍ය සේවා කොමිසම විසින් විනය පරීක්ෂණ පවත්වනු ඇති. අචලා ප්‍රියදර්ශනී නීති සිසුවියට ප්‍රතිකාර කිරීමේ දී බරපතළ ලෙස ප්‍රමාද දෝෂ සිදුවී ඇතැයි ද අදාළ සිද්ධියට වගකිව යුතු සියලු දෙනා හඳුනාගෙන ඇති බව ද සෞඛ්‍ය අමාත්‍යාංශය විසින් රාජ්‍ය සේවා කොමිසමට දැනුම් දී තිබේ.", "URL": "https://sinhala.adaderana.lk/news.php?nid=31923", "Category": null, "Parent URL": null}