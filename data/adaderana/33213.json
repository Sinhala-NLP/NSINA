{"Source": "Adaderana", "Timestamp": "April 12, 2013 10:32 am", "Headline": "සෞදියේ අසාධාරණයට ලක්වන ලාංකිකයින් ගැන අවධානය", "News Content": "සෞදි රජය මගින් එරට සේවය කරන කම්කරුවන් සම්බන්ධයෙන් පනවා ඇති කම්කරු නීති හේතුවෙන් අසාධාරණයට ලක්වන ශ්‍රී ලාංකිකයින් සම්බන්ධයෙන් විදේශ කටයුතු අමාත්‍යංශය සමග එක්ව රාජ්‍ය තාන්ත්‍රිකව කටයුතු කිරීමට බලාපොරොත්තු වන බව විදේශ සේවා නියුක්ති කාර්යංශය පවසයි. මේ වන විට අනවසරයෙන් සෞදි අරාබිය තුළ සේවය කරන කම්කරුවන් සෞදි රජය විසින් ලබා දෙන මාස 03 ක කාලය තුළ දී නීත්‍යානුකූල ආයතනයකට පැමිණ සේවය කළ යුතු බවට එරට රජය විසින් දන්වා තිබේ. ශ්‍රී ලංකාව ඇතුළු සෙසු රටවල්වල බොහෝ කම්කරුවන් සෞදි අරාබිය තුළ අනවසරයෙන් රැකියාවල නිරත වන බව සෞදි රජය පවසයි. සෞදි අරාබිය තුළ ශ්‍රී ලංකාවේ කම්කරුවන් 3000 ක් පමණ නීති විරෝධීව සේවය කරන බව සඳහන්ය. මෙම නව නීති සම්බන්ධයෙන් සෞදි රජය විසින් ශ්‍රී ලංකා විදේශ සේවා නියුක්ති කාර්යංශය දැනුවත් කොට තිබේ. ඒ අනුව අද දෙරණ මේ සම්බන්ධයෙන් විදේශ සේවා නියුක්ති කාර්යංශයේ සාමාන්‍ය අධිකාරී එච්.බටගොඩ මහතාගෙන් විමසීමක් කළේය. කෙසේ වෙතත් මේ දක්වාත් නීත්‍යානුකූල නොවන ලෙස සෞදි අරාබියේ රැඳී සිටින කම්කරුවන්ට ඉන් ඉවත්වීම සඳහා පොදු සමාකාලයක් ලබා දී නොමැති බව සාමාන්‍යාධිකාරිවරයා පැවසීය. සෞදි අරාබියේ රැකියා කරන සියලුම විදේශිකයන් වෙනුවෙන් මාස 03 ක කාලයකට යටත්ව කම්කරු නීති ලිහිල් කිරීමට සෞදි අරාබි කම්කරු අමාත්‍යංශය පියවර ගෙන ඇති බව මේ අතර සෞදි පුවත්පතක් උපුටා දක්වමින් විදෙස් මාධ්‍ය වාර්තා කළේය. අනවසර සංක්‍රමණිකයන් හා නීත්‍යානුකූල ආයතනයෙන් පරිබාහිරව රැකියා කරන විදේශිකයන් අත්අඩංගුවට ගැනීමේ මෙහෙයුම් තාවකාලිකව නවතා ඇති බව ද එම පුවත්පත පෙන්වා දී තිබේ.", "URL": "https://sinhala.adaderana.lk/news.php?nid=33213", "Category": null, "Parent URL": null}