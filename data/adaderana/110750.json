{"Source": "Adaderana", "Timestamp": "May 27, 2019 10:57 am", "Headline": "ඖෂධ හිඟය කඩිනමින් අවසන් කරන බව රාජිත කියයි", "News Content": "2018 වසරේ අවසානභාගයේ දේශපාලන අර්බුදය පැවැති කාලය තුළ ඖෂධ වර්ග 216 ක හිඟයක් නිර්මාණය වුවද එහි බලපෑම තවමත් පවතින බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. රෝහල්වල ඖෂධ හිගයකින් තොරව පවත්වාගෙන යාම පිළිබඳ සාකච්ඡාවක් සෞඛ්‍ය අමාත්‍යවරයාගේ ප්‍රධානත්වයෙන් සෞඛ්‍ය අමාත්‍යාංශයේ දී පසුගියදා පැවැතිවිනි. වෛද්‍ය සැපයුම් අංශය, රාජ්‍ය ඖෂධ නීතිගත සංස්ථාව, රාජ්‍ය ඖෂධ නිෂ්පාදන නීතිගත සංස්ථාව නියෝජනය කරමින් පාලනාධිකාරිය ඇතුලු නිලධාරීන් මෙම සාකච්ඡාවට එක්ව සිටියහ. හිඟයක්ව පැවැති ඇතැම් ඖෂධ තවමත් රෝහල්වලට සැපයීමට නොහැකි තත්ත්වයක් මතුව ඇත්තේ ප්‍රසම්පාදන ක්‍රියාවලිය එම දේශපාලන අර්බුදය සමයේ ක්‍රියාත්මක නොවීම බව සෞඛ්‍ය අමාත්‍යවරයා අවධාරණය කර සිටියි. දින 52 ක් පුරා පැවැති දේශපාලන අර්බුදය සමයේ කිසිදු ටෙන්ඩරයක් ක්‍රියාත්මක නොවූ බවත්, ඖෂධ ආනයනය කිරිමක් සිදු නොවූ බවත් සෞඛ්‍ය අමාත්‍යවරයා සදහන් කරයි. දැනට පවතින සුළු ඖෂධ හිඟය කඩිනමින් අවසන් කිරීමට පියවර ගන්නා ලෙස සෞඛ්‍ය අමාත්‍යවරයා නිලධාරීන්ට උපදෙස් ලබාදෙන ලදි. තවද අත්‍යාවශ්‍යව පැවැති ඇතැම් ඖෂධ ගුවන් මගින් ශ්‍රී ලංකාවට ගෙනඒමට ද පියවර ගැනුනි. තව ද රාජ්‍ය ඖෂධ නීතිගත සංස්ථාව මගින් ඖෂධ සමාගම් වල වෙළෙද නියෝජිතභාවය ලබාගෙන ඖෂධ අලෙවි කිරීම ආරම්භ කළ යුතු බව සෞඛ්‍ය අමාත්‍යවරයා මෙහිදී සදහන් කළේය.", "URL": "https://sinhala.adaderana.lk/news.php?nid=110750", "Category": null, "Parent URL": null}