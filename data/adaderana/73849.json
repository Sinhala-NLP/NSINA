{"Source": "Adaderana", "Timestamp": "June 2, 2017 10:10 pm", "Headline": "ජාති-ආගම්-පක්ෂ පාට භේදයෙන් තොරව රජයේ වැඩපිළිවෙළට සහය දෙන්න", "News Content": "ප්‍රජාතන්ත්‍රවාදය, සංහිඳියා හා සංවර්ධනය යන කරුණු තුන යටතේ රජය ඉදිරියට ගමන් කරන බව ජනමාධ්‍ය අමාත්‍ය මංගල සමරවීර මහතා පවසයි.අමාත්‍යවරයා මේ බව පැවසුවේ අද(02) ජනමාධ්‍ය අමාත්‍යාංශයේ සහ රජයේ ප්‍රවෘත්ති දෙපාර්තමේන්තු නිලධාරීන් හමුවෙමිනි. ජාති, ආගම්, පක්ෂ පාට භේදයෙන් තොරව මෙම වැඩපිළිවෙළට සහයෝගය ලබා දෙන ලෙස තමා රජයේ හා පෞද්ගලික අංශයේ සියලුම මාධ්‍යවලින් ඉල්ලා සිටින බවද අමාත්‍යවරයා පැවසීය. කලාපයේ සක්‍රිය ජනමාධ්‍ය කර්මාන්තයක් තිබෙන රටක් බවට ශ්‍රී ලංකාව ද පත් වී ඇති බව ඒ මහතා කියා සිටියේය.විධායක බලය පාර්ලිමේන්තුවට ලබාදීමේ කටයුතු මේ වන විට ආරම්භ කර තිබෙන අතර සෑම ජන කණ්ඩායමකම අදහස්වලට ඇහුන්කම් දෙමින් කටයුතු කරන බවත්, බෙදීම් තුළින් රටකට ඉදිරියට යා නොහැකි බවත් ඒ මහතා අවධාරණය කළේය.1948 පෙබරවාරී 04 වැනි දා නිදහස ලබාගන්නා විට කලාපයේ ජපානයට පමණක් දෙවැනි වූ ශ්‍රී ලංකාව පක්ෂ පාට, ජාති, ආගම් වශයෙන් කුලල් කෑම් හේතුවෙන් ගත යුතු තීණ්දු තීරණ රැසක් අතපසු වී තිබෙන බවත්, නියපොත්තෙන් කැඩීමට තිබුණු දේ වසර 30ක් වැනි යුද්ධයක් බවට පත් වූ බවත් සමරවීර මහතා පෙන්වා දුන්නේය.අමාත්‍යවරයා පෙන්වා දුන්නේ දියුණු ආර්ථික වර්ධනයක් ළඟා කරගත යුතු බවයි. යල්පැන ගිය අදහස් ඉවත් කර නවීන ලෝකය සමඟ ඉදිරියට යා යුතු බවයි.පසුගිය ජිනීවාහි පැවති යෝජනාවට ලෝකයේ ප්‍රධාන රටවල් ශ්‍රී ලංකාව වෙනුවෙන් නැගී සිටීම අප ලද ජාත්‍යන්තර ජයග්‍රහණයක් වන අතර ලෝකය උදව් කිරීමට සූදානම් වී සිටින මොහොතක ඒ ශක්තිය අප ලබාගත යුතු බව ඔහු කියා සිටියේය.පෞද්ගලික විශ්වවාද්‍යාල ඇති කළ යුතු වන්නේ මෙරට වසරකට උසස් පෙළ සමත් වන මෙරට ලක්ෂ හැත්තෑපන්දහසක් පමණ වන දරුවන්ට උසස් අධ්‍යාපන අවස්ථා ඇති කිරීම වෙනුවෙන් බවත් එහිදී ශිෂ්‍යත්ව 30%ක් 40%ක් ලබාදීම, අධ්‍යාපන නියාමන කොමිසමක් පත්කිරීම යානාදිය තුළින් ගුණාත්මක අධ්‍යාපනයක් ලබාදීමට හැකි වන බවත් ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=73849", "Category": null, "Parent URL": null}