{"Source": "Adaderana", "Timestamp": "February 13, 2017 09:41 pm", "Headline": "ඇනකොටා ගත්තොත් කිසිම කණ්ඩායමක වටිනාකමක් නෑ", "News Content": "කණ්ඩායම්වලට බෙදී ඇනකොටා ගන්නේනම් ඒ එකම කණ්ඩායමකින් හෝ පලක් නොමැති බව රාජ්‍ය අමාත්‍ය පාලිත රංගේබණඩාර මහතා පවසයි. සෑම කණ්ඩායමක්ම සමගියෙන් අත්වැල් බැද ගනිමින් ඉදිරි අනාගතය වෙනුවෙන් සැලසුම් සකස් කරන්නේනම් ඒ සෑම කණ්ඩායමකටම එක හා සමාන වටිනාකමක් හිමිවන බව අමාත්‍යවරයා පෙන්වා දෙන්නේය. මෙම නියමය පාසලට, ආයතනයකට, සමාජයට ආදී ඕනෑම තලයකට පොදු කාරණයක් බවද දේශපාලනයට එය ඉතා වැදගත් නියමයක් යැයිද ඔහු පෙන්වා දෙයි.අමාත්‍ය පාලිත රංගේබණ්ඩාර මහතා මේ බව පැවසුවේ පුත්තතලම විරුකොඩෙයි මුස්ලිම් මහා විද්‍යාලයේ වාර්ෂික ක්‍රීඩා උත්සවයේදීයී. එහිදී වැඩිදුරටත් අදහස් දැක්වූ අමාත්‍යවරයා මෙසේද පැවසීය.ක්‍රීඩා උත්සවයකදී සියළුම සිසුන් කණ්ඩායම් කිහිපයකට බෙදෙනවා. ඔවුන් විවිධ තරග ඉසව් නියෝජනය කරමින් තම කණ්ඩායම ජයග්‍රහණය කරවන්නට උත්සාහ දරනවා. පුද්ගලිකවත් සාමූහිකවත් දරන එම උත්සාහය දෙස දෙමව්පියන්, ගුරුවරුන්, සුභපතන්නන් ඇතුළු මේ හැම කෙනෙක්ම සතුටින් බලා සිටිනවා. ක්‍රීඩා උත්සවයේ ජය එක කණ්ඩායමකට හිමි වුනත් අවසානයේ සියළු දෙනාගේ ජයග්‍රහණය නිරූපණය වෙනවා. මහා වෙහෙසකර කටයුත්තක අවසානය සතුටු කදුලින් තෙත් වන්නේනම් ජයග්‍රණය එයයි.පාසල් ක්‍රීඩා උළෙලකින් නිරූපණය වන්නා වු මෙම ගුණාංගය දේශපානය කරන සියළු දෙනාට මහත් ආදර්ශයක්. සිසු පරපුරේ හෝ ක්‍රීඩාවේ ජීව ගුණයට සමාන දෙයක් දේශපාලන තුළ දකින්න නැහැ. පක්ෂ වශයෙන් බෙදී වෙන්වී කරන දේශපාලනය තුළ ලැබූ ජයග්‍රහණ කොපමණද ඒ තුළ සතුටු කදුළු ඉතිරුනාද යන්න පිළිබද අපි විමසා බැලිය යුතුයි. මේ තත්ත්වය තේරුම් ගැනීම නිසයි අද වන විට සාමූහික දේශපාලන ක්‍රමවේදයක් අපට ගොඩ නගන්නට හැකි වෙලා තිබෙන්නේ. එම උත්සාහය සීයයට සීයක් සාර්ථක නොමැති වුවද ආරම්භයක් ගැනීම පිළිබද සතුටු විය හැකියි. කාලයත් සමඟ මෙම අත්දැකීම නව රටක් යහපත් අනාගතයක් ගොඩ නගන්න ඉවහල් වේවි. මේ කෙටි කාලය තුළ ජයග්‍රහණ රැසක් උදා කර ගන්නටත් අපට හැකි වී තිබෙනවා. මේ සමගි දේශපානලන තවදුරටත් බලගැන්විය යුතු බවත් ඊට අවශ්‍ය බලගැන්වීම සමාජය තුළින්ම හිමි විය යුතු බවත් අමාත්‍ය පාලිත රංගේ බණ්ඩාර මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=69578", "Category": null, "Parent URL": null}