{"Source": "Adaderana", "Timestamp": "August 14, 2018 10:10 am", "Headline": "හලාවත වාහන 4ක් එකිනෙක ගැටී සිදුවූ අනතුර", "News Content": "හලාවත - පුත්තලම මාර්ගයේ දැදුරුඔය පාලමට ආසන්නයේදී වාහන 04 ක් එකිනෙක ගැටීමෙන් අනතුරක් සිදුවී ඇති බව අද දෙරණ වාර්තාකරු පවසයි. අද(14) අළුයම මෙම අනතුර සිදුවී ඇති බව අප වාර්තාකරු සඳහන් කළේය. බස් රථ දෙකක් සහ මෝටර් රථ දෙකක් එකිනෙක ගැටීමෙන් මෙම අනතුර සිදුවී තිබුණි. වාහන තදබදයක් හේතුවෙන් නවතා තිබූ මෝටර් රථයක මීගමුවේ සිට කල්පිටිය දක්වා ධාවනය වෙමින් තිබූ පුද්ගලික බස් රථයක් ගැටී ඇති අතර එම මෝටර් රථය ඉදිරියෙන් නවතා තිබූ බස් රථයක ගැටී ඇත. එම බස් රථයද ඉදිරියෙන් තිබූ තවත් මෝටර් රථයක ගැටීමෙන් මෙම අනතුර සිදුවී ඇති බව වාර්තා වෙයි අනතුරින් එක් මෝටර් රථයකට බරපතළ හානි සිදුවී ඇති අතර අනතුරට පත්ව ඇති වාහන වල සිටි කිසිවෙකුට තුවාල සිදුවී නොමැත. මීගමුවේ සිට කල්පිටිය දක්වා ධාවනය වෙමින් තිබූ පුද්ගලික බස් රථය හැර සෙසු වාහන රාජගිරියේ සිට මඩු දේවස්ථානය බලා ගමන් කරමින් තිබී ඇති බව වාර්තා වෙයි. පුද්ගලික බස් රථ රියදුරාගේ වරද හේතුවෙන් මෙම අනතුර සිදුවී ඇති බව පොලීසිය සඳහන් කරයි සිද්ධිය සම්බන්ධයෙන් හලාවත පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=94368", "Category": null, "Parent URL": null}