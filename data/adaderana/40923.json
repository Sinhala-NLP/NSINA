{"Source": "Adaderana", "Timestamp": "February 6, 2014 12:47 pm", "Headline": "ඡන්දය මාර්තු 29 දා ", "News Content": "දකුණු හා බස්නාහිර පළාත් සභා මැතිවරණය එළඹෙන මාර්තු මස 29 වන දින පැවැත්වෙන බව මැතිවරණ කොමසාරිස් මහින්ද දේශප්‍රිය මහතා පවසයි. මෙවර මැතිවරණය සඳහා නාම යෝජනා බාර ගැනීම අද (06) මධ්‍යහ්න 12.00 න් අවසන් විය. එසේම මැතිවරණය සඳහා නාම යෝජනා බාර ගැනීම ඉකුත් 06 වන දින මධ්‍යහ්න 12.00 න් ආරම්භ වු අතර ස්වාධීන කණ්ඩායම් සඳහා ඇප මුදල් තැන්පත් කිරීමේ අවසන් දිනය ඊයේ(05) දිනයෙන් අවසන් කරන ලදී. මේ වන විට මැතිවරණ නීති උල්ලංඝණය කිරීමේ පැමිණිලි 49 ක් ලැබී ඇති අතර ඉන් වැඩිම පැමිණිලි සංඛ්‍යාවක් කොළඹ දිස්ත්‍රික්කයෙන් වාර්තා වී ඇති බව මැතිවරණ කාර්යාලය සඳහන් කළේය. ඒ අනුව කළුතර දිස්ත්‍රික්කයෙන් පැමිණිලි 7ක්, මාතර දිස්‍ත්‍රික්කයෙන් පැමිණිලි 5ක්, ගාල්ල දිස්ත්‍රික්කයෙන් පැමිණිලි 3ක් සහ හම්බන්තොට දිස්ත්‍රික්කයෙන් පැමිණිලි 2ක් ද ලැබී ඇති බව වාර්තා විය. අයථා දේපළ පරිහරණය, ස්ථාන මාරුවීම් ලබාදීම් ඇතුළු කරුණු රැසක් සම්බන්ධයෙන් මෙම පැමිණිලි ලැබී ඇති බව එම කාර්යාලය අවධාරණය කර සිටියේය.", "URL": "https://sinhala.adaderana.lk/news.php?nid=40923", "Category": null, "Parent URL": null}