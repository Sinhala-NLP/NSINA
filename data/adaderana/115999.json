{"Source": "Adaderana", "Timestamp": "August 7, 2019 05:08 pm", "Headline": "අහසින් යන අලුත් වාහනේ", "News Content": "ගුවන් යානා හෝ හෙලිකොප්ටර් වලට අමතරව ගුවනින් ගමන් කළහැකි වෙනත් උපක්‍රම පිළිබඳව සිදුකරන අත්හදාබැලීම් සම්බන්ධයෙන් ලොව විවිධ රටවලින් තොරතුරු වාර්තා වෙයි. එවැනි අත්හදාබැලීමක් පිළිබඳව මේ පුවත වාර්තා වුණේ ජපානයෙන්. ගුවන්ගත කළ හැකි මෝටර් රථයක් සාර්ථකව අත්හදාබැලීමට පසුගියදා ජපාන තාක්ෂණවේදීන් පිරිසක් සමත්වී තිබේ. අත්හදාබැලීමේ පියාසැරිය සිදුකළේ එරට චීබා ප්‍රදේශයේදීයි. එහිදී මෝටර් රථය මිනිත්තුවක පමණ කාලයක් ගුවනේ රඳවා තබා ගැනීමටත් හැකිවී ඇති බව සඳහන් වෙයි. පියාසර කළ හැකි මෝටර් රථය ප්‍රමාණයෙන් කුඩා ඔටෝ රික්ෂෝවක් තරම් වුණා. කෙසේ නමුත් එය නිපදවා තිබෙන්නේ මිනිසුන් රහිත ඩ්‍රෝන යානයක් ලෙසයි. ඒ අනුව එය භාණ්ඩ ප්‍රවාහන සේවා සඳහා යොදාගැනීමට හැකිවනු ඇති බවයි නිෂ්පාදකයන් පවසන්නේ. අත්හදාබැලීම අතරතුර මෙම මෝටර් රථය පොලවේ සිට අඩි 10ක තරම් උසට පියාසර කරවීමට එහි නිෂ්පාදකයන් සමත්වී තිබේ. 2023 වර්ෂය වන විට පියාසර කරන වාහන නිපදවීම ජපන් රජයේ ඉලක්කය වන අතර 2030 වන විට එම වර්ගයේ වාහන මිනිසුන් රැගෙන පියාසර කළහැකි මට්ටමට දියුණු කිරීමටත් ඔවුන් බලාපොරොත්තුවන බව සඳහන් වෙයි.", "URL": "https://sinhala.adaderana.lk/news.php?nid=115999", "Category": null, "Parent URL": null}