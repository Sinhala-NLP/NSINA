{"Source": "Adaderana", "Timestamp": "August 21, 2013 04:11 pm", "Headline": "වතුකරයේ ජීවිත වලට නව යුගයක් උදාවිය යුතුයි", "News Content": "වතුකරයේ ජනතාවගේ ජිවිත වලට ද නව යුගයක් උදා විය යුතු කාලය එළඹ ඇති බව ජනාධිපති මහින්ද රාජපක්ෂ මහතා පවසයි. ජනාධිපතිවරයා සඳහන් කළේ ගමේ ජනතාවට පවතින පහසුකම් වතුකරයේ ජනතාවට ලබාදීමට කටයුතු කරන බවයි. ඉදිරියේ දී ගමත් වතුකරයත් අතර කිසිදු බේදයක් ඇති නොවිය යුතු බව පවසන ජනාධිපතිවරයා, ලයින් කාමර යුගය අවසන් කරන බව ද සඳහන් කළේය. අද(21)පෙරවරුවේ මහනුවර ජනාධිපති මන්දිරයේ දී මහනුවර දිස්ත්‍රික්කයේ ශ්‍රී ලංකා නිදහස් පක්ෂ වතු නියෝජිතයින් සමඟ පැවති හමුවකට එක්වෙමින් බව ජනාධිපති මහින්ද රාජපක්ෂ මහතා මෙම අදහස් පළ කරන ලදී. මෙම අවස්ථාව සඳහා මහනුවර දිස්ත්‍රික්කයේ නාවලපිටිය, ගම්පොළ, හේවාහැට, පන්විල, සහ තෙල්දෙණිය යන ප්‍ර දේශවල වතු වෘත්තීය සමිති නියෝජනය කරමින් නියෝජිතයන් 2500 කට අධික පිරිසක් සහභාගි වි සිටියේය. මෙහිදී ද්‍රවිඩ බසින් වෘත්තීය සමිති නියෝජිතයින් ඇමතූ ජනාධිපතිවරයා සඳහන් කළේ වතුකරයේ ජනතාවගේ දරුවන්ගේ අධ්‍යාපනය සහ සෞඛ්‍ය තත්ත්වය නංවාලීමට රජය විශේෂ වැඩසටහන් රැසක් ක්‍රියාවට නංවා ඇති බවයි. වතුකරයට විදුලිබලය, නිවාස පමණක් නොව ගුරුපත්වීම් ද ලබා දිමට පසුගිය වසර කිහිපය තුළ රජය කටයුතු කළ බව ජනාධිපතිවරයා මෙහි දී සඳහන් කර තිබේ.", "URL": "https://sinhala.adaderana.lk/news.php?nid=36802", "Category": null, "Parent URL": null}