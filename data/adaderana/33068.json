{"Source": "Adaderana", "Timestamp": "April 7, 2013 08:55 am", "Headline": "විෂ වායුවක් ආඝ්‍රාණය වී දෙදෙනෙක් මරුට", "News Content": "දෙහිවල අත්තිඩිය ප්‍රදේශයේ අංක 136/B ප්‍රධාන මාර්ගයේ පිහිටි හෝටලයක අපවිත්‍ර ජලය බැසයාමට සැකසු වලක කොන්ක්‍රීට් තට්ටුව කඩා ඒ තුළට බට පුද්ගලයින් දෙදෙනෙකු විෂ වායුවක් ආඝ්‍රාණය වී මියගොස් තවත් අයෙකු ක්ලාන්තවීම නිසා රෝහල්ගත කර තිබේ. එම හෝටලයේ අපවිත්‍ර ජලය බැස යාම අක්‍රීය වීම නිසා කොන්ක්‍රීට් තට්ටුව කඩා ඒ තුළට සේවකයෙකු බැස ඇතැයි පොලීසිය පවසයි. අනතුරුව එම සේවකයා ඒ තුළ වැටී සිටියදී ඔහු බේරා ගැනීමට ගිය තවත් සේවකයෙකු ද ඒ තුළම වැටී මියගොස් ඇත. විෂ වායුවක් ආඝ්‍රාණය වීම නිසා මොවුන් දෙදෙනාම මිය යන්නට ඇතැයි පොලීසිය සැක කරයි. මොවුන් දෙදෙනා බේරා ගැනීමට ගිය පුද්ගලයෙකු ද ක්ලාන්ත වීම නිසා රෝහල්ගත කර ඇති බව පොලීසිය පවසයි. මෙලෙස මියගොස් ඇත්තේ අවුරුදු 32ක හා 33ක පුද්ගලයින් දෙදෙනෙකු වන අතර ඔවුන් ආගරපතන හා මැටිගහතැන්න ප්‍රදේශවල පදිංචිකරුවන් බව අනාවරණය වී ඇත.", "URL": "https://sinhala.adaderana.lk/news.php?nid=33068", "Category": null, "Parent URL": null}