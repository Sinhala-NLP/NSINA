{"Source": "Adaderana", "Timestamp": "January 28, 2012 12:04 pm", "Headline": "මෙරටට තෙල් දෙන්න ඕමානය එකඟ වෙයි", "News Content": "ශ්‍රී ලංකාව තෙල් මිලදීගන්නා ප්‍රධාන රටක් වන ඉරානයෙන් තෙල් මිලදීගැනීම සම්බන්ධව මතුව ගැටලුකාරී තත්ත්වය හමුවෙහි ශ්‍රී ලංකාවට බොරතෙල් අලෙවි කිරීමට ඕමානය එකඟත්වය පළකර තිබේ. ශ්‍රී ලංකාව හෝ ඛනිජතෙල් ආයතන සමග සිදුකරන බොරතෙල් වෙළඳාම සම්බන්ධව විමසා බැලීමට සිය රටේ ජාත්‍යන්තර වෙළඳ සමාගම එකඟත්වය පළකර ඇති බව ඕමාන් ඛනිජතෙල් අමාත්‍ය මොහොමඩ් බින් හමාඩ් අල්රූමි ඊයේ(26) කොළඹ දී මාධ්‍ය හමුවෙහි ප්‍රකාශ කර ඇති බව රොයිටර්ස් පුවත් සේවය වාර්තා කරයි. ශ්‍රී ලංකාව සමග කොපමණ ප්‍රමාණයක තෙල් ගනුදෙනුවක් සිදුකරන්නේද යන්න පිළිබඳව සඳහන් කිරීම අමාත්‍යවරයා ප්‍රතික්ෂේප කර ඇති අතර මෙරට තෙල් පිරිපහදුව ඉහළ නැංවීම ඇතුළු අයෝජන අවස්ථා පිළිබඳව ඕමානය විමසාබලන බව ප්‍රකාශ කර තිබේ. සපුගස්කන්ද තෙල් පිරිපහදුව ඉහළ නැංවීම, සංචාරක කර්මාන්තය හා කාෂිකර්මාන්තය ඇතුළු අංශවල අමෙරිකානු ඩොලර් මිලියන 500 ක ආයෝජනයක් සිදුකිරීම සම්බන්ධව ඕමානය විමසාබලන බව ඛනිජතෙල් කර්මාන්ත අමාත්‍යාංශ නිලධාරියෙකු ප්‍රකාශ කර ඇති බව ද රොයිටර් පුවත් සේවය සඳහන් කරයි.", "URL": "https://sinhala.adaderana.lk/news.php?nid=21705", "Category": null, "Parent URL": null}