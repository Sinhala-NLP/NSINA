{"Source": "Adaderana", "Timestamp": "October 1, 2015 05:07 pm", "Headline": "‍ පුංචි කණ්ඩායමක් එක්ක ගියත් ජනපති ලබාගත් ජයග්‍රහණය විශාලයි", "News Content": "මෛත්‍රිපාල සිරිසේන ජනාධිපතිවරයා එක්සත් ජාතීන්ගේ සංවිධානයේ සමුළුවට කුඩා කණ්ඩායමක් සමග ගියත් ලබාගත් ජයග්‍රහණය විශිෂ්ට එකක් බව ප්‍රවාහන අමාත්‍ය නිමල් සිරිපාලද සිල්වා මහතා කියයි.ශ්‍රීලනිප මූලස්ථානයේදී අද මාධ්‍ය හමුවක් අමතමින් අමාත්‍යවරයා කියා සිටියේ ජනාධිපතිවරයා එක්සත් ජාතීන්ගේ සමුළුවට ගොස් රට වෙනුවෙන් ලබාගත් එම ජයග්‍රහණයට අපි ප්‍රණාමය හා ස්තූතිය පළ කරන බවයි.එ‍ෙස්ම මානව හිමිකම් සම්බන්ධයෙන් ජගත් සංවිධානයේ වාර්තාව ගැන ශ්‍රීලනිපයේ ස්ථාවරත්වය අද රැස්වන පක්ෂ කාරක සභාවේදී ගන්නා බවද ඒ මහතා එහිදී පැවසීය.හිටපු ජනපතිනියත්, තමාත් ඇතුළුව 12 දෙනෙකු එම කමිටුවේ සිටින බවත්, එහිදී අවසන් තීරණයකට එළඹීමට අපේක්ෂා කරන බවත්, මේ ගැන පාර්ලිමේන්තුවේ සියලු මන්ත්‍රීන් දැනුවත් කිරීමට අපේක්ෂා කරන බවත්, හෙතෙම කියා සිටියේය.අදාළ වාර්තාව ගැන විචක්ෂණශීලිව ගැඹුරින් අධ්‍යයනය කිරීම නිදහස් පක්ෂයේ ස්ථාවරය බවද රටේ ඇති වන දේශපාලනික අභියෝග ඇතුළු සියලු කරුණු සලකා බලා ඒ ගැන තීරණයක් ගන්නා බවද ඇමතිවරයා පැවසීය.එක්සත් ජාතීන්ගේ මානව හිමිකම් කොමිසමෙන් ශ්‍රී ලංකාවට එල්ලවී ඇති චෝදනාවල දැඩි බව පසුගිය පාලන කාලයට වඩා වත්මන් පාලන කාලය තුළ අඩුවී ඇතැයිද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=54203", "Category": null, "Parent URL": null}