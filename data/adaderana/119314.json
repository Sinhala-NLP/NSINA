{"Source": "Adaderana", "Timestamp": "September 17, 2019 01:42 pm", "Headline": "මාස පහක් තුළ පැවැත්වෙන දෙවන මහමැතිවරණය", "News Content": "ඊශ්‍රායලයේ මහමැතිවරණය අද ආරම්භ විය. මාස පහක් ඇතුළත එරට පැවැත්වෙන දෙවන මහමැතිවරණය මෙයයි. ඉකුත් අප්‍රේල් මාසයේ පැවති ඊශ්‍රායල් මහමැතිවරණයෙන් අගමැති බෙන්ජමින් නෙදන්යාහුගේ ලිකුද් පක්ෂය ජය හිමිකර ගත්තද නව රජය පිහිටුවීමට තරම් බහුතර බලයක් ඊට හිමිවුණේ නැහැ. කරට කර සටනක නිරතවූ අගමැතිවරයාගේ ලිකුද් පක්ෂය සහ නිල් සහ සුදු සන්ධානය එහිදී ආසන 120න් ආසන 35 බැගින් ජයග්‍රහණය කළේය. ඒ අනුව සන්ධාන ආණ්ඩුවක් පිහිටුවීමට නෙදන්යාහු උත්සහ ගත්තද එයත් ව්‍යර්ථ විය. යළිත් හදිසි මහමැතිවරණයක් කැඳවීමට අගමැතිවරයා පියවර ගත්තේ ඒ අනුවයි. ඊශ්‍රායල් ඉතිහාසයේ එකම වර්ෂයකදී මහමැතිවරණ දෙකක් පැවැත්වෙන පළමු අවස්ථාව මෙයයි. රට පුරා මධ්‍යස්ථාන එකොළොස් දහස් එකසිය හැට තුනකදී ඡන්ද විමසුම පැවැත් වෙයි. මෙවර මහමැතිවරණයේදී ආසන 120ක් සඳහා පක්ෂ 31ක් තරඟ වදින බව සඳහන් වෙයි. මේ අතර මෙවර මහමැතිවරණය අගමැති බෙන්ජමින් නෙදන්යාහු සම්බන්ධයෙන් සිදුකෙරෙන ජනමත විචාරණයක් ලෙසද හැඳින්විය හැකි බව විදෙස් වාර්තා පවසයි.", "URL": "https://sinhala.adaderana.lk/news.php?nid=119314", "Category": null, "Parent URL": null}