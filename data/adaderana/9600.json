{"Source": "Adaderana", "Timestamp": "July 14, 2010 10:56 am", "Headline": "ශ්‍රී ලාංකීය තරුණියක් ඕස්ට්‍රේලියානු සෙනෙට් අසුනකට ඉල්ලයි", "News Content": "ඕස්ට්‍රේලියාවේ සෙනෙට් සභාවට තරග වැදීම සඳහා එරට ජීවත්වන ශ්‍රී ලාංකීය ද්‍රවිඩ තරුණියක් ග්‍රීන්ස් පක්ෂය යටතේ ඉදිරිපත්ව සිටියි. බ්‍රාමි ජගන් නැමති 30 හැවිරිදි මෙම තරුණිය සහ ඇගේ පවුලේ සාමාජිකයින් ඕස්ට්‍රේලියාවට පැමිණ ඇත්තේ සරණාගතයින් ලෙසය. ඇය උපත ලබා ඇත්තේ යාපනය ප්‍රදේශයේය. දේශපාලන ක්ෂේත්‍රයේ ප්‍රධාන වශයෙන් අවධානය යොමු කරන්නේ සරණාගතයින් පිළිබඳ ප්‍රතිපත්තිය පිළිබඳව බව බ්‍රාමී ජෙගන් ප්‍රකාශ කර තිබේ. සමාජයට සේවය කිරීමේ අරමුණින් ඕස්ට්‍රේලියාවේ දේශපාලනයට අවතීර්ණ වු බව ඇය වැඩිදුරටත් සඳහන් කර ඇත. ශ්‍රී ලංකාවේ සිවිල් යුද්ධය පැවති කාල සීමාව තුළ බ්‍රාමි ජෙගන් හා ඇයගේ පවුලේ සාමාජික පිරිස සරණාගතයින් ලෙස සෝමාලියාව, ටැන්සානියාව හා මැලේෂියාව යන රටවලට ගොස් පසුව ඕස්ට්‍රේලියාව වෙත පැමිණ ඇත. ඒ වනවිට බ්‍රාමිගේ වයස අවුරුදු 8 ක් පමණ වූ බව සඳහන්ය. ඇය වෘත්තිය වශයෙන් බැංකු නිලධාරිනියක ලෙස සේවය කර ඇත.", "URL": "https://sinhala.adaderana.lk/news.php?nid=9600", "Category": null, "Parent URL": null}