{"Source": "Adaderana", "Timestamp": "May 18, 2018 02:00 pm", "Headline": "වසර 17 කට පෙර සිදුවු පුද්ගල ඝාතනයකට වැරදිකරුවන් වු පුද්ගලයින් 3කට මරණ දණ්ඩනය ", "News Content": "2001 වසරේ කොළඹ, නවගම්පුර ප්‍රදේශයේදී බීමත්ව බහින්බස් වීමක් දුරදිග යාමෙන් පුද්ගලයෙකුට පිහියෙන් ඇන මරා දැමීමේ චෝදනාවට වැරදිකරු කෙරුණු පුද්ගලයන් තුන් දෙනෙකුට කොළඹ මහාධිකරණය මරණීය දණ්ඩනය නියම කර තිබේ. දීර්ඝ නඩු විභාගයකින් පසුව කොළඹ මහාධිකරණ විනිසුරු විකුම් කළුආරච්චි මහතා විසින් මෙම තීන්දුව ලබා දුන්නේය. 2001 වසරේ නොවැම්බර් මස 05 වන දා කොළඹ, නවගම්පුර ප්‍රදේශයේදී බීමත්ව බහින්බස් වීමකින් ඇතිවු ආරවුලක් දුරදිග යාමෙන් සුමිත් ජනක ප්‍රනාන්දු නමැති පුද්ගලයකුට පිහියෙන් ඇන මරා දැමු බව චොදනා කරමින් නීතිපතිවරයා විසින් මෙම නඩුව පවරා තිබුණි. දීර්ඝ නඩු විභාගයකින් පසුව තීන්දුව ප්‍රකාශයට පත් කළ කොළඹ මහාධිකරණ විනිසුරුවරයා විත්තිකරුවන්ට එරෙහිව පැමිණිල්ල විසින් එල්ල කර තිබෙන චෝදනා සාධාරණ සැකයකින් තොරව ඔප්පු වී තිබෙන බව තීන්දු කළේය. ඒ අනුව විත්තිකරුවන්ට මරණීය දණ්ඩනය නියම කරන බව විනිසුරුවරයා නියෝග කළේය.", "URL": "https://sinhala.adaderana.lk/news.php?nid=89334", "Category": null, "Parent URL": null}