{"Source": "Adaderana", "Timestamp": "July 23, 2017 09:45 am", "Headline": "ආසියා පැසිෆික් නිතීඥ සංගම් සමුළුවේ තවත් සැසිවාරයක් අද", "News Content": "ආසියා පැසිෆික් කලාපීය රටවල නිතීඥ සංගම් සභාපතිවරුන්ගේ සමුළුවේ සැසිවාර කිහිපයක් අද(23) පැවැත් වෙයි. ඊයේ(22) කොළඹ දී ආරම්භ වු එම සමුළුව දින තුනක් පැවැත්වීමට නියමිතයි. සැසිවාර 7ක් යටතේ විවිධ ක්ෂේත්‍ර පිළිබඳ සමුළුවේ දී අවධානය යොමුකරන බව සමුළුවේ සැසිවාර සභාපති නීතීඥ සුනිල් අබේරත්න මහතා ප්‍රකාශ කළේය. රජයන් මඟින් නීතීඥවරුන්ට සහ විනිසුරුවරුන්ට බලපෑම් එල්ල කිරීම සම්බන්ධයෙන් මෙන්ම එම බලපෑම්වලට එරෙහිව ස්වාධීනව කටයුතු කරන ආකාරය සම්බන්ධයෙන් නීතීඥවරුන් සාකච්ඡා කිරීමට නියමිතයි. තාක්ෂණ සමුළුව අනාගත නිතීඥවරුන් කටයුතු කරන්නේ කෙසේ ද, නීති ආධාර සේවය ලබාදීම විධිමත් කරන්නේ කෙසේ ද, මෙන්ම නීතීඥයින් සහ ගනුදෙනුකරුවන් අතර තොරතුරුවල රහස්‍යභාවය රැකගන්නේ කෙසේ ද යන්න පිළිබද සමුළුවේ දී සාකච්ඡා කිරීමට නියමිතයි. මීට අමතරව ශ්‍රී ලංකාව තුළ ආයෝජනය කළ යුත්තේ ඇයි ද යන්න පිළිබඳ මෙරට නීතීඥවරුන් විසින් සමුළුවේ සෙසු නිතීඥවරුන් දැනුම්වත් කිරීමට නියමිත බව නීතීඥ සුනිල් අබේරත්න මහතා වැඩි දුරටත් පැවසීය.", "URL": "https://sinhala.adaderana.lk/news.php?nid=75531", "Category": null, "Parent URL": null}