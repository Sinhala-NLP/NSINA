{"Source": "Adaderana", "Timestamp": "November 11, 2010 11:36 am", "Headline": "පාර්ලිමේන්තුවත් වතුරට යටවෙයි -සභා වාරය පැවැත්වීම ගැන තීරණය පක්ෂ නායක රැස්වීමෙන් පසු ", "News Content": "අද(11) පාර්ලිමේන්තු සභා වාරය පවත්වන්නේ ද යන්න පිළිබඳ අවසන් තීරණය දහවල් 12ට පැවැත්වෙන පක්ෂ නායක රැස්වීමෙන් අනතුරුව පස්වරු එකට කතානායකවරයා විසින් තීරණය කිරීමට නියමිතය. පාර්ලිමේන්තුව අවට පරිශ්‍රය ජලයෙන් යටවීම හේතුවෙන් අද දින සභාවාරය නොපැවැත්වීමට බොහෝ දුරට ඉඩ ඇති බව වාර්තා වේ. මේ වන විට පාර්ලිමේන්තුවේ බිම් මහල ද අඩියක් පමණ ජලයෙන් යටවී ඇති බව සඳහන්ය. කතානායක චමල් රාජපක්ෂ මහතා පාර්ලිමේන්තුවට පැමිණ අවශ්‍ය ක්‍රියාමාර්ග ගනිමින් සිටින බව වාර්තා වේ. දිවයිනේ බොහෝ ප්‍රදේශවල සිටින පාර්ලිමේන්තු මන්ත්‍රීවරුන් හට අයහපත් කාලගුණ තත්ත්වය හේතුවෙන් අද දිනයේ පාර්ලිමේන්තුවට රැස්වීමේ අපහසුතාවයක් ඇති බවද වාර්තා වේ.", "URL": "https://sinhala.adaderana.lk/news.php?nid=12074", "Category": null, "Parent URL": null}