{"Source": "Adaderana", "Timestamp": "July 26, 2013 07:27 am", "Headline": "වකුගඩු කමිටු වාර්තාවට කැබිනට් අනුමැතිය", "News Content": "උතුරු මැද පළාතේ වකුගඩු රෝගය පිළිබඳ සොයා බැලීම සඳහා පත් කළ කැබ්නට් අනුකමිටුවේ නිර්දේශ අමාත්‍ය මණ්ඩලය වෙත ඉදිරිපත් කර තිබේ. ග්‍රාමීය කටයුතු පිළිබඳ ජ්‍යෙෂ්ඨ අමාත්‍ය අතාවුද සෙනවිරත්න මහතාගේ ප්‍රධානත්වයෙන් පත්කර තිබූ අදාළ කමිටුවට අමාත්‍යවරුන් 13 දෙනෙකු ඇතුළත් විය. එම කමිටු වාර්තාව මගින් දීර්ඝ කාලීන විසදුම් 19 ක් සහ කෙටිකාලීන විසදුම් 10 ක් ඉදිරිපත් කර තිබේ. ඒ අනුව කමිටු වාර්තාව ක්‍රියාත්මක කිරීම සඳහා අමාත්‍ය මණ්ඩලයේ අනුමැතිය හිමිව ඇති බව රජයේ ප්‍රවෘත්ති දෙපාර්තමේන්තුව පවසයි. එම නිර්දේශ ක්‍රියාත්මක කිරීම සඳහා ඉදිකිරීම් සහ ඉංජිනේරු සේවා අමාත්‍යවරයාගේ ප්‍රධානත්වයෙන් නිලධාරීන් කමිටුවක් ද පත්කර තිෙබ්. උතුරු මැද පළාතේ වකුගඩු රෝගයට රසායනික පොහොර සහ කෘෂි රසායනික මිශ්‍රිත ජලය බලපාන බව සමීක්ෂණ වලින් අනාවරණය වී ඇත. මේ අතර අමාත්‍ය මණ්ඩලය විසින් තවත් තීරණ කිහිපයක් ගෙන තිබේ. මාතර සිට කතරගම දක්වා නව දුම්රිය මාර්ගයක් ඉදිකිරීමේ දෙවන අදියර සඳහා කැබිනට් අනුමැතිය හිමිව තිබේ. ඒ අනුව බෙලිඅත්තේ සිට හම්බන්තොට හරහා කතරගම දක්වා දුම්රිය මාර්ගයක් ඉදිකිරීමට නියමිතය. මීට අමතරව ප්‍රජා සංවර්ධනය සඳහා වූ ජාත්‍යන්තර ජල පරිහරණ සමුළුව අගෝස්තු මස 16 සිට 18 දක්වා අනුරාධපුරයේදී පැවැත්වීමට අවශ්‍ය කටයුතු වෙනුවෙන් කැබ්නට් අනුමැතිය හිමිව තිබේ.", "URL": "https://sinhala.adaderana.lk/news.php?nid=36105", "Category": null, "Parent URL": null}