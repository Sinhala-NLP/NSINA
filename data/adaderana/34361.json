{"Source": "Adaderana", "Timestamp": "May 25, 2013 08:51 am", "Headline": "මිහින් ලංකා යානයක් ධාවනයෙන් ඉවතට", "News Content": "ඉන්දියාවේ, මදුරෙයි බලා පිටත්වීමට සූදානම්ව තිබූ මිහින් ලංකා ගුවන් සේවයට අයත් යානයක කාර්මික දෝෂයක් හේතුවෙන් එම යානය ධාවනයෙන් තාවකාලිකව ඉවත් කර තිබේ. මගීන් 173 දෙනෙකු රැගත් එම්.ජේ 305 දරණ ගුවන් යානය මෙම කාර්මික දෝෂයට ලක්ව ඇති බව මිහින් ලංකා ගුවන් සමාගමේ රාජ්‍ය හා පොදු කටයුතු කළමනාකාර ගාමිණි අබේවර්ධන මහතා ප්‍රකාශ කළේය. ඊයේ දහවල් 12.30ට පමණ පිටත් වීමට නියමිතව තිබූ අදාළ යානය අවස්ථා දෙකකදී ගුවන් ගත කිරීමට සූදානම් වුව ද අනතුරු සංඥා නිකුත්වීම හේතුවෙන් එම ගමන අත්හිටුවීමට පියවර ගෙන තිබුණි. කෙසේ වුව ද ඉන් මගීන් පිරිසක් ඊයේ රාත්‍රී 11.30 ට පමණ ශ්‍රි ලංකන් ගුවන් සේවයට අයත් යානයකින් පිටත් කර හැරි බව ගාමිණි අබේවර්ධන මහතා ප්‍රකාශ කළේය. තවත් පිරිසක් වෙනත් ගුවන් යානා මගින් පිටත් කර හැර තිබේ.", "URL": "https://sinhala.adaderana.lk/news.php?nid=34361", "Category": null, "Parent URL": null}