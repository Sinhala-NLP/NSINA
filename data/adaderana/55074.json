{"Source": "Adaderana", "Timestamp": "November 13, 2015 11:47 am", "Headline": "සුකීට ඓතිහාසික ජයක්", "News Content": "මියන්මාර ඓතිහාසික මැතිවරණයෙන් එරට පාර්ලිමේන්තුවේ බහුතර බලය හිමිකර ගැනීමට අවුන්සාන් සුකීගේ නායකත්වයෙන් යුත් ප්‍රජාතන්ත්‍රවාදය සඳහා වූ ජාතික ලීගය සමත්ව තිබේ.මියන්මාර පාර්ලිමේන්තුවේ ඉහළ හා පහල මන්ත්‍රී මණ්ඩල ආසන 328ක් හිමිකර ගැනීම ප්‍රමාණවත් වන අතර ‍දැනට ප්‍රකාශයට පත්කර ඇති 83%ක ඡන්ද ප්‍රතිඵලවලට අනූව දැනටමත් එම පක්ෂයට ආසන 348ක් හිමිව ඇත.‍ඉතිරි ආසනවල ප්‍රතිඵලවල අනූව එම ප්‍රතිඵලය තවත් වර්ධනය වනු ඇතැයි විදෙස් මාධ්‍ය වාර්තා කරයි.මියන්මාරයේ වසර ගණනාවක හමුදා පාලනයෙන් පසු පවත්වන ඓතිහාසික මැතිවරණයක් ලෙස මෙය සැලකෙන අතර හමුදා පාලනය විසින් අවුන්සාන් සුකීට එරට ජනපති වීමේ වරම ව්‍යවස්ථා සංශෝධනයකින් අහෝසි කර ඇතැයිද කියැවේ. කෙසේ වුවද අවුන්සාන් සුකී ප්‍රකාශ කර ඇත්තේ මේ වනවිට මියන්මාර පාලක පක්ෂය ලෙස කටයුතු කරන එක්සත් සහෝදරත්ව සංවර්ධන පක්ෂය සමඟ දේශපාලන සංහිඳියාවක් ගොඩ නඟාගැනීමට අවධානය යොමුකර ඇති බවයි.", "URL": "https://sinhala.adaderana.lk/news.php?nid=55074", "Category": null, "Parent URL": null}