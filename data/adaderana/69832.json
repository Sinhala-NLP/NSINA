{"Source": "Adaderana", "Timestamp": "February 19, 2017 12:12 pm", "Headline": " නීතීඥ සංගමයේ නිලවරණය ගැන අර්බුදකාරී තත්ත්වයක්", "News Content": "ශ්‍රී ලංකා නීතීඥ සංගමයේ නිලවරණය පැවැත්වීම සම්බන්ධයෙන් මේ වන විට අර්බුදකාරී තත්ත්වයක් මතුව ඇති බව වාර්තා වෙයි.නිලවරණය පැවැත්වීමේ කටයුතුවලින් විනිසුරුවරුන්ගේ සංගමය ඉවත්වීමට ගෙන ඇති තීරණයත් සමඟ මෙම අර්බුදකාරී තත්ත්වය මතුව ඇති බව සඳහන්ය. ලබන 21 වැනිදා ශ්‍රී ලංකා නීතීඥ සංගමයේ සභාපති ධූරය සඳහා වන නිලවරණය පැවැත්වීම සඳහා කටයුතු සූදානම් කර තිබේ.සභාපති ධූරය සඳහා යූ.ආර්. ද සිල්වා , අනුර මැද්දේගොඩ, ආර්.සංඝරාජා යන නීතීඥවරු තරග වදින බවයි නීතීඥ සංගමයේ සභාපති ජෙෆ්රි අලගරත්නම් මහතා සඳහන් කළේය. මෙම නිලවරණයේ තේරීම්භාර නිලධාරීවරුන් ලෙස කටයුතු කරනු ලබන්නේ දිසාවිනිසුරුවරුන්ය.කෙසේවෙතත් පසුගියදා මඩකළපුව දිස්ත්‍රික්කයේ නීතීඥවරයෙකු මහාධිකණ විනිසුරුවරයෙකු ලෙස පත් කිරීම සඳහා ශ්‍රී ලංකා නීතීඥ සංගමය මැදිහත් වු බවට චෝදනා කරමින් විනිසුරුවරුන්ගේ සංගමය ශ්‍රී ලංකා නීතීඥ සංගමයේ නිලවරණය වර්ජනය කිරීමට තීරණය කර තිබේ.මෙම තත්ත්වයත් සමඟ ශ්‍රී ලංකා නීතීඥ සංගමයේ නිලවරණය පැවැත්වීම සම්බන්ධයෙන් අද(19) දිනයේ විධායක සභාව රැස්වී අවසන් තීරණයක් ගන්නා බව ජෙෆ්රි අලගරත්නම් මහතා සඳහන් කළේය.", "URL": "https://sinhala.adaderana.lk/news.php?nid=69832", "Category": null, "Parent URL": null}