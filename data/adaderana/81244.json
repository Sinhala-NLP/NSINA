{"Source": "Adaderana", "Timestamp": "December 9, 2017 09:18 am", "Headline": "  ඊශ්‍රායල-පලස්තීන ගැටුම්වලින් 300කට තුවාලයි", "News Content": "නැගෙනහිර ගාසා ප්‍රදේශයේ දී ඊශ්‍රායල ආරක්ෂක අංශ හා පලස්තීන උද්ඝෝෂණකරුවන් අතර ඇතිවූ ගැටුම් වලින් එක් පුද්ගලයෙකු මියගොස් තිබේ. ආරක්ෂක අංශ එල්ල කළ ප්‍රහාරයකින් 30 හැවිරිදි පලස්තීන වැසියෙකු මෙලෙස මියගොස් ඇති අතර තවත් 300 දෙනෙකු පමණ තුවාල ලබා ඇති බව විදෙස් මාධ්‍ය සඳහන් කළේය. ඊශ්‍රාලයේ අගනුවර ලෙස ජෙරුසෙලම නම්කිරීමට අමෙරිකානු ජනාධිපති ඩොනල්ඩ් ට්‍රම්ප් පසුගියදා කැමැත්ත පළ කිරීමත් සමඟ පලස්තීන වැසියන් එයට විරෝධය පළ කළේය. එමෙන්ම අමෙරිකානු තානාපති කාර්යාලය ඉදිරියේදී ජෙරුසෙලම වෙත ගෙනඒමට කටයුතු කරන බව ද ට්‍රම්ප් ප්‍රකාශ කළේය. මේ වන විට නැගෙනහිර ගාසා හා බටහිර ඉවුර යන ප්‍රදේවල ස්ථාන 30ක පමණ විරෝධතාකරුවන් 3000ක් පමණ රැඳී සිටින අතර වෙඩි උණ්ඩ, රබර් උණ්ඩ හා කඳුළු ගෑස් භාවිතාකරමින් ඔවුන් පලවාහැරීමට ඊශ්‍රායල ආරක්ෂක අංශ කටයුතු කරමින් සිටින බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=81244", "Category": null, "Parent URL": null}