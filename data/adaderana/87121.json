{"Source": "Adaderana", "Timestamp": "April 8, 2018 05:01 pm", "Headline": "විශ්වාසභංගයට පක්ෂ වුන ශ්‍රීලනිප මැති ඇමතිවරු ගැන තීරණය හෙට ?", "News Content": "හෙට රැස්වන ශ්‍රී ලංකා නිදහස් පක්ෂ මධ්‍යම කාරක සභාවේදී විශ්වාසභංගයට පක්ෂව ඡන්දය භාවිත කළ මැති ඇමතිවරුන් සම්බන්ධයෙන් අවසන් තීරණයක් ගනු ඇති බව ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී බන්දුල ගුණවර්ධන මහතා පවසයි. මන්ත්‍රීවරයා මේ බව සදහන් කළේ ඒකාබද්ධ විපක්ෂය අද (08) සංවිධාන කර තිබූ මාධ්‍ය හමුවකට එක්වෙමිනි. විශ්වාසභංග යෝජනාව දිනනවාද පරදිනවාද යන්න තීරණය වන්නේ රටේ විධායක ජනාධිපතිවරයා ලෙස ගන්නා තීරණය අනුව බවත් එතුමා ඒ අවස්ථාවේදී පැහැදිළිව නියෝගයක් එක්සත් ජනතා නිදහස් සන්ධානයට ලබාදුන්නේ නම් මෙය ජයග්‍රහනය කිරීමට හැකියාව තිබූ බව එතුමන් ප්‍රකාශ කළේය. කෙසේ වෙතත් විශ්වාසභංග යෝජනාව විවාදයට ගැනීමට පෙර දින රාත්‍රියේ ඇතිවූ යම් යම් තත්ත්වයන් නිසා එක්සත් ජනතා නිදහස් සන්ධානයේ මන්ත්‍රීවරුන් 16 දෙනෙක් පමණක් ඡන්දය ලබාදුන් බව බන්දුල ගුණවර්ධන මහතා ප්‍රකාශ කළේය. මේ අතර මෙරට රෝහල්වල අපිරිසිදු රෙදි සේදීම සඳහා සෞඛ්‍ය අමාත්‍යංශය විසින් අවබෝධතා ගිවිසුමක් අත්සන් කර ඉන්දියාවට ලබාදීම මඟින් මෙරට රැකියා විශාල ප්‍රමාණයක් අහිමි වීමේ ඉඩකඩක් පවතින බවත් එට්කා ගිවිසුමේ කරුණු වෙනයම් ආකාර මඟින් මේ වන විට ක්‍රියාත්මක වන බවත් මේවා නවත්වා ස්දේශිකයන්ගේ රැකියා ආරක්ෂා කිරීමට කඩිනමින් පියවර ගන්නා ලෙස ඒකාබද්ධ විපක්ෂය ලෙස තමන් ජනාධිපතිවරයාගෙන් ඉල්ලා සිටින බව බන්දුල ගුණවර්ධන මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=87121", "Category": null, "Parent URL": null}