{"Source": "Adaderana", "Timestamp": "October 22, 2012 11:24 am", "Headline": "අම්පාරේ පෞද්ගලික බස් වර්ජනයක්", "News Content": "අම්පාර - මහනුවර, අම්පාර - මහියංගනය, අම්පාර - දෙහිඅත්තකණ්ඩිය මාර්ගවල ධාවනය කෙරෙන පෞද්ගලික බස්රථවල සේවකයින් අද (22) වර්ජනයක් ආරම්භ කර තිබේ. අම්පාරේ සිට මහියංගනය දක්වාත් එතැන් සිට මහනුවර හරහා හැටන් දක්වාත් ධාවනය කෙරෙන ලංගම බස් රථයක ධාවන කාලසටහන වෙනස් කරන ලෙස ඉල්ලා ඔවුන් මෙම වර්ජනය ආරම්භ කර ඇතැයි අප වාර්තාකරු පවසයි. අදාළ බස් රථය මාස එකහමාරක පමණ කාලයක සිට ධාවනය කෙරෙන අතර එය අම්පාරෙන් පෙ.ව 8.00 ගමන් ආරම්භ කරයි. එසේ පෙ.ව 8.00 ගමන් ආරම්භ කිරීම නිසා සෙසු පෞද්ගලික බස් රථවල ආදායමට ඉන් බලපෑමක් සිදුවන බැවින් එය ගමන් ආරම්භ කරන කාලසටහන වෙනස් කරන ලෙස පෞද්ගලික බස් සේවකයින් ඉල්ලා සිටියි. ඒ අනුව අද පෙ.ව. 8.00 ගමන් ආරම්භ කිරීමට තිබු ලංගම බස් රථය ඉදිරිපිට බිම ඉඳගත් පෞද්ගලික බස් සේවකයින් විරෝධතාවයක නිරත වු බවත් පසුව පොලීසියේ මැදිහත්වීමෙන් අදට පමණක් එම බසයට ධාවනය කිරීමට අවසරදීමට විරෝධතාකරුවන් එකඟ වු බවත් අප වාර්තාකරු වැඩිදුරටත් පැවසුවේය. මේ අතර මාර්ග බලපත්‍රයක් ලබාදීමට විරෝධය පළකර නුවරඑළිය - උඩුපුස්සල්ලාව අතර මාර්ගයේ පෞද්ගලික බස් සේවකයින් අද (22) පෙරවරුවේ ආරම්භ කළ වැඩවර්ජනයකටද විසඳුම් ලැබීම නිසා අවසන් වූ බව අප වාර්තාකරු කියා සිටියේය.", "URL": "https://sinhala.adaderana.lk/news.php?nid=28512", "Category": null, "Parent URL": null}