{"Source": "Adaderana", "Timestamp": "February 3, 2014 05:26 pm", "Headline": "කෞතුකාගාරයේ සොරකම - හමුවූ භාණ්ඩ ගැන වාර්තාවක් ඉල්ලයි", "News Content": "කොළඹ කෞතුකාගාරයෙන් සොරකම් කළ භාණ්ඩ අතුරෙන් පරීක්ෂණ සිදුකර සොයාගත් භාණ්ඩ පිළිබඳ වාර්තාවක් අධිකරණයට ඉදිරිපත් කරන ලෙස කොළඹ ප්‍රධාන මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කර තිබේ. ඒ අනුව ලබන 14 වැනිදා ඒ සම්බන්ධයෙන් වාර්තාවක් ඉදිරිපත් කරන බව අපරාධ පරීක්ෂණ දෙපාර්තමේන්තුව ප්‍රකාශ කර ඇත. පසුගිය වසරේ ජනවාරි මස 06 වන දින කොළඹ කෞතුකාගාරයේ පෞරාණික භාණ්ඩ ඇතුළු භාණ්ඩ තොගයක් කිසියම් පිරිසක් විසින් සොරකම් කර තිබුණි. මේ සම්බන්ධයෙන් පරීක්ෂණ සිදුකළ අපරාධ පරීක්ෂණ දෙපාර්තමේන්තුව ඊට අදාළ භාණ්ඩ වලින් කොටසක් සොයා ගත්තේය. ඒ මෙම සොරකමට සම්බන්ධ ප්‍රධාන සැකකරු වන එල්.ප්‍රියන්ත වන කන්ගැට්ටා අත්අඩංගුවට ගැනීමත් සමගය. අනතුරුව අවස්ථා කිහිපයකදී මෙම නඩුව කැඳවු අතර ප්‍රධාන සැකකරු රක්ෂිත බන්ධනාගාර ගත කිරීමට අධිකරණය නියෝග කළේය. මේ සම්බන්ධයෙන් වැඩිදුරටත් විමර්ශන සිදුකළ අපරාධ පරීක්ෂණ දෙපාර්තමේන්තුව ඊට අදාළ තවත් පිරිසක් අත්අඩංගුවට ගෙන ඇප මත මුදාහැර තිබු අතර මොවුන් අද දිනයේ දී කොළඹ ප්‍රධාන මහේස්ත්‍රාත්වරයා හමුවට ඉදිරිපත් කෙරුණි. ඒ අනුව කොළඹ ප්‍රධාන මහේස්ත්‍රාත් ගිහාන් පිලපිටිය මහතා නියෝග කළේ අදාළ සිද්ධියට සම්බන්ධ ප්‍රධාන සැකකරු වන එල්.ප්‍රියන්ත හෙවත් කන්ගැට්ටා යළිත් ලබන 14 වන දින දක්වා රක්ෂිත බන්ධනාගාර ගත කරන ලෙසය.", "URL": "https://sinhala.adaderana.lk/news.php?nid=40864", "Category": null, "Parent URL": null}