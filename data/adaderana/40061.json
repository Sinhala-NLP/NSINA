{"Source": "Adaderana", "Timestamp": "January 3, 2014 04:18 pm", "Headline": "බුද්ධ ශාසනය  කුඩ්ඩෝ බාර අරගෙන ", "News Content": "මෙරටේ සිටින්නේ දුස්සීල භික්ෂූන් යැයි පසුගිය දිනක කුඩු රජෙකු විසින් පවසා ඇති බව එක්සත් භික්ෂූ පෙරමුණේ සභාපති මිටියාගොඩ ගුණරතන හිමියෝ පවසති. ඒ අනුව මේ රටේ කිසිදු දුස්සීල භික්ෂුවක් නොමැති බවද අද(03) කොළඹ පැවති මාධ්‍ය හමුවකදී උන්වහන්සේ කියා සිටියේය. බුද්ධ ශාසනය පවා මේරටේ සිටින කුඩ්ඩෝ බාර අරගෙන ඇති බවත්, දුස්සීල භික්ෂූන් වහන්සේලා රටේ නොමැති බවත්, අත්දෙක අල්ලා වැඳිය හැකි භික්ෂුන් වහන්සේලා බුද්ධ ශාසනයේ ඇති බවද උන්වහන්සේ එහිදී අවධාරණය කළේය. එසේම මේ වන විට මෙරටේ සිටින ජනතාව දුක් විදිමින් සිටින බවත්, එක් කෝටි හැට අට ලක්ෂයක් මෙරටේ ඡන්ද දායකයින් සිටින බවත්, ඒ සියලු දෙනාම නුදුරේදී පාරට බස්සවන බවද එහිදී ගුණරතන හිමියන් කියා සිටියේය. පවතින ආණ්ඩුවේ ආශ්චර්යමත් විදේශ ප්‍රතිපත්ති හේතුවෙන් සිවුරක් දමාගෙනවත් ඉන්දියාවට යෑමට නොහැකි වී ඇති බවද උන්වහන්සේ වැඩිදුරටත් පෙන්වා දුන්නේය. එම මාධ්‍ය හමුව අමතමින් එක්සත් භික්ෂු පෙරමුණේ අනුශාසක පූජ්‍ය ගිරාඹේ ආනන්ද හිමියන් පවසා සිටියේ එක්සත් නායකත්ව මණ්ඩලයක් නිර්මාණය කරන ලද්දේ පක්ෂයට ජීවයක් ලබා දීම සඳහා බවයි. එසේම එම නායකත්ව මණ්ඩලයේ අඩුවක්ව පැවතියේ එ.ජා.ප. පාර්ලිමේන්තු මන්ත්‍රී සජිත් ප්‍රේමදාස මහතාගේ සහභාගීත්වය බවත්, අවස්ථා කිහිපයකදීම තම පෙරමුණ විසින් ඔහුට ආරාධනා කළ බවත්, ඒ අනුව නැවතත් මේ අවස්ථාවේදී සජිත් ප්‍රේමදාස මහතාට එක්සත් නායකත්ව මණ්ඩලය සඳහා පැමිණෙන ලෙස ආරාධනා කරන බවද ආනන්ද හිමියන් පවසා සිටියේය. සජිත් ප්‍රේමදාම මහතාගේ පියා මෙරටේ ජාතිය, ආගම වෙනුවෙන් ඉතා විශාල කැප කිරීමක් කළ අයෙකු බවත්, එම නිසා එම කැප කිරීම සජිත් ප්‍රේමදාස මහතාගෙන්ද බලාපොරොත්තු වන බවත්, ඒ හේතුවෙන් එක්සත් නායකත්ව මණ්ඩලයට සහභාගී වන ලෙස සජිත් ප්‍රේමදාස මහතාගෙන් තවදුරටත් ඉල්ලා සිටින බවද ගිරාඹේ ආනන්ද හිමි වැඩිදුරටත් කීවේය.", "URL": "https://sinhala.adaderana.lk/news.php?nid=40061", "Category": null, "Parent URL": null}