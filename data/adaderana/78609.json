{"Source": "Adaderana", "Timestamp": "October 11, 2017 02:24 pm", "Headline": "ශ්‍රී ලංකාවේ පාසල් සිසුවකුට දිනකට රු 100ක් - BBC ප්‍රවෘත්තිය අමාත්‍යංශය ප්‍රතික්ශේප කරයි", "News Content": "ශ්‍රී ලංකාවේ දුප්පත්කම හා වෙනත් හේතූන් නිසා දුෂ්කරතාවන්ට මූණපා සිටින පාසල් සිසුන් සඳහා මාසික දීමනාවක් ලබාදීම සඳහා අධ්‍යාපන අමාත්‍යාංශයේ අවධානය යොමු කර ඇත.මෙම වැඩපිළිවෙල ලබන වසරේ සිට ක්‍රියාත්මක කිරීමට බලාපොරොත්තු වන අතර මේ යටතේ පාසල් සිසුවකුට දිනකට රුපියල් 100 ක දීමනාවක් ලබාදීම සඳහා දැනට සලකා බලමින් සිටින බව අධ්‍යාපන අමාත්‍ය අකිලවිරාජ් කාරියවසම් මහතා පැවැසූ බව බී.බී.සී. ලෝක ප්‍රවෘත්ති සේවය වාර්තා කර ඇත.ලක්ෂ 45 ක් පමණ සිසුන් පිරිසක් මේ වන විට ශ්‍රී ලංකාවේ රජයේ සහ පෞද්ගලික පාසල්වල සිටින බව පැවසේ. අධ්‍යාපන අමාත්‍යවරයාගේ මෙම යෝජනාව සම්බන්ධයෙන් බී. බී. සී.යට අදහස් දක්වා ඇති ලංකා ගුරු සංගමයේ ප්‍රධාන ලේකම් ජෝශප් ස්ටාලින් පවසා ඇත්තේ ශිෂ්‍යයෙකුට රුපියල් 100 ක දීමනාවක් අවශ්‍ය නැති බවත්ලබන වසරේ පැවැත්වෙන මැතිවරණ ඉලක්ක කර ගෙන මෙම ප්‍රකාශය කර ඇති බවත්ය.ආණ්ඩුව අධ්‍යාපනය ලබා දීමේදී වෙනස් කමක් නොකර සෑම පාසලකටම එක සමානව සලකමින් පාසල් සංවර්ධනය කිරීමට පමණක් අවධානය යොමු කළ යුතු බව ඔහු මෙහිදී අවධාරණය කර ඇත. කෙසේ වෙතත් අධ්‍යාපන අමාත්‍යවරයා බී.බී.සී.යට මෙවැනි ප්‍රකාශයක් නොකළ බව අධ්‍යාපන අමාත්‍යංශය කියයි.මේ පිළිබඳ වැඩිදුර කරුණු විමර්ශනයට අද දෙරණ අධ්‍යාපන අමාත්‍යංශය ඇමැතූ අවස්තාවේදී නම සඳහාන් කිරීමට අකමැති වූ නමුත් අමාත්‍යංශ ලේකම් වරයායැයි පැවැසූ පුද්ගලයකු ප්‍රකාශ කළේ මෙවැනි යෝජනාවක් අමාත්‍යවරයා කර නොමැති බවයි.අධ්‍යාපන රාජ්‍ය අමාත්‍ය පී. රාධක්‍රිෂ්නන් මහතාගෙන් මේ පිළිබඳ කළ විමසීමේදී අමාත්‍යාංශය එවැනි කරුණක් පිළිබඳ අවධානය යොමු කර නොමැති බව ඔහු පැවැසීය.අධ්‍යාපන අමාත්‍ය අකිල විරාජ් කාරියවසම් මහතා මේ වන විට අගමැතිවරයා සමග ෆින්ලන්තයේ නිල සංචාරයක නිරත වන බැවින් අපට ඔහු සෘජුව සම්බන්ධ කර ගැනීමට නොහැකි විය.කෙසේ නමුත් අධ්‍යාපන අමාත්‍යංශයේ මාධ්‍ය ලේකම්වරයා විදෙස් ගතව සිටින අධ්‍යාපන අමාත්‍යවරයා සමග දුරකතනයෙන් සම්බන්ධ වී අමාත්‍යවරයා එබදු ප්‍රකාශයක් බී.බී.සී.යට කර නොමැති බව අවධාරනය කළේය. නමුත් මේ පිළිබඳ අද දෙරණ කළ විමසීමකදී ලංකා ගුරු සංගමයේ ප්‍රධාන ලේකම් ජෝශප් ස්ටාලින් ප්‍රකාශ කළේ අධ්‍යාපන අමත්‍යවරයා මෙවැනි ප්‍රකාශයක් කළ බවයි.", "URL": "https://sinhala.adaderana.lk/news.php?nid=78609", "Category": null, "Parent URL": null}