{"Source": "Adaderana", "Timestamp": "November 15, 2012 07:56 am", "Headline": "ශ්‍රී ලංකාව ගැන ස්වාධීන විමර්ශන වාර්තාව බැන්කි මූන් ප්‍රකාශයට පත්කරයි ", "News Content": "ශ්‍රී ලංකාව සම්බන්ධයෙන් සකස් කෙරුණු ස්වාධීන විමර්ශන වාර්තාව එක්සත් ජාතීන්ගේ සංවිධානයේ මහලේකම් බෑන්කි මුන් විසින් ප්‍රකාශයට පත් කර තිබේ. එක්සත් ජාතීන්ගේ සංවිධානයේ හිටපු ජ්‍යේෂ්ඨ නිලධාරීයෙකු වන චාල්ස් පෙට්රිගේ ප්‍රධානත්වයෙන් සැදුම්ලත් කමිටුවක් විසින් මාස 8 ක අධ්‍යනයකින් පසුව මෙම අභ්‍යන්තර වාර්තාව සකස් කර ඇති බව සඳහන්ය. මෙම වාර්තාවේ අඩංගු කරුණු ඊයේ (14) බී.බී.සී ලෝක සේවය ඔස්සේ හෙළිදරව් කෙරිණි. කෙසේ වෙතත් අදාළ වාර්තාව ජගත් මහ ලේකම් බෑන්කි මුන්ට‍ ලබාදීමෙන් අනතුරුව ඔහු විසින් ප්‍රකාශයට පත් කර ඇත. යුද ගැටුම් අවසාන සමයේ සිදුවූවා යැයි ‍පැවසෙන සිවිල් මිනිස් ඝාතන වැළැක්වීමට එක්සත් ජාතීන්ගේ සංවිධානයේ කොළඹ පිහිටි කාර්යාලයේ නිලධාරීන් ප්‍රමාණවත් කාර්යය භාර්යයක් ඉටුකර නොමැති බව මෙම වාර්තාව මගින් පෙන්වා දී ඇතැයි සඳහන්ය.‍ ඒ අනුව එක්සත් ජාතීන්ගේ සංවිධානය අදාළ සිද්ධියේ දී සිය වගකීම නිසි පරිදි ඉටුකර නොමැති බව එමගින් පෙන්වා දී තිබේ. මෙම වාර්තාව සම්බන්ධයෙන් තමාට නිර්දේශ ඉදිරිපත් කිරීම සඳහා ඉහළ මට්ටමේ කණ්ඩායමක් පත් කරන බව බෑන්කි මුන් අදාළ වාර්තාව ප්‍රකාශයට පත් කරමින් පවසයි. ඉන් පසුව මීට අදා‍ළ සෙසු පියවර කඩිනමින් ගන්නා බව හෙතෙම සඳහන් කර ඇත. මේ අතර ලංකාවේ යුද්ධයේ අවසන් භාගයේ දී සාමාන්‍ය වැසියන් ආරක්ෂා කිරීමට එක්සත් ජාතීන්ගේ සංවිධානය අපොහොසත් වූ බවට එම සංවිධානයේ වාර්තාවකින් නැගෙන චෝදනා ප්‍රතික්ෂේප කරන බව එවකට ලංකාවේ මානවීය සහන සේවා සම්බන්ධීකාරක ජෝන් හෝම්ස් පවසයි.", "URL": "https://sinhala.adaderana.lk/news.php?nid=29193", "Category": null, "Parent URL": null}