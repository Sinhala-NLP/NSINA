{"Source": "Adaderana", "Timestamp": "August 27, 2019 01:04 pm", "Headline": "ගෝඨා කිිසිම පක්ෂයකට බැඳිලා නැති එක ගැන සතුටුයි-තිලංග", "News Content": "ශ්‍රී ලංකා නිදහස් පක්ෂයේ විනය උල්ලංඝණය කළ මහජන නියෝජිතයන් පිළිබඳ ගනු ලබන පියවර කඩිනම් කිරීමට එම පක්ෂ මධ්‍යම කාරක සභාවේ දී තීරණය කර තිබේ. පක්ෂ නායක ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඊයේ(26) පස්වරුවේ ජනාධිපති නිල නිවසේ දී එම පක්ෂ මධ්‍යම කාරක සභාව රැස්විය. එහිදි ශ්‍රී ලංකා නිදහස් පක්ෂයේ තනතුරු කිහිපයක වෙනස්කම් සිදුව තිබේ. පක්ෂ නායක ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඊයේ පස්වරුවේ ජනාධිපති නිල නිවසේ දී ශ්‍රී ලංකා නිදහස් පක්ෂ මධ්‍යම කාරක සභාව රැස්විය. ඒ අනුව ශ්‍රී ලංකා නිදහස් පක්ෂ භාණ්ඩාගාරික වශයෙන් මෙතෙක් කටයුතු කළ පාර්ලිමේන්තු මන්ත්‍රී එස්.බී.දිසානායක මහතා එම තනතුරෙන් ඉවත් කර ඒ වෙනුවට පාර්ලිමේන්තු මන්ත්‍රී ලසන්ත අලගියවන්න මහතා පත් කර තිබේ. එමෙන්ම ශ්‍රී ලංකා නිදහස් පක්ෂ මාධ්‍ය ප්‍රකාශකවරයා ලෙස පාර්ලිමේන්තු මන්ත්‍රී වීරකුමාර දිසානායක මහතා පත් කෙරුණේ මෙතක් එම ධුරයේ කටයුතු කළ පාර්ලිමේන්තු මන්ත්‍රී මහින්ද සමරසිංහ මහතා ධුරයෙන් ඉවත් කිරීමෙන් අනතුරුවයි. මිට අමතරව පුරප්පාඩු වූ තවත් තනතුරු කිහිපයකට නිලධාරීන් පත් කළ බව පාර්ලිමේන්තු මන්ත්‍රී නිශාන්ත මුතුහෙට්ටිගම මහතා සඳහන් කළේය. ශ්‍රි ලංකා නිදහස් පක්ෂයේ 68 වන සංවත්සරය විශාල ජනතාවකගේ සහභාගීත්වයෙන් සුගතදාස ගෘහස්ථ ක්‍රීඩාංගනයේ දී පවත්වන අතර, අවශ්‍ය පොහොට්ටුවේ සාකච්ඡා දිගටම සිදු කරන බවත් එම සාකච්ඡා අසාර්ථක වන්නේ නම් තනි පක්ෂයක් ලෙස තරග කරන්න සුදානම් බවද ඒ මහතා වැඩිදුරටත් පැවසීය. මෙහිදී අදහස් දක්වමින් දකුණු පළාත් හිටපු ප්‍රධාන අමාත්‍ය ශාන් විජේලාල් ද සිල්වා මහතා කියා සිටියේ, පක්ෂයේ විනය කඩ කල මහජන නියෝජිතයින් සම්බන්ධයෙන් ගනු ලබන පියවර කඩිනමින් ගැනීමට සාකච්ඡා කළ බවයි. මේ අතර මෙහිදී අදහස් දක්වමින් එක්සත් ජනතා නිදහස් සන්ධාන පාර්ලිමේන්තු මන්ත්‍රී තිලංග සුමතිපාල මහතා කියා සිටියේ ගෝඨාභය රාපක්ෂ මහතා කිසිදු පක්ෂයකට බැඳී නැති එක ගැන සතුටු වන බවත්, ජනාධිපති අපෙක්ෂකයා සමඟ එකඟතාවයකට යැමේ දී එය හොඳ ප්‍රවණතාවයක් බවත්ය. ඊළඟ ජනාධිපතිවරණයේ දී ශ්‍රි ලංකා නිදහස් පක්ෂය සක්‍රීයව ක්‍රියාත්මක කිරීමට බලාරොත්තු වන බවත් ඔහු පැවසීය.", "URL": "https://sinhala.adaderana.lk/news.php?nid=117595", "Category": null, "Parent URL": null}