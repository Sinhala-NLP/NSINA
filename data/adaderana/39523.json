{"Source": "Adaderana", "Timestamp": "December 12, 2013 09:22 am", "Headline": "විකිරණ විද්‍යා තාක්ෂණවේදින් වැඩ වර්ජනයක ", "News Content": "රජයේ විකිරණ විද්‍යා තාක්ෂණවේදින්ගේ සංගමය සංකේත වැඩ වර්ජනයක නිරත වීමට තීරණය කර තිබේ. එම සංගමයේ උප සභාපති චානක ධර්මවික්‍රම මහතා සඳහන් කළේ අද(12) පෙරවරු අටේ සිට මෙම වර්ජනය ක්‍රියාත්මක කරන බවයි. විකිරණශිල්පී ඩිප්ලෝමා පාඨමාලාව සඳහා නවක සිසුන් බඳවා ගැනීම නතර කිරීම ඇතුළු ඉල්ලීම් කිහිපයක් මුල් කර ගනිමින් මෙම වැඩ වර්ජනය ක්‍රියාත්මක කර තිබේ. වර්ජනය හේතුවෙන් එක්ස් කිරණ පරීක්ෂණ, සී.ටී ස්කෑන්, එම්.ආර්.අයි. පරීක්ෂණ මෙන්ම එක්ස් කිරණ භාවිතයෙන් සිදුවන සියලු සැත්කම් නතර වන බව රජයේ විකිරණ විද්‍යා තාක්ෂණවේදින්ගේ සංගමය පවසයි. පිළිකා රෝහල ආශ්‍රිතවද මෙම වර්ජනය ක්‍රියාත්මක කිරීමට නියමිතය.", "URL": "https://sinhala.adaderana.lk/news.php?nid=39523", "Category": null, "Parent URL": null}