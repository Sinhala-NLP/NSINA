{"Source": "Adaderana", "Timestamp": "January 6, 2014 09:21 pm", "Headline": "වාලම්පුරි 6යි මැණික් ගල් 6යි - තිදෙනෙක් අතේ මාට්ටු", "News Content": "ඡායා රූ - ජූඩ් සමන්ත අලෙවි කිරීම සඳහා ගෙනවිත් තිබු වාලම්පුරි 06 ක් සහ මැණික් ගල් 06 ක් සමග සැකකරුවන් දෙදෙනෙකු සහ සැකකාරියක් හලාවත පොලීසිය විසින් අත්අඩංගුවට ගෙන තිබේ. අද (06) සවස හලාවත - මුන්නේෂ්වරම ප්‍රදේශයේදී මෙම අත්අඩංගුවට ගැනීම සිදු කර ඇති බව අප වාර්තාකරු කියයි. අත්අඩංගුවට ගෙන ඇති තිදෙනා ගාල්ල ප්‍රදේශයේ පදිංචිකරුවෝ වෙති. ඔවුන් අතර අඹු - සැමියුවලක්ද වේ. තමන් මෙම වාලම්පුරි ගාල්ල ප්‍රදේශයේ දේවාලයකින් මිලදී ගත් බවත්,ඒවා මුන්නේෂ්වරම දේවාලයේ පුජාවක් සඳහා ගෙන ආ බවත් අත්අඩංගුවට ගෙන සිටින අය පොලීසිය හමුවේ පවසා ඇත. නමුත් අත්අඩංගුවට ගෙන ඇති කාන්තාවගේ බැංකු ගිණුමේ විශාල මුදල් ප්‍රමාණයක් ඇති බවට දැනට කරන ලද විමර්ශන වලදී අනාවරණය වී ඇති බැවින් ඇතැම් විට මෙම අයවළුන් වාලම්පුරි අලෙවි කිරීමේ ජාවාරමක නිරත වී සිටින්නට ඇති බවට විශ්වාස කරන්නේ යැයි පොලීසිය සැක කරයි. අත්අඩංගුවට ගෙන ඇති සැකකරුවන් සහ සැකකාරිය හලාවත දිසා අධිකරණයට ඉදිරිපත් කිරීමට නියමිතය. හලාවත මුලස්ථාන පොලිස් පරීක්ෂක මනෝජ් රණගල මහතාගේ මෙහෙයවීම යටතේ හලාවත පොලීසියේ පොලිස් කොස්තාපල්වරුන් වන 36498 චන්දන,38612 දුමින්ද යන නිලධාරීන් විසින් වැටලීම සිදු කර ඇත.", "URL": "https://sinhala.adaderana.lk/news.php?nid=40145", "Category": null, "Parent URL": null}