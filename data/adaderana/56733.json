{"Source": "Adaderana", "Timestamp": "January 28, 2016 04:46 pm", "Headline": " නීතියේ කන්‍යාව සාරියට නැමුණට සිවුරට නැමුණේ නෑ", "News Content": "දෙමුහුන් යුද අපරාධ අධිකරණයක් පිහිටුවා, රට බේරාගත් රණවිරුවන් බිල්ලට ගැනීමේ යාන්ත‍්‍රණය කඩිනම් කිරීමට ශ‍්‍රී ලංකාවට පැමිණීමට නියමිත එක්සත් ජාතින්ගේ මානව හිමිකම් කොමසාරිස් ෂෙයිඞ් අල් හුසේන්ට එරෙහිව ජාතික විරෝධතාවකට සැරසෙන ලෙස ජාතික නිදහස් පෙරමුණේ නායක, පාර්ලිමේන්තු මන්ත‍්‍රී විමල් වීරවංශ මහතා ඉල්ලයි.හෙතෙම මෙම ඉල්ලීම සිදු කරනු ලැබුවේ අද(28) පිටකෝට්ටේ ජාතික නිදහස් පෙරමුණේ ප්‍රධාන කාර්යාලයේ පැවති මාධ්‍ය හමුවකදීය. එහිදී වැඩිදුරටත් අදහස් දැක්වූ විමල් වීරවංශ මහතා මෙසේ පැවසීය. \"පසුගිය ජිනීවා මානව හිමිකම් සැසිවාරයේදී ශ‍්‍රී ලංකාව ඇමෙරිකා එක්සත් ජනපදය සමඟ ඇතිකරගත් එකඟතාව අනුව මානව හිමිකම් කොමසාරිස් ෂෙයිඞ් අල් හුසේන් මහතා ලබන පස්වැනිදා ශ‍්‍රී ලංකාවට පැමිණීමට නියමිත බවට මාධ්‍ය වාර්තා පළව තිබෙනවා. ඔහු ලංකාවට එන්නේ, \"ශ‍්‍රී ලංකාව තුළ පිහිටුවිය යුතු යැයි ඔවුන් විසින් විශ්වාස කරන ඊනියා යුද අපරාධ පිළිබඳ සොයා බලන අධිකරණ යාන්ත‍්‍රණය පිහිටුවීමට සඳහා රජය පොළඹවාලන්න\" කියා එම මාධ්‍ය වාර්තා මගින් අනාවරණය කොට තිබෙනවා. මේ අතරතුර ජනාධිපති මෛත‍්‍රීපාල සිරිසේන මහත්තයා බීබීසී සිංහල සේවය සමග සිදු කළ සාකච්ඡාවකදී කියනවා, ‘විදේශීය විනිසුරන් සහිත යුද අපරාධ යාන්ත‍්‍රණය පිළිබඳව මම විශ්වාසය තියෙන්නේ නැහැ. දේශීය විනිසුරන් සහ දේශීය හැකියාවන් සමග අපට ඒක කරන්න පුළුවන්. ඒක රටේ අභ්‍යන්තර ප‍්‍රශ්නයක්\" කියලා. ඒ අනුව මෛත‍්‍රීපාල සිරිසේන ජනාධිපතිවරයාගේ ප‍්‍රකාශය සහ විදේශ අමාත්‍ය මංගල සමරවීර මහතා ජිනීවාවලදී ඇතිකරගත් එකඟතාවය අතර ප‍්‍රශ්නයක් තියෙනවා. රටේ විදේශ අමාත්‍යවරයා ලෙස මංගල සමරවීර ජිනීවා මානව හිමිකම් කවුන්සිලයේදී එකඟ වුණා \"අපි විදේශීය විනිසුරන් සහිත දෙමුහුන් යුද අපරාධ පිළිබඳ සොයන අධිකරණයක් පිහිටුවනවා\" කියලා. විදේශීය විනිසුරන් පමණක් නොවෙයි විදේශීය අභිචෝදකයන්, නීතිඥයන් හා පරීක්‍ෂකයන් සහිත සෑම අංශයකටම විදේශීය මැදිහත්වීමක් සහිත යුද අපරාධ යාන්ත‍්‍රණයක් සඳහා තමයි ඔහු එහිදී එකඟ වුණේ. ජනාධිපතිවරයාගේ බීබීසී ප‍්‍රකාශයෙන් පසුව, අග‍්‍රාමාත්‍යවරයා චැනල් 4 නාලිකාවට කියනවා ‘ජිනීවාවලදි එකඟ වූ ආකාරයට අපි මැයි මාසයේ යුද අපරාධ අධිකරණය ආරම්භ කරනවා’ කියලා. ගණනාවක් පිළිබඳව ව්‍යාකූලතාවයක් මතු වෙනවා. පළමු කරුණ තමයි ‘විදේශ අමාත්‍ය මංගල සමරවීර ජිනීවාවලදී එකඟතාවයන්ට පැමිණියේ රටේ රාජ්‍ය නායකයා වන මෛත‍්‍රීපාල සිරිසේන මහතාගේ අදහස් විමසන්නේ නැතිවද?’ යන්න. දෙවැන්න තමයි \"මේ රටේ රාජ්‍ය නායකයා කවුද? යන්න. 19 වන සංශෝධනයෙන් මේ රටේ විධායක ජනාධිපති ධුරය අහෝසි වුණේ නැහැනේ. ඒ නිසා මේ රටේ රාජ්‍ය නායකයා වන්නේ විධායක ජනාධිපතිවරයානේ. දේශීය විනිසුරන් සහිත යුද අපරාධ පිළිබඳ සෙවීමේ යාන්ත‍්‍රණයක් පිහිටුවන බවට ජනාධිපතිවරයා බීබීසියට ප‍්‍රකාශ කළාම ‘හියුමන් රයිට් වොච්’ සංවිධානය, ගෝලීය දෙමළ සංසඳයේ සුරේන් සුරන්දිරන්, දෙමළ ජාතික සන්ධානයේ එම්.ඒ. සුමන්තිරන් හා මානව හිමිකම් කවුන්සිලයේ ඇමෙරිකා එක්සත් ජනපද තානාපති කීත් හාපර් යන අය එකහෙළාම ඊට විරුද්ධව කරුණු දක්වා තිබුණා. විදේශීය විනිසුරන් සහිතව ජිනීවාවලදී එකඟ වූ පරිදි යුද අපරාධ යාන්ත‍්‍රණයක් පිහිටුවිය යුතු බව මේ පිරිස අවධාරණය කර තිබුණා. මේක ඉතාමක් බරපතළ, සංවේදී ප‍්‍රශ්නයක්. පෙබරවාරි 05 වැනිදා ෂෙයිඞ් අල් හුසේන් ලංකාවට එන්නේ මැයි මාසය වන විට ජිනීවාවලදී ඇතිකරගත් එකඟතා අකුරටම ක‍්‍රියාත්මක වෙනවාදැයි බලන්න. ඒ අනුව දෙමුහුන් යුද අපරාධ අධිකරණය පිහිටුවාවි. විදේශීය විනිසුරන් සහිතව රණවිරුවන්ට එරෙහිව නඩු අහන ක‍්‍රියාදාමය අරඹාවි. දැනටමත් මේ ආණ්ඩුව රණවිරුවන්ගෙන් ගන්න තිබෙන පලිය උපරිමයෙන් ගනිමින් ඉන්නවා. ‘මළ මිනියක් නැතිව, මැරුවයි කියලා නිශ්චිතව තහවුරු වෙලා නැතිව කොහොමද මේ වගන්තියක් යටතේ හමුදා බුද්ධි අංශ නිලධාරීන් අත්අඩංගුවේ තබා ගන්නේ? කියලා හෝමාගම මහෙස්ත‍්‍රාත්තුමා අහනකොට ඒකට උත්තර නැති රහස් පොලිසියක් අද තියෙන්නේ. මේ ආණ්ඩුව දිගින් දිගටම බුද්ධි අංශ නිලධාරීන් පීඩාවට පත් කරනවා. ඒ විතරක් නොවෙයි, ආරක්‍ෂක හමුදා නිලධාරීන්ගේ දරුවන් පාසල්වලට ඇතුළත්කර ගැනීමේදී තිබුණු සහනය, අවස්ථාව නැති කළා. හමුදා පවුලක තුන්වන දරුවා ඉපදුණාම රුපියල් ලක්‍ෂයක මුදලක් දුන්නා. අද ඒකත් කපලා දාලා. ආරක්‍ෂක හමුදා නිලධාරීන්ට තිබුණු වරප‍්‍රසාද, අයිතීන් ගණනාවක් අද කප්පාදු කරලා. ඒ අනුව මේ ආණ්ඩුව ජිනීවා එකඟතාව අනුව මේ රටේ ආරක්‍ෂක හමුදා දුර්මුඛ කිරීම, දැනටමත් අරඹා තිබෙන බව ඉතා පැහැදිලියි. ෂෙයිඞ් අල් හුසේන් එක්සත් ජාතින්ගේ මානව හිමිකම් කොමසාරිස්වරයා පෙබරවාරි 05 වැනිදා ලංකාවට පැමිණෙන කොට, \"දෙමුහුන් යුද අපරාධ අධිකරණ ක‍්‍රියාදාමය\"පිළිබඳව රට තුළ තිබෙන බලවත් පිළිකුල හා විරෝධය පළ කරන්න දැවැන්ත විරෝධතා ක‍්‍රියාමාර්ග කරා එළඹීම සඳහා සුදානම් වෙලා ඉන්නා\" කියලා. අපි මේ රටේ පොදු ජනතාවගෙන් ඉල්ලනවා. මෙම මාධ්‍ය හමුවේදී ගලගොඩඅත්තේ ඥානසාර හිමියන් රක්ෂිත බන්ධනාගාර ගතකිරීම සම්බන්ධයෙන් මාධ්‍යවේදියෙකු ඇසූ ප්‍රශ්නයට පිළිතුරු දෙමින් වීරවංශ මහතා කියා සිටියේ නීතියේ කන්‍යාව සාරියට නැමුණද සිවුරට නැමුණේ නැති බවයි.", "URL": "https://sinhala.adaderana.lk/news.php?nid=56733", "Category": null, "Parent URL": null}