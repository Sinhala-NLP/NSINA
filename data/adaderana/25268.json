{"Source": "Adaderana", "Timestamp": "June 23, 2012 04:03 pm", "Headline": "තම්ලිනිට දුන්නු ඉඩ අනෙක් සාමාජිකයින්ට නැත්තේ ඇයි?", "News Content": "එල්.ටී.ටී.ඊ සංවිධානයේ දේශපාලන අංශ නායිකා සිවසුබ්‍රමනියම් ශිවගාමී හෙවත් තම්ලිනී පුනරුත්ථාපනය කිරීමට තීරණය කළ සේම සෙසු හිටපු එල්.ටී.ටී.ඊ සැකකරුවන් සියල්ලද පුනරුත්ථාපනය කිරීම‍ට කටයුතු කළ යුතු බව ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා පවසයි. මේවන විට එල්.ටී.ටී.ඊ සංවිධානයේ හිටපු සාමාජිකයින් නඩුපැවරීමකින් හෝ පුනරුත්ථාපනය කිරීමකින් තොරව තවදුරටත් රඳවා තබාගෙන සිටින බව හෙතෙම නිවේදනයක් නිකුත් කරමින් කියා සිටියි. එහෙත් එම සංවිධානයේ ඉහළපෙළ නායකත්වය දැරූවන්ට පමණක් නොයෙකුත් වරප්‍රසාද හා ඉඩප්‍රස්ථා ලබාදෙමින් ආණ්ඩුව තමන්ගේ දේශපාලන අරමුණු මුදුන්පමුණුවා ගැනීම වෙනුවෙන් කටයුතු කරන්නේද යන්න පිළිබඳ සාධාරණ සැකයක් මතුවන බවද ගනේෂන් මහතා පෙන්වාදුන්නේය. එබැවින් සෙසු එල්.ටී.ටී.ඊ සැකකරුවන්ද පුනරුත්ථාපනය කිරීමට හෝ නිදහස් කිරීමට පියවර ගත යුතු බව ඔහු වැඩිදුරටත් ඉල්ලා සිටියි. රිමාන්ඩ් භාරයේ පසුවූ එල්.ටී.ටී.ඊ සංවිධානයේ දේශපාලන අංශයේ නායිකා තමිලිනී පුනරුත්ථාපන ක්‍රියාවලියට සම්බන්ධවීමට ඊයේ (22) අධිකරණයේදී කැමැත්ත පළ කළාය. රහස් පොලීසිය අධිකරණයට වාර්තාවක් ඉදිරිපත්කරමින් ඇයට එරෙහිව නඩු පැවරීමට විකල්පයක් වශයෙන් ඇය පුනරුත්ථාපන ක්‍රියාවලියේ යෙදවීමට නීතිපතිවරයා නිර්දේශ කර ඇති බව අධිකරණයට දන්වා සිටින ලදී. එම දැනුම්දීම පිළිගත් කොළඹ මහේස්ත්‍රාත්වරයා පුනරුත්ථාපනය කිරීම සඳහා සැකකාරිය වවුනියාව පූන්තෝට්ටම් කඳවුර වෙත යොමුකරන ලෙස නියෝග කළේය. වසර තුනකට අසන්න කාලයක් රිමාන්ඩ් භාරයේ පසුවූ සැකකාර තමිලිනී නිදහස් කරගැනීම වෙනුවට ඇය පුනරුත්ථාපනය සඳහා යොමු කිරීමට තීරණය මන්ද යන ප්‍රශ්නය තමිලිනී වෙනුවෙන් පෙනී සිටි නීතීඥ මංජුල පතිරාජ ගෙන් බී.බී.සී මාධ්‍ය විසින් විමසන ලද අවස්ථාවේදී ඔහු කියා සිටියේ, ඇයට එරෙහිව අධි චෝදනා ඉදිරිපත් නොකොට පුනරුත්ථාපනයට යොමුකිරීමට නීතිපතිවරයා ගෙන ඇති තීරණයට තමිලිනී එකඟත්වය පළ කළ බවයි. ඇය සමග සාකච්ඡා කිරීමෙන් අනතුරුව මේ තීරණයට එළඹී බවත් ඔහු බී.බී.සීයට පවසා සිටියේය. යුද්ධය නිමාවූ 2009 වසරේ මැයි මස 20 වන දින වව්නියාව ප්‍රදේශයේදී එල්.ටී.ටී.ඊ සංවිධානයේ හිටපු කාන්තා දේශපාලන අංශ නායිකා සුබ්‍රමනියම් ශිවගාමි හෙවත් තම්ලිනි අත්අඩංගුවට පත්වූ අතර එතැන් සිට මේ දක්වාම රැඳවුම් නියෝග මත රඳවා තබා ගන්නා ලදී.", "URL": "https://sinhala.adaderana.lk/news.php?nid=25268", "Category": null, "Parent URL": null}