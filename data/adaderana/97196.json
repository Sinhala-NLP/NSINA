{"Source": "Adaderana", "Timestamp": "October 4, 2018 10:27 pm", "Headline": "රට ගොඩනැගිය නොහැකි හේතුව රෝසි කියයි", "News Content": "මානව ප්‍රාග්ධනයට ආයෝජන නොකරනතාක් රට ගොඩනැගිය නොහැකි බව කොළඹ පුරපති රෝසි සේනානායක මහත්මිය පවසයි. කොළඹ නවනගර ශාලාවේදී පැවති ලෝක ළමා දින වැඩසටහනකට එක් වෙමින් කොළඹ පුරපතිනි මේ බව සඳහන් කළේය. යුනිසෙෆ් ආයතනයේ මෙරට නියෝජිත ටිම් සට්න් (Tim Sutton) මහතාගේද සහභාගීත්වයෙන් පැවති උත්සවයේදී ළමා සහ තරුණ සංවර්ධනය වෙනුවෙන් වූ නව වැඩසටහන් දෙකක් ද දියත් කෙරුණි. සැමතින් පරිපූර්ණ සහ ධෛර්ය සම්පන්න දරුවෙකු නිර්මාණය කිරීම සඳහා “ස්මාර්ට් චයිල්ඩ්˜ (Smart Child) නමින් වැඩපිළිවෙළ දියත් කළ අතර, ඒ යටතේ පළමුවෙන්ම මුල් ළමාවිය සහ පෙර පාසල් ගුරුවරු සංවර්ධනය සඳහා අවධානය යොමු කරයි. සහානුභූතිය, කාරුණිකත්වය, ආදරණීය බව, රැකවරණය සැලසීම, අන්‍යයන්ට ගරු කිරීම සහ යහපත් පුරවැසියෙකු නිර්මාණය කිරීම මන් ක්ෂේත්‍ර ඔස්සේ මාර්ගෝපදේශ පද්ධතියක් යටතේ මුල් ළමා විය සහ පෙර පාසල් ගුරුවරු සංවර්ධනය මෙහි අරමුණයි. තාරුණ්‍යයේ සංවර්ධනය ඉලක්ක කරගත් නියමු තරුණ සංවර්ධන මධ්‍යස්ථාන ඇති කිරීම මෙහිදී දියත් කෙරුණු දෙවැනි වැඩසටහනයි. පසුගියදා ජනතා අයිතියට පත් කළ මෝදර සමාජ සුබසාධන මධ්‍යස්ථානය කේන්ද්‍ර කර ගනිමින් පළමු නියමු තරුණ මධ්‍යස්ථානය පිහිටුවන අතර, ඒ යටතේ තරුණ තරුණියන්ගේ මානසික සංවර්ධනය වෙනුවෙන් සැලසුම් කළ වැඩසටහන්, හිතකර සබඳතා, ලිංගික සහ ප්‍රජනන සෞඛ්‍යය, ළමා අපයෝජන, මත්ද්‍රව්‍යවලට ඇබ්බැහිවූවන් ඉන් මුදා ගැනීම, මනෝ සමාජ සේවා සැපයීම, අයුතු බලපෑම්, මනෝභාව කළමනාකරණය, ප්‍රථමාධාර, සෞඛ්‍යය සහ ස්වස්ථතාව, ආත්ම සම්මානය හෙවත් තමා පිළිබඳ තමාගේම හැඟීම යන මාතෘකා ඔස්සේ දිනපතා දැනුවත් කිරීමේ වැඩසටහන් රැසක් සංවිධානය කර තිබේ. මෝදර සමාජ සුබසාධන මධ්‍යස්ථානය නගරාධිපතිතුමියගේ සෘජු උපදෙස් සහ සංකල්පයක් මත ඉදි වූ අතර, එවැනි මධ්‍යස්ථාන 25 ක් කොළඹ නගරය පුරා ඉදිකිරීමට ඉදිරි වසර 2 තුළ සැලසුම් කර තිබේ. මෙම උත්සවයේදී වැඩිදුරටත් අදහස් පළ කළ රෝසි සේනානායක මහත්මිය මෙසේද පැවසීය “වර්තමානයේ ශ්‍රී ලංකාව අනෙකුත් රටවල් සමග බලන විට මානව සම්පත හිග රටක් බවට තිබෙන බව මං අමුතුවෙන් කිව යුතු නැහැ. ඒකට ප්‍රධානම හේතුව විදිහට මං දකින්නේ මුල් ළමාවිය සංවර්ධනයේ තියන අඩුපාඩු. පෙරපාසල් සහ මුල් ළමා විය සංවර්ධනය වෙනුවෙන් යොදවන සහ යොදවා තිබූ ආයෝජන ප්‍රමාණවත් නොවීම තමයි හේතුව. ළමුන්ගේ මොළය වර්ධනය සහ ග්‍රහණය කර ගැනීමේ හැකියාව දියුණු වෙන්න පටන් ගන්නේ අවුරුදු 5 විතර ඉඳලා, ඒ වෙනුවෙන් දියුණු වැඩපිළිවෙළක් අවශ්‍යයි. මානව සම්පතට ආයෝජනය නොකරන තාක් කල් මේ රට ගොඩ ගන්න බැහැ.පෙර පාසල් දරුවන්ට අධ්‍යාපනය හැදෑරීමට අවශ්‍ය ඉඩ ප්‍රස්ථාව අපි සලසා දිය යුතුයි. බුද්ධි වර්ධනය, අධ්‍යාපනය හා පුහුණුව, නිර්මාණාත්මක හැකියා සහ කුසලතා සංවර්ධනය සඳහා රාජ්‍ය ආයතන පෙරමුණ ගත යුතුයි, ඊට රාජ්‍ය නොවන සංවිධානවලත් සහයෝගයත් අපිට ලබා ගන්න පුළුවන්.“", "URL": "https://sinhala.adaderana.lk/news.php?nid=97196", "Category": null, "Parent URL": null}