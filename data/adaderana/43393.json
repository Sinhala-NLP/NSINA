{"Source": "Adaderana", "Timestamp": "May 22, 2014 03:06 pm", "Headline": "වෛද්‍ය නිලධාරීන්ගේ සංගමයේ ඇතැමුන්ට මොළේ අවුලක් තියෙනවා", "News Content": "හෙදියන්ට සූතිකාගාර පුහුණුව ලබාදීමේ ගැටලුව සම්බන්ධයෙන් මතු වූ අර්බුදය විසඳීමට පත්කළ කමිටුවට මේවන විට සති 3ක් ගතව ඇති බවත් මීට විසඳුමක් නොලැබෙන්නේ නම් ලබන සෙනසුරාදා කොළඹට රැස්වී වැඩවර්ජනයක් ගැන තීන්දුවක් ගැනීමට සිදුවන බවත් රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා පවසයි. හෙදියන්ට සූතිකා පුහුණුව ලබාදීම සම්බන්ධයෙන් පැන නැගී ඇති ගැටලුකාරී තත්ත්වය පිළිබඳව අද (22) පෙරවරුවේ කොළඹදී මාධ්‍ය හමුවක් පවත්වමින් හෙතෙම මේ බව පැවසීය. රජයේ වෛද්‍ය නිලධාරීන්ගේ සංගමය ඉතා ඕනෑ කමින් හෙදියන්ට සූතිකාගාර පුහුණුව ලබාදීමට විරෝධය පළ කරන බව එහිදී සමන් රත්නප්‍රිය මහතා පෙන්වාදුන්නේය. එම සංගමයේ ඇතැමුන්ගේ මොළේ අවුලක් ඇති බවද පැවසූ රත්නප්‍රිය මහතා මාළඹේ පෞද්ගලික ‍වෛද්‍ය විද්‍යාලය ගැන කතා කරන ඔවුන් කොතලාවල ආරක්ෂක විද්‍යාලයෙන් ලබාදෙන වෛද්‍ය උපාධිය ගැන කිසිත් නොකියන බව පැවසුවේය. අවුරුදු 134ක් තිස්සේ කිසිදු ගැටලුවක් නැතිව පැවැති මෙම පුහුණුවට විරුද්ධව එකවරම රජයේ වෛද්‍ය නිලධාරීන්ගේ සංගමය නැගී සිටියේ මෙකී සූතිකාගාර පුහුණුවත් සමග හෙදියන්ට උපාධියක් ලැබෙනවාට විරුද්ධ බැවින් යැයි හෙතෙම පෙන්වාදුන්නේය. වෛද්‍යවරුන්ගේ එම්.බී.බී.එස්. උපාධිය අවුරුදු 4 සිට 3 දක්වා අඩු කරන්නැයි අප නොඉල්ලන බවත් එය අවුරුදු 5ක් දක්වා දීර්ඝ වීම අපට ප්‍රශ්නයක් නැති බවත් ඔහු පැවසුවේය. සෞඛ්‍ය ක්ෂේත්‍රයේ සැම දෙනාම කැප වන්නේ ‍රෝගීන්ට යහපතක් කිරීමට බවත් පැවසූ සමන් රත්නප්‍රිය මහතා මහලොකු උගත් යැයි කියා ගන්නා වෛද්‍යවරුන් පසුගිය කාලයේ රෝගීන්ට සැත්කම් කළේ කැපිය යුතු අවයව වෙනුවට වෙනත් අවයව කපමින් යැයිද පෙන්වාදුන්නේය. වෛද්‍යවරුන්ට අප කියන්නේ තවදුරටත් මෙම ප්‍රශ්නය අවුලෙන් අවුලට ගෙනගොස් රෝගීන් පීඩාවට පත්නොකරන තැනට කටයුතු කරන ලෙසත් ඔවුන්ට ඔවුන්ගේ වැඩ කොටස බලාගන්නා ලෙසත් යැයිද රත්නප්‍රිය මහතා අවධාරණය කළේය. රජයේ වෛද්‍ය නිලධාරීන්ගේ සංගමයේ ඇතැමුන්ට මොළේ අමාරුවක් ඇති බව පෙන්වාදෙන හෙතෙම ඔවුන් කණ්ඩායම් හැඟීමකින් වැඩ කළ හැකි පිරිසක් නොවන බවද කියා සිටියේය. හෙදියන්ට සූතිකාගාර පුහුණුව ලබාදීමට අදාළ ගැටලුව විසඳීමට බලධාරීන් කඩිනම් පියවර නොගන්නේ නම් තම සංගමයේ ඉදිරි ‍තීරණය ලබන සෙනසුරාදාට ගන්නා බවද සමන් රත්නප්‍රිය මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=43393", "Category": null, "Parent URL": null}