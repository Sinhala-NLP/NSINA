{"Source": "Adaderana", "Timestamp": "August 10, 2011 10:26 am", "Headline": "සෞදියට යන ශ්‍රී ලාංකිකයන් අතරමැදියන්ගෙන් බේරන්න සූදානම් ", "News Content": "සෞදි අරාබියට ශ්‍රී ලාංකික ශ්‍රමිකයින් යැවීමේ දී අතරමැදියන්ගෙන් සිදුවන බලපෑම් අවම කිරීමට පියවර ගෙන තිබේ. දෙරට අතර ඊට අදාළ ගිවිසුමකට ද එළඹීමට නියමිතය. ඒ අනුව දෙරටේ රාජ්‍යයන් අතර සිදු වන ගනුදෙනුවක් ලෙස සෞදි අරාබියට ශ්‍රී ලාංකික ශ්‍රමිකයින් යැවීම සිදුවනු ඇත. සෞදි අරාබියේ සංචාරයක නිරත විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා සහ සෞදි ආරාබි කම්කරු අමාත්‍යවරයා අතර සිදු වූ සාකච්ඡාවක ප්‍රතිඵලයක් ලෙස මෙම පියවර ගැනෙනු ඇති බව කියැවේ. ඒ අනුව ඉදිරියේ දී ශ්‍රී ලාංකික ශ්‍රමිකයින් සෞදි අරාබියට යැවීම දෙරටේ රාජ්‍යයන් මැදිහත් වී සිදුකිරීමට නියමිතය. මෙමඟින් අතරමැදියන්ගේ මැදිහත්වීම අවම වනු ඇති අතර ශ්‍රමිකයින්ගේ සුරක්ෂිතභාවය ද තහවුරු වනු ඇති බව සඳහන්වේ.", "URL": "https://sinhala.adaderana.lk/news.php?nid=17968", "Category": null, "Parent URL": null}