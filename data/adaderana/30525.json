{"Source": "Adaderana", "Timestamp": "January 6, 2013 08:32 am", "Headline": "නොතීසි පැහැර හැරි විමල් අධිකරණයට අපහාස කළා", "News Content": "අමාත්‍ය විමල් වීරවංශ මහතා අධිකරණය සම්බන්ධයෙන් කළ ප‍්‍රකාශයක් මගින් සමස්ත අධිකරණ පද්ධතියට අපහාසයක් කළ බවට චෝදනා කරමින් දකුණු පළාත් සභා මන්ත‍්‍රී මෛත‍්‍රී ගුණරත්න මහතා අධිකරණයට පැමිණිල්ලක් ඉදිරිපත් කර තිබේ. පසුගියදා ශ්‍රේෂ්ඨාධිකරණය සහ අභියාචනාධිකරණය ලබාදුන් තීන්දුවක් “හොරාගේ අම්මාගෙන් පේන ඇසීම”ට සමාන බව පෙන්වා දෙමින් විමල් වීරවංශ මහතා මාධ්‍ය ඔස්සේ ප‍්‍රකාශයක් කර තිබුණි. එමගින් අධිකරණය කෙරෙහි ජනතාව තුළ ඇති විශ්වාසය සහ ගරුත්වය බිඳ වැටෙන බවත් ඉන් අධිකරණයට අපහාසයක් සිදුව ඇති බවත් මෛත‍්‍රී ගුණරත්න මහතා එම පැමිණිල්ලේ දක්වා තිබේ. විමල් වීරවංශ අමාත්‍යවරයාට අභියාචනාධිකරණය හමුවේ පෙනී සිටින ලෙස ලැබී තිබු නොතීසි පැහැර හරිමින් එදිනම මෙවැනි ප‍්‍රකාශයක් සිදුකිරීම මගින් මෙය සිතා මතාම සිදුකළ එකක් බවට හැඟී යන්නේ යැයි ද මන්ත‍්‍රීවරයා පෙන්වාදෙයි.", "URL": "https://sinhala.adaderana.lk/news.php?nid=30525", "Category": null, "Parent URL": null}