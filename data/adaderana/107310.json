{"Source": "Adaderana", "Timestamp": "April 3, 2019 04:45 pm", "Headline": "ප්‍රෝ ලීග් පැසිපන්දු තරගාවලිය මැයි මාසයේ පැවැත්වීමට තීරණයක්", "News Content": "ශ්‍රී ලංකා පැසිපන්දු සම්මේලනය ප්‍රථම වරට සංවිධානය කරන ප්‍රෝ ලීග් පැසිපන්දු තරගාවලිය මැයි මාසයේදී පැවැත්වීමට මේ වන විට කටයුතු සංවිධානය කර ඇත. ඒ පිළිබඳ දැනුවත් කිරීමේ මාධ්‍ය හමුව ඊයේ (02) කොළඹදී පැවැත් වුණි. ශ්‍රී ලංකා පැසිපන්දු සම්මේලනය ප්‍රථම වරට සංවිධානය කරන මෙම තරගාවලියේ දැනුවත් කිරීමේ මාධ්‍ය හමුවට ඔලිම්පික් කමිටුවේ සභාපති සුරේෂ් සුබ්‍රමනියම් සහ පැසි පන්දු සම්මේලනයේ නිලධාරීන් එක්ව සිටියේය. එහිදී කණ්ඩායම් 6ක් තරගාවලිය සඳහා සහභාගී වීමට නියමිත අතර එක් කණ්ඩායමකට ක්‍රීඩකයන් 10 දෙනා බැගින් ඇතුළත් වෙයි. ඔවුන් ක්‍රීඩක වෙන්දේසියක් මඟින් තෝරා ගැනීමට නියමිතය. ඒ අනුව මූලික වටයේදී තරග 39ක් පැවැත්වෙන අතර තරගාවලිය මැයි මස ආරම්භ වී සති 6ක් පුරා පැවැත්වීමට නියමිතය. එම තරග සුගතදාස ක්‍රීඩාංගණයේදී සහ ගුවන් හමුදා ක්‍රීඩාංගණයේදී පැවැත්වෙන අතර ජයග්‍රාහී කණ්ඩායමට රුපියල් දස ලක්ෂයක මුදලක් පිරිනැමීමට සංවිධානයකින් කටයුතු යොදා ඇත.", "URL": "https://sinhala.adaderana.lk/news.php?nid=107310", "Category": null, "Parent URL": null}