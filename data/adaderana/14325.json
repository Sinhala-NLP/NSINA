{"Source": "Adaderana", "Timestamp": "February 19, 2011 10:51 am", "Headline": "වසර 17 ක් සෞදියේ වහල් සේවයේ යෙදුණු මෙරට කතක් මුදවාගනියි", "News Content": "වසර 17 ක කාලයක් සෞදි අරාබියානු නිවසක වහල් සේවයේ නියැලී සිටි ශ්‍රී ලාංකික කාන්කාවක් එරට ශ්‍රී ලංකා තානාපති කාර්යාලය මගින් මුදවාගෙන ඇති බව විදෙස් මාධ්‍ය වාර්තා කරයි. 1994 වර්ෂයේදී රියාද්හි ගෘහ සේවිකාවක ලෙස සේවයට ගොස් ඇති කුසුමා නන්දිනී නැමති මෙම 56 හැවිරිදි කාන්තාව එතැන් සිට එම නිවසෙහි සිරකාරියක බවට පත්ව ඇත. ශ්‍රී ලංකාවේ වෙසෙන ඇයගේ ඥාතීන් සමග සන්නිවේදන කටයුතු ද ඇයට මෙම නිවසේ ස්වාමියා විසින් තහනම් කර ඇති අතර වසර 15 ක් පමණ ඇයට කිසිදු වැටුප් ගෙවීමක් සිදුකර නොමැති බව ද සඳහන්ය. වසර 15 ක කාලයක් මෙම කාන්තාව අදාළ නිවසෙහි වහලියක ලෙස සේවය කළ පසුව එම නිවෙස් හිමිකරුගේ සොහොයුරාගේ නිවසෙහි සේවය කිරීම සඳහා ඇය පිටත් කර යවා තිබේ. සෞදි අරාබියේ ගෘහ සේවිකා වෘත්තීය ඉතිහාසය තුළ වාර්තා බිඳදමන ලද සිදුවීමක් ලෙස මෙම සිදුවීම වාර්තා වන බව ශ්‍රී ලංකා තානාපති කාර්යාලයෙහි කම්කරු සුබසාධන නිලධාරී සුනිල් විජේසිංහ මහතා පවසයි. තානාපති කාර්යාල නිලධාරීන්ට නන්දිනී හමුවන විට ඇය සිය මව්බස මෙන්ම ඇයගේ ශ්‍රී ලාංකික ඥාතීන් පිළිබඳව ද අමතකව තිබූ බව ඔහු සඳහන් කරයි.", "URL": "https://sinhala.adaderana.lk/news.php?nid=14325", "Category": null, "Parent URL": null}