{"Source": "Adaderana", "Timestamp": "February 12, 2014 01:26 pm", "Headline": "ඉන්දු- ලංකා වෙළඳ ගිවිසුම දෙපාර්ශවයටම  වාසි අත්වන ආකාරයෙන් ක්‍රියාත්මක විය යුතුයි", "News Content": "ශ්‍රී ලාංකික ව්‍යාපාරිකයින් ඉන්දියාවට පැමිණිමේදී එම අවස්ථාවේදී ම ගුවන් තොටුපළෙන් වීසා ලබාදීමේ පහසුකම් සැලසිම කෙරෙහි ඉන්දීය රජයේ අවධානය යොමු කරවීමට අපේක්ෂා කරන බව ඉන්දීය කර්මාන්ත සංසදය පවසයි. නවදිල්ලියේ දී ශ්‍රී ලාංකික මාධ්‍යවේදීන් හමුවේ අදහස් දක්වමින් ඉන්දීය කර්මාන්ත සංසදයේ දකුණු හා මධ්‍යම ආසියානු කලාපය භාර අධ්‍යක්ෂ මනීෂ් මෝහන් මහතා මේ බව කියා සිටියි. ශ්‍රී ලාංකිකයින්ට ක්ෂණික වීසා ලබා නොදීමට ඉන්දීය රජය ගත් තීරණය සම්බන්ධයෙන් සිදුකර ප්‍රශ්න කිරිම් වල දී ඔහු මේ බව කියා සිටි බව සඳහන්ය. දෙරට අතර ආර්ථික සබඳතා වර්ධනය කර ගැනීමට මෙම තීරණය අහිතකර තීරණයක් වන බව ද මනීෂ් මෝහන් මහතා ප්‍රකාශ කර තිබේ. ව්‍යාපාරිකයින්ට වැඩි වරප්‍රසාද ලබා දීම මගින් ඉන්දු - ලංකා නිදහස් වෙළඳ ගිවිසුම වඩා අර්ථවත් කර ගැනිමට හැකිවනු ඇති බව ඔහු පෙන්වා දී ඇත. ‘‘අද දෙරණ ‘‘එහිදී විමසා සිටියේ ඉන්දු - ලංකා නිදහස් වෙළඳ ගිවිසුම ඇතැම් ඉන්දීය ප්‍රාන්ත රාජ්‍ය මඟින් නිසි ලෙස ක්‍රියාත්මක නොකරන්නේ මන්ද යන්නයි. ඊට ප්‍රතිචාර දක්වමින් ඉන්දීය කර්මාන්ත සංසදය පැවසුවේ ඇතැම් ප්‍රාන්ත රාජ්‍යයන් ශ්‍රී ලාංකීය ව්‍යාපාරිකයින්ට ප්‍රමාණවත් පහසුකම් ලබා නොදීම සත්‍යයක් බවයි. ඉන්දු- ලංකා නිදහස් වෙළඳ ගිවිසුම වඩා අර්ථවත් කිරිම සඳහා දෙපාර්ශවයටම සමාන ලෙස වාසි අත්වන ආකාරයෙන් ක්‍රියාක්මක විය යුතු බවට පිළිගන්නා බව එම සංසදය එහිදී ප්‍රකාශ කර තිබේ.", "URL": "https://sinhala.adaderana.lk/news.php?nid=41070", "Category": null, "Parent URL": null}