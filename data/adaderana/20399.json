{"Source": "Adaderana", "Timestamp": "December 1, 2011 04:04 pm", "Headline": " ෆොන්සේකාට එරෙහි නඩු ඉල්ලා අස්කරගත යුතුයි", "News Content": "මානව හිමිකම් රකිනවා යයි කියනු ලබන මෙම ආණ්ඩුව මානව හිමිකම් වලට බියක් දක්වන බව විපක්ෂ නායක රනිල් වික්‍රමසිංහ මහතා පවසයි. මෙම ආණ්ඩුව සරත් ෆොන්සේකා මහතාට බියක් දක්වන බවත්,තමන් පාර්ලිමේන්තුවේදී ඇති තතු කතා කරනවාට බියක් දක්වන බවත්,පොදු රාජ්‍ය මණ්ඩලයීය සැසිවාරයේදී මානව හිමිකම් පිළිබඳ කොමසාරිස්වරයකු පත්කිරීමට පවා විරුද්ධව කටයුතු කළ බවත් වික්‍රමසිංහ මහතා පෙන්වා දුන්නේය. අද පාර්ලිමේන්තුවේදී කාරක සභා විවාදයට එක්වෙමින් විපක්ෂ නායක රනිල් වික්‍රමසිංහ මහතා මෙම අදහස් පළකළේය. සරත් ෆොන්සේකා මහතා පාර්ලිමේන්තු මන්ත්‍රීවරයකු බැවින් ඔහුට එරෙහිව නඩු පැවරිය හැක්කේ කතානායකවරයාගේ තීන්දුවට අනුව පමණක් බවත්,එසේ නොමැතිව ඔහුට එරෙහිව නඩුපැවරීම නිසාත්,එය නීති විරෝධී නිසාත් තමා කිසි දිනෙක ඔහු වෙනුවෙන් අධිකරණයට නොගිය බව වික්‍රමසිංහ මහතා සඳහන් කළේය. පාර්ලිමේන්තුවේ දේශපාලන තීන්දුවකට එරෙහිව අධිකරණයට යා නොහැකි බව ද ඔහු සිහිපත් කළේය. එසේ ගියේ නම් තමාට එකී නීති විරෝධි ප්‍රජාතන්ත්‍ර විරෝධී ක්‍රියා මාර්ගය අනුමත කළා හා සමානවන බව රනිල් වික්‍රමසිංහ මහතා අවධාරණය කළේය. ආණ්ඩුව ෆොන්සේකා මහතාට එරෙහි නඩු ඉල්ලා අස්කරගත යුතු බවත්,කතානායකවරයාගේ තීන්දු තීරණ කතානායකවරයා විසින්ම ලබාදෙන්නේනම් වඩා වැදගත් බවත් ඔහු එහිදී කියා සිටියේය. 89 වසරේදී හදිසි නීතිය යටතේ පෙළපාලී තහනම් කර තිබියදී පවා සියලුම දේශපාලන පක්ෂ පෙළපාලි ගිය බව සිහිපත් කළ රනිල් වික්‍රමසිංහ මහතා කුමන නීති රීති මාධ්‍ය‍යේ වුව දේශපාලනය,ප්‍රජාතන්ත්‍රවාදය ක්‍රියාත්මක වූ බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=20399", "Category": null, "Parent URL": null}