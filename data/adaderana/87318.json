{"Source": "Adaderana", "Timestamp": "April 11, 2018 10:23 pm", "Headline": "ජාතික ආගමික උත්සවයක් නිසා මැයි දිනය වෙනස් කරන්න බැහැ", "News Content": "රටේ ජාතික ආගමික උත්සවයක් නිසා මැයි දිනය වෙනස් කරන්න පුළුවන් කමක් නොමැති බව ජනතා විමුක්ති පෙරමුණ පවසයි. එම පක්ෂය අද (11) කොළඹ කැඳවා තිබූ මාධ්‍ය හමුවකට එක් වෙමින් එම පක්ෂයේ චේශපාලන පණ්ඩල සභික කේ.ඩී ලාල් කාන්ත මහතා මේ බව පැවසීය. එහිදී වැඩිදුරටත් අදහස් දැක්වූ කේ.ඩී ලාල් කාන්ත මහතා, රටේ ජාතික ආගමික උත්සවයක් නිසා මැයි දිනය වෙනස් කරන්න පුළුවන් කමක් නැහැ. ඒ වගේම වෙන කුමක් හෝ කරුණක් නිසා, වෙසක් දිනය වෙනස් කරන්නත් පුළුවන් කමකුත් නැහැ. කොළඹ පැවැත්වෙන ජාතික වෙසක් උත්සවය නිසා, මැයි 1දා කොළඹදී මැයි දිනය සමරන්න බාධාවක් තිබෙනවා. එනිසා තමයි 1දා යාපනයේදී අපි මැයි දිනය පවත්වන්නේ. නායක ස්වමීන්වහන්සේලා ඉල්ලා තිබුණේ වෙසක් උත්සවයට බාධාවක් නොවන විදිහට මැයි දිනය සමරන්න කියලා. උන්වහන්සේලාගේ ඉල්ලීම ඉතාම සාධාරණයි. යාපනයේදී මැයි දින සැමරීම වෙසක් උත්සවයට බාධාවක් නොවන නිසා, අපි යාපනයේදී මැයි දිනය සමරනවා. එනිසා ස්වාමීන්වහන්සේලාගේ ඉල්ලීම අතර, ගැටුමක් නැහැ. ජනතා විමුක්ති පෙරමුණ කියන්නේ වමේ ව්‍යාපාරයක්. මේ රටේ විශාලම වෘත්තීය සමිති ව්‍යාපාරය තිබෙන්නේ ජනතා විමුක්ති පෙරමුණටයි. එනිසා, මැයි දිනයේ උරුමය තිබෙන්නේ අපටයි. ජවිපෙ ඇතුළු වමේ ව්‍යාපාරය තමයි, වැඩකරන ජනතාව අයිතිවාසිකමක් බුක්ති විඳිනවා නම් ඒ සියල්ල අරගල කොට දිනා දුන්නේ. ඒ කිසිවක් මේ පාලකයන් නිකම් දුන්න අයිතිවාසිකම් නොවේ. රාජ්‍ය සේවකයන්ට රුපියල් 10,000ක වැටුප් වැඩිවීමක් ලබා දෙන්න අපිට හැකි වුණා. ඒවගේම විදුලිබල මණ්ඩලයේ මෑන් පවර් සේවකයින් 6000කට අධික පිරිසකට සේවය ස්ථිරකර දීමට අපිට හැකියාව ලැබුණා. එවැනි අයිතිවාසිකම් විශාල ප‍්‍රමාණයක් අපි දිනාදී තිබෙනවා. නමුත් පාලකයන් වැඩකරන ජනතාව වෙනුවෙන් කරපු දෙයක් ඇත්තේ නැහැ. නව ආණ්ඩුක‍්‍රම ව්‍යවස්ථාවක් පිළිබඳ පසුගිය කාලයේ සාකච්ඡුාවක් තිබුණා. ආණ්ඩුවේ අර්බුද නිසා එම සාකච්ඡුා යටපත්වී තිබෙනවා. ජනතාවට වාසිදායක ව්‍යවස්ථා සංශෝධනයක් එනවා නම් අපි එයට සහාය දෙනවා. නමුත් නව ව්‍යවස්ථාවක් ගෙන ඒමේ කාර්යභාරය පැවරෙන්නේ මේ ආණ්ඩුවටයි.", "URL": "https://sinhala.adaderana.lk/news.php?nid=87318", "Category": null, "Parent URL": null}