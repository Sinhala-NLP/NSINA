{"Source": "Adaderana", "Timestamp": "February 8, 2014 11:16 pm", "Headline": "ලාංකික ධීවරයින් සිව්දෙනෙක් මාස ගණනක් තිස්සේ අපා දුක් විඳිනවාලු", "News Content": "රුපියල් 80,000 වැටුපකට ධීවර රැකියාවකට ගිය ලාංකික ධීවරයින් 6 දෙනෙකුගෙන් සිව්දෙනෙකු මාස ගණනක සිට දකුණු අප්‍රිකාවේ සියරාලියෝන් හි කාමරයක සිරවී සිටින්නේ යැයි ඔවුන්ගේ ඥාතීහූ හැඬු කඳුළින් දුක්බර කතාවක් කියති. ධීවරයින් දෙදෙනෙකු ගැන කිසිදු තොරතුරක් නැති අතර සෙසු සිව්දෙනා මුහුණ පා සිටින වත්මන් තත්ත්වය පිළිබඳව ඔවුන්ගේ ඥාතීන් හෙළි කළ කාරණා ගැන අප වාර්තාකරු ගෙන එන සටහනක් පහත පරිදිය. අපේ රටේ ධිවරයින් කිසියම් හේතුවක් මත විදේශ රටක කුමන ආකාරයකට හෝ සිර ගතවී දුක් විදිනවා යැයි අසන්නට ලැබුණහොත් එසේ සිදුවී ඇත්තේ ඉන්දියාවේ යැයි අපි අනුමාන කරමු. ඒ කුමන හේතුවක් මත හෝ අප රටේ ධීවරයින්ගෙන් බහුතරක් සිරගත වන්නේ ඉන්දියාවේ යැයි අපි අසා ඇති නිසාවෙනි. නමුත් මේ ඊට වෙනස් කථාවකි. මාරවිල - මැද තොඩුවාව ගමේ පදිංචි ධීවරයින් 04 දෙනෙකු හා පානදුර ප්‍ර දේශයේ පදිංචි දෙදෙනෙකු දංකොටුව ප්‍රදේශයේ පිහිටි පුද්ගලික ආයතනයක් මගින් අප්‍රිකාව බලා යන්නේ පසුගිය වසරේ ජුනි මස 27 වැනිදාය. ඒ Africana Fishing Coporation නම් ආයතනයක් හා නීත්‍යානූකූලව අත්සන් තබන ලද ගිවිසුමකින් පසුවය.එම ගිවිසුමට අනුව මෙම ධීවරයින්ගේ මාසික වැටුප රුපියල් 80,000කි. ධීවර රැකියාවක් සඳහා ගිය අය අතරින් සිව්දෙනෙකු සම්බන්ධ තොරතුරු අපට ලැබුණි. ඔවුන් නම්, තිදරු පියෙකු වන ඩබ්ලිව් ක්‍රිස්ටි කුමාර සුසන්ත(42) ‍තවමත් අවිවාහක සිව් දෙනෙකුගෙන් යුත් පවුලක සාමාජිකයෙකු වන රුමේෂ් ඉන්දික (25), දෙදරු පියෙකු වන පී.ටී.නිලුක්ෂන් (30) සහ එක්දරු පියෙකු වන දිනේෂ් දුෂාන් (27) ද වේ. මොවුන් පදිංචිව සිටියේ මහවැව - මැද තොඩුවාව ප්‍රදේශයේය. අනෙක් දෙදෙනා පානදුර ප්‍රදේශයේ පදිංචිකරුවෝ බව දැන ගන්නට ඇත. මෙම පිරිස විදේශ ගත කිරීමේදී අදාළ ආයතනය විසින් කිසිදු මුදලක් අය නොකිරීම සහ එම ආයතනය විසින් ඔවුන්ගේ පවුල් වලට කිසිදු මුදලක් ලබා දී නොතිබීම විශේෂත්වයකි. අප්‍රිකාවේ,සියරාලියෝන් නගරයේ කාමරයක සිරවී සිටින බව කියන තම ස්වාමිපුරුෂයින්ව, දරුවන්ව කඩිනමින් මෙරටට ගෙන්වා දීමට කටයුතු කරන ලෙස ඔවුන්ගේ ඥාතීහූ ඉල්ලා සිටිති. තමන් එරටට පැමිණි මුල් මාස 02 ක පමණ කාලයක් ධීවර කටයුතු සිදු කළ නමුත් ඉන් පසුව කිසිදු කටයුත්තක් නොකරන බවත්, තමන් කළ සේවය වෙනුවෙන් අදාළ ආයතනය කිසිදු වැටුපක් නොගෙවූ බවද සිරගතවී සිටින පිරිස් පවසන්නේ යැයි ඔවුන්ගේ මෙරට ඥාතීන් සඳහන් කරයි. තම ඥාතීන් දැනට කුඩා කාමරයක සිර ගතවී සිටින බවත්,ඔවුන්ව කැඳවාගෙන ගිය විදේශිකයා සතිකට වරක් පමණක් පැමිණ කිසියම් ආහාරයක් ලබා දෙනවා මිස වෙනත් පහසුකමක් නොලැබෙන බව දැන ගන්නට ඇතැයිද මෙරට සිටින ඥාතීන් කියා සිටී. දින කීපයකට වතාවක් කුමන ආකාරයකට හෝ දුරකථනයෙන් සම්බන්ධ වෙමින් ඔවුන්ගේ දුක සැප විමසන විට ඔවුන් කියා සිටින්නේ තමන්ව මිය යන්නට පෙර මව්බිමට ගෙන්වා ගන්නා ලෙස යැයිද මෙරට ඥාතීහූ කියා සිටිති. පවතින තත්ත්වය සම්බන්ධයෙන් තම ඥාතීන් අප්‍රිකාවට රැගෙන ගිය මෙරට පිහිටි ආයතනය දැනුවත් කර ඇති නමුත් ඔවුන් නෑසු කන්ව සිටින බවත්, මේ සම්බන්ධයෙන් විදේශ කටයුතු අමාත්‍යාංශය මෙන්ම විදේශ සේවා නියුක්ති කාර්යංශයටද පැමිණිලි කර ඇතත් කිසිදු ප්‍රතිචාරයක් නොමැති බවද ඔවුන් කියා සිටියි. සටහන හා ඡායා රූ - ජූඩ් සමන්ත", "URL": "https://sinhala.adaderana.lk/news.php?nid=40977", "Category": null, "Parent URL": null}