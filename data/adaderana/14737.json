{"Source": "Adaderana", "Timestamp": "March 10, 2011 08:07 am", "Headline": "නිල ඡන්ද දැන්වීම් පත්‍රිකා තැපෑලෙන් බෙදීම අදින් අවසන්", "News Content": "පළාත් පාලන මැතිවරණයට අදාළ නිල ඡන්ද දැන්වීම් පත්‍රිකා තැපැල් මගින් බෙදාහැරීම අදින්(10) අවසන් වේ. අද දිනයේ ඉතිරිව ඇති නිල ඡන්ද දැන්වීම් පත්‍රිකා ද බෙදා හැර අවසන් කරන බව තැපැල් දෙපාර්තමේන්තුව සඳහන් කරනු ලැබීය. නිල ඡන්ද දැන්වීම් පත්‍රිකා බෙදාහැරීමේ කටයුතු පසුගිය තුන් වැනිදා ආරම්භ වු අතර පසුගිය 6 වන ඉරිදා දින විශේෂ බෙදීමේ දිනයක් ලෙස සලකා නිල ඡන්ද දැන්වීම් පත්‍රිකා බෙදාහැරීමට තැපැල් දෙපාර්තමේන්තුව කටයුතු කර ඇත. අද දිනය තුළත් යම් ඡන්ද දායකයෙකුට නිල ඡන්ද දැන්වීම් පත්‍රිකා නොලැබුණේ නම් ඉදිරි දින කිහිපය තුළ සිය තැපැල් කාර්යාලයට ගොස් අනන්‍යතාව තහවුරු කර ඒවා ලබාගැනීමට හැකි බව තැපැල්පති එම්.කේ.බි.දිසානායක මහතා සඳහන් කළේය.", "URL": "https://sinhala.adaderana.lk/news.php?nid=14737", "Category": null, "Parent URL": null}