{"Source": "Adaderana", "Timestamp": "June 25, 2019 06:25 pm", "Headline": "ලෝකයේ මෙවැනි තකතීරු වැඩ කරපු වෙනත් රටක් නෑ-ගම්මන්පිල", "News Content": "රටේ ස්වාධිපත්‍යයට වඩා තමාට ලැබෙන ඩොලර් නෝට්ටු පිළිබඳ සැලකිලිමත්වන පාලකයින් සිටින වෙනත් රටක් ලොවේ නොමැති බව පාර්ලිමේන්තු මන්ත්‍රි උදය ගම්මන්පිල මහතා පවසයි. මන්ත්‍රීවරයා මේ බව ප්‍රකාශ කළේ \"මව්බිමේ සුරක්ෂිතභාවය උදෙසා ස්ටොප් යූ.එස්.ඒ. සංවිධානය\" අද(25) පැවැත්වු මාධ්‍ය හමුවකට එක්වෙමින්ය. එහිදී වැඩිදුරටත් අදහස් දක්වමින් පාර්ලිමේන්තු මන්ත්‍රි උදය ගම්මන්පිල මහතා මේ බව පැවසීය. “ඇමරිකාව රට ඇතුළට ආවොත් මොකද වෙන්නේ. මතකතබාගන්න, ලෝක බලවතුන් මව්බිම තුලට රැගෙන ඒම ලේසියි. හැබැයි ඔවුන් ආපසු එළවා ගැනීම නම් කිසිදාක පුළුවන් වන්නේ නැහැ. පැනමා වැනි රටවල් කඳුලින් ලෝකයට කියන කථාව එයයි. අපට පැහැදිලි වුණා ලංකාව හරි මැදින් දෙපලු කරන ආර්ථික කොරිඩෝවක් බිහි කරනවා කියන එක. මේ සමස්ත ලෝකයේ මෙවැනි තකතීරු වැඩක් කරපු තවත් කිසිම රටක් නැහැ. රටේ ස්වාධිපත්‍යයට වඩා තමන්ගේ සාක්කුවට වැටෙන ඩොලර් ටික ලොකු යැයි හිතපු පාලකයන් ලෝකයේ කිසිම රටක ඉතිහාසයේ කිසිම තැනක වාර්තා වෙලා නැහැ. ඒ අතින් බැලුවාම නම් අපේ පාලකයෝ හරිම සුවිශේෂී. ගිවිසුම් මගින් ලංකාව අපේ රට තුළට ගෙන්න ගන්න හදන්නේ කෙතරම් කාලයකට දැයි අප දන්නේ නැහැ. අපි හිතමු ඒ වසර 99 යකට කියා. ඒ වසර 99 අවසන් වුණාම අපි “ කාලේ හමාරයි දැන් ගෙදර යන්න“ යැයි කිව්වම ඇමරිකාව “ මට බැහැ “ යැයි කිව්වොත් අපි මොකද කරන්නේ. අපිට ගහල එලවන්න පුලුවන්ද. ඔය බද්දට දෙන්නේ මාලදිවයිනට නම් නේපාලයට නම් බංගලිදේශයට නම් අපේ රණවිරුවන්ට යන්න බැහැ කිව්වොත් ගහල එලවන්න හරි පුළුවන් වේවි. නමුත් මේ එන්නේ ලෝකයේ ප්‍රබලම හමුදාව තියෙන ලෝකයේ බලවත්ම රට වන ඇමරිකාව නම්, ඒවගේම ඔවුන් අවි දරා අප රට තුල ඔබ මොබ සැරි සරනව නම් ඔවුන් ආපසු යන දවසක් උදාවන්නේ නැහැ.“ පාර්ලිමේන්තු මන්ත්‍රි විමල් වීරවංශ, හිටපු පාර්ලිමේන්තු මන්ත්‍රි රියර් අද්මිරාල් සරත් වීරසේකර යන මහත්වරුන්ද එහිදී අදහස් පළ කළේය.", "URL": "https://sinhala.adaderana.lk/news.php?nid=112738", "Category": null, "Parent URL": null}