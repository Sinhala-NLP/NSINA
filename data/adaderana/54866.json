{"Source": "Adaderana", "Timestamp": "November 4, 2015 12:30 pm", "Headline": " පිල්ලෙයාන් තවදුරටත් රඳවාගෙන ප්‍රශ්න කරන්න අවසරදෙයි", "News Content": "අත්අඩංගුවේ පසුවන නැගෙනහිර හිටපු ප්‍රධාන අමාත්‍ය ශිවනේෂතුරෙයි චන්ද්‍රකාන්තන් හෙවත් පිල්ලෙයාන් ලබන මස 10 තෙක් තවදුරටත් රඳවාගෙන ප්‍රශ්න කිරීමට අපරාධ පරීක්ෂණ දෙපාර්තමේන්තුවට අධිකරණයෙන් අවසර ලබාදී තිබේ.‍අපරාධ පරීක්ෂණ දෙපාර්තමේන්තු නිලධාරීන් විසින් කරන ලද ඉල්ලීමක් සැලකිල්ලට ගෙන කොළඹ ප්‍රධාන මහේස්ත්‍රාත්වරයා මෙම අවසරය දුන් බව අප වාර්තාකරු පැවසීය.ද්‍රවිඩ ජාතික සන්ධානයේ හිටපු පාර්ලිමේන්තු මන්ත්‍රී ජෝසප් පරරාජසිංහම් ඝාතනය කිරීමේ සිද්ධිය සම්බන්ධයෙන් ඔහුට චෝදනා එල්ල වී තිබේ.ඒ අනූව පසුගිය මස 11 වන දින ප්‍රකාශයක් සිදුකිරීමට ශිවනේෂතුරෙයි චන්ද්‍රකාන්තන් අපරාධ පරීක්ෂණ දෙපාර්තමේන්තුවට කැඳවා තිබූ අතර ප්‍රශ්න කිරීමෙන් පසුව අත්අඩංගුවට ගැනිණ.අනතුරුව අද (04) තෙක් ඔහුව රඳවාගෙන ප්‍රශ්න කිරීමට රහස් පොලීසියට කොළඹ ප්‍රධාන මහේස්ත්‍රාත් අධිකර‍ණයෙන් අවසර ලැබුණි.2005 වසරේ දෙසැම්බර් 25 වැනිදා මඩකළපු, මෙරියාල් දේවාලයේ නත්තල් පූජාවේ යෙදී සිටියදී දෙමළ ජාතික සන්ධානයේ හිටපු පාර්ලිමේන්තු මන්ත්‍රී ජෝසප් පරරාජසිංහම් මහතා නාඳුනන තුවක්‌කුකරුවකු විසින් වෙඩි තබා ඝාතනය කරන ලදී.මෙම ඝාතනය සම්බන්ධයෙන් පිල්ලෙයාන්ගේ ගෝලයින් යයි පැවසෙන දෙදෙනෙකුද අපරාධ පරීක්ෂණ දෙපාර්තමේන්තුව විසින් මීට පෙරාතුව අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=54866", "Category": null, "Parent URL": null}