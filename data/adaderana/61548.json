{"Source": "Adaderana", "Timestamp": "June 27, 2016 06:54 pm", "Headline": "ශ්‍රීලනිපයට ආරාධනා නෑ-හමුදා ආරක්ෂාව ඉවත් නොකරන ලෙස ඉල්ලනවා", "News Content": "තමාට ශ්‍රීලනිපයේ උප සභාපති ධූරය බාරගන්නැයි කිසිවෙකු හෝ නිල වශයෙන් ආරාධනා කර නොමැති බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි.2006 දෙසැම්බර් මස 01 වන දින පිත්තල හංදියේදී එල්ලවුණු මරාගෙන මැරෙන බෝම්බ ප්‍රහාරයට අදාළව සාක්ෂි ලබාදීම සඳහා අද (27)අධිකරණයට පැමිණි ගෝඨාභය රාජපක්ෂ මහතාගෙන් පැතිර යන ආරංචි සම්බන්ධයෙන් මාධ්‍යවේදියෙකු කළ විමසුමකට ප්‍රතිචාර දක්වමින් හෙ‍තෙම මේ බව සඳහන් කළේය.දැනට තමන් දේශපාලනඥයෙකු නොවන බැවින් තමාට ආරාධනා ලැබෙන්නේදැයි නොලැබෙන්නේදැයි නොදන්නා බවද ඔහු මෙහිදී කියා සිටියේය.මේ අතර තමාට දැනට ලබා‍දී ඇති හමුදා ආරක්ෂකයින් වෙනුවට පොලිස් ආරක්ෂකයින් අනියුක්ත කිරීමට තීරණය කර ඇතැයි යම් යම් ආරංචි පවතින බවත්,තමාට මේවන විටත් විවිධ පුද්ගලයින් හා සංවිධානවලින් තර්ජන හා බලපෑම් ඇති බවට තමන් විශ්වාස කරන බැවින් දිගටම පැවති හමුදා ආරක්ෂාව ලබාදෙන ලෙස වත්මන් ආරක්ෂක ලේකම්වරයාගෙන් ඉල්ලා සිටින බවද ‍රාජපක්ෂ මහතා මෙහිදී සඳහන් කළේය.අද දිනයේ අධිකරණය හමුවේ සාක්ෂි ලබාදෙමින් හිටපු ආරක්ෂක ලේකම්වරයා පවසා ඇත්තේ තමන් ආරක්ෂක ලේකම් ලෙස කටයුතු කරන සමයේ එල්.ටී.ටී.ඊ සංවිධානය සාමාජිකයින් 35,000 න් පමණ යුතුව ශක්තිමත්ව පැවති බවයි.එසේම එයට යම් යම් අනුග්‍රහය දක්වන තවත් 35,000 ක පමණ ප්‍රමාණයක් සිටි බවත්,මේ නිසා තමන් එය මර්දනය කළ යුතු බවට දැඩිව තීරණය කොට කටයුතු කළ බවත්, ඒ නිසාම තමාට හා හිටපු ජනාධිපති මහින්ද රාජපක්ෂ මහතාට එල්.ටී.ටී.ඊ සංවිධානයේ තර්ජන තිබුණු බවත් ගෝඨාභය රාජපක්ෂ මහතා මෙහිදී සිහිපත් කර තිබේ.", "URL": "https://sinhala.adaderana.lk/news.php?nid=61548", "Category": null, "Parent URL": null}