{"Source": "Adaderana", "Timestamp": "April 27, 2011 09:30 am", "Headline": "චන්ද්‍රිකාගේ හිටපු ආරක්ෂක ප්‍රධානියා ලක්ෂ 3 ක් ගෙවයි", "News Content": "පොලිස් නිලධාරියෙකුගේ රාජකාරියට බාධා කිරීමේ චෝදනාව මත ඉකුත් දා වරද පිළිගත් හිටපු ජනාධිපතිනි චන්ද්‍රිකා කුමාරතුංග මහත්මියගේ ආරක්ෂක අංශයේ හිටපු අධ්‍යක්ෂ නිහාල් කරුණාරත්න මහතා අදාළ පොලිස් නිලධාරියාට රුපියල් ලක්ෂ 03ක වන්දියක් ගෙවා තිබේ. 2000 වසරේ පාතාල කල්ලි නායකයෙකු බව කියන බැද්දගානේ සංජීව අත්අඩංගුවට ගැනීමට ගිය පොලිස් පරීක්ෂක සමුද්‍රජීව ඇතුළු නිලධාරීන් කණ්ඩායමකගේ රාජකාරියට බාධා කරන ලදැයි විත්තිකාර නිහාල් කරුණාරත්න මහතාට එරෙහිව මෙම නඩුව පවරා තිබුණි. එම චෝදනා වලට විත්තිකාර නිහාල් කරුණාරත්න මහතා පසුගිය දා වරද පිළිගත් අතර එහි දී මහාධිකරණ විනිසුරු කුමුදුනී වික්‍රමසිංහ මහත්මිය නියෝග කර සිටියේ අගතියට පත් පැමිණිලිකාර පොලිස් නිලධාරියාට රුපියල් ලක්ෂ 3ක වන්දියක් ගෙවිය යුතු බවයි. ඒ අනුව ඊයේ දිනයේ මහාධිකරණය හමුවේ අදාළ වන්දි මුදල ගෙවා ඇති බව සඳහන් වේ.", "URL": "https://sinhala.adaderana.lk/news.php?nid=15729", "Category": null, "Parent URL": null}