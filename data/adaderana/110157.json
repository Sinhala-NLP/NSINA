{"Source": "Adaderana", "Timestamp": "May 17, 2019 04:43 pm", "Headline": "සහරාන් සමඟ සබඳතා පැවැත්වූ විදුහල්පතිවරුන් දෙදෙනා රඳවාගෙන ප්‍රශ්න කරන්න අවසර", "News Content": "තව්හිද් ජමාත් සංවිධානයේ නායක සහරාන් හෂිම් සමඟ සමීප සබඳතා පැවැත් වු බවට හෙරොව්පතාන ප්‍රදේශයේදී අත්අඩංගුවට ගත් පුද්ගලයින් දෙදෙනා පැය 72ක කාලයක් රඳවා ගෙන ප්‍රශ්න කිරීමට අධිකරණය අවසර ලබා දී තිබේ. පොලිස් විශේෂ කාර්ය බලකාය මඟින් ඊයේ(16) රාත්‍රී අත්අඩංගුවට ගත් සැකකරුවන් හොරොව්පතාන පොලීසිය භාරදීමෙන් අනතුරුව ඔවුන් අද(17) පස්වරුවේ කැබිතිගොල්ලෑව දිසා මහේස්ත්‍රාත් අධිකරණයට ඉදිරිපත් කළේය. එහිදී සැකකරුවන් රඳවාගෙන ප්‍රශ්න කිරීමට අධිකරණය විසින් හෙරොව්පතාන පොලීසියට අවසර ලබා දුන් බව අද දෙරණ වාර්තාකරු පැවසුවේය. තවුහිද් ජමාත් සංවිධානයේ නායක සහරාන් හෂීම් සමඟ සමීප සබදතා පැවැත්වූ බවට සැකපිට අත්අඩංගුවට ගත් මෙම සැකකරුවන් මුස්ලිම් විද්‍යාල දෙකක විදුහල්පතිවරයෙකු සහ වැඩබලන විදුහල්පතිවරයෙකු වෙයි. නූර් මොහොම්මදු අබ්දුල් රසූල් සහ කාන මොහෙමද් මිජාම් නමැත්තන් වන මොවුන්ට තවුහිද් ජමාත් සංවිධානයේ ඉදිරි සැලසුම් සම්බන්ධයෙන් මනා දැනුමක් පවතින බවට කරුණු අනාවරණය වී තිබේ. එමෙන්ම ‍සහරාන් හෂීම් සහ මොහොමඩ් ඊබ්‍රහිම් අන්සාර් යන පුද්ගලයින් දෙදෙනා විසින් අදාළ ප්‍රදේශයේ තවුහිද් ජමාත් පල්ලි ගොඩනගා සැකකරුවන් දෙදෙනාට භාර දී ඇති බව පොලීසිය පවසයි.", "URL": "https://sinhala.adaderana.lk/news.php?nid=110157", "Category": null, "Parent URL": null}