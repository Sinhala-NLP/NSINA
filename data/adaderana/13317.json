{"Source": "Adaderana", "Timestamp": "January 6, 2011 04:46 pm", "Headline": "පළාත් පාලනයට නිදහස් පක්ෂයෙන් අයදුම්පත් 17,000 ක් ‍  ", "News Content": "ඉදිරි පළාත් පාලන මැතිවරණයට ඉදිරිපත් වීමට ශ්‍රී ලංකා නිදහස් පක්ෂයෙන් ‍මේ වන විට අයදුම්පත් 17,000 ක් ලැබී ඇති බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. නිදහස් පක්ෂයේ අයදුම්පත් භාර ගැනීම ලබන 15 වැනි දින දක්වා සිදුකරන බව ඔහු සඳහන් කරයි. මැතිවරණය සඳහා අයදුම්පත් ලක්ෂයක් පමණ ඉදිරිපත් වනු ඇතැයි විශ්වාස කරන බව ද මෛත්‍රීපාල සිරිසේන අමාත්‍යවරයා කියා සිටියේය. AH1N1 රෝගය සඳහා ප්‍රති වෛරස් ප්‍රතිකාරකයක් ලෙස දරුවන්ට ලබාදෙන ටැම්ෆ්ලු නැමැති ඖෂධ කැප්සියුල ලක්ෂයක් ලෝක සෞඛ්‍ය සංවිධානය විසින් සෞඛ්‍ය අමාත්‍යාංශයට පිරිනැමීමේ අවස්ථාවට අද(06) පෙරවරුවේ එක්වෙමින් සෞඛ්‍ය අමාත්‍යවරයා මේ අදහස් පළ කළේය. ශ්‍රී ලංකාවේ සෞඛ්‍ය ක්ෂේත්‍රයේ සංවර්ධනය සඳහා ජාත්‍යන්තර ප්‍රජාව මෙන්ම ජාත්‍යන්තර ආයතන සුවිශාල සහයෝගයක් ලබාදෙන බව එහිදී වැඩිදුරටත් අදහස් දැක්වූ සෞඛ්‍ය අමාත්‍ය මෛත්‍රීපාල සිරිසේන මහතා ප්‍රකාශ කළේය.", "URL": "https://sinhala.adaderana.lk/news.php?nid=13317", "Category": null, "Parent URL": null}