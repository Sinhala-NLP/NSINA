{"Source": "Adaderana", "Timestamp": "February 5, 2019 06:31 pm", "Headline": "පුත්තලමේ අතුරුදන් වූ සිව් හැවිරිදි දැරියගේ මව රිමාන්ඩ්", "News Content": "සාලියවැව නීළබැම්ම ප්‍රදේශයේ සිව් හැවිරිදි දැරියක් ඝාතනය කිරීමේ සිද්දියේ සැකකාර මව මෙම මස 8 වන දා දක්වා රක්ෂීත බන්ධනාගාර ගත කිරීමට පුත්තලම අතිරේක මහෙස්ත්‍රාත් ලහිරු එන් සිල්වා මහතා නියෝග කළ බව අද දෙරණ වාර්තාකරු පවසයි. ඒ අදාළ දැරියගේ මව අද(05) පුත්තලම මහෙස්ත්‍රාත් අධිකරණ වෙත ඉදිරිපත් කිරීමෙන් අනතුරුවය. මෙසේ රක්ෂිත බන්ධනාගාර ගත කළේ සාලියවැව නිළබැම්ම ඔළුමඩු පදිංචි හිටිහාමි මුදියන්සේලාගේ නයනා කුමාරි 21 හැවිරිදි කාන්තාවකි. පුත්තලම සාලියවැව නීලබැම්ම ප්‍රදේශයේ පදිංචිව සිටි සිව්හැවිරිදි තෙනුරි තිසාරා දැරිය ඉකුත් බදාදා උදෑසන සිට අතුරුදන් බවට ඇයගේ මව විසින් සිදුකළ පැමිණිල්ලක් අනුව සාලියවැව පොලිසිය,සිවිල් ආරක්ෂක බලකා භට පිරිස් හා ප්‍රදේශවාසීන් එක්ව දැරිය සොයා සෝදිසි කිරිම් ආරම්භ කළේය. එම උත්සාහයන් අසාර්ථක වූ අවස්ථාවේදී ගම්වාසීන් අතුරුදන් වූ දැරියගේ මවට දෝෂාරෝපණය කරන්නට වූ පසුබිමක ඇය පොලිසියට පාපෝච්චාරණය කර ඇත්තේ සිව් හැවිරිදි තම දියණිය ඝාතනය කර කලාඔයට දැමු බවයි. ඒ අනුව නාවික කිමිදුම්කරුවන්ද යොදා ගනිමින් කළාඔයේ ඇතුලු කෑලෑ බද ප්‍රදේශයේ සෝදිසි මෙහෙයුම් ආරම්භ කෙරුණු අතර ඊයේ (04) පස්වරුවේ පැවති වැසි සහිත කාලගුණික තත්ත්වය නිසා දැරිය සෙවීමේ මෙහෙයුම් තාවකාලිකව නවතා දමා තිබේ. කෙසේවෙතත් අද පෙරවරුවේ පොලිස් නිලධාරින් නැවතත් දැරිය සොයා මෙහෙයුම් ආරම්භ කර ඇති බව අද දෙරණ වාර්තාකරු සදහන් කළේය.", "URL": "https://sinhala.adaderana.lk/news.php?nid=103736", "Category": null, "Parent URL": null}