{"Source": "Adaderana", "Timestamp": "December 18, 2012 07:41 am", "Headline": " යකඩ යකාට වැස්සෙන් බාධා", "News Content": "කොළඹ-බදුල්ල උඩරට දුම්රිය මාර්ගයේ දුම්රිය ධාවන කටයුතු නානුඔය දක්වා පමණක් සීමා කර තිබේ. උඩරට දුම්රිය මාර්ගයේ ඉදල්ගස්හින්න- ඔහිය අතර ප්‍රදේශයේදී දුම්රිය පීලිපැනීමකට ලක්වීම හේතුවෙන් ගමනාගමනයට බාධාඑල්ලවී ඇති බැවින් මෙසේ දුම්රිය ධාවනය සීමා කිරීමට සිදුව ඇති බව දුම්රිය පාලක මැදිරිය පවසයි. අධික වර්ෂාවත් සමගින් කඩා වැටුණු පස් කණ්ඩියක් දුම්රිය එංජිමේ ගැටීම හේතුවෙන් දුම්රිය පීලිපැනීමකට ලක්ව ඇති බව අද දෙරණ වාර්තාකරු කියා සිටියි. එසේම උතුරු මාර්ගයේ දුම්රිය ධාවනය කුරුණෑගලට පමණක් සීමා කර ඇති අතර උතුරු දුම්රිය මාර්ගයේ තැනින් තැන ජලයෙන් යටවීම නිසා මෙසේ දුම්රිය ධාවනය සීමා කිරීමට සිදුව ඇති බව දුම්රිය පාලක මැදිරිය පෙන්වාදෙයි.", "URL": "https://sinhala.adaderana.lk/news.php?nid=30046", "Category": null, "Parent URL": null}