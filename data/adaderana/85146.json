{"Source": "Adaderana", "Timestamp": "March 4, 2018 10:54 am", "Headline": "  සුඛෝපභෝගී ජීප් එකෙන් දඩයමේ ගිහිල්ලා පොලීසියට කොටු වුණ හැටි", "News Content": "සුඛෝපභෝගී ජීප් රථයකින් ගොස් වන සතුන් දඩයම් කළ බව කියන සැකකරුවන් තිදෙනෙකුව මුන්දලම පොලීසියේ නිලධාරීන් විසින් අත්අඩංගුවට ගෙන ඇත. 04 වැනිදා අළුයම 4.45 ට පමණ මුන්දලම පොලිස් වසමේ ජයරාජපුර ප්‍රදේශයේදී මෙම වැටලීම සිදු කර ඇති බව සඳහන්ය. පොලීසිය විසින් අත්අඩංගුවට ගෙන ඇත්තේ වෙන්නප්පුව සහ වාරියපොල පදිංචකරුවන් තිදෙනෙකුවය. වෙන්නප්පුවේ පදිංචිකරුවෙකු වන එක් සැකකරුවෙකුට මුන්දලම ප්‍රදේශය සමඟ සම්බන්ධතා ඇති බවද විමර්ශන වලදී හෙලිවී ඇත. සැකකරුවන් ගමන් කරමින් සිටි ජීප් රථයේ තිබී විදේශීය රටක නිෂ්පාදනය කරන ලද කාණු දෙකේ පතුරම් තුවක්කුවක්,ජීව පතුරම් 10 ක්,හිස් පතුරම් කොපු 02 ක්,අධි බලැති විදුලි පන්දමක්,පොලිතින් රෝලක් සහ දඩයම් කරන ලද හාවුන් දෙදෙනෙකුගේ සිරුරද හමුවී ඇත. සැකකටයුතු ජීප් රථයක් මුන්දලම - ජයරාජ පුර ප්‍රදේශයේ සැරිසරන බවට ලැබුණූ තොරතුක් මත මෙම වැටලීම සිදු කර තිබේ. සැකකරුවන් මුන්දලම සහ අවට ප්‍රදේශ වල ජීවත් වන වන සතුන් දඩයම් කර වෙන්නප්පුව ප්‍රදේශයට රැගෙන යන බව සිදු කරන ලද විමර්ශන වලදී අනාවරණය වී ඇත. සැකකරුවන්ද,ඔවුන් ගමන් කරමින් සිටි ජීප් රථය,ගිනි අවි සහ දඩයම් කර තිබුණු හාවන් පුත්තලම දිසා අධිකරණයට ඉදිරිපත් කිරීමට නියමිතව ඇත. මුන්දලම පොලීසියේ ස්ථානාධිපති පොලිස් පරීක්ෂක සමන් ඒකනායක මහතාගේ උපදෙස් මත එම හදිසි වැටලීම් ඒකකයේ පොලිස් සැරයන් 27775 ප්‍රේමසිරි,පොලිස් කොස්තාපල්වරුන් වන 14375 ගුණතිලක, 61273 විජේකෝන්,72520 නාලක,75788 චන්දන,සහ90129 කුමාර යන නිලධාරීන් විසින් මෙම වැටලීම සිදුකර ඇත.", "URL": "https://sinhala.adaderana.lk/news.php?nid=85146", "Category": null, "Parent URL": null}