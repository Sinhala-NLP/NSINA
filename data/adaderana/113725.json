{"Source": "Adaderana", "Timestamp": "July 9, 2019 01:31 pm", "Headline": "නන්දා දේවී තරණය කරන්න ගිය කණ්ඩායමක් ජීවිතක්ෂයට", "News Content": "තරණය කිරීමට අපහසු කන්දක් ලෙසින් සැලකෙන ඉන්දියාවේ නන්දා දේවී කන්ද තරණය කිරීමට උත්සාහ කළ කඳු නඟින්නන් කණ්ඩායමක් මියගොස් තිබේ. අට දෙනෙක්ගෙන් යුත් මෙම කණ්ඩායමට බ්‍රිතාන්‍ය, අමෙරිකා, ඔස්ට්‍රේලියා සහ ඉන්දීය ජාතිකයින් අයත්. ඉන්දියාවේ දෙවැනි ස්ථානයට උසින් වැඩිම කන්ද ලෙසින් සැලකෙන නන්දා දේවී කන්දේ එක් මුදුණතක් තරණය කිරීමේ නිරතව සිටි කඳු නඟින්නන් කණ්ඩායමක් හිම කදු නායයාමකින් අතුරුදන් විය. අට දෙනෙකුගෙන් යුත් පිරිස හිමෙන් යටවී ඇති බවට සඳහන් වන අතර ඔවුන්ගේ මෘතදේහ සොයා දැවැන්ත මෙහෙයුමක් ක්‍රියාත්මක කිරීමට ඉන්දීය බලධාරීන්ට සිදුව තිබේ. නන්දා දේවී කන්ද පිහිටා ඇත්තේ ඉන්දියාව සහ ටිබෙට් රාජ්‍යෙය් දේශසීමාව ආසන්නයේයි. මේ සම්බන්ධ මෙහෙයුම් ක්‍රියාත්මක කරන ඉන්දියාවට අයත් ඉන්ඩෝ - ටිබෙටියන් දේශසීමා පොලිසිය පවසන්නේ මළ සිරුරු සොයා නන්දා දේවී කන්දට සමීපතම නගරය වන පිතොරාගාර් වෙත ගෙනඒම සිය සැලසුම බවයි. අඩි 21 000ක උසින් යුත් නන්දා දේවී කන්දේ අඩි 17 000ක උසක් දක්වා සහන කණ්ඩායම් ගමන්කර තිබේ. කෙසේ වෙතත් පවතින අයහපත් කාලගුණය හේතුවෙන් සෙවීමේ යන්ත්‍ර අක්‍රිය වී ඇති අතර ඉන් මෙහෙයුම් මන්දගාමීවී ඇති බව වාර්තා වෙයි. මේ අතර මෙම ජාත්‍යන්තර කදු නැගීමේ කණ්ඩායම අවසන්වරට ලබාගත් වීඩියෝ දර්ශන කිහිපයක් මාධ්‍යය වෙත නිකුත් වී තිබේ. අදාළ වීඩියෝව පටිගතව තිබූ කැමරාව සොයාගෙන ඇත්තේ කන්දේ අඩි 19 000ක් ඉහළින් පිහිටි ප්‍රදේශයකදීයි. එම ස්ථානයේ තිබී මළ සිරුරු කිහිපයක් සොයාගැනීමටත් බලධාරීන්ට හැකිව තිබුණි. කඳු නඟින්නන් පිරිස අතරට බ්‍රිතාන්‍යය වැසියන් සිවුදෙනෙක්, අමෙරිකානුවන් දෙදෙනෙක්, ඔස්ට්‍රේලියානු වැසියෙක් සහ ඉන්දියානුවෙක් අයත්. නන්දා දේවී කන්ද සහ එහි නිවුන් කන්ද දෙසින් සැලකෙන නැගෙනහිර නන්දා දේවී කන්ද සැලකෙන්නේ තරණය කිරීමට ඉතාමත් අසීරු කන්දක් ලෙසයි. ඒවා තරණය කිරීමට සමත්ව ඇත්තේ ඉතාමත් අතලොස්සක් වූ පිරිසක් බවද වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=113725", "Category": null, "Parent URL": null}