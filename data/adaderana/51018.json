{"Source": "Adaderana", "Timestamp": "April 30, 2015 03:38 pm", "Headline": "දැඩි ඇප කොන්දේසී මත අලි රොෂාන්ට ඇප!", "News Content": "නීති විරෝධී ආකාරයෙන් අලි ඇතුන් ලියාපදිංචි කිරීමේ සිද්ධින් සම්බන්ධයෙන් රක්ෂිත බන්ධනාගාර ගතව සිටි සමරප්පුලිගේ රොෂාන් හෙවත් අලි රොෂාන් නැමැත්තා දැඩි ඇප කොන්දේසි මත මුදාහැරීමට කොළඹ මහේස්ත්‍රාත් අධිකරණය නියෝග කර තිබේ. අදාළ නඩුව අද විභාගයට ගත් අවස්ථාවේ විත්තිකරු වෙනුවෙන් පෙනී සිටි නීතිඥවරයා කියා සිටියේ ඔහු දින 50කට අධික කාලයක් රක්ෂිත බන්ධනාගාර ගතව සිට ඇති බවයි. මේ හේතුවෙන් ඇප පනත යටතේ ඔහුට ඇප ලබාදෙන ලෙස නීතිඥවරයා අධිකරණයෙන් ඉල්ලා සිටි බව අද දෙරණ අධිකරණ වාර්තාකරු සඳහන් කළේය. කෙසේවෙතත් අදාළ ඉල්ලීමට අපරාධ පරික්ෂණ දෙපාර්තමේන්තුව අධිකරණය හමුවේ විරෝධය පළකර ඇත. කරුණු සැලකිල්ලට ගත් කොළඹ ප්‍රධාන මහේස්ත්‍රාත් ගිහාන් පිලපිටිය මහතා විත්තිකරු රුපියල් එක් ලක්ෂ 50 000ක මුදල් ඇපයක් සහ රුපියල් ලක්ෂ 50ක් බැගින් වු ශරීර ඇප 4ක් මත මුදා හැරීමට නියෝග කර ඇති බව සඳහන්ය.ඉන් ඇපකරුවන් දෙදෙනෙකු විධායක ශ්‍රේණියේ නිලධාරින් වියයුතු බව සඳහන් කළ මහේස්ත්‍රාත්වරයා අනෙක් ඇපකරුවන් දෙදෙනා ආදායම් බදු ගෙවන පුද්ගලයින් විය යුතු බවද ප්‍රකාශ කර ඇත.", "URL": "https://sinhala.adaderana.lk/news.php?nid=51018", "Category": null, "Parent URL": null}