{"Source": "Adaderana", "Timestamp": "December 16, 2011 02:15 pm", "Headline": "මුහුද රළුවීමේ අවදානමක් -මුහුදුයන්නන් සැලකිලිමත්වන්න", "News Content": "දිවයින වටා මුහුදු ප්‍රදේශ විටෙක රළුවීමේ අවදානමක් පවතින බැවින් නාවික සහ ධීවර කටයුතුවල නිරතවන්නන් ඒ පිළිබඳ සැලකිලිමත් වන ලෙස කාලගුණ විද්‍යා දෙපාර්තමේන්තුව ඉල්ලීමක් කරයි. දැනට උතුර, නැගෙනහිර, උතුරු මැද, ඌව සහ දකුණු පළාත්වලට තවදුරටත් කඩින් කඩ වැසි බලාපොරොත්තු වන බව ඉදිරි පැය 24 පිළිබඳ කාලගුණ තත්ත්වය සම්බන්ධව පැහැදිලි කළ කාලගුණ විද්‍යා දෙපාර්තමේන්තුවේ කාර්ය භාර කාලගුණ විද්‍යාඥ ඩි.ඒ.ජයසිංහ ආරච්චි මහතා සඳහන් කළේය. දිවයිනේ අනෙකුත් ප්‍රදේශවල විශේෂයෙන් අපර භාගයේ දී හෝ රාත්‍රී කාලයේ දී තැනින් තැන වැසි වර්ධනය විය හැකි බව ද ඒ මහතා ප්‍රකාශ කළේය. ගිගිරුම් සහිත වැසි ඇතිවන අවස්ථාවල එම ප්‍රදේශවලට තරමක තද සුළං හා අකුණු ඇතිවිය හැකි බව ජයසිංහ ආරච්චි මහතා කියා සිටියේය. එමනිසා අකුණු මගින් සිදුවන අනතුරු අවම කරගැනීම සඳහා කටයුතු කරන ලෙස ද ඒ මහතා ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=20734", "Category": null, "Parent URL": null}