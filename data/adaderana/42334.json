{"Source": "Adaderana", "Timestamp": "April 5, 2014 04:41 pm", "Headline": "මධ්‍යම කඳුකරයට තද වැසි - ඝන මීදුමෙන් රථවාහන ධාවනයට බාධා", "News Content": "මධ්‍යම කඳුකරයේ ජල පෝෂක ප‍්‍රදේශවලට අද (05) පස්වරුවේ සිට අධික වර්ෂාවක් ලැබෙමින් පවතියි. කාසල්රී හා මඋස්සාකැලේ ජල පෝෂක ප‍්‍රදේශවලට අයත් මස්කෙළිය, නල්ලතන්නිය, බගවන්තලාව හා හැටන් යන ප‍්‍රදේශවලට එසේ වර්ෂාව ලැබෙමින් තිබේ. වර්ෂාවත් සමඟම හැටන් - නුවරඑළිය ප‍්‍රධාන මාර්ගයේ, හැටන් - කොළඹ ප‍්‍රධාන මාර්ගයේ හැටන් සිට ගිනිගත්හේන දක්වාත් දැඩි මීදුම් තත්ත්වයක් පවතී. මේ නිසා එම මාර්ගයේ වාහන ධාවනය කිරීමේදී ඉතා සුපරීක්‍ෂාකාරී වන ලෙස පොලිසිය රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=42334", "Category": null, "Parent URL": null}