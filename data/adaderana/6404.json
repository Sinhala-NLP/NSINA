{"Source": "Adaderana", "Timestamp": "February 1, 2010 06:08 pm", "Headline": "විශ්වාසය රකින්නැයි කැෆේ ඉල්ලයි", "News Content": "ජනාධිපතිවරණ ප්‍රතිඵලවල විශ්වසනීයත්වය උදෙසා සියලු ඡන්ද ගණන් කිරීමේ මධ්‍යස්ථානවල ප්‍රතිඵල ලේඛනයන්හි අනුපිටපත් ලබාදෙන ලෙස කැෆේ සංවිධානය මැතිවරණ කොමසාරිස්වරයාගෙන් ඉල්ලා සිටියි. එම සංවිධානය පවසන්නේ කුමන හෝ කරුණක් හේතුවෙන් ප්‍රතිඵල පිළිබඳ ජනතාව තුළ සැකයක් ඇත්නම් එය තුරන් කිරීම සඳහා මෙම පියවර ඉවහල් වන බවයි. ගණන් කිරීමේ මධ්‍යස්ථාන ගණනාවක සිදුවූ පහරදීම් හේතුවෙන් ඇතැම් දේශපාලන නියෝජිතයන්ට ‍ප්‍රතිඵල ලේඛනවල කාබන් පිටපත් ලැබී නොමැති බව කැෆේ සංවිධානය පවසයි. ලේඛනවල පිටපත් ලබා දීම ගැටලුවක් නොවන බැවින් එම ක්‍රියාමාර්ගය ගැනීමෙන් ජනතාවගේ අවිශ්වාසය දුරු කළ හැකි බව කැෆේ සංවිධානය වැඩිදුරටත් කියා සිටියි.", "URL": "https://sinhala.adaderana.lk/news.php?nid=6404", "Category": null, "Parent URL": null}