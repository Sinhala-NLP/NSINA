{"Source": "Adaderana", "Timestamp": "June 19, 2018 01:17 pm", "Headline": "හිටපු අමාත්‍ය ප්‍රියංකර ජයරත්නට එරෙහි නඩුවත් කල්යයි-පළමු සාක්ෂිකරුට වරෙන්තු", "News Content": "හිටපු අමාත්‍ය ප්‍රියංකර ජයරත්න සහ ඔහුගේ පුද්ගලික ලේකම් බාලමානගෙ දයාවංශ යන අයට එරෙහිව ගොනු කර ඇති නඩුවේ විභාගය කල් දැමූ කොළඹ ප්‍රධාන මහෙස්ත්‍රාත් අධිකරණය එහි පළමු වන සාක්ෂිකරු අත්අඩංගුවට ගන්නැයි දන්නවා වරෙන්තු නිකුත් කර තිබේ. ෙනඩුවේ පළමුවන සාක්ෂිකරු ලෙස නම් කර සිටින සිවිල් ගුවන් සේවා අධිකාරියේ විශ්‍රාමික ඉංජිනේරුවරයෙකු වන අබේරත්නගේ වික්‍රමසිංහ නොමැති අයට අද(19) දින සාක්ෂි දීම සඳහා අධිකරණය හමුවේ පෙනී සිටින්නැයි නොතීසි නිකුත් කර තිබුණි. එහෙත් සාක්ෂි දීම සඳහා එම සාක්ෂිකරු අධිකරණයේ පෙනී නොසිටීම හේතුවෙන් නඩු විභාගය සැප්තැම්බර් මස 11 වනදා දක්වා කල් දැමු ප්‍රධාන මහේස්ත්‍රාත් රංග දිසානායක මහතා අදාල සාක්ෂිකරු අත්අඩංගුට ගෙන ඉදිරිපත් කරන්නැයි දන්වා වරෙන්තු නිකුත් කිරීමට නියම කළේය. 2011 වසරේ අගෝස්තු මස 10 වනදා 2012 වසරේ දෙසැම්බර් මස තුන්වනදා අතර කාලසීමාව තුළ සිවිල් ගුවන් සේවා අමාත්‍ය වරයා ලෙස කටයුතු කරමින් සිවිල් ගුවන් සේවා අධිකාරිය තුළ කළමනාකාර සහකාර නමැති තනතුරක් නිර්මාණය කර ඊට සිය පෞද්ගලික ලේකම්වරයා පත් කරන ලෙස එම අධිකාරියේ අධ්‍යක්ෂ මණ්ඩලයට බල කිරීම තුළින් අල්ලස් පනත යටතේ වරදක් සිදුකර ඇතැයි චෝදනා කරමින් හිටපු සිවිල් ගුවන්සේවා ඇමැති පියංකර ජයරත්න සහ ඔහුගේ පෞද්ගලික ලේකම් බාලමානගෙ දයාවංශ යන අයට එරෙහිව අල්ලස් කොමිසම මෙම නඩුව පවරා තිබේ.", "URL": "https://sinhala.adaderana.lk/news.php?nid=91121", "Category": null, "Parent URL": null}