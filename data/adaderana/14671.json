{"Source": "Adaderana", "Timestamp": "March 7, 2011 10:37 am", "Headline": "වන සංරක්ෂණයේ විද්‍යාත්මක නිලධාරීන් අද ලෙඩවෙයි", "News Content": "වන සංරක්ෂක ‍ජනරාල් ධූරයට පිටස්තර පුද්ගලයෙකු පත්කිරීමට ගෙන ඇති තීරණයට එරෙහිව වන සංරක්ෂණ දෙපාර්තමේන්තුවේ විද්‍යාත්මක නිලධාරීන්ගේ සංගමය වෘත්තීය ක්‍රියාමාර්ගයකට යොමුව තිබේ. ඒ අනුව අද(07) දිනයේ අසනීප නිවාඩු මත සේවයට වාර්තා නොකිරීමට තීරණය කළ බව එම සංගමය නිවේදනයක් නිකුත් කරමින් සඳහන් කළේය. හිටපු වන සංරක්ෂක ජනරාල්වරයා විශ්‍රාම ගැනීමෙන් පසු අදාළ තනතුර මේ වන තෙක් පුරප්පාඩුව පවතියි. ඒ සඳහා ශ්‍රී ලංකා විද්‍යාත්මක සේවයේ ජ්‍යෙෂ්ඨතම නිලධාරියෙකු පත්කරන ලෙස වෘත්තීය සංඟම් බලධාරීන්ගෙන් ඉල්ලීමක් කරයි. එහෙත් අදාළ තනතුර සඳහා පිටස්තර පුද්ගලයෙකු පත්කිරීමට තීරණය කර ඇති බව අදාළ සංඟමය චෝදනා කරයි.", "URL": "https://sinhala.adaderana.lk/news.php?nid=14671", "Category": null, "Parent URL": null}