{"Source": "Adaderana", "Timestamp": "April 1, 2018 08:21 pm", "Headline": "  විශ්වාසභංග යෝජනාවේදී යමක් අපේක්ෂාවෙන් වාසුදේව නල්ලූර් කෝවිල් ගියාද?", "News Content": "දේශපාලන ජයග්‍රහණ වෙනුවෙන් දෙවියන්ගෙන් පිහිට ඉල්ලීමට තරම් තමන් නිවටයෙකු නොවන බව ප්‍රජාතන්ත්‍රවාදී වාමාංශික පෙරමුණේ නායක පාර්ලිමේන්තු මන්ත්‍රී වාසුදේව නානායක්කාර මහතා යාපනයේ නල්ලූර් කෝවිලේදී යාපනයේ මාධ්‍යවේදීන්ට පැවසීය. වාසුදේව නානායක්කාර මහතා යාපනයට පැමිණ ඔහුගේ මස්සිනා වන උතුරු පළාත් ප්‍රධාන අමාත්‍යවරයා හමු වී අනතුරුව නල්ලූර් කෝවිලේ පැවති විශේෂ දේව මෙහෙයකටද සහභාගි විය. මේ අවස්ථාවේදී යාපනයේ මාධ්‍යවේදීන් මන්ත්‍රීවරයාගෙන් විශ්වාසභංග යෝජනාවේදී යමක් අපේක්ෂාවෙන් මේ පූජාව පැවැත්වූයේද යන ප්‍රශ්නය නැගූ විට මන්ත්‍රීවරයා එසේ පිළිතුරු දෙනු ලැබීය. රටේ වත්මන් තත්ත්වය පිළිබඳව තවත් බොහෝ ප්‍රශ්නද වාසුදේව නානායක්කාර මන්ත්‍රීවරයාගෙන් යාපනයේ මාධ්‍යවේදීන් මේ අවස්ථාවේදී විමසා තිබේ. කෙසේ වෙතත් වාසුදේව නානායක්කාර මන්ත්‍රීවරයා ඇද සිටි කමිසය ගලවා නල්ලූර් කෝවිල තුළට යාම ප්‍රතික්ෂේප කළ නිසා ඔහුට දේව පූජාව තැබීමට සිදු වූයේ නල්ලූර් කෝවිලේ දොරටුව අභියසදීය. නල්ලුර් කෝවිල තුළට ඇතුළුවන ඕනෑම පිරිමි අයෙකු උඩුකය නිරාවරණය කොට කෝවිල තුළට ඇතුළු විය යුතුය. නල්ලූර් කෝවිලේ එම සම්ප්‍රදාය කවර ආගමික නායකයෙකු ,දේශපාලනඥයෙකු වෙණුවෙන් වුවද කඩ නොකිරීම එහි ඇති විශේෂත්වයකි.", "URL": "https://sinhala.adaderana.lk/news.php?nid=86721", "Category": null, "Parent URL": null}