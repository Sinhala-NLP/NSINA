{"Source": "Adaderana", "Timestamp": "September 6, 2010 03:41 pm", "Headline": "ගාල්ල උද්ඝෝෂණ සිද්ධියේ තවත් තිදෙනෙකුට ඇප නියමවෙයි", "News Content": "ගාල්ලේ පැවති උද්ඝෝෂණයේ දී අත්අඩංගුවට ගෙන මෙතෙක් රක්ෂිත බන්ධනාගාර ගත කර සිටි සැකකරුවන් තිදෙනෙකුට අද ගාල්ල මහේස්ත්‍රාත් අධිකරණය ඇප නියම කර තිබේ. එම සැකකරුවන් තිදෙනා රුපියල් ලක්ෂ 2 බැගින් වන ශරීර ඇප මත මුදා හරින ලෙස ගාල්ල මහේස්ත්‍රාත් චාමර තෙන්නකෝන් මහතා නියෝග කළේය. පසුගිය ‍12 වනදා ගාල්ලේ දී පැවති උද්ඝෝෂණයක දී රාජ්‍ය දේපළ වලට අලාභ හානි කිරීම, සාමය කඩවන පරිදි කටයුතු කිරීම සහ පොලිස් නිලධාරීන්ට පහර දීම යන චෝදනා මෙම සැකකරුවන් තිදෙනා ඇතුළු පිරිසට එල්ල වී තිබුණි. සිද්ධියේ තවත් සැකකරුවන් වන ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රීවරුන් වන අර්ජුන රණතුංග, විජිත ‍හේරත් සහ අජිත් කුමාර යන මහත්වරුන් ද අද දින අධිකරණය හමුවේ පෙනී සිටි බව අප වාර්තාකරු සඳහන් කළේය. සිද්ධිය පිළිබඳ වැඩිදුර නඩු විභාගය ජනවාරි මස 1‍7 වන දිනට කල් තැබුණි.", "URL": "https://sinhala.adaderana.lk/news.php?nid=10678", "Category": null, "Parent URL": null}