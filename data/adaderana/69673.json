{"Source": "Adaderana", "Timestamp": "February 15, 2017 03:49 pm", "Headline": "ලේකම්වරයා නොදැන ප්‍රකාශ නිකුත් කළේ නෑ - ඇමති ගයන්ත පිළිතුරු දෙයි", "News Content": "ජනමාධ්‍ය අමාත්‍යාංශයේ ලේකම්වරයාගේ අනු අත්සනක් නොමැතිව කිසිදු ලියවිල්ලක් තමා නිකුත් නොකරන බව ජනමාධ්‍ය අමාත්‍ය ගයන්ත කරුණාතිලක මහතා පවසයි. අද (15) පැවති කැබිනට් තීරණ දැනුම් දීමේ මාධ්‍ය සාකච්ඡාවට සහභාගී වෙමින් අමාත්‍යවරයා මේ බව ප්‍රකාශ කළේය. ස්වාධීන මාධ්‍ය නියාමන යාන්ත්‍රණයක් ස්ථාපිත කිරීම සම්බන්ධයෙන් රජයේ ප්‍රවෘත්ති අධ්‍යක්ෂ ජනරාල්වරයා විසින් ලියවිල්ලක් ප්‍රකාශයට පත්කර ඇති බවත්, එහි අමාත්‍යංශ ලේකම් වෙනුවට ප්‍රවෘත්ති අධ්‍යක්ෂවරයා අත්සන් තබා ඇති නමුත් එම ලේකම්වරයා තමන් වුවත් තමන් ඒ සම්බන්ධයෙන් කිසිවක් නොදන්නා බව අමාත්‍යාංශ ලේකම් නිමල් බෝපගේ මහතා ඊයේ (14) ප්‍රකාශ කර තිබිණි. මේ සම්බන්ධයෙන් අදහස් දක්වමින් අමාත්‍යවරයා පවසා සිටියේ තමන් පුරුද්දක් වශයෙන් ලේකම්වරයාගේ අනු අත්සන සහිත ලියවිලි පමණක් තමා නිකුත් කරන අතර විෂයභාර අමාත්‍යවරයා ව‍ශයෙන් මෙම කොමිසම තමන්ගේත් අමාත්‍යාංශ ලේකම්වරයාගේත් සම්පුර්ණ අනුදැනුම මත ක්‍රියාත්මක වු බවයි. මෙම කොමිසම ස්ථාපිත කිරීමට අදාළ පත්‍රිකාව 2016 නොවැම්බර් මස 22 වන දින කැබිනට් මණ්ඩලය වෙත ඉදිරිපත් කළ බවත් එහි ඇති කාලිනත්වය හා අවශ්‍යතාවය මත එය ඒකමතිතකව සම්මත වු බවත් මහජනතාව ද මෙම කොමිසම සම්බන්ධයෙන් බොහෝ උනන්දුවෙන් අදහස් ලබා දුන් බවත් මෙහිදි අමාත්‍යවරයා පවසා සිටියේ ය. කොමිසමේ වැඩකටයුතු සම්බන්ධයෙන් රජයේ ප්‍රවෘත්ති අධ්‍යක්ෂවරයා ඉතාම උනන්දුවෙන් කටයුතු කරන නිසා එතුමාගේ සහය උපරිමයෙන් ලබා ගැනීමට බලාපොරොත්තු වන බව ද අමාත්‍යවරයා මෙහිදී පවසා සිටියේ ය. මේ අතර සමාජ මාධ්‍ය ජාල නියාමනය කිරීමට, නතර කිරීමට හෝ පාලනය කිරීමට රජයේ කිසිම අවධානයක් යොමුව නැතැයි ජනමාධ්‍ය අමාත්‍ය ගයන්ත කරුණාතිලක මහතා පවසයි. සමාජ මාධ්‍ය ජාල නියාමනය කිරීමේ වැඩපිළිවෙලක් තිබේදැයි මාධ්‍යවේදියකු විමසූ ප්‍රශ්නයකට පිළිතුරු ලබාදෙමින් අමාත්‍යවරයා මේ බව කියා සිටියේ ය.", "URL": "https://sinhala.adaderana.lk/news.php?nid=69673", "Category": null, "Parent URL": null}