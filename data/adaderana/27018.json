{"Source": "Adaderana", "Timestamp": "August 31, 2012 09:14 am", "Headline": "දේශපාලනඥයෙකුගේ ඩිපෙන්ඩර් රථයේ ගැටී දැරියක මරුට", "News Content": "පොළොන්නරුව, මින්නේරිය, අරලගන්විල ප්‍රදේශයේ සිදුවූ රිය අනතුරකින් දැරියක් මියගොස් තවත් සිව්දෙනෙකු තුවාල ලබා තිබේ. අද (31) පෙරවරු 6.45 ට පමණ ඩිපෙන්ඩර් රථයක් සහ ත්‍රීරෝද රථයක් මුහුණට මුහුණ ගැටීමෙන් අනතුර සිදුව ඇති බව පොලිස් මාධ්‍ය ප්‍රකාශකවරයා සඳහන් කළේය. අනතුරෙන් මියගිය සහ තුවාල ලැබූවන් ත්‍රීරෝද රථයේ ගමන් කළ අය බව මින්නේරිය පොලීසිය පවසයි. තුවාල ලැබූවන් පොළොන්නරුව මහ රෝහලට ඇතුලත් කර ඇති අතර ඔවුන්ගෙන් දෙදෙනෙකුගේ තත්ත්වය බරපතල බව ද පොලීසිය සදහන් කළේය. සිද්ධියෙන් මියගොස් ඇත්තේ 15 හැවිරිදි දැරියක් වන අතර ඇයගේ මෘත දේහය ජයන්තිපුර දිසා රෝහලේ තැන්පත් කර ඇත. ප්‍රදේශයේ දේශපාලනඥයෙකුට අයත් එකක් ලෙස සැලකෙන ඩිපෙන්ඩර් රථයේ රියදුරු අනතුරෙන් පසු පළා ගොස් ඇතැයි වාර්තා වේ.", "URL": "https://sinhala.adaderana.lk/news.php?nid=27018", "Category": null, "Parent URL": null}