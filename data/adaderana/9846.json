{"Source": "Adaderana", "Timestamp": "July 26, 2010 02:08 pm", "Headline": "අන්තරය සිසුන් අවුස්සමින් නැතිවී යන දේශපාලන ජීවය ගන්න හදනවා", "News Content": "අන්තර් විශ්ව විද්‍යාල ශිෂ්‍ය බල මණ්ඩලය සරසවි සිසුන් තුළ ප්‍රකෝපකාරී සිතුවිලි ඇතිකරමින් සිය දේශපාලන කටයුතු වල නැතිවී යන ජීවය නැවත සුසන්ත බණ්ඩාර සිසුවාගේ මරණය තුළින් ලබාගැනීමට උත්සාහ දරන බවට අන්තර් විශ්ව විද්‍යාලයීය ශිෂ්‍ය මධ්‍යස්ථානය චෝදනා කරයි. ඒ සම්බන්ධයෙන් සෘජුවම එම අන්තර් විශ්ව විද්‍යාලයීය ශිෂ්‍ය බල මණ්ඩලය වෙත ඇඟිල්ල දිගුකරන බව අන්තර් විශ්ව විද්‍යාලයීය ශිෂ්‍ය මධ්‍යස්ථානයේ මාධ්‍ය ලේකම් රංගන සෙනෙවිරත්න මහතා පවසයි. එමෙන්ම පොලිස්පතිවරයාද රුහුණු සරසවි සිසු සුසන්ත බණ්ඩාරගේ මරණය සම්බන්ධයෙන් පරස්පර විරෝධී ප්‍රකාශ ඉදිරිපත් කරන බව රංගන සෙනෙවිරත්න මහතා පවසයි. පොලිසීයට පමණක් සම්පූර්ණ බලතල හිමිනොවන විශ්ව විද්‍යාල පද්ධතියට ද යම් බලතල ප්‍රමාණයක් හිමිවන පිරිසකගෙන් යුත් කණ්ඩායමක් පත්කර මෙම මරණය සම්බන්ධයෙන් විධිමත් පරීක්ෂණයක් පවත්වන ලෙස ජනාධිපතිවරයාගෙන් ඉල්ලා සිටින බව ඔහු සඳහන් කරයි. අද කොළඹ පැවති මාධ්‍ය හමුවකදී අදහස් දක්වමින් සෙනෙවිරත්න මහතා මෙම අදහස් පළ කළේය.", "URL": "https://sinhala.adaderana.lk/news.php?nid=9846", "Category": null, "Parent URL": null}