{"Source": "Adaderana", "Timestamp": "December 28, 2018 10:23 am", "Headline": "දුම්වැටියෙන් සිඟිත්තා පිළිස්සු දුවගේ අනියම් සැමියා ගැන මිත්තණිය කළ හෙළිදරව්ව", "News Content": "සියඹලාආණ්ඩුව පොලිස් බල ප්‍රදේශයට අයත් මුතුකණ්ඩි පහේ කණුව ප්‍රදේශයේත, කුඩා පිරිමි දරුවෙක් පිළිස්සුම් තුවාල සහිතව සියඹලාණ්ඩුව පොලිස් භාරයට ගෙන තිබේ. අවුරුදු 1 යි මාස 10 ක් වයසැති මෙම දරුවා මවගේ අනියම් පුරුෂයා විසින් බීමතින් දුම්වැටිවලින් මෙලෙස පුළුස්සා ඇතැයි දරුවාගේ මිත්තණිය පවසයි. මාස දෙකකට අධික කාලයක් පුරා මෙම දරුවා මෙලෙස පුළුස්සා ඇතැයි වාර්තා වෙයි. දරුවාගේ පිටුපස කොන්ද, කකුල්, අත, මුහුණ හා රහස් ප්‍රදේශය ඇතුළු ශරීරය පුරාම පිළිස්සුම් තුවාල 100 කට අධික ප්‍රමාණයක් දක්නට ලැබෙයි. දරුවාගේ මව රත්නපුර ප්‍රදේශයේ පදිංචි පුද්ගලයෙක් හා විවාහ වී සිට ඇති අතර, මෙම දරුවා ලැබීමෙන් පසුව දරුවාගේ පියා මොවුන් හැරදමා ගොස් ඇත. අනතුරුව මව වෙනත් පුද්ගලයෙක් හා සම්බන්ධතාවයක් ගොඩ නඟා ගෙන එම පුද්ගලයාගේ ගමට ගොස් තිබේ. ඔහු විවාහක පුද්ගලයෙක් වන අතර, බිරිඳගෙන් වෙන්ව ජීවත්ව ඇත. එම පුද්ගලයා අධික ලෙස මත්පැන් පානයට යොමු වු අයෙක් වන අතර, පිළිස්සුම් තුවාල ඇති දරුවාට නිතර වද හිංසා සිදු කර ඇති බව දරුවාගේ මිත්තණිය අද දෙරණට පැවසීය. දරුවාගේ මව විසින් ඇයගේ මවට දුරකථන ඇමතුමක් ලබා ගත් අවස්ථාවේ දී දරුවාට බැන වඳිමින් පහර දෙන අයුරු ඇසුණු බවත්, පසුව ළමයා ගෙනැවිත් දෙන ලෙස දුවට පැවසු බවත් මිත්තණිය පවසයි. පසුව දරුවා මව හා අනියම් පුරුෂයා විසින් ගෙනැවිත් බාරදීමෙන් අනතුරුව දරුවා නාවන අවස්ථාවේ දී තුවාල දැක වෛද්‍යවරයෙකුට යොමු කර ඇති බවත්, එහිදී ශරීරය පුරා පිළිස්සුම් තුවාල සිදුව ඇති බවට වෛද්‍යවරයා පැවසු බවත් මිත්තණිය සඳහන් කරයි. ඒ අනුව පොලීසියට සිදුකල පැමිණිල්ලක් මත පොලීසිය විසින් සැකකාර මව අත්අඩංගුවට ගෙන තිබේ. අනියම් පුරුෂයා ප්‍රදේශයෙන් පළා ගොස් ඇති අතර, ඔහු සොයා පොලිස් පරීක්ෂණ මෙහෙයවයි. ප්‍රතිකාර සඳහා දරුවා මේ වන විට සියඹලාණ්ඩුව මුලික රෝහලට ඇතුළත් කර ඇති අතර, අත්අඩංගුවට පත් මව අද(28)සියඹලාණ්ඩුව මහේස්ත්‍රාත් අධිකරණයට ඉදිරිපත් කිරීමට නියමිතව තිබේ. සිදුවීම සම්බන්ධයෙන් වැඩිදුර පරීක්ෂණ සියඹලාණ්ඩුව පොලීසිය මෙහෙයවයි.", "URL": "https://sinhala.adaderana.lk/news.php?nid=101414", "Category": null, "Parent URL": null}