{"Source": "Adaderana", "Timestamp": "February 16, 2015 10:17 pm", "Headline": "තවම විසඳුමක් ලැබුණේ නෑ ", "News Content": "තමන් සිය තනතුරෙන් ඉල්ලා අස්වීම සඳහන් කරමින් යැවූ ලිපියට මෙතෙක් විසඳුමක් ලැබී නැතැයි උසස් අධ්‍යාපන රාජ්‍ය ඇමති රජිව් විජේසිංහ මහතා පවසයි.අමාත්‍යවරයා කියා සිටියේ තමන් සිය ලිපිය මගින් ජනාධිපතිවරයාට පෙන්වාදුන්නේ දැන් පවත්නා තත්ත්වය අනූව වැඩ කිරීමට නොහැකි බවයි.ක්ෂණිකා හි‍රිඹු‍ෙර්ගම මහත්මිය විශ්ව විද්‍යාල ප්‍රතිපාදන කොමිසමේ සභාපති තනතුරින් ඉල්ලා අස්වීමේ ලිපියක් බාරදී ඇතැයි පසුගියදා මාධ්‍ය මගින් අනාවරණය කිරීමෙන් දින කිහිපයකට පසුව රජිව් විජේසිංහ මහතාද තනතුරින් ඉවත් වන බව වාර්තා විය.මේ ගැන අද දෙරණට සම්මුඛ සාකච්ඡාවක් ලබාදෙමින් අමාත්‍යවරයා අද කියා සිටියේ කබීර් හෂීම් අමාත්‍යවරයාගේ මැදිහත්වීම මත තමන්ට එම ලිපිය යැවීමට සිදු වූ බවයි.කබීර් හෂීම් විසින් ක්ෂණිකා හි‍රි‍ඹුරේගමට තනතුරින් ඉවත් වන ලෙසට දැනුම්දීම තමා අදාළ අමාත්‍යංශයේ ඇමතිවරයා වශයෙන් කටයුතු කරමින් සිටියදී පිටින් ලබාදුන් නියෝගයක් ලෙස සලකන බව ඒ මහතා පැවසීය.ඒ අනූව තමා යටතේ සිටින අයෙකුට ඉවත් වන ලෙසට බාහිර බලපෑම් පැමිණීම අනුමත නොකරන බවත්, තමාගේ ලේකම්ට වෙනත් පුද්ගලයින් අණදීම සුදුසු නැති බවත්, ඔහු කියා සිටියේය.එසේම තමාට කැබිනට් ඇමති ධූරයක් නොලැබීම ගැනත් ප්‍රසාදයක් නැතැයි හෙතෙම අනාවරණය කළේය.අගමැතිවරයා ද මේ ගැන නිශ්චිතව දැනගෙන සිටින බවක් පෙනෙන්නට නැති නමුත් අද එජාපයට අවශ්‍ය වී ඇත්තේ අලුත් ආණ්ඩුවේ කැබිනට්ටුව එජාපයේ කැබිනට්ටුවක් බවට පත්කර ගැනීම යැයි ඔහු පැවසීය.මේ නිසා තමාට මෙන්ම වසන්ත සේනානායකට, ෆයිසර් මුස්තාෆාට කැබිනට් ඇමතිධූර නොලැබීම පෙන්වාදිය හැකි යැයි හෙතෙම සඳහන් කළේය.මෙවන් කාරණා නිසා ප්‍රතිපත්තියක් නැතිව වැඩ කිරීමට නොහැකි බවද පැවසූ රජිව විජේසිංහ මහතා මෙය යහපාලනයට විශාල ගැටලුවක් බවද කියා සිටියේය.දින 100 වැඩපිළිවෙළ යටතේ කළ යුතු කාරණා කිහිපයක් අතපසු වී ඇති බවද, ඇතැම් කාරණා අතපසුවීම අනුමත කළ නොහැකි බවද, ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=49394", "Category": null, "Parent URL": null}