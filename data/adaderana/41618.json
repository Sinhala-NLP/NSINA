{"Source": "Adaderana", "Timestamp": "March 7, 2014 01:50 pm", "Headline": "ආනවිළුන්දාව රම්සා අභය භූමියේ අක්කර ගණනක් අළු", "News Content": "ආනවිළුන්දාව රම්සා අභය භූමිය ඊයේ රාත්‍රී ගිනි ගත් අයුරු හා අද දහවල් වන විටත් එය නිවා දැමීමට උත්සාහ දරමින් සිටින අයුරු ඡායා රූපවලින් දැක්වෙයි. ඡායා රූ - ජූඩ් සමන්ත හදිසියේ ඇති වූ ගින්නකින් ආරච්චිකට්ටුවේ පිහිටි ආනවිළුන්දාව රම්සා අභය භූමියේ අක්කර ගණනාවක් විනාශ වී තිබේ. ඊයේ රාත්‍රී 10.30 ට පමණ ආරම්භ වූ ගින්න පැය 03 කට වැඩි කාලයක් පැවති බව ආනවිළුන්දාව ප්‍රදේශවාසින් කියයි. රම්සා අභය භූමියක් ලෙස ප්‍රකාශයට පත්වී ඇති ආනවිළුන්දාව, කුරුළු අභය භූමිය අප රටේ පිහිටි දෙවැනි තෙත් බිම් අභය භූමිය වේ. මේ දිනවල පවතින දැඩි නියඟය හේතුවෙන් මෙම අභය භූමිය තුළ පිහිටි වැව් සියල්ල සිදී වියළි ගොස් ඇත. පසුගිය 05 වැනිදා දහවල් කාලයේද මෙම අභය භූමිය තුළ හදිසියේ හට ගත් ගින්නකින් අක්කර 10 ක් පමණ විනාශ වී ගොස් තිබුණි. 06 වැනිදා රාත්‍රීයේ ඇතිවූ ගින්නෙන් සිදුවී ඇති විනාශය මෙතෙක් තක්සේරු කර නැත. ප්‍රදේශවාසීන් සහ පොලීසියද එක්වී ගින්න අවට ප්‍රදේශ වලට පැතිරයාම පාලනය කර ඇත.", "URL": "https://sinhala.adaderana.lk/news.php?nid=41618", "Category": null, "Parent URL": null}