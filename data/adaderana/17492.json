{"Source": "Adaderana", "Timestamp": "July 19, 2011 08:56 am", "Headline": "වව්නියාව රැඳවියන් ඇරඹූ උපවාසයට තිත", "News Content": "වව්නියාව බන්ධනාගාරයේ රැඳවියන් පිරිසක් ආරම්භ කර තිබු උපවාසය නතර කිරීමට තීරණය කර ඇති බව බන්ධනාගාර දෙපාර්තමේන්තුව පවසයි. ඊයේ(18) පස්වරුවේ පැවති සාකච්ඡා වලින් අනතුරුව උපවාසයේ නිරත රැඳවියන් සිය උපවාසය නතර කිරීමට එකඟ වූ බව බන්ධනාගාර කොමසාරිස් ‍ජනරාල් මේජර් ජෙනරාල් වී.ආර්. ද සිල්වා මහතා ප්‍රකාශ කළේය. ත්‍රස්තවාදය වැළැක්වීමේ පනත යටතේ අත්අඩංගුවට ගත් එල්.ටි.ටි.ඊ. සැකකරුවන් පිරිසක් තමන් නිදහස් කරන ලෙස හෝ තමන්ට එරෙහිව ඇති චෝදනා කඩිනමින් විභාග කරන‍ලෙස ඉල්ලමින් මෙසේ ආහාර වර්ජනය කරමින් උපවාසයක නිරත විය. ඊයේ පැවති සාකච්ඡාවේදී ශ්‍රී ලංකා පොලිසිය සහ බන්ධනාගාර දෙපාර්තමේන්තුම මගින් ගෙන ඇති ක්‍රියා මාර්ග පිළිබඳව රැඳවියන් වෙත දැනුම් දුන් බව වී.ආර්. ද සිල්වා මහතා ප්‍රකාශ කළේය. ඒ අනුව උපවාසයේ යෙදී සිටි රැඳවියන් තිදෙනා සහ ඔවුන් වෙත සහයදෙමින් සිටි රැඳවියන් එම උපවාසය අතහැරීමට තීරණය කළ බව ඔහු පෙන්වා දුන්නේය.", "URL": "https://sinhala.adaderana.lk/news.php?nid=17492", "Category": null, "Parent URL": null}