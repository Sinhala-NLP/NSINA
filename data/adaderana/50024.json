{"Source": "Adaderana", "Timestamp": "March 17, 2015 02:37 pm", "Headline": "ශ්‍රී ලංකාව ඉන්දියාවේ ප්‍රාන්තයක් නෙවෙයි -  ඉන්දියාව මෝඩයි ", "News Content": "ඉන්දීය අගමැති නරේන්ද්‍ර මෝඩි මහතා මෙරටට පැමිණ ප්‍රකාශ නිකුත් කරන ලද්දේ ශ්‍රී ලංකාව ඉන්දියාවේ ප්‍රාන්තයක් ලෙස සිතාගෙන බව දේශප්‍රේමී භික්ෂු පෙරමුණේ ලේකම් බෙන්ගමුවේ නාලක හිමි පවසයි.උන්වහන්සේ මේ බව සඳහන් කර සිටියේ ජාතික සංවිධාන එකමුතුව විසින් අද(17) කොළඹදී කැඳවා තිබු මාධ්‍ය හමුවක් අමතමින්ය.එසේම 13 වන සංශෝධනයට එහා ගිය දෙයක් අවශ්‍ය බව උතුරු පළාත් මහ ඇමති පවසන බවත්, 13 වන ව්‍යවස්ථා සංශෝධනය නන්වන ලෙස ඉන්දීය අගමැති නරේන්ද්‍ර මෝඩි මහතා පවසන බවත්, ඊළම අවශ්‍ය බව උතුරු පළාත් සභා මන්ත්‍රී සිවාජිලිංගම් මහතා පවසන බවද නාලක හිමි එහිදී සඳහන් කළේය. මෙරට තුළ ඊළමක් බිහි වුණහොත් ඉන්දියාවට විශාල තර්ජනයක් සිදුවන බවත්, එය තේරුම් ගැනීමටත් නොහැකිව ඉන්දීයාව මෝඩ වී ඇති බවත් එම අවස්ථාවේදී උන්වහන්සේ කියා සිටියේය.මෙරට වැට්ටවීම සඳහා විදේශ ඔත්තු සේවා ක්‍රියාත්මක වු බවත්, අදාළ ඔත්තු සේවා අතරින් ඉන්දියාවේ “රෝ“ ඔත්තු සේවය ඉදිරියෙන්ම සිටින බවත් නාලක හිමි සඳහන් කළේය.ඒසේම විශේෂයෙන් “රෝ“ ඔත්තු සේවය වර්තමාන ආණ්ඩුව පත්කිරීම සඳහා විශේෂ වැඩ කොටසක් සිදු කර ඇති බවද එහිදී පෙන්වා දුන්නේය.තවද මෙරට එකීය රටක් බවත්, බලය බෙදීමට ගොස් මෙරට විනාශ කිරීමට ඉඩ ලබා දිය නොහැකි බවත්, මෙරට තුළ සෑම ජාතියකම ජනතාව සිටින බවද අපේකම තුළ අපේ රට ආරක්ෂා කරගත යුතු බවද උන්වහන්සේ වැඩිදුරටත් පැවසුවේය.", "URL": "https://sinhala.adaderana.lk/news.php?nid=50024", "Category": null, "Parent URL": null}