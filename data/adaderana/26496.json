{"Source": "Adaderana", "Timestamp": "August 11, 2012 03:35 pm", "Headline": "ශ්‍රී ලංකාවේ සංචාරය කරන්නැයි ජයලලිතාට ඉල්ලීමක්", "News Content": "ද්‍රවිඩ සහ සිංහල ජනතාව අතර සහ‍යෝගිතාව වර්ධනය කිරීම සඳහා ශ්‍රී ලංකාවේ සංචාරයක නිරත වන්නැයි ඉන්දීය භාරතීය ජනතා පක්ෂයේ සභාපති සුබ්‍රනියන් ස්වාමි මහතා තමිල්නාඩු ප්‍රධාන අමාත්‍ය ජයලලිතා ජයරාම්ගෙන් ඉල්ලීමක් කර තිබේ. ශ්‍රී ලංකාවේ ද්‍රවිඩ ජනතාව සම්බන්ධ ගැටලුවේදි මේ වන විට දේශපාලන වශයෙන් බංකො‍‍ලොත් වී සිටින කරුණානිධි සමග තරගයක නොයෙදි ශ්‍රී ලංකාවේ සිංහල හා ද්‍රවිඩ ජනතාව සමගි සන්ධානයකට ගෙන ඒමට පියවර ගන්නැයි ඔහු ජයලලිතාගෙන් ඉල්ලීමක් කරයි. තමිල්නාඩු ප්‍රධාන අමාත්‍ය ජයලලිතා ජයරාම් වෙත ලිපියක් යොමු කරමින් භාරතීය ජනතා පක්ෂයේ සභාපතිවරයා අද (11) මේ බව දැනුම් දී ඇතැයි ඉන්දීය මාධ්‍ය වාර්තා කරයි. සුබ්‍රනියන් ස්වාමි මහතා ශ්‍රී ලංකාවේ කළ සංචාරයේදි ආරක්ෂක සමුළුවට ද සහභාගි වු අතර ඔහු ජනාධිපති මහින්ද රාජපක්ෂ මහතා ද මුණ ගැසී සාකච්ඡා කරන ලදී. බ්‍රිතාන්‍ය අධිරාජ්‍යවාදීන්ගේ කාලයේ සිට ආර්යයන් හා ද්‍රවිඩයන් වශයෙන් බෙදුණු සිංහල හා ද්‍රවිඩ ජනතාව සමගි සන්ධානයට ගෙන ඒම අත්‍යවශ්‍ය කරුණක් බව ඔහු පෙන්වාදෙයි. ඒ අනුව ජයලලිතාගේ පැමිණීම ශ්‍රී ලංකාවේ ද්‍රවිඩ හා සිංහල ජනතාව අතර සමගි සන්ධානය තහවුරු කිරීමට ඉතා තීරණාත්මක කරුණක් බව භාරතීය ජනතා පක්ෂයේ සභාපතිවරයා පවසයි. එසේම කරුණානිධි විසින් ඊළාම් යන වචනය යොදා ගනිමින් සිදුකරන ප්‍රචාරය ඉන්දීය නීතිය යටතේ දඬුවම් ලැබිය හැකි වරදක් බවත් මිත්‍ර රටක් ලෙස ත්‍රස්තවාදය පරාජය කළ ශ්‍රී ලංකාවේ හමුදාවට කරන අවමානයක් බව ද ඔහු පෙන්වා දෙයි.", "URL": "https://sinhala.adaderana.lk/news.php?nid=26496", "Category": null, "Parent URL": null}