{"Source": "Adaderana", "Timestamp": "June 19, 2011 08:29 am", "Headline": "ජනපති යළි දිවයිනට", "News Content": "රුසියාවේ ශාන්ත පීටර්ස්බර්ග් නුවර පැවැත්වෙන ආර්ථික සමුළුවට සහභාගී වීමෙන් අනතුරුව ජනාධිපති මහින්ද රාජපක්ෂ මහතා අද පෙරවරුවේ යළි දිවයිනට සම්ප්‍රාප්ත වී තිබේ. මෙම සමුළුවට සහභාගී වීම සඳහා ජනාධිපතිවරයා ඇතුළු ශ්‍රී ලාංකික දූත පිරිස පසුගිය 16 වැනිදා උදෑසන දිවයිනෙන් පිටත්ව ගියහ. මෙම සමුළුව අතරවාරයේ දී ජනාධිපති මහින්ද රාජපක්ෂ මහතා රටවල් කිහිපයක රාජ්‍ය නායකයින් සමඟ ද්විපාර්ශවික සාකච්ඡා ද පවත්වා ‍තිබේ. එහි දී රුසියාව , චීනය , ස්පාඤ්ඤය යන රටල ප්‍රධානීන් සමඟ සාකච්ඡා පැවැත්වූ බව ජනාධිපති මාධ්‍ය අංශය සඳහන් කරයි. ඊයේ පස්වරුවේ ජනාධිපති මහින්ද රාජපක්ෂ මහතා කසකස්ථාන් ජනාධිපතිවරයා ද හමුවී ද්වීපාර්ශවික සාකච්ඡා පවත්වා ඇති බව සඳහන් වේ. ශ්‍රී ලංකාවට එල්ල වන ජාත්‍යන්තර බලපෑම් වල දී සිය සහයෝගය ශ්‍රී ලංකාවට ලබා දෙන බව එම රටවල රාජ්‍ය නායකයින් මෙම සාකච්ඡා වල දී එකඟතාව පළ කර ඇති බව ජනාධිපති මාධ්‍ය ඒකකය වැඩිදුරටත් කියා සිටියි.", "URL": "https://sinhala.adaderana.lk/news.php?nid=16850", "Category": null, "Parent URL": null}