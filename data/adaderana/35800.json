{"Source": "Adaderana", "Timestamp": "July 15, 2013 04:24 pm", "Headline": "පළාත් සභා ක්‍රමය සම්පූර්ණයෙන් ඉවත් කළ යුතුයි", "News Content": "පළාත් සභා ක‍්‍රමය සම්පූර්ණයෙන් අහෝසි කර දෙමළ ජනතාවට මතුවී තිබෙන සාධාරණ ප‍්‍රශ්නවලට විසඳුම් ලබාදිය යුතු බව ජනතා විමුක්ති පෙරමුණේ ස්ථාවරය යැයි එම පක්ෂයේ ප්‍රචාරක ලේකම් පාර්ලිමේන්තු මන්ත්‍රී විජිත හේරත් මහතා පවසයි. 1987 ඉන්දු ලංකා ගිවිසුම අත්සන් කිරීමට සැරසුණු මොහොතේ සිටම ජාතික ප‍්‍රශ්නයට පළාත් සභා ක්‍රමය පිළිතුරක් නොවන බව ජනතා විමුක්ති පෙරමුණේ ස්ථාවරය වුණු බව අද(15) කොළඹ පැවති මාධ්‍ය හමුවකදී එම මහතා පැවසීය. එහිදී ඔහු වැඩිදුරටත් මෙසේද කියා සිටියේය. 1987 ඉන්දු ලංකා ගිවිසුම යටතේ පළාත් සභා පිහිටුවීමට එරෙහිව දැවැන්ත සටනක් ගෙන ගියා. නමුත් ඉන්දියාවේ බලහත්කාරය මත පළාත් සභා ක‍්‍රමය අපේ රටේ ආණ්ඩුක‍්‍රම ව්‍යවස්ථාවට 13වැනි සංශෝධනය ලෙස ඇතුළත් කළා. පසුගිය දවස්වල ආණ්ඩුවේම කොටස්කාරයින් පිරිසක් 13 වැනි සංශෝධනයේ ඉඩම් බලතල හා පොලිස් බලතල අහෝසි කළ යුතු යැයි ඝෝෂාවක් ඇතිකළා. ඉඩම් බලතල හා පොලිස් බලතල ඉවත් කර උතුරු පළාත් සභාව පැවැත්විය යුතු යැයි රට තුළ මතයක් ගොඩනැගුවා. ඉඩම් බලතල පොලිස් බලතල ඉවත් නොකර උතුරේ ඡන්දය තියන්න ඉඩ දෙන්නේ නැහැ කියලා සමහරු තර්ජන ගර්ජන කළා. නමුත් දැන් උතුරේ ඡන්දය ඉඩම්, පොලිස් බලතල සහිතව පවත්වන්න සූදානම් කරලා තියෙනවා. ආණ්ඩුව කැබිනට් මණ්ඩලයට 13වන සංශෝධනය පිළිබඳ සංශෝධන දෙකක් ඉදිරිපත් කළා. එකක් පළාත් සභා දෙකකට ඒකාබද්ධවී කටයුතු කළ නොහැකි බව. දෙවන යෝජනාව පළාත්සභාවලට බලපාන පනතක් පාර්ලිමේන්තුවේදී සම්මතවන විට පළාත් සභා බහුතරයකගේ අනුමැතිය අවශ්‍ය බවය. නමුත් ආණ්ඩුව එම යෝජනා ගෙනාවේ තමන්ගේ බලය පවත්වාගෙන යාමට බාධාවූ සමහර කොටස් ඉවත්කර ගැනීමටයි. එම යෝජනාවලිනුත් එම ඉඩම් බලතල, පොලිස් බලතල කතාව හැළුණා. ඉන් පසු පළාත් මහ ඇමතිවරු මාර්ගයෙන් පළාත් සභාවලට පෙර කියූ යෝජනා දෙකක් ඉදිරිපත් කර සම්මත කරගත්තා. ආණ්ඩුවේම සමහරු එයට විරුද්ධ වුණා. පුදුමයට කාරණාව කැබිනට් එකට ගෙනල්ලා පළාත් සභාවලට ගෙනල්ලා පාර්ලිමේන්තුවේ තේරීම් කාරක සභාවක් පත්කරලා තිබියදී ඒ වගේම බොහෝ පළාත් සභාවල එම සංශෝධන සම්මත වී තිබියදී බස්නාහිරදී එම යෝජනා සංශෝධනය වීමයි. බස්නාහිර පළාත් සභාවට ඉදිරිපත් කරන විට \"පළාත් සභා ක‍්‍රමය ශක්තිමත් කර තවදුරටත් පවත්වාගෙන යාමට රජයට යෝජනා කර සිටින්නීය.\" කියලා තව යෝජනාවක් ඇතුළත් කළා. එය බස්නාහිර පළාත් සභාවේදී සම්මත කරගත්තා. පුදුමයට කරුණ පළාත් සභාවල ඉඩම් පොලිස් බලතල අහෝසි කරන්න කියලා මහ ඝෝෂාවක් කරපු ජ.නි.පෙ. පළාත් සභා මන්තී‍්‍රවරු පළාත් සභා ක‍්‍රමය ශක්තිමත් කරන්න ඡන්දය පාවිච්චි කළා. ජාතික හෙළ උරුමය ඡන්දය පාවිච්චි නොකර ඇඟ බේරා ගත්තා. මෙය මහා විපරීත තත්වයක්. මෙයට ප‍්‍රධාන සාධකය වුණේ ආණ්ඩුවට බලපෑම් කරන ඉන්දියාවේ භූමිකාවයි. ආණ්ඩුව ඉන්දියාවේ පදයට නටමින් ඉන්නවා. බැසිල් ඉන්දියාවට ගියා. කෙහෙළිය රඹුක්වැල්ල කිව්වේ පළාත් සභා ක‍්‍රමයේ සිදුකරන්නට යන වෙනස්කම් පිළිබඳව ඉන්දියාව දැනුවත් කරන්න යනවා කියලයි. නමුත් බැසිල් රාජපක්‍ෂ ගිහින් ඇවිත් කිව්වේ කියන දේවලූත් නොකියන දේවලූත් තියෙනවා කියලා. බිරිඳ සහ සැමියා අතර වුණු සාකච්ඡ එළියට නොකියන බවත්, සමහර ආරක්‍ෂා කළයුතු කරුණුත් තියෙන බවයි. එයින් හොඳටම පැහැදිළි වෙනවා ඉන්දියාව ලංකාවට බලපෑම් එල්ල කළ බව. තත්ත්වය සම්පූර්ණයෙන් වෙනස් වුණා. ඉන්දීය ආරක්‍ෂක උපදේශක ශිව ශංකර් මෙනන් ලංකාවට ඇවිත් ජනාධිපතිතුමා, විදේශ ඇමති සහ විපක්‍ෂය සමඟ සාකච්ඡ කරල ගියා. ඊට පසුදින පුවත්පත් සාකච්ඡාවේදී කෙහෙළිය කිව්වේ උතුරේ පළාත් සභාව 13ට අනුව ස්ථාපිත කරනවා කියලයි. මේ සිදුවීම් පෙළ විශ්ලේෂණය කළාම පැහැදිළි වෙන කරුණු කිහිපයක් තිබෙනවා. ශී‍්‍ර ලංකාවේ ආණ්ඩුව ඉන්දියාවේ බෙර පදයට නටනවා. ඉන්දියාව ගහන බෙර පදයේ තාලයට අනුව තමයි ලංකාවේ ආණ්ඩුව අඩිය තියන්නේ. දේශපාලන ආර්ථික තීන්දු තීරණ ගන්නේ ඉන්දියාවේ බෙර පදයට අනුවයි. මෙහෙ බෙරවායන්ගේ හඬ ආණ්ඩුව ගණන් ගන්නේ නැහැ. පාර්ලිමේන්තු තේරීම් කාරක සභාව පත්කරන කොට කිව්වේ සති දෙකක් ඇතුළත වාර්තාවක් ඉදිරිපත් කරනවා කියලා. නමුත් දැන් ආණ්ඩුව කියන්නේ එම වාර්තාව මාස හයකින් කල් දමා තිබෙන බවයි. ඒ කියන්නේ උතුරු පළාත් සභා ඡන්දයත් පොදු රාජ්‍ය මණ්ඩලීය සැසිවාරයත් පැවැත්වීමෙන් පසුව තමයි මෙම වාර්තාව ඉදිරිපත් කරන්නේ. පොදු රාජ්‍ය මණ්ඩලීය සැසිය ලංකාවේ තිබුණාම සභාපතිධුරය හිමිවන්නේ ලංකාවටයි. මහින්ද රාජපක්ෂ එම සභාපති තනතුර වෙනුවෙන් ලංකාවේ ජාතික ප‍්‍රශ්නය පරදුවට තබලයි තියෙන්නේ. මහින්ද රාජපක්‍ෂ පළමුවෙන්ම උතුරේ ඡන්දය සැප්තැම්බර්වල පවත්වනවා කිව්වේ ඉන්දියාවේ හින්දු පුවත්පතටයි. එය දෙවැනි අවස්ථාවේදී අවධාරණය කළේ ලංකාවේ පැවැත්වුණු පොදු රාජ්‍ය මණ්ඩලීය පාර්ලිමේන්තු මන්තී‍්‍රවරුන්ගේ සමුළුවේ ආරම්භක සැසියේ කථාව පවත්වමින්ය. එයින් පැහැදිළි වෙනවා විදෙස් රටවල බලපෑම් අනුව ලංකාවේ ආණ්ඩුව කටයුතු කරනවා කියලා. පාර්ලිමේන්තු තේරීම් කාරක සභා වාර්තාව පසෙකට දැමුවෙත් 13 අනුව උතුරේ ඡන්දය පවත්වන්නෙත් ඉන්දියාවේ සෘජු බලපෑම් නිසයි. මෙය ඉතා බරපතළ තත්වයක්. මේ දේවල් මෙසේ සිදුවෙද්දී ඉඩම් බලතල පොලිස් බලතල ඉවත් කරන්න කෑගහපු ඇමතිවරු නිරුපද්‍රිතව තවමත් ආණ්ඩුවේ එල්ලිලා ඉන්නවා. අපි අහනවා ඔවුන්ගෙන් රෙදි ඇඳගෙනද ඉන්නේ කියලා. ගරාවැටෙන ආණ්ඩුවට මුක්කු ගහන්න මේ උදවිය 13 සාකච්ඡා යොදා ගත්තා. කාලෙන් කාලෙට කෑකෝ ගහන්නේ ගරා වැටෙන ආණ්ඩුව අල්ලලා තියාගන්නයි. එහෙම ඝෝෂා කරපු උදවිය දැන් හොයාගන්නත් නැහැ. ටී.එන්.ඒ. එකත් පළාත් සභා නොතියයි කියලා බයෙන් හිටියා. දැන් මේ කෑ කෝ ගහපු උදවිය හාම් පුතාට ඕනෑ විදියට ඡන්දය ඉල්ලන්නත් සූදානමින් ඉන්නවා. ඔවුන්ගේ නාටකය ලංකාවේ ජාතික ප‍්‍රශ්නය විසඳීමේ අරමුණින් කරපු එකක් නොවෙයි. ජනතා විමුක්ති පෙරමුණේ ස්ථාවරයේ වෙනසක් නැහැ. මේ පළාත් සභා අහෝසි කළ යුතුයි. දෙමළ ජනතාවගේ සාධාරණ ප‍්‍රශ්නවලට කඩිනමින් විසඳුම් ලබාදිය යුතුයි. ඒ සඳහාත් ලංකාවේ ජාතික ප‍්‍රශ්නය විසඳීමටත් අදාල වෙන යෝජනා මාලාවක් “ජාතික ප‍්‍රශ්නය විසඳීම සඳහා ප‍්‍රවේශයක්“ යනුවෙන් වැඩපිළිවෙළක් ලබන 24 වැනිදා උදේ 10.00ට පදනම් ආයතනයේදී එළිදක්වනවා. උතුරු ප‍්‍රදේශයේ පවතින අර්ධ මිලිටරි පාලනයත් එම ජනතාවගේ සමාජ ආර්ථික ගැටලූ කඩිනමින් විසඳීමටත් ජාතික ප‍්‍රශ්නය විසඳීමට ප‍්‍රවේශයක් ලබාදීමටත් එම යෝජනා මාලාව ඉදිරිපත් කරන අතර එය ආණ්ඩුවේ අවධානයටත් රට තුළ සංවාදයටත් විවෘත කරනවා. ආණ්ඩුව ඒ පිළිබඳ අවධානය යොමුකළ යුතුයි. ඒ වගේම උතුර, වයඹ, මධ්‍යම පළාත් සභාවලට අප තරඟ වදිනවා. මෙම පළාත් සභා ක‍්‍රමය ජාතික ගැටලූවටත් ප‍්‍රාදේශීය සංවර්ධනයටත් ඉවහල් නොවන බව පළාත් සභා මැතිවරණ ප‍්‍රචාරක කටයුතුවලදී ජනතාව අතර මතයක් ගොඩනැගීමට අප බලාපොරොත්තු වෙනවා. පළාත් සභා නාම යෝජනා සකස් කිරීමට 4 දෙනෙකුගෙන් යුත් කමිටුවක් පත්කර තිබෙනවා. එයට විජිත හේරත්, ලාල් කාන්ත, සුනිල් හඳුන්නෙත්ති රාමලිංගම් චන්ද්‍රසේකර් යන අය ඇතුළත් වෙනවා. පළාත් සභා ක‍්‍රමයේ වැරදිත් ජනතාවගේ ප‍්‍රශ්න විසඳීමට එයට නොහැකි බවත් ජනතාව දැනුවත් කරනවා. මාධ්‍යවේදීන් අසන ලද ප‍්‍රශ්නවලට පිළිතුරු දෙමින්. පළාත් සභා ගේන්න එපා කියලා අපි සටනක් කළත් අපේ සටන නොතකා දැඩි මර්දනයක් හමුවේ, පුද්ගල ඝාතන හමුවේ 13 සංශෝධනය ආණ්ඩුක‍්‍රම ව්‍යවස්ථාවට ඇතුළත් කළා. එවකට ආණ්ඩුවේ සිටි සමහර ඇමතිවරු මෙයට විරුද්ධ වුණා. ගාමිණී ජයසූරිය ඉල්ලා අස්වුණා. දැන් අප කැමති වුණත් අකමැති වුණත් එය දැන් ආණ්ඩුක‍්‍රම ව්‍යවස්ථාවේ කොටසක්. දැන් කළයුත්තේ එම සංශෝධනය ආණ්ඩුක‍්‍රම ව්‍යවස්ථාවෙන් ඉවත් කිරීමයි. ඒ සඳහා ක‍්‍රමවේදයක් හදන්න ඕනෑ. පළාත් සභා මැතිවරණය ඇතුළේ එය අපි ජනතාවට ඒත්තු ගන්වනවා. අපි මෙම පළාත් සභා මැතිවරණයෙන් ඉවත් වෙලා හිටියොත් අපේ මතය ජනතාවට ගෙනියන්න බැරි වෙනවා. විධායක ජනාධිපති ක‍්‍රමයත් එහෙමයි. එයට විරුද්ධ වන පිරිස්ද ජනාධිපතිවරණයට ඉදිරිපත් වෙනවා. ඒවා අහෝසි කළ යුතුයි කියන මතය ජනතාව අතරට ගෙනයා යුතුයි කියන මතයත් ජනතාවගේ විරෝධයක් ගොඩනැගීමටත් එම මැතිවරණවලට ඉදිරිපත් විය යුතුයි. නැතිව උගුලකට අහුවීමක් නොවෙයි. රටවල් දෙකක් අතර ගිවිසුමක් ගහද්දී දෙරටම කොන්දේසි ආරක්‍ෂා කළ යුතුයි. දෙපාර්ශවයෙන් කොන්දේසි කඩලා තියෙනවා නම් ජාත්‍යන්තර නීති අනුව එම ගිවිසුම අහෝසි කළ හැකියි. අපි දන්න විදියට ඉන්දු ලංකා ගිවිසමේදී දෙපාර්ශවයම කොන්දේසි ඉටුකරලා නැහැ. එම නිසා මෙම ගිවිසුම අවසන් කරන්න පුළුවන්. නමුත් ගැටලූවක් තියෙනවා. ඉන්දියාව ඉන්නේ 13 ස්ථාපිත කළ යුතුයි කියන ස්ථාවරයේ. ආණ්ඩුවට තවමත් ස්ථාවරයක් නැහැ. ඒ නිසා ආණ්ඩුව කළ යුත්තේ ආණ්ඩුවේ ස්ථාවරය රටට කියන එකයි. ඉන් පසු පුළුවන් ඉන්දියාවත් එක්ක සාකච්ඡා කරන්න. ඉන්දියාව ලංකාවට අනතුරු ඇඟවීම්, බියවැද්දීම් කරනවා. කච්චතිව් දූපත ගැන කියලා ලංකාවේ බෙල්ලෙන් අල්ලා ගන්නවා. ඊට පස්සේ රේල් පාරවල් ටික හදන්න සාම්පූර් බලාගාරය ගොඩනගන්න ඖෂධ වෙළඳාමට ඉඩ ප‍්‍රස්ථාව තමන් යටතට ගන්නවා. අපේ රටේ ආර්ථික සම්පත් ටික කොල්ල කනවා. එ.ජා.ප.යත් වර්තමාන ආණ්ඩුවත් යටතේ මේ දේවල් සිදුවුණා. රටේ ස්වෛරීභාවය ගැන නිදහස ගැන කිව්වත් එය ඉන්දියාවට පාවා දීලා ඉවරයි. ඒ නිසා ඉන්දියාව අපට බලපෑම් කරනවා. මෙම පළාත් සභා මැතිවරණය සාධාරණ එකක් වේ යැයි අප හිතන්නේ නැහැ. පෙර මැතිවරණවලදී මෙන්ම මේ වෙනකොටත් ජනාධිපති, ඇමතිවරු, අමාත්‍යංශ මට්ටමින් බලතල යොදාගෙන මැතිවරණ කටයුතු ආරම්භ කරලා තියෙනවා. මැතිවරණය ප‍්‍රකාශයට පත්කළ වහාම උතුරේ උදයන් පුවත්පතේ මාධ්‍යවේදියෙකුට පහර දුන්නා. පොලීසිය සම්පූර්ණයෙන් දේශපාලඥයින් යටතට අරගෙන තිබෙනවා. එනිසා මෙම මැතිවරණය සාධාරණ මැතිවරණයක් වන්නේ නැහැ. ජාත්‍යන්තර නිරීක්‍ෂකයින් ආවා කියලා මේ තත්වය වෙනස්වන්නේ නැහැ. රටක හමුදාව බැරැක්කවලට වෙලා ඉන්නවා කියන එක ප‍්‍රායෝගික තත්වයක් නොවෙයි. නමුත් අප කියන්නේ උතුරු පළාතේ සිවිල් කටයුතුවලට හමුදාවේ මැදිහත් වීම ගැනයි. එහි පවතින අර්ධ මිලිටරි පාලනය ඉවත් කළ යුතුයි. නැතිව අප කියන්නේ හමුදාව බැරැක්කවලට වෙලා ඉන්න කියන එක නෙවෙයි. ජනතා විමුක්ති පෙරමුණ කවදත් ජාතිවාදයට එරෙහිව ජාතික සමගිය වෙනුවෙන් කටයුතු කරන පක්‍ෂයක්. විශේෂයෙන් උතුරු පළාත් ඡන්දය අප යොදා ගන්නේ ජාතික සමගිය ගොඩනැගීම සඳහායි. වෙනත් උදවිය අප ගැන විවිධ අර්ථකතන ලබාදෙන්න පුළුවන්. නමුත් අපි ජාතිවාදයට එරෙහිව උතුරේත් දකුණේත් සිදුවන දේවල්වට එරෙහිව අරගල කරන පක්‍ෂයක්.", "URL": "https://sinhala.adaderana.lk/news.php?nid=35800", "Category": null, "Parent URL": null}