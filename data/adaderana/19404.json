{"Source": "Adaderana", "Timestamp": "October 17, 2011 10:05 am", "Headline": "බදුල්ල -පස්සර පාරේ නායයාමේ අවදානමක්", "News Content": "පවතින අධික වර්ෂාපතනය හේතුවෙන් බදුල්ල, පස්සර මාර්ගයේ දෙකේ කණුව ප්‍රදේශය නායයාම් අවදානම යළි සක්‍රීය වී ඇතැයි බදුල්ල ප්‍රාදේශීය ලේකම් ගාමිණි ජෝපියස් මහතා පවසයි. අදාළ ප්‍රදේශයේ ප්‍රධාන මාර්ගයට පස් කඳු කඩා වැටෙන අවස්ථාවල දී ඒවා ඉවත් කිරීම සඳහා බැකෝ යන්ත්‍ර ද සූදානම් කර ඇති බව ඔහු පෙන්වා දෙයි. පවතින අවදානම් සහිත තත්ත්වයත් සමඟ පවුල් 15 ට ප්‍රදේශයෙන් ඉවත් වන ලෙස දැනුම් දී ඇති බව ද ප්‍රාදේශීය ලේකම්වරයා පැවසුවේය. එහෙත් ඔවුන් මෙතෙක් ඉවත් වී නොමැති බැවින් නායයාම් සම්බන්ධයෙන් අවධානයෙන් සිටින ලෙස උපදෙස් දී ඇති බව ඔහු ප්‍රකාශ කළේය. මේ අතර පස්සර මාර්ගයේ දෙකේ කණුව ප්‍රදේශයෙන් ගමන් ගන්නා විට විමසිලිමත් වන ලෙස බදුල්ල ප්‍රාදේශීය ලේකම්වරයා රියදුරන්ගෙන් ඉල්ලීමක් කරයි.", "URL": "https://sinhala.adaderana.lk/news.php?nid=19404", "Category": null, "Parent URL": null}