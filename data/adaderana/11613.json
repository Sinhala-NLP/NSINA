{"Source": "Adaderana", "Timestamp": "October 20, 2010 08:34 am", "Headline": "චීන වරායේ පොලිස් නිලධාරීන්ට ගුටි සංග්‍රහයක්", "News Content": "ත්‍රිකුණාමලය , චීන වරාය පොලිසියේ නිලධාරීන් පිරිසකට කිසියම් පිරිසක් පහර දී තිබේ. මෙම පහර දීමෙන් පොලිස් නිලධාරීන් තිදෙනෙකු තුවාල ලබා ත්‍රිකුණාමල රෝහලට ඇතුළත් කර ඇති බව චීන වරාය පොලිසිය සඳහන් කරයි. ත්‍රිකුණාමලය ධීවර ගම්මානය ප්‍රදේශයේ මත්ද්‍රව්‍ය වැටලීමක් සඳහා ගිය පොලිස් කණ්ඩායමක් මෙම පහර දීමට ලක්ව ඇති බව කියැවේ. ඊයේ රාත්‍රී 7.00 ට පමණ මෙම වැටලීම සඳහා ගිය පොලිස් නිලධාරීන් පසුපසින් පැමිණි පිරිසක් විසින් ඔවුන්ට පොලු වලින් පහර දී ඇති බව පොලිසිය පවසයි. අද දෙරණ කළ විමසීමක දී ත්‍රිකුණාමල රෝහලේ ප්‍රකාශකයෙකු කියා සිටියේ පහර කෑමට ලක් වූ පොලිස් නිලධාරීන්ගේ තත්ත්වය බරපතල නොවන බවයි.", "URL": "https://sinhala.adaderana.lk/news.php?nid=11613", "Category": null, "Parent URL": null}