{"Source": "Adaderana", "Timestamp": "January 24, 2018 03:44 pm", "Headline": "2018 ලෝක පාපන්දු ශුරතා කුසලානය ලංකාවට රැගෙන එයි ", "News Content": "2018 ලෝක පාපන්දු ශුරතා තරඟාවලියේ කුසලානය ජනාධිපති මෛත්‍රීපාල සිරිසේන මහතා වෙත පිළිගන්වා තිබේ. ලබන ජුනි මාසයේ රුසියාවේ මොස්කව් නුවර පැවැත්වෙන ලෝක පාපන්දු ශූරතාවලියේ කුසලානය ඊයේ විශේෂ ගුවන් යානයකින් මෙරටට රැගෙන එනු ලැබීය. එම කුසලානය ලොව පුරා රටවල් 54ක මහජන ප්‍රදර්ශනය සඳහා රැගෙන යන චාරිකාවේ ප්‍රථම ගමනාන්තය ලෙස කුසලානය මෙරටට රැගෙන ඒම විශේෂත්වයක් වන අතර මෙලෙස පාපන්දු ලෝක ශූරතාවක කුසලානයක් ශ්‍රී ලංකාවට රැගෙනවිත් ඇත්තේ ඉතිහාසයේ පළමුවරට විම ද විශේෂත්වයක් වෙයි. පාපන්දු ලෝක කුසලානය මෙරට පාපන්දු ක්‍රීඩා ලෝලීන්ට සියැසින් දැකබලා ගැනීමේ අවස්ථාව උදාකරමින් අද දිනයේ එය බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ ප්‍රදර්ශනය කෙරෙන බව ජනාධිපති මාධ්‍ය අංශය සඳහන් කළේය. අද පෙරවරුවේ කුසලානය ජනාධිපතිවරයා වෙත පිළිගැන්වීමේ අවස්ථාවට ක්‍රීඩා අමාත්‍ය දයාසිරි ජයසේකර මහතා, ශ්‍රී ලංකා පාපන්දු සම්මේලනයේ නියෝජිතයින් මෙන්ම 1998 වසරේ පාපන්දු ලෝක කුසලානය දිනූ ප්‍රංශ පාපන්දු කණ්ඩායමේ සාමාජිකයින් ද සහභාගී වී තිබේ.", "URL": "https://sinhala.adaderana.lk/news.php?nid=83454", "Category": null, "Parent URL": null}