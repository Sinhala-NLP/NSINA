{"Source": "Adaderana", "Timestamp": "August 8, 2011 09:22 am", "Headline": "අමෙරිකානු ගුවන් යානා ඇතුළු වීම ගැන සෙවීමට තානාපති කාර්යාලවල සහය", "News Content": "මෙරට ගුවන් ගමන් පාලන කලාපයට අමෙරිකානු ගුවන් යානා ඇතුළු වීමේ සිද්ධිය සම්බන්ධයෙන් පැවැත්වෙන පරීක්ෂණවල දී තානාපති කාර්යාල හරහා තොරතුරු ලබා ගැනීමට කටයුතු කරන බව විදේශ කටයුතු අමාත්‍යාංශය පවසයි. අදාළ පරීක්ෂණ කටයුතු ආරක්ෂක අමාත්‍යාංශයේ මූලිකත්වයෙන් සිදු කෙරෙනු ඇති බව විදේශ කටයුතු නියෝජ්‍ය අමාත්‍ය නියෝමාල් පෙරේරා මහතා සඳහන් කළේය. එහි දී අමෙරිකානු තානාපති කාර්යාලය හරහා තොරතුරු ලබා ගැනීමේ දී විදේශ කටයුතු අමාත්‍යාංශය ඊට සහයෝගය ලබ‍ දෙන බව අමාත්‍යවරයා ප්‍රකාශ කළේය. පසුගිය දා මෙරට ගුවන් සීමාවට අමෙරිකානු නාවික හමුදාවට අයත් ගුවන් යානා කිහිපයක් පැමිණ තිබූ බව ගුවන් හමුදා මාධ්‍ය ප්‍රකාශක ගෲප් කපිතාන් ඇන්ඩි විජේසූරිය මහතා ඊයේ(07) තහවුරු කළේය. එම ගුවන් යානාවලට පිටත්ව යන ලෙසට දැනුම් දීමෙන් අනතුරුව එම ගුවන් යානා මෙරට ගුවන් සීමාවෙන් පිටත්ව ගිය බව එහි දී ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17921", "Category": null, "Parent URL": null}