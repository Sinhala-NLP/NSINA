{"Source": "Adaderana", "Timestamp": "April 1, 2014 10:08 am", "Headline": "ලංකාවට එරෙහි ජිනීවා යෝජනාවේ වරදක් නෑ", "News Content": "එක්සත් ජාතීන්ගේ මානව හිමිකම් කවුන්සිල සැසිවාරයේ දී ශ්‍රී ලංකාව සම්බන්ධයෙන් ගෙන ආ යෝජනාව නිවැරදි තීරණයක් බව බ්‍රිතාන්‍ය රජය පවසයි. බ්‍රිතාන්‍ය විදේශ කටයුතු ලේකම් විලියම් හේග් එරට පාර්ලිමේන්තුවට ලිඛිත වාර්තාවක් ඉදිරිපත් කරමින් මේ බව පවසා ඇත. බ්‍රිතාන්‍ය ඇතුළු රටවල් පහක අනුග්‍රහය යටතේ මාර්තු මස 27 වන දින එක්සත් ජාතීන්ගේ මානව හිමිකම් කවුන්සිලයට ශ්‍රී ලංකාව සම්බන්ධයෙන් ගෙන ආ යෝජනාව පිළිබඳව එරට පාර්ලිමේන්තුව දැනුවත් කිරීම සඳහා මෙම වාර්තාව ඉදිරිපත් කර ඇති බව සඳහන්ය. යුද්ධය පැවති කාලසීමාව තුළ ශ්‍රී ලංකාවේ සිදුවු බව කියන මානව හිමිකම් උල්ලංඝණයවීමේ සිදුවීම් සම්බන්ධයෙන් ජාත්‍යන්තර පරීක්ෂණයක් පැවැත්විය යුතු බවට අදාළ යෝජනාවේ සඳහන් විය. එම යෝජනාව මානව හිමිකම් කවුන්සිලය තුළ සම්මත කරගැනීම මගින් ශ්‍රී ලංකා රජයට වැදගත් සහ ශක්තිමත් පණිවිඩයක් ලබාදීමට හැකියාව ලැබුණු බව බ්‍රිතාන්‍ය විදේශ ලේකම්වරයා පෙන්වාදෙයි. මෙම යෝජනාව ක්‍රියාත්මක කිරීම සඳහා ශ්‍රී ලංකා රජය සමග සහයෝගීව කටයුතු කිරීමට බලාපොරොත්තු වන බව ද බ්‍රිතාන්‍ය විදේශ ලේකම්වරයා අදාළ වාර්තාව මගින් දැනුම් දී ඇත.", "URL": "https://sinhala.adaderana.lk/news.php?nid=42217", "Category": null, "Parent URL": null}