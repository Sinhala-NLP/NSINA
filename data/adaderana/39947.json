{"Source": "Adaderana", "Timestamp": "December 30, 2013 07:23 am", "Headline": " පිල්ලේගේ වාර්තාව පිල්ලියක් වෙයිද?", "News Content": "මානව හිමිකම් කොමසාරිස් නවනීදන් පිල්ලේ මහත්මියගේ ශ්‍රී ලංකාව පිළිබඳ වාර්තාව ලබන වසරේ මාර්තු මස 26 වන දින ඉදිරිපත් කිරීමට නියමිත බව විදෙස් මාධ්‍ය වාර්තා කරයි. එක්සත් ජාතීන්ගේ මානව හිමිකම් කවුන්සිලයේ 25 වන සැසිවාරය මාර්තු මස 03 වන දින ආරම්භ වීමට නියමිතය. එය මාර්තු මස 28 වන දින දක්වා පැවැත්වීමට නියමිතව ඇති බව සඳහන්ය. නවනීදන් පිල්ලේ මහත්මිය ශ්‍රී ලංකාව සම්බන්ධයෙන් අදාළ වාර්තාව ඉදිරිපත් කිරීමෙන් අනතුරුව මෙම වාර්තාවට අදාළව කරුණු සාකච්ඡා කිරීමට නියමිතය. අදාළ කරුණු සාකච්ඡා කිරීම සඳහා ශ්‍රී ලංකා රජයද මේ වන විටත් සූදානමින් පසුවන බව කියැවෙයි. පසුගිය සැප්තැම්බර් මාසයේ පැවති ජීනිවාහි පැවති මානව හිමිකම් මණ්ඩල සැසියේදි මානව හිමිකම් කොමසාරිස් නවනීදන් පිල්ලේ මහත්මිය ශ්‍රී ලංකාව පිළිබඳව වාචික ප්‍රකාශයක් ඉදිරිපත් කළාය. කෙසේ වෙතත් 2014 වර්ෂයේ මාර්තු මාසය වන විට ශ්‍රී ලංකාව මානව හිමිකම් සම්බන්ධයෙන් ප්‍රගතියක් පෙන්නුම් කළ යුතු බව කොමසාරිස්වරිය එහිදි සඳහන් කළාය.", "URL": "https://sinhala.adaderana.lk/news.php?nid=39947", "Category": null, "Parent URL": null}