{"Source": "Adaderana", "Timestamp": "June 19, 2019 06:10 pm", "Headline": "චිත්‍රපට බෙදාහැරීම සංස්ථාව යටතට පවරා ගැනීමේ තීරණය අත්හිටුවා ස්ථීර අතුරු තහනම් නියෝගයක් කිරිම කොළඹ දිසා අධිකරණය ප්‍රතික්ෂේප කරයි", "News Content": "පෞද්ගලික සමාගම් හතරක් විසින් සිදුකළ චිත්‍රපට බෙදාහැරීමේ ක්‍රියාවලිය ජාතික චිත්‍රපට සංස්ථාව යටතට පවරා ගැනීමට එම විෂය භාර අමාත්‍යවරයා ගත් තීරණයක් ක්‍රියාත්මක කිරීම වළක්වාලමින් ස්ථීර අතුරු තහනම් නියෝගයක් නිකුත් කිරීම කොළඹ දිසා අධිකරණය විසින් ගාස්තුවට යටත්ව ප්‍රතික්ෂේප කළේය. එම ඉල්ලීම ප්‍රතික්ෂේප කරමින් කොළඹ දිසා විනිසුරු අමාලි රණවීර මහත්මිය ප්‍රකාශ කර සිටියේ විෂය භාර අමාත්‍යවරයාගේ තීරණය නීත්‍යානුකූල හා අවසානාත්මක තීරණයක් බවට තම අධිකරණයට පෙනී යන හෙයින් මෙම ස්ථීර අතුරු තහනම් නියෝගය නිකුත් කිරීම ගාස්තුවට යටත්ව ප්‍රතික්ෂේප කරන බවයි. චිත්‍රපට බෙදාහැරීමේ කටයුතුවල නිරතව සිටින ඊ.ඒ.පී.විත්‍රපට සමාගම, සිනමා එන්ටර්ටේන්මන්ට් සමාගම, ලංකා ෆිල්ම් ඩිස්ට්‍රිබියුටර්ස් සමාගම සහ මූවී ප්‍රඩක්ෂන් සමාගම යනාදී සමාගම් විසින් ගොනුකළ නඩුව සලකා බැලූ කොළඹ දිසා ඉකුත් වසරේ ජුනි මාසයේදී විෂය භාර අමාත්‍යවරයා විසින් ගනු ලැබූ මෙම තීරණය ක්‍රියාත්මක කිරීම වළක්වාලමින් වාරණ නියෝග නිකුත් කර තිබුණි. අදාළ පෞද්ගලික සමාගම් එම නඩුව මගින් සඳහන් කර තිබුණේ චිත්‍රපට බෙදාහැරීමේ ක්‍රියාවලිය තමන් විසින් දීර්ඝ කාලයක් සිදුකළ බවත් එය ජාතික චිත්‍රපට සංස්ථාව යටතට පවරා ගැනීම තුළින් තම සමාගම්වලට මෙන්ම චිත්‍රපට කර්මාන්තයට ද දැඩි හානියක් සිදුවන බවයි. එම නිසා චිත්‍රපට බෙදාහැරීමේ ක්‍රියාවලිය චිත්‍රපට සංස්ථාව යටතට පවරා ගැනීමට විෂය භාර අමාත්‍යවරයා ගෙන ඇති තීරණය ක්‍රියාත්මක කිරීම වළක්වාලමින් ස්ථීර අතුරු තහනම් නියෝගයක් නිකුත් කරන ලෙස එම සමාගම් අධිකරණය වෙතින් ඉල්ලා තිබුණේය. එහෙත් එම ස්ථීර අතුරුතහනම් නියෝගය නිකුත් කිරීම කොළඹ දිසාඅධිකරණය විසින් ප්‍රතික්ෂේප කළේය.", "URL": "https://sinhala.adaderana.lk/news.php?nid=112357", "Category": null, "Parent URL": null}