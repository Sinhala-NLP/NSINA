{"Source": "Adaderana", "Timestamp": "September 14, 2019 03:34 pm", "Headline": "ඉන්ධන පිරවුම්හලකින් මුදල් සොරකම් කළ තිදෙනෙක් අත්අඩංගුවට", "News Content": "ඉන්ධන පිරවුම්හලකින් මුදල් සොරකම් කිරීමේ සිද්ධියක් සම්බන්ධයෙන් පුද්ගලයින් තිදෙනෙකු නිට්ටඹුව ප්‍රදේශයේදී අත්අඩංගුවට ගෙන ඇත. පෑලියගොඩ දිසා අපරාධ කොට්ඨාශය විසින් සිදු කළ වැටලීමකදී මෙරට නිෂ්පාදිත ගල්කටස් වර්ගයේ ගිනි අවියක් සමඟ ඔවුන් අත්අඩංගුවට ගෙන ඇති බව වාර්තා වෙයි. සැකකරුවන් පසුගිය අප්‍රේල් මස 28 වනදා නිට්ටඹුව හොරගොල්ල ප්‍රදේශයේ ඉන්ධන පිරවුම්හලක මුදල් තැන්පත් කර තිබු කාමරයේ දොර කඩා රාත්‍රී කාලයේ ඇතුළු වී අදාළ සොරකම සිදුකර ඇත. එහිදී රුපියල් හාරලක්ෂ පනස්දහසක මුදලක් ඔවුන් විසින් සොරකම් කර ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. සැකකරුවන් සොරකම සිදුකිරීම සඳහා යොදාගත් යකඩ පට්ටමක්, කළු පැහැති ජැකට්ටුවක්, අත් ආවරණ සහ සොරකම් කරන ලද මුදලින් ලබා ගත් විදුලි කේතලයක් හා විදුලි පන්දමක් පොලිසිය විසින් සොයාගෙන ඇත. සැකකරුවන් වැඩිදුර විමර්ශන සඳහා නිට්ටඹුව පොලිසිය වෙත භාරදීමට නියමිත බවයි පොලිස් මාධ්‍ය ප්‍රකාශක කාර්යාලය පැවසීය.", "URL": "https://sinhala.adaderana.lk/news.php?nid=119096", "Category": null, "Parent URL": null}