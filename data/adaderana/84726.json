{"Source": "Adaderana", "Timestamp": "February 23, 2018 12:56 pm", "Headline": "සිඟිත්තාගේ ජීවිතය බේරගන්න ඉතිරි වෙලා තියෙන්නේ තව මාසයයි ", "News Content": "අක්මාව අකර්මන්‍ය වීම හේතුවෙන් ජීවිතයක් මරණයත් අතර සටනක නිරත වන එකම පවුලේ කුඩා දරුවන් දෙදෙනෙකු පිළිබඳව අද දෙරණ ඔස්සේ අප පසුගියදා අනාවරණ කළේය. එම ප්‍රවෘත්තිය විකාශය වීමෙන් අනතුරුව මේ වන විට යහපත් ප්‍රතිචාර අප වෙත ලැබෙමින් පවතින අතර ඔබට තවදුරටත් ඒ සද්කාරයට දායක වීමට අවස්ථාව හිමිව තිබේ. නවගත්තේගම මහ අන්දරවැව ප්‍රදේශයේ පදිංචි 5 හැවිරිදි ජිනුලි ජින්තරා සහ ඇයගේ 3 හැවිරිදි සහෝදරයා වන චාමික හර්ෂණ මේ වන විටත් අක්මාව අකර්මන්‍ය වීමේ රෝගයෙන් පීඩා විඳියි. මොවුන් ජීවත් කරවීමට නම් අක්මා බද්ධ කිරීමක් සිදු කළ යුතු බවට වෛද්‍යවරුන් නිර්දේශ කළද ආබාධිත රණවිරුවෙක් වන මොවුන්ගේ පියාට හෝ මවට ඒ සඳහා වත්කමක් නොමැත. ඒ නිසා ඔවුන්ගේ කතාව අප අද දෙරණ ඔස්සේ ඉකුත් ජනවාරි 12වනදා රටට අනාවරණ කළ අතර එය දුටු පරිත්‍යාගශීලි ජනතාව මේ දක්වා චාමිකගේ ශල්‍යකර්මය වෙනුවෙන් ලබා දි ඇති දායකත්වය රුපියල් ලක්ෂ 30ක්. එමෙන්ම ඔස්ට්‍රේලියාවේ වෙසෙන ශ්‍රී ලාංකික ප්‍රජාවගෙන් සැදුම්ලත් ශාන්ති පදනමද මේ වන විට රුපියල් ලක්ෂ 25ක මුදලක් පුංචි චාමික වෙනුවෙන් පිරිනැමීමට සූදානමින් සිටියි. තවද රුපියල් ලක්ෂ 5ක මුදලක් ජනාධිපති අරමුදලෙන් ලබා ගැනීමට හැකිවනු ඇතැයි ඔවුන් බලාපොරොත්තු වේ. කෙසේවෙතත් ඉන්දියාවේ රෝහලක සිදු කිරීමට නියමිත චාමිකගේ ශල්‍යකර්මය සඳහා රුපියල් ලක්ෂ සියයක මුදලක් අවශ්‍ය බව වාර්තා වේ. වෛද්‍යවරුන් පවසන අයුරින් මේ පුංචි චාමිකට අක්මාවක් බද්ධ කිරීම සඳහා තවත් ඉතිරිව ඇත්තේ මාසයක කාලයක් පමණි.", "URL": "https://sinhala.adaderana.lk/news.php?nid=84726", "Category": null, "Parent URL": null}