{"Source": "Adaderana", "Timestamp": "May 23, 2018 06:51 am", "Headline": "දිවයිනට බලපා ඇති ආපදා තත්ත්වය තවදුරටත්", "News Content": "දිවයිනට බලපා ඇති ආපදා තත්ත්වය තවදුරටත් පවතින බව ආපදා කළමනාකරණ මධ්‍යස්ථානය පවසයි. එම මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා පවසන්නේ 68,000කට අධික පිරිසක් ආපදා තත්ත්වය හේතුවෙන් පීඩාවට පත්ව ඇති බවයි. අද(23) අලුයම උඩවල ජලාශයේ වාන් දොරටු තුනක් ද විවෘත කර ඇති බව ආපදා කළමනාකරණ මධ්‍යස්ථානය සඳහන් කරයි. ඇතැම් ප්‍රදේශවල ගංවතුර තත්ත්වය තවදුරටත් පවතින බව ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා පැවසීය. මේ අතර අද දිනය තුළද දිවයිනේ බොහෝ ප්‍රදේශවලට වැසි සහිත කාලගුණ තත්ත්වයක් බලාපොරොත්තු විය හැකි බව කාලගුණ විද්‍යා දෙපාර්තමේන්තුවේ කාර්යය නියුතු කාලගුණ විද්‍යාඥ උදේනී විරසිංහ මහත්මිය සඳහන් කළේය.", "URL": "https://sinhala.adaderana.lk/news.php?nid=89641", "Category": null, "Parent URL": null}