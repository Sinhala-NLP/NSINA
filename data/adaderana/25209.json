{"Source": "Adaderana", "Timestamp": "June 21, 2012 02:51 pm", "Headline": " කෝටිපති ව්‍යාපාරිකයා ඝාතනය කළ මන්ත්‍රී ඇතුළු 4 ක් යළිත් රිමාන්ඩ්", "News Content": "ආණමඩුව සෙට්ටිකුලම පදිංචිව සිටි කෝටිපති ව්‍යාපාරික ස්ටැන්ලි ජෝශප් මහතාගේ ඝාතනය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටින බස්නාහිර පළාත් එ.ජ.නි.ස මන්ත්‍රී තුෂාර පෙරේරා ඇතුළු සැකකරුවන් සිව්දෙනා ලබන මස 05 වන දින දක්වා යළි රක්ෂිත බන්ධනාගාර ගත කරන ලෙස අධිකරණය විසින් නියෝග කර තිබේ. අදාළ නඩුව අද(21) කැඳවූ අවස්ථාවේදී සැකකාර මන්ත්‍රීවරයා,සක්‍රීය යුද හමුදා සේවයේ යෙදී සිටි සෙබළුන් දෙදෙනකු සහ යුද හමුදාවෙන් පළාගිය සෙබළෙකු ඇතුළු සිව්දෙනකු මෙසේ රක්ෂිත බන්ධනාගාර ගත කරන ලෙස නියෝග කරන ලද්දේ ආණමඩුව දිසා විනිසුරු හේෂාන්තද මෙල් මහතා විසිනි. 2010 වසරේ දෙසැම්බර් මස 10 වන දින ආණමඩුව-සෙට්ට්කුලම පිහිටි තම නිවසේදී කෝටිපති ව්‍යාපාරික ස්ටැන්ලි ජෝශප් මහතා ඝාතනයට ලක්විය. ඝාතකයින් යුද හමුදා ඇඳුමට සමාන ඇඳුමින් සැරසී සිටි බවත්,ඝාතනය සඳහා ටී.56 වර්ගයේ ගිනි අවියක් භාවිතා කර ඇති බවත් මූලික විමර්ශනවලදී අනාවරණය විය. මේ අතර මෙම ඝාතනය පිළිබඳ පරීක්ෂණ ආරම්භ කළ රහස් පොලීසිය යුද හමුදාවේ සක්‍රීය සේවයේ යෙදී සිටි සෙබළුන් දෙදෙනකු අත්අඩංගුවට ගෙන ප්‍රශ්න කරද්දී තමන් එම ඝාතනය සිදුකළ බවත්,ඒ සඳහා ලක්ෂ 10 ක කොන්ත්‍රාත්තුවක් ලබාදුන්නේ බස්නාහිර පළාත් සභා මන්ත්‍රී තුෂාර පෙරේරා විසින් බවත් හෙළිදරව් කරන ලදී. ඒ අනුව සැකකාර මන්ත්‍රීවරයාද,එම ඝාතන කොන්ත්‍රාත්තුවේ සම්බන්ධීකාරකයා ලෙස ක්‍රියා කළ යුද හමුදාවෙන් පළා ආ සෙබළාද පසුව අත්අඩංගුවට පත්විය. සැකකාර පළාත් සභා මන්ත්‍රීවරයා ඇප මත මුදාහරින ලෙස ඔහුගේ නිතිඥවරයා අද දින අධිකරණයෙන් ඉල්ලා ඇතත් දිසා විනිසුරුවරයා විසින් එය ප්‍රතික්ෂේප කරන ලදී.", "URL": "https://sinhala.adaderana.lk/news.php?nid=25209", "Category": null, "Parent URL": null}