{"Source": "Adaderana", "Timestamp": "November 9, 2012 09:51 am", "Headline": "  අය වැය දෙවන වර කියවීම අද සිට ඇ‍රඹෙයි", "News Content": "2013 වසර සඳහා ඉදිරිපත් කළ අය වැය හෙවත් විසර්ජන පනත් කෙටුම්පත විවාදයට ‍ගැනීම සඳහා පාර්ලිමේන්තුව අද (09) පෙරවරු 9.30 රැස්වෙයි. ඒ අනුව 2013 විසර්ජන පනත් කෙටුම්පතට අදාළව පළමු දින විවාදය අද සිදු කෙරෙනු ඇත. දෙවන වර කියවීමේ විවාදය අද සිට දින 7 ක් සිදු කිරීමට නියමිත අතර දෙවන වර කියවීමේ ඡන්ද විමසීම ලබන 17 වන දින පස්වරුවේ පැවැත්වීමට නියමිතය. අයවැය තුන්වන වර කියවීමේ කාරක සභා අවස්ථා විවාදය නොවැම්බර් මස 19 වන දින සිට දෙසැම්බර් මස 8 වන දක්වා දින 16 ක් පැවැත්වෙන අතර දෙසැම්බර් මස 8 වන දින අවසන් ඡන්ද විමසීම සිදුකෙරෙනු ඇත. අද දිනයේ අපරාධ නඩු විධාන සංග්‍රහය (විශේෂ විධිවිධාන) පනත් කෙටුම්පත දෙවන වර කියවීමට ද නියමිතය. අයවැය විවාදය මේ සතියේ දී සෙනසුරාදා සහ ඉරිදා දිනවලදී ද පැවැත්වේ.‍ ලබන 30 වන දින දක්වා විවාදය පැවැත්වීමට නියමිතය. 2013 වසර සඳහා වූ අයවැය ලේඛනය මුදල් අමාත්‍යවරයා ලෙස ජනාධිපති මහින්ද රාජපක්ෂ මහතා විසින් ඊයේ (08) පාර්ලිමේන්තුවට ඉදිරිපත් කරන ලදී.", "URL": "https://sinhala.adaderana.lk/news.php?nid=29039", "Category": null, "Parent URL": null}