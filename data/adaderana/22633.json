{"Source": "Adaderana", "Timestamp": "March 6, 2012 11:49 pm", "Headline": " ජනාධිපතිවරයාට එරෙහි කුමන්ත්‍රණය හෙළි කළ යුතුයි", "News Content": "ජනාධිපතිවරයා විදුලි පුටුවට ගෙනයාමට ‍හෝ ඔහුට එරෙහිව යුද අපරාධ චෝදනා ගොනුකිරීමට කුමන්ත්‍රණයක් ඇත්නම් එය හෙළිකරන ලෙස තමන් ආණ්ඩුවට අභියෝග කරන බව ජනතා විමුක්ති පෙරමුණ පවසයි. ජනාධිපතිවරයා විසින්ම පත්කරන ලද උගත් පාඩම් කොමිසමේ හෝ මීට පෙරාතුව එක්සත් ජාතීන්ගේ මහ ලේකම්වරයා විසින් පත්කරන ලද දරුස්මාන් කමිටුවාර්තාවේ හෝ එවැනි යෝජනාවක් ඇතුළත්ව නොතිබුණු බව ජ.වි.පෙ ප්‍රධාන ලේකම් ටිල්වින් සිල්වා මහතා සඳහන් කරයි. එසේ වුවද ආණ්ඩුව නැති ප්‍රශ්න මවාපාමින් සැබෑ ජනතා ප්‍රශ්න යටගසමින් සිටින බව ඔහු කියා සිටියේ අද කොළඹ මහජන පුස්තකාලයේ පැවති ප්‍රසිද්ධ සම්මන්ත්‍රණයකට සහභාගී වෙමිනි. ජනාධිපතිවරයා ප්‍රමුඛ ආණ්ඩුව විසින් ජනතාව ගොනාට අන්දමින් ජිනීවා කුමන්ත්‍රණයක් බව පවසා ජනතාව පාරට බස්සන විට ආණ්ඩුවේ නියෝජිතයා ලෙස ජිනීවා සමුළුවට සහභාගී වූ මහින්ද සමරසිංහ අමාත්‍යවරයා උගත් පාඩම් කොමිසමේ යෝජනා දැනටමත් ක්‍රියාත්මක කරන බවට එක්සත් ජාතීන්ට සහතික දෙමින් සිටින බව හෙ‍තෙම අවධාරණය කළේය.", "URL": "https://sinhala.adaderana.lk/news.php?nid=22633", "Category": null, "Parent URL": null}