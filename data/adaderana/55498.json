{"Source": "Adaderana", "Timestamp": "December 3, 2015 05:14 pm", "Headline": "දඹදිව වන්දනාකරුවන් අතරමං කළ නඩේගුරාට වැඩ වරදී!", "News Content": "ශ්‍රී ලාංකික වන්දනාකරුවන් පිරිසක් දඹදිව වන්දනාවේ රැගෙන ගොස් අතරමං කිරීමේ සිද්ධියට සම්බන්ධ සංවිධායකවරයාට එරෙහිව නීතිමය පියවර ගන්නා ලෙස බුද්ධශාසන අමාත්‍යංශය පොලිස්පතිවරයාට දැනුම් දී තිබේ.අමාත්‍යංශ ලේකම් වසන්ත ඒකනායක මහතා සඳහන් කළේ අදාළ පුද්ගලයා චෙන්නායි සිට පැමිණි වහාම ගුවන්තොටුපළේදීම ඔහු සම්බන්ධයෙන් නීතිමය පියවර ගන්නා ලෙස දැනුම් දී ඇති බවයි.ගල්ගමුව, අඹන්පොල, මහනුවර ආදී ප්‍රදේශ කිහිපයක වන්දනාකරුවන් 108 දෙනෙකු ඔහු විසින් දඹදිව වන්දනාවේ රැගෙන ගොස් ඇති අතර මුදල් ප්‍රමාණවත් නොවීම හේතුවෙන් බුද්ධගයාවේ අතරමංවී සිටියදී මුදාගනු ලැබුවේය.ඉන්දියාවේ නවදිල්ල නුවර පිහිටි ශ්‍රී ලංකා මහකොමසාරිස් කාර්යාලයේ මැදිහත්වීමෙන් ඔවුන් යළි මෙරටට රැගෙන ඒම සඳහා මේ වන විට කටයුතු යොදා තිබේ.කෙසේවෙතත් අදාළ වන්දනා සංවිධායකවරයා බුද්ධශාසන අමාත්‍යංශයේ ලියාපදිංචි වී නොමැති බව සඳහන් කළ වසන්ත ඒකනායක මහතා ඔහු එතරම් පිරිසක් රැගෙන යාමට තරම් පළපුරුදු සංවිධායකවරයෙකු නොවන බවද ප්‍රකාශ කළේය.මෙවැනි වන්දනා ගමන් පිළිබඳ පුවත්පත් දැන්වීම් මගින් ඉදිරියේදී ජනතාව දැනුවත් කිරීමට පියවර ගන්නා බව අමාත්‍යංශ ලේකම්වරයා පැවසුවේය.", "URL": "https://sinhala.adaderana.lk/news.php?nid=55498", "Category": null, "Parent URL": null}