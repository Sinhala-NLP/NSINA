{"Source": "Adaderana", "Timestamp": "June 24, 2013 12:19 pm", "Headline": "සමීරගේ ඝාතනය ගැන නඩු විභාගයට විනිශ්චය සභාවක්", "News Content": "නවසීලන්තයේ පදිංචිව සිටි ශ්‍රී ලාංකිකයෙකුගේ මරණයක් සම්බන්ධයෙන් චෝදනා ලබා සිටින ලාංකිකයින් දෙදෙනා සම්බන්ධයෙන් පැවැත්වෙන නඩු විභාගය සඳහා විනිශ්චය සභාවක් පත් කර තිබේ. සමීර චන්ද්‍රසේන නැමැති 28 හැවිරිදි ශ්‍රී ලාංකිකයෙකු නවසීලන්තයේ ඔක්ස්ෆර්ඩ් ප්‍රදේශයේ නිවසක පිළිස්සුම් තුවාල සහිතව මියගොස් සිටියදී පසුගිය වසරේ පෙබරවාරී මස 23දා සොයා ගන්නා ලදී. මේ සම්බන්ධයෙන් පැවැති පශ්චාත් මරණ පරීක්ෂණයේදී හෙළි වී තිබුණේ සමීර නැමැත්තා පදිංචිව සිටි නිවස ගිනි ගැනීමට පෙර ඔහු මරණයට පත්ව ඇති බවයි. ඒ අනුව ඔහුගේ මරණය සැක සහිත බව නවසීලන්ත පොලීසිය විසින් අනාවරණය කරගෙන තිබිණ. මේ නිසා මෙය ඝාතනයක් බවට සැක කළ නවසීලන්ත පොලීසිය තුවාන් ප්‍රවේෂ් හා විරාජ් අලහකෝන් නැමැති ලාංකිකයින් දෙදෙනෙකු අත්අඩංගුවට ගෙන එරට අධිකරණයට ඉදිරිපත් කර තිබුණි. එහෙත් ඔවුන් දෙදෙනා නවසීලන්තයේ ක්‍රිස්චර්ච් හි මහාධිකරණයේදී මෙම ඝාතනයට සම්බන්ධ නැති බව පවසා තිබේ. ඒ අනුව මෙම මනුෂ්‍ය ඝාතනය ගැන නඩුවේ විනිශ්චය සභාව සඳහා 12 දෙනෙකු පත්කර ඇති අතර ඔවුන්ගෙන් 7 දෙනෙකු කාන්තාවන් බව නවසීලන්ත මාධ්‍ය වාර්තා කරයි. චෝදනා ලබා සිටින සැකකරුවන් දෙදෙනාට භාෂා පරිවර්ථකයින්ගේ සහය අවශ්‍ය බවද අධිකරණයේදී අනාවරණය වී ඇත.", "URL": "https://sinhala.adaderana.lk/news.php?nid=35202", "Category": null, "Parent URL": null}