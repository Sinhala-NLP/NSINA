{"Source": "Adaderana", "Timestamp": "March 14, 2013 07:31 am", "Headline": "ලංකාවට එරෙහිව අමෙරිකාවෙන් තවත් යෝජනාවක්", "News Content": "ශ්‍රී ලංකාවේ මානව හිමිකම් වාතාවරණය සම්බන්ධ යෝජනාව අමෙරිකා එක්සත් ජනපදය විසින් එක්සත් ජාතීන්ගේ මානව හිමිකම් පිළිබඳ කවුන්සිලයට ඉදිරිපත් කර තිබේ. යෝජනා කෙටුම්පත ඉදිරිපත් කළ නමුත් පාර්ශවයන් අතර පැවැත්වෙන නිල නොවන සාකච්ඡාවලින් අනතුරුව ජිනීවා වේලාවෙන් අද (14) දහවල් 1.00 දක්වා ඊට සංශෝධන ඉදිරිපත් කිරීමට අවස්ථාව ලබා දී ඇති බව බී.බී.සී සිංහල සේවය වාර්තා කළේය. ජිනීවා නුවර ඇම්නස්ට් ඉන්ටනැෂනල් කාර්යාලයේ ප්‍රධානී පීටර් ස්ප්ලින්ටර් බී.බී.සී සිංහල සේවය වෙත අදහස් දක්වමින් මේ බව සඳහන් කර ඇත. මානව හිමිකම් මණ්ඩලයේ 22 වැනි සැසිවාරයේ දී සාකච්ඡා කොට අනුමත කිරීම සඳහා අමෙරිකාව විසින් එම යෝජනාව න්‍යාය පත්‍රයට ඇතුළත් කළ බව සනාථ කරමින් තවත් නිල නොවන සාකච්ඡාවක් ඊයේ ජිනීවා හිදී පවත්වා ඇති බව වාර්තා වේ. පසුගිය සිකුරාදා දිනයේ පැවති නිල නොවන සාකච්ඡාවේ දී ශ්‍රී ලංකා ආණ්ඩුව මතු කළ විරෝධතා සැලකිල්ලට ගනිමින් මෙම යෝජනා කෙටුම්පත ඉදිරිපත් කර තිබීම විශේෂත්වයක් බව පීටර් ස්ප්ලින්ටර් පවසයි. එහිදී ශ්‍රී ලංකා රජය මෙතෙක් ගෙන ඇති පියවර අගය කිරීමක් සිදු කර ඇති බව හෙතෙම වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=32397", "Category": null, "Parent URL": null}