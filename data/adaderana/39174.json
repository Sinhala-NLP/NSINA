{"Source": "Adaderana", "Timestamp": "November 28, 2013 06:20 pm", "Headline": "රතුපස්වල ගිවිසුමෙන් එක් පාර්ශවයක් ඉවතට", "News Content": "රතුපස්වල ප්‍රදේශයේ ජනතාව සමඟ ඇති කරගත් ලිඛිත එකඟතාවලින් ඉවත්වන බව රතුපස්වල කර්මාන්ත ශාලාව වෙනුවෙන් පෙනී සිටි නීතිඥයින් අද අධිකරණය හමුවේ ප්‍රකාශ කර තිබේ. අදාළ කර්මාන්ත ශාලාවට එරෙහිව පොලීසිය විසින් පවරා තිබු නඩුව අද කැඳවු අවස්ථාවේ කර්මාන්ත ශාලාව වෙනුවෙන් පෙනී සිටි නීතීඥයින් මේ බව අධිකරණයට දන්වා ඇති බව සඳහන්ය. කර්මාන්ත ශාලාව වෙනුවෙන් පෙනී සිටි නීතිඥ ජීවන්ත ජයතිලක මහතා පැවසුවේ ජනතාව සමඟ ඇති කරගත් එකඟතා මගින් තම සේවා දායකයාට කිසිදු යහපතක් සිදුව නොමැති බවයි. ඒ අනූව ගම්වාසින් හා කර්මාන්ත ශාලාව අතර ඇති කර ගත් එකඟතාවලින් ඉවත් වන බව අද අධිකරණයට දැන්වූ බව හෙතෙම පැවසීය. අගතියට පත් පාර්ශවය වෙනුවෙන් පෙනී සිටි නීතිඥ පාලිත සේනාරත්න මහතා පැවසුවේ ජනාධිපතිවරයාගේ මැදිහත් වීම මත ඇති කරගත් එකඟතා වලින් කර්මාන්ත ශාලාව ඉවත්වීම පිළිබඳ අධ්‍යයනය කර ඉදිරියේ දී අධිකරණයට කරුණු ඉදිරිපත් කරන බවයි. කර්මාන්ත ශාලාව ඇරීමට හෝ වැසීමට බලයක් අධිකරණයට නොමැති වුවද කර්මාන්ත ශා‍ලාවෙන් පිටවන අමුද්‍රව්‍ය වල විස රසායන ඇතිද යන්න ගැන වාර්තා පිටවන තුරු එය වසා දැමීමට ‍තීරණය කෙරුණේ ජනාධිපතිවරයාගේ මැදිහත් වීමෙන් බව ඔහු පෙන්වාදුන්නේය. ඒ අනූව එම එකඟතා කඩ කිරීමට එක් පාර්ශවයකට හැකියාවක් ඇතිදැයි සොයා බලා අධිකරණයට කරුණු වාර්තාකරන බව ඔහු පැවසීය.", "URL": "https://sinhala.adaderana.lk/news.php?nid=39174", "Category": null, "Parent URL": null}