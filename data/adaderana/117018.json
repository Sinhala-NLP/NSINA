{"Source": "Adaderana", "Timestamp": "August 20, 2019 03:09 pm", "Headline": "මුලතිව්වලත් වැවක අලුත උපන් බිළිඳෙකුගේ මළ සිරුරක්", "News Content": "මුලතිව්, මල්ලාවි, පූවරසන්කුලම් වැවේ තිබී දිනක් වයසැති බිළිඳු මළ සිරුරක් සවස සොයාගත් බව මල්ලාවි පොලීසිය පවසයි. ඊයේ(19) මෙම බිළිඳු මළ සිරුර සොයා ගත් බව අද දෙරණ වාර්තාකරු පවසයි. පොලීසිය පැවසුවේ මසුන් ඇල්ලීම සඳහා වැවට ගිය පුද්ගලයකු මළ සිරුර දැක පොලිසිය වෙත කළ දැනුම්දීමක් අනුව සිරුර සොයාගත් බවයි. එලෙස සොයාගනු ලැබුවේ බිළිඳියකගේ මළ සිරුරක් බවද පොලිසිය පැවසීය. පොලිසිය පැවසූයේ බිළිඳා ඉපදුණ විගස මව විසින් වැවට දමා ඇති අතර, එහිදී බිළිඳිය ජීවිතක්ෂයට පත්ව ඇති බවට අනාවරණය වී ඇති බවයි. මළ සිරුර සම්බන්ධයෙන් මහේස්ත්‍රාත් පරීක්ෂණය සිදුකිරීමෙන් අනතුරුව, සිරුර පශ්චාත් මරණ පරීක්ෂණය වෙනුවෙන් මුලතිව් රෝහල වෙත රැගෙන ගොස් තිබිණ. බිලිඳියගේ මරණය සම්බන්ධයෙන් මෙතෙක් කිසිවකු අත්අඩංගුවට ගෙන නොමැති අතර, බිළිදියගේ මව සොයා විමර්ශන ආරම්භ කොට ඇති බවද පොලිසිය පැවසීය. සිද්ධිය සම්බන්ධයෙන් මල්ලාවි වැඩබලන පොලිස් ස්ථානාධිපති පොලිස් පරීක්ෂක කේ.විමලවීර මහතා ඇතුළු කණ්ඩායමක් වැඩිදුර විමර්ශන සිදුකරති.", "URL": "https://sinhala.adaderana.lk/news.php?nid=117018", "Category": null, "Parent URL": null}