{"Source": "Adaderana", "Timestamp": "June 3, 2013 04:50 pm", "Headline": " උඩරට දුම්රිය වාර දෙකක් අවලංගුයි", "News Content": "අද (03) රාත්‍රී පිටත්වීමට නියමිතව තිබු බදුල්ල - කොළඹ තැපැල් දුම්රිය දෙකක් අවලංගු කර තිබේ. දුම්රිය පාලක මැදිරිය සඳහන් කළේ පස්වරු 6.00ට බදුල්ලෙන් පිටත්වීමට නියමිතව තිබු තැපැල් දුම්රිය සහ රාත්‍රී 8.00ට කොළඹ කොටුවෙන් පිටත්වීමට නියමිතව තිබු තැපැල් දුම්රිය ධාවනය අවලංගු කළ බවය. අද අලුයම කොළඹ බදුල්ල තැපැල් දුම්රිය පීලිපැනීම හේතුවෙන් සහ මාර්ගයට පස්කඳු කඩා වැටීම හේතුවෙන් එම මාර්ගයේ දුම්රිය ධාවනයට තවදුරටත් බාධා එල්ල වී තිබේ. මේ අතර කොළඹ - මහනුවර නගරාන්තර අධි සුඛෝපභෝගි දුම්රිය සේවාව අද ආරම්භ විය. උදෑසන 5.50ට මහනුවර දුම්රිය ස්ථානයේ සිට එම දුම්රිය කොළඹ බලා ධාවනය කෙරුණු අතර ප්‍රවාහන අමාත්‍ය කුමාර වෙල්ගම මහතා ඇතුළු නිලධාරීන් පිරිසක් ද පළමු දුම්රිය ගමනට එක් වී සිටියහ. මෙම දුම්රිය සිකුරාදා පස්වරු 5.20ට කොළඹින් පිටත් වන අතර සෙනසුරාදා උදෑසන 5.50ට නැවතත් කොළඹට පැමිණෙයි. යළිත් සෙනසුරාදා පස්වරු 5.20ට කොළඹින් පිටත්වන දුම්රිය ඉරිදා උදෑසන 5.50ට මහනුවර දුම්රිය ස්ථානයෙන් කොළඹ දක්වා පිටත්වෙන බව දුම්රිය පාලක මැදිරිය සඳහන් කරයි. ඉරිදා පස්වරුවේ කොළඹ දුම්රිය ස්ථානයෙන් ද සඳුදා උදෑසන 5.50ට මහනුවර දුම්රිය ස්ථානයෙන් ද එම විශේෂ දුම්රිය ධාවනයට එක්කිරීමට නියමිතය. කළින් ආසන වෙන්කරගත හැකි මෙම දුම්රියේ එක් ගමන්වාරයක් සඳහා රුපියල් 500ක ගාස්තුවක් අය කරනු ලබයි.", "URL": "https://sinhala.adaderana.lk/news.php?nid=34606", "Category": null, "Parent URL": null}