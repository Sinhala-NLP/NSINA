{"Source": "Adaderana", "Timestamp": "May 2, 2016 10:26 am", "Headline": "උතුරේ මහඇමති ඇතුළු පිරිසට නොතීසි නෑ-නඩු විභාගය ඇත්තයි", "News Content": "උතුරු නැගෙනහිර ඒකාබද්ධ කොට ෆෙඩරල් ආකෘතියේ පාලනයක් ඇති කරන මෙන් ආණ්ඩුවෙන් ඉල්ලා සිටීමට පළාත් සභාව තුළ සම්මත කළ යෝජනාවට අදාළව පළාත් සභාවට එරෙහිව නඩු පවරා ඇති බව උතුරු පළාත් සභාවේ සභාපති සී.වී.කේ සිවඥාණම් පවසයි.උතුරු පළාත් සභාව තුළ යෝජනාවක් සම්මත කරනු ලැබීම මගින් රට බෙදීමට හා ත්‍රස්තවාදය යළි ඉස්මතු කිරීමට උත්සාහ කළේ යැයි චෝදනා කරමින් ශ්‍රේෂ්ඨාධිකරණයට ගොනු කරන ලද පෙත්සමකට අනුව අදාළ නඩුව මැයි මස 12, 13 හා 17 යන දින වලදී විභාගයට ගැනීමට නියමිත බව දැනුම්දී ඇතැයි හෙතෙම කියා සිටියි.එසේ වුවද මීට පෙරාතුව මෙම නඩුවට අදාළව උතුරේ ප්‍රධාන අමාත්‍ය සී.වී විග්නේශ්වරන්,ඉලංකෙයි තමිල් අරුසු කච්චි පක්ෂයේ නායක පාර්ලිමේන්තු මන්ත්‍රී මාවෙයි සේනාධිරාජා, උතුරු පළාත් සභාවේ සභාපති සී.වී.කේ සිවඥාණම් සහ උතුරු පළාත් සභාවේ ලේකම් එස්. පද්මනාදන් යන තිදෙනාට අධිකරණය හමුවේ පෙනී සිටින ලෙස නොතීසි නිකුත් කර තිබුණු බවට වාර්තා පළවිය.එහෙත් මේ සම්බන්ධයෙන් අද දෙරණ කළ විමසීමකදී උතුරු පළාත් සභාවේ සභාපති සී.වී.කේ සිවඥාණම් මහතා කියා සිටියේ තමා ඇතුළු පිරිසකට නොතීසි නිකුත් කළ බවට පළවන වාර්තා අසත්‍ය බවයි.එසේ වුවද නඩුව විභාග කෙරෙන දින දැනුම්දී එදිනට අධිකරණය හමුවේ පෙනී සිටිය යුතු බවට නීතිඥවරයා කරුණු දක්වා ඇතැයි සිවඥාණම් මහතා වැඩිදුරටත් කියා සිටියි.", "URL": "https://sinhala.adaderana.lk/news.php?nid=59731", "Category": null, "Parent URL": null}