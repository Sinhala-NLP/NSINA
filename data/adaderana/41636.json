{"Source": "Adaderana", "Timestamp": "March 8, 2014 11:55 am", "Headline": "අතුරුදන් වූ මලයාසියානු ගුවන් යානය මුහුදුබත්!", "News Content": "මලයාසියාවේ, ක්වාලාලාම්පුර් සිට චීනයේ බීජිං නුවර දක්වා පියසාර කරමින් තිබිය දී අතුරුදන්වු ගුවන් යානය වියට්නාම මුහුදු ප්‍රදේශයකට කඩා වැටී තිබේ. වියට්නාමයේ පු ක්වෑක් දූපතට මුහුදු සැතපුම් 153ක් දුරින් මුහුදු ප්‍රදේශයේදී එය අනතුරට ලක්ව ඇති බව වියට්නාමයේ අංක 5 කලාපය බාර හමුදා ප්‍රධානියෙකු තහවුරු කර ඇතැයි විදෙස් මාධ්‍ය වාර්තා කරයි. එම ගුවන් යානයේ කිසිදු ශ්‍රී ලාංකිකයෙකු නොමැති බව විදේශ කටයුතු අමාත්‍යංශය පැවසීය. විදේශ අමාත්‍යංශය සඳහන් කළේ ක්වාලාලාම්පුර් හි පිහිටි ශ්‍රී ලංකා තානාපති කාර්යාලය විසින් මේ බව තහවුරු කළ බවයි. මලයාසියාවට අයත් ගුවන් යානයක් ගුවන් ගතවී පැය 2ට පමණ පසුව අද අලුයම අතුරුදන් විය. අතුරුදන් වුණ අවස්ථාවේ දී එම ගුවන් යානයේ මගීන් 239 දෙනෙකු සිට ඇති අතර ඊට කුඩා දරුවන් දෙදෙනෙකු සහ කාර්ය මණ්ඩලයේ 12 දෙනෙකු ද අයත් වන බව විදෙස් මාධ්‍ය වාර්තා කළේය. මෙහි ගමන් ගත් මගීන් අතර චීන ජාතිකයින් 152ක්, මලයාසියානු ජාතිකන් 38ක්, ඉන්දුනීසියානු ජාතිකයින් 12ක් සහ ඔස්ට්‍රේලියානු ජාතිකයින් 07ක් සිට ඇති බව පැවසෙයි. මීට අමරතරව තවත් පුද්ගලයින් 14 දෙනෙකු සිට ඇති අතර ඔවුන් කුමන රටක පුද්ගලයින් ද යන්න මේවන තෙක් තොරතුරු අනාවරණය වී නැත. බෝයිං 777 වර්ගයේ ගුවන් යානයක් මෙලෙස අතුරුදන් වූ බව විදෙස් වාර්තාවල දැක්විණ.", "URL": "https://sinhala.adaderana.lk/news.php?nid=41636", "Category": null, "Parent URL": null}