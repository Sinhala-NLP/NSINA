{"Source": "Adaderana", "Timestamp": "May 14, 2014 01:50 pm", "Headline": "ශ්‍රී ලංකාවේ වධහිංසා තාමත් ප්‍රමුඛයි - ජාත්‍යන්තර ක්ෂමා ආයතනය", "News Content": "ශ්‍රී ලංකාව, ඉන්දියාව ඇතුළු රටවල් ගණනාවක තාමත් වධහිංසා සිදුවන බව ජාත්‍යන්තර ක්ෂමා ආයතනය පවසයි. 1984දී එක්සත් ජාතීන් විසින් සම්මත කරන ලද වධහිංසා වැළැක්වීමේ යෝජනාවෙන් පසුව දශක 3ක් ගෙවීගියද ශ්‍රී ලංකාව වැනි රටවල එහි ප්‍රගතියක් අත්කරගෙන නොමැති බව ක්ෂමා ආයතනය විසින් නිකුත් කරන ලද නිවේදනයක දැක්වෙයි. ‘වධ හිංසා නවතනු“යන තේමාවෙන් යුතුව හියුමන් රයිට්ස් වොච් සංවිධානය නූතන ලෝකයෙන් විධහිංසා තුරන් කිරීම පිළිබඳ ලෝක ව්‍යාප්ත වැඩසටහනක් දියත් කර තිබිණි. එසේ වුවද ලෝකයේ රටවල් එය ප්‍රායෝගික වශයෙන් ක්‍රියාත්මක කිරීමට අසමත්වී ඇති බව ක්ෂමා ආයතනයේ අදහසයි. ජාත්‍යන්තර ක්ෂමා ආයතනයේ මහලේකම් සලීල් ශෙට්ටි පවසා ඇත්තේ වධහිංසන වලට අදාළව ලෝකයේ රටවල් දෙබිඩි පිළිවෙතක් අනුගමනය කරන බවයි. නීතිමය වශයෙන් වධහිංසා තහනම් කරන අතරම ප්‍රායෝගික වශයෙන් ඒවා ක්‍රියාත්මක කිරීමට පහසුකම් සලසන බව මහලේකම්වරයා පවසයි. ශ්‍රී ලංකාවද වධහිංසන සම්බන්ධයෙන් ප්‍රසිද්ධියක් උසුලන බවත්, 2012 වසරේ පොලිස් අත්අඩංගුවේදී මිය ගිය පුද්ගලයින් සංඛ්‍යාව අවම වශයෙන් 5 දෙනෙකුවත් වන බව ක්ෂමා ආයතනය සිහිපත් කරයි. එසේම 2013 වසරේ පළමු මාස 3ක කාලය තුළ ශ්‍රී ලංකා ජාතික මානව හිමිකම් කොමිෂන් සභාවට වධහිංසා පිළිබඳ පැමිණිලි 86 ක් ලැබී ඇති බවට සටහන්ව ඇති බව ජාත්‍යන්තර ක්ෂමා ආයතනය විසින් නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=43196", "Category": null, "Parent URL": null}