{"Source": "Adaderana", "Timestamp": "August 30, 2017 12:13 pm", "Headline": "උමා ඔයෙන් ආපදා වූ පුද්ගලයින්ට නිවාස කුලී දීමනාව සඳහා අනුමැතිය", "News Content": "උමා ඔය බහුකාර්ය සංවර්ධන ව්‍යාපෘතිය හේතුවෙන් ආපදාවට ලක්වූ නිවාස හිමියන් වෙත රජයේ තක්සේරුකරුගේ නිර්දේශය අනුව රුපියල් 10,000 සිට රුපියල් 25,000 දක්වා නිවාස කුලී දීමනාවක් ලබා දීමට කැබිනට් අනුමැතිය හිමිව තිබේ. අද(30) පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් කැබිනට් සම ප්‍රකාශක අමාත්‍ය ගයන්ත කරුණාතිලක මහතා මේ බව පැවසීය. ඒ අනුව ආපදා වූ ජනතාවට සහන සැලසීම සම්බන්ධයෙන් පත් කරන ලද අමාත්‍ය මණ්ඩල අනුකමිටුවේ නිර්දේශ පරිදි, විපතට පවුල් සඳහා තවදුරටත් සහන සැලසීමේ අරමුණින් මෙම ක්‍රියාමාර්ග ගැනීමට අමාත්‍ය මණ්ඩල අනුමැතිය හිමිව ඇත. බලපෑමට ලක් වු නිවාසවල පදිංචියෙන් දැනට ඉවත් කරනු ලැබ ඇති පවුල් සඳහා, එම පවුල් විකල්ප ඉඩම්වල නැවත පදිංචි කරවනු ලබන තෙක්, මාස 6ක උපරිම කාලසීමාවකට යටත්ව, රජයේ තක්සේරුකරුගේ නිර්දේශ මත මෙම ගෙවීම සිදු කරනු ලැබූ අතර විපතට පත් වු පවුල් සඳහා දැනට ලබා දෙන වියළි සලාක තවත් මාස 6ක කාලයක් සඳහා ලබා දීමට ඒ අනුව අනුමැතිය හිමිව ඇති බව අමාත්‍යවරයා වැඩිදුරටත් පැවසීය. මේ අතර ජනතා විමුක්ති පෙරමුණේ නායක අනුර කුමාර දිසානායක මහතා ඖෂධ හිඟය සම්බන්ධයෙන් පාර්ලිමේන්තුවේ සිදුකළ ප්‍රකාශය සම්පූර්ණයෙන්ම අසත්‍යය බව සම කැබිනට් ප්‍රකාශක අමාත්‍ය රාජිත සේනාරත්න මහතා පවසයි. රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවේ දී මාධ්‍යවේදීයෙකු ඖෂධ හිඟය සම්බන්ධයෙන් ජනතා විමුක්ති පෙරමුණු නායකයා සිදුකරන ලද ප්‍රකාශය සම්බන්ධයෙන් යොමුකළ ප්‍රශ්නයකට පිළිතුරු දෙමින් අමාත්‍යවරයා මෙම අදහස් පළ කළේය.", "URL": "https://sinhala.adaderana.lk/news.php?nid=76892", "Category": null, "Parent URL": null}