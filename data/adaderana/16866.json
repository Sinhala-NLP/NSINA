{"Source": "Adaderana", "Timestamp": "June 19, 2011 04:43 pm", "Headline": "ඉන්දු-ශ්‍රී ලංකා නාවුක මගී සේවාව මාස 6 ක් ගියොත් සීමන් එල්ලී මැරෙයි..!", "News Content": "ශ්‍රී ලංකාව සහ ඉන්දියාව අතර නාවුක මගී සේවාව අඛණ්ඩව මාස 6 ක් පවත්වාගෙන ගියහොත් තමන් බෙල්ලේවැල දමාගෙන සියදිවි නසා ගන්නා බව තමිල්නාඩු‍\"නාම් තම්ලර් කච්චි\"සංවිධානයේ කැඳවුම්කරු සීමාන් පවසයි. ශ්‍රී ලංකාවට එරෙහිව ආර්ථික සම්බාධක පැනවිය යුතු බවට යෝජනාවක් සම්මත කළ තමිල්නාඩු ප්‍රධාන අමාත්‍ය ජයලලිතා ජයරාම් මහත්මියට ප්‍රණාමය පුද කිරීම සඳහා ඊයේ සයිදාපේටෙයි ප්‍රදේශයේ පවැති ජනරැළියකට එක්වෙමින් හෙතෙම මේ බව සඳහන් කළ බව ඉන්දීය මාධ්‍ය උපුටා දක්වයි. මෙම නාවුක මගී සේවාව දුරදිග නොබලා හදිසියේ ආරම්භ කළ කර ඇති බවත්,හැකිනම් එම සේවාව මාස 6 ක් අඛණ්ඩව පවත්වාගෙන ගොස් පෙන්වන්නැයි තමන් ඉන්දීය කොංග්‍රස් ආණ්ඩුවට අභියෝග කරන බවත් හෙතෙම පවසා තිබේ. එසේම මෙම සේවාව ආරම්භ කිරීමට අදාළව කිසිදු ද්‍රවිඩ වැසියෙකුගේ හෝ අදහස් විමසීමක් කර නැති බව පෙන්වා දුන් සීමන් ද්‍රවිඩ ජනයා නොතකා හැර සිදුකරන මෙවැනි ක්‍රියා මාර්ග සාර්ථක නොවන බව පැවසී යයි\" නක්කීරන්\"වෙබ් අඩවිය උපුටා දක්වයි. එබැවින් මෙම නාවුක මගී සේවාව අඛණ්ඩව පවත්වාගෙන යනු ලැබුවහොත් තමන් තූත්තකුඩි වරායේ බෙල්ලේවැල දමාගෙන දිවි නසා ගන්නා බව සීමන් අවධාරණය කර තිබේ. කෙසේ වෙතත් ඉන්දු -ශ්‍රී ලංකා නාවුක මගී සේවය පසුගිය ජූනි මස 13 වන දින ඉන්දීය තූත්තකුඩි වරායෙන් ආරම්භ වූ අතර\"ස්කොටියා ප්‍රින්ස් \"නමින් හැඳින් වූ ප්‍රථම මගී නෞකාව ජූනි මස 14 වන දින උදෑසන වන විට කොළඹ වරායට සේන්දු විය.", "URL": "https://sinhala.adaderana.lk/news.php?nid=16866", "Category": null, "Parent URL": null}