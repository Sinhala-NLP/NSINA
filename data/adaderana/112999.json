{"Source": "Adaderana", "Timestamp": "June 29, 2019 01:02 pm", "Headline": "මහින්දගේ නව රජය යටතේ රාජ්‍ය සම්පත් විදේශීකරණය නවත්වනවා", "News Content": "මෙරට රාජ්‍ය සම්පත් විදෙස් රටවලට විකිණීම සඳහා අත්සන් තබා ඇති සියලු ගිවිසුම් නව රජයක් යටතේ අහෝසි කෙරෙන බව පාර්ලිමේන්තු මන්ත්‍රී චන්දිම වීරක්කොඩි මහතා පවසයි. ගාල්ල ප්‍රදේශයේ පැවති මාධ්‍ය හමුවකට එක්වෙමින් පාර්ලිමේන්තු මන්ත්‍රීවරයා මෙම අදහස් පල කළේය. කිසිදු විදෙස් ආයෝජකයෙකු විසින් අප රටට අයත් කිසියම් සම්පතක් මිලදී ගැනීමට අපේක්ෂා කරයිනම් එය කිසිසේත් ඉටු නොවන බවත් තව මාස 4කින් පසු බිහිවන මහින්ද රාජපක්ෂ මහතාගේ ආණ්ඩුවෙන් එසේ වීමට ඉඩක් නොතබන බවත් මන්ත්‍රීවරයා එම අවස්ථවේ දී ප්‍රකාශ කළේය. යම් ආකාරයකින් මෙරට රාජ්‍ය සම්පත් විදෙස් රටවලට විකිණීම සඳහා තීන්දු ගෙන තිබුණද එම තීන්දු අහෝසි කිරීමටද නව රජය මඟින් කටුයුතු කරන බව ඒ මහතා පවසයි. මේ වන විට රටේ ජනතාවගෙන් සියයට අසූවක්ම පවතින රජයට විරුද්ධව සිටින බවත් රටට වැඩදායී නව රජයක් බිහිකිරීම ජනතාවගේ අපේක්ෂාව වී ඇති බවත් මන්ත්‍රීවරයා ප්‍රකාශ කළේය. ඇතැම් පිරිස් තමන් පමණක් බලයේ සිටිය යුතුයැයි සිතා කටයුතු කළද ජනතාව ඒ සඳහා ඉඩක් ලබා නොදෙන බවද ඔහු කියා සිටියි. එසේම ඉදිරි ජනාධිපතිවරණය තුන් කොන් සටනක් කිරීමට උත්සාහ ගනියි නම් එය රටේ ජනතාවට එරෙහි ක්‍රියා කලාපයක් හා ජනතා ජයග්‍රහණයට අකුල් හෙලීමක් බව ද චන්දිම වීරක්කොඩි මහතා එහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=112999", "Category": null, "Parent URL": null}