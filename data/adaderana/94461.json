{"Source": "Adaderana", "Timestamp": "August 15, 2018 07:16 pm", "Headline": "කුඩා දරුවන් පැහැර ගන්න හදන සුචරිත ගම උකුස්සා", "News Content": "කුඩා දරුවන් පැහැරගැනීමට උත්සාහ දරණ බව පැවසෙන අනුරාධපුර ප්‍රදේශයේ උකුස්සකු නිසා ප්‍රදේශවාසීන් භීතියට පත්ව ඇති බව වාර්තා වේ. අප වාර්තාකරුවන් පැවසුවේ ඉකුත් දින කිහිපයේ මෙම උකුස්සා දරුවන් සිව් දෙනෙකු පැහැරගැනීමට තැත් කර ඇති බවයි. අනුරාධපුර සුචරිත ගම ප්‍රදේශයේ සැරිසරන උකුස්සකු මෙලෙස ප්‍රදේශවාසීන් භීතියට පත්කර තිබිණි. මෙම සතාගේ ප්‍රහාරයට ලක්වී සුළු තුවාල ලැබු ප්‍රදේශයේ හත් හැවිරිදි දැරියක් අනුරාධපුර රෝහලට ඇතුළත් කර ප්‍රතිකාර ලබාදි ඇති බව ද සඳහන්ය. උස ගස්වල රැඳී සිටි උකුස්සා නිවාස අසලට පැමිණ දරුවන් පැහැර ගැනීමට උත්සාහ කරන බව තහවුරු කරගත් ප්‍රදේශයේ තරුණයින් අමු මස් කැබලි කිහිපයක් දමා උගුලක් අටවා සතා ඊට කොටු කරගත්තේය. අඩි දෙක හමාරක් පමණ උසැති මෙම උකුස්සා තටු විහිදූ විට අඩි පහක් පමණ දිගින් යුතු වේ. ප්‍රදේශවාසීන් පසුව මෙම සතා අනුරාධපුර අඩවි වනජීවි නිලධාරීන්ට භාර දී තිබේ.‍ ලොව උකුසු විශේෂ දෙස අවධානය යොමුකිරීමේදී ඇතැම් රටවල ළමුන් උකුස්සන්ගේ පැහැරගැනීම් වලට ලක්වූ අවස්ථා පිළිබදව වාර්තා වේ. කෙසේ වෙතත් පරිසරවේදීන් පවසන්නේ ලංකාව තුළ ජීවත් වන උකුසු විශේෂ 33 අතර වර්ග 7 ක් විශාල ප්‍රමාණයේ සතුන් බවයි.", "URL": "https://sinhala.adaderana.lk/news.php?nid=94461", "Category": null, "Parent URL": null}