{"Source": "Adaderana", "Timestamp": "July 30, 2010 11:49 am", "Headline": "සියත ටී.වී විකාශනය ඇණහිටියි", "News Content": "අද අලුයම ඇතිවූ ගින්න හේතුවෙන් සියත රූපවාහිනී විකාශන කටයුතු සම්පූර්ණයෙන්ම ඇණහිට තිබේ. එසේ වුවද සියත මාධ්‍ය ආයතනයේ ප්‍රවෘත්ති අධ්‍යක්ෂ උදිතමාල් හේමචන්ද්‍ර මහතා ප්‍රකාශ කරන පරිදි සියත මාධ්‍ය ජාලයට අයත් ගුවන් විදුලි නාලිකාවල කටයුතු සාමාන්‍ය පරිදි සිදුකෙරේ.. සියත මාධ්‍ය ආයතනයට අද අලුයම පෙට්‍රල් බෝම්බ ප්‍රහාරයක් එල්ල වූ අතර එහිදී මෙම ගිනිගැනීමක් හටගත් බව පොලීසිය සඳහන් කරන ලදී. අවිගත් පුද්ගලයින් පිරිසක් මෙම ප්‍රහාරය සඳහා පැමිණ ඇති බව පොලිසිය සිදුකළ මූලික පරීක්ෂණවලින් අනාවරණය වී තිබේ. කොළඹ දිසාව භාර නියෝජ්‍ය පොලිස්පති එච්.එම්.ඩී. හේරත් මහතා ප්‍රකාශ කළේ මේ සම්බන්ධයෙන් පරීක්ෂණ සිදුකිරීමට කණ්ඩායම් තුනක් මේ වන විට යොදවා ඇති බවයි.", "URL": "https://sinhala.adaderana.lk/news.php?nid=9928", "Category": null, "Parent URL": null}