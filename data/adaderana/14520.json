{"Source": "Adaderana", "Timestamp": "February 28, 2011 11:34 am", "Headline": "ක්ෂමා සංවිධානයෙන් ජාත්‍යන්තරයට දොස් මුරයක් ", "News Content": "ශ්‍රී ලංකාවේ ගොඩනැගී තිබෙන වරදින් නිදහස්වීමේ සංස්කෘතිය අවසන් කිරීම සඳහා මූලිකත්වය ගෙන කටයුතු කරන ලෙස ජාත්‍යන්තර ක්ෂමා සංවිධානය, එක්සත් ජාතීන්ගේ සංවිධානයෙන් ඉල්ලයි. මානව හිමිකම් කඩකළ බව කියන සිද්ධීන් සම්බන්ධව අවශ්‍ය ක්‍රියා මාර්ග නොගැනීම තුළින් මෙම තත්ත්වය ගොඩනැගී ඇති බව එම සංවිධානය පෙන්වාදෙයි. විශේෂයෙන් අදාළ තත්ත්වය නිමාවට පත්කිරීම සඳහා එක්සත් ජාතීන්ගේ මානව හිමිකම් කොමිසම ශ්‍රී ලංකාව සමග සාකච්ඡා කළ යුතු බව ඔවුන් අවධාරණය කරයි. සිවිල් යුද ගැටුම් පැවති කාල සීමාව තුළ ශ්‍රී ලංකාවේ සිදුවූ බව කියන මානව හිමිකම් කඩකිරීම් සම්බන්ධව විමසා බැලීම ජාත්‍යන්තර ප්‍රජාව තුළ පවතින අසමත්කම තවදුරටත් පිළිබිඹු වන බවට ක්ෂමා සංවිධානය චෝදනා කරයි. ඒ තුළින් ජාත්‍යන්තර නීතිය හා එක්සත් ජාතීන්ගේ ප්‍රතිපත්ති නිල වශයෙන් නොසලකා හැරීම සඳහා ශ්‍රී ලංකාවට දිරිගැන්වීමක් සිදුවන බවත් ඔවුන් පෙන්වාදෙයි.", "URL": "https://sinhala.adaderana.lk/news.php?nid=14520", "Category": null, "Parent URL": null}