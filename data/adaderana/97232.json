{"Source": "Adaderana", "Timestamp": "October 5, 2018 03:30 pm", "Headline": "පුටින් ඉන්දියාවට", "News Content": "දෙදින නිල සංචාරයක් සඳහා රුසියානු ජනාධිපති ව්ලැද්මීර් පුටින් ඉන්දියාව වෙත පැමිණ තිබේ. සංචාරය අතරතුර අමෙරිකානු ඩොලර් බිලියන පහකට වඩා වැඩි වටිනාකමකින් යුතු මිසයිල මිලදීගැනීමේ ගිවිසුමකට අත්සන් තැබීමට පුටින් අපේක්ෂාවෙන් පසුවන බවද විදෙස් මාධ්‍ය වාර්තා කළේය. රුසියානු විදෙස් අමාත්‍ය සර්ගෙයි ලැව්රෝද සමඟින් ඉන්දියාවේ නවදිල්ලි ගුවන්තොටුපොළ වෙත පැමිණි ජනපති පුටින් පිළිගැනීම සඳහා ඉන්දීය විදෙස් අමාත්‍ය සුෂ්මා ස්වරාජ් ද පැමිණ සිටියේය. පසුව නවදිල්ලි අගමැති නිල නිවෙස වෙත පැමිණි පුටින් පිලිගත්තේ ඉන්දීය අගමැති නරේන්ද්‍ර මෝදි විසිනුයි. අවි මිලදී ගැනීමේ ගිවිසුමට අත්සන් තැබීමට අමතරව පුටින් ජනාධිපතිවරයා සහ මෝදි සහභාගි වන වාර්ෂික සමුළුවක්ද පැවැත්වීමට නියමිතව පැවැතියා. කෙසේ වෙතත් ඉන්දියාව සහ රුසියාව අතර වර්ධනය වෙමින් පවතින මේ සමීප සබඳතා අමෙරිකාවේ දැඩි විවේචනයට ලක්ව තිබේ. පුටින්ගේ සංචාරය අතරතුර සිදුවීමට සූදානමින් පවතින එස් 400 අවකාශ විහිදුම් මිසයිල ගනුදෙනුව මගින් අමෙරිකාවේ මැදිහත්වීමෙන් පනවා ඇති සම්බාධක උල්ලංඝනය වන බවට ඔවුන් මේ වන විටත් අනතුරු අඟවා තිබේ. මේ හේතුවෙන් ඉන්දියාවටද අනිටු ඵල විපාකවලට මුහුණදීමට සිදුවනු ඇති බවද අමෙරිකාව පවසයි.", "URL": "https://sinhala.adaderana.lk/news.php?nid=97232", "Category": null, "Parent URL": null}