{"Source": "Adaderana", "Timestamp": "January 7, 2018 01:33 pm", "Headline": "ආගමික සංකේත මැතිවරණ ප්‍රචාරණයට යොදාගන්නා පොහොට්ටුවේ අය ගැන සුසිල්ගෙන් පැමිණිල්ලක් ", "News Content": "පළාත් පාලන මැතිවරණය සඳහා නඋල ප‍්‍රාදේශිය සභාවට තරඟ කරන ශ‍්‍රී ලංකා පොදු ජන පෙරමුණේ අපේක්ෂකයෙකු ආගමික සංකේත හා අපේක්ෂකයින් නොවන පුද්ගලයින්ගේ රුව භාවිත කරමින් මැතිවරණ ප‍්‍රචාරනයේ යෙදෙන බව ශ‍්‍රී ලංකා නිදහස් පක්ෂය කියයි. මාතලේ සහකාර මැතිවරණ කොමසාරිස් ශානීක රූපසිංහ මහතා වෙත ලිපියක් යොමුකරමින් මාතලේ දිස්ත‍්‍රික් ශ‍්‍රී ලංකා නිදහස් පක්ෂ සංවිධායක සුසිල් පේ‍්‍රමරත්න මහතා මේ බව සඳහන් කර තිබේ. මැතිවරණ කොමිසමේ සභාපති,ශ‍්‍රී ලංකා නිදහස් පක්ෂ මූලස්ථානය, නිදහස් පක්ෂ මාතලේ දිස්ත‍්‍රික් නායක ලක්ෂ්මන් වසන්ත පෙරේරා, පොලිස් මැතිවරණ කාර්යාලය සහ සියළුම ජනමාධ්‍ය ආයතන වෙත ඉකුත් දා (06)යොමුකර ඇති මෙම ලිපියේ වැඩිදුරටත් සඳහන් කර ඇත්තේ මෙවැනි ප‍්‍රචාරක කටයුතු වල නිරත වීම මැතිවරණ නීතිය අනුව වරදක් බවයි. ඊට අමතරව දණ්ඩ නීති සංග‍්‍රහයේ 169 (ඈ) වගන්තියේ සහ පළාත් පාලන ආයතන ඡුන්ද විමසීම් ආඥා පනත (262 අධිකාරිය) 78 වගන්තිය යටතේ මෙවැනි කටයුත්තක් නීති විරෝධි බව ද සුසිල් පේ‍්‍රමරත්න මහතා නිකුත් කළ මාධ්‍ය නිවේදනයේ සඳහන්ය. ඡන්ද ප‍්‍රචාරක කටයුතු සඳහා 30 දෙනෙකුගෙන් පමණ සමන්විත කණ්ඩායමක් කටයුතු කරන බවත් ප‍්‍රශ්න ගත ආගමික සංකේත සහිත අත් පත‍්‍රිකා මේ වන විට අන්තර් ජාලයට ද මුදාහැර ඇති බවත් එම ලිපියේ වැඩිදුරටත් සඳහන් කර තිබේ. මේ සම්බන්ධයෙන් අවශ්‍ය ඉදිරි පියවර ගන්නා ලෙස සුසිල් පේ‍්‍රමරත්න මහතා මාතලේ සහකාර මැතිවරණ කොමසාරිස් ශානීක රූපසිංහ මහතාගෙන් ඉල්ලා තිබේ.", "URL": "https://sinhala.adaderana.lk/news.php?nid=82630", "Category": null, "Parent URL": null}