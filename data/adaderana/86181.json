{"Source": "Adaderana", "Timestamp": "March 23, 2018 10:16 am", "Headline": "රුපියල් කෝටියකට වඩා වටින ස්වර්ණාභරණ සිංගප්පූරුවෙන් මෙරටට ගේද්දි මාට්ටු ", "News Content": "නීති විරෝධී ලෙස සිංගප්පූරුවේ සිට මෙරටට ගෙන ආ ස්වර්ණාභරණ තොගයක් අද(23) අලුයම කටුනායක බණ්ඩාරනායක ජාත්‍යන්තර ගුවන්තොටුපොල රේගුව විසින් සිය බාරයට ගෙන තිබේ. තම බාරයට ගත් ස්වර්ණාභරණ තොගයේ වටිනාකම රුපියල් එක්කෝටි තිස් ලක්ෂ දහ අට දහස් හැටක් (130,18,060) පමණ වන බව ගුවන් තොටුපොල රේගුව සඳහන් කළේය. මෙම ස්වර්ණාභරණ තොගය කිලෝ 2 ග්‍රෑම් 366කට වැඩි බර ප්‍රමාණයකින් යුක්ත බව ගුවන්තොටු පොල රේගුව සඳහන් කළේය. අදාළ සැකකරු මඩකලපුව ප්‍රදේශයේ පදිංචි 32 හැවිරිදි පිරිමි පුද්ගලයෙකු වන අතර ඔහු අද අලුයම 3.00 ට සිංගප්පූරුවේ සිට පැමිණි එමිරේට්ස් ගුවන් සේවයේ ඊ.කේ.- 349 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. ඔහු විසින් රැගෙන ආ ගමන් මල්ලක වූ පෙට්ටි 03 ක් තුළ මෙම ස්වර්ණාභරණ තොගය සඟවා ගෙන සිටිය දී රේගු නිලධාරී විසින් අත්අඩංගුවට ගෙන තිබේ. මෙම අත්අඩංගුවට ගැනීම රේගු අධිකාරී එරික් පෙරේරා සහ සහකාර රේගු අධිකාරී පී.ඒ.යූ.එච්.කේ.ජයවර්ධන යන මහත්වරුන් විසින් සිදු කර තිබුණි. මේ පිළිබඳව වැඩිදුර රේගු පරීක්ෂණය කටුනායක ගුවන් තොටුපොළ නියෝජ්‍ය රේගු අධ්‍යක්ෂ දර්ශන සිල්වා මහතා විසින් පවත්වමින් සිටියි.", "URL": "https://sinhala.adaderana.lk/news.php?nid=86181", "Category": null, "Parent URL": null}