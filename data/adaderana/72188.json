{"Source": "Adaderana", "Timestamp": "April 18, 2017 12:46 pm", "Headline": "කොළඹ කුණු කරදියානට-අනෙක් තැන් කියන්න බෑලු?", "News Content": "කොළඹ නගරයේ එකතුවන කැලිකසළ පිලියන්දල, කරදියාන කසළ අංගණයට තාවකාලිකව බැහැර කිරීමට කැස්බෑව මහේස්ත්‍රාත් අධිකරණයෙන් අවසර ලබාදී තිබේ.අද (18) පෙරවරුවේ එම අධිකරණ නියෝගය ලබාගෙන ඇති අතර මේවන විට පසුගිය දින කිහිපය පුරා කොළඹ නගර සීමාව තුළ එක්රැස් කරගත් කැලිකසළ එම ස්ථානයට බැහැර කිරීමේ කටයුතු ආරම්භ කර ඇති බව කොළඹ මහ නගර සභාවේ නාගරික කොමසාරිස් වී.කේ.ඒ අනුර මහතා අද දෙරණට සඳහන් කළේය.මීට අමතරව කොළඹ අවට තෝරාගත් තවත් ස්ථාන කිහිපයකට ද කසළ බැහැර කිරීමේ කටයුතු මේවන විට සිදුකරන බවත්, එම ස්ථාන පිළිබඳ මාධ්‍යයට හෙළිදරව් කළ නොහැකි බවත් නාගරික කොමසාරිස්වරයා වැඩිදුරටත් කියා සිටියේය.මේ අතර අප්‍රේල් 17 වන දින සිට අප්‍රේල් මස 28 දින දක්වා පමණක් කරදියාන කසළ අංගණයට කසළ බැහැර කළ හැකි බවත්, එසේ වුවද එහි උපරිමය මෙට්‍රික් ටොන් 350ක් විය යුතු බවත් කැස්බෑව වැඩබලන මහේස්ත්‍රාත් සුනේත්‍රා පෙරේරා විසින් නිකුත් කළ නියෝගයේ දැක්වෙයි.මේ හේතුව නිසාම අද දිනයේද කසළ මෙට්‍රික් ටොන් 350ක් මෙම කරදියාන කසළ අංගණයට මුදාහැර ඇති අතර ඉන් අනතුරුව තවත් කසළ පටවාගෙන පැමිණි ලොරි රථ කිහිපයක් ආපසු හරවා යැවීමට කටයුතු කළ බව අද දෙරණ වාර්තාකරු පවසයි.කෙසේ වෙතත් කරදියාන කසළ අංගණයට බොරලැස්ගමුව, මහරගම, කෝට්ටේ-ශ්‍රී ජයවර්ධනපුර,දෙහිවල-ගල්කිස්ස, මොරටුව, කැස්බෑව නගරසභා බලප්‍රදේශවල කසළ බැහැර කෙරෙමින් පැවති අතර හෝමාගම, වෑතර ප්‍රදේශයේ සුළු කොටසක කසළද බැහැර කරමින් පැවති බව කියැවෙයි.", "URL": "https://sinhala.adaderana.lk/news.php?nid=72188", "Category": null, "Parent URL": null}