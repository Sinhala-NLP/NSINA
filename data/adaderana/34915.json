{"Source": "Adaderana", "Timestamp": "June 14, 2013 01:42 pm", "Headline": "ඩී.අයි.ජීලා කුලියට මිනී මරනවා - පොලීසිය පුද්ගලික ආරක්ෂක අංශයක් වෙලා", "News Content": "මේවන විට රටේ ආරක්ෂාව පිළිබඳ බරපතළ තත්ත්වයක් උද්ගතවී ඇති බව එ.ජා.ප පාර්ලිමේන්තු මන්ත්‍රී රවී කරුණානායක මහතා පවසයි. ඩී.අයි.ජීලා කුලියට මිනී මරන තත්ත්වයට පත්ව ඇති බවත්, අනාවරණය නොවුණු අපරාධ සිදුවීම්වල තවත් ඒ.එස්.පීලා, එස්.පීලා, ඕ.අයි.සීලා තවත් මොනවා කරනවා ඇත්ද යන්න ගැටලු සහගත බව හෙතෙම කියා සිටියේ අද (14) කොළඹ පැවති මාධ්‍ය හමුවකදීය. ශ්‍රී ලංකා පොලීසිය, ශ්‍රී ලංකා නිදහස් පක්ෂයේ පුද්ගලික ආරක්ෂ සේවයක් බවට පත්ව ඇතැයි මන්ත්‍රීවරයා චෝදනා කළේය. බියක් නොමැතිව නියෝජ්‍ය පොලිස්පති වාස් ගුණවර්ධන මහතා අත්අඩංගුවට ගැනීමට ක්‍රියා කිරීම සම්බන්ධයෙන් පොලිස්පතිවරයාටත්, අපරාධ පරීක්ෂණ දෙපාර්තමේන්තුවටත් ස්තූතිය පළකරන බවද කරුණානායක මහතා පෙන්වා දුන්නේය. රටේ ආර්ථිකය කඩා වැටී ඇති බවත් , ආයෝජකයින් රටින් පලායන බවත්, පලායන ආයෝජකයින් වෙනුවට ලංකාවට ගෙන්වා ගනිමින් සිටින්නේ කැසිනෝ කාරයින් බව ඔහු අවධාරණය ක‍ළේය. ජෙම්ස් පැකර් නමැති කැසිනෝ ව්‍යාපාරිකයා ලංකාවේ කැසිනෝ ව්‍යාපාර ආරම්භ කිරීම පිළිබඳ මාධ්‍ය මගින් හෙළිදරව්වීමෙන් පසු ලක්ෂ්මන් යාපා පසුගියදා කියා සිටියේ රජය විසින් කැසිනෝ සඳහා බලපත්‍ර ලබාදී නැති බව යයිද මිශ්‍ර ආයෝජනයක් ලෙස හෝටලයක් ඉදිකිරීම සඳහා අවසර ලබාදී ඇතත් පසුව සිදුවන්නේ මොනවාදැයි තමන් නොදන්නා බවත් ඇමතිවරයා පවසා ඇතැයි මන්ත්‍රීවරයා මෙහිදී සිහිපත් කළේය. තමන් වැනි ව්‍යාපාරිකයෙකුට මිලියන 300 ක මුදලක් ආ‍යෝජනය කළහොත් බදු අය කරන නමුත් කැසිනෝ ව්‍යාපාරිකයන්ට බදු රහිතව ආයෝජනය කළ හැකි බවත් රවී කරුණානායක මහතා පෙන්වා දුන්නේය. හම්බන්තොට වරායට මාස 23 ක කාලයක් තුළ පැමිණ ඇත්තේ නැව් 25 ක් පමණක් බවත්, එසේ තිබියදී එහි දෙවන අදියරට අමෙරිකානු ‍ඩොලර් බිලයනයක් යෙදවීම‍ට තීරණය කර ඇති බවත් ඔහු පැහැදිලි කළේය.", "URL": "https://sinhala.adaderana.lk/news.php?nid=34915", "Category": null, "Parent URL": null}