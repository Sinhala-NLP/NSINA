{"Source": "Adaderana", "Timestamp": "February 8, 2014 12:34 pm", "Headline": "මාදම්පෙන් කසිප්පු බෝතල් 256ක් අල්ලයි", "News Content": "ත්‍රී රෝද රථයකින් ප්‍රවාහනය කරමින් තිබූ කසිප්පු බෝතල් 256 ක් සමග සැකකරුවෙකු අත්අඩංගුවට ගැනීමට හලාවත කොට්ඨාස දුෂණ මර්දන ඒකකයේ නිලධාරීන් සමත්වී තිබේ. මාදම්පේ, ගල්මුරුව ප්‍රදේශයේදී මෙම වැටලීම සිදු කර ඇත. අත්අඩංගුවට ගෙන ඇති කසිප්පු තොගය පොලිතින් උර වල බහා සැක නොසිතන ආකාරයට ප්‍රවාහනය කරමින් තිබී ඇතැයි සඳහන්ය. ගල්මුරුව, කච්චකඩුව ප්‍රදේශයේ සිට දුම්මලසුරිය දක්වා තමන් මෙම කසිප්පු තොගය ප්‍රවාහනය කරමින් සිටි බව සැකකරු පොලීසියට පවසා තිබේ. අත්අඩංගුවට ගත් සැකකරු,කසිප්පු තොගය සහ ත්‍රී රෝද රථය අධිකරණයට ඉදිරිපත් කිරීම සඳහා මාදම්පේ පොලීසිය වෙත බාර දී ඇත. හලාවත කොට්ඨාස බාර ජේෂ්ඨ පොලිස් අධිකාරී සාලිය සිල්වා මහතාගේ උපදෙස් මත කොට්ඨාස දුෂණ මර්දන ඒකකයේ ස්ථානාධිපති පොලිස් පරීක්ෂක ඒ.සී.සමන්සිරි,පොලිස් සැරයන් 31617 පුෂ්පකුමාර,පොලිස් කොස්තපල්වරුන් වන 36824 දිසානායක,61160 රාජපක්ෂ සහ 87481 පනම්බරම් යන නිලධාරීන් විසින් මෙම වැටලීම සිදු කර තිබේ.", "URL": "https://sinhala.adaderana.lk/news.php?nid=40962", "Category": null, "Parent URL": null}