{"Source": "Adaderana", "Timestamp": "February 26, 2016 08:59 am", "Headline": "මුලතිව් පවුල් 288කට නව නිවාස", "News Content": "මුලතිව්, කෙපාපිලව් ප්‍රදේශයේ හමුදා කඳවුරු ඉදිකිරීම හේතුවෙන් ඉඩම් අහිමිව තිබූ පවුල් 288කට නව නිවාස ඉදිකර දී තිබේ.ශ්‍රී ලංකා යුද හමුදාව විසින් එම නිවාස ඉදිකර දී ඇති බව මුලතිව් ආරක්ෂක සේනා ආඥාපති මේජර් ජෙනරාල් පී,යු.එස් විතානගේ මහතා ප්‍රකාශ කර ඇත.ඉඩම් අහිමි වූ එම ජනතාවට අදියර 05 ක් යටතේ නිවාස ඉදිකිරීම සිදු වූ අතර ඊයේ දිනයේ එම ව්‍යාපෘතියේ අවසන් නිවාස කිහිපය හිමිකරුවන්ට භාරදී තිබේ.2009 වසරේ යුද්ධය පැවැති කාලයේදී කෙපාපිලව් ප්‍රදේශයේ හමුදා කඳවුරක් ඉදිකර ඇත.ඉන් ඉඩම් අහිමි වූ පවුල් වෙත පර්චස් 40 බැගින් ඉඩම් කැබැල්ලක් ද නිවාස වලට අමතරව ලබා දී ඇති බව මුලතිව් ආරක්ෂක සේනා ආඥාපතිවරයා පවසයි.එම ජනතාවට අවශ්‍ය පොදු පහසුකම් ස්ථාපිත කිරීමට යුද හමුදාව පියවරගෙන තිබේ.කෙසේ වුවද ඇතැම් පිරිස් තමන්ට හිමි වූ ඉඩම් ප්‍රමාණය පිළිබඳ කනස්සල්ලෙන් පසුවන බව වාර්තා වෙයි.", "URL": "https://sinhala.adaderana.lk/news.php?nid=57595", "Category": null, "Parent URL": null}