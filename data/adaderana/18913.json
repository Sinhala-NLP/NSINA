{"Source": "Adaderana", "Timestamp": "September 23, 2011 12:56 pm", "Headline": "මෙරටට එරෙහි යෝජනාව පැරදීම ඕස්ට්‍රේලියා -ශ්‍රී ලංකා මිත්‍රත්වයේ සංකේතයක්", "News Content": "ශ්‍රී ලංකාවට එරෙහිව ඕස්ට්‍රේලියානු සෙනෙට් සභාවට ඉදිරිපත් වූ යෝජනාව පරාජයට පත්වීම ඕස්ට්‍රේලියාව සහ ශ්‍රී ලංකාව අතර පවතින දීර්ඝ කාලීන සම්බන්ධය, මිත්‍රත්වය ඉතා හොඳින් පිළිබිඹු වන අවස්ථාවක් බව ඕස්ට්‍රේලියාවේ ශ්‍රී ලංකා මහ කොමසාරිස් තිසර සමරසිංහ මහතා පවසයි. විශේෂයෙන්ම ශ්‍රී ලංකා රජයට මෙවැනි අසත්‍ය චෝදනා ඉදිරිපත් වන අවස්ථාවක, මෙම සිදුවීම එම මිත්‍රත්වය වඩාත් හොඳින් තහවුරු වන බව අද දෙරණ වෙත විශේෂ ප්‍රකාශයක් කරමින් මහ කොමසාරිස්වරයා මේ බව ප්‍රකාශ කළේය. ශ්‍රී ලංකාව පොදු රාජ්‍ය මණ්ඩලයීය සාමාජිකත්වයෙන් තාවකාලිකව ඉවත්කිරීමටත්, ශ්‍රී ලංකාවට එරෙහිව ඇති චෝදනා පිළිබඳව ජාත්‍යන්තර පරීක්ෂණයක් ඉල්ලා සිටින ලෙසත් සදහන් කරමින් ඕස්ට්‍රේලියානු හරිත පක්ෂය ‍යෝජනාවක් සෙනෙට් සභාවට ඉදිරිපත් කර තිබිණි. ඕස්ට්‍රේලියාවේ හරිත පක්ෂයේ සාමාජිකාවක් විසින් පසුගියදා 20 වන දින පාර්ලිමේන්තු සංකීර්ණයේදී ශ්‍රී ලංකාවට එරෙහිව සාකච්ඡාවක් පැවැත්වූ බව තිසර සමරසිංහ මහතා සඳහන් කළේය. ශ්‍රී ලංකාව පොදු රාජ්‍ය මණ්ඩලයීය සාමාජිකත්වයෙන් තාවකාලිකව ඉවත් කිරීමත්, ශ්‍රී ලංකාවට එල්ල වී ඇති යම් යම් අසත්‍ය සහ පසුබිමක් නොමැති චෝදනා පිළිබඳව ජාත්‍යන්තර මට්ටමේ පරීක්ෂණයක් ඉල්ලා සිටීම එහි මූලික අරමුණ වූ බව ද ඔහු පෙන්වාදුන්නේය. මෙම සාකච්ඡාව සඳහා එම සෙනෙට් සභිකාව විසින් තීරණය කරන ලද පිරිසක් පමණක් ආරාධනා කර තිබූ බව ද සඳහන්ය. ඒ සඳහා ආරාධනා ලැබ තිබූ ඇතැම් පිරිස් ශ්‍රී ලංකාවට එරෙහිව ප්‍රසිද්ධියේ ක්‍රියාකරන පිරිසක් බවත්, මහ කොමසාරිස් කාර්යාලයේ නිලධාරීන්ට හෝ ශ්‍රී ලාංකික පසුබිමක් සහිත වෙනත් කිසිදු පුද්ගලයෙකුට ආරාධනා කර නොතිබූ බව සමරසිංහ මහතා ප්‍රකාශ කළේය. එම සාකච්ඡාවෙන් පසු සෙනෙට් සභිකාව විසින් හරිත පක්ෂයේ මාර්ගයෙන් අදාළ යෝජනාව සෙනෙට් සභාවට යෝජනාවක් ඉදිරිපත් කළ බව හෙතෙම පෙන්වාදුන්නේය. ඕස්ට්‍රේලියානු සෙනෙට් සභාව විසින් ඊයේ(22) මෙම යෝජනාව සාකච්ඡාවට ගත් අවස්ථාවේ එවැනි ජාත්‍යන්තර ම‍ට්ටමේ කටයුතු සභාවේ සාකච්ඡා නොවිය යුතු බව ආණ්ඩු පක්ෂයේ මන්ත්‍රීවරයෙකු සඳහන් කර තිබේ. එමෙන්ම ඕස්ට්‍රේලියානු රජය විසින් ශ්‍රී ලංකාවේ ප්‍රගතිය නිරීක්ෂණය කරමින් සිටින බවත්, එවැනි යෝජනාවක් සම්මත කිරීම අවශ්‍ය නොවන බවත් එම මන්ත්‍රීවරයා අවධාරණය කර ඇත. විපක්ෂයේ සියලුම සාමාජිකයින් සහ ආණ්ඩු පක්ෂයේ සාමාජිකයින් මෙම යෝජනාවට එරෙහිව ඡන්දය ප්‍රකාශ කර එම යෝජනාව පරාජයට පත් කළ බව තිසර සමරසිංහ මහතා සඳහන් කළේය. එමෙන්ම විශේෂ සාකච්ඡා පවත්වා අදාළ සිදුවීම පිළිබඳව ඕස්ට්‍රේලියානු ඒ. බී. සී ගුවන්විදුලි නාලිකාවටත්, ඕස්ට්‍රේලියානු මාධ්‍යවේදීන්ටත් කරුණු පැහැදිලි කළ බව ඒ මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=18913", "Category": null, "Parent URL": null}