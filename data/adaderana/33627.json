{"Source": "Adaderana", "Timestamp": "April 27, 2013 03:30 pm", "Headline": "ජාතිවාදය ආගම්වාදය පතුරවමින් රට අස්ථාවර කිරීමේ උත්සහායක් පවතිනවා", "News Content": "අප සෑම විටම අප උපන් මාතෘ භූමිය වෙනුවෙන් පෙනී සිටිය යුතු බව ජනාධිපති මහින්ද රාජපක්ෂ මහතා පවසයි. සෑම විටම එහි කීර්ති නාමය ආරක්ෂා කිරීම රටට ආදරය කරන සියලුදෙනාගේ වගකීම බව ජනාධිපතිවරයා පෙන්වාදෙයි. අප නියෝජනය කළ යුත්තේ ජාතියක් ආගමක් හෝ පක්ෂයක් නොවන බව පෙන්වා දුන් ජනාධිපතිවරයා ශ්‍රී ලාංකිකයෙකු ලෙස මාතෘ භූමිය වෙනුවෙන් යුතුකම් ඉටුකළ යුතු බව ද සඳහන් කරයි. දශක තුනක් පුරා පැවති යුද්ධය අවසන් කිරීමෙන් පසු විශාල සංවර්ධන ක්‍රියාදාමයක් රටතුළ ක්‍රියාවට නංවා ඇති බව සඳහන් කළ ජනාධිපතිවරයා රටේ ජනතාවගේ සුබ සිද්ධිය හා සංවර්ධනය වෙනුවෙන් ද විශාල වැඩකොටසක් ඉටුකරන බව කියයි. ජාතිවාදය සහ ආගම් වාදය පතුරවමින් දේශපාලන වශයෙන් රජයේ වැඩපිළිවෙල අස්ථාවර කිරීමේ උත්සාහයක් ද රට තුළ ක්‍රියාත්මක වන බව පැවසු ජනාධිපතිවරයා මෙම සිදුවීම් පිළිබඳ සියලු දෙනා අවබෝධයෙන් යුතුව කටයුතු කළ යුතු බව ද පෙන්වාදෙයි. ශ්‍රි ලංකා නිදහස් පක්ෂ නීතීඥ සංගමය සංවිධානය කර තිබු සුහද හමුවකට එක්වෙමින් ජනාධිපතිවරයා මේ බව පැවසීය.", "URL": "https://sinhala.adaderana.lk/news.php?nid=33627", "Category": null, "Parent URL": null}