{"Source": "Adaderana", "Timestamp": "March 3, 2012 03:35 pm", "Headline": "‍269 දෙනෙකු ටෝගෝහි අතරමං කළ සැකකරුවෙක් කොටුවෙයි", "News Content": "පුද්ගලයින් ‍269 දෙනෙකු ටෝගෝ රාජ්‍යයේ අතරමං කිරීම සහ ඔවුන්ගේ මුදල් වංචා කිරීමේ සිද්ධිය සම්බන්ධයෙන් එක් සැකකරුවෙකු කොළඹ වංචා විමර්ශන කාර්යාංශය විසින් අත්අඩංගුවට ගෙන තිබේ. අදාළ සැකකරු මඩකළපුව ප්‍රදේශයේ පදිංචිකරුවෙකු බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. ඔහුගෙන් ලබාගත් තොරතුරු අනුව මෙම සිද්ධියට සම්බන්ධ ප්‍රධාන සැකකරු කැනඩාවේ පදිංචිව සිටින බවට අනාවරණය කරගෙන ඇත. කැනඩාවට යවන බව පවසා පුද්ගලයින් 269 දෙනෙකුගෙන් රුපියල් ලක්ෂ 8 සිට 15 දක්වා ලබාගෙන ඇති මෙම ප්‍රධාන සැකකරු පසුව ඔවුන්ව ටෝගෝ රාජ්‍යයේ අතරමං කර දමා පලාගොස් තිබුණි. ඔවුන්ගෙන් 103 දෙනෙකු ටෝගෝ රාජ්‍යය මගින් ශ්‍රී ලංකාවට පිටුවහල් කර තිබූ අතර එලෙස පැමිණි පුද්ගලයින්ගෙන් 8 දෙනෙකු මේ සම්බන්ධයෙන් පැමිණිලි ඉදිරිපත් කර තිබුණි. ඒ අනුව සිදුකළ පරීක්ෂණවල දී සැකකරුවෙකු වැල්ලවත්ත ප්‍රදේශයේ දී අත්අඩංගුවට ගැනීමට හැකිවූ බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. තවත් පුද්ගලයින් 45 දෙනෙකු ටෝගෝ රාජ්‍යයේ තවදුරටත් අතරමංවී සිටින බව ද සැකකරු විසින් අනාවරණය කර තිබේ.", "URL": "https://sinhala.adaderana.lk/news.php?nid=22553", "Category": null, "Parent URL": null}