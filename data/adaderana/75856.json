{"Source": "Adaderana", "Timestamp": "August 1, 2017 12:03 pm", "Headline": "  ඛනිජ තෙල් වෘත්තීය සමිති නායකයින්ට ඇප ", "News Content": "ඛනිජ තෙල් සේවකයන් 16 දෙනෙකු ඇප මත මුදා හැරීමට කොළඹ අතිරේක මහේස්ත්‍රාත් රංග දිසානායක මහතා නියෝග කර තිබේ.අධිකරණය හමුවේ පෙනී නොසිටීම හේතුවෙන් ඔවුන් අත්අඩංගුවට ගැනීමට නියෝග කර තිබූ ඛනිජ තෙල් සේවකයින් 16 දෙනා අද (01) මෝසමක් මඟින් අධිකරණයට ඉදිරිපත් වූ බව අද දෙරණ අධිකරණ වාර්තාකරු සඳහන් කළේය. ඛනිජ තෙල් බෙදාහැරීමේ කටයුතු වලට බාධා කිරීම සම්බන්ධයෙන් වැලිකඩ පොලීසිය මඟින් අත්අඩංගුවට ගත් මෙම සැකකරුවන් මීට පෙර පොලිස් ඇප මත මුදා හැර තිබුණි.කෙසේවෙතත් ඊයේ දින එම සැකකරුවන් අධිකරණය හමුවේ පෙනී නොසිටීම හේතුවෙන් ඔවුන් අත්අඩංගුවට ගෙන අධිකරණයට ඉදිරිපත් කරන ලෙස දන්වා කොළඹ අතිරේක මහේස්ත්‍රාත්වරයා වරෙන්තු නිකුත් කර තිබූ බව සඳහන්ය.නඩුව අද කැඳවූ අවස්ථාවේ ඛනිජ තෙල් සේවකයින් 16 දෙනා නීතිඥවරු මාර්ගයෙන් අධිකරණයට දැනුම් දී ඇත්තේ තමන්ට ඊයේ (31) දින නඩුව කැඳවීම පිළිබඳ දැනුවත්වීමක් නොතිබූ බැවින් අධිකරණය හමුවේ පෙනී නොසිටි බවයි.කෙසේවෙතත් අතිරේක මහේස්ත්‍රාවරයා සඳහන් කර ඇත්තේ අත්‍යවශ්‍යම සේවා රෙගුලාසි අනුව එම සැකකරුවන්ට ඇප ලබා දීමට පොලීසිය ගත් තීරණය නීතියට පටහැනි බවයි.අත්‍යවශ්‍යම සේවා රෙගුලාසි අනුව ඔවුන්ට ඇප ලබා දීමට පොලීසියට බලයක් නොමැති බවත්, ඒ පිළිබඳ බලය පැවරී ඇත්තේ මහේස්ත්‍රාත්වරයෙකුට පමණක් බවත් අතිරේක මහේස්ත්‍රාත් රංග දිසානායක මහතා පෙන්වා දී තිබේ.කරුණු සලකා බැලූ මහේස්ත්‍රාත්වරයා එක් අයෙකුට රුපියල් ලක්ෂය බැඟින් වූ ශරීර ඇප මත ඛනිජ තෙල් සේවකයින් 16 දෙනා මුදා හැරීමට නියම කළ බව අද දෙරණ අධිකරණ වාර්තාකරු පැවසුවේය.ඔවුන්ට නැවත අගෝස්තු මස 24 වනදා අධිකරණයේ පෙනී සිටින ලෙසද අතිරේක මහේස්ත්‍රාත්වරයා එහිදී නියෝග කර තිබේ.", "URL": "https://sinhala.adaderana.lk/news.php?nid=75856", "Category": null, "Parent URL": null}