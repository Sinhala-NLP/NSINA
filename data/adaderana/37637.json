{"Source": "Adaderana", "Timestamp": "September 23, 2013 08:04 pm", "Headline": "උතුරේ මහ ඇමති විග්නේෂවරන් - ටී.එන්.ඒ. විශේෂ සාකච්ඡාවකින් තීන්දු කරයි", "News Content": "උතුරු පළාත් සභාවේ ප්‍රධාන ඇමතිවරයා ලෙස සී.වී. විග්නේෂ්වරන් මහතා පත් කිරීමට අද (23) පස්වරුවේ රැස්වූ ද්‍රවිඩ ජාතික සන්ධානයේ සියලුදෙනා ඒකමතික තීරණයකට පැමිණ තිබේ. ඔහු උතුරු පළාත් සභාවේ මහ ඇමති අපේක්ෂකයා ලෙස නම් කරනු ලැබුවේද ද්‍රවිඩ ජාතික සන්ධානය විසිනි. ඒ අනූව උතුරු පළාත් සභාවට ඉලංකෙයි තමිල් අරසුකච්චි පක්ෂයෙන් තරග වැදුණු විග්නේෂ්වරන් මහතා මනාප ඡන්ද 132,255ක් ලබා ගැනීමට සමත් විය. එම මැතිවරණයෙන් උතුරු පළාත් සභාවට ප්‍රසාද මන්ත්‍රී ආසන 2ක හැරුණු විට 28 දෙනෙකු තේරී පත්වූ අතර ඔවුන් ඇතුළු පාර්ලිමේන්තුව නියෝජනය කරන ටී.එන්.ඒ. පක්ෂයේ සියලුදෙනා අද සවස යාපනයේදී රැස්විය. එහිදී ඔවුන් විශේෂ සාකච්ඡාවක් පැවැත් වූ අතර එම සාකච්ඡාවේදී සියලුදෙනා එකඟතාවයට පැමිණ ඇත්තේ සී.වී. විග්නේෂ්වරන් මහතා උතුරු පළාත් සභාවේ ප්‍රධාන අමාත්‍යවරයා ලෙස නිල වශයෙන් නම් කිරීමටය.", "URL": "https://sinhala.adaderana.lk/news.php?nid=37637", "Category": null, "Parent URL": null}