{"Source": "Adaderana", "Timestamp": "June 16, 2012 04:54 pm", "Headline": "සවුදියේ ඔටුන්න හිමි කුමරු මියයයි", "News Content": "සෞදි අරාබියේ ඔටුන්න හිමි නායේෆ් බින් අබ්දුල් අසීස් අල් සවුද් කුමරු ජීවිතක්ෂයට පත්ව තිබේ. විදෙස්ගතව ප්‍රතිකාර ලබමින් සිටියදී නායෙෆ් කුමරු ජීවිතක්ෂයට පත්ව ඇති බව එරට මාධ්‍ය වාර්තා කරයි. පිළිකා රෝගයක් හේතුවෙන් පීඩා විඳි නායෙෆ් කුමරු පසුගිය මාසයේ ප්‍රතිකාර සඳහා විදෙස් ගතවී තිබුණි. මියයන විට 78 වැනි වියේ පසුවූ නායෙෆ් කුමරු එරට උප අගමැතිවරයා සහ අභ්‍යන්තර කටයුතු අමාත්‍යවරයා ලෙස කටයුතු කළේය. නායේෆ් බින් අබ්දුල් අසීස් අල් සවුද් කුමරු සෞදියේ හිටපු රජ කෙනෙකු වන අබ්දුල්ලාසිස් රජුගේ පුත්‍රයෙකු ද වේ. 2011 ඔක්තෝබර් මාසයේ දී සුල්තාන් බින් අබ්දුල්ලාසිස් අල් සවුද් කුමරු මියයාමෙන් පසු නායෙෆ් කුමරු ඔටුන්න හිමි කුමරු ලෙස නම් කෙරුණී. නායෙෆ් කුමරුගේ අභාවයෙන් පසු ඔටුන්න හිමි කුමරු ලෙස රියාද්හි ආණ්ඩුකාරවරයා ලෙස කටයුතු කරන ඔහුගේ බාල සොයුරු සල්මන් නම් කිරීමට නියමිත බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=25085", "Category": null, "Parent URL": null}