{"Source": "Adaderana", "Timestamp": "July 19, 2019 02:01 pm", "Headline": "බෙලිඅත්ත දුම්රිය ස්ථානයේ නේවාසිකාගාරයක සිවිලිම කඩා වැටෙයි", "News Content": "බෙලිඅත්ත දුම්රිය ස්ථානයෙහි දුම්රිය රියැදුරන්ගේ නේවාසිකාගාරයේ කාමරවල සිවිලිම අද (19) උදෑසන හදිසියේ කඩා වැටී ඇත. දුම්රිය රියැදුරන්ගේ නේවාසිකාගාරයේ කාමර දෙකකට මෙමඟින් හානි සිදුව තිබිණි. දුම්රිය ස්ථානයේ ගොඩනැඟිල්ලේ ඉහළ සවිකර ඇති ජල ටැංකියක ජලය පිටාර ගැලීමත් සමඟ දෙවැනි මහළේ පිහිටි කාමරවලට ජලය ගලා ඒම නිසා මෙලෙස සිවිලිම ගැලවී වැටී ඇතැයි එහි සේවකයෝ පවා ඇත. රියැදුරන් කාමරවලින් පිටව ගොස් සිටි අවස්ථාවේදී සිවිලිම ගැලවී වැටී ඇති බැවින් කිසිවෙකුටත් ඉන් හානියක් සිදුව නැත. ඉදිකිරීම් දෝෂයක් හේතුවෙන් මෙලෙස රියැදුරන්ගේ නේවාසිකාගාරයේ සිවිලිම කඩා වැටී ඇතැයි දුම්රිය දෙපාර්තමේන්තුවේ නිලධාරීහු ප්‍රකාශ කර ඇත.", "URL": "https://sinhala.adaderana.lk/news.php?nid=114505", "Category": null, "Parent URL": null}