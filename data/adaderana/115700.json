{"Source": "Adaderana", "Timestamp": "August 4, 2019 12:33 pm", "Headline": "දෙවන ලෝක යුද සමයේ විරෝධාර රණවිරුවන්ට ජනපති අතින් පුෂ්පෝපහාර", "News Content": "දෙවන ලෝක යුද සමයේ අභීතව සටන් වැදි විරෝධාර රණවිරුවන් සිහිකර පොළොන්නරුව, ලක්ෂඋයන, ගල්කොරිය ප්‍රදේශයේ ඉදිකළ සේවාමුක්ත භට රණවිරු ස්මාරකය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ඊයේ (03) පස්වරුවේ විවෘත කෙරිණි. ජනාධිපතිවරයා ස්මාරකය වෙත පුෂ්පෝපහාර දැක්වීමෙන් අනතුරුව දෙවන ලෝක යුද්ධයට සහභාගි වී ජීවතුන් අතර සිටින රණවිරුවන් සහ මියගිය රණවිරුවන්ගේ ඥාතීන් විසින් ස්මාරකය වෙත පුෂ්පෝපහාර දක්වන ලදී. මියගිය රණවිරුවන්ට පිං පැමිණවීමේ ආගමික වතාවත් සඳහා ද ජනාධිපතිවරයා එක්විය. එමෙන්ම පරාක්‍රම සමුද්‍රය ඩී 1 උතුරු ඇළ හරහා ලක්ෂ උයන - ඇතුමල්පිටිය යා කරමින් ඉදිකරන ලද නව පාලම ද ජනාධිපතිවරයා අතින් ජනතා අයිතියට පත් කෙරිණි. මෙ අතර, පොළොන්නරුව ගිනිපෙට්ටි පාලමට සමාන්තරව නිර්මාණය කළ නව පාලම ඉතා කෙටි කාලයක් තුළ ඉදිකර අවසන් කිරීම වෙනුවෙන් දායකත්වය දැක්වූ පාර්ශ්වයන් වෙත ජනාධිපතිවරයා අතින් උපහාර තිළිණ 21ක් පිරිනැමීම ද ඊයේ (04) සිදු විය. දෙස් විදෙස් ඉංජිනේරුවන් විසින් කරවන ලද පැරැණි ජල පැන්නුමක් වන ගිනිපෙට්ට් පාලම අබලන් වීම හේතුවෙන් ඊට සමාන්තරව මේ නව පාලම ඉදිකර තිබේ. ජනාධිපතිවරයාගේ සංකල්පයක් අනුව ක්‍රියාත්මක වන\"පිබිදෙමු පොළොන්නරුව\" දිස්ත්‍රික් සංවර්ධන වැඩසටහන යටතේ මේ පාලම ඉදිකර තිබෙන අතර පාලමේ ඉදිකිරීම් නිමකිරීම සඳහා දායක වූ පිරිස් වෙත මෙලෙස ජනාධිපතිවරයා අතින් උපහාර සම්මාන පිරිනැමිනි. නව ගිනිපෙට්ටි පාලම අබියස පැවැත් වූ උත්සවයක දී මෙකී උපහාර තිළින ප්‍රදානය කෙරිණි.", "URL": "https://sinhala.adaderana.lk/news.php?nid=115700", "Category": null, "Parent URL": null}