{"Source": "Adaderana", "Timestamp": "December 13, 2017 03:18 pm", "Headline": "විද්‍යා පීඨවල විෂයමාලා නවීකරණය කරන්න යයි", "News Content": "ජාතික අධ්‍යාපන විද්‍යා පීඨවල විෂයමාලා නවීකරණය කිරීම පිළිබඳව අවධානය යොමුව ඇති බව අධ්‍යාපන අමාත්‍ය අකිල විරාජ් කාරියවසම් මහතා පවසයි. ජාතික අධ්‍යාපන පීඨ 20 ක් සඳහා කැබ් රථ ප්‍රදානය කිරීම වෙනුවෙන් අධ්‍යාපන අමාත්‍යංශයේ පැවති උත්සවයකට එක්වෙමින් අමාත්‍යවරයා මෙම අදහස් පළ කළේය. අධ්‍යාපන ක්ෂේත්‍රයේ පහසුකම් සංවර්ධනය කිරීමේ වැඩපිළිවෙළ තුළින් අනාගතයේදී අධ්‍යාපනයේ ඉහළ ප්‍රමිතියක් මෙන්ම ඉහළ ගුණාත්මක ප්‍රතිඵලද රජය අපේක්ෂා කරන බව අමත්‍යවරයා සඳහන් කළේය. එමෙන්ම විද්‍යාපීඨ ශික්ෂණලාභීන්ගේ මාසික දීමනාව රුපියල් 2500 සිට රුපියල් 5000 දක්වා ඉහළ දැමීමට කටයුතු කරන බව අමාත්‍යවරයා එහිදී වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=81468", "Category": null, "Parent URL": null}