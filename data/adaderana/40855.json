{"Source": "Adaderana", "Timestamp": "February 3, 2014 12:58 pm", "Headline": "ඉන්දීය ධීවරයින් අත්අඩංගුවට ගැනීම වහා නතර කළ යුතුයි!", "News Content": "ඉන්දීය ධීවරයින් අත්අඩංගුවට ගැනීම වහා නතර කළ යුතු බව එරට අග්‍රාමාත්‍ය කාර්යාලයේ නියෝජ්‍ය අමාත්‍ය වී. නාරායනසාමි මහතා පවසයි. ශ්‍රී ලංකා නාවික හමුදාව විසින් දිගින් දිගටම ඉන්දීය ධීවරයින් අත්අඩංගුවට ගැනීම දෙරට අතර පැවැත්වෙන ධීවර සාකච්ඡාවල ප්‍රගතියට බාධාවක් බව හෙතෙම පෙන්වාදෙයි. පුඩුචේරි හි ඊයේ පැවැති මාධ්‍ය හමුවකදී ඔහු මේ බව පවසා ඇත. ඉන්දු - ශ්‍රී ලංකා මුහුදු සීමාව උල්ලංඝණය කරමින් දෙරටේ ධීවරයින් මසුන් මැරීම ගැන විශේෂ සාකච්ඡාවක් දෙරටේම ධීවර බලධාරීන් අතර පසුගිය මස 27 වැනිදා චෙන්නායි හිදි පැවැත්විණ. එකී සාකච්ඡාව මෙම ගැටලුව සඳහා යහපත් ප්‍ර වේශයක් බව නාරායනසාමි අමාත්‍යවරයා පවසා ඇත. කෙසේ වුවද ඉන්දීය ධීවරයින් දිගින් දිගටම අත්අඩංගුවට ගැනීම එකී ප්‍රවේශයට බාධාවක් බවත් එය සාකච්ඡා කඩාකප්පල් වීමට හේතුවනු ඇති බවත් ඔහු සඳහන් කර තිබේ. මේ හේතුවෙන් ශ්‍රී ලංකා නාවික හමුදාව විසින් සිදුකරන ක්‍රියාවලිය හෙළාදැකිය යුතු බවද ඔහු පවසා ඇත.", "URL": "https://sinhala.adaderana.lk/news.php?nid=40855", "Category": null, "Parent URL": null}