{"Source": "Adaderana", "Timestamp": "March 20, 2018 12:11 pm", "Headline": " ඉලෙක්ට්‍රික් උපකරණ යොදා දැව කැපූ 2ක් පොලිස් දැලේ", "News Content": "වැල්ලවාය පොලීසිය විසින් වැල්ලවාය - ආදවෙලයාය ප්‍රදේශයේ සිදු කළ වැටලීමකදී නීති විරෝධීව ජංගම ලී ඉරුම් කට්ටලයක් භාවිතා කරමින් දඹ දැව කපමින් සිටි සැකකරුවන් දෙදෙනකු අත්අඩංගුවට ගෙන ඇත. අත්අඩංගුවට ගත් සැකකරුවන් එම ප්‍රදේශයේම පදිංචි වයස අවුරුදු තිස් නවය සහ හතලිස් හය යන වයස් වල පසු වන අතර සැකකරුවන් දීර්ඝකාලයක සිට මෙම ජාවාරමේ නිරත වී ඇති බවට පොලිසියට තොරතුරු ලැබී තිබේ. වැටලීම සිදු කරන අවස්ථාවෙදී එම ස්ථානයේ තිබී නීති විරෝධීව කපන ලද දඹ දැව කැබලි විසිහතක් සහ ඉරුම් උපකරණ රැසක් ද පොලිස් භාරයට ගෙන ඇත. එම දැව තොගයේ වටිනාකම මෙතෙක් තක්සේරු කර නොමැති අතර අත්අඩංගුවට ගත් සැකකරුවන් වැල්ලවාය මහේස්ත්‍රාත් අධිකරණයට අද(20) ඉදිරිපත් කිරීමට නියමිතයි. වැල්ලවාය පොලීසිය පරීක්ෂණ සිදු කරයි.", "URL": "https://sinhala.adaderana.lk/news.php?nid=85984", "Category": null, "Parent URL": null}