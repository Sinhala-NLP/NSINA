{"Source": "Adaderana", "Timestamp": "February 6, 2014 09:08 am", "Headline": "ධීවර ගැටලුවට රාජ්‍ය තාන්ත්‍රික මැදිහත්වීමක් අවශ්‍යයි ", "News Content": "මෙරට නාවික හමුදාව විසින් ඉන්දීය ධිවරයින් අත්අඩංගුවට ගැනීම සම්බන්ධයෙන් වහාම රාජ්‍ය තාන්ත්‍රික මැදිහත්වීමක් සිදුකළ යුතු බව තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය පවසයි. ඉන්දීය අග්‍රාමාත්‍ය මන් මෝහන් සිං මහතාට ලිපියක් යොමු කරමින් ඇය මෙම අදහස් පළ කර ඇති බව ඉන්දීය මාධ්‍ය වාර්තා කරයි. මෙම සතිය තුළ තමිල්නාඩු ප්‍රධාන අමාත්‍ය ජයලලිතා ජයරාම් ඉන්දීය අග්‍රාමාත්‍යවරයාට යොමු කර ඇති තෙවන ලිපිය මෙය වෙයි. ඉන්දීය ධීවරයින් අත්අඩංගුවට ගැනීම සම්බන්ධයෙන් ඉන්දීය රජය කඩිනමින් රාජ්‍ය තාන්ත්‍රික මැදිහත් වීමක් සිදුකළ යුතු බව අදාළ ලිපියෙන් තමිල්නාඩු ප්‍රධාන අමාත්‍යවරිය ඉල්ලා තිබේ. කෙසේ වෙතත් නීති විරෝධි ලෙස මෙරට මුහුදු සීමාවට ඇතුළු වන සියලු ඉන්දීය ධීවරයින් අත්අඩංගුවට ගන්නා බව ඊයේ(05) පැවති මාධ්‍ය හමුවක දී ධීවර අමාත්‍ය රාජිත සේනාරත්න මහතා සඳහන් කළේය. මෙම මාධ්‍ය හමුවේ දි ඉන්දු ලංකා ධීවර ගැටළුව විසදීම සඳහා විදේශ කටයුතු අමාත්‍යංශය කිසිදු සහයෝගයක් ලබා නොදුන් බව රාජිත සේනාරත්න අමාත්‍යවරයා චෝදනා කරන ලදී.", "URL": "https://sinhala.adaderana.lk/news.php?nid=40917", "Category": null, "Parent URL": null}