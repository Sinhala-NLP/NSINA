{"Source": "Adaderana", "Timestamp": "July 9, 2017 09:59 am", "Headline": "ඩෙංගු මර්දන ජාතික දිනයක් ප්‍රකාශයට පත් කළ යුතුයි", "News Content": "ඩෙංගු මර්දනය කිරීමේ ජාතික දිනයක් ප්‍රකාශයට පත් කළ යුතු බව ජනතා විමුක්ති පෙරමුණ පවසයි.එම පෙරමුණේ පාර්ලිමේන්තු මන්ත්‍රී සුනිල් හදුන්නෙත්ති මහතා සඳහන් කළේ එලෙස ක්‍රියාත්මක නොවී මෙම ගැටළුව විසදීමට නොහැකි බවයි.මාතර ප්‍රදේශයේ පැවැති සිය පක්ෂ කාර්යාලයේ පැවැති හමුවකට එක්වෙමින් සුනිල් හදුන්නෙත්ති මන්ත්‍රීවරයා මෙම අදහස් පළ කළේය. මේ අතර ඩෙංගු රෝගය වසංගත තත්ත්වයක් බවට පත්වීම සම්බන්ධයෙන් රජය වගකීම බාරගත යුතු බව ජනතා විමුක්ති පෙරමුණේ පාර්ලිමේන්තු මන්ත්‍රී වෛද්‍ය නලීන් ද ජයතිස්ස මහතා පවසයි.අද දෙරණ සමග අදහස් දක්වමින් ඔහු ප්‍රකාශ කළේ රජයේ නිසි කළමනාකාරීත්වයක් නොමැතිවීම හේතුවෙන් ඩෙංගු වසංගතය පාලනය කළ නොහැකි තත්ත්වයට පත්ව ඇති බවයි.මේ අතර ජනතා විමුක්ති පෙරමුණ විසින් පාසල්වල ඩෙංගු මර්දනය සඳහා දෙදින වැඩසටහනක් ක්‍රියාත්මක කර තිබේ.මේ අතර රජයට එල්ල වන චෝදනා සම්බන්ධයෙන් අදහස් දැක්වූ එක්සත් ජාතික පක්ෂ පාර්ලිමේන්තු මන්ත්‍රී කාවින්ද ජයවර්ධන මහතා ප්‍රකාශ කළේ චෝදනා එල්ල කිරීම වෙනුවට ඩෙංගු මර්දනය සඳහා රජය ගෙනයන වැඩපිළිවෙළට පක්ෂ භේදයකින් තොරව සියලු දෙනා සහය පළ කළ යුතු බවයි.", "URL": "https://sinhala.adaderana.lk/news.php?nid=75031", "Category": null, "Parent URL": null}