{"Source": "Adaderana", "Timestamp": "December 9, 2015 04:10 pm", "Headline": "  2016 ඉලක්ක ජයගන්න නිලධාරීන් කැපවිය යුතුයි", "News Content": "ආහාර නිෂ්පාදන ජාතික වැඩසටහනට සමගාමීව සියලු මහවැලි ගොවිබිම් සංවර්ධනය කර ලාභදායී මට්ටමට ගෙනඒමට කටයුතු කරන ලෙස ජනාධිපති මෛත්‍රීපාල සිරිසේන මහතා නිලධාරීන්ට උපදෙස් ලබා දී තිබේ. අද පෙරවරුවේ මහවැලි සංවර්ධන අමාත්‍යාංශයේ සහ මහවැලි අධිකාරියේ ප්‍රගති සමාලෝචන රැස්වීමට එක්වෙමින් ජනාධිපතිවරයා මේ බව දැනුම්දුන් බව ජනාධිපති මාධ්‍ය අංශය සඳහන් කළේය. ගොවිබිම්වල සංවර්ධන කටයුතු ඉදිරියේ දී තමා විසින් වෙන වෙනම සොයා බලන බවත්, ලබන ජනවාරි මාසයේ සිට එහි නිරීක්ෂණ චාරිකාවල නිරත වීමට අපේක්ෂා කරන බවත් ජනාධිපතිවරයා එහිදී පවසා ඇත. මහවැලි, පරිසර හා වන සංරක්ෂණ අංශයේ කටයුතු විධිමත්ව සහ කාර්යක්ෂමව ඉදිරියට ගෙන යමින් 2016 වර්ෂයේ ඉලක්ක සපුරාගැනීමට නිලධාරීන් කැපවිය යුතු බව ජනාධිපතිවරයා අවධාරණය කර ඇත.", "URL": "https://sinhala.adaderana.lk/news.php?nid=55624", "Category": null, "Parent URL": null}