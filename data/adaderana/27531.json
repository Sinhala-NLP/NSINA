{"Source": "Adaderana", "Timestamp": "September 18, 2012 06:48 pm", "Headline": "විකිරණ සහිත කන්ටේනරය ආපසු යවයි", "News Content": "වත්මන් වෙළඳපොළේ න්‍යෂ්ටික විකිරණවලින් අපවිත්‍ර වූ ආහාරයක් හෝ භාණ්ඩයක් නොමැති බව‍ට සහතික වන බව ශ්‍රී ලංකා පරමාණුක බලශක්ති අධිකාරිය පවසයි. ශ්‍රී ලංකාවේ ස්ථාපිත කර ඇති විකිරණ පරීක්ෂා කිරීමේ පද්ධති මෙහෙයවීමේ හා අධික්ෂණය කිරීමේ පූර්ණ වගකීම තම අධිකාරිය දරණ බව එම අධිකාරියේ ජ්‍යෙෂ්ඨ නියෝජ්‍ය අධ්‍යක්ෂ අනිල් රංජිත් මහතා පැවසුවේය. මෙරටට පැමිණෙන කන්ටේනර් සියල්ලම සහ ගුවනින් ගෙන එන භාණ්ඩ සියල්ලම පරමාණුක ශක්ති අධිකාරියේ පූර්ණ පරීක්ෂණයට ලක්වන බව ඔහු සඳහන් කළේය. විකිරණ පරීක්ෂාවට ලක්නොවූ කිසිදු ආනයනික නිෂ්පාදනයක් වෙළදපොළට නිකුත් කිරීම වාරණය කරමින් ශ්‍රී ලංකා රේගුවට උපදෙස් ලබාදී ඇති බව ද අනිල් රංජිත් මහතා පැවසුවේය. මේ අතර න්‍යෂ්ටික විකිරණශීලීත්වය සහිත භාණ්ඩ ඇතුළත් බවට තහවුරු වූ කන්ටේනරය ඉන්දියාවට හරවා යැවීමට ඉදිරි සතිය තුළ පියවර ගන්නා බව ශ්‍රී ලංකා පරමාණුක බලශක්ති අධිකාරියේ ජ්‍යෙෂ්ඨ නියෝජ්‍ය අධ්‍යක්ෂ අනිල් රංජිත් මහතා සඳහන් කළේය. අදාළ කන්ටේනරය හේතුවෙන් විකිරණශීලී ද්‍රව්‍ය ශ්‍රී ලංකාව තුළ පරිහරණය වන බවට මහජනතාව තුළ සැකයක් ද මතුවී තිබුණු බව පරමාණුක බලශක්ති අධිකාරිය පැවසුවේය.", "URL": "https://sinhala.adaderana.lk/news.php?nid=27531", "Category": null, "Parent URL": null}