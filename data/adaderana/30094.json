{"Source": "Adaderana", "Timestamp": "December 20, 2012 09:38 am", "Headline": "කඳුකරයේ ඉදිකිරීම්වලට අනුමැතිය ගැනීම අනිවාර්යයි", "News Content": "කඳුකර ප්‍රදේශවල ඉදිකිරීම් සිදු කිරීමේ දී ජාතික ගොඩනැගිලි පර්යේෂණ සංවිධානයේ අනුමැතිය ලබාගැනීම අනිවාර්යය බව එම සංවිධානයේ අධ්‍යක්ෂ ජෙනරාල් ආසිරි කරුණාවර්ධන මහතා පවසයි. ආපදා කළමනාකරණ අමාත්‍යංශය මගින් පසුගිය වසරේ නිකුත් කෙරුණු චක්‍රලේඛයක් අනුව මෙම නීතිය බලපැවැත්වෙන බව හෙතෙම සඳහන් කළේය. පසුගිය දිනවල පැවති ආපදා තත්ත්වය හේතුවෙන් කඳුකර ප්‍රදේශවල ප්‍රතිසංස්කරණය කෙරුණු මාර්ග බොහොමයක් ආශ්‍රිතව නායයෑම් සිදුවිණි. මීට හේතුව එම ඉදිකිරීම්වල දී ජාතික ගොඩනැගිලි පර්යේෂණ සංවිධානයේ උපදෙස් ලබා නොගැනීම බව ආසිරි කරුණාවර්ධන මහතා පෙන්වාදෙයි. දැනට ප්‍රතිසංස්කරණය කර ඇති මාර්ග ආශ්‍රිත බෑවුම් ප්‍රදේශ නායයෑමෙන් වළක්වා ගැනීම සඳහා ජපානයේ සහයෝගීතාව මත විශේෂ වැඩපිළිවෙලක් ක්‍රියාත්මක කිරීමට අපේක්ෂා කරන බව හෙතෙම පවසයි.", "URL": "https://sinhala.adaderana.lk/news.php?nid=30094", "Category": null, "Parent URL": null}