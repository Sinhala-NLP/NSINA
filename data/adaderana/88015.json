{"Source": "Adaderana", "Timestamp": "April 25, 2018 03:54 pm", "Headline": " ගොවියාට එකවරක් වැසිකිළියට යන්න වට්ටක්කා කිලෝ 4ක් විකුණන්න වෙලා ", "News Content": "වට්ටක්කා කිලෝ 4ක් අලෙවි කිරීමෙන් පසු එක් වරක් දඹුල්ල ආර්ථික මධ්‍යස්ථානයේ වැසිකිළියේ මුත්‍රා කිරීමට හැකි බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා ප්‍රකාශ කර සිටී. එළවළු මිල පහත වැටීම නිසා ගොවීන් පත්ව ඇති තත්ත්වය පැහැදිලි කරමින් නාමල් කරුණාරත්න මහතා මේ බව දඹුල්ලේ දී මාධ්‍ය හමුවක් පවත්වමින් ප්‍රකාශ කළේය. අළුයම් කාලයේ දඹුල්ල ආර්ථික මධ්යස්ථානයට එළවළු රැගෙන එන ගොවීන්ට දවස පුරාම ආර්ථික මධ්‍යස්ථානය තුළ රැඳී සිටීමට සිදුවන බවත් එළවළු ඉතාමත් අඩු මුදලකට අලවි වන බවත් බොහෝ එළවළු අලෙවි නොවන බවද සඳහන් කර සිටි. එමෙන්ම උදෑසන සිට ආර්ථික මධ්‍යස්ථානයේ රැඳී සිටින ගොවියෙකු සවස් වන විට අඩුම තරමේ අවස්ථා හතරක් වත් වැසිකිළි පාවිච්චි කරන බවද එක් වරකට රුපියල් 20ක මුදලක් ආර්ථික මධ්‍යස්ථානය වැසිකිළි පාවිච්චියේදී අය කරන බව හෙතෙම සඳහන් කළේ ය. ඒ අනුව මේ දිනවල වට්ටක්කා කිලෝවක තොග මිල රුපියල් පහක් බවත් එක් අවස්ථාවකට වට්ටක්කා ගොවියකු කිලෝ 4 ක ප්‍රමාණයක් අලෙවි කොට වරකට මුත්‍රා කිරීමට වැසිකිළියට යා යුතු බව සඳහන් කළේය. එමෙන්ම එළවළු ගොවියා සඳහා රජය මඟින් රුපියල් 1500කට පොහොර මිටියක් ලබාදෙන බව ප්‍රකාශ කළ ද මෙතෙක් වෙළඳපලේ හෝ කිසිම ස්ථානයක ගොවීන්ට රුපියල් 1,500 ක මිලකට පොහොර මිල දී ගැනීමට නොහැකි බව හෙතෙම අවධාරණය කළේය. වෙළඳසැල් හිමියන් කිසිම ආකාරයකින් පොහොර මිල අඩු කර නොමැති බවත් පොහොර ගෙන්වන හා ආයතන වලින් එවැනි අඩු මුදලකට පොහොරක් ලබාදී නැති බව වෙළෙන්දන් පවසන බවද නාමල් කරුණාරත්න මහතා සඳහන් කර සිටී. වර්තමානයේ ගොවියා එළවළු ගොවියා මෙන්ම වී ගොවියා අද අන්ත අසරණ තත්ත්වයට පත්ව ඇති බව මෙම මාධ්‍ය හමුවේ දී නාමල් කරුණාරත්න මහතා වැඩිදුරටත් සඳහන් කළේය. එමෙන්ම වර්තමාන පාර්ලිමේන්තුව පිළිබඳව අදහස් ප්‍රකාශ කරමින් කියා සිටියේ වැව් තාවුල්ලට හරක් පට්ටි කිහිපයක් එකවර පැමිණීමෙන් පසුව ඇතිවන සිද්ධියක් මෙන් ඔවුනොවුන් ඇණ ගන්නා බවත් එමෙන්ම හරක් පට්ටියේ සිටින නෑම්බියන්ට පොරකන කණ්ඩායමක් බවට පත්ව ඇති බව සඳහන් කළේය. එමෙන්ම කැබිනට් මණ්ඩලය ගෙරි හමකට මැදි වූ බලු රෑනක් මෙන් තත්ත්වයට පත්ව ඇති බව කීවේය. වර්තමානයේ ගොවියාට සිදුව ඇති ඉරණම පිළිබඳව හිටපු ජනාධිපති මහින්ද රාජපක්ෂ මහතා ඇතුළු කණ්ඩායමට කතා කිරීමට කිසිදු අයිතියක් නොමැති බවත් ඔවුන් බලයේ සිටි කාලයේ පවා ගොවියා විනාශ කළ බව ද නාමල් කරුණාරත්න මහතා සඳහන් කළේය. ගොවියාට සාධාරණය ඉටුකර නොදෙන්නේ නම් ආණ්ඩුව ගෙදර යන තැනට ගොවියා උනන්දු කරවන බවද ජන අරගලය ගොඩනඟන බවත් කරුණාරත්න මහතා මෙහිදී සඳහන් කර සිටියේ.", "URL": "https://sinhala.adaderana.lk/news.php?nid=88015", "Category": null, "Parent URL": null}