{"Source": "Adaderana", "Timestamp": "January 28, 2010 12:00 pm", "Headline": "ෆොන්සේකා ඉන්දියාවෙන් ආරක්ෂාව ඉල්ලයි", "News Content": "ජනාධිපති මහින්ද රාජපක්ෂ මහතා ලැබූ ජයග්‍රහණයත් සමඟ ජෙනරාල් සරත් ෆොන්සේකා මහතා ඉන්දීය රජයෙන් ආරක්ෂාව පතා ඇතැයි ඉන්දීය මාධ්‍යය වාර්තා කරයි. ඔහු රැඳී හුන් හෝටලය හමුදාව විසින් වැටලීමත් සමඟ ඔහු මෙසේ ඉන්දීය සහය පතා ඇති බවත්, ෆොන්සේකා මහතා ජනාධිපති මහින්ද රාජපක්ෂ මහතා ලැබූ ජයග්‍රහණය පිළිනොගන්නා අතර තමා ඝාතනය කිරීමට උත්සාහ දරන බවට රජයට චෝදනා කරමින් මෙසේ ඉන්දීය සහය පතා ඇති බවත් සඳහන් වේ.. එසේ වුවද මෙය රට අභ්‍යන්තර ගැටලුවක් බැවින් සෘජුව මෙම ගැටලුවට මැදිහත්වීමට නව දිල්ලි පාලනය කැමැත්තක් නොදක්වන මුත් ජාත්‍යන්තර බලපෑම මධ්‍යයේ පාලන කටයුතු ප්‍රවේශම්ව ගෙනයාමට රාජපක්ෂ රජයට සිදුවන බවද ඉන්දීය මාධ්‍ය කියා සිටියි. නමුත් රාජපක්ෂ මහතා විශාල ජයග්‍රහණයක් ලැබීමත් සමඟ සරත් ෆොන්සේකා මහතා ලැගුම්ගෙන සිටි හෝටලය මෙසේ හමුදාව විසින් වැටලීම සිදුවූ බව පිටතට විද්‍යමාන වන කරුණකි. මෙම වැටලීමට කරුණු දක්වමින් යුධ හමුදා මාධ්‍ය ප්‍රකාශක උදය නානායක්කාර මහතා පැවසුවේ ඒම හෝටලයෙ හමුදාවෙන්‍න් පැනගිය සෙබළු සිටින බවට ලැබුණු තොරතුරක් මත මෙම වැටලීම් සිදුවූ බවය. පසුව රජය පැවසුවේ හෝටලයෙන් පිටතට පැමිණීමට ෆොන්සේකා මහතාට අවසර ලැබෙන බවත්, නමුත් මැතිවරණ කාල සීමාව තුළ ඔහුට විරුද්ධව ඒල්ල වූ චෝදනා පිළිබදව කටයුතු කරන බවත්ය. මැතිවරණයෙන් පසුව රාජපක්ෂ මහතා සමඟ තිබු සබඳතා බිදෙනොදමන බව ද, උතුරු, නැඟෙනහිර සංවර්ධන කටයුතු පිළිබඳව විමසිලිමත්වන බව ද ඉන්දියාව පවසයි. සරත් ෆොන්සේකා මහතාගේ පෞද්ගලික ආරක්ෂාවට ආසියානු රටක මැදිහත් වීමක් ලබා ගැනීමට මේ වන විට සාකච්ඡා පවත්වමින් සිටින බව පාර්ලිමේන්තු මන්ත්‍රී මනෝගනේෂන් මහතා පවසයි. ඔහු පවසන්නේ එම මැදිහත් වීම සරත් ෆොන්සේකා මහතා ද ඉල්ලා ඇති බවයි. මේ සඳහා ආසියානු රටවල් කිහිපයක් සමඟ සාකච්ඡා කර ඇති බව ද මනෝගනේෂන් මන්ත්‍රීවරයා ප්‍රකාශ කළ අතර මෙමඟින් බලාපොරොත්තු වන්නේ සරත් ෆොන්සේකා මහතාගේ පෞද්ගලික ආරක්ෂාව මිස දේශපාලන ආරක්ෂාවක් නොවන බව ද මන්ත්‍රීවරයා මෙහි දී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=6302", "Category": null, "Parent URL": null}