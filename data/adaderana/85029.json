{"Source": "Adaderana", "Timestamp": "March 1, 2018 03:25 pm", "Headline": "අගමැති සිංගප්පූරුව බලා පිටත්ව යයි", "News Content": "‍නිළ සංචාරයක් සඳහා අග්‍රාමාත්‍ය රනිල් වික්‍රමසිංහ මහතා අද (01) දිනයේ සිංගප්පූරුව බලා පිටත්ව ගොස් තිබේ. කොළඹ කොටස් වෙළඳපොල විසින් සංවිධානය කරන “ඉන්වෙස්ට් ශ්‍රී ලංකා” සමුළුව සඳහා සහභාගී වීම සඳහා රනිල් වික්‍රමසිංහ මහතා අද දිනයේ සිංගප්පූරුව බලා පිටත්ව ගිය බව අග්‍රාමාත්‍ය කාර්යාලය සඳහන් කළේය. ශ්‍රී ලංකාවේ ආයෝජන ප්‍රවර්ධනය සඳහා හෙට (02) දිනයේ සිංගප්පූර්වේ ෆෝ සීසන්ස් හෝටලයේ දී පැවැත්වෙන මෙම සමුළුවට කලාපීය මුල් පෙලේ ආයෝජකයින් රැසක් සහභාගී වීමට නියමිතය. මෙම සමුළුව මීට පෙර එක්සත් රාජධානිය, ඇමරිකා එක්සත් ජනපදය, ඕස්ට්‍රේලියාව, නවසීලන්තය, එක්සත් අරාබි එමීර් රාජ්‍ය, ඉන්දියාව, ස්විස්ටර්ලන්තය සහ හොංකොං යන රට වල සංවිධානය කර තිබේ. 2018 වසරේ ශ්‍රී ලංකා - සිංගප්පූරු නිදහස් වෙළඳ ගිවිසුම අත්සන් තැබීමත් සමඟ දෙරටේ ආර්ථික හා වෙළඳ සබඳතා ඉහළ තලයකට නැංවූනු අතර එම ගිවිසුම ඔස්සේ ශ්‍රී ලංකාවට ලැබෙන ප්‍රතිලාභ ඉහළ නැංවීමට මෙම සමුළුව ඉවහල් වනු ඇත. සිංගප්පූරු වෙළඳ හා කර්මාන්ත අමාත්‍ය එස්.ඊස්වරන් මහතා ශ්‍රී ලංකා මහබැංකු අධිපති ආචාර්ය ඉන්ද්‍රජිත් කුමාරස්වාමි මහතා ඇතුළු ආරාධිතයින් රැසක් සමුළුවට එක්වීමට නියමිතය.", "URL": "https://sinhala.adaderana.lk/news.php?nid=85029", "Category": null, "Parent URL": null}