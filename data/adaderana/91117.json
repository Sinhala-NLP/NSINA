{"Source": "Adaderana", "Timestamp": "June 19, 2018 12:42 pm", "Headline": "ඥානසාර හිමිට දඬුවම් කිරීම කුමන්ත්‍රණයක්-භික්ෂු දඩයම නතර කරන තෙක් අරගලය දිගටම", "News Content": "නීතිපති දෙපාර්තමේන්තුවේ නිලධාරීන් විසින් මේ වන විට පූජ්‍ය ගලගොඩඅත්තේ ඥානසාර හිමියන්ගේ නඩුව මඟ හරිමින් සිටින බවට පුජ්‍ය මාගල්කන්දේ සුදත්ත හිමියන් චෝදනා කරයි. ඥානසාර හිමියන්ගේ ඇප අයදුම්පත හෝමාගම මහේස්ත්‍රාත් අධිකරණය හමුවේ අද(19) කැඳවා තිබූ නමුත් නීතිපති දෙපාර්තමේන්තුවේ නිලධාරීයෙකු නොපැමිණීම හේතුවෙන් ඇප අයදුම්පත පිළිබඳ තීරණය ලබා දීම අධිකරණය විසින් කල්තබා තිබුණි. නඩුවෙන් අනතුරුව පූජ්‍ය මාගල්කන්දේ සුදත්ත හිමියන් මාධ්‍ය වෙත අදහස් දක්වමින් මේ බව කියා සිටියේය. දිගින් දිගටම කුමන්ත්‍රණකාරී වැඩපිළිවෙලක් පිළිබඳ භික්ෂූන් වහන්සේලා සැකකල බවත්, කෙසේ වෙතත් අද වන විට රාජ්‍ය නොවන සංවිධාන හා විදෙස් කුමන්ත්‍රණ මත ඥානසාර හිමියන් සිරගත කර තබා ගැනීමේ උත්සහයක නිරත වන බව ද උන්වහන්සේ වැඩිදුරටත් පැවසීය. භික්ෂු දඩයම නතර කරන තෙක් මෙම අරගලය දිගින් දිගටම සිදු කරන බවත් රට තුළ සංඝාධිකරණයක් නොමැතිව සංඝාධිකරණ භික්ෂූන් වහන්සේලා සිටියත් ඵලක් නොමැති බවත් උන්වහන්සේ කියා සිටියේය.", "URL": "https://sinhala.adaderana.lk/news.php?nid=91117", "Category": null, "Parent URL": null}