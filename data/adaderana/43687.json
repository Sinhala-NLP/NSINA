{"Source": "Adaderana", "Timestamp": "June 3, 2014 10:09 am", "Headline": "ඉන්දීය ධීවරයින් එළියේ - අපේ අය ඇතුළේ", "News Content": "ඉන්දු - ලංකා සුහදතාවය වර්ධනය කර ගැනීම සඳහා මෙරට අත්අඩංගුවේ පසුවන ඉන්දීය ධීවරයින් 29 දෙනා වහාම නිදහස් කරන්නැයි ජනාධිපති මහින්ද රාජපක්ෂ මහතා පවසද්දී ඉන්දීය අත්අඩංගුවේ පසුවන ශ්‍රී ලාංකික ධීවරයින් දෙදෙනෙකු ලබන 9 වැනිදා දක්වා තවදුරටත් රඳවා තබා ගැනීමට එරට බලධාරීන් පියවරගෙන ඇතැයි විදෙස් මාධ්‍ය වාර්තා කරයි. ඒ ඉන්දියාවේ, වේදාරනියම් ප්‍රදේශයේදී ඉකුත් අප්‍රේල් මස 15 වැනිදා අත්අඩංගුවට ගැනුණු ධීවරයින් දෙදෙනෙකි. මෙම ධීවරයින් දෙදෙනා සිටි යාත්‍රාව අනතුරකට ලක්වීම නිසා ඔවුන් එදින ඉන්දීය වෙරළාරක්ෂක නිලධාරීන්ගේ අත්අඩංගුවට පත්ව ඇත. පසුව අධිකරණයට ඉදිරිපත් කිරීමෙන් පසු මේ මස 9 වැනිදා තෙක් රඳවා තබා ගැනීමට අවසර දී ඇතැයි විදෙස් මාධ්‍ය වාර්තා කරයි. ඉන්දු - ලංකා ධීවර ගැටලුවට මේ දක්වා නිශ්චිත විසඳුමක් ලැබී නැති අවස්ථාවක ඉන්දියාවේ නව අගමැති නරේන්ද්‍ර මෝඩිගේ පාලනයට තමිල්නාඩු මහ ඇමති ජයලලිතා ජයරාම් අභියෝග කරන ආකාරයක් ද ඉකුත් දිනවල දක්නට ලැබුණි. ඒ ඉන්දීය ධීවරයින් ශ්‍රී ලංකාවේ අත්අඩංගුවට පත්වීම ගැන දැඩි ක්‍රමවේදයක් අනුගමනය කරන ලෙසට තමිල්නාඩු මහඇමතිවරිය ලිපියක් යවමින් ඉන්දීය අගමැතිගෙන් ඉල්ලා සිටීමත් සමගය. මේ අතර නරේන්ද්‍ර මෝඩි ඉන්දීය අගමැති ලෙස දිවුරුම්දීමෙන් පසු පළමු වාතාවට තමිල්නාඩු මහඇමතිවරිය සමග සාකච්ඡාවක් පැවැත්වීමට නියමිතය.", "URL": "https://sinhala.adaderana.lk/news.php?nid=43687", "Category": null, "Parent URL": null}