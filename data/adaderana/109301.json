{"Source": "Adaderana", "Timestamp": "May 5, 2019 04:39 pm", "Headline": "මුන්දලම පාලමක් යටින් හමු වූ ආයුධ තොගය", "News Content": "මුන්දලම කනමුල්ල හැමිල්ටන් පාලම යට ජලයේ සඟවා තිබු විශාල ආයුධ තොගයක් සොයා ගෙන ඇත. අද (05) මුන්දලම පොලීසිය, පොලිස් විශේෂ කාර්ය බලකාය හා එක්වු නාවික හමුදා කිමිඳුම් ඒකකයේ නිලධාරීන් පිරිසක් විසින් මෙම මෙහෙයුම සිදු කර ඇත. මෙසේ සොයා ගත් ආයුධ අතර බෝර 12 ජීව උණ්ඩ 24ක්, බෝර 12 ගිනි අවියක යාන්ත්‍රික කොටසක්, විදේශ රටකින් ගෙන්වු විශේෂිත කඩුවක් සමඟ මෙරටදී සාදන ලද කඩු දෙකක්, පිහි 24 ක්, දුරදක්න (බයිනෝ) එකක්, දුරකථන කාඩ් කීපයක්, තඹ කම්බි රෝලක්, නැගෙනහිර පළාත හා බස්නාහිර පළාත තුළ භාවිතා කල වාහන අංක තහඩු කීපයක්, අන්තර් ජාලය තුළට වේගයෙන් පිවිසිය හැකි රවුටර් කීපයක්, වාහන ඉන්ජෙක්ටර් පොම්ප සඳහා යෙදා ගන්නා නොසල් කීපයක්, ට්‍රාන්ස්ෆෝමර් වල පරිපථ ඇතුළු ආයුධ තොගයක් ද වෙයි. මුන්දලම පොලීසියේ පොලිස් විශේෂ කාර්ය බලකාය හා කල්පිටිය විජය නාවුක හමුදා කඳවුරේ කිම්දුම් ඒකකයේ නිලධාරීන් දින දෙකක් පුරා කරන ලද සෝදිසි කිරීම් වලදී සොයා ගෙන තිබුණි. මුන්දලම පොලිස්ථානාධිපතිවරයාට ලැබුණු තොරතුරක් මත මෙම පාලමේ ජලයට දමා සඟවා තිබු අදාල ආයුධ සහ විදුලි තාක්ෂණික උපකරණ තොගය සොයා ගෙන ඇති බව අද දෙරණ වාර්තාකරු සඳහන් කරයි. ජා ඇල සිට පුත්තලම ගලා එන පැරණි හැමිල්ටන් ඇල ගලා බසිනා මාර්ගයේ පිහිටි කනමුල්ල පාලම යටට මෙම ආයුධ කිසියම් සංවිධානාත්මක කණ්ඩායම් ගෙන විත් දමන්නට ඇති බවත් මේ දිනවල සිදුවන ආරක්ෂක අංශ සෝදිසි කිරීම් වල දී මෙම ආයුධ හමුවීම වැළැක්විමේ අරමුණින් එසේ කරන්නට ඇති බවටත් සැක පල කරයි. සොයා ගත් ආයුධ තොගය මුන්දලම පොලිස් බාරයට ගෙන ඇති අතර මේ පිළිබඳ වැඩිදුර පරීක්ෂණ සිදු කෙරෙමින් පවතියි.", "URL": "https://sinhala.adaderana.lk/news.php?nid=109301", "Category": null, "Parent URL": null}