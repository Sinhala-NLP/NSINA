{"Source": "Adaderana", "Timestamp": "August 9, 2018 11:15 am", "Headline": "පලස්තීනය ගැන කොලොම්බියානු රජය තීරණයක් ගනියි", "News Content": "පලස්තීනය නිදහස් රාජ්‍යයක් ලෙසින් සැලකීමට කොලොම්බියානු රජය තීරණය කර තිබේ. පලස්තීනය නිදහස් රාජ්‍යයත් බව කොලොම්බියාව පවසයි. මේ අනුව ඉදිරියේදී පලස්තීනය නිදහස් රාජ්‍යයක් ලෙසින් සලකා කටයුතු කිරීම කොලොම්බියානු රජයේ අපේක්ෂාවයි. කෙසේ වෙතත් මේ තීන්දුව ගෙන ඇත්තේ පසුගියදා පැවැති ජනාධිපතිවරණයෙන් පරාජයට පත් වූ කොලොම්බියාවේ හිටපු ජනාධිපති ජුවාන් මැනුවෙල් සැන්ටෝස්ගේ රජයයි. කොලොම්බියානු ජනාධිපතිවරණයෙන් ජයගත් ඉවාන් ඩුකේ වෙත බලය පවරා දුන් සැන්ටෝස්, පසුගිය 7වැනිදා සාමකාමීව ධූරයෙන් ඉවත්ව ගියේය. අදාළ තීරණය සම්බන්ධයෙන් තවදුරටත් සලකා බලා ඉදිරි නිගමන වලට එළඹෙන බව මේ සම්බන්ධයෙන් අදහස් දැක්වූ නව ජනාධිපති ඩුකේ පවසයි. මේ සම්බන්ධයෙන් ඊශ්‍රායලයේ මතය මෙතෙක් පළ වී නැහැ. කෙසේ නමුත් කොලොම්බියාව සහ ඊශ්‍රායලය අතර දැඩි හමුදා සන්ධානයක් පවතියි. ලෝකයේ රාජ්‍යයන් 136ක් පලස්තීනය නිදහස් රටක් වශයෙන් සලකමින් ඔවුන් හා රාජ්‍යතාන්ත්‍රික සබදතා පවත්වයි.", "URL": "https://sinhala.adaderana.lk/news.php?nid=94102", "Category": null, "Parent URL": null}