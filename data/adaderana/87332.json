{"Source": "Adaderana", "Timestamp": "April 12, 2018 09:44 am", "Headline": "සකර්බර්ග් ගේ පෞද්ගලික තොරතුරුත් fb එකෙන් අනවසරෙන් ගත් බව හෙළිවෙයි", "News Content": "ෆේස්බුක් නිර්මාතෘ මාර්ක් සකර්බර්ග් ගේ පෞද්ගලික තොරතුරු ද ඔහුගේ ෆේස්බුක් ගිණුම තුළින් අනවසරයෙන් ලබාගෙන ඇති බව විදෙස් මාධ්‍ය පවසයි. “කේම්බ්‍රිජ් ඇනලීටිකා” ආයතනය විසින් ලොව පුරා පුද්ගලයින් මිලියන 50කට අධික ප්‍රමාණයකගේ පෞද්ගලික තොරතුරු අනවසරයෙන් ලබාගෙන ඇති බව පසුගියදා අනාවරණය කෙරුණි. ඒ සම්බන්ධයෙන් ඇමෙරිකාවේ වොෂින්ටන් හීදී සිදුකරන විමර්ශනයට දෙවනි දිනටත් සහභාගීවෙමින් ඊයේ(11) දිනයේදී මාර්ක් සකර්බර්ග් මේ බව පවසා තිබේ. මෙහිදී එංගලන්තයේ කේම්බ්‍රිජ් විශ්වවිද්‍යාලයේ පර්යේෂකයින් කිහිපදෙනෙකුට ද චෝදනා එල්ල වී ඇති අතර ඔවුන් විසින් එලෙස ලබාගත් විවිධ පුද්ගලයින්ගේ පෞද්ගලික තොරතුරු කේම්බ්‍රිජ් ඇනලීටිකා ආයතනයට ලබාදී ඇති බව අනාවරණය වී ඇත. කේම්බ්‍රිජ් විශ්වවිද්‍යාලය ඒ සම්බන්ධයෙන් ප්‍රතිචාර දක්වමින් පවසා ඇත්තේ 2015 වසරේදී ද එවැනි පර්යේෂණයක් සිදුකළ බව හා ඒ සඳහා ෆේසුබුක් සමාගමේම නිළධාරීන් දෙදෙනෙකු ද කර්තෘවරුන් ලෙස සහභාගී වූ බවයි.", "URL": "https://sinhala.adaderana.lk/news.php?nid=87332", "Category": null, "Parent URL": null}