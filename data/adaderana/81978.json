{"Source": "Adaderana", "Timestamp": "December 23, 2017 02:20 pm", "Headline": "මෙරට වන්දනාකරුවන් ගැන මධ්‍යම රජය ගත් තීරණයට තමිල්නාඩුව සැලෙයි ", "News Content": "මෙරට වන්දනාකරුවන්ට තමිල්නාඩු ප්‍රාන්තයේ චෙන්නාහි පිහිටි ආගමික සිද්ධස්ථානයක් සදහා මුහුදු මාර්ගයෙන් ගමන් කිරිමට ඉන්දිය විදේශ කටයුතු අමාත්‍යාංශය අවසර ලබාදී ඇති බව ඉන්දිය මාධ්‍ය වාර්තා කරයි. ඉන්දිය විදේශ කටයුතු අමාත්‍යාංශය සදහන් කළේ ඉන්දීය මධ්‍යම රජය විසින් ඊයේ දිනයේදී අදාල අවසරය ලබාදී ඇති බවයි. තමිල්නාඩු ප්‍රාන්තයේ චිදම්බර්ම්හි පිහිටි තිල්ලෙයි නටරාජා විහාරස්ථානයට පැමිණීම සදහා මෙලෙස ශ්‍රී ලාංකික බැතිමතුන්ට ඉන්දිය මධ්‍යම රජය මෙම අවසරය ලබාදී තිබේ. මෙම විහාරස්ථානයේ මංගල්‍ය හෙට දිනයෙන් ආරම්භ වන අතර එය ජනවාරි මස 03 වනදා දක්වා පැවැත්විමට නියමිතය. ඉන්දියාවට ඉදිරිපත් වූ ඉල්ලීමක් සලකා බැලීමෙන් අනතුරුව ඉන්දිය මධ්‍යම රජය විසින් කන්කසන්තුරේ සිට චෙන්නායි දක්වා බෝට්ටු මාර්ගයෙන් මෙම සිද්ධස්ථානයට ගමන් කිරිමට අවසරය හිමිව ඇති බවයි විදෙස් මාධ්‍ය වාර්තා කළේය. මෙම අවසරය හරහා ශ්‍රි ලාංකික වන්දනාකරුවන් විශාල සංඛ්‍යාවකට අදාල සිද්ධස්ථානය වැදපුදා ගැනිමට හැකියාව පවතින බව ඉන්දිය විදේශ කටයුතු අමාත්‍යාංශය පවසා සිටියේය. මේ අතර ඉන්දිය මධ්‍යම රජය විසින් ගනු ලැබූ මෙම තීරණය තමිල්නාඩු දේශපාලනඥයින්ගේ පැසසුමට ලක්ව තිබේ.", "URL": "https://sinhala.adaderana.lk/news.php?nid=81978", "Category": null, "Parent URL": null}