{"Source": "Adaderana", "Timestamp": "December 1, 2016 10:56 pm", "Headline": "අමෙරිකාවේ උප ජනපතිගෙන් ලක් ජනපතිට ඇමතුමක්", "News Content": "ජනාධිපති මෛත්‍රීපාල සිරිසේන මහතා වෙත අමෙරිකා එක්සත් ජනපදයේ මීළඟ උප ජනාධිපති මයික් පෙන්ස් මහතා දුරකථන ඇමතුමක් ලබාදී තිබේ.තේරී පත් වූ උප ජනාධිපති මයික් පෙන්ස් මහතා ශ්‍රී ලංකා ජනාධිපතිවරයා අමතා ප්‍රකාශ කර ඇත්තේ මීළඟ ජනාධිපති ඩොනල්ඩ් ට්‍රම්ප් සමග හමුවක් සූදානම් කරන බවයි.ශ්‍රී ලංකාව සහ අමෙරිකාව අතර ප්‍රජාතන්ත්‍රීය සහ භූ ගෝලීය පසුබිමට අදාළ ද්වීපාර්ශවික සබඳතා තර කර ගැනීම පිළිබඳ එහිදී සාකච්ඡා වී තිබේ.ජනාධිපති මෛත්‍රීපාල සිරිසේන මහතා අදාළ දුරකථන සංවාදයේදී අමෙරිකානු නව ජනාධිපතිවරයාට සහ උප ජනාධිපතිවරයාට සුභ පැතුම් එක් කර ඇති බව වාර්තා වෙයි.ශ්‍රී ලංකාව අන්තර්ජාතිකව මුහුණ දෙන ගැටළු සම්බන්ධයෙන් මීළඟ අමෙරිකානු ජනාධිපතිවරයා සමග සෘජුව සාකච්ඡා කරන බව ජනාධිපති මෛත්‍රීපාල සිරිසේන මහතා මීට පෙර ප්‍රකාශ කර තිබුණි.", "URL": "https://sinhala.adaderana.lk/news.php?nid=66627", "Category": null, "Parent URL": null}