{"Source": "Adaderana", "Timestamp": "September 28, 2017 04:11 pm", "Headline": "හාල් ඇතුළු අත්‍යාවශ්‍ය භාණ්ඩ කිහිපයක මිල පහළට", "News Content": "හාල් ඇතුළු අත්‍යාවශ්‍ය භාණ්ඩ කිහිපයක මිල අද (28) මධ්‍යම රාත්‍රියේ සිට අඩු කර තිබෙන බව ලංකා සතොස සභාපති ටී.එම්.කේ.බී. තෙන්නකෝන් මහතා පවසයි. අද(28) පැවති මාධ්‍ය හමුවකට එක් වෙමින් ඔහු මෙම අදහස් පළ කළේය. ජනාධිපති මෛත්‍රීපාල සිරිසේන මහතාගේ උපදෙස් පරිදි කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතාගේ නියෝගයක් මත මෙය සිදුකර තිබේ. ඒ අනුව මිල අඩු කළ භාණ්ඩ ලංකා සතොස අලෙවිසැල් මඟින් පාරිභෝගිකයන්ට ලබා ගැනීමට හැකි වෙනු ඇත. පහළ ගිය මිල ගණන් අනුව සුදු නාඩු කිලෝවක් රු.77 සිට රු.74 දක්වා රුපියල් තුනකින්ද, සුදු කැකුලු කිලෝවක් රු. 68 සිට 65 දක්වා ද, සම්බා සහල් කිලෝවක් රුපියල් 89 සිට 84 දක්වා ද, රතු කැකුලු කිලෝවක් රු. 77 සිට 75 දක්වා ද, රතු නාඩු කිලෝවක් රු. 83 සිට 80 දක්වා ද, සුදු කැකුලු සම්බා කිලෝවක් රුපියල් 94 සිට 90 දක්වා, රතු කැකුලු සම්බා කිලෝවක් රු. 90 සිට 88 දක්වා අඩු වී තිබේ. වියළි හාල්මැස්සෝ (ආනයනික) කිලෝවක් රුපියල් 539 සිට රු. 525 දක්වා මිල රු. 14කින් මිල අඩු වී ඇති අතර මෙය උපරීම සිල්ලර මිලට වඩා අඩුමිලක් වෙනු ඇත. එමෙන්ම කැඩුන සහල් ආනයනය කර කිලෝවක් රුපියල් 60 කට වෙළෙඳපොළට නිකුත් කිරීමට කටයුතු කර තිබේ. මීට අමතරව පාරිභෝගිකයින්ට එදිනෙදා අත්‍යාවශ්‍ය ආහාර ද්‍රව්‍ය සහ සිල්ලර භාණ්ඩ රැසක් පෞද්ගලික අංශයේ වෙළෙඳසැල්වලට වඩා අඩු මිලට ලංකා සතොස අලෙවිසැල්වලින් ලබා ගත හැකි වනු ඇත. එමෙන්ම දිවයින පුරා ලංකා සතොස ශාඛා 370 වෙන්ම කිසිදු හිඟයකින් තොරව මෙම ද්‍රව්‍ය මිලදී ගත හැකි බව ද ඔහු වැඩිදුරටත් පවසා සිටියේය.", "URL": "https://sinhala.adaderana.lk/news.php?nid=78122", "Category": null, "Parent URL": null}