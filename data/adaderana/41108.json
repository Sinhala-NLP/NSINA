{"Source": "Adaderana", "Timestamp": "February 14, 2014 08:57 am", "Headline": "දුම්රිය වර්ජනයෙන් මගීන් අමාරුවේ!", "News Content": "දුම්රිය රියදුරන් විසින් ආරම්භ කළ වර්ජනය හේතුවෙන් දුම්රිය ගමනාගමනය තවදුරටත් ඇනහිට තිබේ. වර්ජනය හේතුවෙන් දුම්රිය ගමන් වාර රැසක් අවලංගු වී ඇති අතර ඇතැම් දුම්රිය ගමන්වාර කිහිපයක් ප්‍රමාද වී ක්‍රියාත්මක කිරීමට දුම්රිය පාලක මැදිරිය පියවර ගෙන තිබුණි. අද දිනයට යෙදෙන පොහොය දිනය ඇතුළු දීර්ඝ සති අන්තය වෙනුවෙන් සිය ගම්බිම් වෙත යාමට පැමිණි විශාල පිරිසක් ඊයේ රාත්‍රී කොටුව දුම්රිය ස්ථානය ඇතුළු දුම්රිය ස්ථාන රැසක රැඳී සිටි බව අද දෙරණ වාර්තාකරු සඳහන් කළේය. දුම්රිය ප්‍රමාදය හේතුවෙන් ඔවුන් බලධාරීන්ට සිය විරෝධය පළ කිරීම හේතුවෙන් උණුසුම්කාරී තත්ත්වයක්ද හටගෙන තිබුණි. මේ අතර මාතර බලා ධාවනය වු දුම්රිය සම්බන්ධයෙන් මොරටුව දුම්රිය ස්ථානයේ දී දුම්රිය උප නියාමකවරයෙකුට මගීන් පිරිසක් පහර දී ඇති බවද වාර්තා වේ.", "URL": "https://sinhala.adaderana.lk/news.php?nid=41108", "Category": null, "Parent URL": null}