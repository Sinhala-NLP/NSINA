{"Source": "Adaderana", "Timestamp": "May 26, 2012 09:27 am", "Headline": "වීදි ලාම්පු කළමනාකරණයට අවධානය යොමුකරන්නැයි ඉල්ලීමක්", "News Content": "වීදි ලාම්පු කළමනාකරණය සඳහා මූලික අවධානය යොමුකරන ලෙස විදුලි බල හා බලශක්ති අමාත්‍ය පාඨලී චම්පික රණවක මහතා සියලුම දිස්ත්‍රික් ලේකම්කවරුන්ගෙන් ඉල්ලීමක් කර තිබේ. සෑම දිස්ත්‍රික්කයකම මේ වන විට වීදි ලාම්පු නඩත්තුව ඉතා අකාර්යක්ෂමව පවතින බව විදුලි බල හා බලශක්ති අමාත්‍යවරයා සඳහන් කළේය. \"හෙට වෙනුවෙන් අද\" විදුලිබලය සුරැකීමේ ජාතික වැඩපිළිවෙළට සමගාමීව දිස්ත්‍රික් ලේකම්වරුන් දැනුවත් කිරීමේ උත්සවයකට එක්වෙමින් පාඨලී චම්පික රණවක අමාත්‍යවරයා මෙම අදහස් පළ කළේය. බොහෝ ස්ථානවල දිවා කාලයේ දීත් වීදි ලාම්පු දැල්වෙන අතර එම වීදි ලාම්පු වෙනුවෙන් අයවිය යුතු මුදල් නිසි පරිදි පියවීමක් සිදුනොවන බව ද අමාත්‍යවරයා පෙන්වා දෙයි. මේ වන විට එක් වසරක් සඳහා වීදි ලාම්පු වෙනුවෙන් විදුලිබල මණ්ඩලය වැය කරන මුදල රුපියල් බිලියන 2 ක් බව අමාත්‍යවරයා එහිදී සඳහන් කළේය. මෙම මුදල් එකතු නොවීම හේතුවෙන් එහි පාඩුව දරා ගැනීමට සිදුව ඇත්තේ ද ලංකා විදුලිබල මණ්ඩලයට බව අමාත්‍යවරයා එහිදී සඳහන් කළේය. අවම වශයෙන් වීදි ලාම්පු සවස 6 ට දල්වා උදෑසන 6 ට නිවාදැමීමට අදාළ අංශ දැනුවත් කරන ලෙස අමාත්‍ය පාඨලී චම්පික රණවක මහතා සියලුම දිස්ත්‍රික් ලේකම්වරුන්ගෙන් එහිදී ඉල්ලීමක් කළේය.", "URL": "https://sinhala.adaderana.lk/news.php?nid=24528", "Category": null, "Parent URL": null}