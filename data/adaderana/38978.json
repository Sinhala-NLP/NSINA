{"Source": "Adaderana", "Timestamp": "November 20, 2013 12:06 pm", "Headline": "නව අධිවේගයේ පුද්ගලික බස් රථ ටෙන්ඩර් කැඳවීම නවතයි", "News Content": "කටුනායක අධිවේගී මාර්ගයේ පුද්ගලික බස් රථ ධාවනය සඳහා වන ටෙන්ඩරය තාවකාලිකව අත්හිටුවීමට පුද්ගලික ප්‍රවාහන සේවා අමාත්‍යංශය තීරණය කර තිබේ. කටුනායක අධිවේගී මාර්ගය ආරම්භ කිරීමත් සමඟ එහි ලංකා ගමනාගමන මණ්ඩලයට අයත් බස් රථ ධාවනයට අවසර ලබා දෙන ලදී. මෙහිදී පෞද්ගලික බස් රථ හිමියන් ද තමන්ට අධිවේගී මාර්ගයේ බස් රථ ධාවනය සඳහා අවසර ලබා දෙන ලෙස ඉල්ලා සිටියේය. ඒ අනුව ටෙන්ඩර් කැඳවීමක් මගින් පෞද්ගලික බස් රථ ධාවනය සඳහා අවසර ලබා දීමට පුද්ගලික ප්‍රවාහන සේවා අමාත්‍යංශය තීරණය කළේය. කෙසේ වෙතත් මේ වන විට විවිධ පාර්ශව වලින් එල්ල වන චෝදනා හේතුවෙන් මෙම ටෙන්ඩර් කැඳවීම තාවකාලිකව අත්හිටුවීමට තීරණය කළ බව පුද්ගලික ප්‍රවාහන සේවා අමාත්‍යංශ ලේකම් පද්මසිරි ජයමාන්න මහතා අද දෙරණ සමඟ පැවසීය. මේ අතර මේ වනවිට බස් රථ ධාවනය සඳහා අවසර ලබා ගැනීමට ටෙන්ඩර් පත් 37ක් ලැබී ඇති බව ද පුද්ගලික ප්‍රවාහන සේවා අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=38978", "Category": null, "Parent URL": null}