{"Source": "Adaderana", "Timestamp": "May 22, 2012 08:30 am", "Headline": "ඇමති ජි.එල් අද රුසියාවට යයි", "News Content": "විදේශ කටයුතු අමාත්‍ය මහාචාර්ය ජි.එල්.පීරිස් මහතා රුසියාවේ සහ කසකස්ථානයේ නිල සංචාරයක නිරතවීමට නියමිතය. කටාර්හි සිට අද(22) දිනයේ ජී.එල්.පීරිස් අමාත්‍යවරයා රුසියාවට පිටත්වයාමට නියමිත බව විදේශ කටයුතු අමාත්‍යාංශය සඳහන් කරයි. රුසියානු රජයේ ආරාධනයකට අනුව ජී.එල්.පීරිස් අමාත්‍යවරයා මෙම සංචාරයේ නිරතවන අතර එහිදි එරට රජයේ ඉහළ පෙළේ නිලධාරීන් සමඟ සාකච්ඡා කිහිපයක් ද පැවැත්වීමට නියමිතව තිබේ. මේ අතර ලබන 24 සහ 25 යන දෙදින ‍තුළ ජී.එල්.පීරිස් අමාත්‍යවරයා කසකස්ථානයේ නිල සංචාරයක නිරත වන බව විදේශ කටයුතු අමාත්‍යාංශය ප්‍රකාශ කරයි. ශ්‍රී ලංකාවේ විදේශ අමාත්‍යවරයෙකු කසකස්ථානයේ නිල සංචාරයක නිරත වන ප්‍රථම අවස්ථාව ද මෙය වීම විශේෂත්වයකි. එහිදි දෙරට අතර ද්විපාර්ශවික ගිවිසුම් කිහිපයක් ද අත්සන් කිරීමට නියමිත බව විදේශ කටයුතු අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=24425", "Category": null, "Parent URL": null}