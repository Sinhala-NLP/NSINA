{"Source": "Adaderana", "Timestamp": "November 19, 2017 06:52 am", "Headline": "ජාතික කොඩිය උස්සන්න බෑ කියපු උතුරේ අධ්‍යාපන ඇමතිට වැඩ වරදින ලකුණු", "News Content": "ජාතික ධජය එසවීම ප්‍රතික්ෂේප කිරීම සම්බන්ධයෙන් උතුරු පළාත් අධ්‍යාපන අමාත්‍ය එස්.සර්වේෂ්වරන් මහතා සම්බන්ධයෙන් නීතිපතිවරයාගේ උපදෙස් අනූව කටයුතු කරන බව උතුරු පළාත් ආණ්ඩුකාර රෙජිනෝල්ඩ් කුරේ මහතා පවසයි. හෙට (20) දිනයේ ඒ සම්බන්ධයෙන් නීතිපති උපදෙස් ලබා ගැනීමට කටයුතු කරන බව ඔහු ප්‍රකාශ කළේය. වව්නියාව ඉරට්ටපෙරියකුලම් පැරකුම් මහ විද්‍යාලයේ පසුගියදා පැවති උත්සවයකදී ජාතික ධජය එසවීම පළාත් අධ්‍යාපන අමාත්‍යවරයා විසින් ප්‍රතික්ෂේප කර තිබිණි. මෙම තත්ත්වය ශ්‍රී ලංකා ආණ්ඩුක්‍රම ව්‍යවස්ථාව උල්ලංඝණය කිරීමක් බැවින් එම අමාත්‍යවරයා සම්බන්ධයෙන් නීත්‍යානුකූලව කටයුතු කළ යුතු බව විවිධ පාර්ශව වලින් අදහස් ඉදිරිපත් වී තිබේ.", "URL": "https://sinhala.adaderana.lk/news.php?nid=80150", "Category": null, "Parent URL": null}