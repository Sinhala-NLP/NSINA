{"Source": "Adaderana", "Timestamp": "January 25, 2017 01:20 pm", "Headline": "එදා මදුරෙයිවල වෙන කළ හැකි දෙයක් තිබුණේ නෑ", "News Content": "ශ්‍රී ලංකන් ගුවන් සේවයේ කපිතාන්වරයෙකු හා කාර්ය මණ්ඩලයට පසුගියදා මදුරායි ගුවන්තොටුපොළේදී විකල්ප මාර්ගයකින් ගමන් කිරීමට සිදුවූයේ එරට පැවති විරෝධතා ව්‍යාපාරයක් හේතුවෙන් ඒ අවට මාර්ගයන් අවහිරවීම නිසා බව ශ්‍රී ලංකන් ගුවන් සමාගමේ මාධ්‍ය කළමනාකාර දීපාල් පෙරේරා මහතා පවසයි.ඒ මොහොතේ ගුවන්තොටුපොළ වෙත පැමිණීමට තිබූ පහසුම මාර්ගය ඔස්සේ ගමන් කළ බවත්, ගුවන් මගීන්ගේ ආරක්ෂාව, හා ගුවන් ගමනට සිදුවන ප්‍රමාදය අවම කර ගැනීම හේතුවෙන් ඒ මාර්ගය ඔස්සේ ගුවන්තොටුපොළ වෙතට ගමන් කළ බවද ඒ මහතා කියා සිටියේය.ජල්ලිකට්ටු ක්‍රීඩාවට පැනවූ තහනම් නියෝගය ඉවත්කරන ලෙස ඉල්ලා තමිල්නාඩුවේ ප්‍රදේශ කිහිපයක පැවති විරෝධතා අතරවාරයේ මදුරෙයි ගුවන්තොටුපොළ ආශ්‍රිත මාර්ගයන්ද අවහිර කරමින් විරෝධතා පැවැත්වීම නිසා කාර්ය මණ්ඩලයට වෙනත් දුෂ්කර මාර්ගයක් භාවිතා කිරීමට සිදුවූ බවට වීඩියෝ දසුනක් අන්තර්ජාලයේ සංසරණය විය.මේ සම්බන්ධයෙන් අද දෙරණ කළ විමසීමකදී දීපාල් පෙරේරා මහතා කියා සිටියේ මදුරෙයි ගුවන්තොටුපොළ බලධාරීන්ද දැඩි අපහසුතාවට පත්වූ බවත්, එවන් හදිසි අවස්ථාවකදී මෙවන් සුළු දුෂ්කරතාවන් විඳ දරා ගැනීමට සිදුවන බවයි.යානයේ පැමිණි මගීන් නියමිත වේලාවට ගොඩබැස්සවිය යුතුවීම, මහජනයාගේ ආරක්ෂාව හා ඔවුන් අපහසුතාවට පත් නොකිරීම මෙන්ම කාර්ය මණ්ඩලය සේවය කරන පැය 8ක නියමිත කාලය පමණක් බැවින් ඔවුන් නිසි වේලාවට රාජකාරියෙන් නිදහස් කිරීම ද කළ යුතු බවද ඒ අනුව කාලය කළමනාකරණ කරගැනීම අතිශය වැදගත් බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=68550", "Category": null, "Parent URL": null}