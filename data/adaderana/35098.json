{"Source": "Adaderana", "Timestamp": "June 20, 2013 03:47 pm", "Headline": "සෙලින්කෝ ලයිෆ් ග‍්‍රාමීය පාසල් 10ක පන්ති කාමර ගොඩ නගයි", "News Content": "ඡායා රූපය - දෙනියායේ පල්ලේගම මහා විද්‍යාලයට සෙලින්කෝ ලයිෆ් විසින් පරිත්‍යාග කළ පන්ති කාමර ගොඩනැගිල්ල. මෙරට ජීවිත රක්ෂණ අංශයේ ප‍්‍රමුඛයා වන සෙලින්කෝ ලයිෆ් රක්ෂණ සමාගම අඩු පහසුකම් සහිත නගර හා ගම්වල අධ්‍යාපන කටයුතු වෙනුවෙන් සහයෝගය දැක්වීමේ සිය ප‍්‍රජා සත්කාරක වැඩසටහන යටතේ 2013 වසරේ මුල් මාස පහ තුළදී ග‍්‍රාමීය පාසල් හයක නව පන්ති කාමර ගොඩනැගිලි තනා ප‍්‍රදානය කර ඇත. මීට අමතරව තවත් මෙවැනිම පන්ති කාමර ගොඩනැගිලි හතරක් සමාගම විසින් පාසල් හතරක ගොඩනගමින් සිටින අතර 2013 ජූලි මාසය අවසන් වීමට පෙර ඒවා වැඩ අවසන් කර භාරදීමට සැලසුම් කර තිබේ. සෙලින්කෝ ලයිෆ් වෙතින් මේ වසරේ පන්ති කාමර ගොඩනැගිලි හිමිකර ගත් පාසැල් හය වන්නේ අම්පාරේ ඩඞ්ලි සේනානායක විද්‍යාලය, පිළිමතලාවේ වැලිවිට ශ‍්‍රී සංඝරාජ කණිෂ්ඨ විද්‍යාලය, අකුරැස්සේ ශ‍්‍රී විමලවංශ කණිෂ්ඨ විද්‍යාලය, පදවියේ පදවි එයියාය මහා විද්‍යාලය, දෙනියායේ පල්ලේගම මහා විද්‍යාලය සහ මහියංගනයේ සෝනුත්තර කණිෂ්ඨ විද්‍යාලයයි. දැනට ඉංගිරිය, වත්තේගම, වරකාපොළ හා ජා ඇල යන ප‍්‍රදේශවල පාසැල් හතරක සමාගම පන්ති කාමර ගොඩනැගිලි තනමින් සිටී. \"අප සමාගමේ සියලූම ව්‍යාපෘති මෙන්ම මෙම වැඩසටහන මගින්ද අදාල පාසැල්වල සත්‍ය අවශ්‍යතාවන් ඉටුකරනවා. මෙවන් වැඩසටහන් නිසා අපි දුර බැහැර නගර හා ගම් වලට ගමන් කරනවාල\" යනුවෙන් මෙම වැඩසටහන පිළිබඳව අදහස් දක්වමින් සෙලින්කෝ ලයිෆ් රක්ෂණ සමාගමේ කලමනාකාර අධ්‍යක්ෂ සහ ප‍්‍රධාන විධායක නිළධාරී ආර්.රෙන්ගනාදන් මහතා පැවසීය.\"මෙවැනි සමහර ප‍්‍රදේශවල අවශ්‍යතාවයන් හඳුනා ගැනීමට අපට හැකි වන්නේ දිවයින පුරා විහිදුණු 200 කට අධික අපගේ ශාඛා පද්ධතියයි.\" මේ වසරේදී සමාගම විසින් පන්ති කාමර ගොඩනැලි ලබාදුන් පාසල් දහය සිසුන් 4000 කට පමණ අධ්‍යාපනය ලබා දෙයි. 2004 වසරේදී ලූණුගම්වෙහෙර තිස්ස ප‍්‍රාථමික පාසලේ පන්ති කාමර ගොඩනැගිල්ලක් තනමින් සෙලින්කෝ ලයිෆ් විසින් ආරම්භ කළ මෙම සමාජ සත්කාරය ගතවූ කාලය තුළදී වඩ වඩාත් ශක්තිමත් වෙමින් දිවයින පුරාම ආවරණය වන ලෙස ඉතාමත් සාර්ථකව ක‍්‍රියාත්මක විය.මේ අනුව මෙම වැඩසටහන යටතේ මේ දක්වා යාපනය, වව්නියාව, ත‍්‍රිකුණාමලය සහ මඩකලපුව මෙන්ම ඇඹිලිපිටිය, දෙනියාය, කඹුරුපිටිය, බණ්ඩාරවෙල, හපුතලේ, මහනුවර, මාතලේ, අනුරාධපුරය, මොණරාගල, ආනමඩුව යන ස්ථානවල පන්ති කාමර ගොඩනැගිලි තනා තිබේ. 2012 ඔක්තෝම්බර් මාසය වනවිට සමාගම විසින් පාසල් 50 කට සෙත සලසා තිබෙන අතර මින් 44 කට පන්ති කාමර ගොඩනැගිලි තනා දීමත් 04 කට, ජල සැපයුම් පද්ධති ප‍්‍රදානය කිරීමත් පාසැල් 02 කට, විද්‍යාගාර ගොඩනැගිල්ලක් හා පුස්තකාල ගොඩනැගිල්ලක් තනා දීමත් සිදුකර ඇත. අවශ්‍යතාවය සහිත පාසල්වල යටිතල පහසුකම් ගොඩනැගීමට අමතරව, සෙලින්කෝ ලයිෆ් සිය \"වෛද්‍ය හමුව\" නැමති නොමිලේ වෛද්‍ය කඳවුරු මාලාව මගින් සෑම වසරකම රට පුරා සිටින බොහෝ පිරිසකට සෙත සලසයි. මීට අමතරව ගැබිණි මව්වරුන් දැනුවත් කිරීමේ වැඩසටහන් මෙන්ම ජාතික රුධිර පාරවිලයන සේවාව සමග ඒකාබද්ධ වෙමින් ලේ දන්දීමේ වැඩසටහන්ද සංවිධානය කරයි.", "URL": "https://sinhala.adaderana.lk/news.php?nid=35098", "Category": null, "Parent URL": null}