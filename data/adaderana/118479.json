{"Source": "Adaderana", "Timestamp": "September 6, 2019 11:29 pm", "Headline": "සමෝධානික කොන්සියුලර් ජංගම සේවය 14 වනදා නුවර එළියේදී", "News Content": "නුවර එළිය දිස්ත්‍රික්කයේ හා ආසන්න ප්‍රදේශවල ජනතාවට කොන්සියුලර් සහ අනෙකුත් සහායන් ලබා දීමට නුවරඑළිය දිස්ත්‍රික් ලේකම් කාර්යාලය සමඟ සම්බන්ධීකරණයෙන් 2019 සැප්තැම්බර් මස 14වන සෙනසුරාදා දින නුවරඑළිය දිස්ත්‍රික් ලේකම් කාර්යාලයේදී සමෝධානික කොන්සියුලර් ජංගම සේවයක් පැවැත්වීමට නියමිත ය. 2019 සැප්තැම්බර් මස 14වන දින විදේශ කටයුතු අමාත්‍ය තිලක් මාරපන මහතා ජංගම සේවය සඳහා සහභාගි වීමට නියමිත ය. මෙම කොන්සියුලර් ජංගම සේවය සඳහා විදේශ රැකියා අමාත්‍යාංශය, ආගමන විගමන දෙපාර්තමේන්තුව, රෙජිස්ට්‍රාර් ජෙනරාල් දෙපාර්තමේන්තුව හා විදේශ සේවා නියුක්ති කාර්යාංශය ද සහභාගි වේ. ඉහත සඳහන් ජංගම සේවය හරහා විදේශ රැකියා සහ අධ්‍යාපන අරමුණු සඳහා ලියකියවිලි සහතික කිරීම, අතරමංව සිටින සහ රඳවා තබා සිටින ශ්‍රී ලාංකිකයන්ගේ පවුල් සඳහා සහාය වීම, විදේශ රටවලදී සිදුවන උපත්, විවාහ සහ මරණ ලියාපදිංචි කිරීම, වන්දි සම්බන්ධ ගැටළු සම්බන්ධයෙන් සහාය වීම, විදේශීය රටවල් මගින් පොලිස් නිෂ්කාශන වාර්තා අයදුම් කිරීම සඳහා සහාය වීම සහ අතරමංව සිටින ධීවරයන්/නාවික පිරිස් සහ විදේශ යාත්‍රා සඳහා සහාය වීම ඇතුළු කොන්සියුලර් සේවා ලබාගත හැකි ය.", "URL": "https://sinhala.adaderana.lk/news.php?nid=118479", "Category": null, "Parent URL": null}