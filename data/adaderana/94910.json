{"Source": "Adaderana", "Timestamp": "August 23, 2018 06:55 pm", "Headline": "අල්ලස් ගත්ත ප්‍රදේශයේ සංවර්ධන නිලධාරියාට වැඩ වරදියි", "News Content": "අල්ලස් ලබාගැනීමේ චෝදනාවක් සම්බන්ධයෙන් අක්කරෙයිපත්තුව ප්‍රදේශයේ සංවර්ධන නිලධාරියෙකු අල්ලස් කොමිසම මඟින් අත්අඩංගුවට ගෙන තිබේ. රුපියල් 45,000ක මුදලක් අල්ලස් ලෙස ලබාගැනීමේ චෝදනා මත අක්කරෙයිපත්තුව, ආලෙයඩිවෙම්බු ප්‍රදේශීය සභාවට අනුයුක්තව රාජකාරී කළ සංවර්ධන නිළධාරියෙකු මෙලෙස අත්අඩංගුවට ගත් බව අල්ලස් කොමිසමේ විමර්ශන අධ්‍යක්ෂ ජ්‍යෙෂ්ඨ පොලිස් අධිකාරී ප්‍රියන්ත චන්ද්‍රසිරි මහතා පැවසීය. අක්කරේපත්තුව ප්‍රදේශයේ පුද්ගලයෙකුගෙන් ලද පැමිණිල්ලක් මත සිදුකළ වැටලීමකදී සාගම පාරේ පිහිටි වෙළඳසැලක් තුළදී සැකකරු අත්අඩංගුවට ගෙන තිබේ. ග්‍රාමීය මාර්ග 04ක් සංවර්ධනය කිරීම සඳහා කොන්ත්‍රාත්තුවක් ලබාගෙන ඇති පැමිණිලිකරුට ඊට අදාළ ගෙවීම් සිදුකරදීම සඳහා රුපියල් 60,000ක අල්ලසක් මෙම සංවර්ධන නිළධාරියා විසින් ඉල්ලා ඇති අතර ඉන් රුපියල් 15,000ක මුදලක් මීට පෙර ඔහු ලබාගෙන ඇති බව සඳහන්ය. ඉතිරි රුපියල් 45,000ක මුදල ලබාගන්නා අවස්ථාවේ සාකකරු අත්අඩංගුවට ගත් බව ප්‍රියන්ත චන්ද්‍රසිරි මහතා පැවසීය.", "URL": "https://sinhala.adaderana.lk/news.php?nid=94910", "Category": null, "Parent URL": null}