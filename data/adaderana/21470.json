{"Source": "Adaderana", "Timestamp": "January 18, 2012 01:39 pm", "Headline": "සී.අයි.ඩීයේ යයි පෙනීසිටිමින් කප්පම් ගත් ස්ත්‍රීය දැලේ", "News Content": "අපරාධ පරීක්ෂණ දෙපාර්තමේන්තුවේ නිලධාරිණියක ලෙස පෙනී සිටිමින් කප්පම් ලබාගත් කාන්තාවක කොළඹ අපරාධ කොට්ඨාසය විසින් අත්අඩංගුවට ගෙන තිබේ. ජා ඇල පොලිස් බල ප්‍රදේශයට අයත් මාබිම,මාකේවිට පදිංචි කාන්තාවක විසින් අපරාධ පරික්‍ෂණ දෙපාර්තමේන්තුවේ නිලධාරින් බව පවසා මුලතිව් ප‍්‍රදේශයේ ග‍්‍රාම නිලධාරින්ට දුරකථනයෙන් අමතා එම ප‍්‍රදේශයේ අතුරුදහන් වු පුද්ගලයින් සිටිනම් ඒ අය සොයා දිමට හැකි බව පවසා මෙම කප්පම් මුදල් ලබාගෙන ඇති බව පොලිස් මාධ්‍ය ප්‍රකාශක,පොලිස් අධිකාරී අජිත් රෝහණ මහතා පවසයි. මේ අයුරින් අදාළ ප්‍රදේශවල අතුරු දහන් වු පුද්ගයින්ගේ ගේ ඥාතින්ගෙන් කප්පම් වශයෙන් මුදල් තමාගේ බැංකු ගිණුම් වලට ලබා ගෙන ඇති බව මූලික පරීක්ෂණ වලදී අනාවරණය වී ඇතැයි පොලීසිය සඳහන් කරයි. සැකකාරිය විසින් භාවිතා කරන ලද ජංගම දුරකථනයක්,සිම් කාඞ් පත් 04 ක්,කප්පම් මුදල් තැන්පත් කළ බවට සැකකළ හැකි විවිධ පුද්ගලයින්ගේ ගිණූම් අංක කිහිපයකට බැංකු ගත කරන ලද රිසිටි පත් හා රන් භාණ්ඩ උකස් කරන ලද රිසිට්පත් 02 ක්ද සොයා ගෙන ඇති බව පොලීසිය කියා සිටියි. කොළඹ අපරාධ කොට්ඨාසය වැඩිදුර විමර්ශන පවත්වාගෙන යයි.", "URL": "https://sinhala.adaderana.lk/news.php?nid=21470", "Category": null, "Parent URL": null}