{"Source": "Adaderana", "Timestamp": "January 31, 2011 07:23 pm", "Headline": "ඊජිප්තුව නොසන්සුන්-තාවකාලිකව ශ්‍රී ලාංකික ශ්‍රමිකයින්ට තහංචි!", "News Content": "ඊජිප්තුවේ පවත්නා පාලන තන්ත්‍රයයට එරෙහිව නැඟී සිටින එරට විරෝධතාකරුවන් දස ලක්ෂයක පා ගමනක් හෙට දිනයේ ආරම්භ කරන්නට කටයුතු සූදානම් කර ඇතැයි විදෙස් මාධ්‍ය උපුටා දක්වයි. ඊජිප්තුවේ පවත්නා තත්ත්වය සැලකිල්ලට ගනිමින් ශ්‍රී ලාංකික ශ්‍රමිකයින් යැවීම තාවකාලිකව සම්පූර්ණයෙන් නවතා දැමීමට තීරණය කර ඇතැයි විදේශ සේවා නියුක්ති කාර්යාංශය සඳහන් කරයි. විදෙස් රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා ඒ පිළිබඳ උපදෙස් ලබා දී ඇති බවත්,ඒ අනුව වහාම මෙම තීරණය ගත් බවත් විදේශ සේවා නියුක්ති කාර්යාංශයේ නියෝජ්‍ය සාමාන්‍යාධිකාරී එල්.කේ රුහුණගේ මහතා පවසයි. වත්මන්හි ඊජිප්තුවේ පවත්නා නොසන්සුන්කාරී වාතාවරණය හේතුවෙන් ශ්‍රී ලාංකිකයින්ගේ ආරක්ෂාව සම්බන්ධයෙන් සිතා බලා මෙම තීරණය ගත් බවද හෙ‍තෙම සඳහන් කරයි. දැනට ඊජිප්තුවේ සේවය කරන ශ්‍රී ලාංකිකයින් පිළිබඳ තානාපති මාර්ගයෙන් කරුණු සොයා බැලු බවද,මේ වන තුරුත් කිසිදු ශ්‍රී ලාංකිකයෙකුට දැනට ගැටලුවක් මතුව නැති බවද,යම් ගැටලුවක් මතු වුවහොත් ඊට අදාළ නිසි පියවර ගන්නා බවත් විදේශ සේවා නියුක්ති කාර්යාංශය වැඩිදුරටත් පෙන්වාදෙයි.ඊජිප්තු පාලන තන්ත්‍රයට එරෙහිව විරෝධතාකරුවන් විරෝධයට පෙළගැසී සිටින අයුරු විදෙස් මාධ්‍ය කැමරා ඇසකට මෙසේ හසුවී තිබිණි. ඡායා රූ-Reuters/Yannis Behrakis", "URL": "https://sinhala.adaderana.lk/news.php?nid=13893", "Category": null, "Parent URL": null}