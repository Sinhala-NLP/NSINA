{"Source": "Adaderana", "Timestamp": "December 16, 2017 04:29 pm", "Headline": "වව්නියාවේ සොරකම් මඩින්න CCTV කැමරා පද්ධතියක්", "News Content": "වව්නියාව නගරයේ සිදුවන සොරකම් හා අපරාධ අවම කරගැනීමේ අරමුණින් නගරය පුරා සී.සී.ටීවී කැමරා පද්ධතියක් සවි කිරීමට පොලීසිය හා වෙළෙද සංගමය තීරණය කොට තිබේ. වවුනියාව හා මන්නාරම දිසාවන් බාර නියෝජ්‍ය පොලිස්පති දේශබන්ධු තෙන්නකෝන් මහතාගේ අදහසකට අනුව මේ සදහා වවුනියාව එක්සත් වෙළෙද සංගමය ක්‍රියාත්මක වී සිටියි. වව්නියාව නගරයේ පසුගිය කාලවකවානුවේදී සිදු වූ සොරකම් කීපයක අපරාධ කරුවන් සොයා ගැනීමට නොහැකිවීමත්,මුස්ලිම් පල්ලිය අසල වෙළෙද සැලක් ගින්නකට හසුවී දැවී ගියේ පෙට්‍රල් බෝම්බ ප්‍රහාරයකින් බවට කතාවක් පැතිර යන නමුත් එහි සැබෑ තත්ත්වය හෙළි නොවීමත් ආදී කරුණු රැසක් අධ්‍යයනය කිරීමෙන් පසුව නියෝජ්‍ය පොලිස්පතිවරයා මෙම තීරණය ගෙන තිබේ. එම තීරණයට වවුනියාව එක්සත් වෙළෙද සංගමය කැමැත්ත පලකොට වව්නියාව නගරයම ආවරණය වන පරිද්දෙන් සී.සී.ටීවී කැමරා පද්ධතියක් සවිකිරීමට වෙළෙහ සංගමය පියවර ගෙන තිබේ.", "URL": "https://sinhala.adaderana.lk/news.php?nid=81607", "Category": null, "Parent URL": null}