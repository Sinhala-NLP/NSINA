{"Source": "Adaderana", "Timestamp": "October 8, 2018 10:38 pm", "Headline": "ඇමති කිව්වේ බොරු", "News Content": "2018 වසරේ 5 ශ්‍රේණියේ ශිෂ්‍යත්ව විභාගයේ ප‍්‍රතිඵල අනුව ලබාදෙන ශිෂ්‍යත්ව සංඛ්‍යාව දෙගුණ කරන බවට අධ්‍යාපන අමාත්‍යවරයා අවස්ථා ගණනාවකදී ප‍්‍රකාශ කර තිබූ අතර, අමාත්‍ය මණ්ඩල පති‍්‍රකාවක් ද ඉදිරිපත් කර තිබුණි. එහෙත් පොරොන්දු වූ පරිදි අදාළ ශිෂ්‍යත්ව ප‍්‍රමාණය වැඩි නොකර මෙවර ද ලබා දී ඇත්තේ කලින් තිබූ ශිෂ්‍යත්ව ප‍්‍රමාණය වන ශිෂ්‍යත්ව 15,000 ක් පමණි. මෙවර 5 ශ්‍රේණියේ ශිෂ්‍යත්ව විභාගය සඳහා සිසුන් 350,000 කට වැඩි ප‍්‍රමාණයක් පෙනී සිටි අතර, අවම ලකුණු මට්ටම් බොහෝ දිස්ත්‍රික්කවල 168 ක් වැනි ඉතා ඉහළ මට්ටමක පවතින බව ලංකා ගුරු සංගමය පවසයි. මෙතරම් විශාල ප‍්‍රමාණයක් විභාගයට පෙනී සිටින තත්ත්වයක් තුළ ළමුන් 15,000 ක් පමණක් විභාගය සමත් ලෙස සැලකීමෙන් ඉහළ ලකුණු ලබා ගත්තද විශාල ළමුන් පිරිසක් විභාගය අසමත් සේ සැලකීම තුළ බරපතල ලෙස පීඩාවට පත් වේ. ශිෂ්‍යත්ව ප‍්‍රමාණය දෙගුණ කරන බවට රජය ජනතාවට පොරොන්දු වුවද අදාළ අමාත්‍ය මණ්ඩල පත්‍රිකාවද ප‍්‍රතික්ෂේප වී ඇති බව මේ වන විට දැනගන්නට ඇති ඉව ඒ සංගමය පවසයි. අධ්‍යාපනයට වෙන් කළ මුදලින් පෞද්ගලික අධ්‍යාපන ආයතන ප‍්‍රවර්ධනය කිරීමට අධ්‍යාපන අමාත්‍යංශය කටයුතු කරන පසුබිමක 5 ශ්‍රේණියේ දරුවන්ගේ ශිෂ්‍යත්ව ප‍්‍රමාණය වැඩිකර ඔවුන්ගේ අධ්‍යාපන අවස්ථා දියුණු කිරීමට කටයුතු නොකිරීම බරපතල කනගාටුදායක තත්වයකි. ශිෂ්‍යත්ව ප‍්‍රමාණය වැඩි කරනවා යයි පොරොන්දු වී සිදු කර ඇත්තේ රු.500/- ක් ව තිබූ ශිෂ්‍යාධාර මුදල රු.750/- දක්වා වැඩි කිරීම පමණි. වර්තමානයේ පවතින වියදම් හා සසදන විට මෙම මුදල කිසිසේත්ම ප‍්‍රමාණවත් නොවන බව ඔවුන් පවසයි. 5 ශ්‍රේණියේ ශිෂ්‍යත්ව ප‍්‍රමාණය වැඩි කිරීමට පොරොන්දු වලට පමණක් සීමා වී ඇති පසුබිමක දරුවන් පත්ව ඇති පීඩාකාරී තත්ත්වය පිළිබඳව සලකා බලා ලබාදෙන ශිෂ්‍යත්ව ප‍්‍රමාණය වැඩිකර අවම ලකුණු මට්ටම් පහළ දැමීමට කටයුතු යොදන ලෙස ලංකා ගුරු සංගමය ජනාධිපතිවරයාගෙන් ලිඛිතව ඉල්ලා සිටියි.", "URL": "https://sinhala.adaderana.lk/news.php?nid=97380", "Category": null, "Parent URL": null}