{"Source": "Adaderana", "Timestamp": "August 3, 2017 01:06 pm", "Headline": "පොලිස් නිලධාරීන්ට පහර දීම-තවත් 2ක් අත්අඩංගුවට ", "News Content": "යාපනය, කෝපායි ප්‍රදේශයේදී පොලිස් නිළධාරීන් දෙදෙනෙකුට පහරදීමේ සිද්ධියට සම්බන්ධ තවත් සැකකරුවන් දෙදෙනෙක් අත්අඩංගුවට ගෙන තිබේ. යාපනය පොලීසිය විසින් කොකුවිල් ප්‍රදේශයේදී මෙම සැකකරු අත්අඩංගුවට ගෙන ඇති බව වාර්තා වෙයි. අත්අඩංගුවට ගත් සැකකරුවන් දෙදෙනා 18 හැවිරිදි නල්ලූර් පාරේ පදිංචි යෝගරාසා සගීස් නොහොත් මුත්තු යන අය හා කෝපායි මධ්‍යම ප්‍රදේශයේ පදිංචි අරුල් ෂිලන් පැට්‍රික් දිනේෂ් යන තරුණයින් බව අනාවරණය වී තිබේ. පසුගිය 30 වනදා යාපනය කෝපායි ප්‍රදේශයේදී යතුරුපැදිවලින් පැමිණි පිරිසක් විසින් සිදුකළ පහරදීමකින් කෝපායි පොලීසියට අනුයුක්ත පොලිස් නිළධාරීන් දෙදෙනෙකු තුවාල ලැබීය. සිද්ධියට අදාළ සැකකරුවන් 06 දෙනෙකු හඳුනාගෙන ඇති අතර සැකකරුවන් දෙදෙනෙකු පසුගිය පළමුවෙනිදා අත්අඩංගුවට ගනු ලැබීය. ඊයේ(02) දිනයේ යාපනය මහේස්ත්‍රාත් අධිකරණයට ඉදිරිපත් කළ එම සැකකරුවන් දෙදෙනා ලබන 10 වන දින දක්වා රක්ෂිත බන්ධනාගාර ගත කෙරිණි. මේ අතර සිද්ධියෙන් තුවාල ලබා යාපනය ශික්ෂණ රෝහලේ ප්‍රතිකාර ලබමින් සිටි පොලිස් නිළධාරීන් දෙදෙනා එම රෝහලෙන් මාරු කර යවා තිබේ. එක් පොලිස් නිළධාරියෙකු වැඩිදුර ප්‍රතිකාර සඳහා නාරාහේන්පිට පොලිස් රෝහලට මාරුකර යවා ඇති අතර අනෙක් නිළධාරීයාගේ ඉල්ලීම මත ඔහු මන්නාරම රෝහලට මාරු කර යවා ඇති බව කෝපායි පොලීසිය සඳහන් කළේය.", "URL": "https://sinhala.adaderana.lk/news.php?nid=75930", "Category": null, "Parent URL": null}