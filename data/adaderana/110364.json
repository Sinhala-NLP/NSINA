{"Source": "Adaderana", "Timestamp": "May 21, 2019 01:39 pm", "Headline": "මහින්දත් පාසල් යයි", "News Content": "වෙසක් සැමරුම් සතියෙන් පසු පාසල් ආරම්භ කළ පළමු දිනය වූ අද (21) අධ්‍යයන කටයුතු සඳහා සිසුන්ගේ පැමිණීමේ ඉහළ වර්ධනයක් පෙන්නුම් කරන බව විදුහල්පතිවරුන් පවසයි. මේ අතර පවතින පසුබිම තුළ පාසල්වලට දරුවන් පැමිණීම දිරිමත් කිරීම සඳහා විපක්ෂ නායක මහින්ද රාජපක්ෂ මහතා අද පෙරවරුවේ කොළඹ පාසල් කිහිපයකම සංචාරය කළේය. පාස්කු ඉරුදින ප්‍රහාරයෙන් මාසයක් සම්පූර්ණ වන අද දිනයේ සිසුන්ගේ පාසල් පැමිණීමේ වර්ධනයක් දක්නට ලැබුණි. පාසල්වලට දරුවන් පැමිණීම දිරිමත් කිරීම සහ ඒ සඳහා මව්පියන් උනන්දු කරවීමේ අරමුණින් විපක්ෂ නායක මහින්ද රාජපක්ෂ මහතා අද පෙරවරුවේ කොළඹ පාසල් කිහිපයකම සංචාරය කළේය. එම අවස්ථාවට ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් කිහිප දෙනෙකු ද එක්ව සිටියේය. ඒ අනුව විපක්ෂ නායකවරයා පළමුව පැමිණියේ කොළඹ තර්ස්ටන් විද්‍යාලයටයි. පසුව කොළඹ රාජකීය විද්‍යාලය වෙත ද පැමිණි විපක්ෂ නායකවරයා එහි විදුහල්පතිවරයා මුණගැසී සාකච්ඡා කළේය. අනතුරුව කොළඹ විශාඛා විද්‍යාලයට ද විපක්ෂනායකවරයා පැමිණියේය. බම්බලපිටිය හින්දු විද්‍යාලයේ තත්ත්වය ද විපක්ෂනායකවරයාගේ අවධානයට යොමු විය. මේ අතර ඒකාබද්ධ විපක්ෂයේ තවත් මන්ත්‍රීවරුන් කිහිප දෙනෙකුම දිවයිනේ වෙනත් දිස්ත්‍රික්කවල පාසල්වලට පැමිණ එහි තත්ත්වය නිරීක්ෂණය කකර ඇත. එමෙන්ම එක්සත් ජාතික පක්ෂ පාර්ලිමේන්තු මන්ත්‍රී ශාන්ත අබේසේකර මහතා ද අද පාසල්වල ආරක්ෂාව පිළිබඳ සොයාබැලීමට පැමිණ සිටියේය. ඒ මාදම්පේ තඹගල්ල කනිටු විද්‍යාලයටයි. දිවයිනේ සෙසු ප්‍රදේශයන්හි එනම් අනුරාධපුරය, ගාල්ල, හම්බන්තොට, කළුතර සහ කෑගල්ල යන ප්‍රදේශවල පාසල්වලද දරුවන්ගේ පැමිණීමේ වර්ධනයක් දක්නට ලැබුණි.", "URL": "https://sinhala.adaderana.lk/news.php?nid=110364", "Category": null, "Parent URL": null}