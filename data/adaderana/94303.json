{"Source": "Adaderana", "Timestamp": "August 12, 2018 08:03 pm", "Headline": "ශ්‍රී ලංකාව සමඟ ආරක්ෂක සබඳතා ශක්තිමත් කිරීමට අමෙරිකාවේ අවධානය ", "News Content": "අමෙරිකානු ජනාධිපති ඩොනල්ඩ් ට්‍රම්ප් විසින් අත්සන් කිරීමට නියමිත එරට ආරක්ෂක පනතෙන් ශ්‍රී ලංකාව සම්බන්ධයෙන් ද අවධානය යොමු කර තිබේ. 2019 මුදල් වර්ෂයට අදාළව ඉදිරිපත් කර ඇති ආරක්ෂක පනතට අමෙරිකානු ජනාධිපතිවරයා හෙට (13) දිනයේ දී අත්සන් කිරීමට නියමිත බවයි චීන සී.ජී.ටී.එන්. පුවත් සේවය පවසන්නේය. එම පනතෙන් ශ්‍රී ලංකාව, ඉන්දියාව වැනි රටවල් සමග සමීප ආරක්ෂක සබඳතා පවත්වාගැනීම සදහා වැඩි මුදලක් වෙන් කිරීමට තීරණය කර ඇති බව සඳහන් වේ. චීනයට සහ රුසියාවට එරෙහිව සිය යුධ බලය ශක්තිමත් කිරීමේ අදහසින් මෙම පනත මගින් ආරක්ෂක වියදම ලෙස අමෙරිකානු ඩොලර් බිලියන 716ක මුදලක් වෙන්කිරීමට ට්‍රම්ප් පාලනය තීරණය කර ඇති බව වාර්තා වන්නේය. ඒ සඳහා පසුගිය 2 වන දින අමෙරිකානු සෙනට් සභාවේ අනුමැතිය ද හිමිව තිබේ. මෙහිදී චීනය අමෙරිකාවේ ප්‍රබල ඉලක්කයක් බවට පත්ව ඇති අතර පැසිෆික් කලාපීය නාවික මෙහෙයුම්වලදී චීනය හුදකලා කිරීම, දකුණු චීන මුහුදේ චීන ක්‍රියාකාරකම් පිළිබඳ විමර්ශන සිදුකිරීම, විශ්වවිද්‍යාල තුළ සිදුවන චීන භාෂා වැඩසටහන් සඳහා ලබාදෙන මූල්‍ය පහසුකම් කප්පාදුව ආදී කටයුතු සැලසුම් කර ඇති බව සඳහන් වේ.", "URL": "https://sinhala.adaderana.lk/news.php?nid=94303", "Category": null, "Parent URL": null}