{"Source": "Adaderana", "Timestamp": "March 16, 2018 07:07 am", "Headline": "ජපාන ආයෝජනයන්ට ශ්‍රී ලංකාවේ වැඩි අවස්ථාවක් ", "News Content": "‍ප්‍රධාන ආර්ථිකයන් වෙත ප්‍රවේශවීම සඳහා ශ්‍රී ලංකාවේ මූලෝපායික පිහිටීම ජපාන ව්‍යාපාරිකයින් වාසි සහගත ලෙස භාවිත කළ යුතු බව සංවර්ධන උපායමාර්ග හා ජාත්‍යන්තර වෙළද කටයුතු අමාත්‍ය මලික් සමරවික්‍රම මහතා පවසයි. ජපානයේ ටොකියෝ නුවර පැවැති ව්‍යාපාරික සමුළුවකට එක්වෙමින් අමාත්‍යවරයා මේ බව ප්‍රකාශ කර තිබේ. ජනාධිපති මෛත්‍රිපාල සිරිසේන මහතා සමඟ ජපාන සංචාරයේ නිරතවන අතරවාරයේදී එරට ව්‍යාපාරිකයින් 300 දෙනෙකුගේ පමණ සහභාගීත්වයෙන් ව්‍යාපාරික හමුවක් පැවත්වා ඇත. එහිදි අමාත්‍යවරයා ප්‍රකාශ කර ඇත්තේ දශක 06ක පමණ කාලයක සිට පවතින මිත්‍රත්වය තවදුරටත් වර්ධනය කර ගැනීම සඳහා ශ්‍රි ලංකාව ජපානයේ ආයෝජන අපේක්ෂා කරන බවය. මෙරට යටිතල පහසුකම් සංවර්ධනය ඇතුළු ක්ෂේත්‍ර රැසක් සම්බන්ධයෙන් ජපානය ශ්‍රි ලංකාවට ආධාර ලබා දෙන බව අමාත්‍ය මලික් සමරවික්‍රම මහතා පෙන්වා දී තිබේ. ශ්‍රී ලංකාව ඉන්දියානු සාගරයේ ආර්ථික කේන්ද්‍රස්ථානය වශයෙන් සංවර්ධනය වෙමින් පවතින අතර එහිදී ජපාන ආයෝජනයන්ට වැඩි අවස්ථාවක් පවතින බව ඔහු සඳහන් කර ඇත.", "URL": "https://sinhala.adaderana.lk/news.php?nid=85775", "Category": null, "Parent URL": null}