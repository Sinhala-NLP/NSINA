{"Source": "Adaderana", "Timestamp": "June 20, 2016 12:24 pm", "Headline": "ලාංකික සරණාගතයින්ට ඉන්දුනීසියාවෙන් අවසර ", "News Content": "මුහුදු මගින් ඕස්ට්‍රේලියාව බලා පිටත්ව යන අතරමග ඉන්දුනීසියානු වෙරළ තීරයට ළඟා වුණු ශ්‍රී ලාංකික සරණාගතයින් 44 දෙනාට තාවකාලිකව රැදී සිටීමට ඉන්දුනීසියානු බලධාරින් අවසර ලබාදී තිබේ.ජාකර්තා නුවරින් ලැබෙන වාර්තාවල දැක්වෙන්නේ අචේ පළාතේ ලෝක්ග්නා ප්‍රදේශයේ වෙරළ තීරයට මීටර් 50ක් දුරින් වූ ප්‍රදේශයක හමුදා කූඩාරම් තුළ ඔවුන්ට රැදී සිටිමට අවසර ලබාදී ඇති බවයි.එමෙන්ම අදාළ සරණාගතයින්ගේ තොරතුරු ලබා ගැනීම සඳහා එක්සත් ජාතීන්ගේ සංවිධානයේ සරණාගතයින් පිළිබඳ මහ කොමසාරිස් කාර්යාල නියෝජිතයින්ට අවසර ලබාදී තිබේ.පසුගිය සතියේදී අදාළ පිරිස ඉන්දුනීසියානු වෙරළ තීරයට පැමිණි අවස්ථාවේදී ගොඩබිමට පැමිණීම වැළැක්වීම සඳහා එරට ආරක්ෂක අංශ පියවර ගෙන තිබුණි.අනතුරට පත් යාත්‍රාව අළුත්වැඩියා කර දී ටොන් 07ක පමණ ඉන්ධන සහ ආහාර වර්ග ලබාදී එම සරණාගතයින් නැවතත් ජාත්‍යන්තර මුහුදට යොමු කිරීමට එරට බලධාරීන් පියවර ගත්තේය.එම ක්‍රියාමාර්ග සම්බන්ධයෙන් අන්තර් ජාතිකව එල්ල වුණු බලපෑම් හමුවේ යළි තාවකාලිකව ඔවුන්ට ලැගුම් ගැනීමට ඉන්දුනීසියානු බලධාරීන් පියවර ගෙන ඇති බව වාර්තා වෙයි.යාත්‍රාවේ සිටින ගර්භණී කාන්තාවක සහ ළමුන් 09 දෙනෙකු රැදවුම් මධ්‍යස්ථාන වෙත යොමු කිරීම පිළිබඳ එක්සත් ජාතීන්ගේ සරණාගතයින් පිළිබඳ මහ කොමසාරිස් කාර්යාලය සහ සංක්‍රමණිකයින් පිළිබඳ අන්තර් ජාතික සංවිධානය ඉන්දුනීසියානු බලධාරීන් සමග සාකච්ඡාවල නිරත වන බව ද විදෙස් වාර්තා පවසයි.", "URL": "https://sinhala.adaderana.lk/news.php?nid=61266", "Category": null, "Parent URL": null}