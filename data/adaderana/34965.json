{"Source": "Adaderana", "Timestamp": "June 16, 2013 11:08 am", "Headline": "ටී.එන්.ඒ. මන්ත්‍රීන් ඉන්දීයාවේ සංචාරයක", "News Content": "දෙමළ ජාතික සන්ධානයේ නියෝජිත පිරිසක් අද පෙරවරුවේ ඉන්දියාව බලා පිටත්ව ගොස් තිබේ. 13 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් ඉන්දීය බලධාරීන් සමඟ සාකච්ඡා කිරීමේ අරමුණින් ඔවුන් මෙම සංචාරයේ නිරත වී සිටියි. සිය පක්ෂයේ නායක ආර්.සම්බන්ධන් මහතා ඇතුළු සාමාජිකයින් හය දෙනෙකු මෙම සංචාරය සඳහා සහභාගී වී සිටින බව දෙමළ ජාතික සන්ධානය සඳහන් කළේය. මෙම සංචාරය තුළ දී දෙමළ ජාතික සන්ධාන නියෝජිත පිරිස ඉන්දීය අග්‍රාමාත්‍ය මන්මෝහන් සිං, විදේශ කටයුතු අමාත්‍ය සල්මන් කුර්ෂිඩ් ඇතුළු රාජ්‍ය නායකයින් රැසක් හමුවී සාකච්ඡා කිරීමට නියමිතව තිබේ. 13 වන ව්‍යවස්ථා සංශෝධනය සම්බන්ධයෙන් මේ දිනවල ශ්‍රී ලංකාවේ පවතින තත්ත්වය පිළිබඳව සහ ඊට දෙමළ ජාතික සන්ධානය දක්වන ප්‍රතිචාරය පිළිබඳව ඉන්දීය බලධාරීන් දැනුවත් කිරීම මෙම සංචාරයේ අරමුණ බව වාර්තා වේ. මෙම සංචාරය තුළ දී කොංග්‍රස් පක්ෂ නායිකා සෝනියා ගාන්ධි මහත්මිය හමුවීමට ද බලාපොරොත්තු වන බව දෙමළ ජාතික සන්ධානය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=34965", "Category": null, "Parent URL": null}