{"Source": "Adaderana", "Timestamp": "December 18, 2010 08:46 am", "Headline": "නාරාහේන්පිට ආර්ථික මධ්‍යස්ථානයේ අනවසර ඉදිකිරීම් ඉවතට", "News Content": "නාරාහේන්පිට ආර්ථික මධ්‍යස්ථානයේ ඇති සියලුම අනවසර ඉදිකිරීම් අද(18) සිට ඉවත් කිරීමට තීරණය කර තිබේ. ආර්ථික මධ්‍යස්ථානයේ වසා ඇති කඩ කාමර ද අද සිට රජයට පවරා ගන්නා බව අභ්‍යන්තර වෙළඳ අමාත්‍ය ජොන්ස්ටන් ප්‍රනාන්දු මහතා පවසයි. රජයට පවරා ගන්නා කඩ කාමරවල ලංකා සතොස හා වී අලෙවි මණ්ඩලයේ අලෙවි සැල් ද එළවළු, බිත්තර හා කුකුළු මස් අලෙවි සැල් ආරම්භ කරන බව අමාත්‍යවරයා කියා සිටියි. නාරාහේන්පිට ආර්ථික මධ්‍යස්ථානයේ නිරීක්ෂණ චාරිකාවකට සහභාගී‍වෙමින් හෙතෙම මේ බව කියා සිටියේය. ආර්ථික මධ්‍යස්ථානය තුළ විනය පවත්වාගෙන යා යුතු අතර ආර්ථික මධ්‍යස්ථානවල බඩු මිල අඩු බවට ජනතාව තුළ ඇති විශ්වාසය තහවුරු වන අයුරින් කටයුතු කළ යුතු බව අමාත්‍යවරයා එහිදී ව්‍යාපාරිකයින්ට වැඩිදුරටත් දන්වා සිටියේය.", "URL": "https://sinhala.adaderana.lk/news.php?nid=12933", "Category": null, "Parent URL": null}