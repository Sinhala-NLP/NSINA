{"Source": "Adaderana", "Timestamp": "April 10, 2018 12:25 pm", "Headline": "වනමි ගෙනාපු එකට විරෝධය පල කිරීම නිසා ජලජීවී වගා සංවර්ධන සන්ධානයේ සාමාජිකයන්ගෙන් පලිගන්නවා", "News Content": "නීති විරෝධී ලෙස මෙරටට \"වනමි\" (Penaeus vannamei ) ඉස්සන් ගෙන ඒමට විරෝධය පල කිරීම හේතුවෙන් ජාතික ජලජීවී වගා සංවර්ධන අධිකාරියේ සභාපතිවරයා තම සන්ධානයේ නිලධාරීන්ගෙන් හා සාමාජිකයන්ගෙන් පලිගන්නා තත්ත්වයක් උදා වී ඇති බව ශ්‍රී ලංකා ජලජීවී වගා සංවර්ධන සන්ධානය පවසයි. ඒ අනුව ඊයේ ( 09 ) සිට තම සාමාජිකයන්ගේ ගොවිපොළවල් පරික්ෂා කිරීම ආරම්භ කර ඇති බව ශ්‍රී ලංකා ජලජීවී වගා සංවර්ධන සන්ධානයේ සභාපති කමල් නානායක්කාර මහතා සඳහන් කර තිබේ. ඊයේ රාත්‍රියේ ජාතික ජලජීවී වගා සංවර්ධන අධිකාරියේ නිලධාරීන් පිරිසක් මදුරන්කුලියේ පිහිටි ශ්‍රී ලංකා ජලජීවී වගා සංවර්ධන සන්ධානයේ භාණ්ඩාගාරික මොහාන් ප්‍රනාන්දු මහතාගේ ඉස්සන් ගොවිපොළට පැමිණ හදිසි පරීක්ෂණයක් සිදු කළ බවද ශ්‍රී ලංකා ජලජීවී වගා සංවර්ධන සන්ධානයේ සභාපතිවරයා වැඩිදුරටත් පැවසිය. පරීක්ෂණය සඳහා ජාතික ජලජීවී වගා සංවර්ධන අධිකාරියේ කොළඹ කාර්යාලයේ සහකාර අධ්‍යක්ෂකවරයෙකු ඇතුළු බත්තුලුඔය කාර්යාලයේ නිලධාරීන් පිරිසක් එක්ව සිටින ලදී . තම ගොවිපොළ ශ්‍රී ලංකාවේ ඉතා උසස් ලෙස පවත්වාගෙන යන ගොවි පොළක් වන අතර විශ්වවිද්‍යාල සිසුන් මෙන්ම පරීක්ෂණ සඳහා ද වැඩි අවස්ථා ගණනාවකදී භාවිතා කළේ තම ගොවිපොළ බව මේ පිළිබඳ කළ විමසීමකදී ශ්‍රී ලංකා ජලජීවී වගා සංවර්ධන සන්ධානයේ සභාපති මොහාන් ප්‍රනාන්දු මහතා පැවසිය. මේ අයුරින් රාත්‍රියේ නිලධාරීන් ඉස්සන් ගොවිපොළකට කඩා පැන පරීක්ෂණයක් සිදු කළ ප්‍රථම අවස්ථාව මෙය බවද මොහාන් ප්‍රනාන්දු මහතා වැඩිදුරටත් පැවසිය. වනමි ඉස්සන් රැගෙන ඒමත් සමඟ ඉස්සන් කර්මාන්තයේ ඇතිව තිබෙන අර්බුද කාරී තත්වයට ජාතික ජලජීවී වගා සංවර්ධන අධිකාරියේ සභාපති වරයා මුළුමනින් වගකිව යුතු බවද ශ්‍රී ලංකා ජලජීවී වගා සංවර්ධන සන්ධානය වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=87229", "Category": null, "Parent URL": null}