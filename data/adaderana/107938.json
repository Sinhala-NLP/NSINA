{"Source": "Adaderana", "Timestamp": "April 13, 2019 09:50 pm", "Headline": "හිරිඹුර නොසන්සුන් කළ ගොඩනැඟිල්ලේ වැඩ නවතී", "News Content": "මදුරුවන් බෝවන ස්ථානයක් ලෙස ප්‍රදේවාසීන්ගේ විරෝධයට ලක්වූ ගාල්ල හිරිඹුර ඉදිකෙරමින් පවතින පෞද්ගලික රෝහල් ගොඩනැඟිල්ලේ ඉදිකිරීම් මාසයක කාලයකට අත්හිටුවන්නැයි ගාල්ල මහනගර සභාව එහි හිමිකරුවන්ට අද(13) දැනුම් දී තිබේ. ඒ අතර කරාපිටිය ශික්ෂණ රෝහලේ අධ්‍යක්ෂ වෛද්‍ය ප්‍රියන්ත කරුණාරත්න මහතා පැවසුවේ සිය රෝහලේ ප්‍රතිකාර ලබන ඩෙංගු රෝගීන්ගේ සංඛ්‍යාව සම්බන්ධයෙන් අසත්‍ය ප්‍රචාර සමාජගත වී ඇති බවයි. මදුරු කීටයන් බෝවීමේ ගැටලුව පිළිබඳ කලක සිට බලධාරීන් දැනුවත් කලත් ඊට නිසි පියවර නොගත් බවට චෝදනා කරමින් හිරිඹුර ප්‍රදේශවාසීන් ගාල්ල කරාපිටිය මාර්ගය පැය 4කට ආසන්න කාලයක් අවහිර කරමින් ඊයේ විරෝධතාවයක නිරත වුණි. ඊට බලපෑ ආසන්නතම සිදුවීම වුණේ ගාල්ල හිරිඹුර ප්‍රදේශයේ එකම පවුලේ දරුවන් දෙදෙනෙකු ඩෙංගු රෝගය වැළඳීමෙන් මිය යාමයි. ගාල්ල හිරිඹුර ප්‍රෙද්ශයේ ඉදිකෙරෙමින් පවතින පුද්ගලික රෝහල් ගොඩනැගිල්ලක් මදුරු කීටයන් බෝවන ස්ථානයක් බව පවසමින් එහි දේපළ වලට ද ඊයේ ප්‍රදේශවාසීන් අලාභ හානි සිදු කළේය. කෙසේ වෙතත් ඒ සම්බන්ධයෙන් සිදුකළ සොයාබැලීමකින් අනතුරුව අදාළ ගොඩනැගිල්ලේ ඉදිකිරීම් මාසයක කාලයක් සඳහා නතර කරන ලෙස ගාල්ල මහනගර සභාව එහි හිමිකරුවන්ට දැනුම් දී තිබේ. මේ අතර සිය රෝහලේ ප්‍රතිකාර ලබන ප්‍රදේශයේ ඩෙංගු රෝගීන්ගේ සංඛ්‍යා සම්බන්ධයෙන් පළවන වාර්තා අසත්‍ය බව කරාපිටිය ශික්ෂණ රෝහලේ අධ්‍යක්ෂවරයා පවසයි.‍ මෙවැනි පසුබිමක ගාල්ල මහනගර මභාව, පොලීසිය සහ බූස්ස යුධ හමුදා කඳවුරු නිලධාරීන් එක්ව අද ස්වේඡා සංවිධාන වල සහයෝගයද සහිතව ප්‍රදේශයේ ශ්‍රමදානයක් සිදුකළේය. ඊට සමගාමීව ඩෙංගු රෝගය වළක්වාගැනීම සඳහා ජනතාව දැනුවත් කිරීමේ අරමුණින් වැඩමුළුවක්ද සංවිධාන කර තිබුණි.", "URL": "https://sinhala.adaderana.lk/news.php?nid=107938", "Category": null, "Parent URL": null}