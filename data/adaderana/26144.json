{"Source": "Adaderana", "Timestamp": "July 28, 2012 09:05 pm", "Headline": "ඛනිජ තෙල් සංස්ථාවෙන් ලන්ඩන් ශ්‍රේෂ්ඨාධිකරණයට අභියාචනයක්", "News Content": "හෙජින් ගනුදෙනුවට අදාළව ලංකා ඛනිජ තෙල් නීතිගත සංස්ථාව ලන්ඩන් මහාධිකරණයේ පවරා තිබූ අභියාචනය තෙල් සංස්ථාවට අවාසි සහගත ලෙස තීන්දු වී ඇති හෙයින් එම තීන්දුවට එරෙහිව ලන්ඩන් ශ්‍රේෂ්ඨාධිකරණයට අභියාචනයක් ඉදිරිපත් කිරීමට ලංකා ඛනිජ තෙල් නීතිගත සංස්ථාව පියවර ගෙන තිබේ. එම අභියාචනාව නීතිපති උපදෙස් පරිදි නීතිපති දෙපාර්තුමේන්තුව මගින් ඉදිරිපත් කිරීමට ලංකා ඛනිජ තෙල් නීතිගත සංස්ථාව කටයුතු කොට ඇති බව ඛනිජ තෙල් නීතිගත සංස්ථාව පවසයි. හෙජින් ගිවිසුමට අදාළ ස්ටෑන්ඩට් චාර්ටඩ් බැංකුව විසින් ලංකා ඛනිජ තෙල් නීතිගත සංස්ථාවෙන් ඇමෙරිකානු ඩොලර් මිලියන 164 ක් ඉල්ලා ලන්ඩන් වානිජ අධිකරණයේ නඩු පවරා තිබූ අතර එම නඩුවෙහි තීන්දූව ලංකා ඛනිජ තෙල් නීතිගත සංස්ථාවට අවාසි සහගතව තීන්දු වූ බව ද එම සංස්ථාව පෙන්වාදෙයි. ඒ අනුව එම තීන්දුව සම්බන්ධයෙන් ලංකා ඛනිජ තෙල් නීතිගත සංස්ථාව නීතිපති දෙපාර්තමේන්තුවේ උපදෙස් පරිදි ලන්ඩන් මහාධිකරණයේ අභියාචනායක් ඉදිරිපත් කරනු ලැබීය. ඊට අදාළව මහාධිකරණය ලබාදුන් තීන්දුව ලංකා ඛනිජ තෙල් නීතිගත සංස්ථාවට නැවත අවාසි සහගත ලෙස තීන්දු වූ බව ලංකා ඛනිජ තෙල් නීතිගත සංස්ථාව සඳහන් කරයි. ඒ අනුව එම තීන්දුවට එරෙහිව ලංකා ඛනිජ තෙල් නීතිගත සංස්ථාව ලන්ඩන් ශ්‍රේෂ්ඨාධිකරණය හමුවේ මෙම අභියාචනය ඉදිරිපත් කිරීමට පියවර ගත් බව එම සංස්ථාව නිවේදනයක් නිකුත් කරමින් පවසයි.", "URL": "https://sinhala.adaderana.lk/news.php?nid=26144", "Category": null, "Parent URL": null}