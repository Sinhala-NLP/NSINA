{"Source": "Adaderana", "Timestamp": "December 20, 2011 12:24 pm", "Headline": "රනිල්ට සුවිශේෂී වගකීමක් පැවරෙනවා", "News Content": "නායකත්වය සඳහා වූ ඡන්ද විමසීමෙන් ජයගැනීමත් සමග රනිල් වික්‍රමසිංහ මහතාට සුවිශේෂී වගකීමක් පැවරී තිබෙන බව ජනාධිපති මහින්ද රාජපක්ෂ මහතා පවසයි. සියලුදෙනා එක්රැස් කරගනිමින් ශක්තිමත් විපක්ෂයක් නිර්මාණය කිරීමේ වගකීම වික්‍රමසිංහ මහතා වෙත පැවරෙන බව ජනාධිපතිවරයා සඳහන් කළේය. ඒ අනුව ශක්තිමත් විපක්ෂයක් ගොඩ නගා ආණ්ඩුව වෙත කරට කර සටනක් ලබාදීම සඳහා වික්‍රමසිංහ මහතා කටයුතු කළ යුතු බව ජනාධිපතිවරයා පවසයි. ප්‍රවෘත්ති කර්තෘවරුන් සහ කළමනාකරුවන් සමග අද(20) පෙරවරුවේ පැවති සාකච්ඡාවේ දී ජනාධිපති මහින්ද රාජපක්ෂ මහතා මේ අදහස් පළ කළේය. මේ අතර සරත් ෆොන්සේකා මහතා නිදහස් කරගැනීම පිළිබඳ ඉදිරිපත් ව ඇති‍ යෝජනා සම්බන්ධයෙන් ද ප්‍රවෘත්ති කර්තෘවරුන් මෙහිදී ප්‍රශ්න කර තිබේ. ක්‍රමවේදයකට අනුව ඉල්ලීම් සිදුකිරීමේ හැකියාව ඇති බව එහිදී ජනාධිපතිවරයා ප්‍රකාශ කර ඇත. එවැනි ඉල්ලීම් සම්බන්ධයෙන් කිසිදු ගැටලුවක් නොමැති බව ද ජනාධිපතිවරයා ප්‍රකාශ කර තිබේ.", "URL": "https://sinhala.adaderana.lk/news.php?nid=20820", "Category": null, "Parent URL": null}