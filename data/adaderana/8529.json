{"Source": "Adaderana", "Timestamp": "May 21, 2010 08:18 am", "Headline": "රෝග පැතිරීම වැලකීමට පියවර", "News Content": "අධික වැසි සහ ගංවතුර හේතුවෙන් ඉහළ යා හැකි ජලය ආශ්‍රිත රෝග පැතිර යාම පාලනය කිරීම සඳහා ගත යුතු පියවර සම්බන්ධයෙන් වසංගත රෝග විද්‍යා අංශය විසින් බලධාරීන් දැනුවත් කර තිබේ. සියලු පළාත් සෞඛ්‍ය සේවා සහ ප්‍රාදේශීය සෞඛ්‍ය සේවා අධ්‍යක්ෂවරුන් වෙත පවතින තත්ත්වය හමුවේ කටයුතු කළ යුතු ආකාරය සම්බන්ධයෙන් දැනුවත් කර ඇති බව වසංගත රෝග විද්‍යා අංශය සඳහන් කළේය. පානීය ජල මූලාශ්‍ර, එළවළු, පළතුරු අපිරිසිදු වීම සහ සනීපාරක්ෂක පද්ධතිය බිඳ වැටීම හේතුවෙන් පාචනය, රක්ත අතීසාරය වැනි රෝග මෙන්ම ඩෙංගු, චිකුන්ගුන්යා වැනි රෝගද පැතිර යා හැකි බවට සෞඛ්‍ය අමාත්‍යාංශය අනතුරු අඟවයි. කෙසේ වුවද මේ සම්බන්ධයෙන් සියලු සෞඛ්‍ය නිලධාරීන් දැඩි වගකීමෙන් කටයුතු කළ යුතු බව වසංගත රෝග විද්‍යා අංශය සඳහන් කර ඇත.", "URL": "https://sinhala.adaderana.lk/news.php?nid=8529", "Category": null, "Parent URL": null}