{"Source": "Adaderana", "Timestamp": "January 12, 2014 08:34 am", "Headline": "2014ට ඖෂධ මිලදී ගැනීමේ ක්‍රියාවලිය අවසන්", "News Content": "2014 වසර සඳහා මෙරටට අවශ්‍ය සියලු ඖෂධ මිලදී ගැනීමේ ක්‍රියාවලිය අවසන් කර ඇති බව සෞඛ්‍ය අමාත්‍යාංශය පවසයි. ඒ සඳහා රුපියල් බිලියන 38ක මුදලක් වෙන්කර ඇති බව වාර්තා වේ. ජාතික ඖෂධ අධිකාරිය විසින් මෙතෙක් කල් පැවති ඖෂධ ඒකාධිකාරිය බිඳ දමමින් නව සමාගම් රැසකින්ම මේ වසරේ ඖෂධ මිලදී ගැනීමට පියවර ගෙන ඇති බව සෞඛ්‍ය අමාත්‍යාංශය පවසයි. විශේෂයෙන් බංග්ලාදේශය සහ තායිලන්තය වැනි රටවල සමාගම් කිහිපයක්ම මෙවර ශ්‍රී ලංකාවට ඖෂධ ලබාදීමට ඉදිරිපත් වී ඇති බව වාර්තා වේ. මේ වසරේ පළමු මාස 4ට අදාළව ඖෂධ වර්ග දහසකට අයත් තොගයක් මේ මස අවසන් වීමට පෙර සෞඛ්‍ය අමාත්‍යාංශයට ලැබීමට නියමිතය. පසුගිය වසරේ බාල ඖෂධ ලබාදුන් සමාගම් 6ක මිලදී ගැනීම් අත්හිටුවා ඇති අතර ඖෂධ සුපරීක්ෂණ වැඩපිළිවෙළ සහ ඖෂධවල ගුණාත්මක තත්ත්වය පිළිබඳ වැඩි අවධානයක් යොමුකරන බව සෞඛ්‍ය අමාත්‍යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=40279", "Category": null, "Parent URL": null}