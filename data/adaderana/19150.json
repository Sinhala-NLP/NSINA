{"Source": "Adaderana", "Timestamp": "October 5, 2011 09:32 am", "Headline": "වෛද්‍ය සභාවේ ලේඛකාධිකාරීට පහරදුන්නැයි එක් අයෙක් අත්අඩංගුවේ", "News Content": "ශ්‍රී ලංකා වෛද්‍ය සභාවේ ලේඛකාධිකාරී වෛද්‍ය එන්.ජේ නෝනිස් මහතාට පහරදුන් බව කියන සැකකරුවෙකු අත්අඩංගුවට ගත් බව පොලීසිය කියයි. පානදුර කලූදෑවල ප‍්‍රදේශයේ පදිංචි සැකකරුවකු සැකපිට අත්අඩංගුවට ගෙන ඇති බවත්, සැකකරු අද දින මොරටුව මහේස්ත‍්‍රාත් අධිකරණයට ඉදිරිපත් කිරීමට නියමිත බවත් පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී මැක්සි ප්‍රොක්ටර් මහතා සඳහන් කරයි. ඊයේ සවස මොරටුව පොලිස් වසමේ අංක 09/01, ඒ-නැනොන් ජෙකබ් මෙන්ඩිස් මාවත\" මොරටුව ලිපිනයේ දී දැනට ශ‍්‍රී ලංකා වෛද්‍ය සභාවේ ලේඛකාධිකාරි ලෙස සේවය කරන\" රජයේ සේවයෙන් විශ‍්‍රාම ලත්” පෞද්ගලික වෛද්‍ය වෘතියේ නියැලී සිටින වෛද්‍ය වරයකුට පහරදීමක් සම්බන්ධයෙන් මොරටුව පොලීසිය විමර්ශන ආරම්භ කර ඇති බව පොලිස් මාධ්‍ය ප්‍රකාශකවරයා කියා සිටියි. වෛද්‍ය වරයා තම දෛනික රාජකාරී අවසන් කර නිවසට පැමිණ කාර් රථයෙන් බසින විට යතුරුපැදියකින් පැමිණි දෙදෙනෙකු ගෙන් එක් අයකු වෛද්‍ය වරයාගෙන් ලිපිනයක් සම්බන්ධ තොරතුරු විමසා ඇති බව සඳහන් වේ. එම අවස්ථාවේ අනෙක් පුද්ගලයා ඔහු අත තිබූ ඝනකම කාඞ්බෝඞ් වලින් සැකසු පොල්ලක් වැනි යමකින් වෛද්‍ය වරයාට පහරදී ඇති අතර අනතුරුව සැකකරුවන් දෙදෙනාම පළා ගොස් ඇති බව පොලීසිය කියා සිටියි. නෝනිස් මහතාට තුවාල සිදුවී නැති බවත් මොරටුව පොලීසිය වැඩිදුර විමර්ශන පවත්වාගෙන යනු ලබන බවත් මැක්සි ප්‍රොක්ටර් මහතා වැඩිදුරටත් කියා සිටියි.", "URL": "https://sinhala.adaderana.lk/news.php?nid=19150", "Category": null, "Parent URL": null}