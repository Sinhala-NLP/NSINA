{"Source": "Adaderana", "Timestamp": "July 13, 2017 11:38 am", "Headline": " බදුල්ල-කොළඹ රාත්‍රී තැපැල් දුම්රිය 2ම අවලංගුයි", "News Content": "හැටන් කොටගල අතර දුම්රියක් පීලිපැනීම හේතුවෙන් බදුල්ල කොළඹ අතර ධාවනයට නියමිතව තිබූ රාත්‍රී තැපැල් දුම්රිය දෙකම අවලංගු කර ඇති බව දුම්රිය දෙපාර්තමේන්තුව පවසයි.කොළඹ සිට බදුල්ල බලා ධාවනය වූ රාත්‍රී තැපැල් දුම්රිය හැටන් සහ කොටගල දුම්රිය ස්ථාන අතර ප්‍රදේශයේදී පීලි පැනීම සම්බන්ධයෙන් දුම්රිය දෙපාර්තමේන්තුව විසින් විශේෂ පරීක්ෂණයක්ද ආරම්භ කර තිබේ.මේ පිළිබඳව නිරීක්ෂණය කිරීම සඳහා දුම්රිය නියෝජ්‍ය ගමනාගමන අධිකාරීවරයා ඇතුළු කණ්ඩායමක් එම ප්‍රදේශය වෙත පිටත්වගොස් ඇති බව දුම්රිය ප්‍රධාන පාලක මැදිරිය සඳහන් කළේය.අද අළුයම 2.00ට පමණ අඩි හැටේ පාළම මතදී මෙම දුම්රිය පීලි පැනීම සිදුවුණි.දුම්රිය මාර්ගය යථා තත්වයට පත්කිරීමේ කටයුතු මේ වන විටත් සිදුවන අතර මේ හේතුවෙන් කොළඹ සිට ධාවනය වන දුම්රිය හැටන් දුම්රිය ස්ථානය දක්වා බදුල්ලේ සිට ධාවනය වන දුම්රිය කොටගල දුම්රිය ස්ථානය දක්වාත් ධාවනය වන බව වාර්තා වෙයි.", "URL": "https://sinhala.adaderana.lk/news.php?nid=75203", "Category": null, "Parent URL": null}