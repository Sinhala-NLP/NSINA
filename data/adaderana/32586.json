{"Source": "Adaderana", "Timestamp": "March 20, 2013 03:30 pm", "Headline": "පිල්ලෙයි පමණ ඉක්මවා ගිහින් - මහින්ද චෝදනා කරයි", "News Content": "එක්සත් ජාතීන්ගේ මානව හිමිකම් පිළිබඳ කොමසාරිස් වන නවනීදන් පිල්ලෙයි මහත්මිය ස්වකීය වාර්තාව මගින් ශ්‍රී ලංකාව සම්බන්ධයෙන් තම බලතල පමණ ඉක්මවා ක්‍රියාත්මක කොට ඇති බව වැවිලි කර්මාන්ත අමාත්‍ය මහින්ද සමරසිංහ මහතා පවසයි. මීට පෙරාතුව එක්සත් ජාතීන්ගේ මහ ලේකම් බැන්කී මූන් ශ්‍රී ලංකාව සම්බන්ධයෙන් තමාට උපදෙස් ලබාගැනීම සඳහා පත් කළ කමිටු වාර්තවෙන් මෙම වාර්තාවට කර ඇති උපුටා දැක්වීම් ඉවත් කරන ලෙස ශ්‍රී ලංකාව මානව හිමිකම් කොමසාරිස්වරියගෙන් ඉල්ලා සිටි බව හෙතෙම සිහිපත් කළේය. මන්ද යත් බැන් කී මූන්ගේ වාර්තාව ඔහුට පුද්ගලිකව උපදෙස් ලබාගැනීම සඳහා පමණක් සකස් කළ වාර්තාවක් මිස මානව හිමිකම් සමුළුවේ නිල වාර්තාවක් හෝ ජාත්‍යන්තර මණ්ඩලයක් විසින් සහතික කළ වාර්තාවක් නොවන බව අමාත්‍යවරයා පෙන්වාදෙයි. හෙ‍තෙම මේ බව කියා සිටියේ අද (20) ජිනීවාහි එක්සත් ජාතීන්ගේ මානව හිමිකම් සමුළුවේ 22 වන සැසිවාරයට සහභාගී වෙමිනි. මානව හිමිකම් පිළිබඳ කොමසාරිස් වන නවනීදන් පිල්ලෙයි මහත්මියට ශ්‍රී ලංකාවට පැමිණ යුද්ධයෙන් පසු රටේ සිදුකළ නැවත පදිංචි කිරීම්, පුනරුත්ථාපන වැඩසටහන්, සංවර්ධනය පිළිබඳ අත්දැකීම් ලබා ගන්නා ලෙස 2011 වසරේ අප්‍රේල් මාසයේ සිට විවෘතව ආරාධනා කොට ඇති බවද සමරසිංහ මහතා එහිදී සිහිපත් කළේය. එහෙත් ඉන්පසු මෑත කාලයේ ආසියාවේ බොහෝ රටවල සංචාරය කළ ඇය මෙතෙක් ශ්‍රී ලංකාවට පැමිණ ඇති තතු ඇති සැටියෙන් දැක බලා නොගත් බව අමාත්‍යවරයා අවධාරණය කළේය.", "URL": "https://sinhala.adaderana.lk/news.php?nid=32586", "Category": null, "Parent URL": null}