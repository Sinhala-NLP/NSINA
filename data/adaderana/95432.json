{"Source": "Adaderana", "Timestamp": "September 2, 2018 06:21 pm", "Headline": "ලපයි සිපයි කිචි කිචි ගෑවත් චන්දිම යන්නේ නෑ", "News Content": "ආණ්ඩුවෙන් ඉවත්වීම සඳහා කිසිඳු යෝජනාවක් ඉදිරිපත් නොකළේ යැයි නිමල් සිරිපාල ද සිල්වා මහතා සිදුකළ ප්‍රකාශය අසත්‍යක් බව ආණ්ඩුවෙන් ඉවත් වූ ශ්‍රී ලංකා නිදහස් පක්ෂයේ දාසය දෙනාගේ කණ්ඩායම පවසයි. අද (02) හබරාදූව ප්‍රදේශයේ පැවති ජන හමුවකට එක් වෙමින් ආණ්ඩුවෙන් ඉවත් වූ ශ්‍රී ලංකා නිදහස් පක්ෂයේ දාසය දෙනාගේ කණ්ඩායම නියෝජනය කරන පාර්ලිමේන්තු මන්ත්‍රී සුසිල් ප්‍රේමජයන්ත මහතා මේ බව ප්‍රකාශ කළේය. අප්‍රේල් මාසයේ පැවති පළමු මධ්‍යම කාරක සභා රැස්වීමේදී අනුර යාපා මහතා විසින් එම යෝජනාව ඉදිරිපත් කළ බවත් එස්.බී දිසානායක මහතා විසින් එය ස්ථිර කළ බවද ඒ මහතා පැවසීය. එය දුමින්ද දිසානායක මහතා වාර්තාවේ ලිවීමෙන් වැලකී සිටි බවද ඒ මහතා පැවසීය. විශ්වාසභංග යෝජනාව පාවා දුන්නේ අපේම පිරිසක් බවත් පාවා දුන් පිරිස එක්සත් ජාතික පක්ෂය සමඟ සිටින බවද සුසිල් ප්‍රේමජයන්ත මහතා ප්‍රකාශ කළේය. මෙහිදී අදහස් දැක්වූ පාර්ලිමේන්තු මන්ත්‍රී චන්දිම වීරක්කොඩි මහතා ප්‍රකාශ කළේ මෙම එකතුවට අකුල් හෙලන පිරිසක් සිටිනවා නම් ඔවුන්ගේ හොඳම මිතුරා එක්සත් ජාතික පක්ෂය බවත් හිටපු ජනාධිපති මහින්ද රාජපක්ෂ මහතා අතුළු පිරිස අප සමඟ සිටිනවා නම් \"ලපයි සිපයි කිචි කිචි ගෑවත් චන්දිම වීරක්කොඩි නොයන බවයි.", "URL": "https://sinhala.adaderana.lk/news.php?nid=95432", "Category": null, "Parent URL": null}