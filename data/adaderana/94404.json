{"Source": "Adaderana", "Timestamp": "August 14, 2018 05:34 pm", "Headline": "රෝගී තත්ත්වයෙන් සිටි පියා විශ්මිත හැර යයි", "News Content": "රෝගී තත්ත්වයෙන් ආබාධිතව එක්තැන් වී සිටි ගාල්ල, කුරුඳුගහහැතැම්ම ප්‍රදේශයේ ගිහාන් විශ්මිතගේ පියා ජිවිතක්ෂයට පත්වූ බව අද දෙරණ වාර්තාකරු පවසයි. අද(14) උදෑසන 10.00 පමණ ඔහු මිය ගිය බව අප වාර්තාකරු සදහන් කළේය. අයි.ඩී. විමල් නැමති 48 හැවිරිදි විශ්මිතගේ පියා රිය අනතුරක් නිසා රෝගී තත්ත්වයෙන් ආබාධිතව වසර කිහිපක් එක්තැන් වී සිටියේය. රිය අනතුරක් නිසා රෝගී තත්ත්වයෙන් ආබාධිතව එක්තැන් වී සිටින සිය මව සහ පියා රැකබලා ගනිමින් තම දෙමව්පියන් දෙදෙනා ජීවත් කර වීමට ‍මහත් උත්සහයක් දරණ පුතෙකු පිළිබඳ සංවේදී කතා පුවතක් ගාල්ල, කුරුඳුගහහැතැම්ම ප්‍රදේශයේදී අද දෙරණට පසුගිය දිනක වාර්තා කරනු ලැබුවේය. මෙම දෙමව්පියන්ගේ වැඩිමහල් පුත්‍රයා වන 9 වන ශ්‍රේණියේ ඉගෙනුම ලබන 14 හැවිරිදි, ගිහාන් විශ්මිතයි පසුගිය මාර්තු මස සිට පාසල් ගමන අතහැර දෙමාපියන් දෙදෙනා බලා ගැනීමට සිය කාලය යොදවා තිබේ. රෝගී තත්ත්වයේ පසුවන කේ .ජී .ගීතා චන්ද්‍රලතා නැමති 39 හැවිරිදි ඔහුගේ මව හා අයි.ඩී. විමල් නැමති තම 48 හැවිරිදි පියාගේ ද එකම රැකවරණය බවට අද වන විට විශ්මිත පත්ව තිබේ. නමේ අරුතට සමාන වන ලෙසින් විශ්මිත විසින් සිය දෙමාපියන් රැකබලා ගන්නා ආකාරය අපගේ දෑස් තෙත් කිරීමට සමත් වුවා මෙන්ම එය විශ්මය ජනක අවස්ථාවක් ලෙස වර්තමාන සමාජය තුළ දැක්විය හැකියි දෙමාපියන්ගේ රැකවරණය ලැබිය යුතු වයසේ පසුවන විශ්මිත තම දෑතේ සවියෙන් මව් පියන් ඉතා ආදරයෙන් බලා ගන්නේ තම අනාගතය ද මුළු මහත් ජීවිතයම දෙමාපියන් වෙනුවෙන් කැප කරමිනි. විශ්මිතගේ දෙමව්පියන් දෙදෙනාට මෙම අවාසනාවන්ත ඉරණම අත්වන්නේ මීට වසරකට පෙර ඔවුන් ගමන් ගත් යතුරුපැදිය කුරුඳුගහහැතැම්ම ප්‍රදේශයේදී ත්‍රීරෝද රථයක ගැටීමෙනි. මෙම දරු පවුලේ බාල පිරිමි දරුවා මෙවර 5 වසර ශිෂ්‍යත්ව විභාගයට පෙනී සිටිමීට නියමිත නමුත් ඔහුට ද නිසි අධ්‍යාපනයක නියැලීමට තරම් තත්ත්වයක් පවුල තුළ අද වන විට නොමැති වීම ඛේදවාචකයක් බවට පත්ව තිබේ. මෙම පවුල අද වන විට ජීවත් වන්නේ ද කුලී පදනම මත ලබා ගත් නිවසකය. තම දෙමාපියන් දෙදෙනා වෙනුවෙන් අනාගතයම කැප කර සිටින පුංචි විශ්මිතගේ එකම බලාපොරොත්තුව වන්නේ, කෙසේ හෝ මවගේ හා පියාගේ රෝගී තත්ත්වය සුව කර ගැනීමට උපකාරයක් ලබා ගැනීමක්. විශ්මිතට සහය වී ඔහුගේ අහිංසක බලාපොරොත්තුව ඉටු කර ගන්න සහය වෙන්න ඔබටත් හැකියි.", "URL": "https://sinhala.adaderana.lk/news.php?nid=94404", "Category": null, "Parent URL": null}