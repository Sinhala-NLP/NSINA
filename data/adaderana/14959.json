{"Source": "Adaderana", "Timestamp": "March 20, 2011 11:42 am", "Headline": "කච්චතිව් නැවත ලබාගන්නා බවට ඩී. එම්. කේ පොරොන්දු දෙයි", "News Content": "ශ්‍රී ලංකාවට අයත් කච්චතිව් දිවයින නැවත ඉන්දියාවට පවරාගැනීමට කටයුතු කරන බව එළඹෙන මැතිවරණය සඳහා පක්ෂයේ ප්‍රතිපත්ති ප්‍රකාශය එළිදක්වමින් තමිල්නාඩු ඩී. එම්. කේ පක්ෂය සඳහන් කර ඇති බව ඉන්දීය මාධ්‍ය වාර්තා කරයි. ඉන්දීය ධීවර ජනතාවගේ ජීවනෝපාය සුරක්ෂිත කිරීම සඳහා මෙසේ කච්චතිව් දිවයින නැවත ලබාගැනීමට කටයුතු කරන බවත්, ධීවර ජනතාවගේ ජීවිත ආරක්ෂා කිරීම සඳහා අවශ්‍ය පියවර ගන්නා බවටත් ද්‍රාවිඩ මුන්නේත්‍ර කලහම්(ඩී. එම්. කේ) පක්ෂය සිය ප්‍රතිපත්ති ප්‍රකාශයෙන් ප්‍රතිඥා දී තිබේ. කච්චිතිව් දිවයින නැවත ලබාගැනීම සම්බන්ධ අදාළ අංශ වෙතින් ඉල්ලීමක් කරන බව ප්‍රතිපත්ති ප්‍රකාශය එළිදක්වමින් ඩී. එම්. කේ පක්ෂයේ සභාපති, තමිල්නාඩු ප්‍රධාන අමාත්‍ය එම්. කරුණානිධි මහතා පවසා ඇති බව වාර්තා වේ. 1974 වසරේදී ඉන්දියාව විසින් ගිවිසුමක් මගින් කච්චතිව් දිවයින ශ්‍රී ලංකාවට පවරාදෙනු ලැබීය. එළඹෙන මැතිවරණය වෙනුවෙන් පිටු 64 න් සමන්විත ද්‍රාවිඩ මුන්නේත්‍ර කලහම් පක්ෂයේ ප්‍රතිපත්ති ප්‍රකාශය එම පක්ෂ ප්‍රධාන මූලස්ථානයේදී එළදක්වන ලද බව ඉන්දීය මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=14959", "Category": null, "Parent URL": null}