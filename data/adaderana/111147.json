{"Source": "Adaderana", "Timestamp": "June 1, 2019 06:16 pm", "Headline": "ෂාෆි වෛද්‍යවරයා සිදු කළේ ගර්භාෂ යුද්ධයක්", "News Content": "කුරුණෑගල රෝහලේ සේවයේ නියුතුව සිටි වෛද්‍ය ෂාෆි සහබ්දීන් එක්සත් ජාතික පක‍ෂයේ මැතිවරණ අපෙක්ෂකයකු සේම එහි සිරිකොත මූලස්ථානයේ නඩත්තු කිරීමට මුදල් ලබාදෙන අයකු හෙයන් එක්සත් ජාතික පක්ෂ ආණ්ඩුවේ සෞඛ්‍ය ඇමති රාජිත සේනාරත්නගේ කමිටුවලින් සිදුවන්නේ ඉහත වෛද්‍යවරයාට සුදුහුණු ගෑම පමණක් බව පාර්ලිමේන්තු මන්ත්‍රී විමල් වීරවංශ මහතා පවසයි. ෂාෆිගේ ගර්භාෂ යුද්ධයේ ගොදුරු බවට පත් වූ මව්වරුන්ට යම් හෝ සාධාරණයක් ඉටු කළ හැක්කේ රෝහල් කාර්ය මණ්ඩලය ද නියෝජනය වන ලෙස ජනාධිපතිවරයා පිහිටුවනු ලබන ස්වාධීන කමිටුවකින් බවද මන්ත්‍රීවරයා ප්‍රකාශ කළේය. අද (01) කුරුණෑගල රෝහලේ අධ්‍යක‍ෂවරුන් ඇතුළු කාර්ය මණ්ඩලයේ නිලධාරීන් සහ වෛද්‍ය සාෆි සහබ්දීන්ට එරෙහිව පැමිණිලි ඉදිරිපත් කිරීමට පැමිණ සිටි මව්වරුන් ද සමඟ සාකච්ඡා කිරීමෙන් අනතුරුව රෝහල් පරිශ්‍රයේ සිටි මාධ්‍යවේදීන් අමතා විමල් වීරවංශ මන්ත්‍රීවරයා මේ බව පැවසීය. ඉහත වෛද්‍යවරයා විසින් සිසේරියන් සැත්තම්වලට භාජනය කරන ලද මව්වරුන් 300ක් පමණ පැමිණිලි කර ඇත්තේ එකම කරුන බවත් එනම් තමන් හට සිදු කරන ලද සැත්කමින් පසු දරු ඵල අහිමි වූ බවත් යැයි පැවසූ විමල් වීරවංශ මහතා මෙය මේ රටේ ඉපදීමට සිටි දරුවන් මරා දැමීමක් නොවේදැයි විමසා සිටියේය. ෂාෆි වෛද්‍යවරයා සිදුකර ඇත්තේ ගර්භාෂ යුද්ධයක් බවත්, සිංහල මව්වරුන් පමණක් ඉලක්කකර ගෙන සිදුකරන ලද හෙයින් එය ජනවාර්ගික සංහාරයක් ලෙසද හැඳින්විය හැකි බවත් වීරවංශ මහතා සඳහන් කළේය.", "URL": "https://sinhala.adaderana.lk/news.php?nid=111147", "Category": null, "Parent URL": null}