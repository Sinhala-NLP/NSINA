{"Source": "Adaderana", "Timestamp": "January 11, 2012 08:10 am", "Headline": "ප්‍රභාගේ ආරක්ෂකයා රඳවා තබාගන්නැයි නියෝග", "News Content": "එල්.ටී.ටී.ඊ සංවිධානයේ හිටපු නායක වේලුපිල්ලේ ප්‍රභාකරන්ගේ ආරක්ෂක සහකාරවරයා ලෙස කටයුතු කළ ධනපාලසිංහම් ලිංගනාදම් නැමති විත්තිකරු තවදුරටත් බූස්ස කඳවුරේ රඳවා තැබීමට අධිකරණය නියෝග කර තිබේ. විත්තිකරු ඊයේ කොළඹ මහාධිකරණය වෙත ඉදිරිපත් කළ අවස්ථාවේ අධිකරණය විසින් ත්‍රස්ත මර්දන කාර්යාංශයට මෙම නියෝගය ලබා දී ඇත. ත්‍රස්ත මර්දන කාර්යාංශය අධිකරණයට වාර්තාවක් ඉදිරිපත් කරමින් දැනුම් දී තිබුණේ මෙම විත්තිකරු ප්‍රභූ ආරක්ෂාව පිළිබඳ විදේශිකයන්ගෙන් ද පුහුණුව ලබා ඇති බවයි. එල්.ටී.ටී.ඊ සංවිධානයේ නායකයාගේ පෞද්ගලික ආරක්ෂක ලෙස කටයුතු ‍කර ඇති මොහු වන්නි යුද ගැටුම් අවසන් වීමත් සමඟ ආරක්ෂක හමුදා මඟින් අත්අංඩගුවට ගත් බව එම කාර්යාංශය අධිකරණයට දන්වා තිබේ. කරුණු සලකා බැලූ කොළඹ මහාධිකරණ විනිසුරු සුනිල් රාජපක්ෂ මහතා නඩු විභාගය පෙබරවාරී 29 වැනිදා ට කල් තබන ලදී.‍", "URL": "https://sinhala.adaderana.lk/news.php?nid=21303", "Category": null, "Parent URL": null}