{"Source": "Adaderana", "Timestamp": "January 12, 2013 10:10 am", "Headline": "සිරියාවේ ගුවන්තොටක බලය කැරළිකරුවන්ට", "News Content": "සිරියාවේ රාජ්‍ය විරෝධී කැරළිකරුවන් එරට හමුදා ගුවන් තොටුපළක බලය තහවුරු කරගෙන තිබේ. වයඹදිග සිරියාවේ මෙම ගුවන් තොටුපළ පිහිටා ඇති බව සඳහන්ය. රජයේ හමුදා මෙහි බලය රැකගැනීම සඳහා සතියක පමණ කාලයක් සටන් කර තිබේ. මේ අතර සිරියාවේ සාමය ස්ථාපිත කිරීම සඳහා වන එක්සත් ජාතීන්ගේ සංවිධානයේ නියෝජිතවරයා සහ රුසියානු, අමෙරිකානු නියෝජිතයින් අතර සාකච්ජා එකඟතාවකින් තොරව අවසන් වී ඇති බව විදෙස් මාධ්‍ය වාර්තා කරයි. කෙසේ වෙතත් එක්සත් ජාතීන්ගේ සංවිධානයේ නියෝජිතවරයා මේ සම්බන්ධයෙන් අමෙරිකානු නියෝජ්‍ය රාජ්‍ය ලේකම් සහ රුසියානු නියෝජ්‍ය විදේශ අමාත්‍යවරයා සමග තවදුරටත් සාකච්ජා කිරීමට නියමිතය. එළඹෙන ජූනි මාසයේ දී සිරියාවේ සාමය ස්ථාපිත කිරීමට අදාළ ක‍්‍රියාකාරී සැලැස්මක් ක‍්‍රියාත්මක කිරීමට අවශ්‍ය මූලික පියවර පිළිබඳ මෙහිදී අවධානය යොමු වනු ඇති බව සඳහන්ය.", "URL": "https://sinhala.adaderana.lk/news.php?nid=30697", "Category": null, "Parent URL": null}