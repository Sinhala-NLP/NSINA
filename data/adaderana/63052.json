{"Source": "Adaderana", "Timestamp": "August 14, 2016 03:07 pm", "Headline": "සැප රියෙන් ගවයින් අදියි - රියදුරු පනියි", "News Content": "නීති විරෝධී ලෙස අධි සුඛෝපභෝගී වෑන් රථයකින් ගවයින් ප්‍රවාහනය කරමින් සිටි සැකකරුවෙකු දක්ෂිණ අධිවේගී මාර්ගයේ දී පොලීසිය විසින් අත්අඩංගුවට ගෙන තිබේ.පොලීසිය පැවසුවේ දක්ෂිණ අධිවේගී මාර්ගයේ ගොඩගම සිට ගාල්ල, පින්නදූව දක්වා රාත්‍රී කාලයේ දී මෙම ජාවාරම සිදුකරන බවට ලද තොරතුරකට අනුව මෙම වැටලීම සිදුකළ බවයි.වැටලීම සිදුකරන අවස්ථාවේ දී එහි රියදුරු පළාගොස් ඇති අතර රිය සහයකයා අත්අඩංගුවට ගෙන ඇත.වෑන් රථයේ පිටුපස කොටසේ ගවයින් හය දෙනෙකු හිංසාකාරී ලෙස ප්‍රවාහනය කර ඇති බව පොලීසිය සඳහන් කළේය.පරීක්ෂණවල දී අනාවරණය වී ඇත්තේ අදාළ සුඛෝපභෝගී වෑන් රථය කොළඹ ප්‍රදේශයෙන් කූලි පදනම මත ලබාගෙන ඇති බවයි.හක්මන සහ ඒ ආශ්‍රිත ප්‍රදේශවලින් රාත්‍රී කාලයේ දී සොරකම් කරන ලද ගවයින් දීර්ඝ කාලයක් තිස්සේ කොළඹට ප්‍රවාහනය කරන බව සිදුකළ පරීක්ෂණවලදී අනාවරණය වී ඇත.අත්අඩංගුවට ගත් සැකකරු ගාල්ල මහේස්ත්‍රාත් අධිකරණයට ඉදිරිපත් කිරීමට නියමිත අතර සිද්ධිය සම්බන්ධයෙන් ගාල්ල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=63052", "Category": null, "Parent URL": null}