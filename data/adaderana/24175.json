{"Source": "Adaderana", "Timestamp": "May 11, 2012 01:49 pm", "Headline": "වෙද වර්ජනය අත්හිටුවමින් වාරණ නියෝගයක්", "News Content": "රජයේ වෛද්‍ය නිලධාරීන්ගේ සංගමය විසින් ක්‍රියාත්මක කරන වැඩ වර්ජනය අත්හිටුවන ලෙස කොළඹ දිසා අධිකරණය විසින් වාරණ නියෝගයක් ලබාදී තිබේ. කොළඹ ප්‍රධාන දිසාවිනිසුරු ධම්මික ගනේපොල මහතා විසින් නිකුත් කළ එම වාරණ නියෝගය දින 14 ට බල පැවැත්වෙන බව අද දෙරණ අධිකරණ වාර්තාකරු සඳහන් කළේය. කොළඹ ජාතික රෝහලේ නේවාසිකව ප්‍රතිකාර ලබන රෝගියෙකු විසින් ගොනුකරන ලද පැමිණිල්ලක් සලකා බැලීමෙන් අනතුරුව දිසාවිනිසුරුවරයා මෙම නියෝගය ලබාදී ඇත. අදාළ පැමිණිල්ලේ විත්තිකරුවන් ලෙස රජයේ වෛද්‍ය නිලධාරීන්ගේ සංගමය නම් කර තිබුණි. වෛද්‍යවරුන් සිදුකරන වැඩ වර්ජනය හේතුවෙන් නිසිපරිදි ප්‍රතිකාර ලබාගැනීමට නොහැකිව රෝගීන්ගේ ජීවිත අනතුරුදායක තත්ත්වයකට පත්ව ඇති බැවින් අදාළ වාරණ නියෝගය නිකුත් කරන ලෙස පැමිණිලිකරු අධිකරණයෙන් ඉල්ලා සිටියේය. එම ඉල්ලීම සලකා බැලූ කොළඹ ප්‍රධාන දිසාවිනිසුරු ධම්මික ගනේපොල මහතා රජයේ වෛද්‍ය නිලධාරීන්ගේ සංගමයට එරෙහිව මෙම වාරණ නියෝගය නිකුත් කරනු ලැබීය.", "URL": "https://sinhala.adaderana.lk/news.php?nid=24175", "Category": null, "Parent URL": null}