{"Source": "Adaderana", "Timestamp": "October 20, 2013 09:08 am", "Headline": " ශ්‍රී ලංකා කණ්ඩායමේ පුහුණුකරු ග්‍රේග් චැපල්?", "News Content": "ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකරු ධුරය සඳහා ඔස්ට්‍රේලියාවේ හිටපු නායක ග්‍රෙග් චැපල් පත් කරනු ඇති බවට වාර්තා වේ.‍ ශ්‍රී ලංකා ක්‍රිකට් ආයතනය උපුටා දක්වමින් විදෙස් වාර්තා සඳහන් කළේ ප්‍රධාන පුහුණුකරු ධුරය සඳහා ඔස්ට්‍රේලියානු, එංගලන්ත, ඉන්දියානු සහ නවසීලන්ත ජාතිකයින් ඉල්ලුම් කර ඇති බවයි. කෙසේ වුව ද ප්‍රධාන පුහුණුකරු ධුරය සඳහා ඉල්ලුම් කිරීමේ අවස්ථාව මේ මස අවසන් වන තෙක් දීර්ඝ කිරීමට ශ්‍රී ලංකා ක්‍රිකට් ආයතනය තීරණය කර තිබේ. 1948 අගොස්තු මස 07 වැනිදා උපත ලබා ඇති ග්‍රේග් චැපල් 1975 වසරේ සිට 1977 දක්වා ඔස්ට්‍රේලියානු ක්‍රිකට් කණ්ඩායමේ නායකයා ලෙස කටයුතු කර ඇත. ඔස්ට්‍රේලියාව වෙනුවෙන් ටෙස්ට් තරග 87ට සහභාගි වී ලකුණු 7110ක් ලබා ගැනීමට හෙතෙම සමත්ව තිබේ. එසේම එක්දින තරග 74ට සහභාගි වී ඇති චැපල් ලකුණු 231ක් ලබා ගෙන ඇත. ටෙස්ට් තරගවලදී ඔහුගේ වැඩිම ලකුණු සංඛ්‍යාව 247ක් වන අතර එක්දින තරගවලදී එම සංඛ්‍යාව නොදැවී 138කි. ඔහු පන්දු යැවීමෙන් ද දස්කම් දක්වා ඇති ක්‍රීඩකයෙකු වන අතර 1984 වසරේදී ඔහු ක්‍රිකට් පිටියෙන් සමුගෙන ඇත.", "URL": "https://sinhala.adaderana.lk/news.php?nid=38242", "Category": null, "Parent URL": null}