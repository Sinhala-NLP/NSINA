{"Source": "Adaderana", "Timestamp": "April 20, 2013 11:55 am", "Headline": "  බෝනස් ලෙස සෙලින්කෝ ලයිෆ් රුපියල් බිලියන 2.4ක් ගෙවීමට සැරසෙයි", "News Content": "සමාගමේ 25 වන සංවත්සරය නිමිත්තෙන් රක්ෂණ ඔප්පු හිමියන්ට මේ වසරේදී 25% ක වැඩිපුර ප‍්‍රතිලාභ මෙරට ජීවිත රක්ෂණ ක්ෂේත‍්‍රයේ ප‍්‍රමුඛයා වන සෙලින්කෝ ලයිෆ් සිය ව්‍යාපාරික කටයුතු අරඹා 25 වන සංවත්සරය සමරන මේ වසරේදී එය සංකේතවත් කරමින් වාර්ෂික බෝනස් සඳහා සුදුසුකම් ලැබූ රක්ෂණ ඔප්පු හිමියන්ට ලැබිය යුතු බෝනස් මුදලට වඩා 25% ක් වැඩිපුර ගෙවීමට කටයුතු යොදා ඇත. මෙම විශේෂ බෝනස් වැඩසටහන මගින් 340,000 කට අධික රක්ෂණ ඔප්පු හිමියන් පිරිසක් ප‍්‍රතිලාභ ලබන අතර සමාගම නිවේදනය කරන්නේ 2013 අපේ‍්‍රල් මාසය තුළදී ඔවුන් වෙත බෙදාදීමට නියමිත මුදල රුපියල් බිලියන 2.4 ක් පමණ වන බවයි. 2012 මුදල් වසරේදී සෙලින්කෝ ලයිෆ් සමාගමේ ජීවිත අරමුදල මගින් ජනනය කරන ලද අතිරික්තය හේතුවෙන් ප‍්‍රදානය කරනු ලබන මෙම බෝනස් මුදල ඊට ඉහත වසරේ ප‍්‍රදානය කරන ලද රුපියල් බිලියන 1.8 ක වාර්ෂික බෝනස් මුදල සමග සැසඳීමේදී 33% කින් කැපී පෙනෙන ලෙස වර්ධනය වී තිබේ. සෙලින්කෝ ලයිෆ් රක්‍ෂණ ඔප්පුවක් නිකුත් කරන පළමු වසරේ සිටම ඒ සඳහා බෝනස් ලබාදෙන සමාගමේ ප‍්‍රතිපත්තිය යටතේ පෙර වසර වලදී මෙන්ම 2012 දෙසැම්බර් මාසයේදී රක්ෂණ ඔප්පු මිලදීගත් ඔප්පු හිමියන් පවා බෝනස් මුදලක් ලැබීමට මෙවරත් සුදුසුකම් ලබයි. “ව්‍යාපාරික වශයෙන් 26 වන වසරට පා තබමින් සිටින සෙලින්කෝ ලයිෆ් සමාගමට සැමරීම සඳහා බොහෝ දේ තිබෙනවා. පසුගිය වසර නමය පුරාම මෙම අංශයේ වෙළඳ පොළ ප‍්‍රමුඛයා වූයේ අප සමාගමයි.” යනුවෙන් මෙහිදී අදහස් දක්වමින් සමාගමේ කළමනාකාර අධ්‍යක්ෂ සහ ප‍්‍රධාන විධායක නිළධාරී, ආර්. රෙන්ගනාදන් මහතා පැවසීය. “අපගේ රක්ෂණ ඔප්පු හිමියන් අප සතු විශාලතම වත්කමයි. ඔවුන්ට දැනෙන ප‍්‍රතිලාභයක් ලබාදෙමින් අපගේ 25 වන සංවත්සරය සැමරීම ඉතා යෝග්‍ය දෙයක්.” “පොරොන්දු වනවාට වඩා කැපී පෙනෙන ඉහළ ප‍්‍රතිලාභයක් අපගේ රක්ෂණ ඔප්පු හිමියන් වෙත ප‍්‍රදානය කිරීමේ අපගේ ප‍්‍රතිපත්තිය මේ වසරේ බෝනස් ගෙවීම් තුලින් අඛණ්ඩව කි‍්‍රයාත්මක වෙනවා” යනුවෙන් ඔහු වැඩිදුරටත් සඳහන් කළේය. සෙලින්කෝ ලයිෆ් 2012 වසරේදී සිය ජීවිත රක්ෂණ අරමුදලට රුපියල් බිලියන 7.62 ක ශුද්ධ බැර කිරීම් කර තිබෙන අතර එය ගිය වසරේ බැර කිරීම් සමග සැසඳීමේදී රුපියල් බිලියන 1.29 ක හෙවත් 20.4% ක වැඩිවීමකි. මේ හේතුවෙන් සමාගමේ ජීවිත අරමුදල වසර අවසාන වනවිට 19.9% කින් රුපියල් බිලියන 45.823 ක් දක්වා වර්ධනය විය. මෙම වාර්ෂික බෝනස් ගෙවීම් සමග 2012 වසරේ සමාගම විසින් සිය රක්ෂණ ඔප්පු හිමියන්ට ලබාදුන් සමස්ත ප‍්‍රතිලාභ වල වටිනාකම රුපියල් බිලියන 3.9 ක් දක්වා ඉහළ යන අතර එය ඊට ඉහත වසර සමග සැසඳීමේදී රුපියල් බිලියනයකින් හෙවත් 35% කින් ඉහළ යාමකි. මෙරට ඉතාමත් වටිනා සන්නාම නාමයක් ලෙස ස්වාධීන ඇගයීමට ලක්වූ සෙලින්කෝ ලයිෆ් 2004 වසරේ සිට මෙරට දිගු කාලීන රක්ෂණ අංශයේ ප‍්‍රමුඛයා ලෙස සිය තත්ත්වය පවත්වා ගැනීමට සමත්ව තිබේ. දේශීය ජීවිත රක්ෂණ සමාගම් අංශයේ විශාලතම ශාඛා ජාලය පවත්වාගෙන යන්නේ සෙලින්කෝ ලයිෆ් වන අතර ප‍්‍රජා සත්කාරක සේවා සහ වෙළෙඳ නාම ගොඩ නැගීම සඳහා කැපවීම වෙනුවෙන් ජාත්‍යන්තර සහ දේශීය සම්මාන රැසක ගරු බුහුමනට පාත‍්‍රවී තිබේ.", "URL": "https://sinhala.adaderana.lk/news.php?nid=33417", "Category": null, "Parent URL": null}