{"Source": "Adaderana", "Timestamp": "August 20, 2013 02:19 pm", "Headline": "රනිල් රාජනාත් සිං හමුවෙයි", "News Content": "ඉන්දියාවේ සංචාරයක නිරත විපක්ෂ නායක රනිල් වික්‍රමසිංහ මහතා භාරතීය ජනතා පක්ෂයේ සභාපති රාජනාත් සිං මහතා හමුවී සාකච්ජා පවත්වා තිබේ. කරුණු රැසක් සම්බන්ධයෙන් එහිදී දෙපාර්ශවයේ අවධානය යොමු වූ බව විපක්ෂ නායක කාර්යාලය සඳහන් කරයි. ඉන්දීය හා ශ්‍රී ලාංකීය ධීවරයින් සම්බන්ධයෙන් උද්ගතව ඇති අර්බුදකාරී වාතාවරණය පිළිබද මෙන්ම එම ගැටලුව විසදිය හැකි ක්‍රියාමාර්ග පිළිබඳව ද රනිල් වික්‍රමසිංහ මහතා සහ රාජනාත් සිං මහතා සාකච්ජා කර තිබේ. ශ්‍රී ලංකාවේ ඉදිරි පළාත්සභා මැතිවරණය සහ ඉන්දියාවේ මීලඟ මහ මැතිවරණය සම්බන්ධයෙන් ද එහි දී සාකච්ජා වූ බව විපක්ෂ නායක කාර්යාලය පවසයි. අසල්වැසි රාජ්‍යයන් සමඟ ඉන්දියාවේ සබඳතා තවදුරටත් තහවුරු කර ගැනීමේ වැදගත්කම පිළිබද එහිදී අවධාරණය කළ භාරතීය ජනතා පක්ෂ සභාපතිවරයා සිය පක්ෂය සහ එක්සත් ජාතික පක්ෂය අතර පක්ෂ මට්ටමින් සබඳතා ගොඩනැගීමේ අවශ්‍යතාවය පිළිබඳවද රනිල් වික්‍රමසිංහ මහතා වෙත කරණු දක්වා තිබේ.", "URL": "https://sinhala.adaderana.lk/news.php?nid=36775", "Category": null, "Parent URL": null}