{"Source": "Adaderana", "Timestamp": "October 19, 2015 04:35 pm", "Headline": "ගුවන් හමුදාවේ සේවය ඇගයිය යුතුයි", "News Content": "ගෙවීගිය දශක කිහිපය තුළ ජාතික ආරක්ෂාව උදෙසා ගුවන් හමුදාව ඉටු කළ සේවය අගය කළ යුතු බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා ප්‍රකාශ කර ඇත්තේ දශක කිහිපයක් පුරා පැවැති එල්.ටී.ටී.ඊ ත්‍රස්තවාදය තුරන් කිරීමේදී පාබල හමුදාව සහ නාවික හමුදාව අසීරු තත්ත්වයට මුහුණ පෑ අවස්ථාවල ගුවන් හමුදාව සතුරාට සෘජුව පහරදෙමින් සතුරා අඩපණ කිරීමට සුවිශේෂි දක්ෂතාවයක් දැක්වූ බවයි.අද පෙරවරුවේ ත්‍රීකුණාමලය, චීන වරාය ගුවන් හමුදා කඳවුරේ පැවති ගුවන් භටයින් සහ ගුවන් කාන්තාවන් විසිරයාමේ උත්සවයට එක්වෙමින් ජනාධිපති මෛත්‍රීපාල සිරිසේන මහතා මේ බව පවසා ඇත.ගුවන් හමුදා සේවාවන් වල තිබෙන්නා වූ ප්‍රමිතිය හා ගුණාත්මක භාවය පිළිබඳ තමා ඉතා තෘප්තිමත් වන බව ද ජනාධිපතිවරයා එහිදී ප්‍රකාශ කළ බව ජනාධිපති මාධ්‍ය අංශය සඳහන් කළේය.ගොඩබිම මෙන්ම මෙරට මුහුදු සීමාවේද ආරක්ෂක කටයුතුවල නියැලෙමින් කාර්යක්ෂම සේවාවක් ඉටුකරන ගුවන් හමුදාව ගෙවී ගිය දශක කිහිපය තුළ සිය සේවය නිසි ලෙස අවංකව කැපවෙමින් ඉටු කිරීම පිළිබඳව ගෞරවය ලබා ගෙන ඇති බව ද ජනාධිපතිවරයා එහිදී පවසා ඇත.එමෙන්ම නව ගුවන් හමුදාපතිවරයාගෙන් ලැබෙන සහයෝගය සමග ඉදිරියේදී ගුවන් හමුදා නිලධාරින් රටේ ජාතික ආරක්ෂාවේදී තම වගකීම නිසි ලෙස ඉටුකරනු ඇති බවට තමන් විශ්වාස කරන බවත්, ඒ සඳහා අවශ්‍ය තාක්ෂණික දැනුම හා පහසුකම් ලබා දෙන බවට ජනාධිපතිවරයා එහිදී ප්‍රකාශ කළ බවත් ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=54538", "Category": null, "Parent URL": null}