{"Source": "Adaderana", "Timestamp": "November 10, 2010 04:18 pm", "Headline": "දුම් පරීක්ෂාවෙන් ආදායම කෝටි 94 යි ", "News Content": "වාහන දුම් පරික්ෂා කිරීමේ වැඩපිළිවෙළ මගින් රජ‍ය මේ දක්වා රුපියල් කෝටි 94ක් උපයාගෙන ඇති බව ප්‍රවාහන අමාත්‍ය කුමාර වෙල්ගම මහතා අද පාර්ලිමේන්තුවේදී සඳහන් කළේය. දිවයින පුරා ස්ථාන 99 දී වාහන දුම් පරික්ෂා කිරීමේ කටයුතු සිදුකෙරෙන බව ද අමාත්‍යවරයා මෙහිදි පෙන්වා දුන්නේය. ඊට අමතරව දුම් පරික්ෂා කිරීමේ ජංගම රථ 110ක් ද යොදවා තිබෙන බව කුමාර වෙල්ගම මහතා කියා සිටියේය. ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී සුනිල් හඳුන්නෙත්ති මහතා නැඟු වාචික පැනයකට පිළිතුරු ලබාදෙමින් කුමාර වෙල්ගම මහතා මේ අදහස් පළ කළේය. දුම් පරික්ෂා කිරීමේ ස්ථාන පරීක්ෂා කිරීමේ ක්‍රමවේදයක් ද ඇතිකරන ලෙස හඳුන්නෙත්ති මන්ත්‍රීවරයා මෙහිදී ඉල්ලා සිටියේය.", "URL": "https://sinhala.adaderana.lk/news.php?nid=12055", "Category": null, "Parent URL": null}