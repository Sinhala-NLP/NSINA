{"Source": "Adaderana", "Timestamp": "July 4, 2019 09:04 am", "Headline": "ස්වභාව දහමේ නීතිය හැර වෙනත් දහමක් තිබේ ද?සංසාරේ දඩයක්කාරයා ඔබ හමුවට", "News Content": "සම්මානනීය ප්‍රසන්න ජයකොඩි මහතා විසින් නිර්මාණය කරන නවතම චිත්‍රපටය “සංසාරේ දඩයක්කාරයා” අද (04) සිට දිවයින පුරා සිනමාහල්වල තිරගත වීමට නියමිතයි. දිවයින පුරා EAP මණ්ඩලයේ සිනමාහල්වලදී චිත්‍රපටය නැරඹීමට අවස්ථාව උදා වී ඇත. චිත්‍රපටය සඳහා ප්‍රවීන රංගන ශිල්පීන් රැසක් සිය දායකත්වය ලබා දෙනු ඇත. කැලෑවක් මැදි කෙට පිහිටි පන්සලක ඇති ඉතා රමණීය පරිසරයක් බැඳි නිර්මාණය වී ඇති මෙම චිත්‍රපටයේ කතා සාරාංශය මෙසේ දැක්විය හැකියි. “පන්සල පිහිටියේ මහ කැලෑව මැදි කොට ගෙනය.එහෙයින් ගම සහ පංසල අතර මග වැටී තිබුනේද මේ මහා කැලය තුළින්‍ ය. පිං පව් නාමයෙන් ගමේ සියල්ල හාමුදුරුවන්ගේ අණසකට යටත්‍ ය.ඒ අණසකට යටත් නොවූ එකම මිනිසා කැලේ විසූ දඩයක්කාරයා පමණි. ගමේ සියල්ලගේම මාංශ අවශ්‍යතාවයට සතුන් මැරුවේද මේ දඩයක්කාරයාය.එහෙයින් සතුන් මරා පව්කාරයා වූයේද මේ දඩයක්කාරයාමය. මේ කතාව කියන්නේ වෙසක් මාසයේය.බණ ශ්‍රවණය කරමින් සිටි ගෝමරී නම් තරුණිය පන්සලෙන් පිටව යමින් ගමන් කැලේදී පිරිමියෙකු හා රමණයේ යෙදේ.එහිදී ඔවුන් දෙදෙනා කැලේ සිටි කොටියාගේ ගොඳුරක් බවට පත් වේ. කැලේ සිදුවන සියළු දේ දන්නේ දඩයක්කාරයාය.කොටියා ගෝමරී දඩයම් කල බවත්,ඌට මිනිස් ලේ රස දැනී ඇති බවත් ඔහු හාමුදුරුවන්ට පවසයි. තවත් මිනිසුන් කොටියාට ගොදුරු නොවනු පිණිස ගැමියන් වෙසක් දින රෑ පංසලට ගෙන්වා නොගන්නා ලෙස දඩයක්කාරයා හාමුදුරුවන්ගෙන් ඉල්ලා සිටී. හාමුදුරුවන් එය කර්මයට භාර කොට වෙසක් පොහෝ දින සීල ව්‍යාපාරය කරගෙන යාමට තීරණය කරයි. කිසිවෙකුගේ පරිභෝජනය වෙනුවෙන් මිස නිරපරාදේ සතෙකු නොමරණ දඩයක්කාරයාට,හාමුදුරුවන් බණ කියන අතරතුර කුසගින්නට යමක් සොයා යන කොටියාව මරාදැමීමට සිදුවන්නේ ගැමියන් ආරක්ෂා කර ගැනීමටය. පසුවදා ගෝමරීගේ මිනිය බලන්නට යන හාමුදුරුවන්ට සහ දඩයක්කාරයාට දකින්නට ලැබෙන්නේ කුණුවෙමින් තිබෙන ගෝමරීගේ සහ හාමුදුරුවන්ගේ මළ සිරුරුය.“ මෙහි ප්‍රධාන රංගන ශිල්පීන් ලෙස සංජීව උපේන්ද්‍ර, හේමසිරි ලියනගේ, ක්‍රිස්ටිනා බ්‍රිටෝ, ඉසුරු නවෝද් (ළමා නළු) තුසිත ලක්නාත් සිය දායකත්වය ලබා දෙනු ඇත. මෙම චිත්‍රපටයේ අධ්‍යක්ෂණය හා තිර රචනය ප්‍රසන්න ජයකොඩි මහතාගේ වන අතර, රසිත ජිනසේන,කපිල ද සිල්වා සහ වසන්ත බන්ඩාර යන මහත්වරු නිෂ්පාදකවරුන් ලෙස කටයුතු කරයි. විශ්වා බාලසූරිය මහතා කැමරා අධ්‍යක්ෂණයෙන් පෝෂණය වී ඇති මෙය රංගන සිංහාරගේ සහ ජීවන්ත ගුණතිලක මහත්වරුන්ගේ සංස්කරණයෙන් වර්ණවත් වී තිබේ. සුමුදු ගුරුගේ මහතාගේ සංගීත අධ්‍යක්ෂණයෙන් හා නාරද තොටගමුවගේ අංග රදනයෙන් හැඩවී ඇති මෙය සියලු දෙනාට රස විඳිය හැකි නිර්මාණයකි.", "URL": "https://sinhala.adaderana.lk/news.php?nid=113329", "Category": null, "Parent URL": null}