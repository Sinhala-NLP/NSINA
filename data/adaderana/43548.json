{"Source": "Adaderana", "Timestamp": "May 28, 2014 03:24 pm", "Headline": "එල්.ටී.ටී.ඊ සැකකරුවන් තිදෙනාගේ ආරක්ෂාව තහවුරු කළ යුතුයි ", "News Content": "එල්.ටී.ටී.ඊ සංවිධානයට සම්බන්ධ බවට සැක පිට මලයාසියාවේදී අත්අඩංගුවට පත්ව ශ්‍රී ලංකා ආරක්ෂක අංශ වෙත බාර දුන් පුද්ගලයින් තිදෙනාගේ ආරක්ෂාව තහවුරු කිරීම උදෙසා ශ්‍රී ලංකා බලධාරින් පියවර ගතයුතු බව හියුමන් රයිට්ස් වොච් සංවිධානය පවසයි. එක්සත් ජාතින්ගේ සරණාගතයින් පිළිබඳ මහ කොමසාරිස් කාර්යාලයේ ආරක්ෂාව යටතේ සිටියදී අදාළ පුද්ගලයින් තිදෙනා මැලයාසියානු බලධාරින් විසින් අත්අඩංගුවට ගනු ලැබුණි. හියුමන් රයිට්ස් වොච් සංවිධානයේ ආසියානු කලාපය බාර නියොජ්‍ය අධ්‍යක්ෂ ෆිල් රොබට්සන් පවසන්නේ ශ්‍රී ලංකා ආරක්ෂක අංශ වෙත බාර දුන් ආදාළ පුද්ගලයින් තිදෙනා සම්බන්ධයෙන් ශ්‍රී ලංකා රජය ගනු ලබන ක්‍රියාමාර්ග සම්බන්ධයෙන් ජාත්‍යන්තරයේ වැඩි අවධානයක් යොමු වෙනු ඇති බවයි. එමෙන්ම සිදුවන අසාධාරණයන් වැලැක්වීම මලයාසියානු බලධාරින් හැකි සෑම පියවරක්ම ගත යුතු බවද හියුමන් රයිට්ස් වොච් සංවිධානයේ ආසියානු කලාපය බාර නියොජ්‍ය අධ්‍යක්ෂවරයා පවසා තිබේ. පසුගිය 15 වනදා අත්අඩංගුවට පත් අදාළ පුද්ගලයින් තිදෙනා දින 14 ක් මලයාසියානු පොලීසිය බාරයේ තබාගෙන සිටි අතර 26 වනදා රාත්‍රියේ මෙරට ආරක්ෂක අංශ වෙත බාරදෙනු ලැබුණි.", "URL": "https://sinhala.adaderana.lk/news.php?nid=43548", "Category": null, "Parent URL": null}