{"Source": "Adaderana", "Timestamp": "July 17, 2018 11:14 am", "Headline": "කෝටි තුනක මුදල් තොගයක් කලිසම් සාක්කුවේ සඟවා ගෙන ඉන්දියාවට යන්න හැදූ 4ක් රේගු බාරයට", "News Content": "රුපියල් දෙකෝටි හැත්තෑ පන් ලක්ෂ විසි හතර දහසක් (2,75,24,000) ක් වටිනා ඇමෙරිකානු ඩොලර් තොගයක් නීතිවිරෝධී ලෙස ඉන්දියාවට රැගෙන යෑමට තැත් කළ චීන සහ නේපාල ජාතිකයන් සිව් දෙනෙකු අද(17) දින අලුයම කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. මෙම චීන ජාතිකයන් දෙදෙනා වයස අවුරුදු 30 සහ 33 පසුවන අතර , ඉතිරි නේපාල ජාතිකයන් දෙදෙනා අවුරුදු 20 සහ 25 යන වයස්වල පසුවන පුද්ගලයෝ වෙති. මොවුන් අද දින අලුයම 5.40 ට ඉන්දියාවේ මුම්බායි බලා පිටත්ව යන ජෙට් එයා වේස් ගුවන් සේවයේ 9W-255 දරණ ගුවන් යානයට කටුනායක ගුවන් තොටුපොළ වෙත පැමිණ තිබුණි. ඔවුන් විසින් රැගෙන ආ ගමන් මලු තුළ සහ ඇඳ සිටි කළිසම් සාක්කුවල මෙම ඇමෙරිකානු ඩොලර් 169,900 සඟවා ගෙන සිටියදී රේගු නිලධාරීන් විසින් අත්අඩංගුවට ගෙන තිබේ . මෙම මුදල් තොගය මොවුන් ලංකාවේ කැසිනෝ ක්‍රීඩාව සඳහා පැමිණ , එයින් ජයග්‍රහණය කළ මුදල් තොගයක් බව ගුවන් තොටුපොළ ආරංචි මාර්ග සදහන් කරයි. රේගු අධිකාරීවරුන් වන බන්ධුල ගජනායක , ඒ.එන්.ජේම්ස් , සහකාර රේගු අධිකාරීවරුන් වන සමනළ සමරසේකර , බී.එල්.ඒ.එල්.ඒ. දසනායක , පී.ඒ.එච්.යූ.කේ.ජයවර්ධන, ඒ.එම්.ඩී.ඒ.බී.අලහකෝන් , එම්.අම්රින් සහ වරුණි ගුරුසිංහ යන නිලධාරීන් මෙම අත්අඩංගුවට ගැනීම සිදු කර තිබුණි. ශ්‍රී ලංකා රේගුවේ අතිරේක අධ්‍යක්ෂ ජනරාල් රංජිත් ළමාහේවා මහතාගේ උපදෙස් මත , කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් මහතාගේ අධීක්ෂණය යටතේ නියෝජ්‍ය රේගු අධ්‍යක්ෂ නිහාල් අලහප්පෙරුම යන මහත්වරුන් මේ පිළිබඳව වැඩිදුර පරීක්ෂණ පවත්වමින් සිටිති.", "URL": "https://sinhala.adaderana.lk/news.php?nid=92691", "Category": null, "Parent URL": null}