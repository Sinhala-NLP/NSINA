{"Source": "Adaderana", "Timestamp": "September 3, 2018 09:52 am", "Headline": "වී කිලෝවකට රු50ක සහතික මිලක් ඕනේ", "News Content": "වී අස්වැන්න නෙලීම මේ දිනවල ආරම්භ කොට තිබෙන බවත් එමෙන්ම වී කිලෝවක් සඳහා රුපියල් 50ක සහතික මිලක් ලබා දෙන ලෙසටත් සමස්ත ලංකා ගොවිජන සම්මේලනය රජයෙන් ඉල්ලීමක් කර සිටී. සමස්ත ලංකා ගොවිජන සම්මේලනයේ ප්‍රධාන ලේකම් ටි . බී. සරත් මහතා දඹුල්ලේ මාධ්‍ය හමුවක් කැඳවමින් මේ බව පැවසීය. වී මිල විශාල වශයෙන් පහත වැටී තිබුනද සහල් නිෂ්පාදනය කරන ව්‍යාපාරිකයන් සහල් කිලෝවක් ජනතාවට අලෙවි කරනු ලබන්නේ රුපියල් සීයකට බව සරත් මහතා පෙන්වාදුන්නේය. මේ හේතුව නිෂ්පාදන වියදම වැඩි වීම නිසා වී කිලෝවක සහතික මිල රුපියල් 50 බවට පත් කළ යුතු යැයි හෙතෙම සඳහන් කළේය. මෙවර වී අස්වැන්න විශාල වශයෙන් රටේ අඩු වී ඇති බවත් පොලොන්නරුව සහ අවට ප්‍රදේශවල වී වගාවට කීඩෑ උවදුර සහ පුරුක් පණු රෝගය බෝවීම නිසා ගොවීන්ට විශාල කරදරයකට මුහුණ පෑමට සිදුවී ඇතැයි සරත් මහතා සඳහන් කළේය. මෙම කීඩෑ උවදුර ඇතිවීමට ප්‍රධානම හේතුව බවට පත්ව ඇත්තේ ජල කළමනාකරණ ජල පාලක කමිටුව විසින් ගන්නා තීන්දු තීරණ නිසා බවත් ගොවීන්ට ජලය ලබාදීමේ දී වී වගාව සඳහා ජලය ප්‍රමාද කොට ලබාදීමේ ප්‍රතිඵලයක් ලෙස මේ තත්ත්වය උදා වී ඇති බව ද සඳහන් කළේය . දිගින් දිගටම ජලය ලබාදීමේ දී නියම කාලයට ජලය ලබාදීමට අපොහොසත් වීම නිසා ගොවීන්ට බරපතල හානි ගණනාවක් සිදු වී ඇති බවද හෙතෙම පෙන්වා දුන්නේය.", "URL": "https://sinhala.adaderana.lk/news.php?nid=95451", "Category": null, "Parent URL": null}