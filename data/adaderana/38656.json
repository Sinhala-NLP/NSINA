{"Source": "Adaderana", "Timestamp": "November 7, 2013 07:49 am", "Headline": "හෙට විශ්ව විද්‍යාල ප්‍රවේශ කඩඉම් ලකුණු නිකුත් කරයි ", "News Content": "හෙට(08) දිනයේදී මෙවර විශ්වවිද්‍යාල ප්‍රවේශය සඳහා වන කඩඉම් ලකුණු නිකුත් කරන බව විශ්ව විද්‍යාල ප්‍රතිපාදන කොමිෂන් සභාව පවසයි. එහි සභාපති මහාචාර්ය ක්ෂණිකා හිරිබුරේගම මහත්මිය සඳහන් කළේ 2012 - 2013අධ්‍යයන වර්ෂයට අදාළ කඩඉම් ලකුණු සකස් කිරිමේ කටයුතු මේ වන විට අවසන් කර ඇති බවයි. කඩඉම් ලකුණු නිකුත් කිරිමෙන් අනතුරුව 2012 වසරේ අධ්‍යයන පොදු සහතික පත්‍ර උසස් පෙළ විභාගය සමත් සිසුන් විසිහතර දහසක් පමණ මෙවර විශ්ව විද්‍යාල වලට බඳවා ගැනීමට නියමිතයි. ඒ සඳහා අයදුම්පත් පනස් පන්දහසක් පමණ ලැබි ඇති බව මහාචාර්ය හිරිබුරේගම මහත්මිය සඳහන් කරයි. මෙවර නායකත්ව පුහුණුව අදියර තුනක් යටතේ සිදුකිරිමට නියමිත අතර එහි පළමු අදියර නොවැම්බර් මස 25වන දින ආරම්භ කිරීමට නියමිතයි. පළමු අදියර යටතේ සිසුන් අටදහසකට පමණ නායකත්ව පුහුණුව ලබා දිමට සැලසුම් කර ඇති බව උසස් අධ්‍යාපන අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=38656", "Category": null, "Parent URL": null}