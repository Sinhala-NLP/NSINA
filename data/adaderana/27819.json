{"Source": "Adaderana", "Timestamp": "September 28, 2012 10:23 am", "Headline": "ශ්‍රී ලංකාවට හා කොදෙව්වන්ට ජය", "News Content": "විස්සයි විස්ස ලෝක කුසලාන ක්‍රිකට් තරඟාවලිය යටතේ ඊයේ (27) පැවති සුපිරි 8 වටයේ තරඟවලින් ශ්‍රී ලංකාව සහ බටහිර ඉන්දීය කොදෙව් කණ්ඩායම් ජය ගන්නා ලදී. නවසීලන්තය සමග පැවති තරඟයේ දී ලකුණු සමවීම හේතුවෙන් තරඟයේ ජය පැරදුම තීරණය කිරීම තවත් අතිරේක පන්දුවාරයක් තුළ දී සිදු කෙරිණි. ඒ අනුව ශ්‍රී ලංකා කණ්ඩායම එක් පන්දුවාරක දී ලකුණු 13 ක් ලබා ගත් අතර නවසීලන්ත කණ්ඩායමට එම පන්දුවාරයේ දී ලබාගත හැකිවුයේ ලකුණු 8 ක් පමණි. පන්දුවාර 20 තුළ දී කණ්ඩායම් දෙකම ලකුණු 174 බැගින් ලබා ගත්තේය. මේ අතර එංගලන්තය පරදවා ලකුණු 15 ක ජයක් ලැබීමට බටහිර ඉන්දීය කොදෙව්වන් සමත්විණි. ප්‍රථමයෙන් පන්දුවට පහරදුන් කොදෙව්වන් ලකුණු 179 ක් රැස් කළේය. එහිදී ජොන්සන් චාල්ස් ලකුණු 84 ක් ලබා ගත් අතර ක්‍රිස් ගේල් ලකුණු 58 ක් ලබා ගත්තේය. පිළිතුරු ඉණිම ක්‍රීඩා කළ එංගලන්ත කණ්ඩායමට ලබා ගත හැකි වුයේ කඩුලු 4 ක් දැවී ලකුණු 164 ක් පමණයි.", "URL": "https://sinhala.adaderana.lk/news.php?nid=27819", "Category": null, "Parent URL": null}