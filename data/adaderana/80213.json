{"Source": "Adaderana", "Timestamp": "November 20, 2017 07:15 am", "Headline": " දකුණු ආසියානු වෛද්‍ය සංගමයේ තුන්වන සමුළුව ජනපති ප්‍රධානත්වයෙන් ", "News Content": "ලිංගික සෞඛ්‍ය පිළිබඳ දකුණු ආසියානු වෛද්‍ය සංගමයේ තුන්වන ද්විපාර්ශ්වික සමුළුවේ සමාරම්භක උත්සවය ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් පවත්වා තිබේ. සමුළුව ඊයේ (19) පස්වරුවේ කොළඹ බණ්ඩාරණායක සම්මන්ත්‍රණ ශාලාවේ ආරම්භ විය. “ලිංගික වෛද්‍ය විද්‍යාවේ නව මානයන්, මනස, ශරිරය සහ විද්‍යාව“ යන තේමාව යටතේ මෙවර සමුළුව පැවැත්වේ. මෙම සමුළුව හෙට (21) දින දක්වා පැවැත්වෙන අතර දකුණු ආසියානු රටවල ලිංගික සෞඛ්‍ය ප්‍රවීනයින්, විශ්වවිද්‍යාල ආචාර්යවරුන් ඇතුළු විද්වතුන් පිරිසක් මෙම සමුළුව සඳහා එක්ව සිටින බව ජනාධිපති මාධ්‍ය අංශය සඳහන් කළේය. මෙහිදී ලිංගික සෞඛ්‍ය නව ප්‍රවනතා සහ ශරිරික මානසික තත්ත්වයන් පිළිබඳව කරුණු සාකච්ඡා කිරිමට නියමිත අතර ලිංගික සෞඛ්‍ය ආශ්‍රිත ඖෂධවල මෑත කාලීන ප්‍රගතිය මෙන්ම අනාගත මග පෙන්වීම් පිළිබඳව කරුණු අවධාරණය කෙරෙනු ඇති. සමුළුව මීට පෙර වසර වලදී ඉන්දියාව සහ බංග්ලාදේශයේදී පවත්වා තිබේ. මේ අතර සමුළුව සමාරම්භවක අවස්ථාවේදී ලිංගික සෞඛ්‍ය පිළීබඳ දකුණු ආසියානු වෛද්‍ය සංගමයේ හිටපු සභාපතිවරුන්ට සහ සාමාජිකයින් තිදෙනෙකු වෙත සම්මාන පිරිනැමීම ද ජනාධිපති මෛත්‍රිපාල සිරිසේන මහතා අතින් සිදු වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=80213", "Category": null, "Parent URL": null}