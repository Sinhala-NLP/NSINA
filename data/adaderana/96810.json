{"Source": "Adaderana", "Timestamp": "September 27, 2018 03:29 pm", "Headline": "නියඟයෙන් පීඩා විඳින ජනතාවට සහනයක්", "News Content": "නියඟයෙන් පීඩා විදින ප්‍රදේශ වල ජීවත් වන ජනතාවගේ වගාවන් සඳහා අවශ්‍ය ජලය ලබාදීමට නව වැඩපිළිවෙලක් ආරම්භ කිරීමට කෘෂිකර්ම අමාත්‍යංශය තීරණය කර තිබේ. කෘෂිකර්ම අමාත්‍ය මහින්ද අමරවීර මහතාගේ උපදෙස් අනුව නියං තත්වයන්ට භාජනය වන ප්‍රදේශ ඉලක්ක කරගනිමින් මෙම වසර තුළදී කෘෂි ලිං සියයක් සකස් කිරීම සඳහා සැළසුම් කර ඇති බව වාර්තා වේ. ඒ අනුව උතුරු සහ උතුරු මැද පළාත් වලින් මෙම කෘෂි ලිං සැකසීමේ ව්‍යාපෘතිය ආරම්භ කරන බව කෘෂිකර්ම අමාත්‍යංශය සඳහන් කළේය. වගා කටයුතු සඳහා අවශ්‍ය ජලය මෙන්ම එම ප්‍රදේශවල ජීවත් වන ජනතාවට පානීය ජලය ද ලබාගත හැකි වන අයුරින් මෙම කෘෂි ලිං සකස් කරන ලෙස කෘෂිකර්ම අමාත්‍යවරයා වැඩිදුරටත් උපදෙස් ලබාදී ඇති බව සඳහන්ය.", "URL": "https://sinhala.adaderana.lk/news.php?nid=96810", "Category": null, "Parent URL": null}