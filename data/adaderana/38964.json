{"Source": "Adaderana", "Timestamp": "November 19, 2013 04:43 pm", "Headline": "පොල්ලකින් පහර දී අයෙක් ඝාතනය කළාට දඬුවම මරණයයි ", "News Content": "ආණමඩුව - වල්පාලුව ප්‍රදේශයේ දී පුද්ගලයෙකුට පොල්ලකින් පහර දී ඝාතනය කිරීමේ සිද්ධියකට සම්බන්ධ පුද්ගලයෙකුට පුත්තලම මහාධිකරණය විසින් මරණ දඬුවම නියම කර තිබේ. ඒ පුත්තලම මහාධිකරණ විනිසුරු ප්‍රියන්ත ප්‍රනාන්දු මහතා විසින්ය. 2005 වසරේ මැයි මස 08 වන දින හෝ ඊට ආසන්න දිනක දී වල්පාලුව ප්‍රදේශයේ දී 35 හැවිරිදි එක්දරු පියෙකු පැහැරගෙන ගොස් පහරදී ඝාතනය කිරීමේ චෝදනාවට මොහුට එරෙහිව අධිචෝදනා ගොණු කර තිබුණි. මරණ දඬුවමට නියමවු පුද්ගලයා මෙම ඝාතන සිද්ධියේ දෙවන සැකකරු වන අතර පළමු සැකකරු මහාධිකරණය මඟහැර ඇති නිසා එම සැකකරු නොමැතිව නඩුව විභාග කිරීමට පුත්තලම මහාධිකරණ විනිසුරුවරයා තීරණය කළේය. නඩුව කැඳවු අවස්ථාවේ දී ඉදිරිපත් වු කරුණු සළකා බැලු පුත්තලම මහාධිකරණ විනිසුරු ප්‍රියන්ත ප්‍රනාන්දු මහතා මනුෂ්‍ය ඝාතනයක් සිදුකිරීම සම්බන්ධයෙන් එල්ලවී ඇති චෝදනා සාධාරණ සැකයකින් ඔප්පු වන බවට ප්‍රකාශ කරන ලදී. ඒ අනුව දණ්ඩ නීති සංග්‍රහයේ 296 වගන්තියට අනුව අදාළ සැකකරුවන් වරදකරුවන් කරමින් ඔවුන්ට එරෙහිව මරණ දණ්ඩනය නියම කරන බව පුත්තලම මහාධිකරණ විනිසුරු ප්‍රියන්ත ප්‍රනාන්දු මහතා සඳහන් කළේය.", "URL": "https://sinhala.adaderana.lk/news.php?nid=38964", "Category": null, "Parent URL": null}