{"Source": "Adaderana", "Timestamp": "August 31, 2010 02:20 pm", "Headline": "සාක්ෂි ලැබෙන තුරු කිසිවක් කරන්නේ නෑ", "News Content": "පැහැදිලි සාක්ෂි ඉදිරිපත් වන තුරු කිසිදු ක්‍රීඩකයෙකු සම්බන්ධයෙන් ක්‍රියාමාර්ගයක් නොගන්නා බව පකිස්ථානු ක්‍රිකට් මණ්ඩලය පවසයි. තරග පාවා දුන් බවට තම ක්‍රීඩකයින්ට එල්ල වී තිබෙන චෝදනා සම්බන්ධයෙන් විශේෂ පොලිස් පරීක්ෂණයක් පැවැත්වෙන බව එහි සභාපති ඉජාස් බට් සඳහන් කරයි. ඒ හරහා පැහැදිලි සාක්ෂි ලැබුණ‍හොත් පමණක් ක්‍රීඩකයින් සම්බන්ධයෙන් තීරණයක් ගත හැකි බව ඉජාස් බට් වැඩි දුරටත් අවධාරණය කළේය. කිසියම් පිරිසක් නඟන චෝදනා හේතුවෙන් පකිස්ථානයේ ක්‍රිකට් ක්‍රීඩාව කඩා වැටීමට ලක්වීමට ඉඩ දිය නොහැකි බව පවසන ඉජාස් බට් ක්‍රිකට් ක්‍රීඩාව සම්බන්ධ ඉදිරි කටයුතු මේ වන විටත් සිදුවෙමින් පවතින බව වැඩි දුරටත් අවධාරණය කරයි. ඉදිරි තරග සම්බන්ධයෙන් සූදානම් වීම මේ අවස්ථාවේ අත්‍යවශ්‍ය කරුණක් බව ද පෙන්වා දී තිබේ.", "URL": "https://sinhala.adaderana.lk/news.php?nid=10549", "Category": null, "Parent URL": null}