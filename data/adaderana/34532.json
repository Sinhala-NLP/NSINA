{"Source": "Adaderana", "Timestamp": "June 1, 2013 09:32 am", "Headline": " ඒක පොලීසියේම වැඩක්ලු!", "News Content": "නාත්තන්ඩිය ප්‍රදේශයේ පුද්ගලයෙකු පැහැර ගෙන ගොස් ඇත්තේ කුලියාපිටිය පොලීසියේ විශේෂ විමර්ශන ඒකකය විසින් බව දැනට කරන ලද විමර්ශනවලදී අනාවරණය වී ඇති බව මාරවිල පොලීසිය පවසයි. පැහැර ගෙන ගොස් ඇත්තේ නාත්තන්ඩිය - ඇල පාර පදිංචිව සිටි රජිත ලක්මාල් මනෝජ් (34) හෙවත් බඩී නම්වු අයෙකු බව අද දෙරණ වාර්තාකරු පවසයි. පැහැර ගැනීමට ලක්වු පුද්ගලයා මාර්ග සංවර්ධන අධිකාරියේ කම්කරුවෙකු ලෙස සේවය කරන අයෙකු බවත් සුළු ව්‍යාපාරයන්ද සිදු කරන බව පොලීසිය කියයි. මෙම අයගේ නිවසට ඊයේ සවස 6.30 ට පමණ පැමිණ ඇති පිරිසක් ඔහුගේ දෑතට මාංචු දමා වෑන් රථයකින් රැගෙන ගොස් ඇත. පසුව ඔහුගේ බිරිද විසින් මේ බව මාරවිල පොලීසියට පැමිණිලි කරමින් පවසා ඇත. මාරවිල පොලීසිය විසින් අවට පොලිස් ස්ථානද දැනුවත් කරමින් අතුරුදහන්වු පුද්ගලයා සම්බන්ධයෙන් සොයා බලා ඇත. එවිට අනාවරණය වී ඇත්තේ කුලියාපිටිය පොලීසියේ විමර්ශණ කණ්ඩායමක් විසින් මොහුව අත්අඩංගුවට ගෙන රැගෙන ගොස් ඇති බවකි. ඒ අනුව මෙම සිද්ධිය පැහැර ගැනීමක් නොව පොලිස් අත්අඩංගුවට ගැනීමක් බව පොලීසිය කියයි. නමුත් තම බල ප්‍රදේශයෙන් පරිබාහිර ප්‍රදේශයක පදිංචි පුද්ගලයෙකු අත්අඩංගුවට ගැනීමට යාමට පෙර ඒ බව අදාල පුද්ගලයා පදිංචි බල ප්‍රදේශයේ පොලිස් ස්ථානය දැනුවත් කිරීමද, අත්අඩංගුවට ගැනීමෙන් පසුව ඒ බවට එම පොලීසියේ සටහන් යෙදීම කළ යුතු බව මේ සම්බන්ධයෙන් කරන ලද විමසුමකදී උසස් පොලිස් නිලධාරියෙකු පැවසූ බව අප වාර්තාකරු කියයි.", "URL": "https://sinhala.adaderana.lk/news.php?nid=34532", "Category": null, "Parent URL": null}