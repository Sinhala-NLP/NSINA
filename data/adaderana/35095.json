{"Source": "Adaderana", "Timestamp": "June 20, 2013 02:43 pm", "Headline": " ඉ - සේවයෙන් වාසි රැසක්", "News Content": "රාජ්‍ය ආයතන මගින් ලබා දෙන මහජන සේවාවන් අන්තර්ජාලය සහ ජංගම දුරකථනය ඔස්සේ ඉ - සේවාවක් ලෙස ලබාදීමෙන් රාජ්‍ය ආයතන වලට වාසි රැසක් අත්වෙන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය ( ICTA) පවසයි. විශේෂයෙන්ම ජනතාව සිය අවශ්‍යතාවයන් ඉටු කර ගැනීම සදහා විශාල වශයෙන් රාජ්‍ය ආයතන වලට පැමිණීම අවම කර ගැනීමට මෙමගින් හැකිවේ.එමෙන්ම රාජ්‍ය ආයතනවල භෞතික මෙන්ම මානව සම්පත විධිමත් ලෙස කළමනාකරණය කර ගැනීමට ද මෙමගින් හැකියාව ලැබෙන බව නියෝජිතායතනය සඳහන් කරයි. රාජ්‍ය ආයතන මගින් ලබා දෙන මහජන සේවාවන් ඉ- සේවාවන් ලෙස ලබාදීම සදහා ප්‍රමුඛතාවය ලබා දිය යුතු බව ජනාධිපති මහින්ද රාජපක්ෂම මැතිතුමා පසුගිය අයවැය ඉදිරිපත් කරමින් කියා සිටියේය. මේ වන විට ඉ-රාජ්‍ය ප්‍රතිපත්තියක්ද ක්‍රියාත්මක වන අතර ඊට අනුගතවීම සෑම රාජ්‍ය නිලධාරියෙකුගේම වගකීමක් බව ජනාධිපති ලේකම් ලලිත් වීරතුංග මහතා ප්‍රකාශ කරයි. ‍රාජ්‍ය ආයතනයකට ඉ- සේවාවන් ක්‍රියාත්මක කිරීම සඳහා අවශ්‍ය වන මූල්‍යය, තාක්ෂණික ඇතුළු සෑම පහසුකමක්ම පාහේ ලබා දීම සඳහා රජය ICTA ආයතනය හරහා සුදානමින් සිටින බව ජනාධිපති ලේකම්තුමා කියා සිටියි. මේවන විට රාජ්‍යය ඉ-සේවාවන් 150ත් 170 ත් අතර ගණනක් ක්‍රියාත්මක අතර කෙසේ වෙතත් ඉ- සේවාවන් ලබා දීම සඳහා රාජ්‍ය ආයතන තව තවත් උනන්දු විය යුතු බව ICTA ආයතනය පෙන්වා දෙයි.", "URL": "https://sinhala.adaderana.lk/news.php?nid=35095", "Category": null, "Parent URL": null}