{"Source": "Adaderana", "Timestamp": "April 29, 2018 06:28 pm", "Headline": "අදත් සවස් කාලයේ වැසි - හෙට වැස්ස අඩුවෙයි", "News Content": "දිවයිනේ ප්‍රදේශ රැසකට අද(29) පස්වරුවේත් වැසි අපේක්ෂා කළ හැකි බව කාලගුණ විද්‍යා දෙපාර්තමේන්තුව පවසයි. බස්නාහිර, සබරගමුව, මධ්‍යම, වයඹ, ඌව යන පළාත්වල මෙන්ම ගාල්ල මාතර, වව්නියාව සහ මන්නාරම යන දිස්ත්‍රික්කවල ද වැසි හෝ ගිගුරුම් සහිත වැසි අපේක්ෂා කළ හැකි බව එම දෙපාර්තමේන්තුව සඳහන් කළේය. කෙසේවෙතත් හෙට(30) දිනයෙන් පසු පවතින වැසි තත්ත්වයේ තරමක අඩුවීමක් අපේක්ෂා කරන බව කාලගුණ විද්‍යා දෙපාර්තමේන්තුව පෙන්වා දෙයි. මේ අතර රත්නපුර දිස්ත්‍රික්කයේ ප්‍රදේශ කිහිපයකට නිකුත් කරන ලද නායයෑමේ අවදානම අද රාත්‍රී දක්වා තවදුරටත් බලපැවැත්වෙන බව ආපදා කළමනාකරණ මධ්‍යස්ථානය පවසයි. එම මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේ කුකුලේගග ජලාශයේ එක් වාන් දොරටුවක් මේ වන විට විවෘත කර ඇති බවය.", "URL": "https://sinhala.adaderana.lk/news.php?nid=88262", "Category": null, "Parent URL": null}