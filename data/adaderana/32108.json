{"Source": "Adaderana", "Timestamp": "March 4, 2013 02:43 pm", "Headline": " ශ්‍රී ලංකාවට එරෙහි වයිකෝ අත්අඩංගුවට", "News Content": "චෙන්නායිහි පිහිටි ශ්‍රී ලංකා නියෝජ්‍ය මහ කොමසාරිස් කාර්යාලයට කඩාවැදීමට උත්සාහ කළ තමිල්නාඩුවේ එම්.ඩී.එම්.කේ පක්ෂ නායක වයිකෝ එරට පොලීසිය විසින් අත්අඩංගුවට ගෙන තිබේ. ශ්‍රී ලංකා රජය විසින් දෙමළ ජනයා‍ගේ මානව අයිතිවාසිකම් උල්ලංඝණය කළ බව හා යුද අපරාධ සිදුකළ බවට චෝදනා නඟමින් සිදුකළ විරෝධතා ව්‍යාපාර ගණනාවකට හෙතෙම නායකත්වය ලබාදුන් බව ඉන්දීය මාධ්‍ය වාර්තා කරයි. එක්සත් ජාතීන්ගේ මානව හිමිකම් කවුන්සිලයට ශ්‍රී ලංකාවට එරෙහිව ගෙන ඒමට නියමිත යෝජනාවට පක්ෂව ඉන්දීය රජය ඡන්දය පාවිච්චි කළ යුතු බවට බලකරමින් වයි‍කෝ උද්ඝෝෂණ සංවිධානය කර තිබේ. ශ්‍රී ලංකාව විසින් දෙමළ ජනයාට එරෙහිව සිදුකළ යුද අපරාධ සම්බන්ධයෙන් ජාත්‍යන්තර විමර්ශනයක් සිදුකළ යුතු බවට වයිකෝ අවධාරණය කර ඇත.", "URL": "https://sinhala.adaderana.lk/news.php?nid=32108", "Category": null, "Parent URL": null}