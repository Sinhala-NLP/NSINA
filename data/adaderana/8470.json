{"Source": "Adaderana", "Timestamp": "May 18, 2010 10:00 am", "Headline": "කපිතාන් මත්තලඟු ගල්කිස්සෙන් අල්ලයි", "News Content": "එල්.ටී.ටී.ඊ. සංවිධානයේ ප්‍රබල සාමාජිකයෙකු ගල්කිස්ස කොට්ඨාශ අපරාධ විමර්ශන අංශය විසින් අත්අඩංගුවට ගෙන තිබේ. එල්.ටී.ටී.ඊ සංවිධානයේ කපිතාන් මත්තලඟු නම් අනුවර්ත නාමයෙන් හැඳින්වුනු ශිවඥානම් අයින්කරන් නැමැති මෙම පුද්ගලයා ගල්කිස්ස ප්‍රදේශයේ ලැඟුම්හලක සැඟවී සිටියදී මෙසේ අත්අඩංගුවට ගෙන ඇති බව සඳහන් වේ. වෙල්ලමුල්ලවයික්කාල්හි පැවති සටන්වලදී තුවාල ලැබූ මොහු රෝහල් ගත කර ඇති අතර රෝහලෙන් පැන ගොස් ඉන්දියාවට යෑමේ අරමුණින් මෙම ලැඟුම්හලේ නවාතැන් ගෙන සිට ඇති බව පොලිසිය පවසයි. අත්අඩංගුවට ගත් සැකකරුගෙන් සිදුකරන ලද ප්‍රශ්න කිරීම්වලදී මුලතිව්, අම්පලාවන්පොක්කනෙයි ප්‍රදේශයේ නිවසක සඟවා තිබූ යුද උපකරණ තොගයක් සොයාගත් බව පොලිසිය පවසයි. කිලෝග්‍රෑම් 4 හමාරක් බරැති ක්ලේමෝ බෝම්බ 10ක්, තමිලන් වර්ගයේ එල්.ටී.ටී.ඊය විසින් නිෂ්පාදනය කරන ලද ජීව අත්බෝම්බ 03ක්, ක්ලේමෝ පුපුරවන විදුලි ඩෙටනේටර් 02ක්, පතරොම් ගැබ් රඳවන 02ක් ඇතුළු යුද උපකරණ තොගයක් ද එල්.ටී.ටී.ඊ සාමාජිකයින්ගේ ඇඳුම් කට්ටල කිහිපයක් හා ඔවුන්ගේ ලිපිලේඛන කිහිපයක් ද ඒ අතර වන බව සඳහන් වේ.", "URL": "https://sinhala.adaderana.lk/news.php?nid=8470", "Category": null, "Parent URL": null}