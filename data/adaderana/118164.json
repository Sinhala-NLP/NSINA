{"Source": "Adaderana", "Timestamp": "September 3, 2019 02:20 pm", "Headline": "මං ජනතාව එක්ක හිටිය නිසා අලුත් කැම්පේන් ඕන නෑ-සජිත්", "News Content": "එක්සත් ජාතික පක්ෂය ජනාධිපති අපේක්ෂකයා සම්බන්ධයෙන් නිවැරදි තීරණයක් ගනු ඇති බව එම පක්ෂයේ නියෝජ්‍ය නායක අමාත්‍ය සජිත් ප්‍රේමදාස මහතා පවසයි. අද(03) පෙරවරුවේ පැවති අමත්‍යමණ්ඩල රැස්වීමෙන් අනතුරුව මාධ්‍ය වෙත අදහස් දක්වමින් අමාත්‍යවරයා මේ බව සඳහන් කළේය. ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පෙරවරුවේ ජනාධිපති ලේකම් කාර්යාලයේදී අමාත්‍ය මණ්ඩල රැස්වීම පැවැත් විය. එම රැස්වීමෙන් අනතුරුව නිවාස ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා හමුවීමට භික්ෂූන් වහන්සේ පිරිසක් එම ස්ථානයට වැඩම කර සිටියේය. අනතුරුව අමාත්‍යවරයා මාධ්‍යයට අදහස් දැක්විය. ප්‍රශ්න - අපට ආරංචි ලැබිලා තිබෙනවා කුරුණෑගල රැස්වීම තීරණාත්මක රැස්වීමක් වෙනවා කියලා එක්සත් ජාතික පක්ෂයේ ඔබතුමා වෙනුවෙන්. පවත්වන සියලූම රැස්වීම් එක්සත් ජාතික පක්ෂයේ රැකවරණය , උන්නතිය හා ආරක්ෂාව වෙනුවෙන් සිදු කරනු ලබන බව පැවසු අමාත්‍යවරයා, මෙය කිසි විටෙකත් පුද්ගලයින් කේන්ද්‍ර කර ගනිමින් සිදු කරන්නක් නොව පක්ෂය ශක්තිමත් කිරීම සඳහා සිදු කරන ලද්දක් බවද පැවසීය. ප්‍රශ්න - ඔබතුමාට ජයග්‍රහණය කරන්න පුළුවන්ද,අභියෝගයක් නැද්ද? අපි අනිවාර්යයෙනම් සෑම අභියෝගයක්ම ජයග්‍රහණය කරන පාර්ශවයක් බවද ප්‍රේමදාස මහතා කියා සිටියේය. ප්‍රශ්න - ඇමතිතුමා,දැන් තවත් මන්ත්‍රීවරු වගයක් අත්සන් කරලා ඔබතුමාව ජනාධිපති අපේක්ෂකයා කරන්න කියලා ලියුමක් භාර දෙන්න නියමිතයි,නාම ලේඛනයක්. පක්ෂය විසින් එයට අදාළ සුදුසු තීරණ ගනු ඇතැයි ද අමාත්‍යවරයා සඳහන් කළේය. ප්‍රශ්න - අගමැතිතුමා රටින් ගියා නේද දවස් තුනකට,ආවට පස්සේ පොදු අපේක්ෂකයා කවුද කියලා නම් කරනවා කියලා කට කතාවක් තිබෙනවා. පක්ෂයක් ලෙස තීන්දුවක් ගත යුතු බවත් පැවසු අමාත්‍යවරයා, කරුණු සියල්ල ගැන සුදුසු සාකච්ඡා කර අවශ්‍ය පියවර ගනු ඇතැයි ද පැවසීය. ප්‍රශ්න - අපේක්ෂකයා කවුද කියලා නම් කරලා ඉවරයි කියලා මනෝ ගනේෂන් අමාත්‍යවරයා කියනවා,ඔබතුමා දැනුවත්ද ඒක,ඔබතුමාගේ නමද යෝජනා කරලා තිබෙන්නේ. “ජනාධිපතිවරණයට ඉදිරිපත් වෙන්න මම ලෑස්තියි“ යනුවෙන් මෙහිදී සජිත් ප්‍රේමදාස මහතා කියා සිටියේය. ප්‍රශ්න - තවත් මාස දෙකක් වගේ සුළු කාලයක් තිබෙන්නේ,මේ කල් මැරීම යම්කිසි ආකාරයක ඔබතුමාට අවාසිදායක වෙනවා නේද? මෙහිදී අදහස් දක්වමින් අමාත්‍යවරයා කියා සිටියේ, තමා සැමදා ජනතාව සමඟ සිටින නිසා කිසිදු ගැටළුවක් නොමැති බවයි. ප්‍රශ්න - ඔබතුමාගේ නම ප්‍රකාශයට පත් කරන වෙලාවට ගෝල්ෆේස් පිටියෙද ඒ උත්සවය තියන්නේ ? එවැනි දෙයක් සාකච්ඡා කර නොමැති බවත් පැවසු අමාත්‍යවරයා, සුදුසු වේලාවට සුදුසු තීරණ ගනු ඇතැයි ද පැවසීය.", "URL": "https://sinhala.adaderana.lk/news.php?nid=118164", "Category": null, "Parent URL": null}