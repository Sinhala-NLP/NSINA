{"Source": "Adaderana", "Timestamp": "November 18, 2017 01:44 pm", "Headline": "අපි හදපු නීති අද අපිටම එනවා -  මන්ත්‍රී දුරකථන ටැප් කරන්න බෑ - CID කටයුතු දෙබිඩියි  ", "News Content": "මන්ත්‍රීවරුන්ගේ දුරකථන වල ඇති දත්ත වලට රහසේ සවන්දිම මඟින් පාර්ලිමේන්තු මන්ත්‍රීවරුගේ වරප්‍රසාද උල්ලංගනය වී ඇති බව එක්සත් ජාතික පක්ෂය පවසයි. අද කොළඹදී පැවති මාධ්‍ය හමුවකට එක් වෙමින් එම පක්ෂයේ ආංශු මාරසිංහ, මුජබර් රහුමාන් සහ ජේ.සී අලවතුවෙල යන මන්ත්‍රීවරුන් මේ බව පැවසීය. දුරකථන දත්ත වලට රහසේ සවන්දිය හැක්කේ ත්‍රස්තවාදී කටයුතු වලදී සහ අධිකරණයේ අවසරය මත පමණක් බවත් මෙය එවන් සිද්ධියක් නොවන නිසා මෙම දත්ත උපුටා ගැනිම ගැන ගැටලුවක් පවතින බව එක්සත් ජාතික පක්ෂය පවසයි. අර්ජුන් ඇලෝසියස් පාර්ලිමේන්තු මන්ත්‍රීවරුන් හතලිහකට පමණ දුරකථන ඇමතුම් ලැබී ඇතත් ඉන් උපුටාගෙන ඇත්තේ තොරාගත් පිරිසකගේ පමණක් බවත් ඒ අනුව අපරාධ පරීක්ෂණ දෙපාර්තමේන්තුව දෙයාකාරයකට කටයුතු කරන බව ඔවුන් ප්‍රකාශ කළේය. ඇලෝසියස්ට කතා කළ මන්ත්‍රීවරුන් ඔහු සමඟ ගණුදෙනු කළේ නම් කොප් කමිටුවේදී ඇලෝසියස්ව බේරා ගැනීමට හැකියාව තිබූ බවත් එසේ නොවූයේ ඔහු සමඟ ගණුදෙනු නොකළ නිසා බවද ඔවුන් පවසයි. කෙසේ වෙතත් කොමිසම වෙත ඉදිරිපත් කළ කරුණු මාධ්‍ය සංදර්ශන ලෙස යොදා ගැනීම පිළිබඳ ගැටලුවක් තිබෙන බවත් අප විසින්ම සෑදු නීති අපට විරුද්ධවම අද ක්‍රියා කරන බව එක්සත් ජාතික පක්ෂය වැඩිදුරටත් පැවසීය.", "URL": "https://sinhala.adaderana.lk/news.php?nid=80107", "Category": null, "Parent URL": null}