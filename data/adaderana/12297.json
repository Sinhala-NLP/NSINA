{"Source": "Adaderana", "Timestamp": "November 21, 2010 10:28 am", "Headline": "වසර විස්සක් තිස්සේ බොරු මැණික් පෙන්නලා-ලක්ෂ ගණන් ගසා කෑ සැකකරු දැලේ", "News Content": "වසර 20 ට වැඩි කාලයක් ව්‍යාජ මැණික් ගල් පෙන්වා විවිධ පුද්ගලයින්ගෙන් මුදල් වංචා කළ බව කියන පුද්ගලයෙකු හලාවත පොලිසිය විසින් අත්අඩංගුවට ගෙන තිබේ. අත්අඩංගුවට ගත් සැකකරු ළඟ තිබී ව්‍යාජ මැණික් ගල් තොගයක් ද පොලිසිය භාරයට ගෙන ඇති බව සඳහන් වේ. නිධන් වලින් ලබා ගත් අධික වටිනාකමින් යුත් මැණික් ගල් බව පවසමින් සැකකරු විසින් මෙම ජාවාරම සිදු කර ඇති බව පොලිසිය පවසයි. රුපියල් ලක්ෂ 2 සිට රුපියල් ලක්ෂ 5 දක්වා මිලකට මොහු මෙම ව්‍යාජ මැණික් ගල් විකුණා ඇති බව පොලිසිය පවසයි. අත්අඩංගුවට ගත් සැකකරුගෙන් සිදු කරන ලද ප්‍රශ්න කිරීම් වල දී හෙළි වී ඇත්තේ කොළඹ නගරයේ ස්ථානයකින් මෙම ව්‍යාජ මැණික් ගල් මිල දී ගෙන ඇති බවයි. හලාවත මූලස්ථාන පොලිසිය විසින් සිදු කළ විශේෂ වැටලීමක දී මොහු අත්අඩංගුවට ‍ගෙන ඇති අතර සැකකරු සම්බන්ධයෙන් වැඩිදුර පරීක්ෂණ ක්‍රියාත්මකයි.", "URL": "https://sinhala.adaderana.lk/news.php?nid=12297", "Category": null, "Parent URL": null}