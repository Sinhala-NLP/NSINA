{"Source": "Adaderana", "Timestamp": "August 3, 2013 11:00 am", "Headline": "රට සල්ලි හොයන්න ගිය 28ක් හිස් අතින් එති", "News Content": "කුවේට් හි රැකියා සඳහා ගොස් විවිධ කරදර හිරිහැරවලට ලක්ව එරට ශ්‍රී ලංකා තානාපති කාර්යාලයේ රැදි සිටි ශ්‍රී ලාංකික ශ්‍රමිකයින් 28 දෙනෙකු දිවයිනට පැමිණ තිබේ. අද අලුයම මොවුන් දිවයිනට පැමිණි බව අද දෙරණ ගුවන්තොටුපළ වාර්තාකරු සදහන් කළේය. මොවුන් වසර කිහිපයක් තිස්සේ කුවේට් හි රැකියා කර ඇති අතර වැටුප් පවා නොමැතිව අසරණව විවිධ ස්ථානවල රැදී සිට තිබේ. පසුව මොවුන් කුවේට් හි ශ්‍රී ලංකා තානාපති කාර්යාලය වෙත ගොස් මේ සම්බන්ධයෙන් දැනුම් දී ඇති අතර ඒ අනුව තානාපති කාර්යාලයේ නිලධාරීන් විසින් මොවුන්ව මෙරටට එවීමට කටයුතු කර ඇත. කාන්තාවන් මෙන්ම පිරිමි පුද්ගලයින් ද මෙම පිරිස අතර වන බව විදේශ සේවා නියුක්ති කාර්යංශය සඳහන් කළේය. මෙම පිරිස් සදහා අවශ්‍ය ගමන් පහසුකම් විදේශ සේවා නියුක්ති කාර්යංශය සහ ගුවන්තොටුපළ බලධාරීන් විසින් සලසා දී ඇත.", "URL": "https://sinhala.adaderana.lk/news.php?nid=36336", "Category": null, "Parent URL": null}