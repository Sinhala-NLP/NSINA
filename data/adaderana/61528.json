{"Source": "Adaderana", "Timestamp": "June 27, 2016 09:43 am", "Headline": "  බ්‍රිතාන්‍ය විශ්වවිද්‍යාල මූල්‍යමය අර්බුදයක", "News Content": "බ්‍රිතාන්‍ය යුරෝපා සංගමයෙන් ඉවත්වීමට ගත් තීරණයත් සමග බ්‍රිතාන්‍ය විශ්වවිද්‍යාල මූල්‍යමය අර්බුදයකට ලක්ව පවතියි.ඒ අනුව බ්‍රිතාන්‍ය විශ්වවිද්‍යාලවට යුරෝපා සංගමයෙන් ලැබුණු මුදල් නොමැතිවීම හේතුවෙන් එම විශ්වවිද්‍යාලවල සිදු කෙරෙන ගවේෂණ හා පර්යේෂණවලට බලපෑම් එල්ලවී ඇති බව වාර්තා වෙයි.බ්‍රිතාන්‍යයේ ඉහළ පෙළේ විශ්වවිද්‍යාලවලට යුරෝපා සංගමයෙන් පවුම් මිලියන 500ක පමණ මුදලක් ලැබී ඇති බව සඳහන්ය.මේ අතර අදාළ විශ්වවිද්‍යාලවල ඉගෙනුම ලබන යුරෝපා සංගමයට අයත් රටවල සිසුන්ගේ අධ්‍යාපනය ණය මුදල් සම්බන්ධයෙන් ද බ්‍රිතාන්‍ය යුරෝපා සංගමයෙන් ඉවත්වීම පිළිබව සෘජු බලපෑම් ඇති කරනු ඇති බව විදෙස් මාධ්‍ය වාර්තා කළේය.මේ අතර යුරෝපා සංගමයෙන් ඉවත්වීමට බ්‍රිතාන්‍ය තීරණය කිරිමෙන් පසු ඒ පිළිබඳ කටයුතු කිරීම සඳහා ජර්මනිය සහ ප්‍රංශය පූර්ණ එකඟතාවකට පැමිණි තිබේ.ජර්මන් චාන්සල ඇන්ජලා මර්කල් සහ ප්‍රංශ ජනාධිපති ප්‍රංශුවා හොලන්ද් මීට අදාළ එකඟතාවට පැමිණෙන බව ප්‍රකාශ කර ඇති බව විදෙස් වාර්තා පැවසුවේය.එම නායකයින්ගේ සාකච්ඡාවක් අද(27) පැවැත්වෙයි.එම සාකච්ඡාව සඳහා ඉතාලි අග්‍රාමාත්‍ය මාටියෝ රෙන්සි සහ යුරෝපා කවුන්සිල සභාපති ඩොනල්ඩ් ටස්ක් ද සහභාගීවීමට නියමිතයි.මේ අතර අමෙරිකානු රාජ්‍ය ලේකම් ජෝන් කෙරී තත්ත්වය පිළිබඳ සාකච්ඡා කිරීම සඳහා ලන්ඩනයට සහ බ්‍රසල්ස් නුවරට යාමට නියමිත බව වාර්තා වෙයි.ඊයේ(6) රෝමයේදී අදහස් දක්වමින් කෙරී ප්‍රකාශ කර ඇත්තේ බ්‍රිතාන්‍ය යුරෝපා සංගමයෙන් ඉවත්වීම කණගාටුවට කරුණක් වුවද අමෙරිකාව යුරෝපා සංගමය සමග සබඳතා තවදුරටත් පවත්වා ගෙන යන බවයි.මේ අතර ජනමත විචාරණයේ ප්‍රතිඵලයට අනුව බ්‍රිතාන්‍ය යුරෝපා සංගමයෙන් ඉවත්වීමේ නෛතික ක්‍රියාමාර්ග කඩිනමින් ගත යුතු බවට එම සංගමයේ රටවල් රැසක් මේ වන විට අවධාරණය කර තිබේ.ඉවත්වීමේ ක්‍රියාවලිය අදියර කිහිපයක් යටතේ සිදු කළ යුතු වෙයි.මේ අතර බ්‍රිතාන්‍ය අග්‍රාමාත්‍ය ඩේවිඩ් කැමරන් සිය කැබිනට් මණ්ඩල කැඳවා ඇති බව වාර්තා වෙයි.", "URL": "https://sinhala.adaderana.lk/news.php?nid=61528", "Category": null, "Parent URL": null}