{"Source": "Adaderana", "Timestamp": "March 21, 2019 04:13 pm", "Headline": "මියගිය ඉන්දියානුවා වෙනුවට මාරු වී ලාංකික කතකගේ මළ සිරුරක් ඉන්දියාවට", "News Content": "සෞදි අරාබියේ දී මියගිය ඉන්දියානු ජාතිකයෙකුගේ මළ සිරුරක් වෙනුවට ලාංකික කාන්තාවකගේ මළ සිරුරක් ඉන්දියාවට යවා ඇති පුවතක් විදෙස් මාධ්‍ය වාර්තා කරයි. අදාළ ලාංකික කාන්තාවගේ මළ සිරුර සෞදි අරාබියේ සිට ඉන්දියාවේ කේරළ ප්‍රාන්තයෙහි කෝචි වෙත ඒවා ඇති අතර එතැන් සිට කිලෝ මීටර 90ක් දුරින් පිහිටා ඇති රාෆික් නැමැති ඉන්දියානු මරණකරුගේ නිවැසියන් වෙත යවා ඇති බව ඉන්දියානු මාධ්‍ය වැඩිදුරටත් වාර්තා කරයි. නිවැසියන් විසින් මෘත ශරීරය විවෘත කර බැලීමේදී ශරීරය මියගිය පුද්ගලයාගේ නොවන බව හඳුනාගෙන ඇති අතර පසුව පොලීසියට මේ බව දැනුම් දී ඇත. මේ වන විට අදාළ කාන්තා මළ සිරුර කොට්ටායම් වෛද්‍ය විද්‍යාලීය මෘත ශරීරාගාරය වෙත යවා ඇති අතර සිරුර නැවත සෞදි අරාබිය වෙත යැවීම සඳහා කටයුතු සූදානම් කරන බවත් ඉන්දීය මාධ්‍ය වාර්තා කර සිටියි.", "URL": "https://sinhala.adaderana.lk/news.php?nid=106493", "Category": null, "Parent URL": null}