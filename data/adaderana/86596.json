{"Source": "Adaderana", "Timestamp": "March 29, 2018 10:53 pm", "Headline": "ගල්, වැලි සහ පස් ලබාගැනීමේ බලපත‍්‍ර එකම ස්ථානයකින් ගන්න ක‍්‍රමවේදයක්", "News Content": "ඉදිකිරීම් ක්ෂේත‍්‍රය සඳහා අවශ්‍ය ගල්, වැලි සහ පස් ලබාගැනීමේ බලපත‍්‍ර එකම ස්ථානයකින් නිකුත් කිරීමේ ක‍්‍රමවේදයක් කඩිනමින් සකස් කරන ලෙස ජනාධිපතිතුමා අදාළ අංශවලට උපදෙස් දී තිබේ. ජනාධිපති මෛතී‍්‍රපාල සිරිසේන මහතා මෙම උපදෙස් ලබාදුන්නේ ඉදිකිරීම් ක්ෂේත‍්‍රයේ මතුවී ඇති අභියෝග සහ යෝජිත කි‍්‍රයාමාර්ග පිළිබඳ අද (29) පස්වරුවේ ජනාධිපති කාර්යාලයේ පැවති සාකච්ඡාවකට එක්වෙමින්ය. ගල්, වැලි සහ පස් සඳහා බලපත‍්‍ර ලබාදීම රජය නවතා දමා ඇති බවට ගෙන යන ප‍්‍රචාර පිළිබඳ අදහස් දැක්වූ ජනාධිපතිතුමා කියා සිටියේ එය වැරදි මතයක් බවයි. එහෙත් ගල්, වැලි සහ පස් ලබාගැනීමේදී ජාවාරම්කාර ව්‍යාපාරිකයින් විසින් සිදුකරන අක‍්‍රමිකතා මැඩලීමට රජය පසුගිය කාලයේ තීරණ කිහිපයකට එළැඹුණු බව සඳහන් කළ ජනාධිපතිතුමා ඉදිකිරීම් ක්ෂේත‍්‍රය සඳහා අවශ්‍ය ගල්, වැලි සහ පස් සුදුසු ස්ථානවලින් ලබාගැනීම පිළිබඳ කිසිඳු තහනමක් පනවා නොමැති බව කියා සිටියේය. එමෙන්ම ඉදිකිරීම් ක්ෂේත‍්‍රය සඳහා අවශ්‍ය වැලි, ගල් සහ පස් ලබාගැනීමේදී අතරමැදියන්ගෙන් තොරව ඒවා ලබාගැනීම සඳහා අදාළ ආයතන වෙතම බලපත‍්‍ර නිකුත් කිරීමේ ක‍්‍රමවේදයක් සකස් කරන බව ද ජනාධිපතිතුමා මෙහිදී කියා සිටියේය. දේශීය ඉදිකිරීම් කර්මාන්තය දිරිගැන්වීම සහ ප‍්‍රවර්ධනය සඳහා ගතයුතු කි‍්‍රයාමාර්ග පිළිබඳ මෙහිදී දීර්ඝ වශයෙන් සාකච්ඡාවට ලක්කෙරිණි. කොන්ත‍්‍රාත්කරුවන් වෙත නියමිත ගෙවීම් ප‍්‍රමාදවීම වැනි ගැටලූ පිළිබඳව ද අවධානය යොමු වූ අතර ඉදිකිරීම් කර්මාන්ත සංවර්ධන පනතේ ප‍්‍රතිපාදන අනුව අරමුදල ස්ථාපනය කරමින් කුඩා පරිමාණ කොන්ත‍්‍රාත්කරුවන් නගා සිටුවීම, කර්මාන්තයට අදාළ පර්යේෂණ සිදුකිරීම, පරිසර හිතකාමී හා පිරිවැය කාර්යක්ෂම ඉදිකිරීම් තාක්ෂණ ක‍්‍රම හඳුන්වාදීම, ඉදිකිරීම් ශිල්පීන්ට විශ‍්‍රාම වැටුප් ප‍්‍රතිලාභ හා දීර්ඝකාලීන රක්ෂණාවරණ සැලසීම වැනි සමාජ ආකර්ෂණ ක‍්‍රම හඳුන්වාදීම පිළිබඳව ද අවධානය යොමු කෙරිණි. ඉදිකිරීම් ක්ෂේත‍්‍රයට අවශ්‍ය මානව සම්පත් සංවර්ධනය සඳහා කාර්ය සාධන බලකායක් ස්ථාපනය කිරීම පිළිබඳව ද සාකච්ඡාවට ලක්වූ අතර ඉදිකිරීම් ශිල්පීන්ගේ හිඟය පියවීම සඳහා දැනට කි‍්‍රයාත්මක වැඩසටහන් ඉදිරියට කි‍්‍රයාත්මක කිරීම පිළිබඳ ජනාධිපතිතුමා අදාළ අංශවලට උපදෙස් දුන්නේය. ඉදිකිරීම් ක්ෂේත‍්‍රය සඳහා අවශ්‍ය වැලි ගංගාවලින් සපයා ගැනීමේදී සිදුවන විශාල පරිසර හානිය පිළිබඳව ද මෙහිදී පුළුල් අවධානයක් යොමු කෙරුණු අතර ගංගා වැලි භාවිතය අඩු කරමින් ඉදිකිරීම් ක්ෂේත‍්‍රය සඳහා මුහුදු වැලි භාවිතය ප‍්‍රචලිත කිරීම හා මුහුදු වැලි සකස් කිරීමට පෞද්ගලික ආයෝජන දිරි ගැන්වීම පිළිබඳව ද අවධානය යොමු කළහ. විදේශ ආයෝජන ව්‍යාපෘති සඳහා දේශීය ඉදිකිරීම් කර්මාන්තකරුවන්ට අවස්ථාව ලබාදීම, දේශීය ඉදිකිරීම් ව්‍යාපෘති සඳහා විදේශීය ඉදිකිරීම් සමාගම්වල සහභාගිත්වය අවම කිරීම වැනි කරුණු පිළිබඳව ද මෙහිදී අවධානය යොමු කෙරිණි.", "URL": "https://sinhala.adaderana.lk/news.php?nid=86596", "Category": null, "Parent URL": null}