{"Source": "Adaderana", "Timestamp": "March 3, 2011 02:51 pm", "Headline": "ජනපතිට දුන් පොරොන්දු ඉක්මනින්ම අමතක වෙනවා -මංගල ", "News Content": "2005 ජනාධිපතිවරණ සමයේදී තමන් පෞද්ගලික මැතිවරණ ප්‍රචාරණ කටයුතු යෙදුණු අවස්ථාවක් වේ නම් එය ඉදිරිපත් කරන ලෙස අමාත්‍ය ඩලස් අලහප්පෙරුම මහතාට අභියෝග කරන බව එක්සත් ජාතික පක්ෂ පාර්ලිමේන්තු මන්ත්‍රී මංගල සමරවීර මහතා පවසයි. එසේ ඉදිරිපත් කළ නොහැකි නම් ප්‍රසිද්ධියේ සමාව ඉල්ලන ලෙස ද ඔහු අලහප්පෙරුම අමාත්‍යවරයාට දැනුම් දෙයි. 2005 ජනාධිපතිවරණ සමයෙහි තමන් රූපවාහිනී සංස්ථාවට ණය වී ඇති බව ඩලස් අලහප්පෙරුම මහතා ප්‍රකාශ කර ඇති බවත්, එම වගකීමෙන් තොර ප්‍රකාශය පිළිකුල් සහගත ලෙස ප්‍රතික්ෂේප කරන බවත් සමරවීර මහතා අවධාරණය කරයි. එම මැතිවරණ සමයෙහි ප්‍රධාන මැතිවරණ සම්බන්ධීකාරක ලෙස කටයුතු කළ තමන් විසින් ජනාධිපති මහින්ද රාජපක්ෂ මහතා වෙනුවෙන් තම අත්සන සහිතව මාධ්‍ය ආයතන වෙත දැන්වීම් ලබාදුන් බව ද අද(03) කොළඹ පැවති මාධ්‍ය හමුවකදී අදහස් දක්වමින් ඔහු පෙන්වාදුන්නේය. එම සෑම දැන්වීමක්ම මහින්ද රාජපක්ෂ මහතාට ඡන්දය ලබාදෙන ලෙස සඳහන් වන ජාතික මට්ටමේ දැන්වීම් මිස එම එකදු දැන්වීමක හෝ තමන්ට ඡන්දය ලබාදෙන ලෙස සඳහන් නොකළ බව සමරවීර මහතා කියාසිටියේය. නමුත් එම මැතිවරණ සමයේ ඩලස් අලහප්පෙරුම මහතා සිය වගකීම් ඉටුනොකර එක්සත් ජාතික පක්ෂය සමග මහින්ද රාජපක්ෂ මහතා පරාජයට පත්වූ පසු එම පක්ෂය සමග එක්වීම පිළිබඳව රහස් සාකච්ඡා පැවැත්වූ බව ඔහු ප්‍රකාශ කළේය. එමෙන්ම තමන් වෛද්‍යවරයෙකු නොවුණ ද ජනාධිපතිවරයාට වැළඳී ඇති රෝගය කුමක්දැයි තමන් මේ වනවිට සොයාගෙන ඇති බව සමරවීර මහතා පෙන්වාදුන්නේය. එම රෝගය ඊයේ සිදුකරන ලද ප්‍රකාශ බරපතල ලෙස අද වන විට අමතක වීමේ, දුන් පොරොන්දු අමතක වීමේ ඇම්නීසියාව නම් රෝගය බව මංගල සමරවීර මහතා මෙම මාධ්‍ය හමුවේදී වැඩිදුරටත් අවධාරණය කර සිටියේය. මෙම රෝගය දේශපාලඥයකුට වැළඳීම ඉතාම බරපතල තත්ත්වයක් බවත්, නිතර නිතර බොරු කි‍යවෙන බවත්, ජනතාව රවටන බවත් ඔහු සඳහන් කළේය.", "URL": "https://sinhala.adaderana.lk/news.php?nid=14586", "Category": null, "Parent URL": null}