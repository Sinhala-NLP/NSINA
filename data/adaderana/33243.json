{"Source": "Adaderana", "Timestamp": "April 13, 2013 03:42 pm", "Headline": "හතර වතාවක් වෙඩි තිබ්බා - උදයන් ප්‍රහාරයේ වගකීම කාටද..?", "News Content": "රටේ මාධ්‍ය ආයතනයක් ආරක්ෂා කරන්න‍ට නොහැකි ආණ්ඩුව ජනතාවගේ ආරක්ෂාව තහවුරු කරන්නේ කෙසේදැයි \"උදයන්\" පුවත්පතේ හිමිකරු,පාර්ලිමේන්තු මන්ත්‍රී ඊ.සර්වනභවන් මහතා විමසයි. අද (13) අලුයම යාපනය,කස්තුර්යාර් වීදියේ පිහිටා ඇති උදයන් පුවත්පත් කාර්යාලයට තිදෙනකු ඇතුළුවී වෙඩි තබා මුද්‍රණ යන්ත්‍රයට පෙට්‍රල් දමා ගිනි තැබීමේ සිදුවීම සම්බන්ධයෙන් අද දෙරණට අදහස් දක්වමින් හෙතෙම මේ බව කියා සිටියේය. අලුයම 4.45 ට පමණ තිදෙනකු ගිනි අවිදරාගෙන ගේට්ටුවෙන් ඇතුළට පැමිණි බවත්, AK-47 වර්ගයේ ගිනි අවියක් අතදරාගෙන සිටි පුද්ගලයෙකු ගේට්ටුව ළඟ ආරක්ෂාවට තබා අනෙක් දෙදෙනා වෙඩි තබමින් ඇතුළටම පැමිණ ඇති බවත් සර්වනභවන් මහතා පෙන්වා දුන්නේය. ඔවුන් හතර වතාවක් වෙඩිතබා ඇති බවත් , එක් වෙඩි උණ්ඩයක් සේවකයෙකුගේ හිස සමීපයෙන්ම ගොස් ඇති බවත්, අනතුරුව ඔවුන් මුද්‍රණ අංශයට පැමිණ මුද්‍රණ යන්ත්‍රයට පෙට්‍රල් දමා ගිනිතැබූ බවත් ඔහු සඳහන් කළේය. මෙවැනි සිදුවීම් ගණනාවක් අවස්ථා කිහිපයකදීම රටේ සිදුවුණත් කිසිවෙකු අත්අඩංගුවට ගෙන හෝ නීතිය ක්‍රියාත්මක කිරීමක් සිදුව නොමැති බවත්, මෙම සිද්ධියෙන් පැය 5 ක් ඉක්මයන්නටත් මත්තෙන් ලක්ෂ්මන් හුළුගල්ල මහතා මෙය ආයතනයේ අභ්‍යන්තර කුමන්ත්‍රණයක් බවට ප්‍රකාශ නිකුත් කිරීම පිළිබඳ ඔහු ලජ්ජා විය යුතු බවත් උදයන් හිමිකරු කියා සිටියේය. ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල්වරයා තමාද ඇන්දවී රටේ ජනතාවද ගොනාට අන්දවමින් සිටින බවත්, යාපනයේ තමන්ට රටේ නම කැත කිරීමේ කිසිදු වුවමනාවක් නොමැති බවත්, රජය විසින් රටේ නම කැත කර බොහෝ කල් බවත් ඔහු අවධා‍රණය ‍කළේය. මෙවැනි රටක් ලෝකයේ වෙන කොහේවත් නොමැති බවත්, ශ්‍රී ලංකා ආණ්ඩුව බොරු කියන බව ලෝකයම දන්නා බවත්, ආණ්ඩුව පමණක් එය නොදැන සිටීමට හේතුවක් නොමැති බවත් මන්ත්‍රීවරයා චෝදනා කළේය. යාපනයේ සිවිල් පාලනයක් පවතින බව මෙන්ම අවි ආයුධ පවතින්නේ ආරක්ෂක අංශ සතුව පමණක් බව ලෝකයට හඬ ගා කියන ආණ්ඩුව දැඩි ආරක්ෂක රැකවල් පවත්නා යාපනය නගරයට අවි ආයුධවලින් සන්නද්ධව ඇතුළුවන්නේ කවුරුන්දැයි නොදැන සිටිය නොහැකි බව ඔහු සිහිපත් කළේය. සැබවින්ම යාපනයේ පවතින්නේ මිලිටරි පාලනයක් බවත්, එය මෙහෙයවන්නා යාපනය ආඥාපති මේජර් ජෙනරාල් මහින්ද හතුරුසිංහ බවත්, මෙම සිදුවීමට වගකිව යුත්තේ ඔහු බවත් සර්වනභවන් මහතා අවධාරණය කළේය. ජාතික රූපවාහිනියත්, ස්වාධීන රූපවාහිනී සේවයත් පවතින ආකාරයෙන්ම සෙසු මාධ්‍ය ආයතනත් පැවතිය යුතු බවට ආණ්ඩුව විශ්වාස කරන බවත්,තමන්ගේ අත්තනෝමතික, දූෂිත පාලනය සාධාරණීයකරණය කර ගැනීම සඳහා සියලු බලතල යොදා ආණ්ඩුව කටයුතු කරමින් සිටින බවත් ඔහු පෙන්වාදුන්නේය. තම මාධ්‍ය ආයතනයට දිගින් දිගටම තර්ජන එල්ල වෙද්දී, මීට පෙරාතුවද මෙවැනි සිදුවීම්වලට ලක්වන්නට සිදුව තිබියදී දිගින් දිගටම ආරක්ෂාව ඉල්ලා සිටියද එසේ ආරක්ෂාව නොදීමට කටයුතු කර ඇත්තේ මෙම අවස්ථා‍වේදීත් ප්‍රහාරයක් එල්ල කොට පසුව ආරක්ෂාව ලබාදිය යුතු යයි කල්පනා කළ නිසා යයි සැක සිතන බවද හෙතෙම කියා සිටියේය. දිගින් දිගටම ප්‍රහාර එල්ලවන බවත්, රටේ කොතැනකවත් ආරක්ෂාව තහවුරුවී නොමැති බවත්, ආණ්ඩුවෙන් දෙන ආරක්ෂාවක් ගැන හෝ විශ්වාසයක් නොමැති බවත්, ඒ නිසාම මෙම ප්‍රශ්නය ජාත්‍යන්තරයට ගෙනයාමට අදහස් කරන බවත් \"උදයන්\" පුවත්පතේ හිමිකරු,පාර්ලිමේන්තු මන්ත්‍රී ඊ.සර්වනභවන් මහතා වැඩිදුරටත් කියා සිටියේය. මේ අතර විශේෂ මාධ්‍ය නිවේදනයක් නිකුත් කරමින් එ.ජා.ප මහ ලේකම් තිස්ස අත්තනායක මහතා පවසා ඇත්තේ මෙම සාහසික ක්‍රියාවේ සම්පූර්ණ වගකීම මහින්ද රාජපක්ෂ ආණ්ඩුව විසින් භාරගත යුතු බවයි. ආණ්ඩුව අද යාපනයේ ඇති කරන සිද්ධීන් මගින් ලෝකයාට ඔප්පු කර පෙන්වන්නේ ආණ්ඩුවේත් එල්.ටී.ටී.ඊ.යේ ත් දේශපාලනය අතර කිසිදු වෙනසක් නැති බව යයිද,එල්. ටී. ටී. ඊ . ත්‍රස්තවාදය වෙනුවට රාජ්‍ය ත්‍රස්තවාදය අද ආදේශ වී ඇතැයිද අත්තනායක මහතා තම නිවේදනයෙන් වැඩිදුරටත් කියා සිටියි. එසේම උතුරේ ප්‍රජාතන්ත්‍රවාදය ආරක්ෂා කිරීමට නොහැකි මහින්ද රාජපක්ෂ ජනාධිපතිවරයා ඉල්ලා අස්විය යුතු බව ද්‍රවිඩ ජාතික සන්ධානයේ මාධ්‍ය ප්‍රකාශක, පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා පවසයි. කෙසේ වෙතත් මීට පෙරාතුව තමා මාධ්‍ය හමුවේ සිදුකළ ප්‍රකාශයන් හා වෙබ් අඩවියක පළවූ ප්‍රවෘත්ති සම්බන්ධයෙන් ප්‍රශ්න කිරීම සඳහා අපරාධ පරීක්ෂණ දෙපාර්තමේන්තුව විසින් හතරවෙනි තට්ටුවට කැඳවා ඇතැයි මන්ත්‍රීවරයා අද (13) යාපනයේ පැවති මාධ්‍ය හමුවකදී අනාවරණය කළේය. මේ අතර අදට යෙදී ඇති ඩඩ්ලි සේනානායක ගුණ සමරු උළෙලට සමගාමීව බොරැල්ල පැවති ඩඩ්ලි පිළිරුවට පුෂ්පෝපහාර දැක්වූ හිටපු එ.ජා.ප නියෝජ්‍ය නායක, පාර්ලිමේන්තු මන්ත්‍රී කරූ ජයසූරිය මහතා කියා සිටියේ උදයන් පුවත්පත වැරදි මත පළකරන්නේනම් ඊට එරෙහිව නීතිය මගින් කටයුතු කළ යුතු බවයි. මෙවැනි නින්දිත ප්‍රහාරයන් තමා පිළිකුල් කරනවා පමණක් නොව ශ්‍රී ලංකාව දැන් දැන් උතුරු කොරියාව වැනි අන්තවාදී රටක තත්ත්වයට පත්වෙමින් සිටින බව පෙන්වා දුන්නේය. එහෙත් ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා උදයන්ට එල්ලවූ ප්‍රහාරයේ උණුසුම මැකී යන්නටත් මත්තෙන් ප්‍රකාශයක් කරමින් කියා සිටියේ රටේ ප්‍රතිරූපයට හානි පමුණුවමින් රජය අපහසුතාවට පත්කිරීම සඳහා ඔවුන් විසින්ම මෙම ප්‍රහාරය එල්ලකරගෙන ඇති බවයි. මීට පෙරාතුව කිලිනොච්චියේ පිහිටි උදයන් බෙදාහැරීමේ කාර්යාලයට ප්‍රහාරයක් එල්ලකරගෙන ඇත්තේද එකී අරමුණෙන්ම බව අධ්‍යක්ෂ ජනරාල්වරයා කියා සිටියි. මීට පෙරාතුව කිලිනොච්චි කාර්යාලයට ප්‍රහාරක් එල්ලවීමෙන් පසු මෙරට අමෙරිකානු තානාපතිනිය වන මිෂෙල් ජේ. සිසොන් මහත්මිය එය උදයන් වෙත එල්ල කෙරුණු අඛණ්ඩ ප්‍රහාර මාලාවක එකක් පමණක් බව සඳහන් කළාය. විදේශීය මාධ්‍යවේදීන් අමතමින් ඇය එහිදී අවධාරණය කරනු ලැබුවේ ඊට අදාළ වගකිව යුතු පිරිස් නීතිය හමුව‍ට කැඳවා දඬුවම් කළ යුතු බවයි. එහෙත් එකී සිදුවීමේ උණුසුම මැකී යන්නටත් මත්තෙන් අද සිදුවූ නින්දිත හා ම්ලේච්ඡ ප්‍රහාරය විසින් සංකේතවත් කරනු ලබන්නේ තවදුරටත් මෙරට නිදහස් මතවාදයකට හෝ නිදහස් මාධ්‍යයකට පැවැත්මක් නොමැති බවම නොවේදැයි ජාත්‍යන්තරය විසින් විමසනු ඇත. ආණ්ඩුව විසින් කළ යුතුව ඇත්තේ රටේ ප්‍රජාතන්ත්‍රවාදය වඩාත් තහවුරු කිරීම මෙන්ම ජනතාවගේ තොරතුරු දැන ගැනීමේ අයිතිය ආරක්ෂා කිරීමයි. මෙවන් සිදුවීම්වලදී ආණ්ඩුව දෙසට ඇඟිල්ල දිගුවීම වැළැක්විය නොහැකි අතර ආණ්ඩුව‍ට එයින් ගැලවිය හැක්කේ මෙම සිදුවීම මෙන්ම මීට පෙරාතුව උතුරේද දකුණේද සිදුවූ මෙවන් සිදුවීම් පිළිබඳ නිසි ලෙස විධිමත් පරීක්ෂණයක් කොට ඊට අදාළ වගකිවයුත්තන් නීතිය ඉදිරියට පමුණුවා දඬුවම් දීමෙන් ජනතා විශ්වාසය දිනාගැනීමෙන් පමණි.", "URL": "https://sinhala.adaderana.lk/news.php?nid=33243", "Category": null, "Parent URL": null}