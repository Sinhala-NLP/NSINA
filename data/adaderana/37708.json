{"Source": "Adaderana", "Timestamp": "September 26, 2013 11:47 am", "Headline": "පිල්ලේට ශ්‍රී ලංකාව සම්බන්ධයෙන් අවබෝධයක් නෑ", "News Content": "එක්සත් ජාතීන්ගේ සංවිධානයේ මානව හිමිකම් පිළිබඳ මහ කොමසාරිස් නවනීදන් පිල්ලේ විසින් ශ්‍රී ලංකාව සම්බන්ධයෙන් සිදුකළ ප්‍රකාශය අවබෝධයකින් තොරව සිදුකරන ලද්දක් බව එක්සත් ජාතීන්ගේ ජිනීවාහි මෙරට නිත්‍ය නියෝජිත රවිනාථ ආරියසිංහ මහතා පවසයි. මානව හිමිකම් කවුන්සිලයේ 24 වන සැසිවාරය අමතමින් ඔහු මේ බව කියා සිටියි. එහිදී තවදුරටත් අදහස් දැක්වූ රවිනාථ ආරියසිංහ මහතා පැවසුවේ නවනීදන් පිල්ලෙයි මහත්මිය පසුගියදා ශ්‍රී ලංකාවේ සංචාරයක නිරත වූයේ 22 වැනි ජගත් මානව හිමිකම් කවුන්සිල සැසිවාරයේදී සම්මත වූ වාර්තාවක නිර්දේශ මත බවයි. එම සංචාරයේදී ඇය විසින් ශ්‍රී ලංකාව සම්බන්ධයෙන් නිසි අවබෝධයක් ලබාගෙන නොමැති බව රවිනාථ ආරියසිංහ මහතා පෙන්වා දුන්නේය. උගත් පාඩම් කොමිසමේ නිර්දේශ ක්‍රියාත්මක කිරීමට අදාළ ජාතික ක්‍රියාකාරී සැලැස්ම මේ වන විටත් ශ්‍රී ලංකාව තුළ සාර්ථකව ක්‍රියාත්මක වෙමින් පවතින බව රවිනාථ ආරියසිංහ මහතා එහිදී කියා සිටියේය. රට තුළ පුනරුත්ථාපනය , ප්‍රතිසංස්කරණ කටයුතු හා ප්‍රතිසන්ධාන ක්‍රියාවලිය සාර්ථකව ක්‍රියාත්මක වෙමින් පවතින බව ජගත් මානව හිමිකම් පිළිබඳ කවුන්සිලයේ 24 වැනි සැසිවාරය අමතමින් රවිනාථ ආරියසිංහ මහතා පැවසුවේය.", "URL": "https://sinhala.adaderana.lk/news.php?nid=37708", "Category": null, "Parent URL": null}