{"Source": "Adaderana", "Timestamp": "February 16, 2016 05:13 pm", "Headline": "කැලණි ‍ග‍ඟේ සැඟවුණු දැරියන්ගේ සිරුරු සොයාගැනේ", "News Content": "වැල්ලම්පිටිය, කිත්තම්පහුව ප්‍රදේශයේ දී කැලණි ග‍ඟේ දියනෑමට ගොස් දියේ ගිළී අතුරුදන්ව සිටි දැරියන් දෙදෙනාගේ මළ සිරුරු සොයාගෙන තිබේ. නාවික හමුදා කිමිදුම්කරුවන් විසින් සිදුකළ සෝදිසියේ දී එම මළ සිරුරු සොයාගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.ඊයේ පස්වරුවේ කැලණි ග‍ඟේ දියනෑමට ගිය දැරියන් තිදෙනෙකු දියේ ගිළී අනතුරට ලක්ව තිබු අතර එක් දැරියක ප්‍රදේශවාසීන් විසින් බේරාගෙන තිබුණි.අතුරුදන් වු අනෙක් දැරියන් දෙදෙනා සොයා ඊයේ දිනයේ සිට සෝදිසි මෙහෙයුම් සිදුකර තිබු අතර අද දිනයේ දැරියන් දෙදෙනාගේ මළ සිරුරු සොයා ගැනීමට හැකිව ඇති බව සඳහන්ය.මෙලෙස මියගොස් ඇත්තේ ඌරගහ, හබරුගල ප්‍රදේශයේ පදිංචිව සිටි 13 හැවිරිදි දැරියන් දෙදෙනෙකි.", "URL": "https://sinhala.adaderana.lk/news.php?nid=57269", "Category": null, "Parent URL": null}