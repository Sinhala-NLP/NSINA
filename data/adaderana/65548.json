{"Source": "Adaderana", "Timestamp": "October 30, 2016 12:33 pm", "Headline": " අර්ජුන මහේන්ද්‍රන්ට පැනලා යන්න දෙන්නේ නෑ", "News Content": "හිටපු මහ බැංකු අධිපති අර්ජුන මහේන්ද්‍රන් මහතාට එල්ල වී ඇති චෝදනා වලින් මඟහැර යාමට ඉඩ ලබා නොදෙන බව ධීවර අමාත්‍ය මහින්ද අමරවීර මහතා පවසයි.ඔහු පෙන්වා දෙන්නේ මේ වන විට විදෙස්ගතව සිටින අර්ජුන මහේන්ද්‍රන් මහතා නැවත ලංකාවට නොපැමිණියහොත් ජාත්‍යන්තර පොලීසිය මාර්ගයෙන් හෝ ඔහු අත්අඩංගුවට ගැනීමට කටයුතු කරන බවයි.වළස්මුල්ල ප්‍රදේශයේ පැවති උත්සවයකට සහභාගී වීමෙන් අනතුරුව මාධ්‍ය වේදීන් නැගූ පැනයකට පිළිතුරු ලබාදෙමින් මහින්ද අමරවීර අමාත්‍යවරයා මෙම අදහස් පළ කළේය.මේ අතර මහ බැංකුව තුළ තවදුරටත් වංචා දූෂණ සිදුවන බව නියෝජ්‍ය අමාත්‍ය අජිත්.පී.පෙරේරා මහතා බණ්ඩාරගම ප්‍රදේශයේ පැවති උත්සවයකදී සඳහන් කර තිබේ.බැදුම්කර සිද්ධිය සම්බන්ධයෙන් සිදුකළ විමර්ශනයේ දී කෝප් කමිටුවේ ඇතැම් සාමාජිකයින්ගේ ක්‍රියාකලාපය ගැටළු සහගත බව අමාත්‍ය ලක්ෂ්මන් කිරිඇල්ල මහතා සඳහන් කළේය.", "URL": "https://sinhala.adaderana.lk/news.php?nid=65548", "Category": null, "Parent URL": null}