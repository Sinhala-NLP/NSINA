{"Source": "Adaderana", "Timestamp": "August 5, 2015 01:04 pm", "Headline": "හිටපු ජනපතිට මඩගැසූ මුද්‍රණාලයක් මාට්ටු", "News Content": "හිටපු ජනාධිපති මහින්ද රාජපක්ෂ මහතාට අපහාස වන සේ මඩ පොත් පිංචක් මුද්‍රණය කරමින් පැවති මුද්‍රණාලයක් වටලා තිබේ.බොරලැස්ගමුව, දිවුල්පිටිය පාරේ අංක 21 සී දරණ ස්ථානයේ මෙම මුද්‍රණාලය පිහිටා ඇති බවත්, ආර්.එම්.ආර් මුද්‍රණකරුවන් විසින් තමාට මෙම පොත මුද්‍රණය කිරීම සඳහා ලබාදුන් බවත් මුද්‍රණකරු පොලීසියට පවසා ඇතැයි අප වාර්තාකරු කියා සිටියි.ඒ අනුව කඩවත පාර, පැපිලියාන පිහිටි ආර්.එම්.ආර් මුද්‍රණාලයද පොලීසිය විසින් වටලා ඇති අතර මුද්‍රණ යන්ත්‍ර හා උපකරණ පොලිස් බාරයට ගෙන තිබේ.මුද්‍රණය කර ප්‍රසිද්ධ කරනු ලබන තැනැත්තා ලෙස එන්.වික්‍රමරත්න නමැති අයෙකුගේ නම සඳහන් වන බවත්, ඔහුගේ ලිපිනය ලෙස අංක 400, පිටකෝට්ටේපාර-කෝට්ටේ ලෙස දැක්වෙන බවත් බස්නාහිර පළාත් සන්ධාන මන්ත්‍රී රොජර් සෙනෙවිරත්න මහතා පවසයි.ඉහත ලිපිනයේ දැක්වෙන්නේ කවුරුන් වාසය කරන ස්ථානයදැයි රටම දන්නා බවත්, රට බේරාගත් නායකයෙකුට මේ ආකාරයෙන් මඩගැසීමට තරම් පහත් තත්ත්වයකට එක්සත් ජාතික පක්ෂය වැටී ඇත්තේ පරාජයෙන් වියරු වැටීමෙන් බවත් සෙනෙවිරත්න මහතා සඳහන් කළේය.", "URL": "https://sinhala.adaderana.lk/news.php?nid=53053", "Category": null, "Parent URL": null}