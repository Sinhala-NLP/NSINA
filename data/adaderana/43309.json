{"Source": "Adaderana", "Timestamp": "May 19, 2014 05:38 pm", "Headline": "මෝඩිගේ ජයග්‍රහණයට එජාපයේ සුබපැතුම්", "News Content": "අසල්වැසි ඉන්දියාවේ මහමැතිවරණ ප්‍රතිඵලය විසින් පෙන්නුම් කරනුයේ ආඥාදායක පාලනය අභිබවමින් ප්‍රජාතන්ත්‍රවාදය කොයි මොහොතේ හෝ ජයග්‍රහණය කරන බව යයි එක්සත් ජාතික පක්ෂය පවසයි. එජාපය විසින් නිකුත් කළ නිවේදනයක මේ බව දැක්වෙයි. එකී සම්පූර්ණ නිවේදනය පහත පරිදිය. අසල්වැසි ඉන්දියාවේ අභිනවයෙන් තේරී පත් වූ නරේන්ද්‍ර මෝඩි අගමැතිවරයා ප්‍රධාන එරට රජයට එක්සත් ජාතික පක්ෂයේ හෘදයාංගම සුභපැතුම් පළමුකොට අප පිරිනමන්නෙමු. ඉන්දියාව හා එහි ජනතාව වෙනුවෙන් නව රජය ක්‍රියාත්මක කිරීමට බලාපොරොත්තු වන සියළු සැලසුම් සහ උත්සාහයන් සඳහා අපගේ සම්පූර්ණ සහාය ලබා දෙන බව ප්‍රකාශ කරමින් ඒ සියළු කටයුතු සර්ව ප්‍රකාරයෙන්ම සාර්ථක වේවා යනුවෙන් ඔවුනට සුභාශිංසන පළ කිරීමට ද අප මෙය අවස්ථාවක් කර ගන්නෙමු. මෙම සමස්ත මැතිවරණ ක්‍රියාවලිය තුළ දී ඉන්දියානු ජනතාව පැහැදිලි නිශ්චිත අරමුණක් සහිතව ක්‍රියාත්මක වූ බව පැහැදිලිය. ඉන්දියානු ජනතාව වෙනසක් ඉල්ලා සිටි අතර, ඒ වෙනුවෙන් ලෝකයේ විශාලතම ප්‍රජාතන්ත්‍රවාදී රාජ්‍ය ඉදිරියට රැගෙන යාමේ වගකීම නව රජයට, නව අග්‍රාමාත්‍යවරයාට දැන් පැවරී තිබේ. ඉන්දියාවේ සිදු වූ මෙම ඓතිහාසික බල පෙරළිය දෙස හුදු අවධානය යොමු කිරීමෙන් පමණක් නතර නොවී එය ප්‍රජාතන්ත්‍රවාදයේ ජයග්‍රහණය සඳහා ජනතාව තව තවත් දිරිමත් කිරිමට අප මෙම සිදුවීම පරිවර්තනය කර ගත යුතුය. ප්‍රජාතන්ත්‍රවාදය සැබැවින්ම ක්‍රියාත්මක වන්නේ කෙසේද යන මාහැඟි ආදර්ශය ඉන්දියානු මැතිවරණය, කලාපයේ අප සියළු දෙනාටම ලබා දී ඇත. ස්වාධින මැතිවරණ කොමිසම, පොලිස් සේවාව, අධිකරණය, මාධ්‍ය, යන මේ සියලු ප්‍රජාතන්ත්‍රීය යාන්ත්‍රණ ඉන්දීය මැතිවරණයේ දී ප්‍රජාතන්ත්‍රවාදයේ බලය පෙන්වීම සඳහා ප්‍රබල හේතුවක් වු බව සුපැහැදිලිය. සමස්තයක් ලෙස ඉන්දීය මැතිවරණ ප්‍රතිඵලය පාඩම් ගණනාවක් නිර්මාණය කළේය. පරාජිතයන් විෂයෙහි ජයග්‍රාහකයන්ගේ නිහතමානීත්වය හා විශේෂයෙන්ම රාජ්‍ය සම්පත් අයථා ලෙස පරිහරණය කරන හා නිදහස් මාධ්‍යයට බාධා පමුණුවන ප්‍රජාතන්ත්‍රවාදය සහ නියෝජන සිද්ධාන්තය ක්‍රමානුකූලව බිඳ වට්ටවමින් තමන්ගේ රටවල ප්‍රජාතන්ත්‍රීය ආයතන යටපත් කරන පාලකයන්ට හා ආණ්ඩුවලට බරපතළ සංඥාවක් මේ මැතිවරණ ප්‍රතිඵල ලබා දී තිබේ. ප්‍රජාතන්ත්‍රීය ජාතින්, මේ මොහොතේ මුහුණ දී සිටින බරපතළම ඛේදවාචකය වනුයේ දීර්ඝ කාලයක් තිස්සේ රැකගෙන ආ ජනතාවගේ ස්වෛරීභාවය හා සර්වජන ඡන්ද අයිතිය වෙනුවෙන් වූ දීර්ඝ කාලීන සම්ප්‍රදායන් නායයාමට ලක්ව පැවතීමය. එසේම ඉන්දියානු ඡන්ද ප්‍රතිඵලය තමන්ට අභිමත නායකයන්ව තෝරා ගැනීමට ඇති කැමැත්ත පෙන්වු හුදු ප්‍රකාශනයක් පමණක් නොවේ. ඒ හරහා තවත් එක් පැහැදිලි සංඥාවක් අප කලාපයට හා ලෝකයට ලබා දී ඇත. ඒ, මානව සංහතිය සතුව ඇති හොදම පාලන ක්‍රමය ප්‍රජාතන්ත්‍රවාදය බවය. සමාජමය, වාර්ගිකමය හා ආගමික විවිධත්වය බහුල ස්ථානයක දී වුව ද ප්‍රජාතන්ත්‍රවාදයට සාර්ථකව ක්‍රියාත්මක විය හැකි බව මෙම ප්‍රතිඵලය යළිදු වතාවක් පෙන්වා දි ඇත. ශක්තිමත් ජාතියක් හා සංවර්ධනයක් සඳහා අධිකාරිවාදී පාලනයක් සුදුසු බවට වන මතවාදය මෙම ප්‍රතිඵලය මගින් පැහැදිලිවම බොරු කර තිබේ. වත්මන් රජය ධෛර්යය සපයමින් සිටින ජාතිකවාදී ප්‍රවණතාවන් තුළ අප දෙරට අතර අන්‍යා්න්‍ය විශ්වාසය පළුදු වී තිබුණ ද මිනිසුන් ලෙස තව දුරටත් අපගේ ශිෂ්ඨාචාරය ඉතිහාසය හා පොදු සමානත්වය අපට උරුම කර දී ඇති සම්බන්ධතා මත අප දෙරට තව දුරටත් ඉදිරියට ගමන් කිරිම වැදගත්ය. ශ්‍රී ලාංකිකයන් ලෙස අප ඉන්දියාව දකිනුයේ එය බුදුන් උපන් රට ලෙසය. එසේම අනික් අතට අශෝක අධිරාජයා , අනුබුදු මිහිදු නාහිමි හා මහත්මා ගාන්ධිතුමාගේ උපන් රට ලෙස අප ඔබ රටට සැමදා ගරු කරන්නෙමු. අප රටේ ශිෂ්ඨාචාරය ගොඩ නැංවීමට හා අප ජනතාවගේ ජීවන පැවතුම් කෙරෙහි ශත වර්ෂ ගණනාවක් තිස්සේ ඔවුන්ගෙන් හිමි වූ බලපෑම අති මහත්ය. අනිවාර්යයෙන්ම මෙම මැතිවරණයෙන් මතු වූ පාඩම් අදාළ වනුයේ හුදෙක් ඉන්දියාවට පමණක් නොවේ. එහි බලපෑම පෝක් සමුද්‍ර සන්ධියෙන් පිටත ඇති රටවලට ද අදාළය. විශේෂයෙන්ම එම පාඩම් ශ්‍රී ලංකාව වර්තමානයේ මුහුණ දී සිටින තත්ත්වය සමග අදාළ කර ගැනිමේ වැදගත්කමක් පවතී. සර්වජන ඡන්ද බලයට, යෝධ හා ශක්තිමත් දේශපාලනඥයන්ව අභිබවා යා හැකිවා සේ ම, වර්ගවාදය අභිබවා බහුත්ව වාදයට ජයලැබිය හැකි බව මෙම මැතිවරණ ප්‍රතිඵල පෙන්වා තිබේ. ඒ සියල්ල අභිබවමින් මෙම මැතිවරණ ප්‍රතිඵල පෙන්නුම් කර ඇති වැදගත්ම කාරණය වනුයේ ආඥාදායකත්වය අභිබවමින් ප්‍රජාතන්ත්‍රවාදය කුමන හෝ මොහොතක ස්ථිරවම ජය ගන්නා බවය.", "URL": "https://sinhala.adaderana.lk/news.php?nid=43309", "Category": null, "Parent URL": null}