{"Source": "Adaderana", "Timestamp": "August 17, 2016 09:49 am", "Headline": "  රාත්‍රී තැපැල් දුම්රියේ ගැටී වන අලි 4ක් මරුට", "News Content": "උතුරු දුම්රිය මාර්ගයේ මඩු සහ සෙට්ටිකුලම අතර ප්‍රදේශයේදී දුම්රියක ගැටීමෙන් වන අලි සිව් දෙනෙකු මියගොස් තිබේ.තලෙයිමන්නාරම සිට කොළඹ කොටුව බලා ධාවනය වූ රාත්‍රී තැපැල් දුම්රියේ ගැටීමෙන් මෙම වන අලින් මියගොස් ඇති බව දුම්රිය පාලක මැදිරිය සඳහන් කළේය. මියගිය වන අලි සිව් දෙනා අතර අලි පැටවෙකුද වන බව සඳහන්ය.සිද්ධිය පිළිබඳව පරායනන්කුලම් පොලීසිය සහ වනජීවී දෙපාර්තමේන්තුව දැනුවත් කිරීමට දුම්රිය දෙපාර්තමේන්තු නිලධාරීන් පියවර ගෙන තිබේ.අනතුර හේතුවෙන් රාත්‍රී තැපැල් දුම්රිය පැය භාගයක පමණ කාලයක් ප්‍රමාද වූ බව දුම්රිය පාලක මැදිරිය පැවසුවේය.මෙම සිද්ධිය පිළිබඳව අද දෙරණ වනජීවි අමාත්‍ය ගාමිණී ජයවික්‍රම පෙරේරා මහතාගෙන් විමසීමක් කළ අතර එහිදී ඔහු පැවසුවේ අදාළ දුම්රියේ වන ජීවි නිලධාරීන් ගමන් කළ යුතු වුවද සිද්ධිය වන අවස්ථාවේ නිලධාරීන් එම දුම්රියේ නොසිටි බවට තමන් වෙත තොරතුරු ලැබී ඇති බවයි.ඒ අනුව ඒ සම්බන්ධයෙන් පරීක්ෂණයක් සිදුකරන බව අමාත්‍යවරයා සඳහන් කළේය.කෙසේවෙතත් වන අලින් දුම්රියේ ගැටීම වැළැක්වීම සඳහා ගත යුතු ක්‍රියාමාර්ග පිළිබඳව දුම්රිය දෙපාර්තමේන්තුව සමග සාකච්ඡා කරමින් සිටින බව ගාමිණී ජයවික්‍රම පෙරේරා මහතා පැවසුවේය.", "URL": "https://sinhala.adaderana.lk/news.php?nid=63135", "Category": null, "Parent URL": null}