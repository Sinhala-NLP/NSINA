{"Source": "Adaderana", "Timestamp": "August 27, 2019 03:48 pm", "Headline": "යක්කලමුල්ලේ විරෝධතා-වෙළඳසැල් වැසෙයි", "News Content": "ගාල්ල, යක්කලමුල්ල ප්‍රදේශයේ ව්‍යාපාරිකයන් පිරිසක් අද(27) යක්කලමුල්ල නගරයේදී විරෝධතාවක නිරත විය. ඒ තම වෙළෙඳසැල්වලින් අය කරන බදු මුදල අසාධාරණ ලෙස ඉහළ නැංවීමට විරෝධය පළ කරමින්. ගාල්ල, යක්කලමුල්ල නගරයේ වෙළෙඳසැල්වලින් අය කරන බදු මුදල එකවර 300%කින් ඉහළ නැංවීමට විරෝධය පළ කරමින් වෙළෙඳුන් මෙලෙස විරෝධතාවයේ නිරත විය. අද පෙරවරු 10ට පමණ වෙළෙඳුන් පාගමනින් යක්කලමුල්ල බස් නැවතුම්පොල ඉදිරිපිටට පැමිණි අතර විරෝධතාවයට සහාය දක්වමින් නගරයේ වෙළෙඳසැල්ද වසා දැමුවේය. කෙසේවෙතත් මේ සම්බන්ධයෙන් යක්කලමුල්ල ප්‍රාදේශීය සභාවේ සභාපතිවරයාගෙන් අප කළ විමසීමකදී ඔහු කියා සිටියේ, ගිවිසුම අනුව වසර 5න් 5ට මෙම ගාස්තු සංශෝධනය විය යුතු බවයි. ගිය වසරේ ඔක්තෝම්බර් මාසයේ වැඩි කිරීමක් කළ අතර, ඉන් අනතුරුව කමිටුව කැඳවා ඔවුන්ට මේ ගැන තක්සේරු මිල ගණන් අනුව ගෙවීම් කළ යුතු බව දැනුවත් කළ බවද ඔහු පැවසීය. එතන දී වෙළද සංගමය විසින් සන්දේශයක් ඉදිරිපත් කරමින් අභියාචනයක් වෙළඳුන්ගේ පැත්තෙන් ඉදිරිපත් කරමින් තක්සේරු දෙපාර්තමේන්තුවට මේ ගැන තමා පැහැදිලි කිරීමක් කළ බවද සභාපතිවරයා කියා සිටියේය. එම කරුණු සියල්ල තක්සේරු දෙපාර්තමේන්තුව විසින් ප්‍රතික්ෂේප කර එවු බවද ඔහු පැවසීය.", "URL": "https://sinhala.adaderana.lk/news.php?nid=117615", "Category": null, "Parent URL": null}