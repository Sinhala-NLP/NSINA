{"Source": "Adaderana", "Timestamp": "April 29, 2016 08:55 am", "Headline": "IMF - බිලියන 1.5 ණය ජූනියේදී ලැබෙන හැඩ!", "News Content": "අමෙරිකානු ඩොලර් බිලියන 1.5ක ණය මුදලක් ලබා ගැනීම සඳහා ශ්‍රී ලංකාව ජාත්‍යන්තර මූල්‍ය අරමුදල සමග එකඟතාවකට පැමිණ තිබේ.මෙරට විදේශ සංචිත ඉහළ නැංවීම සඳහා අදාළ ණය මුදල ඉල්ලුම් කර ඇති අතර ඒ පිළිබඳ ජාත්‍යන්තර මූල්‍ය අරමුදලේ විධායක කමිටු අනුමැතිය ලබන ජුනි මාසය වන විට හිමිවනු ඇති බව වාර්තා වෙයි.මේ සම්බන්ධයෙන් කළ විමසීමකදී මුදල් අමාත්‍ය රවී කරුණායක මහතා ප්‍රකාශ කළේ අදාළ ණය මුදල ලබා ගැනීම සඳහා අවශ්‍ය සියලු කරුණු සම්පූර්ණ කර ඇති අතර ණය ලබා ගන්නා කාලය සහ ලබා ගන්නා ආකාරය පිළිබඳ එකඟතාවට පැමිණීමට නියමිත බවයි.ඉදිරි දින කිහිපය තුළ සුභදායි තොරතුරක් දැනුම්දීය හැකි බව අමාත්‍යවරයා ප්‍රකාශ කළේය.ශ්‍රී ලංකාව මීට පෙර ජාත්‍යන්තර මූල්‍ය අරමුදලින් 2009 වසරේදී අදියර 03ක් යටතේ ණය මුදලක් ලබා ගෙන තිබුණි.", "URL": "https://sinhala.adaderana.lk/news.php?nid=59617", "Category": null, "Parent URL": null}