{"Source": "Adaderana", "Timestamp": "April 29, 2016 12:09 pm", "Headline": "දඹුල්ල පොලීසියේ 4ක් ගෙදර!", "News Content": "දඹුල්ල පොලිස් ස්ථානයට අනුයුක්තව සේවය කරන පොලිස් නිලධාරින් සිව් දෙනෙකු වැඩ තහනමට ලක් කර තිබේ.උප පොලිස් පරික්ෂකවරයෙකු, පොලිස් සැරයන්වරුන් දෙදෙනෙක් සහ පොලිස් කොස්තාපල්වරයෙකු මෙලෙස වැඩ තහනමට ලක් කර ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.දඹුල්ල ප්‍රදේශයේ අවන්හලකදී පසුගිය 27 වනදා ඇති වූ කලහාකාරි සිද්ධියක් සම්බන්ධයෙන් අදාල නිලධාරින් සිව් දෙනාට එරෙහිව ලැබුණු පැමිණිල්ලකට අනුව මෙම පියවර ගෙන ඇත.සිවිල් ඇඳුමින් අදාළ අවන්හලට ගොස් ඇති මෙම නිලධාරින් සිව්දෙනා මත්පැන් ලබා ගැනීමට යාමේදී අවන්හලේ සේවකයින් සමග බහින් බස්වීමක් සිදුව ඇති බව සඳහන්ය.එහිදී එක් පොලිස් නිලධාරියෙකු ගිනි අවියක් පෙන්වා එහි සිටි පුද්ගලයෙකුට තර්ජනය කර ඇති බවට ද පොලිසියට තොරතුරු ලැබී ඇත.ඒ අනුව මේ සම්බන්ධයෙන් විමර්ශන සිදු කිරීම සඳහා සිද්ධියට අදාළ පොලිස් නිලධාරින් සිව් දෙනාගේ සේවය අත්හිටුවිමට පියවර ගෙන ඇත.", "URL": "https://sinhala.adaderana.lk/news.php?nid=59624", "Category": null, "Parent URL": null}