{"Source": "Adaderana", "Timestamp": "December 12, 2017 02:30 pm", "Headline": "දුම්රිය ඉල්ලීම් ගැන බලන්න කමිටුවක් ", "News Content": "දුම්රිය ගැටළුව පිළිබඳව සොයාබලා ඊට විසඳුම් ඉදිරිපත් කිරීමට ජනාධිපති මෛත්‍රීපාල සිරිසේන මහතා විසින් සිව් පුද්ගල කමිටුවක් පත්කර තිබේ. ආචාර්ය සරත් අමුණුගම අමාත්‍යවරයාගේ සභාපතීත්වයෙන් යුත් මෙම කමිටුව සඳහා රාජිත සේනාරත්න, රංජිත් මද්දුමබණ්ඩාර, අකිල විරාජ් කාරියවසම් යන අමාත්‍යවරුන් ඇතුළත් වෙයි. මේ අතර දුම්රිය සේවාව අත්‍යවශ්‍ය සේවාවක් බවට පත්කර ඇති බැවින් යළි රාජකාරියට වාර්තා කිරීම සඳහා තවදුරටත් අවස්ථාව පවතින බව ප්‍රවාහන අමාත්‍යවරයා අද යළි අවධාරණය කළේය. මේ අතර අද දිනය තුළ සේවාවට නොපැමිණෙන දුම්රිය සේවකයින් සේවය අතහැර ගියා සේ සැලකීමට දුම්රිය සාමාන්‍යාධිකාරීවරයා තීරණය කර ඇති බව අතිරේක දුම්රිය සාමාන්‍යාධිකාරී විජය සමරසිංහ මහතා සඳහන් කළේය. කෙසේවෙතත් දුම්රිය රියදුරන්ගේ සංගමයේ ලේකම් ඉන්දික දොඩංගොඩ මහතා සඳහන් කළේ අමාත්‍ය අනු කාරක කමිටුව මඟින් වර්ජනය සඳහා ලබාදෙන විසඳුම් පිලිබඳව දැඩි අවදානයකින් පසුවන බවයි. කෙසේවෙතත් ප්‍රවාහන අමාත්‍යංශ ලේකම් ජී.එස්. විතානගේ මහතා සඳහන් කළේ දුම්රිය වර්ජනය සම්බන්ධයෙන් හෙට උදෑසන සාකච්ඡාවක් පැවැත්වෙන අතර ඊට සහභාගී වන ලෙස වෘත්තිය සමිතිවලට දැනුම් දී ඇති බවයි මේ අතර අද පැවති මාධ්‍ය හමු කිහිපයකදී දුම්රිය වර්ජනය පිළිබඳ අදහස් පල වුණි. ජනතා විමුක්ති පෙරමුණු මාධ්‍ය හමුවට එක්වූ එහි නායක පාර්ලිමේන්තු මන්ත්‍රී අනුර කුමාර දිසානායක මහතා සඳහන් කළේ දුම්රිය වර්ජනයේ වගකීම ආණ්ඩුව බාරගත යුතු බවයි. දුම්රිය වර්ජනය පිළිබඳ ඒකාබද්ධ විපක්ෂයේ මාධ්‍ය හමුවට එක්වූ පාර්ලිමේන්තු මන්ත්‍රී ගාමිණී ලොකුගේ මහතා මෙලෙස අදහස් පළ කළේය. ඒ සම්බන්ධ නිවේදනය වෘත්තීය සමිති වර්ජනය විසදීම සඳහා විශේෂ කැබිනට් අනුකාරක සභාවක් පත් කෙරේ. දුම්රිය නියාමකවරු, පාලකවරු, ස්ථානාධිපතිවරු සහ දුම්රිය අධීක්ෂණ කළමණාකරුවන් විසින් ආරම්භ කර ඇති වැඩ වර්ජනයට පාදක වූ වැටුප් විශමතා ගැටළුව විසඳීම සඳහා ජනාධිපති මෛත්‍රීපාල මැතිතුමා විසින් අද දින කැබිනට් අනුකාරක සභාවත් පත් කර ඇත. අද පෙරවරුවේ පැවති කැබිනට් මණ්ඩල රැස්වීමට ප්‍රවාහන හා සිවිල් ගුවන් සෙවා අමාත්‍ය නිමල් සිරිපාල ද සිල්වා මහතා විසින් වර්ජනය පිළිබඳවත් දැනට මහජනතාවට මේ නිසා මුහුණ දීමට ඇති තත්ත්වය පිළිබඳවත් කරුණු ඉදිරිපත් කිරීමෙන් අනතුරුව මෙම කැබිනට් අනුකාරක සභාව පත් කර ඇත. අමාත්‍ය සරත් අමුණුගම මහතාගේ සභාපතිත්වයෙන් යුතු මෙම අනුකාරක සභාවේ අනිකුත් සාමාජිකයන් වනුයේ රාජිත සේනාරත්න, රංජිත් මද්දුම බණ්ඩාර සහ අකිල විරාජ් කාරියවසම් යන අමාත්‍යවරුන්ය. ඒ අනුව ඉදිරි දින කිහිපය තුළ මෙම ගැටළුව පිළිබඳව කරුණු සමාලෝචනය කර විසඳුම් ලබාදීමට මෙම කමිටුව කටයුතු කරන බව අමාත්‍ය නිමල් සිරිපාල ද සිල්වා මහතා අවධාරණය කරයි. කැබිනට් අනුකාරක සභාව සමඟ මෙම ගැටළුව විසඳීම සඳහා පත්කළ ප්‍රවාහන අමාත්‍යාංශයේ ලේකම්, ජාතික වැටුප් හා සේවක සංඛ්‍යාත කොම්සමේ සභාපති, ආයතන අධ්‍යක්ෂ ජනරාල්, දුම්රිය සාමාන්‍යාධිකාරී, කළමණාකරන දෙපාර්තමේන්තු අධ්‍යක්ෂක ජනරාල්, අග්‍රාමාත්‍ය මහජන සම්බන්ධතා නිලධාරී කේ. දඩල්ලගේ මහතා යන නිලධාරීවරුන්ගෙන් සැදුම්ලත් කොමිසම් සභාව ඒකාබද්ධව මෙම ගැටළුව විසඳීමට ඉදිරියේදී කටයුතු කරනු ඇත. ඒ අනුව වර්ජනයට එක්ව ඇති සියලුම වෘත්තීය සමිති තම ගැටළුව පිළිබඳව මෙම කමිටුව ඉදිරියේදී කරුණු ඉදිරිපත් කර විසදා ගනු ඇතැයි අමාත්‍යවරයා බලාපොරොත්තු වේ. ඒ අනුව වෘත්තීය සමිති වෙත දන්වා සිටින්නේ ප්‍රවාහන අමාත්‍යවරයා ලෙස තමන් මෙම ගැටළුව විසදා ගැනීම සඳහා පූර්ණ වශයෙන් දායකත්ව සහ සහාය ලබාදුන් බවයි. ඒ නිසා සියලුම වෘත්තීය සමිති වර්ජන ක්‍රියාමාර්ග අතහැර සාකච්ඡා මට්ටමින් මෙම ප්‍රශ්නය විසදා ගැනීමට කටයුතු කරන ලෙස ඉල්ලා සිටී. විරාජ් අබේසිංහ ප්‍රවාහන හා සිවිල් ගුවන් සේවා අමාත්‍යතුමාගේ - මාධ්‍ය ලේකම්", "URL": "https://sinhala.adaderana.lk/news.php?nid=81403", "Category": null, "Parent URL": null}