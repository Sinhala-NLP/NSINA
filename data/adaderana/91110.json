{"Source": "Adaderana", "Timestamp": "June 19, 2018 11:13 am", "Headline": "ඥානසාර හිමිගේ ඇප අයදුම්පත සලකා බැලීම කල් යයි", "News Content": "මාස 06 ක සිරදඬුවම් නියම වී සිටින බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන්ගේ ඇප අයදුම්පත සලකා බැලීම එළඹෙන 22 වනදා දක්වා කල්තබා තිබේ. අදාළ ඇප අයදුම්පත හෝමාගම මහේස්ත්‍රාත් අධිකරණය හමුවේ අද(19) කැඳවා තිබූ නමුත් නීතිපති දෙපාර්තමේන්තුවේ නිලධාරීයෙකු නොපැමිණීම හේතුවෙන් ඇප අයදුම්පත මෙලෙස කල්තබා තිබුණි. මාධ්‍යවේදී ප්‍රගීත් එක්නැලිගොඩ මහතා අතුරුදන්වීමේ සිද්ධිය සම්බන්ධයෙන් හෝමාගම මහේස්ත්‍රාත් අධිකරණයේ ගොනු කර ඇති නඩුවේදී පූජ්‍ය ගලගොඩඅත්තේ ඥානසාර හිමියන් විසින් එක්නැලිගොඩ මහතාගේ බිරිඳ වන සන්ධ්‍යා එක්නැලිගොඩ මහත්මියට අධිකරණ සංකීර්ණය තුළදී තර්ජනය කිරීමේ චෝදනාව මත උන්වහන්සේට මාස 06 ක සිරදඬුවම් නියම කෙරුණේ ඉකුත් 14 වනදායී. එහිදී සන්ධ්‍යා එක්නැලිගොඩ මහත්මියට බැන තර්ජනය කිරීම හා සාපරාධි බිය ගැන්වීම යන චෝදනා දෙකටම අදාළව වෙන් වෙන්ව මාස හය බැගින් පැනවූ බරපතළ වැඩ සහිත වසරක සිරදඬුවම මාස 06 කින් ගෙවී යන ලෙස නියම කෙරුණා. එමෙන්ම චෝදනා දෙකට අදාළව රුපියල් 3000 ක දඩ මුදලක් නියම කළ මහේස්ත්‍රාත්වරයා සන්ධ්‍යා එක්නැලිගොඩ මහත්මියට රුපියල් 50,000 ක වන්දි මුදලක් ගෙවන ලෙසට ද නියෝග කළේය. උන්වහන්සේ ඇප මත මුදා ගැනීම සඳහා බොදුබල සේනා සංවිධානය ඉදිරිපත් කළ අභියාචනය අද හෝමාගම මහේස්ත්‍රාත්වරයා ඉදිරියේ කැඳවනු ලැබීය. නමුත් නීතිපති දෙපාර්තමේන්තුවේ නිලධාරියෙකු නොපැමිණීම හේතුවෙන් එම ඇප අයදුම්පත සලකා බැලීම එළඹෙන 22 වනදා දක්වා කල්තබන බව හෝමාගම මහේස්ත්‍රාත්වරයා ප්‍රකාශ කළේය.", "URL": "https://sinhala.adaderana.lk/news.php?nid=91110", "Category": null, "Parent URL": null}