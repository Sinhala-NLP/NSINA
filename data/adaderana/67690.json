{"Source": "Adaderana", "Timestamp": "January 4, 2017 12:27 pm", "Headline": "  අයහපත් කාලගුණය නිසා මියගිය ධීවරයින්ට වන්දි ලබා දෙයි", "News Content": "ධීවර කටයුතු සඳහා ගොස් සිටියදී අයහපත් කාලගුණ තත්ත්වය හේතුවෙන් අනතුරට ලක්ව දිවි අහිමි වූ ධීවරයින් දෙදෙනෙකු වෙනුවෙන් ඔවුන්ගේ පවුල් වෙත ධීවර අමාත්‍යාංශය වන්දි ලබාදී තිබේ.පුත්තලම කල්පිටිය ප්‍රදේශයේ ධීවරයින් දෙදෙනෙකු වෙනුවෙන් ඔවුන්ගේ පවුල් වෙත රුපියල් මිලියනය බැගින් වන්දි මුදල් පිරිනැමීම ධීවර අමාත්‍ය මහින්ද අමරවීර මහතා විසින් සිදුකළ බව ධීවර අමාත්‍යාංශය සඳහන් කළේය.ධීවර කටයුතු සඳහා මුහුදු ගොස් සිටි අදාළ ධීවරයින් දෙදෙනා පසුගිය වසරේ අප්‍රේල් මාසයේ දී මෙරටට බලපෑ අයහපත් කාලගුණික තත්ත්වය හේතුවෙන් අනතුරට ලක්වීමෙන් මියගොස් තිබුණි.රටේ ආර්ථිකය නංවාලීම සඳහා ධීවර ප්‍රජාව විශාල දායකත්වයක් ලබාදෙන බව වන්දි ප්‍රදානය කිරීමේ අවස්ථාවට එක්වූ ධීවර අමාත්‍ය මහින්ද අමරවීර මහතා කියා සිටියේය.එවැනි පිරිසකට හිරිහැරයක් වූ විට ඔවුන්ට පිහිටවීම රජයේ යුතුකම හා වගකීම බව ද අමාත්‍යවරයා අවධාරණය කර සිටියේය.", "URL": "https://sinhala.adaderana.lk/news.php?nid=67690", "Category": null, "Parent URL": null}