{"Source": "Adaderana", "Timestamp": "October 22, 2018 08:18 pm", "Headline": "මසට ගිය ඩොල්ෆින්", "News Content": "ඩොල්ෆින් මත්ස්‍යයෙකු මුහුද මැදදී අල්ලා ගෙන බෝට්ටුවක් තුළදී එම සතා ඝාතනය කර අලෙවි කිරීම සඳහා හලාවත මාළු අලෙවි සැළට රැගෙන පැමිණි ධීවරයෙකුව හලාවත පොලීසියේ පාරිසරික හා ප්‍රජා පොලිස් ඒකකය විසින් අත්අඩංගුවට ගෙන ඇත. අද(22) දහවල් මෙම වැටලීම සිදු කර ඇත. සැකකරු හලාවත - රත්න උයන පදිංචිකරුවෙක් වන බව අනාවරණය වී තිබේ. සැකකරු විසින් ඝාතනය කරන ලද බව කියන කිලෝ ග්‍රෑම් 24 යි ග්‍රෑම් 600 ක් බරැති ඩොල්ෆින් මත්ස්‍යාගේ කොටස්ද,මෙම සත්වයා ඝාතනය කිරීම සඳහා යොදා ගත් බෝට්ටුවක් සහ බෝට්ටු ඇන්ජිමක්ද පොලිස් බාරයට ගෙන ඇත. හලාවත ප්‍රදේශයේ ඇතැම් ධීවරයින් විසින් තම දැල්වලට පැටලෙන ඩොල්ෆින් මසුන් ඝාතනය කර හලාවත මාළු වෙළද පලට හෝ ඒ ආසන්න ස්ථානයකට ගෙනවිත් කිලෝ ග්‍රෑම් 01 ක් රුපියල් 250 ක් වැනි මුදලකට අලවි කර ඇති බවක් විමර්ශනවලදී හෙලිවී ඇත. අත්අඩංගුවට ගෙන ඇති සැකකරු හලාවත දිසා අධිකරණයට ඉදිරිපත් කිරීමට නියමිතය. හලාවත පොලීසියේ මූලස්ථාන පොලිස් පරීක්ෂක ප්‍රියන්ත බණ්ඩාර කස්තුරිආරච්චි මහතාගේ උපදෙස් මත පාරිසරික හා ප්‍රජා පොලිස් ඒකකයේ ස්ථානාධිපති උප පොලිස් පරීක්ෂක පතිරණ,පොලිස් කොස්තාපල්වරුන් වන 58289 ප්‍රියංකර,76921 වීරසිංහ,67021 දිසානායක,සහ 79715 වීරසේකර යන නිලධාරීන් විසින් මෙම වැටලීම සිදු කර ඇත.", "URL": "https://sinhala.adaderana.lk/news.php?nid=98069", "Category": null, "Parent URL": null}