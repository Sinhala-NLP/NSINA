{"Source": "Adaderana", "Timestamp": "February 25, 2016 04:07 pm", "Headline": " ඇඳ ගලවන්න දවස් දෙකයි  - හයි කරන්න දවස් දෙකයි - පාඩුව අපටයි", "News Content": "මහින්ද රාජපක්ෂ හිටපු ජනාධිපතිවරයා සුපිරි ගුවන් යානයක ඇඳක් ඇතුළු නවීන ආම්පන්න සවි කිරීමට ගිය බවත්, එම ඇඳ සවි කිරීමට ඩොලර් මිලියන 4ක මුදලක් වැය වන බවත්, සමාජ සවිබල ගැන්වීමේ හා සුබසාධන නියෝජ්‍ය අමාත්‍ය රන්ජන් රාමනායක මහතා කියයි. එසේම ඇඳ ඇතුළු ආම්පන්න සවිකිරීමට අදාළ යානය ගුවන් තොටුපළක නැවතු පසු දින 2ක්ද එය ගැලවීමට තවත් දින 2ක්ද යන බවත්, වත්මන් ජනපති මෛත්‍රිපාල සිරිසේන මහතා මෙම සැපපහසුකම් ප්‍රතික්ෂේප කළ බවත්, ඔහු පවසයි.බැරැක් ඔබාමා, බෘනායි හි සුල්තාන්වරයා මෙම පහසුකම් භාවිතා කරන බවද නියෝජ්‍ය ඇමතිවරයා පෙන්වාදෙයි.එසේම මහින්ද රාජපක්ෂ මහතා එයාර් බස් 8ක් ඇණවුම් කර ඇති බවත්, ඇති කර ගත් එකඟතා වලට අනූව මසකට රුපියල් මිලියන 1හමාරක පාඩුවක් දැරීමට රජයට සිදුව ඇති බවත්, හෙතෙම පැවසීය.කෝප් කමිටුවේදී පසුගියදා ශ්‍රීලංකන් එයාර් ගුවන් සේවය විෂය සලකා බැලූ අවස්ථාවේදී මෙම තොරතුරු අනාවරණය වූ බව නියෝජ්‍ය ඇමතිවරයා අද (25) පැවැති මාධ්‍ය හමුවකදී කියා සිටියේය.වංචා දූෂණ සිදුකළ පුද්ගලයින් සම්බන්ධ විමර්ශනයට කථානායකවරයා විසින් තමන් කෝප් කමිටුවට පත් කර ඇති බවත්, කෝප් කමිටුවට එෆ්.සී.අයි.ඩියට වඩා බලයක් ඇති බවත්, නියෝජ්‍ය ඇමතිවරයා එහිදී ප්‍රකාශ කළේය.එසේම මහින්ද රාජපක්ෂ මහතාගේ මස්සිනා වන නිශාන්ත වික්‍රමසිංහ මහතාගෙන් ශ්‍රීලංකන් එයාර් ලයින් සමාගමේ සිදුව ඇති අක්‍රමිකතා ගැන සොයන්න ප්‍රශ්න කරද්දී ඔහුගේ බිරිඳ තම සැමියා අතුරුදන්ව ඇති බව කියා සිටි බවද රංජන් රාමනායක මහතා කියා සිටියේය.නිශාන්ත වික්‍රමසිංහ මහතා සභාපතිව සිටි අවස්ථාවේ ඔහුගේ අනියම් පෙම්වතිය සිංගප්පූරුවේ සිට කොළඹට ගෙන්වා ගැනීමට ක්වාලාලාම්පූර් සිට කොළඹට පැමිණීමට තිබූ ගුවන් යානය සිංගප්පූරුවට යැවූ බවද ඒ සඳහා ද විශාල වියදමක් වැය වී ඇති බවද හෙතෙම පැවසීය.එසේම ශිවකුමාර් නැමැත්තෙකු ශ්‍රීලංකන් සමාගමේ වෙළඳදැන්වීම් උපදේශකවරයෙකු ලෙස තබා ගනිමින් ඔහුට මසකට රුපියල් ලක්ෂ 30ක වැටුපක් ගෙවා ඇතැයිද රංජන් රාමානායක මහතා කීවේය.තමන්ට හිරගෙවල් ගාණේ, වංචා විමර්ශන කොමිෂන් ගාණේ යාමට සිදුව ඇත්තේ රට වෙනුවෙන් සේවය කර බවත්, හිටපු ජනාධිපතිවරයා පුවත්පතකට ප්‍රකාශ කර ඇති බවත්, රටට කළ සේවය මෙම ක්‍රියාවන්ගෙන් පැහැදිලි වන බවත්, ඒ මහතා එහිදී පැවසීය.තවද ලංකාපුත්‍ර බැංකුව ගැන අදහස් දක්වමින් ඔහු පැවසුවේ කුමාර් දේවපුර නැමැත්තා කිසිදු දේපළක් උගසට නොතබා ඉන් රුපියල් මිලියන 500ක ණයක් ගෙන ඇති බවයි.එසේම ඩීවී උපුල් නැමැත්තා ගැනද තමන් මීට පෙර ප්‍රකාශ කර ඇති බවත්, සාලින්ද දිසානායක නැමැත්තා මිලියන 36ක්ද ගෙන ඇති බවත්, සාලින්ද දිසානායක තමන් එල්ල කළ චෝදනාව පිළිගෙන ඇති බවත්, ඔහු පැවසීය.එසේම කලාකරුවෙකු එම බැංකුවෙන් රුපියල් මිලියන 50ක් ගැනීම ගැන එෆ්.සී.අයි.ඩීය වෙනම පරීක්ෂණයක් කරන බවද, තමන් එල්ල කරන චෝදනාවලට මේ දක්වා එන්තර වාසි 28ක් එවා ඇති බවද, එහෙත් තමාට එරෙහිව නඩු දමා ඇත්තේ වත්මන් ආණ්ඩුවේ නියෝජ්‍ය ඇමති තනතුරක් දරන නිමල් ලංසා පමණක් බවද, එම නඩුවට තමන් හෙට සහභාගි වන බවද, හෙතෙම කීවේය.චෝදනාවලට අදාළ පරීක්ෂණ කරද්දී හොර පොල් විපක්ෂය පළිගන්නවා යැයි කියමින් සිටින බවද ඔහු පෙන්වාදුන්නේය.චන්ද්‍රිකා බණ්ඩාරනායක මහත්මිය 94දී බලයට ආ පසු දූෂිතයින් ගාලුමුවදොරට ගෙන්වා දඬුවම් කරන බව පැවසූ නමුත් කළ එකම දෙය අනුලා විද්‍යාලයේ එවකට සිටි විදුහල්පතිවරියක පීරිසි කුට්ටමක් ගත්තැයි කියන චෝදනාවකට දඬුවමක් දීම පමණක් යැයිද පැවසීය.එහෙත් වත්මන් යහපාලන ආණ්ඩුව ජනවාරී 8 වැනිදා සිට මේ දක්වා කාලය තුළ වංචා දූෂණවලට සම්බන්ධ බොහෝ පිරිසක් සම්බන්ධයෙන් පරීක්ෂණ ආරම්භ කර ඇති බවත්, කැබිනට් ඇමති තනතුරක් දැරූ අයෙකු පවා අත්අඩංගුවට ගෙන නීතිමය ක්‍රියාමාර්ග ගත් බවත්, රංජන් රාමනායක මහතා කීවේය.ඒ අනූව මහබැංකු අධිපතිවරයා ද කෝප් කමිටුව හමුවට අද පස්වරුවේ කැඳවා ප්‍රශ්න කිරීමට කටයුතු යොදා ඇතැයි ඔහු පෙන්වාදුන්නේය.නීතිය හරිහැටි ක්‍රියාත්මක නොවන බවට ඒකාබද්ධ විපක්ෂය චෝදනා නගන බවත්, එසේ නම් නීතියේ අඩුපාඩු ඇතැයි මාධ්‍ය හමුවක් පෙන්වාදෙන ලෙසත්, තමන් ඔවුන්ගෙන් ඉල්ලා සිටින බවද හෙතෙම පැවසුවේය.එසේම විමල් වීරවංශ මන්ත්‍රීවරයාගේ පවුල් පසුබිමට අනූව ඔහුට හෝකන්දර මාළිගා හදන්න මුදල් කොහෙන්දැයි තමන් විමසන බවද ඔහු කියා සිටියේය.දැන් මාධ්‍ය මර්දනයක් ගැන කතා කරන බවත්, සැබවින්ම පෙර පැවැති රජය මෙන් මාධ්‍ය මර්දනයක් දැන් සිදුනොවන බවත්, හෙතෙම වැඩිදුරටත් පෙන්වාදුන්නේය.මාධ්‍ය හමුව ඇමතු කාවින්ද ජයවර්ධන මන්ත්‍රීවරයා කියා සිටියේ ජනපති හා අගමැති ලෝකයම ජය ගනිමින් රට ඉදිරියට ගෙනයන බවයි.මහින්ද රාජපක්ෂ මහතා ශ්‍රී ලංකාව ලෝකයෙන් කොන්වන තැනට කටයුතු කළ බව පැවසූ ඒ මහතා ජී.එම්.ඕ සංවිධානය එදා සිටියේ එම රජයට සහය දෙමින් යැයිද චෝදනා කළේය.මේ අතර මඩු වන්දනාවේ යාමට බැතිමතුන් පිරිසකට තමන් මුදල් නොගෙවා දුම්රියක් වෙන්කරගත් බවට එල්ල කරන චෝදනා ප්‍රතික්ෂේප කරන බවද, බැතිමතුන්ගේ පහසුව සඳහා දුම්රියක් යොදවන ලෙස දුම්රිය දෙපාර්තමේන්තුවෙන් ඉල්ලීමක් කළා පමණක් යැයිද හෙතෙම කියා සිටියේය.එම දුම්රියේ ගිය පිරිස මුදල් ගෙවා ප්‍රවේශපත්‍ර ගෙන ඇති බවත්, නොමිලේ ගොස් නැති බවත්, මෙවැනි අසත්‍ය චෝදනා එල්ල කිරීම ගැන තමන් පාර්ලිමේන්තුවේදී ප්‍රකාශයක් කරන බවත්, ඔහු කීවේය.", "URL": "https://sinhala.adaderana.lk/news.php?nid=57583", "Category": null, "Parent URL": null}