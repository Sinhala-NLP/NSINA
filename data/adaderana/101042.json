{"Source": "Adaderana", "Timestamp": "December 20, 2018 11:34 am", "Headline": "මිල සූත්‍රයට මංගල යළි පණ දෙයි", "News Content": "ඉන්ධන මිල සූත්‍රය හෙට(21) සිට යළි ක්‍රියාත්මක කරන බව නව මුදල් හා ජනමාධ්‍ය අමාත්‍ය මංගල සමරවීර මහතා පවසයි. ඒ අනුව හෙට දිනයේ ඉන්ධන මිලෙහි වෙනසක් සිදුවිය හැකි බව අද පෙරවරුවේ සිය අමාත්‍ය ධුරයේ වැඩ බාරගැනිමෙන් අනතුරුව මාධ්‍ය වෙත අදහස් දක්වමින් මංගල සමරවීර අමාත්‍යවරයා සඳහන් කළේය. මේ අතර මුදල් හා ජනමාධ්‍ය අමාත්‍ය මංගල සමරවීර මහතා විසින් අද(20) රැස්වූ නව රජයේ අමාත්‍ය මණ්ඩල රැස්වීමට ඉදිරිපත් කළ ලබන වසරේ පළමු මාස හතරේ රාජ්‍ය වියදම් සදහා වන අතුරු සම්මත ගිණුමට අනුමැතිය හිමි වුණි. එමඟින් පළමු මාස 04 සදහා රජයේ වියදම් වෙනුවෙන් රුපියල් බිලියන 1765ක මුදලක් වෙන් කර ඇති අතර ඉන් රුපියල් බිලියන 970ක් රජයේ පොලී හා ණය වාරික වෙනුවෙන් වෙන්කර ඇති බව මුදල් හා ජනමාධ්‍ය අමාත්‍යාංශය නිවේදනයක් නිකුත් කරමින් සඳහන් කළේය. අතුරු සම්මත ගිණුම හෙට පාර්ලිමේන්තුවේ අනුමැතිය සදහා ඉදිරිපත් කිරිමට නියමිත අතර ලබන වසරේ ජනවාරි මාසය තුළ නව අයවැය ඉදිරිපත් කරන බවයි මංගල සමරවීර අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=101042", "Category": null, "Parent URL": null}