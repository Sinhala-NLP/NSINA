{"Source": "Adaderana", "Timestamp": "February 26, 2012 08:08 am", "Headline": "ද්‍රවිඩ සන්ධානය ජිනීවා යන්නේ නෑ", "News Content": "ද්‍රවිඩ ජාතික සන්ධානය එක්සත් ජාතීන්ගේ සංවිධානයේ 19 වැනි මානව හිමිකම් සැසිවාරයට සහභාගී නොවන බව එම සන්ධානයේ පාර්ලිමේන්තු කණ්ඩායම් නායක ආර්.සම්බන්ධන් මහතා පවසයි. ජනතාව උසිගන්වා සිදුවිය හැකි නොමනා ක්‍රියාවලින් වැළැක්වීමටත්,ජනතාව අතරේ ව්‍යාජ මතයක් පැතිරීමට ඇති ඉඩකඩ ඇහිරීමටත් මෙම තීරණය ගත් බව පාර්ලිමේන්තු මන්ත්‍රී අර්.සම්බන්දන් මහතාගේ අත්සනින් යුතුව නිකුත් කළ නිවේදනයක දැක්වෙයි. එක්සත් ජාතීන්ගේ සංවිධානයේ 19 වැනි මානව හිමිකම් සැසිවාරය හෙට ජිනීවාහිදි ආරම්භ වේ. මාර්තු 23 වන දින දක්වා පැවැත්වෙන මෙම සමුළුවේ දී ලෝකයේ රටවල් රැසක මානව හිමිකම් සම්බන්ධයෙන් සාකච්ඡාවට භාජනය කිරීමට නියමිතය. ශ්‍රී ලංකාව , ඉරානය , මියෙන්මාරය , අයිවරිකෝස්ට් , ලිබියාව සහ සිරියාව පිළිබඳ මෙවර සමුළුවේ දී වැඩි අවධානය යොමුවනු ඇති බව විදෙස් මාධ්‍ය සඳහන් කරයි.. ශ්‍රී ලංකාවේ මානූෂීය මෙහෙයුම අවසන් කාලය තුළ සිදුව ඇති බව කියන මානව හිමිකම් උල්ලංඝණය කිරීම් සම්බන්ධයෙන් රජයට එරෙහිව යෝජනාවක් ගෙන ඒමට එම කවුන්සිලය තීරණය කර තිබේ. ඒ සඳහා අමෙරිකාව සහ යුරෝපා සංගමය ඇතුළු රටවල් කිහිපයක් දැනටමත් ශ්‍රී ලංකාවේ ස්ථාවරයට එරෙහිව එම යෝජනාවට සහය පළකිරීමට තීරණය කර ඇති බවයි වාර්තා වේ. කෙසේ වුව ද විදේශ අමාත්‍ය මහාචාර්ය ජී.එල්.පීරිස් සහ අමාත්‍ය මහින්ද සමරසිංහ මහතාගේ ප්‍රධානත්වයෙන් යුත් නියෝජිත කණ්ඩායමක් මේ වන විට ජිනීවා නුවරට ගොස් සිටියි.", "URL": "https://sinhala.adaderana.lk/news.php?nid=22390", "Category": null, "Parent URL": null}