{"Source": "Adaderana", "Timestamp": "March 11, 2012 08:11 am", "Headline": "ජිනීවා යෝජනාවට සහයවෙන්නැයි ඉන්දියාවෙන් ඉන්දියාවට බලපෑම්", "News Content": "ශ්‍රී ලංකාව සම්බන්ධයෙන් ජිනීවා මානව හිමිකම් කවුන්සිල සැසිවාරය සඳහා ඉදිරිපත් කිරීමට නියමිත යෝජනාවට පක්ෂව ඡන්දය භාවිත කළ යුතු බව ඉන්දියාවේ ඒ.අයි.ඒ.ඩි.එම්.කේ. පක්ෂය සහ ඩි.එම්.කේ.පක්ෂය යළි ප්‍රකාශ කර තිබේ. ඒ අනුව අදාළ යෝජනාව සම්බන්ධයෙන් ගන්නා ක්‍රියාමාර්ග පිළිබඳ හෙට පාර්ලිමේන්තුවේ දී කරුණු දැක්විය යුතු බවට ද ඔවුන් යෝජනා කර ඇති බව ඉන්දීය වාර්තා පවසයි. ශ්‍රී ලංකාව සම්බන්ධයෙන් වු යෝජනා කෙටුම්පතක් මේ වන විට සභාගත කර ඇති අතර එය මානව හිමිකම් කවුන්සිල සැසිය සඳහා ඉදිරිපත් කිරීමට නියමිතය. මෙහිදි ගන්නා තීරණය පිළිබඳ ඉන්දියාවේ මතය මෙතෙක් ප්‍රකාශ කර නොමැති වුව ද දකුණු ඉන්දියාවෙන් මේ සම්බන්ධයෙන් දිගින් දිගටම ඉන්දීය මධ්‍යම රජයට බලපෑම් එල්ල වී තිබේ. තමිල්නාඩු ප්‍රධාන අමාත්‍ය ජයලලිතා ජයරාම් සහ ඩි.එම්.කේ.පක්ෂයේ සභාපති එම්.කරුණානිධි පවසන්නේ ප්‍රමාදයකින් තොරව ඉන්දීය රජය සිය තීරණය ප්‍රකාශයට පත්කළ යුතු බවයි. තමිල්නාඩු ධීවරයින් සම්බන්ධ ගැටලුව , කච්චතිව් දූපතේ අයිතිය පිළිබඳ ගැටලුව සහ තවත් කරුණු කිහිපයක් සම්බන්ධයෙන් ඊයේ පැවති සාකච්ඡාවකදී කරුණානිධි විසින් ශ්‍රී ලංකාවට එරෙහිව විරෝධය පළ කර තිබේ. කෙසේ වුව ද ඉන්දියාවේ ජනතා පක්ෂයේ නායක සුබ්‍රමනියම් සාමී නිවේදනයක් නිකුත් කරමින් ප්‍රකාශ කරන්නේ ඉන්දියාව ශ්‍රී ලංකාවට සහය පළ කළ යුතු බවයි. මෙවැනි යෝජනාවකට ඉඩදීමෙන් කාෂ්මීර සහ මනිපූර් ප්‍රාන්ත සම්බන්ධයෙන් ද අවදානම් සහගත තත්ත්වයක් ද මතුවිය හැකි බව සුබ්‍රමනියම් සාමී පෙන්වා දෙයි. මානව හිමිකම් සංවිධාන වල උපාය වලට ඉන්දියාව හසුනොවිය යුතු බව ඔහු පවසයි. ශ්‍රි ලංකාවේ දෙමළ ජනතාව වෙනුවෙන් යුක්ති සහගත ක්‍රියාමාර්ගයක් සඳහා බලය බෙදීම ඇතුළු යෝජනා ක්‍රියාත්මක කිරීමට චීනය ඇතුළු රටවල් සමඟ එක්ව ඉන්දියාව සහය පළ කළ යුතු බව ද සුබ්‍රමනියම් සාමී ඉන්දීය රජයට දැනුම් දී තිබේ.", "URL": "https://sinhala.adaderana.lk/news.php?nid=22716", "Category": null, "Parent URL": null}