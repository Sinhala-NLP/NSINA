{"Source": "Adaderana", "Timestamp": "December 20, 2012 03:07 pm", "Headline": " සැඩපහරට හසුවූ පො.සැරයන් - අකුණු සැරට බිලිවූ තරුණයෙක් අවසන් ගමන් යති", "News Content": "අධික සැඩපහරකට අසුවීමෙන් පොලිස් සැරයන්වරයෙකු සහ විදුලිය සැර වැදීමෙන් තරුණයෙකු මිය ගොස් ඇති බව හලාවත පොලීසිය කියයි. ඊයේ සවස මෙම මරණයන් සිදුවී ඇති අතර මිය ගිය පොලිස් සැරයන්වරයාගේ සිරුර අද (20) දිනයේ හමුවී ඇති බව අද දෙරණ වාර්තාකරු පවසයි. හලාවත පොලීසියට අනුයුක්තව සේවය කළ උඩප්පුව - ආඩිමුනේ පදිංචිව සිටි පොලිස් සැරයන් 59330 කේ.මහේස්වරන් යන අය සහ හලාවත ඉරණවිල පදිංචිව සිටි ඩබ්ලිව්.මනුෂ (19) යන අයවළුන් මෙසේ මිය ගොස් තිබේ. මිය ගොස් ඇති පොලිස් සැරයන්වරයා තම රාජකාරිය අවසන් කිරීමෙන් පසුව නිවස බලා යාමට පිටත්වී ඇත.හලාවත - පුත්තලම මාර්ගය දැදුරුඔය පිටාර ගැලීම නිසා ගමනා ගමනය අවහිර වී තිබුණි.එහිදී ඔහු මාර්ගයේ ගමන් කළ ලොරියකට නැඟ ඇත.කුමන හේතුවක් නිසා හෝ පොලිස් සැරයන්වරයා ලොරියෙන් වැටී ඇත.ඔහු වැටී ඇත්තේ දැදුරුඔයට ආසන්නයෙන් ඇති ලුණුඔයටය. මේ අතර හලාවත ඉරණවිල පදිංචි තරුණයෙකුද විදුලිය සැර වැදීමෙන් මිය ගොස් ඇත.මිය ගොස් ඇති තරුණයා පදිංචි නිවස ආසන්නයේ ඇති ඉස්සන් ගොවිපළකට ගොස් ඇති බවත් එහිදී ඔහුට විදුලිය සැර වැදී ඇති බවත් මූලික විමර්ශන වලදී හෙළිවී ඇති බව පොලීසිය කියයි.පසුව ඔහුව හලාවත මහා රෝහලට ඇතුළත් කළත් මිය ගොස් ඇත. මිය ගොස් ඇති අයගේ මරණයන් සම්බන්ධයෙන් පශ්චාත් මරණ පරීක්ෂණ පැවැත්වීම සඳහා එම සිරුරු මීගමුව මහා රෝහලට ගෙන ගොස් තිබේ.", "URL": "https://sinhala.adaderana.lk/news.php?nid=30105", "Category": null, "Parent URL": null}