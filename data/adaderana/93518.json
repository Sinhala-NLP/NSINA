{"Source": "Adaderana", "Timestamp": "July 31, 2018 10:39 am", "Headline": "වන අලියෙකු කඩාවැදී ගම්මානය උණුසුම්-පාසල් නොගොස් දරුවන් නිවෙස්වලට", "News Content": "දිඹුලාගල, මනම්පිටිය ගම්මානයට අද(31) උදෑසන 7ට පමණ වන අලියෙක් කඩා වැදීම හේතුවෙන් ගම්වාසීන් මෙන්ම පාසල් සිසුන්ද කලබලයට පත්වී ගම්මානය තුළ උණුසුම් තත්ත්වයක් හටගත් බව අද දෙරණ වාර්තාකරු පවසයි. නැගෙනහිර මනම්පිටිය වෙල්යායක ගොයම් කමින් සිටි මෙම වන අලියා පොළොන්නරුව ප්‍රධාන මාර්ගය හරහා මෙම ගම්මානයට කඩා වැදී ඇති බව ප්‍රදේශවාසීන් පවසයි. මෙලෙස කඩවැදුන වන අලියා ගම්වාසීන් මෙන්ම පාසල් ළමුන් පසුපස ලුහුබඳින්නට වු බව ප්‍රදේශවාසීන් සඳහන් කළේය. වන අලියාගේ කලබලකාරී හැසිරීම හේතුවෙන් අද දින පාසල් ළමුන් පාසල් නොගොස් නිවෙස්වලට ගිය බවද වාර්තා වෙයි. පසුව ගම්වසීන් විසින් මෙම වන අලියා පරපොළ රක්ෂිතය වෙත පළවාහැරීමට කටයුතු කළ බව අප වාර්තාකරු වැඩිදුරටත් පැවසීය. සිද්ධිය සම්බන්ධයෙන් වනජීවී නිලධාරීන් දැනුවත් කළ ඇති අතර එම නිලධාරීන් පැය තුනකට පසුව එම ස්ථානය වෙත පැමණි බව ප්‍රදේශවාසී වැඩිදුරටත් පැවසීය.", "URL": "https://sinhala.adaderana.lk/news.php?nid=93518", "Category": null, "Parent URL": null}