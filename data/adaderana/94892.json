{"Source": "Adaderana", "Timestamp": "August 23, 2018 02:42 pm", "Headline": "දරුවන් එන තුරු මඟ බලා සිටින මාදම්පේ රෝහලේ පියවරු", "News Content": "අවුරුදු දෙකක් හා මාස හතක කාලයක් රෝහල් ගතව ප්‍රතිකාර ලබමින් ජිවත් වන වයසක පියවරුන් දෙදෙනෙකු පිළිබද කතා පුවතක් හලාවත මාදම්පේ ග්‍රාමීය රෝහලෙන් වාර්තා විය. දරුවන් සිටින බව මේ පියවරුන් දෙදෙනාම ප්‍රකාශ කලත් මොවුන් දෙදෙනා රෝහල් ගතව මෙපමණ කාලයක් ඉක්ම ගියත් මේ දෙදෙනාගේ කිසිවෙකු රෝහල වෙත පැමිණ මොවුන් පිළිබඳ තොරතුරු සොයා බලා නොමැති බව වාර්තා වෙයි. මෙම පියවරු දෙදෙනාගෙන් අවරුදු දෙකකට ආසන්න කාලයක් මාදම්පේ රෝහලේ නේවාසිකව ප්‍රතිකාර ලබන රත්නායක නමැති පියා බඩල්ගම ප්‍රදේශයේ පදිංචිව සිටි බව කියන අතර ඔහුගේ වයස් අවුරුදු පනස් හයක් බව ද පැවසෙයි. ඔහු හලාවත ප්‍රධානතම ආයතනයක පොල් වත්තක මුරකරුවෙකු ලෙස සේවය කර ඇති අතර අංශභාග රෝගය වැළදීමෙන් පසු වතු පාලකයන් මේ පියා හලාවත මහා රෝහලට ගෙනවිත් දමා ගොස් ඇත. ඉන් පසු කිසිදු සොයා බැලීමක් කර නොමැති අතර රෝහලෙන් කල දැනුම් දීම්වලින් පසුද මොහු නැවත භාර ගැනීම ප්‍රතික්ෂේප කර ඇත. හලාවත මහා රෝහලෙන් මේ පුද්ගලයා මාදම්පේ ග්‍රාමීය රෝහලට ඒවා තිබෙන අතර එදින සිට මාදම්පේ රෝහලේ සියලු කාර්යය මණ්ඩලය තමන්ගේ පියෙකුට මෙන් මොහුට සලකා ඇත. ගෙවී ගිය වසර දෙකෙහිම සිංහල අවුරුද්දේදී මෙනම් නත්තලේදීද මේ පියාට තෑගි භෝග ලැබී ඇත්තේ රෝහල් කාර්යය මණ්ඩලයෙනි. මිට මස හතකට පෙර හදිසි අනතුරකට ලක්වීමෙන් පසු හලාවත රෝහලට ඇතුලත් කිරීමෙන් පසු මාදම්පේ ග්‍රාමීය රෝහලට ඇතුලත් කර සිටින අනෙක් පියා මාතලේ කරුණාදාස ලෙස හඳුන්වන අතර ඔහු ප්‍රකාශ කලේ තමාගේ වයස අවුරුදු අසුවක් බවයි. මේ දෙදෙනාටම ආහාර පාන හා ඇඳුම් පැළඳුම් හා අනෙකුත් අවශ්‍යතා රෝහල් කාර්ය මණ්ඩලය චිසින් සපයයි. මේ දෙදෙනා පිළිබඳව මාදම්පේ රෝහල විසින් මාදම්පේ පොලීසියට හා මාදම්පේ ප්‍රාදේශීය ලේකම් කාර්යාලයටද දැනුම් දී ඇත.", "URL": "https://sinhala.adaderana.lk/news.php?nid=94892", "Category": null, "Parent URL": null}