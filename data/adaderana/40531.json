{"Source": "Adaderana", "Timestamp": "January 21, 2014 04:04 pm", "Headline": "අභියෝග ප්‍රශ්නයක් නෑ ඒත් බාහිර බලපෑම් බාධාවක්- ජනපති අයිස්ලන්ත ජනපතිට කියයි", "News Content": "ගැටුම් අවසන් වීමෙන් පසු ශ්‍රී ලංකාව කැපී පෙනෙන ප්‍රගතියක් අත්කරගෙන ඇති බව අයිස්ලන්ත ජනාධිපති ඔලාපූර් රැග්නාර් ග්‍රිම්සන් මහතා පවසයි. ශ්‍රී ලංකාව තුළ පවතින ඉතිරි ප්‍රශ්න විසඳීම සඳහා කාලයක් අවශ්‍ය බවත් ඒ සඳහා කාලරාමු නියම කිරීම ඵලදායී නොවන බවත් ඔහු සඳහන් කරයි. නිල සංචාරයක් සඳහා එක්සත් අරාබි එමිර් රාජ්‍ය වෙත ගොස් සිටින ජනාධිපති මහින්ද රාජපක්ෂ මහතා අද අබුඩාබි නුවර දී අයිස්ලන්ත ජනාධිපතිවරයා සමඟ ද්වීපාර්ශවික සාකච්ඡා පවත්වා ඇත. එහිදී අයිස්ලන්ත ජනාධිපති ඔලාපූර් රැග්නාර් මහතා මෙම අදහස් පළ කර ඇති බව ජනාධිපති මාධ්‍ය අංශය සඳහන් කළේය . මෙහිදී අදහස් දක්වා ඇති අයිස්ලන්ත ජනාධිපතිවරයා දෙරට අතර පවතින සබඳතා තවදුරටත් වර්ධනය කළ යුතු බව පවසා ඇත. එමෙන්ම ධීවර කර්මාන්තය, මස් නිෂ්පාදනය සහ පළතුරු වගාව යන ක්ෂේත්‍ර සම්බන්ධයෙන් වාණිජ පදනමක් මත මෙරට සමඟ ව්‍යාපෘති ආරම්භ කිරීමට යෝජනා ඉදිරිපත් කර ඇති බව ජනාධිපති මාධ්‍ය අංශය සඳහන් කළේය. මෙහිදී අදහස් දක්වා ඇති ජනාධිපති මහින්ද රාජපක්ෂ මහතා පවසා ඇත්තේ මහාමාර්ග, සෞඛ්‍ය, ජල සම්පාදනය, විදුලිය සහ අධ්‍යාපනය යන ක්ෂේත්‍රවල යටිතල පහසුකම් සංවර්ධනයට රටතුළ විශාල වැඩකොටසක් ඉටුකර ඇති බවයි. උතුරේ පළාත් සභා ඡන්දය පවත්වා එහි ජනතාවට කැමති කණ්ඩායමක් පාලන බලය සඳහා තෝරා ගැනීමට අවස්ථාව ලබාදුන් බව ද ජනාධිපතිවරයා පවසා ඇත. අභියෝග ජයග්‍රහණය කිරීමට තම රජයට හැකියාව ඇති බව පවසා ඇති ජනාධිපතිවරයා බාහිර බලපෑම් ඊට බාධාවක් බව ද පවසා ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=40531", "Category": null, "Parent URL": null}