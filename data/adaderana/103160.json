{"Source": "Adaderana", "Timestamp": "January 27, 2019 02:22 pm", "Headline": "අඛණ්ඩව 11වන සතියටත් ප්‍රංශයේ විරෝධතා", "News Content": "අඛණ්ඩව 11 වන සතියටත් ප්‍රංශයේ කහ කබාකරුවන් සිය විරෝධතා ක්‍රියාමාර්ගයට එළඹී තිබේ. මේ අතර සුපුරුදු ලෙස විරෝධතා අතරතුර ගැටුම් හටගත් අවස්ථා පිළිබඳවත් වාර්තා විය. කහ කබාකරුවන්ගේ විරෝධතා හේතුවෙන් ප්‍රංශයේ යළිත් නොසන්සුන් වාතාවරණයක් ඇති වී ඇත. ඊට සමගාමීව පැරිස් නුවර පැවති දැවැන්ත පාගමනකට විරෝධතාකරුවන් රැසක් එක්ව සිටි අතර ඔවුන් එහි වීථි සංචාරය කළේය. ප්‍රංශය තුළ අඛණ්ඩව විරෝධතා පැවැත්වෙන 11 වන සතිය මෙයයි. විරෝධතාවලට සමගාමීව අගනුවර ආරක්ෂාව තර කර තිබූ බවත් සඳහන්. මෙහිදී විරෝධතාකරුවන් බහුතරයක් ජනතාවගේ කැමැත්ත හා අකමැත්ත දැනගැනීමට රට තුළ ජනමත විචාරණයක් පැවැත්වීමට කටයුතු කරන ලෙස බලධාරීන්ගෙන් ඉල්ලා සිටියේය. මේ අතර සුපුරුදු ලෙස විරෝධතා අතරතුර ගැටුම් හටගත් අවස්ථා පිළිබඳවත් වාර්තා විය. ඉන්ධන මිල ඉහළ දැමීම සහ ජීවන වියදම ඉහළයාමට එරෙහිව ප්‍රංශය තුළ මෙම විරෝධතා ආරම්භ වූයේ පසුගිය වසරේ නොවැම්බර් මස මැද භාගයේදීයි. දෙසැම්බර් මාසය එහි උච්චතම අවස්ථාව ලෙස සැලකුණු අතර එහිදී අගනුවර ඇතුළු නගර රැසක සිදු වූ දේපල හානිය සුළුපටු නොවන බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=103160", "Category": null, "Parent URL": null}