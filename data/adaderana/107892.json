{"Source": "Adaderana", "Timestamp": "April 12, 2019 06:07 pm", "Headline": "බස් රථයකට යටවී තුන් හැවිරිදි දරුවෙක් රෝහලට", "News Content": "බගවන්තලාව පොලිස් වසමට අයත් ලොයිනොල් වතුයායේ සිට බගවන්තලාව දක්වා ධාවනය වු පෞද්ගලික බස් රථයකට තුන් හැවිරිදි පිරිමි දරුවෙකු යටවී බරපතළ ලෙස තුවාල ලබා දික්ඔය මුලික රෝහල වෙත ඇතුළත් කර ඇති බව බගවන්තලාව පොලීසිය පවසයි. අද (12) පස්වරු 4 ට පමණ මෙම අනතුර සිදු වි ඇත්තේ බගවන්තලාව ලොයිනොන් ප්‍රධාන මාර්ගයේ කැම්පියන් නගරයේදීය. තම පියා සමඟ හෙටට (13) යෙදෙන සිංහල දෙමළ අලුත් අවුරුද්ද සඳහා කොන්ඩය කැපීම සඳහා කැම්පියන් නගරයට පැමිණ කොන්ඩය කැපිමෙන් අනතුරුව පියාගෙන් මිදුණු ළමයා ප්‍රධාන මාර්ගය හරහා මාරුවිමට යාමේදි අධික වේගයෙන් කැම්පියන් සිට බගවන්තලාව දක්වා ධාවනය වු පෞද්ගලික බස් රථයේ ඉදිරිපස රෝදයට යටවී ළමයා බරපතළ ලෙස තුවාල ලබා ඇති බව බගවන්තලාව පොලීසිය සඳහන් කළේය. අනතුර සිදුවිමෙන් අනතුරුව කැම්පියන් නගරයට ආසන්නව පදිංචි වතු කම්කරුවන් නොසන්සුන්කාරි ලෙස හැසිරුණි. අනතුරෙන් පසු පෞද්ගලික බස් රථයේ රියදුරා පලා ගොස් බගවන්තලාව පොලීසියට බාර වි ඇති බව වාර්තා වෙයි. අනතුර පිළිබඳව බගවන්තලාව පොලීසිය පරික්ෂණ පවත්වයි.", "URL": "https://sinhala.adaderana.lk/news.php?nid=107892", "Category": null, "Parent URL": null}