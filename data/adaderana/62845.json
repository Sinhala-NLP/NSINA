{"Source": "Adaderana", "Timestamp": "August 7, 2016 03:04 pm", "Headline": "  තායිලන්ත ජනමත විචාරණයේ ඡන්දය විමසයි", "News Content": "තායිලන්තයේ නව ආණ්ඩුක්‍රම ව්‍යවස්ථාව සම්බන්ධයෙන් වන ජනමත විචාරණයේ ඡන්දය විමසීම මේ වන විට පැවැත්වෙයි.එරට හමුදා පාලනය විසින් පත්කරන ලද කමිටුවක් විසින් මෙම ව්‍යවස්ථාව සකස් කර ඇති බව සඳහන්ය.නව ව්‍යවස්ථාව ජනමත විචාරණයෙන් සම්මත වුවහොත් එය තායිලන්තය තුළ යළිත් පූර්ණ ප්‍රජාතන්ත්‍රවාදය ඇතිකිරීමට ගනු ලැබූ දැවැන්ත පියවරක් ලෙසට තායිලන්ත හමුදා පාලනය හඳුන්වා දී තිබේ.කෙසේවෙතත් නව ව්‍යවස්ථාව සම්බන්ධයෙන් කිසිඳු ප්‍රචාරක කටයුත්තක් සිදුකිරීම හමුදා පාලනය විසින් තහනම් කර ඇති බව වාර්තා වෙයි.එවැනි ප්‍රචාරක කටයුතුවල නිරත වන පුද්ගලයින් සහ ව්‍යවස්ථාවට අදාළ ජනමත විචාරණ ක්‍රියාවලියට එරෙහිව කටයුතු කරන පිරිස් අත්අඩංගුවට ගැනීමට ද හමුදා පාලනය පියවර ගෙන ඇති බව විදෙස් මාධ්‍ය වාර්තා කරයි.කෙසේවෙතත් මේ සම්බන්ධයෙන් මානව හිමිකම් සංවිධාන දැඩි අප්‍රසාදය පළ කර තිබේප්‍රචාරක කටයුතු සීමා කිරීම තුළ නව ව්‍යවස්ථාව සම්බන්ධයෙන් ජනතාවට නිසි අවබෝධයක් ලබාගැනීමට නොහැකි වී ඇති බව ඔවුන් පෙන්වා දී ඇත.", "URL": "https://sinhala.adaderana.lk/news.php?nid=62845", "Category": null, "Parent URL": null}