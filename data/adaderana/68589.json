{"Source": "Adaderana", "Timestamp": "January 26, 2017 10:54 am", "Headline": " කෝප් කමිටු වාර්තාව නීතිපතිට බාර දෙනවා ", "News Content": "මහ බැංකු බැඳුම්කර වංචාව සම්බන්ධයෙන් කෝප් කමිටුව මගින් ඉදිරිපත් කළ වාර්තාව නීතිපතිවරයා වෙත යොමුකරන බව කථානායක කරූ ජයසූරිය මහතා පාර්ලිමේන්තුවට දැනුම් දී තිබේ.පාර්ලිමේන්තුව ඊයේ(26) දහවල් 1.00ට කථානායක කරූ ජයසූරිය මහතාගේ ප්‍රධානත්වයෙන් ආරම්භ වූ අතර එහිදී කථානායකවරයා විසින් මේ බව ප්‍රකාශ කළ බව අද දෙරණ පාර්ලිමේන්තු වාර්තාකරු සඳහන් කළේය.අදාළ දැනුවත් කිරීම සිදුකරමින් කථානායකවරයා සඳහන් කළේ භාණ්ඩාගාර බැඳුම්කර නිකුතුව සම්බන්ධයෙන් පොදු ව්‍යාපාර පිළිබඳ කාරක සභාව හෙවත් කෝප් කමිටු වාර්තාව සම්බන්ධයෙන් ගත යුතු ඉදිරි ක්‍රියාමාර්ග පිළිබඳ මන්ත්‍රීවරුන් තමන්ගෙන් විමසීමක් සිදුකළ බවයි.ඒ අනුව මන්ත්‍රීවරුන් සියලු දෙනාගේ එකඟතාව මත අදාළ වාර්තාව නීතිපතිවරයා වෙත යොමුකිරීමට හැකියාව පවතින බවද කථානායකවරයා සඳහන් කර තිබේ.කෙසේවෙතත් මීට පෙර කෝප් කමිටුව විසින් ඉදිරිපත් කළ වාර්තාවක් නීතිපතිවරයා වෙත යොමුකළ අවස්ථාවන් පිළිබඳ දැනගැනීමට නොමැති බව ද කරූ ජයසූරිය මහතා මෙහිදී සඳහන් කළේය.ඒ අනුව මෙම කාරණය යහපත් පූර්වාදර්ශයක් වනු ඇති බව සඳහන් කළ කථානායකවරයා එය කලෝචිත ක්‍රියාවක් බව ද පවසා සිටියේය.", "URL": "https://sinhala.adaderana.lk/news.php?nid=68589", "Category": null, "Parent URL": null}