{"Source": "Adaderana", "Timestamp": "March 15, 2011 08:21 am", "Headline": "වෙළඳ විෂමාචාර සිදුකිරීමට කිසිවෙකුට ඉඩ දෙන්නේ නෑ ", "News Content": "පාරි‍භෝගිකයින් සඳහා වඩාත් සාධාරණ වූ මූල්‍ය සේවාවක් ලබාදීමට කටයුතු කිරීම යන තේමාව යටතේ ඒ වෙනුවෙන් අවශ්‍ය කටයුතු නොපමාව සිදුකරන බව සමූපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා පවසයි. විනය ගරුක වෙළඳ ප්‍රජාවක් බිහිකිරීම තුළ පාරිභෝගික ආරක්ෂාව සැලසීමට හැකි වන බව අමාත්‍යවරයා පෙන්වාදෙයි. අදට යෙදී ඇති ජගත් පාරිභෝගික අයිතිවාසිකම් දිනය නිමිත්තෙන් නිවේදනයක් නිකුත් කරමින් සමුපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතා මේ බව සඳහන් කළේය. ශ්‍රී ලංකාවේ වෙළඳ විෂමාචාර සිදුකිරීමට කිසිවෙකුට ඉඩ නොදෙන බවත් කිසිඳු වෙළඳ අධිරාජ්‍යයක් මෙරට නොමැති බවත් අමාත්‍යවරයා පවසයි. පාරිභෝගිකයින් ගසා කන වෙළඳ අධිරාජ්‍යවාදීන් යැයි හදුන්වා ගන්නා පිරිස්වලින් පාරි‍භෝගිකයන් ගලවා ගැනීම තම අරමුණ බව අමාත්‍ය ‍ජොන්ස්ටන් ප්‍රනාන්දු මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=14844", "Category": null, "Parent URL": null}