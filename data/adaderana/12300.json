{"Source": "Adaderana", "Timestamp": "November 21, 2010 12:04 pm", "Headline": "යුද සමයේ රසායනික ද්‍රව්‍ය ගෙනා අය සොයන්න ජාත්‍යන්තර පොලීසියෙන් උදව් ඉල්ලයි", "News Content": "යුද ගැටුම් පැවති සමයේ මෙරටට යුද්ධය සඳහා යොදා ගත හැකි රසායනික ද්‍රව්‍ය නීතී විරෝධී ලෙස ආනයනය කිරීමේ චෝදනාවට සම්බන්ධ පුද්ගලයෙකු අත්අඩංගුවට ගැනීම සදහා රහස් පොලිසිය විසින් ජාත්‍යන්තර පොලිසියේ සහය ලබා ගැනීමට තීරණය කර තිබේ. පරීක්ෂණ සිදු කරන රහස් පොලිසිය විසින් මේ පිළිබඳව කොළඹ මහේස්ත්‍රාත් අධිකරණයට දැනුම් දෙනු ලැබිණි. යුදමය කටයුතු සඳහා යොදා ගනු ලබන තයනෝ ක්ලෝරයිඩ් නැමැති විෂ රසායනික වර්ගයක් යුදමය ගැටුම් පැවති සමයේ ශ්‍රී ලංකාවට ආනයනය කිරීමේ සිද්ධියක් සම්බන්ධයෙන් රහස් පොලිසිය මෙම විමර්ශන ආරම්භ කර තිබේ. එයට අදාළ පුද්ගලයින් සිව් දෙනෙකු ද සැක පිට අත්අඩංගුවට ගෙන අධිකරණයට ඉදිරිපත් කර ඇති බව ද සඳහන් වේ. සිද්ධියට අදාළ තවත් සැකකරුවෙකු පිළිබද තොරතුරු අනාවරණය වී ඇතැයි පවසන රහස් පොලිසිය ඔහු අත්අඩංගුවට ගැනීම සඳහා ජාත්‍යන්තර පොලිසියේ සහය ලබා ගැනීමට තීරණය කර ඇති බව ද අධිකරණයට දැනුම් දී තිබේ. --", "URL": "https://sinhala.adaderana.lk/news.php?nid=12300", "Category": null, "Parent URL": null}