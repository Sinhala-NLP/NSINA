{"Source": "Adaderana", "Timestamp": "January 25, 2017 09:32 am", "Headline": "ලොතරැයි අලෙවිය අඩුවෙලා ", "News Content": "ලොතරැයි පතක මිල රුපියල් 30ක් දක්වා ඉහළ දැමීම හේතුවෙන් මිලදී ගැනීම් සැලකිය යුතු ප්‍රමාණයකින් අඩු වී ඇති බව ලොතරැයි අලෙවි නියෝජිතයින්ගේ සංගමය පවසයි.එම සංගමයේ සංවිධායක අමිල දියුණුගේ මහතා පවසන්නේ ලොතරැයි පතක මිල පෙර පැවති මිලට සංශෝධනය කිරීමට ජනාධිපතිවරයා විසින් නියෝග ලබා දී තිබියදී අදාළ බලධාරීන් විසින් එය ක්‍රියාත්මක නොකිරීම කණගාටුදායක බවයි.මේ අතර රුපියල් 20ක මිලකට අලෙවි කළ ලොතරැයිපතක් කිසිඳු සැලැස්මක් නොමැතිව හදිසියේ රුපියල් 30ක් දක්වා වැඩිකිරීමට මුදල් අමාත්‍යාංශය ගත් හිතුවක්කාර තීන්දුව නිසා ඉතා අසීරුවෙන් ජිවත්වූ අය පවා මේ ආණ්ඩුවට බැණ වදින තත්ත්වයට ඇදවැටුණු බවත්, කිසිසේත් ලොතරැයි මිල ඉහළ දැමීමට තම අවසරය නොලැබෙන බවත් ජනාධිපති මෛත්‍රීපාල සිරිසේන මහතා කැබිනට් මණ්ඩලයේදී අවධාරණයෙන් සඳහන් කර තිබේ.මුදල් අමාත්‍ය රවී කරුණානායක මහතා විසින් ලොතරැයි පත්වල මිල වැඩිකිරීමට හේතු වූ කරුණු පිළිබඳ කැබිනට් මණ්ඩලයේදී කරුණු පැහැදිලි කිරීමට ගත් උත්සාහයේදී අදහස් දක්වමින් ජනාධිපතිවරයා මේ බව ඉතා දැඩි ලෙස සඳහන් කළ බවද වාර්තාවේ.අද වනවිට විවිධ බදු වැඩි කිරීම නිසා රටේ සාමාන්‍ය ජනතාව ආණ්ඩුවට බැනීමට පටන්ගෙන තිබෙන බවත්, 20,000ත් වැඩි පිරිසක් ලොතරැයි වෙළෙඳාම සිය ජීවනෝපාය බවට පත්කරගෙන සිටින බවත් ජනාධිපතිවරයා අවධාරණය කර තිබේ.ඉන් බොහෝ අය දුප්පත් අසරණ ජනතාව බවත්, ඇතැම් අය අන්ධ, ආබාධිත යාචකයන් මෙන් සිටින ඉතාම අන්ත අසරණ අය බවත් පෙන්වා දී ජනාධිපතිවරයා,ලොතරැයි පත් මිල වැඩි කිරීමෙන් මෙතෙක් ආණ්ඩුවට නොබැණ සිටි එම පිරිස් පවා බණින බවද කැබිනට් රැස්වීමේදී සඳහන් කර ඇති බව වාර්තා වෙයි.", "URL": "https://sinhala.adaderana.lk/news.php?nid=68534", "Category": null, "Parent URL": null}