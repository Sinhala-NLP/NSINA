{"Source": "Adaderana", "Timestamp": "November 16, 2017 02:12 pm", "Headline": "යාපනයේදී තරුණයාට වෙඩි තැබූ පොලිස් නිලධාරීන් දෙදෙනා යළි බන්ධනාගාරයට", "News Content": "යාපනය අරියාලේ ප්‍රදේශයේදී සිදු වූ වෙඩි තැබීමකින් තරුණයෙකු මියයාමේ සිද්ධියට සැකපිට අත්අඩංගුවට ගත් පොලිස් විශේෂ කාර්ය බලකායට අනුයුක්ත උප පොලිස් පරික්ෂකවරයා සහ පොලිස් කොස්තාපල්වරයා තවදුරටත් රක්ෂිත බන්ධනාගාර ගත කර තිබේ. යාපනය මහේස්ත්‍රාත් අධිකරණයට ඉදිරිපත් කල ඔවුන් ලබන 30 වන දින දක්වා රක්ෂිත බන්ධානාගාර ගත කිරීමට අධිකරණය නියෝග කල බව අද දෙරණ වාර්තාකරු සඳහන් කළේය. පසුගිය මස 22 වනදා යාපනය, අරියාලේ, මනියන්තෝට්ටම් ප්‍රදේශයේදී නාදුනන යතුරුපැදිකරුවන් දෙදෙනෙකු විසින් තවත් යතුරුපැදියකින් ගමන් කරමින් සිටි පුද්ගලයින් දෙදෙනෙකුට සිදුකල වෙඩි තැබීමකින් අරියාලේ ප්‍රදේශයේ පදිංචිව සිටි 24 හැවිරිදි තරුණයෙකු ජීවිතක්ෂයට පත් විය. මේ සම්බන්ධයෙන් විමර්ශන සිදුකල අපරාධ පරික්ෂණ දෙපාර්තමේන්තුව පසුගිය තුන්වෙනිදා සිද්ධියට සැකපිට යාපනය පොලිස් විශේෂ කාර්යය බලකා කදවුරට අනුයුක්ත උප පොලිස් පරික්ෂකවරයෙකු සහ පොලිස් කොස්තාපල්වරයෙකු අත්අඩංගුවට ගනු ලැබිණි.", "URL": "https://sinhala.adaderana.lk/news.php?nid=80010", "Category": null, "Parent URL": null}