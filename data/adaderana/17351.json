{"Source": "Adaderana", "Timestamp": "July 12, 2011 10:17 am", "Headline": "ප්‍රදේශ 4 ක රිය අනතුරු වලින් මරණ 4 ක් ", "News Content": "දිවයිනේ ප්‍රදේශ හතරක සිදු වූ රිය අනතුරු වලින් පුද්ගලයින් සිව් දෙනෙකු ජීවිතක්ෂයට පත් වී තවත් පිරිසක් තුවාල ලබා තිබේ. වැල්ලවාය, වැලිගම, බුත්තල, කටුගස්තොට යන ප්‍රදේශවලින් මෙම අනතුරු වාර්තා වේ. වැල්ලවාය, කුඹල්වල ප්‍රධාන මාර්ගයේ බස් රථයක් පෙරළී ගොස් සිදු වූ අනතුරකින් කාන්තාවක් මිය ගොස් තවත් පුද්ගලයින් 19 දෙනෙකු තුවාල ලබා ඇත. රියදුරු මත්පැන් පානය කර තිබීම මෙම අනතුරට හේතු වී ඇති බව ඇල්ල පොලිසිය ප්‍රකාශ කරයි. මේ අතර ගාල්ල -මාතර ප්‍රධාන මාර්ගයේ වැලිගම මිරිස්ස ප්‍රදේශයේ සිදු වූ රිය අනතුරකින් පුද්ගලයෙකු මිය ගොස් තවත් දෙදෙනෙකු තුවාල ලබා තිබේ. යතුරු පැදි දෙකක් එකිනෙක ගැටීමෙන් මෙම අනතුර සිදු වී ඇති බව වැලිගම පොලිසිය ප්‍රකාශ කරයි. බුත්තල - මොණරාගල ප්‍රධාන මාර්ගයේ මහගොඩයාය ප්‍රදේශයේ දී ද බස් රථයක් ලොරි රථයක ගැටීමෙන් සිදු වූ අනතුරකින් පුද්ගලයෙකු මිය ගොස් තිබේ. අනතුරින් මිය ගොස් ඇත්තේ 58 හැවිරිදි බුත්තල ප්‍රදේශයේ පදිංචිකරුවෙකි. ඊට අමතරව කටුගස්තොට -කුරූණෑගල ප්‍රධාන මාර්ගයේ නුගවෙල ප්‍රදේශයේ දී බස් රථයක් ත්‍රී රෝද රථයක ගැටීමෙන් සිදු වූ අනතුරකින් කාන්තාවක් ජීවිතක්ෂයට පත් වී ඇත. අනතුරින් තවත් දෙදෙනෙකු තුවාල ලබා මහනුවර රෝහලට ඇතුළත් කර ඇති බව කටුගස්තොට පොලිසිය ප්‍රකාශ කරයි.", "URL": "https://sinhala.adaderana.lk/news.php?nid=17351", "Category": null, "Parent URL": null}