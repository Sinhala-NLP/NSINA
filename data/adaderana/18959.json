{"Source": "Adaderana", "Timestamp": "September 25, 2011 02:55 pm", "Headline": "පොලිස් ගැටුමේ පොලිස් පරීක්ෂකත් අවසන් සුසුම් හෙළයි", "News Content": "පොලිස් විශේෂ කාර්ය බලකායේ සහකාර පොලිස් අධිකාරීවරයකු සහ ප්‍රධාන පොලිස් පරීක්ෂකවරයකු අතර සිදුවූ ගැටුමක් හේතුවෙන් වෙඩිතබා ගැනීමේ සිදුවීමට අදාළ ප්‍රධාන පොලිස් පරීක්ෂකවරයාද මීට ස්වල්ප මොහොතකට පෙර ජීවිතක්ෂයට පත් වී තිබේ. මහ ඔය, 69 හංදියේ පිහිටි පොලිස් විශේෂ කාර්ය බලකායේ කඳවුර තුළ අද පෙරවරුවේ මෙම ගැටුම සිදුවී ඇති බවත්,එයින් තුවාල ලැබූ දෙදෙනාම මහ ඔය රෝහලට ඇතුළත් කළ බවත් අද දෙරණ වාර්තාකරු කියා සිටියි. පසුව තුවාල ලැබූ සහකාර පොලිස් අධිකාරීවරයා මිය ගිය බව රෝහල් ආරංචි මාර්ග සඳහන් කර තිබිණි. සිද්ධියට අදාළ ප්‍රධාන පොලිස් පරීක්ෂකවරයා සහකාර පොලිස් අධිකාරීවරයාට වෙඩිතබා පසුව තමාටද වෙඩිතබාගෙන ඇති බව මූලික විමර්ශන කටයුතුවලදී අනාවරණය වී ඇතැයි පොලිස් මාධ්‍ය ප්‍රකාශක,පොලිස් අධිකාරී මැක්සි ප්‍රොක්ටර් මහතා පවසයි. කෙසේ වෙතත් බරපතළ තුවාල ලබා සිටි ප්‍රධාන පොලිස් පරීක්ෂකවරයා මහඔය සිට ගුවන් මගින් මහනුවර රෝහල වෙත ගෙන ඒමට උත්සාහ දරා ඇතත් අදාළ හෙළිකොප්ටර් යානය ළඟාවන විටත් ඔහු ද ජීවිතක්ෂයට පත්ව සිටි බව රෝහල් ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=18959", "Category": null, "Parent URL": null}