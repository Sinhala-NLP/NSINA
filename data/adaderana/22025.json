{"Source": "Adaderana", "Timestamp": "February 11, 2012 09:01 am", "Headline": "පුදුකුඩිඉරිප්පු හා මුහුදුබඩපත්තු ඡන්දය ගැන විශේෂ ඉල්ලීමක්", "News Content": "පුදුකුඩිඉරිප්පු සහ මුහුදුබඩපත්තු පළාත් පාලන ආයතන මැතිවරණය පැවැත්වීම සම්බන්ධයෙන් මැතිවරණ කොමසාරිස්වරයාගෙන් වි‍ශේෂ ඉල්ලීමක් කළ බව පැෆ්රල් සංවිධානය පවසයි. එම ප්‍රදේශවල ජනතාවගේ ඡන්ද අයිතිය සුරක්ෂිත කිරීමේ අරමුණින් මෙම ඉල්ලීම කළ බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පැවසුවේය. විශේෂයෙන් මුලතිව් ප්‍රදේශයේ සැලකිය යුතු ඡන්ද දායකයින් ප්‍රමාණයක් මැණික්ෆාම් ආශ්‍රිතව අවතැන් කඳවුරුවල වෙසෙන බවත්, ඔවුන්ගේ ඡන්ද අයිතිය සුරක්ෂිත කිරීමට ගත හැකි සියලුම පියවර ගන්නා ලෙස මැතිවරණ කොමසාරිස්වරයාගෙන් ඉල්ලා සිටි බව හෙතෙම සඳහන් කළේය. එමෙන්ම ආරම්භයේ දීම මෙම ප්‍රදේශ 02 ට අදාළව මැතිවරණ කොමසාරිස්වරයාගේ විශේෂ කාර්යාල 02 ක් ස්ථාපිත කරන ලෙස ද කොමසාරිස්වරයාගෙන් ඉල්ලා සිටි බව ඔහු කියා සිටියේය. පොලිසිය සහ දේශපාලන පක්ෂවල නියෝජිතයින්ගෙන් සමන්විත කාර්යාල 02 ක් ස්ථාපිත කිරීම තුළින් යම් ගැටලුවක් ඉස්මතු වුවහොත් ක්ෂණිකවම ඒ සඳහා අවශ්‍ය විසඳුම් ලබාගැනීමේ යාන්ත්‍රණයක් ලෙස මෙම ඉල්ලීම ඉදිරිපත් කළ බව ද හෙට්ටිආරච්චි මහතා පෙන්වාදුන්නේය.", "URL": "https://sinhala.adaderana.lk/news.php?nid=22025", "Category": null, "Parent URL": null}