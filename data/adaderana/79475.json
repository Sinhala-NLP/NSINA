{"Source": "Adaderana", "Timestamp": "November 3, 2017 01:35 pm", "Headline": "යාපනය මනියන්තෝට්ටම් වෙඩි තැබීම-පොලිස් විශේෂ කාර්ය බලකායේ 2ක් අත්අඩංගුවට", "News Content": "යාපනය අරියාලේ ප්‍රදේශයේදී සිදු වූ වෙඩි තැබීමකින් පුද්ගලයෙකු මියයාමේ සිද්ධියට සැකපිට පොලිස් විශේෂ කාර්යය බලකායට අනුයුක්ත උප පොලිස් පරික්ෂකවරයෙකු සහ පොලිස් කොස්තාපල්වරයෙකු අත්අඩංගුවට ගෙන තිබේ. අපරාධ පරික්ෂණ දෙපාර්තමේන්තුව විසින් ඔවුන් අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා සඳහන් කළේය. පසුගිය මස 22 වනදා යාපනය, අරියාලේ, මනියන්තෝට්ටම් ප්‍රදේශයේදී නාඳුනන යතුරුපැදිකරුවන් දෙදෙනෙකු විසින් තවත් යතුරුපැදියකින් ගමන් කරමින් සිටි පුද්ගලයින් දෙදෙනෙකුට වෙඩි තබා පලාගොස් තිබුණි. වෙඩි ප්‍රහාරයට ලක් වූ එක් අයෙකු ප්‍රතිකාර සඳහා යාපනය රෝහලට ඇතුලත් කිරිමෙන් අනතුරුව ජිවිතක්ෂයට පත් වු අතර ඔහු අරියාලේ ප්‍රදේශයේ පදිංචිව සිටි 24 හැවිරිදි තරුණයෙකු බව පොලිසිය සඳහන් කළේය. සිද්ධිය සම්බන්ධයෙන් සිදු කෙරෙන පරික්ෂණ කටයුතු පොලිස්පතිවරයා විසින් පසුගිය 28 වනදා අපරාධ පරික්ෂණ දෙපාර්තමේන්තුවට භාරදුන් බව පොලිස් මාධ්‍ය ප්‍රකාශකවරයා සඳහන් කළේය. ඒ අනුව විමර්ශන සිදු කළ අපරාධ පරික්ෂණ දෙපාර්තමේන්තුවේ නිළධාරින් කණ්ඩායමක් විසින් සිද්ධිය සම්බන්ධයෙන් සැකපිට යාපනය පොලිස් විශේෂ කාර්යය බලකා කදවුරට අනුයුක්ත උප පොලිස් පරික්ෂකවරයෙකු සහ පොලිස් කොස්තාපල්වරයෙකු අත්අඩංගුවට ගෙන තිබේ. ඔවුන් දෙදෙනා හදුනාගැනිමේ පෙරට්ටුවක් සඳහා යාපනය මහේස්ත්‍රාත් අධිකරණයට ඉදිරිපත් කිරිමට නියමිත බව පොලිස් මාධ්‍ය ප්‍රකාශකවරයා පවසයි. -update- සිද්ධිය සම්බන්ධයෙන් අත්අඩංගුවට ගත් සැකකරුවන් දෙදෙනා යාපනය මහේස්ත්‍රාත් අධිකරණයට ඉදිරිපත් කිරීමෙන් අනතුරුව හඳුනා ගැනීමේ පෙරට්ටුවක් සඳහා 2017.11.16 දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=79475", "Category": null, "Parent URL": null}