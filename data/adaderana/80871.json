{"Source": "Adaderana", "Timestamp": "December 2, 2017 06:46 am", "Headline": "නායයෑම් අවදානමක් හේතුවෙන් පවුල් 12 ක් ඉවත් කරයි", "News Content": "නායයෑම් අවදානම් තත්වය හේතුවෙන් ඇහැලියගොඩ ප්‍රාදේශීය ලේකම් කොට්ඨාශයේ පවුල් 12ක් පමණ ආරක්ෂිත ස්ථාන කරා යොමු කර ඇති බව ජාතික ගොඩනැගිලි පර්යේෂණ සංවිධානය පවසයි. එමෙන්ම රත්නපුර, වේවැල්වත්ත මාර්ගය දුරේකන්ද දෙමළ විද්‍යාලය අසලින් නාය යෑමට ලක්වීම හේතුවෙන් එම මාර්ගයේ රථ වාහන ගමනාගමනයට බාධා එල්ල වී ඇති බව එම සංවිධානය ප්‍රකාශ කරයි. මේ අතර ජාතික ගොඩනැගිලි පර්යේෂණ ආයතනය පසුගියදා සිදුකරන ලද ස්ථානීය පරීක්ෂණ වල සියයට 90ක් පමණ කටයුතු අවසන් කර තිබේ. ඒ අනුව රත්නපුර, කළුතර හා ගාල්ල යන දිස්ත්‍රික්ක වල නායයෑම් අවදානම සහිත ප්‍රදේශවල ජනතාව ඉවත් කර ඔවුන්ට ආරක්ෂිතව ජීවත්විය හැකි ඉඩම් ලබාදී නැවත පදිංචි කිරීමේ කටයුතු ආරම්භ කිරීමට පියවර ගෙන ඇති බව එම සංවිධානය සඳහන් කලා. නායයෑම් අවදානම සහිත ප්‍රදේශ වල සිටින ප්‍රජා මූලික කණ්ඩායම් හා පෙර සූදානම් කමිටු මගින් නිරන්තරයෙන් එම ප්‍රදේශ අධීක්ෂණය කිරීමේ කටයුතු සිදුකරන බව සඳහන්ය.", "URL": "https://sinhala.adaderana.lk/news.php?nid=80871", "Category": null, "Parent URL": null}