{"Source": "Adaderana", "Timestamp": "November 28, 2011 02:53 pm", "Headline": "HP හඳුන්වාදෙන ADVANTAGE PLUS නෝට්බුක් සඳහා අවදානම් රක්ෂණයක් නොමිලේ", "News Content": "ලොව ප‍්‍රමුඛතම තාක්ෂණික ආයතනයක් සහ නවීන තාක්ෂණයේ ප‍්‍රමුඛයෙකු වන Hewlett –Packard පර්සනල් සිස්ටම්ස් සමූහය (HP PSG) විසින් නෝට්බුක් (NOTEBOOK) පාරිභෝගිකයින් සඳහා HP Advantage Plus හඳුන්වාදෙන ලදී. පසුගිය වසර ගණනාවක් මුළුල්ලේ HP PSG ශ්‍රී ලංකා ආයතනය සිය පාරිභෝගිකයින්ට නවීන තාක්ෂණික සේවාවන් ලබාදීමේ කාර්යයෙහි ප‍්‍රමුඛතාවය ගෙන කටයුතු කලේය. ශ‍්‍රී ලංකාවේ තොරතුරු තාක්ෂණ ක්ෂේත්‍රයෙහි වර්ධනයත් සමගින් HP PSG ආයතනය මෙරට වෙළඳපළට නෝට්බුක් පරිගණක ලබාදීමේ පුරෝගාමියා වශයෙන් කටයුතු කරන ලදී. ඒ අතරින් මෑත කාලීනව වෙළඳපළට හඳුන්වාදුන් HPE-CLUB පාරිභෝගික ප‍්‍රසාද දීමනා සැලසුම් වැඩසටහන සහ කඩිනම් අළුත්වැඩියා සේවාවක් ලබාදෙන Rapid Repair සේවා මධ්‍යස්ථාන මගින් HP පාරිභෝගිකයින්ට ප‍්‍රතිලාභ රැසක් අත්විඳීමට අවස්ථාව සැලසුණි. මේ උත්සව සමය වෙනුවෙන් HP PSG ශ‍්‍රී ලංකා ආයතනය අවසන් ගැනුම්කරුවන් (End Users) නෝට්බුක් පරිගණක මිලදීගැනීමේදී ඔවුන්ට නොමිලේ රක්ෂණයක් (නියමයන් සහ කොන්දේසි සහිතයි) ලබාදීමේ සුවිශේෂී දීමනාවක් හඳුන්වාදී තිබේ. HP ආයතනය මෙරට රක්ෂණ ක්ෂේත්‍රයේ දැවැන්තයෙකු වන ශ‍්‍රී ලංකා රක්ෂණ සමාගම සමග එක්ව මෙම දැවැන්ත කාර්යයට පියවර තබා ඇත. \"අපගේ පාරිභෝගිකයින්ට ප‍්‍රතිලාභ රැසක් අත්විඳිය හැකි මේ Advantage Plus ප්‍රවර්ධන දීමනාව හඳුන්වාදීම පිළිබඳව අපි ඉතා සතුටට පත්වෙනවා\" HP පර්සනල් සිස්ටම්ස් සමූහයෙහි මෙරට කළමණාකරු ලක්ෂ්මින්ද්‍ර ප‍්‍රනාන්දු මහතා පැවසීය. \"ශ‍්‍රී ලංකාවේ වෙළඳපළ ප‍්‍රමුඛයෙකු වශයෙන් අපේ තත්ත්වය තවදුරටත් ශක්තිමත් කරගැනීමට මෙමගින් අවකාශ සැලසෙනු ඇති බවට මම විශ්වාස කරනවා\" ඔහු වැඩිදුරටත් සඳහන් කළේය. \"අපි දැන් මේ පියවර තබන්නේ පරිගණක පෞද්ගලිකව පරිහරණය කරන යුගයකටයි. දැන් ශ‍්‍රී ලංකාව ඩිජිටල් කාලයක් කරා වේගවත් ගමනක් ආරම්භ කරලා තියෙනවා. HP ආයතන වශයෙන් අපි ඒ සියලු තත්ත්වයන් හමුවේ අපේ නිෂ්පාදන හා වෙළඳපළ සංයෝජනය තුළින් නෝට්බුක් පාරිභෝගිකයින්ට සමස්තයක් වශයෙන් වැඩි වටිනාකම් ලබාදීම ඉලක්ක කරගෙන කටයුතු කරමින් සිටිනවා\" HP පර්සනල් සිස්ටම්ස් සමූහයේ අලෙවිකරණ විශේෂඥ සහ අලෙවි කළමණාකරු වන ගින්සර ඩයස් මහතා ප‍්‍රකාශ කළේය. බලයලත් HP ව්‍යාපාර හවුල්කාර ආයතනයකින් DV4, DV6, G4, 4430, CQ630 හෝ Probook 4530s ඕනෑම මාදිලියක HP නෝට්බුක් පරිගණකයක් මිලදී ගන්නා සෑම පාරිභෝගිකයෙකුම මෙම රක්ෂණය ලැබීමට සුදුසුකම් ලබන අතර එමගින් විරෝධතා සහ ත‍්‍රස්ත ක‍්‍රියා හේතුවෙන් සිදු නොවන සියලු අවදානම්වලින් සිදුවන අලාභහානි හෝ අනතුරු සඳහා රක්ෂණ ආවරණය හිමි වේ. බලයලත් හවුල්කාර ආයතනයකින් HP නෝට්බුක් පරිගණකයක් මිලදී ගත් පසු ශ‍්‍රී ලංකා ඉන්ෂුවරන්ස් ක්ෂණික ඇමතුම් අංශය ඇමතීමෙන් පාරිභෝගිකයින්ට මෙම රක්ෂණය ඉතා පහසුවෙන් ලබාගත හැක. පාරිභෝගිකයාට අවශ්‍ය නම් ඔවුන්ගේ නෝට්බුක් පරිගණකයේ වෙළඳපළ වටිනාකමට සරිලන සේ රක්ෂණය ඉහළ නංවාගැනීමේ හැකියාව ද ඇත. වැඩි විස්තර දැනගැනීම අවශ්‍ය නම් පාරිභෝගිකයින්ට බලයලත් ව්‍යාපාර හවුල්කරුවන් වෙතින් හෝ www.hp.lk වෙතින් තොරතුරු ලබාගත හැක. HP PSG ශ්‍රී ලංකා ආයතනය මෙරට වෙලඳපළට නිකුත් කරනු ලබන විවිධ මාදිලිවලට අයත් නෝට්බුක් පරිගණක සඳහා අඛණ්ඩව වැඩි අගනාකම් ලබාදෙයි. නව Advantage Plus ප‍්‍රවර්ධන දීමනාව සමගින් පාරිභෝගිකයින්ට උත්සව සමයේ නිවාඩුව නව අත්දැකීමක් සහිතව ගෙවීමටත් සැහැල්ලුවෙන් කාලය ගත කිරීමටත් අවස්ථාව උදා වේ.", "URL": "https://sinhala.adaderana.lk/news.php?nid=20319", "Category": null, "Parent URL": null}