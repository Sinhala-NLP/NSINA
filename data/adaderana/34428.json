{"Source": "Adaderana", "Timestamp": "May 27, 2013 01:47 pm", "Headline": "ආණ්ඩුව ගව ඝාතනයත් ස්ත්‍රී දූෂණයත් දෙකම නතර කළ යුතුයි!", "News Content": "ගව ඝාතනයත් ස්ත්‍රී දූෂණයත් නතර කිරීමට ආණ්ඩුව පියවර ගත යුතු බව එජාප මධ්‍යම පළාත් සභා මන්ත්‍රිනි හා එක්සත් ලක් වනිතා සංවිධානයේ සභාපතිනි ශාන්තිනි කෝන්ගහගේ මහත්මිය පවසයි. ගව ඝාතනයට එරෙහිව දළදා මාළිගාව ඉදිරිපිට දී භික්ෂූන් වහන්සේ නමක් සිරුරට ගිනි තබා ගැනීම වූ කලී මේ ආණ්ඩුවේ අවසාන‍ කාලය එළඹ ඇති බවක් පෙන්නුම් කරන බව ඇය කියයි. ජනපතිට කියා තැඹිලි පොවාගත් අය අද උතුරු පළාත් සභා මැතිවරණය ගැන එක එක කතා කියන බවත් උතුරේ මැතිවරණය පවත්වා දකුණේ කාන්තාවන්ට මෙන් උතුරේ කාන්තාවන්ට ද නිදහසේ ජීවත්වීමට අවස්ථාව ලබාදිය යුතු බව ඇය අවධාරණය කරයි. කොළඹදී අද (27) පෙරවරුවේ පැවැති මාධ්‍ය හමුවකදී ඇය මේ බව සඳහන් ක‍ළාය. මැයි 01 වැනිදා ජනපති විදුලි බිලට සහනයක් දුන්නද ඉන් සාමාන්‍ය ජනතාවට ඵලක් නැති බවද ආණ්ඩුව පවසන පරිදි පවුලක මාසික වියදම මේවන විට රුපියල් හතලිස් හත්දහස් ගණනක් බවද ඇය පෙන්වාදුන්නාය. කටුනායක වෙළඳ කලා‍පයේ සේවකයෙකුගේ මාසික වැටුප පමණක් රුපියල් 17,000ක් පමණ වන බැවින් එවැනි පවුල් ජීවත් වන්නේ කෙසේදැයි ඇය එහිදී ප්‍රශ්න කළාය. ආණ්ඩුවට සම්බන්ධ විවිධ බලසේනා ඇති බවත් එම බලසේනා කියන විදියට දරුවන් හැදුවොත් කන්න දෙන්න විදියක් නැති බවත් ඇය පෙන්වාදුන්නාය‍. මාධ්‍ය හමුවට සහභාගි වු පාර්ලිමේන්තු මන්ත්‍රිනි අනෝමා ගමගේ මහත්මිය කියා සිටියේ කිරිපිටි, සහල් හා සීනිවල රසායනික ද්‍රව්‍ය ඇති බව ආණ්ඩුවම කියන බවයි. කෘෂිකර්මයට සම්බන්ධ ඇමතිවරුන් සිටියත් ගුණාත්මක ආහාර නැති බවත් දෙහිඅත්ත කණ්ඩියේ වකුගඩු පාර කියා ප්‍රසිද්ධ පාරක් ඇති බවත් ඇය පැවසුවාය. ආණ්ඩුව පොහොර සමාගමක් හා එක්ව මෙරට ගොවි ජනතාවට බාල පොහොර බෙදා ඇති බවද ඇය කීවාය. පොදුරාජ්‍ය මණ්ඩලයීය සමුළුවට සුඛෝපභෝගි වාහන ගෙන්වීම සඳහා විශාල මුදලක් වැය කරන බවද දැයට කිරුළට පමණක් රුපියල් කෝටි 3500ක් වැය කර ඇති බවද ඇය පෙන්වාදුන්නාය. ආණ්ඩුවේම ඇතැම් ඇමතිවරු විදුලිබිල වැඩි කළේ මොළේ අමාරුකාරයින් යැයි පවසන බවද ඇය කීවාය.", "URL": "https://sinhala.adaderana.lk/news.php?nid=34428", "Category": null, "Parent URL": null}