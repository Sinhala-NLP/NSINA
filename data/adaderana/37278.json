{"Source": "Adaderana", "Timestamp": "September 9, 2013 03:57 pm", "Headline": "අකුරු කර එද්දී මග මරුවාට සිසුවා බිලි - තවත් 2ක් රෝහලේ", "News Content": "යතුරු පැදියක් ට්‍රැක්ටරයක ගැටීමෙන් පාසල් සිසුවෙක් මියගොස් තවත් පාසල් සිසුවෙක් සහ සිසුවියක් තුවාල ලබා පුත්තලම මුලික රෝහලට ඇතුළත් කර තිබේ. අද (09) දහවල් 2.30 ට පමණ තබ්බෝව - ප්‍රදීපාගම ආසන්නයේදී මෙම අනතුර සිදුවී ඇති බව අප වාර්තාකරු කියයි. අනතුරින් මිය ගොස් ඇත්තේ තබ්බෝව මහා විද්‍යාලයේ ඉගෙනුම ලබන රන්දික සුභාෂ් (17) නම්වු පාසල් සිසුවෙකි. තුවාල ලබා ඇති රවීනා (14) සහ දිස්න (17) යන පාසල් සිසුවියක සහ සිසුවෙක් රෝහල් ගත කර ඇති බව අප වාර්තාකරු පවසයි. මිය ගොස් ඇති සහ තුවාල ලබා ඇති පාසල් සිසුන් දෙදෙනා සහ සිසුවිය යතුරු පැදියේ ගමන් කර ඇත. තුවාල ලබා රෝහල් ගත කර ඇති ඇති සිසුවිය මියගොස් ඇති සිසුවාගේ සහෝදරියකි. අනෙක් පාසල් සිසුවා ඔවුන්ගේ ඥාති සොහොයුරෙකු බව පොලීසිය කියයි. යතුරු පැදියේ වේගය පාලනය කර ගත නොහැකි කම නිසා මෙම අනතුර සිදුවී ඇති බව පොලීසිය පැවසූවේ යැයි අප වාර්තාකරු සඳහන් කරයි. කරුවගලස්වැව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=37278", "Category": null, "Parent URL": null}