{"Source": "Adaderana", "Timestamp": "August 2, 2015 02:57 pm", "Headline": "මහින්දයි රනිලුයි දැන් කිඹුල් කඳුළු හෙළනවා ", "News Content": "තැපැල් ඡන්ද දිනය ඉලක්ක කරගනිමින් හිටපු ජනාධිපති, කුරුණෑගල දිස්ත්‍රික් අපේක්ෂක මහින්ද රාජපක්‍ෂ මහතා සහ අගමැති රනිල් වික‍්‍රමසිංහ මහතා රාජ්‍ය සේවකයින් රැවටීමට කිඹුල් කඳුළු හෙළමින් සිටින බව ජ.වි.පෙ. ලේකම් ටිල්වින් සිල්වා මහතා පවසයි.ඒ මහතා මේ බව සඳහන් කර සිටියේ අද පැවති මාධ්‍ය හමුවකට එක්වෙමින්ය.එහිදී පහත පරිදි ඒ මහතා අදහස් දැක්විය.\" පහුගිය ඉතිහාසය පුරා රාජ්‍ය සේවකයින්ගේ අයිතීන් ලබා නොදීපු මේ පාලකයින් තැපැල් ඡන්දය ඉලක්ක කරගනිමින් රාජ්‍ය සේවකයින් රැවටීම සඳහා බොරු පොරොන්දු ලබා දෙමින් ඉන්නවා. මහින්දත් රනිලූත් දැන් වෙළෙන්ඳන් බවට පත්වී හීන විකුණනවා. තැපැල් ඡන්ද ලබාදීමට පෙර රාජ්‍ය සේවකයින් කල්පනා කළ යුතුයි මහින්ද රාජපක්‍ෂ පාලනයත් රනිල් පාලනයත් මීට කලින් රාජ්‍ය සේවයට මොකද කළේ කියලා. මහින්ද රාජපක්‍ෂ ජනාධිපති ධුරයේ වසර 9ක් මොකද කළේ? රාජ්‍ය සේවය විනාශ කළා. රාජ්‍ය සේවය මුළුමනින්ම රාජ්‍ය බලයට යට කළා. පවුලේ බූදලයක් බවට පත්කළා. රාජ්‍ය අංශය මුළුමනින්ම බිඳ වැට්ටුවා. පාඩු ලබන ආයතන බවට පත්කළා. රාජ්‍ය සේවකයින් වහල් වැඩවලට යොදා ගත්තා. ඔවුන්ගේ අයිතීන් ලබාදීමට කටයුතු කළේ නැහැ. රාජ්‍ය සේවකයින්ට යම් අයිතීන් ප‍්‍රමාණයක් ලැබුණා නම් ලැබුණේ වෘත්තීය සමිති එකතුවෙලා කරපු අරගලවලින්. මහින්ද රාජපක්‍ෂ පාලනය කාලයේ රාජ්‍ය ආයතන, රාජ්‍ය සේවකයින් ඡන්ද වැඩවලට යොදා ගත්තා. මැර වැඩවලට යොදා ගත්තා. ලංගමය විනාශ කළා. හැම ඡන්දයකටම ලංගම බස්වලින් නොමිලේ සෙනඟ ඇද්දා. ලංගම සේවකයින්ට වැටුප් ගෙවාගත නොහැකි තරමට පාඩු ලැබුවා. මහින්ද රාජපක්‍ෂලා මේ වෙන තෙක්ම ලංගමයට ගෙවිය යුතු මුදල් ගෙව්වේ නැහැ. ඒ පාපයට මහින්ද හවුල් වුණා. වරාය සේවකයින් තමන්ගේ වේදිකා හදන්න යොදා ගත්තා. මාර්ග සංවර්ධන සේවකයින් ලවා පෝස්ටර් ඇලෙව්වා. විදුලි බල මණ්ඩලය ඒ විදියටම ඡන්ද වැඩවලට යොදා ගත්තා. දැන් මහින්ද කියනවා රාජ්‍ය සේවකයින්ගේ මූලික වැටුප රුපියල් 25,000ක් කරනවා කියලා. ඒක ඇහෙනකොටනම් අපිට හිනා යනවා. තම පාලන කාලයේදී රාජ්‍ය සේවකයින්ගේ මූලික වැටුප රුපියලකින්වත් වැඩිකළේ නැහැ. දීමනා කිහිපයක් විතරක් වැටුපට එල්ලූවා. 2005 සිට මූලික වැටුප වැඩිකරලා නැහැ. එහෙම කරපු මහින්ද ඡන්දය අස්සේ දැන් කියනවා මූලික වැටුප රු. 25,000ක් කරනවා කියලා. ඒක මහා තක්කඩි වැඩක් මීට මාස 8කට කලින් බලයේ හිටපු මහින්දට ඒක කරන්න බැරිවුණා. දැන් බලය නැති මහින්ද 25,000 ක් ගැන කතා කරනවා. රජයේ සේවකයින්ගේ අරගල 2ක් තිබුණා. එකක් වැඩිවන ජීවන අංකයට දීමනාවක් ලබාගැනිම. අනෙක සියලූ දීමනා මූලික වැටුපට එකතුකර ගැනීම. නමුත් ඒ එක ඉල්ලීමක්වත් මහින්ද ගනණකට ගත්තේ නැහැ. එහෙම කටයුතු කරපු මහින්ද 25,000ක් ගැන කතා කිරීම විහිළුවක්.ඒ විදියටම මහින්ද පොරොන්දු වුණා, වැඩිවන ජීවන අංකයට රු. 200ක දීමනාවක් දෙනවා කියලා. නමුත් දිගින් දිගටම ඒක පැහැර හැරියා. අන්තිමේදී ඉතා කුඩා මුදලක් දුන්නා. මහින්දම පොරොන්දු වුණු ජීවන අංක දීමනාවවත් ලබාදුන්නේ නැහැ. එජාපයේ නායක රනිල් වික‍්‍රමසිංහත් මේ දවස්වල රාජ්‍ය සේවය ගැන වැඩියෙන් කතා කරනවා. පහුගිය එජාප ආණ්ඩු කාලයේ රජයේ සේවය දියකර හරින්න කටයුතු කළා. 2002දී රිගේනින් ශී‍්‍ර ලංකා වැඩපිළිවෙළ හරහා කි‍්‍රයාත්මක කළේ ඒක. රාජ්‍ය සේවයට බඳවා ගැනීම් අඩුකළා. රාජ්‍ය සේවකයින් නියමිත කාලයට පෙර විශ‍්‍රාම ගන්වන්න සැලසුම් හැදුවා. අගමැති වෙලා ඉන්න කාලේදී රාජ්‍ය සේවකයින් ලක්‍ෂයක් විශ‍්‍රාම ගැන්වීමට කටයුතු කරපු රනිල් තැපැල් ඡුන්දය නිසා රාජ්‍ය සේවකයින් ගැන කතා කරනවා. එජාපය දැන්වීමක් පළ කරමින් කියමින් ඉන්නවා රාජ්‍ය සේවකයින්ට වසර 5ක වැටුප් රහිත නිවාඩුවක් ලබාදෙන්න කටයුතු කරනවා කියලා. රාජ්‍ය සේවය නගා සිටුවන්න කතා කරන රනිල් රාජ්‍ය සේවකයින්ට නිවාඩු දෙන්න කතා කරන්නේ ඇයි? මෙයින් පැහැදිළි වන්නේ 2002 රිගේනින් ශී‍්‍ර ලංකා හරහා කරපු වැඩේම වෙනස් විදියකට කරන්න යන බවයි. රජයේ සේවකයින්ට නිවාඩු අරගෙන රට යන්න වෙන්නේ, ව්‍යාපාරයක් නරන්න වෙන්නේ රාජ්‍ය සේවකයාගේ අයිතීන් නොලැබෙන නිසයි. ඒ කියන්නේ එජාපය සූදානම් නැහැ හොඳ රාජ්‍ය සේවයක් ලබා දෙන්න. රාජ්‍ය සේවකයාට ගෞරවය ලබා දෙන්න සූදානමක් නැහැ. අනෙක් පැත්තෙන් රාජ්‍ය සේවකයෙක් වසර 5ක් නිවාඩු ගත්තාම රාජ්‍ය සේවයට මොකද වෙන්නේ? විශාල ප‍්‍රශ්න ප‍්‍රමාණයක් නිර්මාණය වෙනවා. පුරප්පාඩුවට බඳවා ගැනීම් සිදුවෙන්නෙ නැහැ. බඳවා ගත්තත් නිවාඩු ලබාගත් සේවකයා නැවත සේවයට ආවාම ප‍්‍රශ්නයක් ඇතිවෙනවා. රාජ්‍ය සේවය ශක්තිමත් කරනවා වෙනුවට සේවකයන්ට නිවාඩු ගන්න කියනවා නම් ඒකේ අර්ථය වෙන්නේ එජාප ආණ්ඩුව රාජ්‍ය සේවය දියුණු නොකරන බවයි.පහුගිය දින 100 ආණ්ඩුවේ රාජ්‍ය සේවකයාට රු.10,000ක දීමනාවක් දෙනවා කිව්වා. ඒක ලබා දෙන්න සිදුවුණේ වසර කිහිපයක් තිස්සේ වෘත්තීය සමිති රු.10,000ක වැටුප් වැඩිවීමක් ඉල්ලා කළ අරගලය නිසයි. එහෙත් දින 100 ආණ්ඩුව ලබාදුන්නේ දීමනාවක් විතරයි. එම දීමනාවෙනුත් දෙවැනි කොටස ලබා දීමේදී ති‍්‍රවිධ හමුදාව අමතක කරලා. ඊළඟ මාසයට කල් දාලා. තම අයිතීන් ඉල්ලා අරගල කරන්න අවස්ථාවක් නැති ති‍්‍රවිධ හමුදාවට නොදී අනෙකුත් සේවකයින්ට පමණක් දීමනාව ලබාදීමෙන් අපිට තේරෙන්නේ එජාප ආණ්ඩුවද පොරොන්දු වූ දේවල් පවා නොදී ඉන්න උත්සාහ කරන බවයි. මොවුන් රාජ්‍ය සේවකයින්ට හිතවත්කම පෙන්වනවා කියන එක අමූලික බොරුවක්.\"", "URL": "https://sinhala.adaderana.lk/news.php?nid=53002", "Category": null, "Parent URL": null}