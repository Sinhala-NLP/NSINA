{"Source": "Adaderana", "Timestamp": "October 27, 2013 11:21 am", "Headline": "මාරක රිය අනතුරු දෙකකින් 7ක් රෝහලේ", "News Content": "දංකොටුව සහ මුන්දලම ප්‍රදේශ වල සිදුවී ඇති අනතුරු දෙකකින් හත් දෙනෙකු තුවාල ලබා රෝහල් ගත කර ඇති බව පොලීසිය පවසයි‍. ඊයේ සවස දංකොටුව - පන්නල මාර්ගයේ ඇටියාවලදී යතුරු පැදියක ගමන් කළ එකම පවුලේ තිදෙනෙක් කන්ටේනර් රථයකට යටවීමෙන් තුවාල ලබා මීගමුව මහා රෝහලට ඇතුළත් කර ඇති බව අද දෙරණ වාර්තාකරු කියයි. සිද්ධියෙන් තුවාල ලබා ඇති රණසිංහ නම්වු හෙද නිලධාරියෙකුගේ දකුණු අත වෙන්වී ඇති බවත්,ඔහුගේ බිරිද වන 45 හැවිරිදි කාන්තාවක් සහ 15 හැවිරිදි දියණියක්ද තුවාල ලබා රෝහල් ගත කර ඇති බවත් පොලීසිය පවසයි. අනතුරට සම්බන්ධ යතුරු පැදියේ තුවාල ලබා රෝහල් ගත කර ඇති තිදෙනාම ගමන් කර ඇත. යතුරු පැදිය බස් රථයක් පසු කර යාමට උත්සහ කරන විට යතුරු පැදිය ලිස්සා ගොස් බිම පෙරළී ඇති බව පොලීසිය කියයි. පෙරළී ගිය යතුරු පැදියේ ගමන් කළ තිදෙනා මාර්ගයේ ගමන් කරමින් තිබුණු කන්ටේනර් රථයකට යටවීමෙන් අනතුර සිදුවී ඇත. මේ අතර ඊයේ රාත්‍රීයේ පුත්තලම - හලාවත මාර්ගයේ මුන්දලම ප්‍රදේශයේදී ඉන්ධන බවුසරයක් සහ ලොරියක් ගැටීමෙන් තවත් අනතුරක් සිදුවී තිබේ. ඉන්ධන බවුසරයේ සහ ලොරියේ ගමන් කළ සිව්දෙනාම අනතුරින් තුවාල ලබා ඇත. තුවාලකරුවන් අතරින් දෙදෙනෙකු මුන්දලම දිසා රෝහලේද, තවත් දෙදෙනෙකු හලාවත මහා රෝහලේද ප්‍රතිකාර ලබමින් සිටී. දංකොටුව සහ මුන්දලම පොලීසි වැඩිදුර පරීක්ෂණ කර ගෙන යයි.", "URL": "https://sinhala.adaderana.lk/news.php?nid=38412", "Category": null, "Parent URL": null}