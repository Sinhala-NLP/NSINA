{"Source": "Adaderana", "Timestamp": "July 26, 2019 02:52 pm", "Headline": "අසාමාන්‍ය උණුසුමෙන් කාර්යබහුල වූ අයිෆල් ජල උද්‍යානය", "News Content": "මේ දිනවල යුරෝපයේ රටවල් රැසකින් අසාමාන්‍ය උණුසුම් කාලගුණයක් වාර්තා වෙයි. ඒ හේතුවෙන් අධික උණුසුම නුහුරු බටහිර යුරෝපානු කලාපයේ වැසියන් දැඩි සේ පීඩාවට පත්ව ඇති බව සඳහන්ය. පැරිස් නුවරට වාර්තාගත උණුසුමක් බලපා ඇත. ප්‍රංශ කාලගුණ අංශවලට අනුව එහි උෂ්ණත්ව අගය සෙල්සියස් අංශක 40.6ක් ලෙසින් වාර්තා වීම ඊට හේතුවයි. ප්‍රංශයේ උෂ‍්ණත්ව වාර්තා සනිටුහන් කිරීම ආරම්භ වීමෙන් පසු එරටින් වාර්තා වූ වැඩිම උණුසුම මෙයයි. ලෝක ප්‍රකට අයිෆල් කුළුණ පාමුල පිහිටි ජනප්‍රිය ජල උද්‍යානයද‍ ඒ හේතුවෙන් මේ දිනවල කාර්යබහුලව පවතියි. ඒ දිය ස්නානය හා දියේ බැස සිටීමට ඒ වෙත විශාල පිරිසක් ඇදී ඒම හේතුවෙන්. ප්‍රංශය ඇතුලු යුරෝපා රටවල් මීට මාසයකට පෙර මෙවැනිම තවත් එක් අසාමාන්‍ය උණුසුම් කාලගුණයකට මුහුණ දුන්නේය. ආසන්න කාල සීමාවේ අවස්ථා දෙකකදී කලාපය මුහුණදුන් දෙවැනි උෂ්ණාධික තත්ත්වයෙන් එහි වැසියන් දැඩි පීඩාවට පත්ව සිටියි. උදාවී ඇති තත්ත්වය හේතුවෙන් බටහිර යුරෝපා රටවල් රැසක දුම්රිය හා ගුවන් ගමන්වාර අවලංගු කෙරුණි. ඉන් මගීන් අපහසුතාවට පත්වූ අතර තවදුරටත් දුම්රිය හා ගුවන් වාර ප්‍රමාද වීම් හා අවලංගුවීම් අපේක්ෂා කළ හැකි බවත් විදෙස් වාර්තා පවසයි. මේ අතර නවතම වාර්තා වලට අනුව උණුසුම් කාලගුණය පහව යමින් පැවතියත්, වැඩි කාලයක් නිවෙස් තුළට වී කාලය ගතකිරීම සුදුසු බව කාලගුණ අංශ ජනතාවට දන්වා සිටියේය.", "URL": "https://sinhala.adaderana.lk/news.php?nid=115082", "Category": null, "Parent URL": null}