{"Source": "Adaderana", "Timestamp": "December 9, 2015 07:36 pm", "Headline": "රීප්ප පටියකින් පහරදී ඝාතනය කරලා", "News Content": "දං‍කොටුව - යෝගියාන,කළුඅච්චිමුල්ල ප්‍රදේශයේදී රීප්ප පටියකින් පහර දී පුද්ගලයෙකුව ඝාතනය කළ බව කියන අයෙකු සැකපිට අත්අඩංගුවට ගෙන ඇති බව දංකොටුව පොලීසිය කියයි.අද (09) සවස 3.15 ට පමණ මෙම සිද්ධිය සිදුවී ඇත.ඝාතනයට ලක් ඇත්තේ බුජ්ජම්පොල,මොහොට්ටිමුල්ල පදිංචිකරුවෙකු වන කච්චකඩුගේ නෙල්සන් ප්‍රනාන්දු (අවු;64) නම් අයෙකි.ඝාතනය සම්බන්ධයෙන් පොලීසිය විසින් අත්අඩංගුවට ගෙන ඇත්තේ යෝගියාන,කළුඅච්චිමුල්ල පදිංචි 46 හැවිරිදි අයෙකි.මිය ගිය අය යතුරු පැදියක් තල්ලු කර ගෙන යෝගියාන, කළුඅච්චිමුල්ල ප්‍රදේශයේ අතුරු මාර්ගයක ගමන් කරමින් සිටින විට සැකකරු අතර මග සිටිනවා දැක ඇති බවත්, සැකකරුව දැක ඇති මරණකරු තමා තල්ලුකරගෙන පැමිණි යතුරුපැදියද මහ මග දමා දිව යාමට උත්සහ කර ඇති බවත්, නමුත් සැකකරු ඒ ආසන්නයේ තිබූ උළු මෝලකට දිව ගොස් එහි තිබූ රීප්ප පටියක් ගෙනවිත් පලා යමින් සිටි අයට පහර දීම සිදු කර ඇති බව මූලික විමර්ශන වලදී පොලීසිය විසින් අනාවරණය කරගෙන ඇති බවත් අද දෙරණ වාර්තාකරු කියා සිටියි.පහර කෑමට ලක්වූ අය එම අවස්ථාවේදීම දංකොටුව දිසා රෝහලට ගෙන ගොස් ඇතත් ඒ වන විටත් ඔහු මිය ගොස් තිබී ඇත.තොරතුර ලද විගස විමර්ශන ආරම්භ කළ පොලීසිය සැකකරු අත්අඩංගුවට ගෙන තිබේ.දෙදෙනා අතර තිබූ පෙර අමනාපයක් මෙම ඝාතනයට හේතුව වන්නට ඇති බවට සැක පහල කරන්නේ යැයි පොලීසිය කියයි. දංකොටුව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=55628", "Category": null, "Parent URL": null}