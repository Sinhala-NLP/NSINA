{"Source": "Adaderana", "Timestamp": "July 30, 2018 04:32 pm", "Headline": "නිවසක් තුළ මැණික් ඉල්ලම් ගොඩ දාපු 4ක් මාට්ටු", "News Content": "බගවන්තලාව පොලිස් වසමට අයත් කැම්පියන් වතුයායේ වතු නිවසක් තුළ විශාල වලක් හාරා මැණික් ඉල්ලම් ගොඩ දැමු සිව් දෙනෙක් සැකපිට අත්අඩංගුවට ගත් බව බගවන්තලාව පොලීසිය පවසයි. එම වතුයායේ තේ කර්මාන්ත ශාලාව ඉදිරිපිට වසා දමා තිබු වතු කම්කරු නිවාසයක් තුළ මැණික් ඉල්ලම් ගොඩ දමමින් සිටින බවට ලද තොරතුරක් මත මෙම වැටලීම ඊයේ(29) පස්වරුවේ සිදු කළ බව පොලීසිය සඳහන් කළේය. එම නිවසේ දොර ඉබි යතුරු දා නිවස ඉදිරිපිට මුරකරුවෙකුද යොදා ගනිමින් මෙම අනවසර මැණික් ගැරීම සිදු කරමින් සිටි බවත්, එම නිවසේ නිදන කාමරයක අඩි 6 පමණ ගැඹුරට වලක් හාරා මැණික් ඉල්ලම් ගොඩ දමා තිබු බව වාර්තාවෙයි. බගවන්තලාව ප්‍රදේශයේ මැණික් ජාවාරම් කරුවන් පිරිසකගේ මෙහෙයවිම යටතේ දින කිහිපයක් තිස්සේ ඉතා සුක්ෂම ලෙස මෙම අනවසර මැණික් ඉල්ලම් ගොඩ දැමීම සිදු කර ඇති අතර, අත්අඩංගුවට ගත් සැකකරුවන් විසින් ගොඩ දමා තිබු මැණික් ඉල්ලම් සහ මැණික් ඉල්ලම් ගොඩ දැමීම සඳහා උපයෝගි කර ගත් උපකරණ රැසක්ද පොලිස් බාරයට ගෙන ඇත. අත්අඩංගුවට ගත් සැකකරුවන් එම වතුයායේම පදිංචිකරුවන් බවත්, එම සැකකරුවන් පොලිස් ඇප මත මුදා හැර ඇති අතර ඔවුන්ට එරෙහිව හැටන් මහෙස්ත්‍රාත් අධිකරණයේ නෛතික පියවර ගැනීමට කටයුතු කර ඇති බව බගවන්තලාව පොලීසිය වැඩිදුරටත් පැවසීය.", "URL": "https://sinhala.adaderana.lk/news.php?nid=93480", "Category": null, "Parent URL": null}