{"Source": "Adaderana", "Timestamp": "March 31, 2015 01:55 pm", "Headline": "විපක්ෂනායක කවුද? - කතානායක පක්ෂ නායකයින්ගේ අදහස් විමසයි", "News Content": "පාර්ලිමේන්තුවේ විපක්ෂනායකවරයා සම්බන්ධයෙන් මේ දිනවල විශේෂ කතා බහක් දේශපාලන ක්ෂේත්‍රයේ දක්නට ලැබේ.ඒ වත්මන් පාර්ලිමේන්තු‍වේ විපක්ෂනායක ලෙස කටයුතු කරන නිමල් සිරිපාල ද සිල්වා මහතා සාමාජිකත්වය දරණ ශ්‍රී ලංකා නිදහස් පක්ෂයේ මන්ත්‍රීන් පිරිසක් වත්මන් මෛත්‍රිපාල සිරිසේන මහතාගේ ආණ්ඩුවේ පසුගියදා ඇමති ධූර ලබා ගැනීමත් සමගය.අවසන් වරට රැස්වූ පාර්ලිමේන්තු රැස්වීමේදී මේ සම්බන්ධයෙන් ජාතික නිදහස් පෙරමු‍ණේ නායක විමල් වීරවංශ, ජවිපෙ නායක අනුර කුමාර දිසානායක යන මන්ත්‍රීවරුද කතානායකවරයාගෙන් ප්‍රශ්න කළහ.එහිදී කතානායකවරයා ද කියා සිටියේ තමාට ද එය ගැටලුවක් බැවින් ඉදිරියේදී ඒ ගැන සොයාබලා පිළිතුරක් ලබාදෙන බවයි.ඒ අනූව කතානායකවරයා විසින් පාර්ලිමේන්තුව නියෝජනය කරන සුළු දේශපාලන පක්ෂවල නායකයින් හා ස්වාධීන මන්ත්‍රීන් කැඳවා මේදිනවල ඒ ගැන ඔවුන්ගේ අදහස් විමසමින් සිටියි.මේ සම්බන්ධයෙන් ස්වාධීන මන්ත්‍රී අජිත් කුමාර මහතාගෙන් කළ විමසීමකදී ඒ මහතා කියා සිටියේ තමාගෙන් ද කතානායකවරයා මේ ගැන අද (31) අදහස් විමසා සිටි බවයි.දිනේෂ් ගුණවර්ධන මහතා විපක්ෂනායක තනතුරට තෝරා ගැනීම සම්බන්ධයෙන් මන්ත්‍රීන් පිරිසක් අත්සන් ලබාදී ඇතිද යන්න ප්‍රශ්නයට පිළිතුරු ලෙස අජිත් කුමාර මහතා කියා සිටියේ කතානායකවරයා දැනුම්දුන් පරිදි එවැනි ක්‍රමවේදයක් පාර්ලිමේන්තුවේ නැති බවත්, බහුතර මන්ත්‍රීන් සංඛ්‍යාවක් සිටින පක්ෂයේ නායකයාට විපක්ෂනායක තනතුර දෙන බවයි.එසේ වුවද බහුතරය පෙන්විය හැකි නම් විපක්ෂනායක තනතුර දිය හැකි බවක්ද කතානායකවරයා අදහස් කළ බව අජිත් කුමාර මන්ත්‍රීවරයා පැවසීය.ඒ අනූව කතානායකවරයා මේ ගැන එක් එක් සුළු දේශපාලන පක්ෂ වල නායකයින් මෙන්ම ස්වාධීන මන්ත්‍රීන් කැඳවා ඔවුන්ගේ අදහස් විමසා ඉදිරි පාර්ලිමේන්තු රැස්වීමේදී තීන්දුවක් දීමට නියමිතය.", "URL": "https://sinhala.adaderana.lk/news.php?nid=50343", "Category": null, "Parent URL": null}