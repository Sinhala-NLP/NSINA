{"Source": "Adaderana", "Timestamp": "August 13, 2013 09:29 am", "Headline": "ඇමති සොහොයුරාගේ ලේ රජයේ රස පරීක්ෂකට", "News Content": "අභිරහස් ලෙස මියගොස් සිටි හිටපු අමාත්‍ය දිවංගත. ද.මු.දසනායක මහතාගේ සොහොයුරාගේ රුධිරය සාම්පලයක් රජයේ රස පරීක්ෂකවරයා වෙත යැවීමට නියෝග කළ හලාවත අධිකරණ වෛද්‍ය නිලධාරී එම්.එම්.ආශික් මහතා මෙම මරණය සම්බන්ධයෙන් විවෘත තීන්දුවක් ප්‍රකාශයට පත් කර තිබේ. මෙම මරණය අභිරහස් ලෙස සිදුවී ඇති බැවින් ඒ සම්බන්ධයෙන් වු පශ්චාත් මරණ පරීක්ෂණය හලාවත මහා රෝහලේදී සිදු කිරීමට පල්ලම පොලීසිය කටයුතු කළ බව අප වාර්තාකරු පැවසීය. ඒ අනුව හලාවත අධිකරණ වෛද්‍ය නිලධාරී එම්.එම්.ආශික් මහතා විසින් පශ්චාත් මරණ පරීක්ෂණය පවත්වන ලදී. මරණය සිදුවී ඇති ආකරය සම්බන්ධයෙන් පැහැදිලි නිගමනයක් ලබාදීමට නොහැකි බැවින් මියගොස් ඇති අයගේ රුධිර සාම්පලයක් රජයේ රස පරීක්ෂකවරයා වෙත යවා වාර්තාවක් ලබාගෙන ඉදිරිපත් කරන ලෙස අධිකරණ වෛද්‍ය නිලධාරීවරයා පල්ලම පොලීසියට නියෝග කළ බව අප වාර්තාකරු පැවසීය. පසුව අවසන් කටයුතු සිදු කිරීම සඳහා මෘත ශරීරය පවුලේ ඥාතීන් වෙත බාර දී ඇත. මියගොස් ඇත්තේ ආඩිගම, පෙරියමඩුව,ආදාහේන වත්ත පදිංචිව සිටි වීරසේන දසනායක (51) නම්වු දෙදරු පියෙකි. ඊයේ (12) අලුයම මියගොස් ඇති අයගේ මළ සිරුර ඔහු පදිංචිව සිටි නිවස පිටුපස වත්තේ තිබී හමුවී ඇත. මළ සිරුර අසල ජංගම දුරකථනයක් සහ සෙරප්පු දෙකක්ද තිබී සොයාගන්නා ලදී.", "URL": "https://sinhala.adaderana.lk/news.php?nid=36593", "Category": null, "Parent URL": null}