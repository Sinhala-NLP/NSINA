{"Source": "Adaderana", "Timestamp": "February 24, 2013 11:18 am", "Headline": "හුරුළු පාරිසරික උද්‍යානයේ ඛේදවාචකය - අලි පැටවුන් සොරකම් කිරීමේ ජාවාරමකුත්", "News Content": "අනුරාධපුර සහ පොළොන්නරුව දිස්ත්‍රික් මායිමේ පිහිටි හුරුළු පාරසරික උද්‍යානයට සංක්‍රමණය වන, වන අලි ඇතුළු සෙසු සතුන්ගේ ජීවිත තර්ජනයකට ලක්ව ඇති බව වාර්තා වේ. අක්කර 48,000ක භූමි ප්‍රමාණයකින් යුතු හුරුළු පාරිසරික උද්‍යානය හබරණ ප්‍රදේශයේ සිට මින්නේරිය ප්‍රදේශය දක්වා පැතිරී පවතී. කෙසේ වෙතත් ශ්‍රී ලංකාවේ වන සතුන් ජීවත් වන පාරිසරික උද්‍යාන වන ජීවි දෙපාර්තමේන්තුව භාරයේ තිබුණ ද හුරුළු පාරිසරික උද්‍යානය අයිති වන්නේ වන සංරක්ෂණ දෙපාර්තමේන්තුවටයි. එහෙත් වසරේ එක්තරා කාලයකදී හුරුළු පාරිසරික උද්‍යානයට වන අලි සහ වෙනත් සතුන් සංක්‍රමණය වන බව සඳහන්ය. මෙලෙස සංක්‍රමණය වන සතුන්ට කිසිදු ආරක්ෂාවක් හුරුළු පාරිසරික උද්‍යානය තුළ නොමැති බව වාර්තා වේ. මෙයට හේතුවී ඇත්තේ මෙම උද්‍යානය තුළ කිසිදු වන ජීවි නිලධාරියෙකු නොසිටීම බව සඳහන්ය. මේ හේතුව නිසා මෙම පාරිසරික උද්‍යානයට සංක්‍රමණය වන, වන අලින්ට ජනතාව විසින් විදුලිසැර යොදා මරණයට පත් කරන අවස්ථා ද දක්නට ලැබෙයි. මේ මාසය තුළ පමණක් මෙම පාරිසරික උද්‍යානයට සංක්‍රමණය වු වන අලි තිදෙනෙකු විදුලිසැර වැදීමෙන් ජීවිතක්ෂයට පත්ව තිබේ. මීට අමතරව මෙම උද්‍යානය තුළ අලි පැටවුන් සොරකම් කිරීමේ ජාවාරමක් සිදුවන බව ද සඳහන්ය. පසුගිය කාලය තුළ මෙම හුරුළු පාරිසරික උද්‍යානය වන ජීවි දෙපාර්තමේන්තුව භාරයට ගැනීම සඳහා උත්සාහ දැරුව ද එම උත්සාහයන් අසාර්ථක වී ඇති බව වාර්තා වේ.", "URL": "https://sinhala.adaderana.lk/news.php?nid=31885", "Category": null, "Parent URL": null}