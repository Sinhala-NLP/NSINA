{"Source": "Adaderana", "Timestamp": "November 16, 2018 01:04 pm", "Headline": "පාර්ලිමෙන්තුවේ ආරක්ෂාව තරවෙයි-මන්ත්‍රීවරු සෝදිසියක", "News Content": "පාර්ලිමේන්තු සංකීරණය වෙත පිවිසෙන සියලුම මන්ත්‍රීවරුන් පූර්ණ ශරීර පරික්ෂාවකට ලක් කර පාර්ලිමේන්තු සංකීරණය වෙත ඇතුළත් කර ගන්නා බව අද දෙරණ පාර්ලිමේන්තු වාර්තාකරු පවසයි. පාර්ලිමේන්තු සභා ගර්භය තුළට පාලිත තෙවරප්පෙරුම මන්ත්‍රීවරයා පිහියක් අතැතිව සිටින දර්ශන මාධ්‍ය ඔස්සේ ඊයේ(15) දිනයේ දී ප්‍රචාරය කෙරුණි. මේ සම්බන්ධයෙන් පාර්ලිමේන්තු මන්ත්‍රී පාලිත තෙවරප්පෙරුම මහතාට එරෙහිව අද දිනයේ දී පැමිණිල්ලක් ඉදිරිපත් කර තිබේ. අද පස්වරු 01.30ට පාර්ලිමේන්තුව රැස්වීමට නියමිත අතර ඒ සම්බන්ධයෙන් තීරණයක් ගැනීම සඳහා කථානායක කරූ ජයසූරිය මහතාගේ ප්‍රධානත්වයෙන් පක්ෂ නායක රැස්වීමක් පැවැත් විය. එම රැස්වීම පෙරවරු 11.30ට එම රැස්විම ආරම්භ වූ අතර මේ වන විට අවසන් වී තිබේ. මේ අතර පක්ෂ නායක රැස්වීමෙන් අනතුරුව පාර්ලිමේන්තු කණ්ඩායම් රැස්වීම් කිහිපයක්ද තිබු අතර එම රැස්වීම්ද මේ වන විට අවසන් වී තිබේ. මන්ත්‍රීවරුන් අතර හටගත් නොසන්සුකාරි තත්ත්වයක් හේතුවෙන් ඊයේ පාර්ලිමේන්තුව කල්දැමුණු අතර පසුව පැවැති පක්ෂ නායක රැස්විමෙන් අනතුරුව යළි අද පස්වරු 01.30ට පාර්ලිමේන්තුව රැස්වීමට තීරණය කර තිබුණි. එමෙන්ම විශ්වාසභංග යෝජනාව යළි අද පාර්ලිමේන්තුවට ඉදිරිපත් කිරීම සම්බන්ධයෙන් එම රැස්වීමේදී අවසන් තීරණයක් ගනු ඇති බව වාර්තා වෙයි. මේ අතර එක්සත් ජනතා නිදහස් සන්ධාන මන්ත්‍රි කණ්ඩායම සහ එක්සත් ජාතික පෙරමුණ නියෝජනය කරන මන්ත්‍රී කණ්ඩායම පාර්ලිමේන්තු පරිශ්‍රයේදී අද පෙරවරුවේ වෙන් වෙන්ව සාකච්ඡාවල නිරත වී තිබේ. පක්ෂ නායක හමුවට පෙර එම සාකච්ඡා පැවැති බව වාර්තා වෙයි. අද දිනයේ ද පාර්ලිමේන්තු පරිශ්‍රය සහ ඒ අවට විශේෂ ආරක්ෂාවක් යොදවා ඇති බවද අද දෙරණ වාර්තාකරු පවසයි. ඒ සඳහා පොලිස් විශේෂ කාර්යය බළකාය ද කැඳවා ඇති බව වාර්තා වෙයි.", "URL": "https://sinhala.adaderana.lk/news.php?nid=99306", "Category": null, "Parent URL": null}