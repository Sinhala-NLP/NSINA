{"Source": "Adaderana", "Timestamp": "December 18, 2018 10:54 am", "Headline": "බ්‍රිතාන්‍ය අගමැතිවරියට තවත් විශ්වාසභංගයක්", "News Content": "බ්‍රිතාන්‍ය යුරෝපා සංගමයෙන් ඉවත්වීමේ සැලසුම සකස් කර ගැනීම සඳහා බ්‍රිතාන්‍ය අගමැතිනියට දැඩි වෙහෙසක් දැරීමට සිදුව තිබේ. කෙසේ වෙතත් දැනට සකස් කර ඇති සැලසුම කඩිනමින් පාර්ලිමේන්තුවට ඉදිරිපත් නොකළහොත් තවත් විශ්වාසභංගයක් ගෙන ඒමට තමන් සූදානම් බව එරට විපක්ෂය ඊයේ(17) අවධාරණය කළේය. බ්‍රිතාන්‍යය අගමැතිනී තෙරේසා මේ ට එරෙහි තවත් විශ්වාසභංගයක් ඉදිරිපත් කිරීමට තමන් සූදානම් බව එරට විපක්ෂ නායක ජෙරමි කෝබින් පවසා තිබේ. තෙරේසා මේ රජය පසුගියදා සකස් කළ බ්‍රෙක්සිට් සැලසුම පාර්ලිමේන්තුවට ඉදිරිපත් කිරීම ප්‍රමාද කිරීම හේතුවෙන් මෙසේ විශ්වාසභංගයක් ගෙනෙන බව විපක්ෂ නායකවරයා තහවුරු කළේය. බ්‍රිතාන්‍ය විපක්ෂයට අනුව ලබන වසරේ ජනවාරි මස 14වැනිදා අදාළ විශ්වසාභංග යෝජනාව ඉදිරිපත් කෙරෙනු ඇත. බ්‍රිතාන්‍යය යුරෝපා සංගමයෙන් ඉවත්වීමේ සැලසුම එනම් බ්‍රෙක්සිට් සැලසුම වහා පාර්ලිමේන්තුවට ඉදිරිපත් කළ යුතු බවත්, ඊට අදාළ ඡන්ද විමසීම පැවැත්වෙන දින ප්‍රමාද නොකර නිශ්චිතව දන්වා සිටිය යුතු බවත් විපක්ෂයේ මතයයි. කෙසේ වෙතත් සිය සැලසුම හා ඊට අදාළ ඡන්ද විමසීම ලබන වසරේ ජනවාරි මාසයේ මැදභාගයේදී ගෙන ඒමට තමන් අපේක්ෂා කරන බවයි අගමැතිනිය ප්‍රකාශ කර ඇත. පසුගිය සතියේද අගමැතිනී තෙරේසා මේට එරෙහිව ඇගේ පක්ෂය වන කන්සවේටිව් පක්ෂය තුළින්ම විශ්වාසභංගයක් ඉදිරිපත් කෙරුණි. එහිදී ඇයට ඇගේ පක්ෂයේ මන්ත්‍රීවරුන්ගේ විශ්වාසය දිනාගැනීමට දැඩි සටනක් කිරීමට සිදුවුණි.", "URL": "https://sinhala.adaderana.lk/news.php?nid=100917", "Category": null, "Parent URL": null}