{"Source": "Adaderana", "Timestamp": "May 10, 2013 11:56 am", "Headline": "වෙසක් සමයේ දන්සලට බෞද්ධ කොඩිය එපා!", "News Content": "වෙසක් උත්සව සමයේ දන්සැල් පැවැත්වීමේ දී අනුගමනය කළ යුතු උපදෙස් මාලාවක් බෞද්ධ කටයුතු දෙපාර්තමේන්තුව විසින් නිකුත් කර තිබේ. ඒ අනුව දන්සැල් පැවැත්වීමේ දී අදාළ ප්‍රදේශයේ විහාරාධිපති ස්වාමීන්වහන්සේගේ අනුශාසනා ලබා ගැනීම සහ දන්සැල් පැවැත්වීම පිළිබඳ ග්‍රාමනිලධාරීන් දැනුවත් කළ යුතු බව එම දෙපාර්තමේන්තුව පවසයි. දන්සැල් සඳහා ආධාර එකතු කිරීමේදී ද විහාරාධිපති ස්වාමීන්වහන්සේගෙන් සහ ග්‍රාම නිලධාරීවරයාගෙන් අවසර ලබා ගත යුතුය. බෞද්ධ කටයුතු කොමසාරිස් ජනරාල් චන්ද්‍රප්‍රේම ගමගේ මහතා පවසන්නේ දන්සැල් සදහා ජනතාව යොමු කිරීමට බෞද්ධ කොඩිය වෙනුවට කහ පැහැති කොඩියක් භාවිත කළ යුතු බවයි. ඝෝෂාකාරි සංගීත වාදන සහ භයානක දර්ශන සහිත වැඩසටහන් නොපැවැත්වීමට ද වෙසක් උත්සව සමයේ දී වගබලා ගත යුතු බව ඔහු වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=33970", "Category": null, "Parent URL": null}