{"Source": "Adaderana", "Timestamp": "November 6, 2017 04:37 pm", "Headline": "ජාත්‍යන්තර සහයෝගය යොදා ගන්නේ රටේ අනාගත පරපුර වෙනුවෙන්  බව ජනපති කියයි", "News Content": "යහපත් සහ මිත්‍රශීලී ප්‍රතිපත්තියක් තුළින් අද ශ්‍රී ලංකාවට හිමිව ඇති ජාත්‍යන්තර සහයෝගය රජය යොදා ගන්නේ රටේ සංවර්ධනයට මෙන්ම දරුවන්ට හොඳ අනාගතයක් ගොඩනඟාදීම වෙනුවෙන් බව ජනාධිපති මෛත්‍රීපාල සිරිසේන මහතා පවසයි. රටේ දරුවන්ට හොඳ අධ්‍යාපනයක් ලබාදීමට මෙන්ම රටේ ආර්ථිකය ශක්තිමත් කරමින් සමෘද්ධිමත් රටක් ගොඩනැඟීම සඳහා රජය උපරිමයෙන් සිය වගකීම් සහ යුතුකම් ඉටු කරන බව ජනාධිපතිවරයා පෙන්වා දෙයි. මාතර - දෙයියන්දර ජාතික පාසලේ ඉදිකළ නව පරිපාලන ඒකකය විවෘත කිරීමේ අවස්ථාවට එක්වෙමින් ජනාධිපති මෛත්‍රීපාල සිරිසේන මහතා මේ බව ප්‍රකාශ කර තිබේ. රටක් සංවර්ධනය කරා ගෙන යාමට එම රට තුළ උගතුන් බිහිවිය යුතු බව ප්‍රකාශ කළ ජනාධිපතිවරයා රටේ නිදහස් අධ්‍යාපනය ශක්තිමත් කිරීම වෙනුවෙන් කිසිඳු රජයක් ඉටුනොකළ වැඩ කොටසක් වත්මන් රජය ඉටුකරමින් සිටින බව ද සඳහන් කළේය.", "URL": "https://sinhala.adaderana.lk/news.php?nid=79577", "Category": null, "Parent URL": null}