{"Source": "Adaderana", "Timestamp": "April 5, 2019 09:08 pm", "Headline": "රිමාන්ඩ් බාරයේ සිටි වයඹ සරසවි සිසුන් ඇප මත මුදාහරියි", "News Content": "නවකවධ සිද්ධියක් මුල්කරගනිමින් රක‍්ෂිත බන්ධනාගාර ගතකර සිටි වයඹ සරසවි ජ්‍යෙෂ්ඨ සිසුන් දොළොස් දෙනා එක් අයෙකුට රුපියල් දෙලක‍්ෂ පනස්දහස බැගින් වූ ශරීර ඇප මත මුදාහැර තිබේ. නවකවධ සිද්ධියක් මුල්කරගනිමින් මාස කිහිපයක් මුළුල්ලෙහි රක‍්ෂිත බන්ධනාගාර ගතකර සිටින සිසුන් වෙනුවෙන් කුලියාපිටිය පළාත්බද මහාධිකරණයෙන් කළ ඇප අයැදුම සලකා බැලීමෙන් පසු කුලියාපිටිය මහේස්ත්‍රාත් ජනනි එස්. විජේතුංග මහත්මිය විසින් මෙම තීන්දුව ලබා දී ඇත. එහිදී මහාධිකරණයෙන් නිකුත් කොට තිබූ ඇප නියෝගයේ කොන්දේසිද මහේස්ත්‍රාත් අධිකරණයේදී සළකා බලා රක‍්ෂිත බන්ධනාගාරගත වීම සම්බන්ධව විශ්වද්‍යාලයීය සිසුන්ගේ දේශන හා අධ්‍යන කටයුතුවලට බාධා ඇතිවන අන්දමින් හෝ පරිපාලනයට අවහිර වන කිසිදු සිදුවීමක් වාර්තා වුවහොත් නඩු කටයුතු අවසන් වනතෙක් රක‍්ෂණ බාරයේ තැබීමට අධිකරණය කටයුතු කරන බවත් නියෝගයේ වැඩිදුරටත් සඳහන් බැව් ප්‍රකාශ කර ඇත. මහාධිකරණ ඇප නියෝගයට අනුව මහේස්ත්‍රාත් වරිය විසින් ඊයේ (04) මෙම සිසුන් මුදා හැර ඇත. වැඩිදුර විභාගය සඳහා නඩුව අප්‍රේල් මස 10 යළි කැඳවීමට නියමිත බවත් අද දෙරණ වාර්තාකරු සඳහන් කරයි. මෙම නඩුවේ පැමිණිල්ල වෙනුවෙන් කුලියපිටිය මූලස්ථාන ප්‍රධාන පොලිස් පරීක‍ෂක නාමල් පෙරේරා, පොලිස් පරීක‍ෂක ආනන්ද යන මහත්වරුන්ද සැකකාර සිසුන් වෙනුවෙන් නීතිඥ චම්පික ලසිතකුමාර, දයානි එදිරිසිංහ යන මහත්ම මහත්මීන්ද පෙනී සිට ඇත.", "URL": "https://sinhala.adaderana.lk/news.php?nid=107477", "Category": null, "Parent URL": null}