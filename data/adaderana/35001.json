{"Source": "Adaderana", "Timestamp": "June 17, 2013 04:12 pm", "Headline": "අපරාධකරුවන් ගැන නොපමාව කියන්න", "News Content": "දුරකථන ඇමතුම් ලබාදෙමින් ව්‍යාපාරිකයින් සහ විවිධ පුද්ගලයින් බියගන්වා මුදල් බලා ගන්නා අපරාධකරුවන් පිළිබඳ පුළුල් විමර්ශන සිදුකිරීමට පොලීසිය පියවර ගෙන තිබේ. අදාළ වංචනික ක්‍රියා සම්බන්ධයෙන් පැමිණිලි රැසක් වාර්තා වීම හේතුවෙන් මෙම පියවර ගත් බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. ව්‍යාපාරිකයින්ට සහ වෙනත් පුද්ගලයින්ට එරෙහිව අපරාධ සම්බන්ධ චෝදනා ඇති බව පවසමින් ඔවුන්ට එරෙහිව අපරාධ පරීක්ෂණ දෙපාර්තමේන්තුව වැනි පොලිස් විශේෂ විමර්ශන ඒකක හෝ වෙනත් පොලිස් ස්ථාන මගින් පරීක්ෂණ පවත්වන බවත්, එම පරීක්ෂණ නතර කිරීමට මුදල් ලබාදෙන ලෙසත් පවසමින් මෙම දුරකථන ඇමතුම් ලබාදෙන බව සඳහන්ය. එවැනි බියගැන්වීම්වලින් කැලඹීමට පත්වන ඇතැම් පුද්ගලයින් අදාළ මුදල් ලබාදෙන බවත් එම ඇමතුම්වලින් බියට පත්වන ඇතමුන් මේ පිළිබද පොලීසියට පැමිණිලි නොකරන බවත් පොලිස් මාධ්‍ය ප්‍රකාශකවරයා පැවසුවේය. ඒ අනුව අදාළ වංචනික ක්‍රියාවන්ට හසුනොවී එවැනි පුද්ගලයින් පිළිබඳ තොරතුරු දුරකථන අංක 0112 - 422 176, 0112-321 839, 0112 - 685 151, 0112 - 444 480 හෝ www.police.lk වෙබ් අඩවියේ TELL IGP යනුවෙන් සඳහන් කොටසට ගොස් අදාළ පණිවිඩය යොමු කරන ලෙස පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා ඉල්ලා සිටියි.", "URL": "https://sinhala.adaderana.lk/news.php?nid=35001", "Category": null, "Parent URL": null}