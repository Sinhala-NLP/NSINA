{"Source": "Adaderana", "Timestamp": "June 1, 2018 09:09 am", "Headline": "රංජන් සිල්වා ඝාතනයට සම්බන්ධ සැකකරුවෙක් රත්මලානේදී පොලිස් අත්අඩංගුවට", "News Content": "දෙහිවල ගල්කිස්ස මහ නගර සභාවේ මන්ත්‍රීවරයෙකු වූ රංජන් සිල්වා මහතා වෙඩි තබා ඝාතනය කිරිමේ සිද්ධියට සම්බන්ධ සැකකරුවෙකු අත්අඩංගුවට ගෙන තිබේ. ත්‍රීරෝද රථයකින් ගමන් කරමින් සිටියදී රත්මලාන ප්‍රදේශයේදී සැකකරු අත්අඩංගුවට ගත් බව පොලිස් විශේෂ කාර්යය බලකාය සඳහන් කළේය. සැකකරු ළමාහේවාගේ නිහාල් දිසානායක නොහොත් බෙබා ලෙස හදුන්නවන රත්මලාන ප්‍රදේශයේ පදිංචිකරුවෙකු වේ. අත්අඩංගුවට ගන්නා අවස්ථාවේදී ඔහු සතුව හෙරොයින් ග්‍රෑම් 02යි මිලිග්‍රෑම් 660ක ප්‍රමාණයක් තිබූ බව පොලිසිය පැවසීය. රංජන් සිල්වා මහතාට වෙඩි තබා ඝාතනය කර තවත් පුද්ගලයින් දෙදෙනෙකුට තුවාල සිදුකිරිමට සහය සහ අධාර අනුබල ලබාදීම යන චෝදනා මත අදාළ සැකකරු අත්අඩංගුවට ගෙන තිබේ. මේ අතර රත්මලාන ප්‍රදේශයේ නිවසක් වටලා කොම්පඤ්ඤවිදියේ චමින්ද සේනක ෆොන්සේකා නමැති සැකකරුවෙකු සහ තවත් අයෙකු අත්අඩංගුවට ගත් බව පොලිසිය පැවසීය. අදාල සැකකරු දෙහිවල ගල්කිස්ස මහ නගර සභාවේ කායවර්ධන මධ්‍යස්ථානයේ භාරකරු ලෙස කටයුතු කරන අයෙකු වන අතර ඔහුට එරෙහිව මිනිමැරුම් නඩු, ජිව අත්බෝම්බ සන්තකයේ තබා ගැනිම පිළිබඳ නඩු සහ විෂ මත්ද්‍රව්‍ය ජාවාරම් සම්බන්ධ නඩු විශාල සංඛ්‍යාවක් විභාග වෙමින් පවතින බව පොලිසිය සදහන් කළේය.", "URL": "https://sinhala.adaderana.lk/news.php?nid=90163", "Category": null, "Parent URL": null}