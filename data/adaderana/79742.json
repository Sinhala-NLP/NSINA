{"Source": "Adaderana", "Timestamp": "November 11, 2017 11:21 am", "Headline": " පොලීසිය ගණන් නොගෙන යන්න ගිහින් වෙඩි කා නසී", "News Content": "අම්බලන්තොට, කොග්ගල්ල ප්‍රදේශයේදී පොලීසිය එල්ල කළ වෙඩි ප්‍රහාරයකින් පුද්ගලයෙකු මියගොස් තිබේ. අද (11) අළුයම කොග්ගල්ල - ලයිම හන්දිය ප්‍රදේශයේදී පොලිස් මාර්ග බාධකය ආසන්නයේදී කුඩා ලොරි රථයක් නැවැත්වීමට පොලීසිය උත්සහ දරා ඇති අතර එහිදී ලොරි රථයේ සිටි පුද්ගලයෙකු විසින් පොලීසියට වෙඩි තබා තිබේ. එහිදී පොලීසිය ද අදාළ ලොරි රථයට වෙඩි තබා ඇති බව වාර්තා වෙයි පසුව සිදු කළ සෝදිසි මෙහෙයුම්වලදී අනාවරණය වී ඇත්තේ පොලීසිය එල්ල කළ වෙඩි ප්‍රහාරයෙන් ලොරියේ ගමන් ගත් පුද්ගලයෙකු ජීවිතක්ෂයට පත්ව ඇති බවයි. අදාළ වෙඩි තැබීම සිදු වූ ස්ථානයේ සිට කිලෝමීටර් දෙක හමාරක පමණ දුරින් මෙම මෘත ශරීරය සොයාගෙන ඇති අතර එම ආසන්නයේ තිබී ලොරි රථය ද පොලිස් බාරයට ගෙන තිබේ. මේ අතර අද උදෑසන ලොරි රථයේ රියදුරු සහ තවත් පුද්ගලයෙකු නීතිඥයෙකු මාර්ගයෙන් අම්බලන්තොට පොලීසිය භාරවී ඇති බව වාර්තා වෙයි.‍ අම්බලන්තොට පොලීසිය මේ පිළිබද වැඩිදුර විමර්ශන සිදු කරයි. එහිදී ලොරි රථයේ රියදුරු ප්‍රකාශ කර ඇත්තේ සොරකම් කරන ලද කෙසෙල් කැන් තොගයක් පටවාගෙන තමන් පැමිණි අතර පොලීසිය එල්ල කල වෙඩි ප්‍රහාරයෙන් ලොරි රථයේ ගමන් ගත් පුද්ගලයෙකු මියගිය බවයි. පොලීසිය ප්‍රහාරය එල්ල කල ස්ථානයේ සිට කිලෝමීටර් 2 හමාරක් දුරින් සොරකම් කරන ලද කෙසෙල් කැන් තොගය සහ මියගිය පුද්ගලයාගේ මෘත ශරීරය දමා පලාගිය බවට ලොරි රථයේ රියදුරු ප්‍රකාශ කළ බව පොලීසිය සඳහන් කළේය. සිද්ධිය සම්බන්ධයෙන් අම්බලන්තොට පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=79742", "Category": null, "Parent URL": null}