{"Source": "Adaderana", "Timestamp": "January 16, 2019 10:50 am", "Headline": "බද්දේගම පවුල් 13කට රජය අතදෙයි", "News Content": "බද්දේගම ප්‍රාදේශීය ලේකම් කොට්ඨාසයේ ගංවතුරින් නිවාස අහිමිවූ පවුල් 13ක් සඳහා ඉඩම් ලබාගැනීමට රුපියල් 400,000 බැඟින් චෙක්පත් ප්‍රදානය කර තිබේ. එය අභ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍ය වජිර අබේවර්ධන මහතාගේ ප්‍රධානත්වයෙන් ඊයේ (15) සිදුකෙරිණි. 2017 වර්ෂයේ මැයි මාසයේ නිවාස හානියට පත්වූ පවුල් සඳහා නිවාස ලබා දීමේ රජයේ වැඩසටහන යටතේ මෙම මුදල් ප්‍රදානය සිදුකෙරිණි. යළි ආපදාවට ලක්නොවන ආකාරයෙන් හෙවත් ප්‍රත්‍යස්ථතික නිවසක් ඉදිකිරීම සඳහා මෙම ඉඩම් සඳහා ලබාදෙන මුදලට අමතරව නිවසක් ඉදිකිරීම සඳහා රුපියල් ලක්ෂ 12 බැගින් ලබා දෙයි. බද්දේගම ගනේගම දකුණ පහලොස්හවුල් හවුල් හේන නමැති ඉඩමේ පර්චස් 15 බැගින් වූ බිම් කට්ටි 22ක් කොටස් කර ඒවායින් 13ක් මිල දී ගැනීම සඳහා මෙම මුදල් ලබා දෙයි. එයට අමතරව දැනට නිවාස ඉදිකළ පවුල් දෙකක් සඳහා රුපියල් ලක්ෂ 2 දෙකක් බැඟින් අවසන් අදියරේ චෙක්පත් ප්‍රදානය ද මෙහි දී සිදුකෙරිණි. වජිර අබේවර්ධන අමාත්‍යවරයා පවසන්නේ හානියට පත්වූ නිවාස වෙනුවෙන් නව නිවාස ඉදිකිරීමේ දී ඒවා යළි ස්වභාවික ආපදාවලට ලක් නොවන ලෙස ඉදිකිරීමට අවශ්‍ය පහසුකම් සහ ආධාර ලබා දීම රජයේ වගකීමක් බැවින් සුදුසු ඉඩම් හඳුනාගෙන විපතටපත් වූ පුද්ගලයන්ගේ ද කැමැත්ත අනුව ලබාදුන් බවයි. නිවස ඉදිකිරීම සඳහා ලබාදෙන මුදල් ඉදිකිරීමේ ප්‍රගතිය අනුව අදියර හතරකින් ලබා දීමට නියමිතය.", "URL": "https://sinhala.adaderana.lk/news.php?nid=102417", "Category": null, "Parent URL": null}