{"Source": "Adaderana", "Timestamp": "March 26, 2018 06:52 pm", "Headline": "විශ්වාසභංගය ගැන සාමූහික තීරණයක් කඩිනමින් ගන්නවා - මහින්ද කියයි ", "News Content": "විශ්වාසභංගය සම්බන්ධයෙන් පක්ෂය බෙදීමට ලක් නොවන සාමූහික තීරණයක් කඩිනමින් ගන්නා බව එක්සත් ජනතා නිදහස් සන්ධාන මහ ලේකම් අමාත්‍ය මහින්ද අමරවීර මහතා පවසයි. කොළඹදී මාධ්‍යවේදීන් කළ විමසීමකට පිළිතුරු දෙමින් අමාත්‍යවරයා මේ සම්බන්ධයෙන් අදහස් පළ කළේය. මේ අතර අද පැවැති මාධ්‍ය හමුවේදී හිටපු අමාත්‍ය මහාචාර්ය ජි.එල් පිරිස් මහතා ප්‍රකාශ කළේ ශ්‍රී ලංකා නිදහස් පක්ෂයේ ප්‍රතිපත්ති මත තීරණයක් ගන්නේ නම් විශ්වාසභංගයට සහය දැක්විය යුතු බවයි අමාත්‍ය පාඨලී චම්පික රණවක මහතා ප්‍රකාශ කළේ විශ්වාසභංග යෝජනාවට කිසිඳු සහයක් නොදක්වන බවයි. මෙය හුදෙක් ඒකාබද්ධ විපක්ෂයේ විශ්වාසභංග යෝජනාවක් නොවන බව සමාජවාදී ජනතා පෙරමුණේ ප්‍රධාන ලේකම් නීතිඥ රාජා කොල්ලුරේ මහතා ප්‍රකාශ කළේය. විශ්වාසභංග යෝජනාවට ජනාධිපතිවරයා පක්ෂව කටයුතු කරන්නේ නම් එය අනුමත කළ නොහැකි බව ෆීල්ඩ් මාර්ෂල් අමාත්‍ය සරත් ෆොන්සේකා මහතා පවසයි. කැළණිය ප්‍රදේශයේදී මාධ්‍යවේදියෙකු නැගූ ප්‍රශ්නයකට පිළිතුරු දෙමින් සරත් ෆොන්සේකා මහතා මේ බව ප්‍රකාශ කළේය. මේ අතර සංවිධානාත්මක අපරාධ සම්බන්ධයෙන් වරදකරුවන්ට අපක්ෂපාතීව දඩුවම් දෙන ලෙස නීතිය භාර අමාත්‍යවරයාගෙන් ඉල්ලා සිටින බව අමාත්‍ය දුමින්ද දිසානායක මහතා පවසයි. ශ්‍රී ලංකා නිදහස් පක්ෂ මූලස්ථානයේදී මාධ්‍ය වෙත අදහස් දක්වමින් දුමින්ද දිසානායක අමාත්‍යවරයා මේ බව ප්‍රකාශ කළේය.", "URL": "https://sinhala.adaderana.lk/news.php?nid=86393", "Category": null, "Parent URL": null}