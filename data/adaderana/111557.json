{"Source": "Adaderana", "Timestamp": "June 8, 2019 09:56 am", "Headline": "තිදෙනෙකුට මරු කැඳවු අනතුරක් නිසා ප්‍රදේශවාසීන් පාරට-A9 අවහිර වෙයි", "News Content": "රිය අනතුරකින් ළමුන් තිදෙනෙකු මිය යාමේ සිද්ධියක් මුල් කර ගනිමින් මහනුවර යාපනය, ඒ 9 මාර්ගය කැකිරාව කොරසගොල්ල හංදිය ප්‍රදේශයෙන් අවහිර කරමින් ප්‍රදේශ වාසීන් පිරිසක් විරෝධතාවක් ආරම්භ කර ඇත. අද උදෑසන ලොරි රථයක් මාර්ගය අසල රැඳී සිටි ළමුන් සිව් දෙනෙකු අනතුරට ලක් කර පළාගොස් ඇති අතර එහිදී ඉන් තිදෙනෙකු එම ස්ථානයේදීම මිය ගොස් ඇති බවයි පොලීසිය පැවසුවේ. බරපතළ තුවාල ලැබු අනෙක් ළමයා මේ වනවිට කැකිරාව රෝහලේ දැඩිසත්කාර ඒකකයේ ප්‍රතිකාර ලබන බව සඳහන්ය. පළාගිය ලොරි රථ රියදුරු අත්අඩංගුවට ගන්නා ලෙස බල කරමින් ප්‍රදේශවාසීන් මෙම විරෝධතාව ආරම්භ කර ඇත. කෙසේවෙතත් අනතුර සිදුකළ ලොරි රථය ඉපලෝගම ප්‍රදේශයේ දමා ගොස් තිබියදී පොලීසිය විසින් සොයාගෙන ඇති අතර සැකකාර රියදුරු අත්අඩංගුවට ගැනීම සඳහා කැකිරාව පොලීසිය විමර්ශන සිදු කරයි.", "URL": "https://sinhala.adaderana.lk/news.php?nid=111557", "Category": null, "Parent URL": null}