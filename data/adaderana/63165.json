{"Source": "Adaderana", "Timestamp": "August 17, 2016 09:11 pm", "Headline": "  හිටපු  නියෝජ්‍ය පුරපති මාධ්‍ය හමුවේ හඬා වැටෙයි!", "News Content": "ප්‍රදේශයේ දේශපාලන ප්‍රබලයන් සංවිධානාත්මකව තමන්ව අල්ලස් හෝ දුෂණ කොමිසමට අල්ලා දුන් බව දඹුල්ල මහනගර සභාවේ හිටපු නියෝජ්‍ය පුරපති කුසුම්සිරි ආරියරත්න මහතා පවසයි.එසේ වුවද අධිකරණය විසින් තමන් සහ තම ඥාති පුද්ගලයා නිදහස් කළ බවද ඒ මහතා පෙන්වා දී තිබේ.තමාට එරෙහිව බොරු චෝදනා නගමින් දේශපාලන ප්‍රබලයන්ගේ අවශ්‍යතාවය අනුව තමාට එරෙහිව බොරු පැමිණිලි කළ පුද්ගලයාගෙන් රුපියල් ලක්ෂ සියයක වන්දි මුදලක් ඉල්ලා නඩුවක් ගොණු කළ බවද ඒ මහතා පවසයි.දඹුල්ල ප්‍රදේශයේ පැවති මාධ්‍ය හමුවකට එක්වෙමින් ඒ මහතා මේ බව ප්‍රකාශකර තිබේ.මාධ්‍ය හමුව පවත්වන අතරතුරදී තමන්ට සිදුකළ සිද්ධිය මතක් කරමින් ඒ මහතා හඬා වැටෙන්නටද විය.මෙම සිද්ධිය හමුවේ තමන්ට වර්තමාන ජනපති කතා කර මේ බව විමසු බවත්, \" තමුන් එසේ නොකරන බව \" දන්නා බව ජනපති වරයා කියූ බවත් හිටපු නියෝජ්‍ය පුරපති කුසුම්සිරි ආරියරත්න මහතා හඬමින් කියා සිටියේය.එමෙන්ම ප්‍රදේශීයව ගොඩනැගෙන දේශපාලන චරිත දඹුල්ලේ ප්‍රබලයන් විසින් විනාශ කරන බවද ඒ මහතා පැවසීය.තමන්ට ගොවි සංවිධානයකින් ලබාගැනීමට තිබු ණය මුදලක් ලබාගැනීමට යද්දී තමන්ව සැලසුම් සහගතව අත්අඩංගුවට පත්කළ බවද ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=63165", "Category": null, "Parent URL": null}