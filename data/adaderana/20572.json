{"Source": "Adaderana", "Timestamp": "December 9, 2011 03:00 pm", "Headline": "හයිකෝප් සාක්ෂි කණ්ඩ 214 ක් මහාධිකරණයේ සටහන් කරයි ", "News Content": "හයිකොප් මුල්‍ය ගනුදෙනුවට අදාළව දෙවන යුධ අධිකරණය හමුවේ ඉදිරිපත් වු සාක්ෂිවලින් සාක්ෂි කණ්ඩ 214 කොළඹ මහාධිකරණය හමුවේ සටහන් කර තිබේ. හයිකොප් මුල්‍ය වංචා නඩුව කැඳවු අවස්ථාවේ දී විත්තිකාර සරත් ෆොන්සේකා මහතා වෙනුවෙන් පෙනී සිටි නිතීඥවරයා විසින් එම සටහන් කිරීම සිදුකරනු ලැබීය. දෙවන යුධ අධිකරණයේ සියලු නඩු කටයුතුවලට අදාළ ලේඛන මීට පෙර යුධ හමුදාව මගින් ඉදිරිපත් කර තිබුණි. එහිදි විත්තියේ නිතීඥයා කළ ඉල්ලීමක් පිළිගත් අධිකරණය එම සාක්ෂි සටහන්වල අඩංගු උපුටා ගැනීම් සටහන් කර ගැනීමට අවසර ලබාදී තිබේ. එයින් අනතුරුව නඩුවේ වැඩිදුර විභාගය ලබන සඳුදා දක්වා කල් දැමීමට කොළඹ මහාධිකරණය අද(09) තීන්දු කර ඇත. යුධ හමුදාවට ආම්පන්න මිලදි ගැනීමේ දී අක්‍රමිකතාවක නිරත වු බවට චෝදනා කරමින් සරත් ෆොන්සේකා මහතාට එරෙහිව නීතිපතිවරයා මෙම නඩුව පවරා තිබේ. එම නඩුවේ විත්තිකරුවෙකු ලෙස නම් කර ඇති සරත් ෆොන්සේකා මහතාගේ බෑනා වන ධනුන තිලකරත්න මේ වන විට අධිකරණය මගහැර සිටින අතර ඔහු අත් අඩංගුවට ගැනීම සඳහා විවෘත වරෙන්තු ද නිකුත් කර තිබුණි.", "URL": "https://sinhala.adaderana.lk/news.php?nid=20572", "Category": null, "Parent URL": null}