{"Source": "Adaderana", "Timestamp": "May 30, 2017 07:54 am", "Headline": "සෑම සහන කඳවුරක්ම සෘජු අධීක්ෂණයකට ලක් කරනවා", "News Content": "ජල ගැලීම් හා නායයෑම් හේතුවෙන් විපතට පත් ජනතාව රැදීසිටින සෑම සහන කඳවුරක්ම සෘජු අධීක්ෂණයකට ලක් කරන බව වසංගත රෝග විද්‍යා අංශය පවසයි. වසංගත රෝග විද්‍යා අංශයේ විශේෂඥ වෛද්‍ය සමිත ගිනිගේ මහතා සඳහන් කළේ ප්‍රාදේශීය වසංගත රෝග විද්‍යා නිලධාරීන් හරහා දෛනිකව එම අධීක්ෂණ කටයුතු සිදුකරන බවය. අවතැන් ජනතාව රැදී සිටින කදවුරු කේන්ද්‍ර කරගනිමින් වෛද්‍ය සායන පවත්වන අතර දැනට කිසිදු අවදානම් රෝග තත්ත්වයක් වාර්තා වී නොමැති බව වෛද්‍ය සමිත ගිනිගේ මහතා පවසයි. කඳවුරක්ම ආශ්‍රිතව දුමායන කටයුතු සිදුකිරීම මඩට හා ජලයට නිරාවරණය වු අයට අවශ්‍ය ප්‍රතිජීවක ඖෂධ ලබාදීම අඛණ්ඩව සිදුකරන බව ගිනිගේ මහතා වැඩිදුරටත් සඳහන් කළේය. මේ අතර ආපදාවෙන් විපතට පත් ජනතාව වෙසෙන දිස්ත්‍රීක්කවල රජයේ වෛද්‍ය නිලධාරීන්ගේ සංගමයේ වෛද්‍යවරුන් සිය දෙනෙකු පමණ මේ වන විට ස්වෙච්ඡාවෙන් සේවය කිරීම සඳහා ඉදිරිපත් වී සිටියි.රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය නලීන්ද හේරත් මහතා සඳහන් කළේ අවතැන් කඳවුරු ආශ්‍රිතව පවත්වනු ලබන වෛද්‍ය සායන සදහා මෙම නිලධාරීන් සහභාගී වී සිටින බවය.", "URL": "https://sinhala.adaderana.lk/news.php?nid=73726", "Category": null, "Parent URL": null}