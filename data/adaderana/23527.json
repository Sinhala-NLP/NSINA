{"Source": "Adaderana", "Timestamp": "April 15, 2012 03:00 pm", "Headline": "ඉන්දීය නියෝජිත පිරිසට මුස්ලිම් මන්ත්‍රීවරයෙකු සහභාගි කරගත යුතුයි", "News Content": "ශ්‍රී ලංකාවට පැමිණෙන ඉන්දීය පාර්ලිමේන්තු නියෝජිත පිරිසට මුස්ලිම් මන්ත්‍රීවරයෙකු ද සහභාගී කරගත යුතු බව ඉන්දීය මුස්ලිම් ලීගය පවසයි. ඉන්දීය ලෝක් සභාවේ විපක්ෂ නායිකා සුෂ්මා ස්වරාජ් මහත්මියගේ නායකත්වයෙන් යුත් නියෝජිතයින් පිරිස හෙට(16) දිවයිනට පැමිණීමට නියමිතය. ඔවුන් ලබන 21 වන දින දක්වා දින පහක කාලයක් මෙරට රැඳී සිටීමට නියමිතව තිබේ. මෙම නියෝජිත පිරිසට මුස්ලිම් මන්ත්‍රීවරයෙකු ද ඇතුළත් විය යුතු බව ඉන්දීය මුස්ලිම් ලීගයේ සභාපති කේ.එම්.කාදර් මොහිදින් මහතා පෙන්වාදෙයි. ඊයේ රැස්වූ සිය පක්ෂයේ මධ්‍යම කාරක සභාවේ දී මේ සම්බන්ධයෙන් අවධානය යොමුවු බව කාදර් මහතා ඉන්දීය මාධ්‍ය වෙත අදහස් දක්වා තිබේ. ශ්‍රී ලංකාවේ සිටින දෙමළ බස කතාකරන මුස්ලිම් ජනතාවට ද සාධාරණයක් ඉටුවිය යුතු බැවින් ඉන්දියානු නියෝජිතයින්ගේ කණ්ඩායමට මුස්ලිම් මන්ත්‍රීවරයෙකු ද ඇතුළත් විය යුතු බව ඔවුන් පවසයි. එමෙන්ම ශ්‍රී ලංකාවේ මුස්ලිම් ජනතාව සිටින ප්‍රදේශවල ඉන්දීය නියෝජිතයින් පිරිස සංචාරය කර ඔවුන්ගේ ගැටලු සම්බන්ධයෙන් අවධානය යොමුකළ යුතු බව කාදර් මහතා පෙන්වාදෙයි.", "URL": "https://sinhala.adaderana.lk/news.php?nid=23527", "Category": null, "Parent URL": null}