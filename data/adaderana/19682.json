{"Source": "Adaderana", "Timestamp": "October 30, 2011 09:04 pm", "Headline": "2013 ට පෙර මානව හිමිකම් ගැන සැලකිලිමත් විය යුතුයි", "News Content": "2013 පොදු රාජ්‍ය මණ්ඩලයීය රාජ්‍ය නායකයින්ගේ සමුළුවට පෙරාතුව ශ්‍රී ලංකාවේ මානව හිමිකම්වල ප්‍රගතියක් පෙන්නුම් කළ යුතු බවට බ්‍රිතාන්‍ය අග්‍රාමාත්‍ය ඩේවිඩ් කැමරන් ශ්‍රී ලංකා රජයට බලකර සිටියි. එමගින් ඇතැම් රාජ්‍ය නායකයින් එය වර්ජනය කිරීමේ සම්භාවිතාව වළක්වාලීමට හැකිවෙනු ඇතැයි හෙතෙම විශ්වාසය පළකර ඇති බව විදෙස් මාධ්‍ය උපුටා දක්වයි. තමන් ඒ පිළිබඳ ඕස්ට්‍රේලියාවේ දී නිමා වූ මෙවර පොදුරාජ්‍ය මණ්ඩලයීය රාජ්‍ය නායකයින්ගේ සමුළුව අතරවාරයේ ජනාධිපති මහින්ද රාජපක්ෂ මහතාට දැඩිව කරුණු කියා සිටි බව බ්‍රිතාන්‍ය අග්‍රාමාත්‍යවරයා පවසා ඇත. 2009 වසරේ යුද්ධයේ අවසාන අදියර තුළ සිදුවීයයි කියනු ලබන යුද අපරාධ චෝදනාවලට අදාළව එක්සත් ජාතීන්ගේ වාර්තාව සම්බන්ධයෙන් කැනඩාව විසින් මතුකිරීමට උත්සාහ කළ කරුණු ශ්‍රී ලංකා විදේශ කටයුතු අමාත්‍යවරයාගේ බලපෑමෙන් වළක්වා තිබේ. තමා එසේ කළ බව විදෙස් කටයුතු අමාත්‍ය,මහාචාර්ය ජී.එල් පීරිස් මහතා අනාවරණය කර ඇතැයි AFP පුවත් සේවය කියා සිටියි. බී.බී.සී මාධ්‍යයට අදහස් දක්වමින් බ්‍රිතාන්‍ය අග්‍රාමාත්‍ය ඩේවිඩ් කැමරන් පවසා ඇත්තේ කැනඩාව විසින් 2013 දී ශ්‍රී ලංකාවේ පවත්වන්නට නියමිත පොදු රාජ්‍ය මණ්ඩලයීය රාජ්‍ය නායකයින්ගේ සමුළුව වර්ජනය කරනු ඇති බවයි. කැනඩාව සමග තමන් සාකච්ඡා කරමින් සිටින බවත්,තමන් ඇතුළු සියලු දෙනාම පාහේ මෙම ගැටලුව පිළිබඳ එක සමාන්තර වූ අදහස් දරමින් සිටන බවත්,යුද්ධයෙන් පසු මානව හිමිකම් තත්ත්වය පිළිබඳ ශ්‍රී ලංකාවට කොන්දේසි පැනවිමේ අවශ්‍යතාවක් ඇතැයි ද හෙතෙම පෙන්වා දී තිබේ. තමන් ශ්‍රි ලංකා ජනාධිපතිවරයා සමග මේ සම්බන්ධයෙන් සාකච්ඡා කළ බව බ්‍රිතාන්‍ය අග්‍රාමාත්‍යවරයා මෙහිදී වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=19682", "Category": null, "Parent URL": null}