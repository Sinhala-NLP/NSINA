{"Source": "Adaderana", "Timestamp": "July 5, 2017 08:40 am", "Headline": "විද්‍යා ඝාතනය ගැන පොලිස් ස්ථානාධිපතිගේ සාක්ෂි දෝෂදර්ශනයට", "News Content": "යාපනය පුංකුඩිතිව් හි ශිවයෝගනාදන් විද්‍යා දැරිය ඝාතන සිද්ධියේ සාක්කි ලබාදුන් යාපනය,කයිට්ස් පොලිසියේ හිටපු ස්ථානාධිපති ක්වීටර් පෙරේරා අධිකරණ රෙජිස්ටාර්වරයා බාරයේ තබන ලෙස ත්‍රිපුද්ගල විශේෂ මහාධිකරණ විනිසුරු මඩුල්ල ඊයේ(04) නියෝග කළේය.වව්නියාව මහාධිකරණ විනිසුරු බාලේන්ද්‍රන් ශෂී මහේන්ද්‍රන් මහතාගේ සභාපතිත්වයෙන් යුතුව යාපනය මහාධිකරණ විනිසුරු මානික්කවාසගර් ඉලංචේලියන් මහතා හා ත්‍රීකුණාමලය මහාධිකරණ විනිසුරු අන්නාලිංගම් ප්‍රේමශංකර් මහතා ඉදිරියේදී නඩුවට අදාළ සාක්ෂි විමර්ශනය පැවැත්වු අවස්ථාවේදි විනිසුරු මඩුල්ල එලෙස නියෝග කරනු ලැබීය.හිටපු ස්ථානාධිපතිවරයා සාක්කි ලබාදීමේදී යම් යම් කරුණු වසන් කරන බවට නිරීක්ෂණය වූ නිසා විනිසුරු මඩුල්ල එලෙස නියෝග කළේය.නඩුවේ නව වැනි සැකකරු වන ස්විස් කුමාර් නැමැත්තා අත්අඩංගුවට ගෙන අධිකරණයට ඉදිරිපත් කරන ලෙස යාපනය ජ්‍යෙෂ්ඨ පොලිස් අධිකාරිවරයා දුන් නියෝගය ක්‍රියාත්මක නොකළේ ඇයිදැයි අධිකරණය විමසීය.ඔහු අධිකරණයට ඉදිරිපත් කිරීමට තරම් සාක්ෂි ප්‍රමාණවත්ව ‍නොතිබූණු බැවින් අත්අඩංගුවට ගැනීම නොකළ අතර, 09 වන සැකකරුගෙන් අදාළ ඝාතනය සම්බන්ධයෙන් විමසීමේදි ඝාතනය සම්බන්ධයෙන් කිසිවක් නොදන්නා බවට පැවසු බැව්ද කයිට්ස් පොලිස් ස්ථානාධිපතිවරයා ත්‍රිපුද්ගල විනිසුරු මඩුල්ල වෙත පැවසුවේය.අධිකරණය එහිදී පොලිස් ස්ථානාධිපතිවරයාට පැවසුවේ සැකකරුවන් අට දෙනෙකු අත්අඩංගුවට ගෙන 09 වන සැකකරු පමණක් අත්අඩංගුවට නොගෙන නිදහස් කිරීම කුමක් නිසා සිදුකළේද යන්නය.යාපනය හිටපු ජ්‍යෙෂ්ඨ නියෝජ්‍ය පොලිස්පතිවරයාගේ සම්බන්ධය වසන් කරමින් සාක්කි දෙනවා දැයි විමසූ අධිකරණය ඉහත නියෝගය කළ අතර කයිට්ස් හිටපු ස්ථානාධිපතිවරයා සාක්කි ලබාදුන් ආකාරය ගැන දැඩි දෝෂදර්ශනයට ලක් කළේය.ස්විස් කුමාර් කයිට්ස් පොලිසිය මගින් අත්අඩංගුවට නොගැනීම හේතුවෙන් සැකකරු විදේශ රටකට පළා‍යාමට සුදානම්ව වැල්ලවත්ත ප්‍රදේශයේ සැගව සිටියදි විශේෂ පොලිස් කණ්ඩායමක් විසින් සැකකරුව අත්අඩංගුවට ගනු ලැබීය.විද්‍යා දැරිය ඝාතනයට සම්බන්ධ සැකකරුවන් අත්අඩංගුවට ගැනීමෙන් අනතුරුව ප්‍රකෝප වු ප්‍රදේශවාසීන් අදාළ සැකකරුවන් ඝාතනය කළ යුතු බව පවසමින් අදාළ පිරිසට පහරදීමට පැමිණි අවස්ථාවේ පොලිස් නිලධාරීන් සිය දිවි පරදුවට තබා ඝාතන සැකකරුවන් ආරක්ෂා කිරීමට කටයුතු කළ බැව් පොලිස් ස්ථානාධිපතිවරයා ත්‍රිපුද්ගල විනිසුරු මඩුල්ල ඉදිරියේ පැවසුවේය.විද්‍යා ඝාතනය සම්බන්ධයෙන් අත්අඩංගුවට ගත් 04 වන හා 08 වන සැකකරුවන් විසින් පොලීසිය තමන්ට වධ හිංසා ලබාදුන් බවට සිදුකළ ප්‍රකාශ සම්බන්ධයෙන් සාක්ෂි ලබාදෙමින් පොලිසිය එලෙස අධිකරණයේදි සඳහන් කළේය.වධ හිංසා පැමිණවීම පොලීසිය විසින් කිසිදු අවස්ථාවක සිදුනොකළ බැව්ද පොලීසිය විනිසුරු මඩුල්ල ඉදිරියේ ප්‍රකාශ කළහ.සාක්ෂි ලබාදෙමින් පොලිසිය පැවසුවේ සැකකරුවන් අත්අඩංගුවට ගැනීමෙන් අනතුරුව ප්‍රදේශවාසීන් සැකකරුවන් වෙත පහරදීමට දැඩි උත්සහයක් ගත් අතර, පොලීසිය ප්‍රදේශවාසීන් මහත් පරිශ්‍රමයක් යොදා පාලනය කොට සැකකරුවන් ආරක්ෂා කළ බවය.අත්අඩංගුවට ගත් සැකකරුවන් වෙත පහරදීමට බස්වල නැගී විශාල පිරිසක් පැමිණි අවස්ථාවේ පොලීසිය, සැකකරුවන් කරෙයිනගර් නාවික හමුදා කදවුරේ ආරක්ෂිතව තබා ආරක්ෂාව ලබාදීමෙන් අනතුරුව අධිකරණයට ඉදිරිපත් කළ බැව්ද ‍කයිට්ස් පොලීසිය විනිසුරු මඩුල්ල ඉදිරියේ පැවසීය.විත්තිකරුවන් වන පූබාලසිංගම් ඉන්ද්‍රකුමාර්, පූබාලසිංගම් ජෙයක්කුමාර්, පූබාලසිංගම් තවක්කුමාර්, මහාලිංගම් ශෂිතරන්, තිල්ලේනාදන් චන්ද්‍රහාසන්, සිවදේවන් දුෂාන්ත්(පෙරියම්බි), පලනි රූපසිංහම් කුගදාසන්, ජෙයතරන් කෝකිලන්, මහාලිංගම් ශෂිදරන්(ස්විස් කුමාර්) යන සැකකරුවන් 09 දෙනාද අධිකරණය හමුවට ඉදිරිපත් කොට සිටියහ.පැමිණිල්ල වෙනුවෙන් නීතිපති දෙපාර්තුමේන්තුවේ නියෝජ්ය් සොලිසිටර් ජෙනරාල් කුමාර් රත්නම් මහතා, රජයේ නීතීඥවරුන් වන නිශාන්ත් නාගරත්නම් මහතා, ලක්සි ද සිල්වා සහ මාලිනී විග්නේෂ්වරන් මහත්මීහු පෙනී සිටියහ.සිද්ධියට සම්බන්ධ 01, 02, 03, 05 සහ 06 වැනි විත්තිකරුවන් වෙනුවෙන් ජනාධිපති නීතීඥ සුරංග බාලසිංහ සහ නීතීඥ මහින්ද ජයවර්ධන මහත්වරු ද, 05 වැනි විත්තිකරු වෙනුවෙන් නීතීඥ ආරුමුගම් රගුපති පිල්ලේ මහතා ද, 04, 07, 08 සහ 09 වැනි විත්තිකරුවන් වෙනුවෙන් නීතීඥ සින්නරාසා කේදීස්වරනුත් මහතා ද, විත්තිකරුවන් නව දෙනා වෙනුවෙන්ම රජයේ නීතීඥ විග්නරාජා ජයන්තා මහතා ද පෙනී සිටියහ.යාපනය කයිට්ස් පුංකුඩිතිව් 09 වන පටුමග ප්‍රදේශයේදි 2015 මැයි මස 13 වන දින පාසල් ඇදුම්න් සැරසි පාසල් ගිය 18 හැවිරිදි ශිවලෝගනාදන් විද්‍යා දැරිය පැහැරගෙන ගොස් ඝාතනය කොට තිබිණ.ඝාතනය සැළසුම් සහගතව සිදුකොට ඇති බැව් ත්‍රිපුද්ගල විනිසුරු මඩුල්ල ඉදිරියේ නීතිපති දෙපාර්තමේන්තු නිළධාරීන් සඳහන් කරනු ලැබීය.නීතිපති දෙපාර්තමේන්තු නියමයන් අනුව ඉතිහාසයේ පළමු වරට යාපනය මහාධිකරණය තුළ ත්‍රිපුද්ගල විනිසුරු මඩුල්ලක් ඉදිරියේ නඩු විභාගය කැඳවා තිබිණ.", "URL": "https://sinhala.adaderana.lk/news.php?nid=74886", "Category": null, "Parent URL": null}