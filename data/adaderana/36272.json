{"Source": "Adaderana", "Timestamp": "August 1, 2013 07:52 am", "Headline": " 20 වන යුද හමුදාපති අද වැඩ බාරගනියි", "News Content": "ශ්‍රී ලංකා යුධ හමුදාවේ නව යුධ හමුදාපතිවරයා අද දිනයේ සිය ධූරයේ වැඩ භාරගැනීමට නියමිතව තිබේ. ශ්‍රී ලංකා යුධ හමුදාවේ 20 වැනි යුධ හමුදාපතිවරයා ලෙස ලුතිනන් ජෙනරාල් ආර්.එම් දයා රත්නායක මහතා සිය ධුරයේ වැඩ භාර ගැනීමට නියමිතය. යුධ සංග්‍රාම අභීතව කටයුතු කළ දයා රත්නායක මහතා නැගෙනහිර 23 වැනි පාබල සේනාංකයේ සේනාධිපති ලෙස කටයුතු කරනු ලැබුවේය. වසර ගණනාවක් තිස්සේ යුද්ධයට කැපවී රට වෙනුවෙන් කළ උදාර මෙහෙයට ගෞරව කරනු පිණිස පදක්කම් 20 කින්ද ඔහු පිදුම් ලබා තිබේ. ඊයේ දිනයේදී හිටපු යුධ හමුදාපති ලුතිනන් ජෙනරාල් ජගත් ජයසූරිය මහතා එම තනතුරෙන් ඉවත්ව ගිය අතර යුධ හමුදාපති ධුරය පිරි නැමීම සංකේතවත් කරමින් දයා රත්නායක මහතාට අසිපත පිළිගැන්වීම සිදු කරනු ලැබිණි. යුධ හමුදාපති ධූරයෙන් විශ්‍රාම ගිය ලුතිනන් ජෙනරාල් ජගත් ජයසූරිය මහතා නව ආරක්ෂක මාණ්ඩලික ප්‍රධානියා ලෙස හෙට වැඩ භාර ගැනීමට නියමිතය.", "URL": "https://sinhala.adaderana.lk/news.php?nid=36272", "Category": null, "Parent URL": null}