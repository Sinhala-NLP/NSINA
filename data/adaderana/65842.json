{"Source": "Adaderana", "Timestamp": "November 8, 2016 03:01 pm", "Headline": "ව්‍යවස්ථා‍ යෝජනාව ක්‍රියාත්මක වුණොත් භයානකයි!", "News Content": "යෝජිත ව්‍යවස්ථාවෙන් පළාත් සභා සවිමත් කිරීම යනු විග්නේශ්වරන් මහ ඇමතිතුමා සවිමත් කිරීමක් බව පිවිතුරු හෙළ උරුමයේ ප්‍රධාන ලේකම්,පාර්ලිමේන්තු මන්ත්‍රී උදය ගම්මන්පිල මහතා පවසයි.ඒ අනුව මෙම ව්‍යවස්ථා යෝජනාව ක්‍රියාත්මක කළොත් උතුරේ බිහි වෙන බියකරු චිත්‍රය තේරුම් ගැනීමට නම් පුංචි බලයක් ලැබුණු විග්නේශ්වරන්ගේ ක්‍රියා කලාපය දෙස බැලීම ප්‍රමාණවත් බව මන්ත්‍රීවරයා කියා සිටියේ අද (08)කොළඹ පැවති මාධ්‍ය හමුවකදීය.මන්ත්‍රීවරයා එහිදී මෙසේද සඳහන් කළේය.ජාතිවාදි පදනමින් ව්‍යවස්ථා අධිකරණයක් පිහිටුවා ශ්‍රේෂ්ඨාධිකරණය සතු ව්‍යවස්ථා අර්ථ නිරූපණ බලය කියන පරම බලය ඒකට දෙන්න යෝජනා කරලා. බෙදා වෙන් කිරීමේ පාලන ක්‍රමය හඳුන්වා දුන්නු ඉංග්‍රීසින්වත් අධිකරණයට ජාතිවාදය ගෙන ගියේ නෑ. නිදහසින් පසු අවස්ථා ගණනක දී දෙමළ ජාතිකයින් අගවිනිසුරුධූරය හොබවලා තිබෙනවා. අදටත් ඉන්නේ දෙමළ ජාතික අගවිනිසුරුවරයෙක්. ඒක කාටවත් ප්‍රශ්නයක් වෙලා නෑ. නමුත් ජාතිවාදි පදනමෙන් විනිසුරුවරු පත් කළොත් ව්‍යවස්ථා අර්ථ නිරූපණය හරහා සමස්ත නීති පද්ධතියම ජාතිවාදි පසුබිමකින් සැකසෙනවා. ජාතිය පදනම් කරගත් අධිකරණයකින් නම් රටේ උත්තරිතර නීතිය අර්ථ නිරුපනය කරන්නේ මේ සමස්ථ රටම ජාතිවාදයෙන් වෙළාගැනීම වළක්වන්න කටවත්ම බෑ.ඒ වගේම උතුරේ ජාතිවාදි මහ ඇමතිවරයාගේ පීඩනයෙන් මිදෙන්න සිංහල සහ මුස්ලිම් ජනතාවට තිබෙන එකම අස්වැසිල්ල සමගාමි ලැයිස්තුව. සිංහල ප්‍රදේශයක පාසලකට රෝහලකට පළාත් සභාව ප්‍රතිපාදන දෙන්නේ නැති නම් පාරක් හදන්නේ නැති නම් මධ්‍යම ආණ්ඩුවට මැදිහත් වෙන්න පුළුවන්. ඒ පළාත් සභාවට වගේම මධ්‍යම ආණ්ඩුවටත් බලය තිබෙන සමගාමි ලැයිස්තුව තිබෙන නිසා. ඒ සමගාමි ලැයිස්තුව ඉවත් කරන්න යෝජනා කරලා. ඉන්දියාව, පකිස්තානය සහ දකුණු අප්‍රිකාව වගේ ෆෙඩරල් රාජ්‍යයන්ගේත් මේ ලැයිස්තුව තිබෙනවා. ඒත් අපේ ඉවත් කරන්න යනවා.බෙදුම්වාදි බලවේගයක් තිබෙන තැනක පොලිස් බලතල අනිවාර්රයෙන් තිබෙන්න ඕනෑ මධ්‍යම ආණ්ඩුවටයි. නමුත් පොලිස් බලතල පළාත් සභාවට දෙන්න යෝජනා කරලා. පොලිස් බලතල වලට මුවා වෙලා තමයි 1989 දී උතුරු මහ ඇමති වර්ධරාජා පෙරුමාල් දෙමළ විමුක්ති හමුදාව කියලා සන්නද්ධ බලකායක් හැදුවේ. ඒ අය වාසනාවට වර්ධරාජා එක්කම ඉන්දියාවට පැනලා ගියා. අනාගත බෙදුම්වාදි යුද්ධයක් ඇති වුණොත් දෙපාර්ශවය වෙන්නේ ශ්‍රී ලංකා හමුදාව සහ ත්‍රස්තවාදින් නොවේ. ශ්‍රි ලංකා හමුදාවයි උතුරේ පොලීසියයි. එතකොට ත්‍රස්තවාදින්ට හොර රහසේ ආයුද සහ පුහුණුවීම් ලබා දුන්නු ඉන්දියාවට ප්‍රසිද්ධියේම උදව් කරන්න පුළුවන්. ඇයි? නීත්‍යානුකූල පොලිස් හමුදාවට සහය දක්වන්නේ. බෙදුම්වාදී ප්‍රවනතාවයක් තියෙන උතුරට පොලිස් බලතල දෙනවට අපි විරුද්ධයි.පූර්ණ ඉඩම් බලතල දෙන්නත් මේ අනුකමිටුව යෝජනා කරලා. මේ බලතල දෙන්නේ කාටද? උතුරෙන් සිංහලයින් එළවන විග්නේශ්වරන් මහ ඇමතිතුමාට. බොහොම නීත්‍යානුකූලවම දෙමළ පමණක් සිටින පලාතක් බවට උතුර පත් කරාවි. 1990 වෙල්ලුපිල්ලේ ප්‍රභාකරන දැක්ක සිහිනය සැබෑ කරාවී. ලංකාවේ අනෙකුත් පලාත් ජනාකීර්ණ වෙලා වගා බිම් වෙලා කර්මාන්ත ශාලා වෙලා අද ඉඩම් තිබෙන්නේ උතුරු පලාතේ. සිංහල රාජ්‍ය නිරිතදිගට සංක්‍රමණය වීම ආරම්භ වුණු 12 වන සියවසේ සිටම උතුරේ තමයි ජන ශූන්‍ය ඉඩම් තිබුණේ. ඒක සමස්ත ජාතියටම අයිතියි. ඒ වගේම වෙනම රාජ්‍යයක් කියන්නේ භූමිය පිලිබඳ ප්‍රශ්නයක්. වෙනම රාජ්‍යයක් වෙනුවෙන් පෙනී සිටින විග්නේශ්වරන් ඇතුළු දෙමළ සංධානයට ඉඩම් බලතල දෙන්නේ කොහොමද?බලතල රහිත මහ ඇමතිගේ අල්ලේ නැටවෙන රූකඩ ආණ්ඩුකාරවරයෙකු බිහි කරන්නත් යෝජනා කරලා තිබෙනවා. විමල් මන්ත්‍රිතුමා මේක එන්නත් කලින් දූරදර්ශිව කිව්වා ව්‍යවස්ථා මර උගුලක් කියලා. මොකද කෝකියන් කවුද කියලා දැන ගත්තාම හොද්දේ ගුණ කියන්න පුළුවන් නිසා. ආචාර්ය ජයම්පති වික්‍රමරත්න මන්ත්‍රිතුමා දෙමළ ජාතික සංධානයට පාර්ලිමේන්තුවේ වෙන් කර තිබෙන කාමරයට වෙලා මාස ගණනක් හදපු හොද්ද තමයි මේ එළියට ඇවිත් තිබෙන්නේ. මෙහි අඩංගු භයානක යෝජනා පිළිබඳ ජනතාව දැනුම්වත් කරන්න ඉදිරියේ දී සම්මන්ත්‍රණ මාලාවක් පැවැත්වීමට අපි බලාපොරොත්තු වෙනවා. අනිවාර්යයෙන් ලංකාව දෙපළු තිපළු වෙලා ජනවර්ග එකිනෙකා සමග ඇණ කොටා ගන්නා ලේ විලක් වීම වැළැක්වීමට නම් නව ව්‍යවස්ථාව ජනමත විචාරණයේ දී පරාජය කිරීම පක්ෂ භේදයෙන් තොරව මව්බිමට ආදරය කරන හැමෝගේම යුතුකමක්. තමන්ගේ හර්ද සාක්ෂිය අවදි කරලා. පක්ෂ භේද පැත්තක තියලා. මේ යෝජනවෙ පරාජය කරන්න පෙරට එන්න කියලා එජාපය සහ ආණ්ඩුව ඇතුළේ ඉන්න තවමත් රටට ආදරය කරන දේශ ප්‍රේමි පිරිස් වලින් අපි ඉල්ලා සිටිනවා. මේ අනුකමිටු වාර්තාව භයානක යෝජනා අඩංගු විෂ ගුලියක්.1987 දී ලංකා මාතාවගේ උතුරු පළාත සරුංගලයක් කරලා අහසට යැව්වා. හැබැයි නූල තිබුණේ ලංකා මාතාව අතේ. ඒ නිසා සරුංගලේ පාලනය තිබුණේ ලංකා මාතාව අතේ. මේ යෝජනා වලියෙන් උත්සාහ කරන්නේ ඒ සරුංගලේ නූල කපලා නිදහසේ පා වී ගිහින් දෙමළ ඊළම බවට පත්වීමට අවශ්‍ය පසුබිම හදන්නයි.පළාත් සභා සවිමත් කරනවා කියන්නේ විග්නේශ්වරන් මහ ඇමතිතුමා සවිමත් කරනවා කියන එකයි. මෙසේ ව්‍යවස්ථා යෝජනාව ක්‍රියාත්මක කළොත් උතුරේ බිහි වෙන බියකරු චිත්‍රය තේරුම් ගන්න නම් පුංචි බලයක් ලැබුණු විග්නේශ්වරන්ගේ ක්‍රියා කලාපය දෙස බලන්න. ලැබුණු පුංචි බලයෙන් හමුදාව උතුරෙන් ඉවත් කරන්න කටයුතු කරන, සිංහලයින් පදිංචි කිරීමට විරෝධය පල කරන, බුදු පිළිම උතුරෙන් ඉවත් කරන්න කටයුතු කරන විග්නේශ්වරන්ට තවත් බලතල දුන්නොත් කොහොම ද? ඒක හරියට මතට ඇබ්බැහිවුණුකෙනාව පුනරුත්ථාපනය කරන්න කියලා වැඩි වැඩියෙන් හෙරොයින් දෙනවා වගේ වැඩක්. ඒක නිසා මේ යෝජනාව පරාජය කරන්න කළ හැකි කළ යුතු හැමදේම කරන්න අපේ දේශපාලන බලවේගයන් සියල්ලම පක්ෂ භේදයකින් තොරව සටන් කරනවා කියන ප්‍රතිඥව අපි ජාතියට ලබා දෙනවා.", "URL": "https://sinhala.adaderana.lk/news.php?nid=65842", "Category": null, "Parent URL": null}