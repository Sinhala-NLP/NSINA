{"Source": "Adaderana", "Timestamp": "July 31, 2012 10:47 am", "Headline": "එරාවුර් තැපැල් කාර්යාලයේ මැතිවරණ කාර්යාලය වැසෙයිද?", "News Content": "එරාවුර් තැපැල් කාර්යාලය තුළ පවත්වාගෙන යන මැතිවරණ කාර්යාලය අද (31) දිනය තුළ ඉවත් කිරීමට කටයුතු කරන ලෙස මැතිවරණ මහලේකම් කාර්යාලය ඉල්ලීමක් කරයි. නැගෙනහිර පළාත් සභා මැතිවරණය සඳහා මෙවර තරග වදින අපේක්ෂකයෙකු විසින් එරාවූර් තැපැල් කාර්යාලය මැතිවරණ කාර්යාලයක් ලෙස පවත්වාගෙන යනු ලබයි. මේ පිළිබඳව මැතිවරණ නිරීක්ෂණ සංවිධාන මෙන්ම දේශපාලන පක්ෂ ද මැතිවරණ කොමසාරිස්වරයා වෙත පැමිණිලි කොට තිබිණි. ඒ පිළිබඳව අවධානය යොමු කළ මැතිවරණ මහලේකම් කාර්යාලය එරාවුර් තැපැල් කාර්යාලය තුළ පවත්වාගෙන යන මැතිවරණ කාර්යාලය අද (31) දින තුළ ඉවත් කිරීමට කටයුතු කරන ලෙස දැනුම් දී තිබේ. එසේ නොමැති වුවහොත් අදාළ කාර්යාලය අද දිනය තුළ ආරක්ෂක අංශ යොදවා ඉවත් කිරීමට කටයුතු කරන බව මැතිවරණ මහලේකම් කාර්යාලය පවසයි.", "URL": "https://sinhala.adaderana.lk/news.php?nid=26203", "Category": null, "Parent URL": null}