{"Source": "Adaderana", "Timestamp": "June 6, 2018 03:20 pm", "Headline": "පාර්ලිමේන්තුවට සන්නසකින් ලැබුණු හිමිකම වසර 40 කට පසු ඔප්පුවකින් ලැබුණු හැටි", "News Content": "පාර්ලිමේන්තුවට වසර 40 කට පසු නිසි පරිදි ඉඩම් ඔප්පුවක් ලබාදීමට කටයුතු සිදුකර ඇති බව ඉඩම් සහ පාර්ලිමේන්තු ප්‍රතිසංස්කරණ අමාත්‍ය ගයන්ත කරුණාතිලක මහතා පවසයි. අද (06) පැවති කැබිනට් තීරණ දැනුම්දීමේ මාධ්‍යහමුවට එක් වෙමින් අමාත්‍යවරයා මේ බව ප්‍රකාශ ක‍ළේය. ශ්‍රී ජයවර්ධනපුර කොට්ටේ පාර්ලිමේන්තු සංකීරණය මෙතෙක් කාලයක් පැවතියේ සන්නස් පත්‍රයක් යටතේ ලබාදුන් හිමිකමක් යටතේ බවත් ඒ අනුව නිසි පරිදි මැනීම් කටයුතු සිදුකර ඔප්පුවක් මඟින් එහි හිමිකම පවරාදීමට කටයුතු කළ බව ඒ මහතා ප්‍රකාශක කළේය. ගාලු මුවදොර පැරණි පාර්ලිමේන්තුවේ ඉඩකට නොමැතිවීම හේතුවෙන් නව පාර්ලිමේන්තුවක අවශ්‍යතාව පැවති බවත් ඒ අනුව අවස්ථා කිහිපයකදී පැවති රජයන් පාර්ලිමේන්තුව ඉදිකිරීමක් පිළිබඳ කතා වුවත් පසුව ජේ.ආර් ජයවර්ධන මහතා ලබාදුන් මැතිවරණ පොරොන්දුවක් අනුව එතුමා බලයට පත්වීමෙන් පසු ශ්‍රී ජයවර්ධනපුර කොට්ටේ පාර්ලිමේන්තු සංකීරණය සඳහා අවශ්‍ය හිමිකම සන්නස් පත්‍රයක් මඟින් ලබාදී තිබූ බව අමාත්‍යවරයා වැඩිදුරටත් සඳහන් කළේය. එම ඔප්පුව ඊයේ (05) දිනයේ කතානායකවරයාට බාරදීමට තිබුණත් ඊයේ නැවති නියෝජ්‍ය කතානායකවරයා තේරීමේ ඡන්දය නිසා පසුව එය ලබාදීමට කටයුතු කරන බව ගයන්ත කරුණාතිලක අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=90452", "Category": null, "Parent URL": null}