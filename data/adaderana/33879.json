{"Source": "Adaderana", "Timestamp": "May 7, 2013 12:59 pm", "Headline": " ශ්‍රී ලංකාවේ සමුළුවට මහ රැජින නෑ", "News Content": "ශ්‍රී ලංකාවේ පැවැත්වීමට නියමිත මෙවර පොදු රාජ්‍ය මණ්ඩලයීය රාජ්‍ය නායක සමුළුවට බ්‍රිතාන්‍ය මහ රැජින සහභාගී නොවන බව විදෙස් මාධ්‍ය උපුටා දක්වයි. මෙම වසරේ නොවැම්බර් මසදී පැවැත්වීමට නියමිත පොදු රාජ්‍ය මණ්ඩලයීය සමුළුවට දෙවන එළිසබෙත් මහ රැජින 1973 වසරෙන් පසු සහභාගී නොවන පළමු අවස්ථාව මෙය බව බකිංහැම් මාළිගය Sky News මාධ්‍යට තහවුරු කර තිබේ. දෙවෙනි එළිසබෙත් මහ රැජින වෙනුවට ශ්‍රී ලංකාවට චාර්ල්ස් කුමරු පැමිණීමට නියමිත බව සඳහන්ය. කෙසේ වෙතත් බකිංහැම් මාළිගය පෙන්වාදී ඇත්තේ මහ රැජිනගේ බලතල ස්වකීය පුතුට ලබාදීමක් මෙයින් සංකේතවත් කෙරෙන බවයි. 2011 වසරේ ඔස්ට්‍රේලියාවේ පර්ත් නුවර පැවති පොදු රාජ්‍ය මණ්ඩලයීය සමුළුවට සහභාගී වූ මහ රැජින ඉන් අනතුරුව තමන් සහභාගීවිය යුතු රාජකීය අවස්ථාවන්ට තම වැඩිමහල් පුතු වන චාර්ල්ස් කුමරු සහභාගී විය යුතු බව කල්පනා කළ බව පුවත් වාර්තා පෙන්වාදෙයි. කෙසේ වෙතත් මෙවර පොදු රාජ්‍ය මණ්ඩලයීය රාජ්‍ය නායක සමුළුව ශ්‍රී ලංකාවේ පැවැත්වීමට එරෙහිව ඇතැම් රටවල් සෘජුව වක්‍රව ප්‍රතිචාර දක්වන්නට වූ අතර කැනඩාව මූලාරම්භයේ සිටම ස්වකීය විරෝධය දක්වමින් ශ්‍රී ලංකාව‍ට සහභාගී නොවන බව ප්‍රකාශ කර තිබුණි.", "URL": "https://sinhala.adaderana.lk/news.php?nid=33879", "Category": null, "Parent URL": null}