{"Source": "Adaderana", "Timestamp": "September 6, 2011 07:01 am", "Headline": " සුනාමි හැඬවෙයි-බයවෙන්න එපා", "News Content": "දිවයිනේ ප්‍රදේශ කිහිපයක වෙළර ආසන්නයේ ඉදිකර ඇති සුනාමි අනතුරු ඇඟවීමේ කුළුණු පරීක්ෂා කිරීමේ විශේෂ වැඩසටහනක් අද(06) දිනයේ ක්‍රියාත්මක කරන බව ආපදා කළමනාකරණ මධ්‍යස්ථානය පවසයි. දිවයින පුරා ඉදිකර ඇති කුළුණු 52 ක් මෙලෙස හඬ පරීක්ෂාවකට ලක් කරන බව එම මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. අද උදෑසන නවයේ සිට පස්වරු හතර දක්වා කාලය තුළ මෙම පරික්ෂා කිරීමේ කටයුතු සිදුකරන බව ප්‍රදීප් කොඩිප්පිලි මහතා ප්‍රකාශ කළේය. මෙම කුළුණු චන්ද්‍රිකා තාක්ෂණය හරහා නිරන්තර පරීක්ෂාවට ලක්කෙරෙන බව ද ඒ මහතා පෙන්වාදුන්නේය. දැනට උතුරු ප්‍රදේශය මුල්කරගනිමින් තවත් කුළුණු 25 ක් ඉදිවෙමින් පවතින බව ද අද දෙරණ වෙත අදහස් දක්වමින් ඔහු සඳහන් කළේය. අද දින පෙරවරු 9 සිට පස්වරු 4 දක්වා මෙම පරීක්ෂා කිරීමේ කටයුතු සිදුකෙරෙන බව ද හෙතෙම සඳහන් කළේය. එමනිසා බියට හෝ කලබලයට පත්නොවී මේ සඳහා පූර්ණ දායකත්වය දැක්වීම ඉතාම අත්‍යවශ්‍ය කාරණයක් වන බව ප්‍රදීප් කොඩිප්පිලි මහතා අවධාරණය කළේය.", "URL": "https://sinhala.adaderana.lk/news.php?nid=18542", "Category": null, "Parent URL": null}