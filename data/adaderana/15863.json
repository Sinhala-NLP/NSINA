{"Source": "Adaderana", "Timestamp": "May 3, 2011 02:38 pm", "Headline": "බන්ධනාගාර කොමසාරිස් ජනරාල්ට නොතීසි  ", "News Content": "බන්ධනාගාරගතව සිටින හිටපු යුද හමුදාපති සරත් ෆොන්සේකා මහතා නිසි වේලාවට අධිකරණයට ඉදිරිපත් නොකිරීම සම්බන්ධව අධිකරණය හමුවෙහි පෙනීසිට කරුණු දක්වන මෙන් අභියාචනාධිකරණය අද(03) බන්ධනාගාර කොමසාරිස් ජනරාල්වරයාට නොතීසි නිකුත් කරනු ලැබීය. සිය පාර්ලිමේන්තු මන්ත්‍රී ධුරය අහෝසිකිරීමට එරෙහිව සරත් ෆොන්සේකා මහතා ඉදිරිපත් කළ පෙත්සම අද පස්වරු 1 .30 ට විභාගයට ගැනීමට නියමිතව තිබිණි. එම නඩුව සඳහා බන්ධනාගාරගතව සිටින සරත් ෆොන්සේකා මහතා අධිකරණයට ඉදිරිපත්කරන ලෙස මීට පෙර අභියාචනාධීකරණය විසින් බන්ධනාගාර කොමසාරිස්වරයාට නියෝග කර තිබිණි. එහෙත් අදාළ නඩුව අද පස්වරු 1 .30 ට කැඳවූ අවස්ථාවේ බන්ධනාගාර නිලධාරීන් විසින් සරත් ෆොන්සේකා මහතා අධිකරණයට ඉදිරිපත් කර නොතිබිණි. ඉන් අනතුරුව එම කරුණු සලකා බැලූ රංජිත්ද සිල්වා සහ ඒ. ඩබ්ලිව්. ඒ සලාම් යන විනිසුරුවරුන් අධිකරණ නියෝගය පැහැරහැරීම සම්බන්ධව කරුණු දක්වන ලෙස බන්ධනාගාර කොමසාරිස් ජනරාල්වරයාට නොතීසි නිකුත් කරනු ලැබීය. ඒ අනුව මැයි මස 09 වනදා අධිකරණය හමුවෙහි පෙනීසිට එම කරුණු දැක්වීම සිදුකළ යුතු බව අධිකරණය කළ නියෝගයෙහි සඳහන් වේ.", "URL": "https://sinhala.adaderana.lk/news.php?nid=15863", "Category": null, "Parent URL": null}