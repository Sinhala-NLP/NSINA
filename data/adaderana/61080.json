{"Source": "Adaderana", "Timestamp": "June 14, 2016 12:50 pm", "Headline": "රැකියා පෙන්වා මුදල් ගැරූ අයෙක් අල්ලයි", "News Content": "ජනාධිපති ලේකම් කාර්යාලයේ සේවය කරන බව පවසා තරුණ තරුණියන්ට රැකියා ලබාදෙන බවට පොරොන්දු වී මුදල් වංචා කළ පුද්ගලයෙකු කන්තලේ කොට්ඨාශ අපරාධ විමර්ශන අංශය විසින් අත්අඩංගුවට ගෙන තිබේ.ජනාධිපති ආරක්ෂක දිසාව භාර ජ්‍යෙෂ්ඨ නියෝජ්‍ය පොලිස්පතිවරයාගෙන් ලැබුණු තොරතුරක් මත සිදුකළ විමර්ශනයකදී සැකකරු අත්අඩංගුවට ගෙන ඇති බව සඳහන්ය. ජනාධිපති ලේකම් කාර්යාලයේ ව්‍යාපෘති මෙහෙයුම් අධ්‍යක්ෂවරයෙකු ලෙස පෙනී සිටිමින් සැකකරු විසින් රුපියල් එක් ලක්ෂ 40,000ක මුදලක් මෙලෙස වංචා කර ඇති බව පොලීසිය සඳහන් කළේය.අත්අඩංගුවට ගත් සැකකරු ශ්‍රාවස්තිපුර ප්‍රදේශයේ පදිංචි 26 හැවිරිදි අයෙකි.සැකකරු කන්තලේ මහේස්ත්‍රාත් අධිකරණයට ඉදිරිපත් කිරීමට නියමිත අතර කන්තලේ කොට්ඨාශ අපරාධ විමර්ශන අංශය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=61080", "Category": null, "Parent URL": null}