{"Source": "Adaderana", "Timestamp": "June 26, 2010 02:28 pm", "Headline": "ශ්‍රී ලාංකික කාන්තාවට පහරදුන්නාට ලෙබනන් ස්වාමිදුව හිරේට", "News Content": "ගෘහ සේවිකාවක් ලෙස ලෙබනන් හි සේවය කළ ශ්‍රී ලාංකික කාන්තාවකට පහර දුන් ලෙබනන් කාන්තාවකට සිර දඬුවම් නියම කර තිබේ. ඊට අමතරව ශ්‍රී ලාංකික ගෘහ‍ සේවිකාව සඳහා ලෙබනන් ලීරා මිලියන 10 ක මුදලක් වන්දි වශයෙන් ලබා දීමට ද එරට අධිකරණය නියෝග කර ඇති බව සඳහන් වේ. ගෘහ සේවිකාවට පහර දීම සම්බන්ධයෙන් ස්වදේශික කාන්තාවකට දඬුවම් පැමිණවීමේ දුලබ අවස්ථා‍වක් ලෙස ලෙබනන් මාධ්‍ය මෙය වාර්තා කර තිබේ. 2004 වසරේ ලෙබනනය බලා ගොස් ඇති අදාළ ශ්‍රී ලාංකික කාන්තාව නිවෙස් හිමි කාන්තාවගේ පහර දීම් ඉවසා ගත නොහැකිව 2007 වසරේ දී නි‍වසෙන් පළාගොස් ඇත. අනතුරුව රාජ්‍ය නොවන සංවිධානයක් හරහා නිවෙස් හිමි කාන්තාවට එරෙහිව පැවරූ නඩුවේ දී එම කාන්තාවට එරෙහි සියලු චෝදනා ඔප්පු කිරීමට හැකි වී ඇති බව ලෙබනන් වාර්තා පවසයි.", "URL": "https://sinhala.adaderana.lk/news.php?nid=9228", "Category": null, "Parent URL": null}