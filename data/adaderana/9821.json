{"Source": "Adaderana", "Timestamp": "July 25, 2010 09:34 am", "Headline": "හොර කච්චේරියක් වටලයි -ගුරුවරියක් අත්අඩංගුවට ", "News Content": "හලාවත නගරය කේන්ද්‍ර කර ගෙන වසර ගණනාවක් තිස්සේ පවත්වාගෙන ගිය ව්‍යාජ කච්චේරියක් වටලා කාන්තාවක් ඇතුළු පුද්ගලයින් දෙදෙනෙකු හලාවත පොලිසිය විසින් අත්අඩංගුවට ගෙන තිබේ. හලාවත, සිංහපුර ප්‍රදේශයේ මෙම ව්‍යාජ කච්චේරිය පවත්වාගෙන ගොස් ඇති බව පොලිසිය පවසයි. අත්අඩංගුවට ගත් කාන්තාව එම ප්‍රදේශයේ පාසලක සේවය කරන ගුරුවරියක් බව පොලිසිය සඳහන් කරයි. හලාවත පොලිසිය සිදු කළ වැටලීමේ දී විවිධ රබර් මුද්‍රා 32 ක්, දෙස් විදෙස් අධ්‍යාපන ආයතනය වලින් නිකුත් කරන අධ්‍යාපන සහතික, වෛද්‍ය සහතික, උප්පැන්න සහතික ඇතුළු සහතික රැසක් ද පොලිසිය භාරයට ගෙන තිබේ. මෙම ව්‍යාජ කච්චේරියෙන් සකස් කර ගත් අධ්‍යාපන සහතික සහ වෘත්තීය සහතික උපයෝගී කර ගෙන බොහෝ පිරිසක් විදේශ ගත වී ඇති බව ද පොලිසිය සිදු කළ පරීක්ෂණ වලින් අනාවරණය වී ඇත.", "URL": "https://sinhala.adaderana.lk/news.php?nid=9821", "Category": null, "Parent URL": null}