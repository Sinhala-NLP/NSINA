{"Source": "Adaderana", "Timestamp": "March 21, 2015 12:48 pm", "Headline": "ඉන්දීය අගමැතිට යාපනයේදී කිසිදු ආරක්ෂක බලපෑමක් තිබුණේ නෑ ", "News Content": "ඉන්දීය අග්‍රාමාත්‍ය නරේන්ද්‍ර මෝඩි මහතා යාපනයේ සිදුකළ සංචාරයේදී ඔහුගේ ආරක්ෂාවට බලපෑම් එල්ලවූ බවට පලවන වාර්තා අසත්‍යය බව ඉන්දියාව පවසයි.එරට විදේශ කටයුතු අමාත්‍යංශයේ මාධ්‍ය ප්‍රකාශක සෙයිඩ් අක්බරුදීන් ඉන්දීය මාධ්‍යවේදියෙකු යොමුකළ පැනයකට පිළිතුරු දෙමින් මේ බව ප්‍රකාශ කර තිබේ.එහිදී මාධ්‍ය ප්‍රකාශකවරයා පවසා ඇත්තේ එවැනි සිදුවීමක් සිදු වුයේනම් එය එදින ඉන්දීය අග්‍රාමාත්‍යවරයාගේ වැඩසටහන ආවරණය කළ කැමරාවල පටිගත වී තිබිය යුතු බවයි.එලෙස කිසිදු සාක්ෂියක් නොමැතිව අසත්‍යය වාර්තා පලකිරීම සිදු නොකළ යුතු බවද ඉන්දීය විදේශ කටයුතු අමාත්‍යංශයේ මාධ්‍ය ප්‍රකාශක සෙයිඩ් අක්බරුදීන් ප්‍රකාශ කර තිබේ.ඉන්දීය අග්‍රාමාත්‍ය නරේන්ද්‍ර මෝඩි මහතා යාපනයේ සිදුකළ සංචාරය අතරතුරදී ආරක්ෂක වළල්ල බිඳදමා පැමිණි තරුණයකු අග්‍රාමාත්‍යවරයාගේ නිල රථයට ඇතුළු වීමට උත්සහ කල බවට මාධ්‍ය වාර්තා පලවී තිබූ බව සඳහන්ය.මේ අතර ශ්‍රී ලංකාවේ අභ්‍යන්තර කටයුතු වලට ඉන්දියාව මැදිහත්වෙමින් සිටින බව චීනය පවසයි.ඉන්දිය අග්‍රාමාත්‍යවරයා යාපනයේ සිදුකළ සංචාරය මුල්කර ගනිමින් චීන රජය පිළිගත් සමික්ෂණ සංවිධානයක් මේ බව අනාවරණය කර ඇති බව සඳහන්ය.චිනයේ සේද මාවත ව්‍යාපෘතියට ශ්‍රී ලංකාව, මියන්මාරය සහ බංගලාදේශය යන රටවල් සහභාගීවීම වැළැක්විමට ඉන්දියාව පියවර ගනිමින් සිටින බව චීනය පෙන්වා දෙයි.කෙසේ වෙතත් ඉන්දියාව සිදුකරන මෙවැනි ක්‍රියා පිළිබඳ කණස්සල්ල පළ කරන බව චීනය පවසයි.", "URL": "https://sinhala.adaderana.lk/news.php?nid=50121", "Category": null, "Parent URL": null}