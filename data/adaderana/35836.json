{"Source": "Adaderana", "Timestamp": "July 16, 2013 07:01 pm", "Headline": "එක්නැලිගොඩ බෙල්ජියමේ සිටින වග හදුන්නෙත්ති කීවාලු?", "News Content": "අතුරුදහන් මාධ්‍යවේදී ප්‍රගීත් එක්නැලිගොඩ මහතා බෙල්ජියමේ සිටින වග වරෙක ජ.වි.පෙ පාර්ලිමේන්තු මන්ත්‍රී සුනිල් හදුන්නෙත්ති මහතා විසින්ද පාර්ලිමේන්තුවේදී ප්‍රකාශ කර ඇති බව පාර්ලිමේන්තු මන්ත්‍රී අරුන්දික ප්‍රනාන්දු මහතා පවසයි. ප්‍රගීත් එක්නැලිගොඩ මහතා වෙනුවෙන් ඔහුගේ බිරිඳ විසින් ගොනු කර ඇති පෙත්සම අද (16) හෝමාගම මහේස්ත්‍රාත් අධිකරණයේදී විභාගයට ගත් අවස්ථාවේදී අරුන්දික ප්‍රනාන්දු මහතා විවෘත අධිකරණයේදී මේ බව පැවසූ වග අද දෙරණ වාර්තාකරු කියා සිටියි. මාධ්‍යවේදී ප්‍රගීත් එක්නැලිගොඩ මහතා ප්‍රංශයේ සිටින බවට තමන් පාර්ලිමේන්තුවේදී කළ ප්‍රකාශය යළි යළිත් තහවුරු කරන බව අරුන්දික ප්‍රනාන්දු මහතා එහිදී කියා සිටියේය. කෙසේ වෙතත් මන්ත්‍රීවරයා මීට ඉහතදී පාර්ලිමේන්තුවේදී කළ ප්‍රකාශය සම්බන්ධයෙන් පැය 2 ක පමණ කාලයක් දීර්ඝ ලෙස අධිකරණයේදී ප්‍රශ්න කළ බව අප වාර්තාකරු සඳහන් කරයි. තමා විසින් සිදුකළ ප්‍රංශ සංචාරයෙන් පසු ප්‍රගීත් එක්නැලිගොඩ ප්‍රංශයේ සිටින බවට වන ආරංචිය රාජ්‍ය ආරක්ෂක අමාත්‍යංශයේ ඉහළ නිලධාරියෙකුට ලබා දුන් බවත්, ඒ අනුව පරීක්ෂණයක් ආරම්භ කර ඇති බවත් අරුන්දික ප්‍රනාන්දු මහතා අධිකරණයේදී වැඩිදුරටත් පැවසූ වග අප වාර්තාකරු කියා සිටියි. මේ අතර ප්‍රකාශයක් කරමින් පාර්ලිමේන්තු මන්ත්‍රී සුනිල් හඳුන්නෙත්ති මහතා පවසන්නේ අරුන්දික ප්‍රනාන්දු මහතා විසින් අසත්‍යය ප්‍රකාශ කරමින් ආණ්ඩුවේ කුමන්ත්‍රණ සඳහා තමාවද ඈදා ගැනීම හෙළාදකින බවයි. පසුගිය කාලයේ ආණ්ඩුව දිගින් දිගටම මාධ්‍යවේදීන්ට හා මාධ්‍ය ආයතනවලට ප්‍රහාර එල්ල කරමින් කටයුතු කළ බවත් , මේවන විට විපක්ෂයේ දේශපාලනය කරන උදවියද ඊට ඈදා ගැනීමේ කුමන්ත්‍රණයක් ක්‍රියාත්මක වන බව මෙයින් පෙනී යන බවත් හදුන්නෙත්ති මන්ත්‍රීවරයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=35836", "Category": null, "Parent URL": null}