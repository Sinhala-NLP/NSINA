{"Source": "Adaderana", "Timestamp": "November 1, 2017 09:46 pm", "Headline": "තිරසර සංවර්ධන විශේෂඥ කමිටු වාර්තා කෙටුම්පත ජනපති අතට", "News Content": "තිරසර සංවර්ධන ඉලක්කයන් පිළිබඳ විශේෂඥ කමිටුවේ පළමු වාර්තා කෙටුම්පත ජනාධිපති මෛත‍්‍රීපාල සිරිසේන මහතා වෙත පිළිගන්වා තිබේ. මහාචාර්ය මොහාන් මුණසිංහ මහතා විසින් අද පෙරවරුවේ ජනාධිපති කාර්යාලයේදී අදාල කෙටුම්පත ජනාධිපතිවරයා වෙත පිළිගැන්වූ බව ජනාධිපති මාධ්‍ය අංශය සදහන් කළේය. 2030 වසර වන විට මෙරට ආර්ථික, සාමාජිය හා පාරිසරික යන ක්ෂේත‍්‍රන්හි සපුරා ගත යුතුව පවතින තිරසර සංවර්ධන ඉලක්කයන් පිළිබඳව තිරසර සංවර්ධන දැක්මක් සම්පාදනය කිරිමට ජනාධිපතිවරයා විසින් විශේෂඥ කමිටුවක් පත් කරනු ලැබීය. පසුගිය ජනවාරි මාසයේදී මෙම කමිටුව පත් කරනු ලැබූ අතර එහි සභාපතීත්වය දරණු ලැබුවේ මහාචාර්ය මොහාන් මුණසිංහ මහතා විසින්ය. ආර්ථික, සාමාජිය හා පරිසර යන ක්ෂේත‍්‍රයන්ට අදාල කෘෂිකර්ම, ප‍්‍රවාහන, බලශක්ති, සෞඛ්‍ය අධ්‍යාපන, ජලය, සාගර, මතස්‍ය හා නාගරික සහ භෞතික සැලසුම් යන ඉලක්ක ඔස්සේ මෙරට සපුරාගත යුතු ඉලක්ක පිළිබඳව මෙම කෙටුම්පතේ සවිස්තරාත්මකව කරුණු අන්තර්ගත වන බව ජනාධිපති මාධ්‍ය අංශය සදහන් කළේය. මෙවැනි තිරසර සංවර්ධන දැක්මක් මෙරට තුළ සම්පාදනය කෙරෙන පළමු අවස්ථාව මෙය වන අතර මෙම කෙටුම්පත මහජන මත විමසීමක් සදහා එළඹෙන ජනවාරි මාසයේ ජාතික තිරසර කතිකාව නමින් ප‍්‍රකාශයට පත් කිරිමට නියමිතයි. ඒ අනුව ලබන ජනවාරි මාසයේ සිට මැයි මාසය දක්වා මෙරට සියලුම දිස්ත‍්‍රික්ක ආවරණය වන පරිදි මේ පිළිබඳ මහජන මත විමසීමක් පිළිබඳ සැලසුම් කර තිබේ. මහජන මත විමසුමේ අදහස් සහ යෝජනා අනුව අදාල වාර්තාවේ ඉදිරි සංශෝධන සිදු කරන බව ජනාධිපති මාධ්‍ය අංශය සදහන් කළේය.", "URL": "https://sinhala.adaderana.lk/news.php?nid=79418", "Category": null, "Parent URL": null}