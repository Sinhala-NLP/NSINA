{"Source": "Adaderana", "Timestamp": "March 3, 2017 04:33 pm", "Headline": "දකුණු අධිවේගය පෞද්ගලීකරණයට රජය සැරසෙනවා", "News Content": "රජය දකුණු අධිවේගී මාර්ගය ඇතුළු අධීවේග මාර්ග කළමනාකරණය කිරීම සඳහා වෙනම මූල්‍ය ආයතනයක් ඇති කර එය පෞද්ගලීකරණය කිරීමේ උත්සහයක් ගෙන ඇති බවට එක්සත් ජනතා නිදහස් සන්ධාන පාර්ලිමේන්තු මන්ත්‍රී රංජිත් සොයියා මහතා චෝදනා කරයි. අද (03) අභයාරාමයේ දී පැවති ඒකාබද්ධ විපක්ෂයේ ජාතික සම්පත් සුරැකීමේ මාධ්‍ය හමුවට එක්වෙමින් මන්ත්‍රීවරයා මේ බව පැවසීය. අද වන විට රජය දේශපාලන හා ආර්ථික අර්බුදයකට මුහුණ පා සිටින බවත් එයින් ගැලවීමට ඇති පහසුම ක්‍රමය ලෙස ආර්ථිකයට විශාල ශක්තියක් ලබා දෙන මෙවැනි ආයතන පෞද්ගලීකරණයට ලක් කරමින් යන බවත් මන්ත්‍රීවරයා වැඩි දුරටත් පැවසීය. ජාතික සම්පත් සුරැකීමේ මධ්‍යස්ථානය විසින් රාජ්‍ය ආයතන 34 ක් මේ වන විට රජය විසින් පෞද්ගලීකරණයට ලක් කර ඇති බව පැවසු බවත් 35 වන රාජ්‍ය ආයතනය ලෙස මෙම දකුණු අධිවේගී මාර්ග හැඳින්විය හැකි බවත් රංජිත් සොයිසා මහතා කියා සිටියේ ය. දක්ෂිණ අධිවේගී මාර්ගයේ පසුගිය 2016 දෙසැම්බර් මාසයේ දෛනික ආදායම රුපියල් තුන් කෝටි අසු ලක්ෂයට වඩා වැඩි වී ඇති බවත් එවැනි ආයතනයක් පෞද්ගලීකරණය කිරීම දැඩි ලෙස හෙළා දකින බවත් මන්ත්‍රීවරයා පැවසීය.", "URL": "https://sinhala.adaderana.lk/news.php?nid=70377", "Category": null, "Parent URL": null}