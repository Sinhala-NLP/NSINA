{"Source": "Adaderana", "Timestamp": "May 6, 2011 11:49 am", "Headline": "පුංචි ඡන්දයේ ගැටලු ගැන සාකච්ඡාවට පැෆ්රල් මැ.කො හමුවෙයි", "News Content": "පළාත් පාලන මැතිවරණය පැවැත්වීම සම්බන්ධයෙන් මතුව ඇති ගැටලු පිළිබඳ සාකච්ඡා කිරීම සඳහා අද(06) දිනයේ මැතිවරණ කොමසාරිස්වරයා හමුවන බව පැෆ්රල් සංවිධානය පවසයි. අධිකරණ තීන්දුව ප්‍රකාශයට පත්කිරීම කල්යාම හේතුවෙන් මැතිවරණය මැයි 30 වන දින පැවැත්වීමට නොහැකි වනු ඇති බව එහි විධායක අධ්‍යක්ෂ රෝහණ හෙට්ටිආරච්චි මහතා ප්‍රකාශ කළේය. එසේවුවහොත් 2009 ඡන්දහිමි නාමලේඛනයට අනුව ඡන්දය පැවැත්විය නොහැකි වනු ඇති බව ඔහු පෙන්වාදෙයි. එසේම මැතිවරණය කල්යාමෙන් නාමයෝජනා බාරදි ඇති පුද්ගලයන්ගේ වයස් සිමාවන්වල ගැටලු මතුවිය හැකි බව ද රෝහණ හෙට්ටිආරච්චි මහතා සඳහන් කළේය. නාමයෝජනා ප්‍රතික්ෂේප වූ පළාත් පාලන ආයතන, ලෝක කුසලාන ක්‍රිකට් තරගාවලිය හේතුවෙන් සහ බිම්බෝම්බ ඉවත් නොකිරිම හේතුවෙන් මැතිවරණය පැවැත්විය නොහැකි වූ පළාත් පාලන ආයතනවල මෙන්ම මහනගර සභා කිහිපයක පළාත් පාලන මැතිවරණය පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=15922", "Category": null, "Parent URL": null}