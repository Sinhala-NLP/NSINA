{"Source": "Adaderana", "Timestamp": "March 15, 2019 04:11 pm", "Headline": "ගෝන මස් තොගයක් සමඟ අයෙක් වනාතවිල්ලුවෙන් අල්ලයි", "News Content": "විල්පත්තුව ජාතික වනෝද්‍යානයේ සැරිසරන ගෝනන් මරා මස් අළෙවි කිරීමේ ජාවාරමක නිරතව සිටි සැකකරුවකු වියලන ලද සහ අමු ගෝන මස් කිලෝ 51ක ප්‍රමාණයක් සමඟ වනාතවිල්ලුව පොලීසිය විසින් අද (15) අත්අඩංගුවට ගෙන ඇත. මෙසේ අත්අඩංගුවට ගෙන තිබුණේ වනාතවිල්ලුව ප්‍රදේශයේම පදිංචිකරුවකු වන අතර මොහු අත්අඩංගුවට ගන්නා අවස්ථාවේ වියළන ලද ගෝන මස් කිලෝ 38ක් හා අලුතින් මරන ලද ගෝනෙකුගේ මස් කිලෝ 13ක් ඔහු සතුව තිබී සොයාගෙන ඇත. අත්අඩංගුවට ගත් සැකකරු සමඟ තවත් පිරිසක් කලක සිට විල්පත්තුව ජාතික වනෝද්‍යානයේ සැරිසරන ගෝනන් මරා මස් කර අලෙවි කිරීමේ ජාවාරමේ නිරතව ඇති බව අද දෙරණ වාර්තාකරු සඳහන් කර සිටියි. වනාතවිල්ලුව පොලිස් ස්ථානාධිපතිවරයාගේ උපදෙස් මත පොලිස් කණ්ඩායමක් විසින් මෙම වැටලීම සිදුකර ඇත. අත්අඩංගුවට ගත් සැකකරු පුත්තලම මහේස්ත්‍රාත් අධිකරණයට ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=106124", "Category": null, "Parent URL": null}