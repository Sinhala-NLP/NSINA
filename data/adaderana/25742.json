{"Source": "Adaderana", "Timestamp": "July 13, 2012 09:14 am", "Headline": "පිත්තල පහන් සොරාගත් 06 අත්අඩංගුවට", "News Content": "කතරගම වැඩිහිටිකන්ද විහාරස්ථානයේ ඉහළ මළුවේ ගබඩා කාමරයකින් පිත්තල පහන් සොරකම් කිරීමේ සිද්ධියක් සම්බන්ධයෙන් සැකකරුවන් 6 දෙනෙකු අත්අඩංගුවට ගෙන තිබේ. පසුගිය මාසයේ 20 වැනිදා අදාළ සොරකම සිදුව ඇති අතර අපරාධ පරීක්ෂණ දෙපාර්තමේන්තුවේ නිලධාරීන් කණ්ඩායමක් විසින් සිදුකළ විමර්ශනයකදී සැකකරුවන් අත්අඩංගුවට ගෙන ඇත. ඔවුන් සතුව තිබූ පිත්තල පහන් 46 ක්, එම පහන්වල කොටස් 473ක්, සහ අපරාධ සඳහා යොදාගත් කැබ් රථය ද සොයාගෙන ඇති අතර එම භාණ්ඩ වැඩිදුර විමර්ශන සඳහා කතරගම පොලිසියට භාරදී තිබේ. අපරාධයට සම්බන්ධ තවත් සැකකරුවන් දෙදෙනෙකු සොයා මෙහෙයුම් ක්‍රියාත්මක බව කතරගම පොලිසිය සඳහන් කරයි.", "URL": "https://sinhala.adaderana.lk/news.php?nid=25742", "Category": null, "Parent URL": null}