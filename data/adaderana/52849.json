{"Source": "Adaderana", "Timestamp": "July 26, 2015 09:44 am", "Headline": "ටී.එන්.ඒ.  ප්‍රතිපත්ති ප්‍රකාශනය එළිදකියි ", "News Content": "උතුරු පළාත් සභාවට සියලු බලතල ලබාගැනීම පදනම් කරගනිමින් දෙමළ ජාතික සන්ධානයේ ප්‍රතිපත්ති ප්‍රකාශනය එළිදක්වා තිබේ. යාපනය, උඩුවිල්, මරදනාර්තෝට්ටම් ක්‍රීඩාංගණයේ දී ඊයේ (25) දෙමළ ජාතික සන්ධානයේ ප්‍රතිපත්ති ප්‍රකාශනය එළිදැක්වීමේ උත්සවය පැවැත්වුණි.උතුරු නැගෙනහිර ගැටලුවට විසඳුම් සෙවීම සඳහා බලය විමධ්‍යගත කෙරෙන ෆෙඩරල් ක්‍රමයක් තම අපේක්ෂාව බව එම ප්‍රතිපත්ති ප්‍රකාශනයෙන් දැක්වෙයි. එක්සත් නොබෙදුන් ශ්‍රී ලංකාවක් තුළ බලය බෙදාහැරීම සඳහා අවශ්‍ය යෝජනා රැසක් දෙමළ ජාතික සන්ධානයේ ප්‍රතිපත්ති ප්‍රකාශනයෙන් පෙන්වා දී තිබේ. දෙමළ ජනතාවගේ අයිතීන් පිළිනොගැනීම තුළ ඉතිහාසයේ මතු වු තත්ත්වය පිළිබඳ සිය ප්‍රතිපත්ති ප්‍රකාශනයෙන් පෙන්වා දී ඇති දෙමළ ජාතික සන්ධානය දෙමළ කතා කරන ජනතාවට ආත්ම ගරුත්වය, නිදහස සහ සජීවනයෙන් යුත් පුරවැසියන් ලෙස ජීවත්වීම සඳහා අවශ්‍ය වටපිටාව සකස් කිරීම වෙනුවෙන් කඩිනම් ක්‍රියාමාර්ග ගැනීමට ඉදිරිපත් වන බව ප්‍රකාශ කර තිබේ. යුද්ධයෙන් පසු පුනරුත්තාපන සහ ප්‍රතිසංස්කරණ කටයුතුවල පවතින දුර්වලතා සඳහා විසදුම් යෝජනා මාලාවක් ද දෙමළ ජාතික සන්ධානයේ ප්‍රතිපත්ති ප්‍රකාශනයෙන් ඉදිරිපත් කර තිබේ.", "URL": "https://sinhala.adaderana.lk/news.php?nid=52849", "Category": null, "Parent URL": null}