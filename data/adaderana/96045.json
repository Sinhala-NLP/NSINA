{"Source": "Adaderana", "Timestamp": "September 13, 2018 03:10 pm", "Headline": "ප්‍රසන්න හා ඔහුගේ බිරිඳ ඇතුළු තිදෙනෙකුට එරෙහි නඩු විභාගය හෙටට කල්යයි", "News Content": "කොළොන්නාව, මීතොටමුල්ල ප්‍රදේශයේ පිහිටි වගුරු ඉඩමක් ගොඩ කර එහි රැඳී සිටින අනවසර පදිංචිකරුවන් ඉවත් කර දීම සඳහා ව්‍යාපාරිකයෙකුගෙන් බලහත්කාරයෙන් රුපියල් මිලියන 64 ක මුදලක් ඉල්ලා සිටි බවට චෝදනා එල්ල වී සිටින ඒකාබද්ධ විපක්ෂයේ පාර්ලිමේන්තු මන්ත්‍රී ප්‍රසන්න රණතුංග ඔහුගේ බිරිඳ ඇතුළු විත්තිකරුවන් තුන්දෙනෙකුට එරෙහිව ගොනු කර තිබෙන නඩුවේ විභාගය හෙට දින දක්වා කල් තැබීමට කොළඹ මහාධිකරණය නියම කළේය. එම නඩුව අද(13) කොළඹ මහාධිකරණ විනිසුරු චම්පා ජානකී රාජරත්න මහත්මිය ඉදිරියේ කැඳවූ අවස්ථාවේදී විත්තිකාර ප්‍රසන්න රණතුංග මන්ත්‍රීවරයා සහ ඔහුගේ බිරිඳ මොරින් රණතුංග අධිකරණය හමුවේ පෙනී සිටියේය. මෙහිදී විත්තිය වෙනුවෙන් පෙනී සිටි ජනාධිපති නීතිඥ අනිල් සිල්වා මහතා අභියාචනාධිකරණය හමුවේ නඩු විභාගයකට සහභාගී වන හෙයින් මෙම නඩුවේ විභාගය වෙනත් දිනයකට කල් දමන මෙන් ඔහුගේ කනිෂ්ඨ නීතිඥවරයා අධිකරණයෙන් ඉල්ලීම් කළේය. ඒ අනුව විත්තියේ නීතිඥවරු මෙම නඩු විභාගයට සූදානම් නොමැති හෙයින් විභාගය හෙට දක්වා කල් තබන බව විනිසුරු චම්පා ජානකී රාජරත්න මහත්මිය නියම කළ බව වාර්තා වෙයි. විත්තිකාර ප්‍රසන්න රණතුංග මන්ත්‍රීවරයා බස්නාහිර පළාතේ ප්‍රධාන අමාත්‍යවරයා ලෙස කටයුතු කළ අවධියේ කොළොන්නාව, මීතොටමුල්ල ප්‍රදේශයේ පිහිටි වගුරුබිම්ක් ගොඩකර එහි පදිංචි අනවසර පුද්ගලයින් ඉවත්කර දීම සඳහා ව්‍යාපාරිකයෙකුට තර්ජනය කර රුපියල් මිලියන 64 ක මුදලක් ඉල්ලා තර්ජනය කළ බවට චෝදනා කරමින් නීතිපතිවරයා විසින් ප්‍රසන්න රණතුංග මන්ත්‍රීවරයා ඔහුගේ බිරිඳ ඇතුළු විත්තිකරුවන් තුන්දෙනෙකුට එරෙහිව නඩු පවරා තිබේ. මෙම නඩුවේ තුන්වන විත්තිකරු වන නරෙෂ් ෆාරික් නමැත්තා මේ වන විට අධිකරණය මගහැර විදේශගතව සිටින අතර ඔහු නොමැතිව නඩු විභාගය පවත්වාගෙන යාමටද මහාධිකරණය තීරණය කර තිබේ.", "URL": "https://sinhala.adaderana.lk/news.php?nid=96045", "Category": null, "Parent URL": null}