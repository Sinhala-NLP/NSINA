{"Source": "Adaderana", "Timestamp": "March 11, 2014 02:43 pm", "Headline": "දුවත් - මිණිබිරියත් දමා මව යන්නම යයි", "News Content": "ට්‍රැක්ටරයක් පසුකර යාමට උත්සාහ කිරීමේදී යතුරු පැදියක ගමන් ගත් 53 හැවිරිදි කාන්තාවක් එම ට්‍රැක්ටරයේ රෝදයට යටවී අවාසනාවන්ත ලෙස අද (11) පෙරවරුවේ මියගොස් තිබේ. ගල්ගමුව, කොහොඹන්කුලම - නාන්එරිය මාර්ගයේදී මෙම අනතුර සිදුව ඇත. අදාළ කාන්තාව ඇයගේ දුව හා මිණිබිරිය යතුරු පැදියේ ගොස් තිබේ. ට්‍රැක්ටරය පසුකර යාමට උත්සාහ කිරීමේදී යතුරු පැදිය එහි ගැටී ඇත. එම අවස්ථාවේ යතුරු පැදිය පෙරළී එහි සිටි වැඩිහිටි මව ට්‍රැක්ටරයේ පිටුපස රෝදයට යටවී ඇති අතර අනතුරින් ඇයගේ දුවත් මිණිබිරියත් තුවාල ලබා ඇති බව අප වාර්තාකරු පැවසීය.", "URL": "https://sinhala.adaderana.lk/news.php?nid=41711", "Category": null, "Parent URL": null}