{"Source": "Adaderana", "Timestamp": "December 11, 2012 11:14 am", "Headline": "සා.පෙළට පෙනී සිටින සිසුවෙක්ගේ සිරුරක් ළිඳකින් හමුවෙයි", "News Content": "සිය සහෝදරියගේ නිවසේ සිට පාසල් යමින් අද (11) ආරම්භ වන සාමාන්‍ය පෙළ විභාගයට පෙනී සිටීමට නියමිතව සිටි හක්මන, පැලවත්ත ප්‍රදේශයේ පදිංචි 16 හැවිරිදි පිරිමි ළමයෙකුගේ මළ සිරුරක් ළිඳක තිබී සොයා ගෙන තිබේ. හක්මන හීලකන්ද පාර ප්‍රදේශයේ පිහිටි ඇයගේ සහෝදරියගේ නිවසේ සිට හෙට්ටියාවල මහා විද්‍යාලයේ අධ්‍යාපනය ලැබු ලියනපතිරණගේ ලහිරු කුමාර නැමැති සිසුවෙකු මෙලෙස මියගොස් ඇත. සිය සහෝදරයා නොමැති බවට අක්කා බව පැවසෙන එම ළමයාගේ සහෝදරියක විසින් හක්මන පොලීසියට පසුගිය 09 වැනිදා පැමිණිල්ලක් ඉදිරිපත් කර තිබේ. කෙසේ වෙතත් සිය සහෝදරයාගේ සිරුර ගෙවත්තේ ළිඳ තුළ තිබෙනු දැක ඊයේ රාත්‍රී 8.35ට පමණ පොලීසියට දැනුම්දී ඇත. ඒ අනුව එම ළමයාගේ සිරුර ගොඩගෙන මාතර මහා රෝහලට යවා ඇති අතර අද පශ්චාත් මරණය පරීක්ෂණය පැවැත්වීමට නියමිත බව ද පොලීසිය පවසයි. හක්මන පොලීසිය මේ සම්බන්ධයෙන් වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=29868", "Category": null, "Parent URL": null}