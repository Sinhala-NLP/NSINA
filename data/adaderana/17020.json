{"Source": "Adaderana", "Timestamp": "June 26, 2011 12:15 pm", "Headline": "පුද්ගලික බස් වර්ජනය අත්හිටුවයි", "News Content": "අද මධ්‍යම රාත්‍රීයේ සිට රටම ආවරණය වන පරිදි ක්‍රියාවට නංවන බවට ප්‍රකාශ කර තිබුණු පෞද්ගලික බස් වර්ජනය අත්හිටවූ බව පෞද්ගලික බස් හිමියන්ගේ සංගමය පවසයි. කොළඹ පැවති මාධ්‍ය හමුකට එක්වෙමින් පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා මේ බව කියා සිටියි. ජූලි මස 01 වැනි දින සිට ක්‍රියාත්මක කිරීමට ලබා දුන් බස් ගාස්තු සංශෝධනය ප්‍රමාණවත් නොවන බව පවසමින් ලංකා‍ පෞද්ගලික බස් හිමියන්ගේ සංගමය අද මධ්‍යම රාත්‍රියේ සිට වැඩවර්ජනයක් ක්‍රියාත්මක කිරීමට මීට පෙරාතුව තීරණය කර තිබුණි. එහෙත් එම වැඩ වර්ජනය අසාධාරණ බවටත් ඒ සඳහා සහය ලබා නොදෙන බවටත් තවත් පෞද්ගලික බස් සංගම් 3ක් ප්‍රකාශ කරන ලදී. කෙසේ වෙතත් අද පෙරවරුවේ රැස් වූ පෞද්ගලික බස් හිමියන්ගේ සංගමයේ ප්‍රධානීන් විසින් පවත්වන ලද සාකච්ඡාවකින් අනතුරුව අද මධ්‍යම රාත්‍රීයේ සිට ක්‍රියාත්මක කිරීමට නියමිතව තිබූ බස් වර්ජනය අත්හිටවූ බව ගැමුණු විජේරත්න මහතා කියා සිටියේය.", "URL": "https://sinhala.adaderana.lk/news.php?nid=17020", "Category": null, "Parent URL": null}