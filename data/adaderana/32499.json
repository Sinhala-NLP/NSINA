{"Source": "Adaderana", "Timestamp": "March 17, 2013 03:24 pm", "Headline": "ආරච්චිකට්ටුව ප්‍රා.සභා මන්ත්‍රී සහෝදරයෙක් ජයටම පෙරලා", "News Content": "ආරච්චිකට්ටුව ආනවිළුන්දාව වැවේ මහා පරිමාණයෙන් පවත්වාගෙන ආ බව කියන නීති විරෝධි මත්පැන් නිෂ්පාදනාගාරයක් අද (17) දහවල් හලාවත කොට්ඨාස දුෂණ මර්ධන ඒකකය විසින් වටලා තිබේ එම නිෂ්පාදනාගාරයේ තිබී කසිප්පු නිපදවීමට ගන්නා ගෝඩා මිලි ලීටර් 32400ක් අඩංගු බැරල් 15 ක්ද, කසිප්පු ඇසිරීම සඳහා ගෙනවිත් තිබු ප්ලාස්ටික් කෑන් 12 ක්ද තඹ දඟර 01 ක්ද ඇතුළු උපකරණ රැසක් පොලීසිය විසින් අත්අඩංගුවට භාරයට ගෙන ඇති බව අද දෙරණ වාර්තාකරු පවසයි. වැටලීම සිදු කරන විට මෙම කසිප්පු නිෂ්පාදනාගාරය පවත්වාගෙන යන බව කියන සැකකරු පලා ගොස් ඇත. ඔහු ආරච්චිකට්ටුව ප්‍රාදේශීය සභාවේ මන්ත්‍රීවරයෙකු‍ෙග් සහෝදරයෙකු ලෙස හඳුනා ගෙන ඇති බව පොලීසිය පැවසුවේ යැයිද වාර්තාකරු පවසයි. පලා ගොස් ඇති සැකකරු සහ ඔහුගේ සහෝදර ප්‍රාදේශීය සභා මන්ත්‍රීවරයා මීට පෙර පොලිස් නිලධාරීන් පිරිසකට පහර දීමේ සිද්ධියක් සම්බන්ධයෙන්ද චෝදනා ලැබ සිටි අය බව සඳහන් වේ. නීති විරෝධී ලෙස ප්‍රදේශයේ සිදු කරන වැලි කැපීම් සහ ප්‍රවාහනය කිරීමේ සිද්ධියකට සම්බන්ධ සැකකරුවන් අත්අඩංගුවට ගැනීමට පුත්තලම නියෝජ්‍ය පොලිස්පති කාර්යාලයෙන් පැමිණි නිලධාරීන් පිරිසකට මෙම පහරදීම සිදු කර තිබුණි. අත්අඩංගුවට ගන්නා ලද දෑ අධිකරණයට ඉදිරිපත් කිරීම සඳහා හලාවත පොලීසියට බාර දීඇත. හලාවත කොට්ඨාස දුෂණ මර්ධන ඒකකයේ ස්ථානාධිපති පොලිස් පරීක්ෂක වී.එම්.පී.දිසානායක මහතා ඇතුළු නිලධාරීන් විසින් මෙම වැටලීම සිදු කර තිබේ.", "URL": "https://sinhala.adaderana.lk/news.php?nid=32499", "Category": null, "Parent URL": null}