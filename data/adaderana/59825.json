{"Source": "Adaderana", "Timestamp": "May 5, 2016 11:30 am", "Headline": "පොලිස් ලොක්කාගේ කටඋත්තර පරස්පරයි-සී.අයි.ඩීය අධිකරණයට දන්වයි", "News Content": "ආන්දෝලනයට තුඩුදුන් රගර් ක්‍රීඩක තාජුඩීන්ගේ මරණය සම්බන්ධයෙන් සැකපිට අත්අඩංගුවට ගනු ලැබූ නාරාහේන්පිට පොලීසියේ හිටපු අපරාධ අංශ ප්‍රධානි පොලිස් පරීක්ෂක සුමිත් පෙරේරා ලබන 12 වන දින දක්වා යළි රක්ෂිත බන්ධනාගාර ගත කර තිබේ.අදාළ නඩුව අද(05)කැඳවූ අවස්ථාවේදී රහස් පොලීසිය විසින් අධිකරණය හමුවේ කරුණු දක්වමින් පවසා ඇත්තේ මෙම පොලිස් නිලධාරියා විසින් රහස් පොලීසියට ලබාදී ඇති කටඋත්තරවල පරස්පරතාවන් රැසක් දක්නට ඇති බවයි.එම නිසා මෙම පොලිස් නිලධාරියා මෙම ඝාතනය සම්බන්ධයෙන් තොරතුරු දැන සිටියාදැයි සැකයක් මතුවන බවත්, එම නිසා තවදුරටත් පරීක්ෂණ කළයුතුව ඇති බවත් ‍රහස් පොලීසිය කොළඹ මහේස්ත්‍රාත් අධිකරණයට දැනුම් දී තිබේ.ඊට එරෙහිවූ විත්තියේ නීතිඥයින් අධිකරණයට දන්වා සිටියේ තම සේවාදායකයා රටේ පවත්නා නීතියට අනුව නිසි ලෙස රාජකාරිය ඉටුකළ අයෙකු බවයි.එසේ වුවද ප්‍රදේශය බාර ජ්‍යෙෂ්ඨ නියෝජ්‍ය පොලිස්පතිවරයා විසින් මෙම මරණයට අදාළව පරීක්ෂණ කටයුතු වෙනත් පිරිසකට පැවරීම නිසා එතැන් සිට මොහු පරීක්ෂණ කටයුතුවලින් ඉවත්වූ බවත්, ඒ නිසා මොහු ඇප මත නිදහස් කරන ලෙසත් විත්තියේ නීතිඥයින් විසින් අධිකරණයෙන් ඉල්ලා සිටින ලදී.එහිදී මහේස්ත්‍රාත්වරියගේ තීරණය වී ඇත්තේ මෙම නඩුව එළඹෙන 12 වන දින කොළඹ අතිරේක මහේස්ත්‍රාත් නිශාන්ත පීරිස් මහතා ඉදිරියේ යළි විභාගයට ගන්නා බවයි.එදිනට ඇප අයදුම්පත ඉදිරිපත් කරන ලෙස මහේස්ත්‍රාත්වරිය දැනුම් දී තිබේ.", "URL": "https://sinhala.adaderana.lk/news.php?nid=59825", "Category": null, "Parent URL": null}