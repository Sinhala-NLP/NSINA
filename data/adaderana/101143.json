{"Source": "Adaderana", "Timestamp": "December 22, 2018 01:39 pm", "Headline": "ශ්‍රී පාද වන්දනාකරුවන් පිරිසක් ගමන් ගත් වෑන් රථයක් අනතුරට", "News Content": "ශ්‍රී පාද වන්දනාවේ පැමිණ ආපසු කළුතර දක්වා ධාවනය වූ වෑන් රථයක් හැටන් නගරයේදි අනතුරට පත් වී ඇති බව හැටන් පොලීසිය පැවසිය. අද (22) දහවල් 12 ට පමණ මෙම අනතුර සිදු වී ඇත්තේ හැටන් නගරයේ එම්.ආර් ප්‍රදේශයේදිය. ශ්‍රී පාද වන්දනාවේ පැමිණ ආපසු කළුතර දක්වා යමින් සිටි වන්දනාකරුවන් රැගත් වෑන් රථය ඉදිරිපසින් එම දිශාවටම මස්කෙලිය සාමිමලේ සිට හැටන් දක්වා ධාවනය වු පෞද්ගලික බස් රථයේ ගැටී මෙම අනතුර සිදු වී ඇත. පොලීසිය පැවසුවේ වෑන් රථය අනතුරට පත් වන අවස්ථාවේ වෑන් රථය තුල කුඩා ළමුන් ඇතුළු දසදෙනෙකුගෙන් පමණ සමන්විත වන්දනාකරුවන් පිරිසක් ගමන් කර ඇති අතර අනතුරෙන් කිසිවෙකුටත් තුවාල සිදු වී නොමැති බවයි. අනතුරෙන් වෑන් රථයට දැඩි අලාභ හානි සිදු වී ඇති අතර පොලීසිය කියා සිටියේ වෑන් රථයේ අධික වේගය අනතුරට හේතුව බවයි.", "URL": "https://sinhala.adaderana.lk/news.php?nid=101143", "Category": null, "Parent URL": null}