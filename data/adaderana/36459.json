{"Source": "Adaderana", "Timestamp": "August 7, 2013 06:45 pm", "Headline": "රටේ සංවර්ධනය ගැන ලෝකය ප්‍රශංසා කරනවා ", "News Content": "පොදුරාජ්‍ය මණ්ඩලයීය රාජ්‍ය නායක සමුළුවට සමගාමීව පැවැත්වෙන ව්‍යාපාරික සමුළුව මහා පරිමාණ ව්‍යාපාරිකයින්ට පමණක් සීමාවූ දෙයක් නොවන බව විදේශ කටයුතු අමාත්‍ය මහාචාර්ය ජී.එල්. පීරිස් මහතා පවසයි. අද(07) විදේශ අමාත්‍යංශයේ දී පැවති මාධ්‍ය හමුවකට එක්වෙමින් ඒ මහතා මෙම අදහස් පළ කළේය. අද අප රටේ පවතින තත්ත්වය ජාත්‍යන්තර ප්‍රජාවට නිසි අයුරින් පෙන්වා දීම මෙම අවස්ථාව කදිම අවස්ථාවක් බව එහිදී ඔහු කියා සිටියේය. එසේම මෙම අවස්ථාව අප රටට ඉතා අද්විතීය අවස්ථාවක් බවත්, රටේ ආර්ථිකය හා සංවර්ධන සම්බන්ධයෙන් අද වනවිට ලෝකයේම ප්‍රශංසාවට පත් වී ඇති බවත් ඒ මහතා එහිදී සඳහන් කළේය. විදේශ නියො‍්ජිතයින් 900ක් පමණ මෙම ව්‍යාපාරික සමුළුව සඳහා පැමිණේනු ඇති බව තමන් විශ්වාස කරන බවත් , මෙම සමුළුව මගින් ජාත්‍යන්තරයට ශ්‍රී ලංකාවේ ආයෝජනයන් පිළිබඳව පණිවිඩයක් යන බවත් හෙතෙම පැවසීය. අවුරුදු 30ක පමණ කාලයක් පැවති යුද්ධය හේතුවෙන් රටක් අවුරුදු 4න් සර්ව සංවර්ධනයක් කරා යාමට නොහැකි බවත්, ලෝකයේ ගැටුම්කාරී තත්ත්වයන් ඇති වූ වෙනත් රටවල් තිබූ බවත් නමුත් එම රටවල් ශ්‍රී ලංකාව තරම් වූ සංවර්ධනයක් මෙතෙක් නොලබා ඇති බවත් වැඩිදුරටත් අමත්‍යවරයා කියා සිටියේය‍", "URL": "https://sinhala.adaderana.lk/news.php?nid=36459", "Category": null, "Parent URL": null}