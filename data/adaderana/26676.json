{"Source": "Adaderana", "Timestamp": "August 18, 2012 10:48 am", "Headline": "ඉන්දියාවෙන් ශ්‍රී ලාංකිකයින් 12ක් පිටුවහල්", "News Content": "ශ්‍රී ලාංකික සරණාගතයින් 12 දෙනෙකු ඉන්දියාවෙන් පිටුවහල් කිරීමට තීරණය කර තිබේ. අදාළ ශ්‍රී ලාංකිකයින් 12 දෙනා ශ්‍රී ලංකාවට පිටුවහල් කිරීමට කේරල පොලිසිය මේ වන විට පියවර ගනිමින් සිටින බව ඉන්දීය මාධ්‍ය වාර්තා කරයි. ඉන්දියාවේ කොල්ලාම් ප්‍රදේශයේදි 151 දෙනෙකුගෙන් සමන්විත කණ්ඩායමක් ඔස්ට්‍රේලියාවට නීති විරෝධිව යාම සඳහා සුදානමින් සිටියදි එරට පොලිසිය විසින් පසුගියදා අත්අඩංගුවට ගන්නා ලදී. එසේ අත්අඩංගුවට ගත් පිරිස අතර මෙම ශ්‍රී ලාංකිකයින් 12 දෙනා ද සිට ඇත. ඔවුන් අතර කාන්තාවන් 19 ක්, හා කුඩා ළමුන් 22ක් වන බව සඳහන්වෙයි. කොල්ලාම් ප්‍රදේශයේදි අත්අඩංගුවට ගත් මෙම පිරිස අතර ශ්‍රී ලාංකිකයින්ට අමතරව ඉන්දීය ජාතිකයින් ද සිටින බව හඳුනාගෙන ඇත. එම පිරිස මේ වන විට තමිල්නාඩුවේ සරණාගත කඳවුරුවල රැඳවීමට පියවර ගෙන ඇතැයි ඉන්දීය මාධ්‍ය වාර්තා කරයි. එසේ අත්අඩංගුවට ගත් අය අතර සිටි ශ්‍රී ලාංකිකයින් 12 පසුගිය ජූනි මස 3 වැනිදා එරටට ගුවන් මගින් පැමිණ ඇති බවට තොරතුරු අනාවරණය කර තිබේ. ඒ අනුව එම පුද්ගලයින් ‍12 දෙනා යළිත් ශ්‍රී ලංකාවට පිටුවහල් කිරීමට කේරල පොලිසිය සුදානමින් සිටින බව ඉන්දීය මාධ්‍ය වාර්තා කරයි. ඒ සඳහා ඉන්දීය විදේශ කටයුතු අමාත්‍යංශයෙන් මෙන්ම ශ්‍රී ලංකාවේ ඉන්දීය මහ‍ කොමසාරිස් කාර්යාලයෙන් ද අවසර ලැබෙන තෙක් සිටින බව කේරල පොලිසිය පවසයි. ඔවුන් මේ වන විට ඉන්දියාවේ ගාන්ධි භවන් වෙත ගෙන යාමට කටයුතු යොදා තිබේ.", "URL": "https://sinhala.adaderana.lk/news.php?nid=26676", "Category": null, "Parent URL": null}