{"Source": "Adaderana", "Timestamp": "March 11, 2011 08:21 am", "Headline": "මැ.කො අද පක්ෂ ලේකම්වරුන් හමුවෙයි", "News Content": "ලබන බ්‍රහස්පතින්දා පැවැත්වෙන පළාත් පාලන මැතිවරණය සම්බන්ධයෙන් පක්ෂ ලේකම්වරුන් සහ මැතිවරණ කොමසාරිස්වරයා අතර හමුවක් අද පැවැත්වේ. ඉදිරි මැතිවරණයට අදාළ ව දේශපාලන පක්ෂ සහ මැතිවරණ කොමසාරිස්වරයා අතර පැවැත්වෙන අවසන් සාකච්ඡාව මෙයයි. මේ සඳහා පක්ෂ ලේකම්වරුන්ට අමතරව පොලිස්පතිවරයාට සහ පොලිස් මැතිවරණ කාර්යාලයේ ප්‍රධානීන්ට ද ආරාධනා කර ඇති බව මැතිවරණ කොමසාරිස් කාර්යාලය ප්‍රකාශ කළේය. මේ අතර පළාත් පාලන මැතිවරණයේ දී ඡන්දය භාවිත කිරීම සඳහා සියලු රාජ්‍ය හා පෞද්ගලික අංශ සේවකයින්ට වැටුප් සහිත විශේෂ නිවාඩුවක් ලබාදෙන ලෙස මැතිවරණ කොමසා‍රිස්වරයා සියලු ආයතන ප්‍රධානීන්ගෙන් ඉල්ලීමක් කර තිබේ. එම නිවාඩු කාල සීමාව අවම වශයෙන් පැය දෙකකට නොඅඩු කාලයක නිවාඩුවක් විය යුතු බව ද කොමසාරිස්වරයා පෙන්වාදෙයි.", "URL": "https://sinhala.adaderana.lk/news.php?nid=14766", "Category": null, "Parent URL": null}