{"Source": "Adaderana", "Timestamp": "April 10, 2010 01:00 pm", "Headline": "ඔහු සිරකළත් ඔහුගේ හඬ සිරකරන්න බෑ", "News Content": "මෙවර මහ මැතිවරණයෙන් සරත් ෆොන්සේකා මහතා ලැබූ ජයග්‍රහණය පිළිබඳව සතුටට පත්වන බව අනෝමා ෆොන්සේකා මහත්මිය පවසයි. එමෙන්ම එම ජයග්‍රහණය වෙනුවෙන් ජනතාවට ස්තූතිවන්ත වන බවත් එම මහත්මිය අවධාරණය කරයි. සරත් ෆොන්සේකා මහතාට ඔහු ලැබූ මෙම ජයග්‍රහණය පිළිබඳව තමන් දැනුම් දුන් අවස්ථාවේ ඔහු නිහතමානීව සතුටු වූ බව ද ෆොන්සේකා මහත්මිය පෙන්වාදෙයි. නමුත් ජනතාව ඉදිරියට පැමිණ තම ජයග්‍රහණය වෙනුවෙන් ඔවුන් වෙත ස්තූති කිරීමේ අවස්ථාව අහිමිවීම පිළිබඳව සරත් ෆොන්සේකා මහතා කණගාටු වන බව ද ඇය සඳහන් කළාය. ෆොන්සේකා මහතා ලද ජයග්‍රණයෙන් පෙනීයන්නේ ඔහු සිරගත කළ ද ඔහුගේ හඬ සිරගත කළ නොහැකි බව යැයි ද ෆොන්සේකා මහත්මිය සඳහන් කරයි. ඇය මෙම අදහස් පළ කළේ අද කොළඹ පැවති ප්‍රජාතන්ත්‍රවාදී ජාතික සන්ධානය විසින් සංවිධානය කරන ලද මාධ්‍ය හමුවකදීය. මෙම මස 22 වන දින රැස්වන පාර්ලිමේන්තුවේදී සරත් ෆොන්සේකා මහතා සිය මංගල කතාව ඉදිරිපත් කිරීමට නියමිත බව එම මාධ්‍ය හමුවේදී අදහස් දැක්වූ විජිත හේරත් මහතා ප්‍රකාශ කළේය. එමෙන්ම පක්ෂයක ප්‍රධාන අපේක්ෂකයකු රැඳවුම් භාරයේ සිටියදී මැතිවරණයකින් ජයග්‍රහණය ලද ප්‍රථම අවස්ථාව මෙය බව ද ඒ මහතා අවධාරණය කළේය.", "URL": "https://sinhala.adaderana.lk/news.php?nid=7756", "Category": null, "Parent URL": null}