{"Source": "Adaderana", "Timestamp": "January 14, 2014 06:10 pm", "Headline": " ගුද මාර්ගයෙන් රන් මතුවෙලා", "News Content": "තම ගුද මාර්ගයේ සඟවාගෙන රන් බිස්කට් මෙරටින් පිටකිරීමට උත්සාහ කළ පුද්ගලයෙකු කටුනායක ගුවන්තොටුපළේ දී අත්අඩංගුවට ගෙන තිබේ. අද (14) පෙරවරුවේ මොහු අත්අඩංගුවට ගෙන ඇති බව සඳහන් වේ. මෙම පුද්ගලයා ශ්‍රී ලංකන් ගුවන් සේවයට අයත් යානයකින් ඉන්දියාවේ චෙන්නායි බලා පිටත්වයාමට කටුනායක බණ්ඩාරනායක ගුවන් තොටුපළ වෙත පැමිණ තිබේ. එහිදී මොහු පිළිබද සැක සිතු ශ්‍රී ලංකා රේගුව අදාළ පුද්ගලයා ඔවුන් භාරයට ගෙන පරීක්ෂාවට ලක් කර ඇති බව වාර්තා වේ. ඒ අනුව මොහුගේ ගුද මාර්ගයේ සඟවා තිබු රන් බිස්කට් 02ක් විරේක කිරීමෙන් අනතුරුව පිටතට ගෙන තිබේ. ග්‍රෑම් 203ක් පමණ බරැති මෙම රන් බිස්කට්වල වටිනාකම රුපියල් දසලක්ෂ 15,000 ක් පමණ වන බව ශ්‍රී ලංකා රේගුව කියා සිටියි. ඒ අනුව මොහු අත්අඩංගුවට ගෙන රුපියල් 40,000 ක ඇප මත මුදාහැර තිබේ. ශ්‍රී ලංකා රේගුව මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=40353", "Category": null, "Parent URL": null}