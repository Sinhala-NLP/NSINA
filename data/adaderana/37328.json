{"Source": "Adaderana", "Timestamp": "September 11, 2013 11:49 am", "Headline": "උද්ඝෝෂණයක් නිසා පාර වසයි ", "News Content": "උද්ඝෝෂණ පා ගමනක් හේතුවෙන් කොළඹ කොටුව ලෝටස් වටරවුමෙන් ගාලු මුවදොර දෙසට ඇතුල්වන මාර්ගය තාවකාලිකව වසා දමා ඇති බව අද දෙරණ වාර්තාකරු පවසයි. ශ්‍රී ලංකා පොලිස් රණවිරු යැපෙන්නන්ගේ සංගමය විසින් මෙම විරෝධතා පා ගමන සංවිධානය කර තිබේ. යුද්ධය හේතුවෙන් මියගිය පොලිස් නිලධාරීන්ගේ බිරින්දෑවරුන් ඇතුළු ඥාතීන් විසින් මෙම සංවිධානය පිහිටුවාගෙන ඇති අතර ස්වකීය ස්වාමී පුරුෂයන් හා ඥාතීන්ගේ ඇවෑමෙන් ලැබෙන වැටුප්, දීමනා හා වරප්‍රසාද කප්පාදු කිරීමට එරෙහිව සංදේශයක් භාරදීම සඳහා මොවුන් විරෝධතා පා ගමනින් ජනාධිපති ලේකම් කර්යාලය බලා ගමන් කරමින් සිටියි. යැපෙන්නන්ගේ දීමනා හා සංයුක්ත දීමනා යුද හමුදාවට පමණක් ලබාදෙන බවත්, පොලිස් නිලධාරීන් යනු රණවිරුවන් බවත් එම දීමනා පොලිස් යැපෙන්නන් සඳහාත් ලබා දිය යුතු බවද එම විරෝධතාකරුවන් පවසයි. කෙසේ වෙතත් මෙම විරෝධතාවයට සහභාගී වූ විරෝධතාකරුවන්ගෙන් සිව්දෙනෙකුට පමණක් ජනාධිපති ලේකම් කාර්යාලයේ නිසි බලධාරියෙකුට සංදේශය භාරදීමට කටයුතු කර ඇති බවත්, සෙසු පිරිස කොළඹ හිල්ටන් ජයික් හෝටලය ඉදිරිපිට වාඩි වී සිටින බවත් අද දෙරණ වාර්තා‍කරු සඳහන් කරයි.", "URL": "https://sinhala.adaderana.lk/news.php?nid=37328", "Category": null, "Parent URL": null}