{"Source": "Adaderana", "Timestamp": "July 18, 2016 08:29 am", "Headline": "  අගමැති ඩයස්පෝරා අමතන්න සූදානම්!", "News Content": "තුන්වන දකුණු ආසියානු ඩයස්පෝරා සමුළුවට සහභාගීවීම සඳහා සිංගප්පූරුවට ගොස් සිටින අග්‍රාමාත්‍ය රනිල් වික්‍රමසිංහ මහතා අද එම සමුළුව ඇමතීමට නියමිතය.සමුළුව අද(18) ආරම්භ වන අතර එය හෙට(19) දිනයේදී ද පැවැත්වීමට නියමිතව තිබේ.මෙම සමුළුවට සහභාගීවීම සඳහා ඊයේ අළුයම අග්‍රාමාත්‍යවරයා ඇතුළු දූත පිරිස සිංගප්පූරුව බලා පිටිත්ව ගිය අතර ඊයේ පෙරවරුවේ චැන්ගි ජාත්‍යන්තර ගුවන් තොටුපොළෙන් ඔවුන් සිංගප්පූරුව වෙත ළඟා වුණි.එහිදී අග්‍රාමාත්‍යවරයා ඇතුළු දූත පිරිස එරට අධ්‍යාපන තොරතුරු හා සන්නිවේදන රාජ්‍ය අමාත්‍ය වෛද්‍ය ජනිල් පුදුචරි මහතා විසින් පිළිගනු ලැබීය.මෙවර තුන්වන දකුණු ආසියානු ඩයස්පෝරා සමුළුව සිංගප්පූරුවේ රැෆල්ස් සම්මන්ත්‍රණය කේන්ද්‍රය කර ගනිමින් පැවැත්වෙන අතර එහි ප්‍රධාන දේශනය අග්‍රාමාත්‍යවරයා විසින් සිඳුකරනු ලබයි.මෙම සමුළුව සඳහා විද්වතුන් සිවිල් සමාජ නායකයින් ඇතුළු 1000කට වැඩි පිරිසක් සහභාගීවිමට නියමිතය.21 වන සියවසේ ලෝක දේශපාලන කරලියේ දකුණු ආසියානු කලාපීය භුමිකාව පිළිබදව මෙහිදී සාකච්ඡා කිරීමට නියමිතව ඇත.මෙම සංචාරය තුළදී අග්‍රාමාත්‍යවරයා, සිංගප්පූරු ජනාධිපතිවරයා සහ අග්‍රාමාත්‍යවරයා මුණගැසී සාකච්ඡා කිරිමට ද නියමිතය.", "URL": "https://sinhala.adaderana.lk/news.php?nid=62180", "Category": null, "Parent URL": null}