{"Source": "Adaderana", "Timestamp": "October 3, 2018 06:05 pm", "Headline": "පොලිස්පති ගැන කියු කථා", "News Content": "දූෂණ විරෝධී බලකායේ නාමල් කුමාර සිදු කළ ඝාතන කුමන්ත්‍රණ හෙළිදරව්වෙන් පසු පොලිසිය සම්බන්ධයෙන් රට තුළ ප්‍රබල කතාබහක් නිර්මාණය වූ අතර පොලිස්පති පූජිත ජයසුන්දර මහතා නමට නිකුත් වූ බව කියන රුපියල් මිලියන 12 ක චෙක්පතක් සම්බන්ධ පුවතක් හේතු කරගනිමින් පොලිස්පතිවරයා වෙතද දෝෂාරෝපණ එල්ල විය. ඒ අතරතුර පොලිස්පතිවරයාගේ ඇතැම් හැසිරීම්ද පසුගිය කාලයේ විවේචනයට ලක් විය. අග්‍රාමාත්‍යවරයාද ඔහුගේ ක්‍රියාකලාපය පිළිබඳව අප්‍රසාදය පළ කරමින් ඔහුට දැඩිව අවවාද කර තිබූ අතර පැවති චෝදනා සැලකිල්ලට ගනිමින් පොලිස්පතිවරයාගේ ස්කොට්ලන්ත චාරිකාවක්ද අත්හිටුවීමට නීතිය හා සාමය අමාත්‍යංශය පියවර ගත්තේය. මෙහි උච්චතම අවස්ථාව වූයේ ඊයේ (02) කැබිනට් මණ්ඩල රැස්වීමේදී ජනාධිපතිවරයාද පොලිස්පතිවරයාව දැඩි දෝෂදර්ශනයට ලක් කිරීමයි. අද (03) කැබිනට් මණ්ඩල තීන්දු දැණුම්දීමේ මාධ්‍ය හමුවේදි ද අමාත්‍ය රාජිත සේනාරත්න මහතා මේ සම්බන්ධයෙන් අදහස් ප්‍රකාශ කළේය. මේ අතර පාරල්මේන්තු මන්ත්‍රිවරුවන් වන සී.බී. රත්නායක,පියල් නිශාන්ත සහ අමාත්‍යවරුන් වන විජේදාස රාජපක්ෂ ,නලින් බණ්ඩාර යන මහත්වරුන්ද මෙම මතුව ඇති තත්ත්වය පිළිබඳව අදහස් පළ කළේය.", "URL": "https://sinhala.adaderana.lk/news.php?nid=97127", "Category": null, "Parent URL": null}