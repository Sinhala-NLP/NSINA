{"Source": "Adaderana", "Timestamp": "September 4, 2010 07:59 am", "Headline": "කෝටි 100 ක බදු වංචා කළ ව්‍යාපාරිකයා 13 දක්වා රිමාන්ඩ්", "News Content": "රුපියල් කෝටි 100 කට අධික රේගු බදු වංචාවක් සම්බන්ධයෙන් අත්අඩංගුවට ගත් ආනයන අපනයන වෙළඳාමේ නිරත ව්‍යාපාරිකයෙකු රක්ෂිත බන්ධනාගාර ගතකර තිබේ. රේගු දෙපාර්තමේන්තුවට භාර වූ අදාළ ව්‍යාපාරිකයා කොළඹ මහේස්ත්‍රාත් අධිකරණයට ඉදිරිපත් කිරීමෙන් පසු ලබන 13 වැනිදා දක්වා රක්ෂිත බන්ධනාගාර ගතකිරීමට මහේස්ත්‍රාත්වරයා නියම කර ඇත. සැකකරු ආනයනය කරන භාණ්ඩ සඳහා ව්‍යාජ ලේඛන රේගුවට ඉදිරිපත් කර රුපියල් කෝටි 113 කට අධික බදු වංචාවක් කර ඇතැයි රේගුව විසින් අධිකරණයට ඉදිරිපත් කළ වාර්තාවේ සඳහන් වේ. 2007 සහ 2009 යන වසර තුළ මෙම වංචාව සැකකරු විසින් සිදුකර ඇතැයි පවසන ශ්‍රී ලංකා රේගුව මෙම සිද්ධිය පිළිබඳ වැඩිදුරටත් පරීක්ෂණ සිදුකරන බවට අධිකරණය හමුවේ ප්‍රකාශ කර තිබේ..", "URL": "https://sinhala.adaderana.lk/news.php?nid=10628", "Category": null, "Parent URL": null}