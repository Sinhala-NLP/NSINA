{"Source": "Adaderana", "Timestamp": "July 30, 2018 10:30 am", "Headline": "හලාවත බස් වර්ජනයට අදට දින 4යි", "News Content": "හලාවත කොළඹ පෞද්ගලික මගී ප්‍රවාහන සේවකයන් ආරම්භ කළ වැඩ වර්ජනයට අදට දින 4ක් ගතව තිබේ. මේ වැඩ වර්ජනයට තවත් මාර්ග කීපයක බස් රථ සේවකයන්ද සහය දක්විමට එක්ව ඇති බව අද දෙරණ වාර්තාකරු පැවසීය. ඒ අනුව පුත්තලම- කොළඹ සාමාන්‍ය සේවා හා සුඛෝපභෝගි සේවා , ආනමඩුව - කොළඹ , හලාවත - මිගමුව ඇතුළු තවත් ප්‍රදේශ රැසක සේවකයන්ද මේ වර්ජනයට සහය දක්වා තිබේ. හලාවත කොළඹ බස්රථ සේවකයන් මේ වැඩ වර්ජනය ආරම්භ කලේ පසුගිය 26 වන දින රාත්‍රියේ හලාවත කොළඹ බස් රථ රියදුරෙකුට කොළඹදී බරපතල ලෙස පහරදීමක් මුල් කර ගනිමින්ය. පහර කෑමෙන් පසු මේ රියදුරු රෝහල් ගතකිරීමට කටයුතු කර ඇති අතර මේ පහරදීම සිදුකල පිරිස අත් අඩංගුවට ගැනීමට මේ දක්වා පොලිසිය සමත් වී නොතිබුනත් පහරදුන් බස්රථ සඳහා පොලිස් ආරක්ෂාව ලබා දී ඇති බව මේ සේවකයන් පවසයි. මේ පිළිබද කල විමසීමේදී හලාවත මුලස්ථාන පොලිස් පරීක්ෂක වසන්ත හේරත් මහතා ප්‍රකාශ කර ඇත්තේ පසුගිය දින කීපයේ දුර ගමන් සේවා බස් රථ කීපයකටම ප්‍රහාර එල්ල කිරීම හේතුවෙන් එම බස් රථ වලට පොලිස් ආරක්ෂාව ලබා දුන් බවය. කෙසේ වෙතත් බස්රථ වලට පහරදීම සම්බන්ධයෙන් හලාවත ,මාදම්පේ ඇතුළු පොලිස් ස්ථාන කීපයක්ම මේ වනවිට පරීක්ෂණ ආරම්භ කර ඇත.", "URL": "https://sinhala.adaderana.lk/news.php?nid=93448", "Category": null, "Parent URL": null}