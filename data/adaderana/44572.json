{"Source": "Adaderana", "Timestamp": "July 10, 2014 01:11 pm", "Headline": "ශ්‍රී ලාංකික කත එමීර් රාජ්‍යයේදී මරුට", "News Content": "එක්සත් අරාබි එමීර් රාජ්‍යයේ වෙසෙන 52 හැවිරිදි ශ්‍රී ලාංකික කාන්තාවක රිය අනතුරකින් ජීවිතක්ෂයට පත්ව තිබේ. එරට උතුරු පෙදෙස්හි උම් අල් ක්වෙයින් නගරයේදී පාර මාරුවීමේදී මෝටර් රථයක ගැටීමෙන් මෙලෙස ජීවිතක්ෂයට පත්ව ඇති බව EMIRATES 24 පුවත් සේවය උපුටා දක්වයි. ඇයත් සමග මාර්ගයේ ගමන්ගත් 42 හැවිරිදි තවත් ශ්‍රී ලාංකික මිතුරු කාන්තාවක සුළු තුවාල ලබා රෝහලෙන් ප්‍රතිකාර ලබා පිටත්ව ගොස් ඇති බවත් සඳහන්ය. ඉකුත් අඟහරුවාදා දින මෙම අනතුර සිදුව ඇති අතර තුවාල ලැබූවන් වහා ප්‍රතිකාර සඳහා රෝහල් ගත කළද අදාළ කාන්තාව ඒ වන විටත් ජීවිතක්ෂයට පත්ව සිටි බව කියැවෙයි. රියදුරාගේ නොසැලකිලිමත්කම නිසා මෙම අනතුර සිදුව ඇති බව එරට පොලිස් මාධ්‍ය ප්‍රකාශක මේජර් ඔබෙඩ් බින් ෆෙඩල් නිවේදනය කර තිබේ.", "URL": "https://sinhala.adaderana.lk/news.php?nid=44572", "Category": null, "Parent URL": null}