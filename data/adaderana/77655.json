{"Source": "Adaderana", "Timestamp": "September 17, 2017 02:09 pm", "Headline": " බි‍්‍රතාන්‍ය ජාතික මාධ්‍යවේදියාගේ මරණයට හේතුව හෙළිවෙයි", "News Content": "අම්පාර - පානම පොලිස් බල ප‍්‍රදේශයේ - කොකඩයිල් රොක් ප‍්‍රදේශයේදී කිඹුලෙකු ඩැහැගෙන ගොස් මරණයට පත්වූ බි‍්‍රතාන්‍ය ජාතික පෝල් මැකලම් නැමැති මාධ්‍යවේදියාගේ මරණය සිදුව ඇත්තේ දියේ ගිළීමෙන් බව වාර්තා වෙයි.ඊයේ (16) දිනයේ අම්පාර මහ රෝහලේ පැවැති පශ්චාත් මරණ පරීක්ෂණයේදී මේ බව අනාවරණය වී ඇති බව අද දෙරණ වාර්තාකරු පවසයි.පසුගිය 14 වෙනි දින රළ මත ලිස්සා යෑමේ ක්‍රීඩාවෙන් අනතුරුව කඩොලාන ප‍්‍රදේශයට ගොස් කළපුවට ගිය අවස්ථාවේදී පෝල් මැකලම් මෙම කිඹුල් ප‍්‍රහාරයට ලක්වී තිබුණි. පසුව ඉකුත් 15 වෙනි දින පෙරවරුවේ පොලීසිය සහ නාවික හමුදාව විසින් පොල් මැකලම් ගේ මළ සිරුර සොයා ගැනීමෙන් අනතුරුව මහේස්ත‍්‍රාත් පරීක්ෂණය පැවැත්වීමෙන් පසුව පශ්චාත් මරණ පරීක්ෂණය සඳහා අම්පාර මහ රෝහලට ගෙන එනු ලැබීය.අම්පාර මහ රෝහලේ අධිකරණ වෛද්‍යය විශේෂඥ ඒ.ඉළංකෝවන් මහතා විසින් මෙම පශ්චාත් මරණ පරීක්ෂණය පවත්වනු ලැබූ අතර මියගිය මැකලම් පෝල් ගේ දකුණු කකුලේ තුවාල ඇතත් මරණයට හේතුව වී ඇත්තේ දියේ ගිළීම නිසා බවද නිගමනය කර තිබේ.ඉන් පසුව මැකලම් පෝල් ගේ දේහය අම්පාර රෝහල් පොලීසිය මඟින් බි‍්‍රතාන්‍ය මහා කොමසාරිස් කාර්යාලයේ නියෝජියතයෙකුට පාරදෙනු ලැබීය.", "URL": "https://sinhala.adaderana.lk/news.php?nid=77655", "Category": null, "Parent URL": null}