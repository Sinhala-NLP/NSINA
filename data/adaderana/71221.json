{"Source": "Adaderana", "Timestamp": "March 22, 2017 02:51 pm", "Headline": " ටූනා මසුන් කළමනාකරණ අන්තර්ජාතික වැඩමුළුව අදයි", "News Content": "ඉන්දීය සාගරයේ ටූනා මසුන් කළමනාකරණය පිළිබඳ අන්තර්ජාතික වැඩමුළුව අද (22)කොළඹ දී ආරම්භ කල බව ධීවර හා ජලජ සම්පත් අමාත්‍යාංශය පවසයි. එම අමාත්‍යාංශය සඳහන් කළේ ඉන්දියාව, බංග්ලාදේශය, මාලදිවයින,පාකිස්ථානය ඇතුළු රටවල් 14 ක නියෝජිතයින් මෙම වැඩමුළුව සඳහා එක්ව සිටින බවය. ශ්‍රී ලංකාවේ ටූනා මසුන් සඳහා ජාත්‍යන්තරය තුළ විශාල ඉල්ලුමක් පවතින අතර ටූනා මසුන් අපනයනය කරන රටවල් අතර ගුණාත්මක අතින් ඉහළ ටූනා මසුන් සපයන්නේ ශ්‍රී ලංකාව විසින් බව සඳහන්වේ. ඒ හේතුවෙන් ටූනා මත්ස්‍ය සම්පත කලමණාකරණය කිරීම සඳහා ගත යුතු ක්‍රියාමාර්ග පිළිබඳව මෙම අන්තර්ජාතික වැඩමුළුවේ දී සාකච්ඡා කිරීම අරමුණ වී තිබේ. ලෝක වන ජීවී පදනම මඟින් සංවිධානය කර ඇති මෙම වැඩමුළුව අද(22) සහ හෙට (23)යන දින දෙක තුළ පැවැත්වෙන බව ධීවර අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=71221", "Category": null, "Parent URL": null}