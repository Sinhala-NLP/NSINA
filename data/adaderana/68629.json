{"Source": "Adaderana", "Timestamp": "January 26, 2017 04:03 pm", "Headline": " ගින්නට හේතුව අනාවරණය වෙයි", "News Content": "වත්තල, හුණුපිටිය ප්‍රදේශයේ පොලිතීන් කර්මාන්තශාලාවක හටගත් ගින්නට හේතුව අනාවරණය වී තිබේ.එහි සේවකයෙකු අද(26) උදෑසන කර්මාන්ත ශාලාව ශුද්ධ පවිත්‍ර කර එක්රැස් වූ අපද්‍රව්‍යවලට ගිනි තබා ඇති අතර ඔහු අසල වෙළෙඳසැලකට ගොස් සිටියදී ගින්න කර්මාන්ත ශාලාව පුරා පැතිරගොස් ඇති බව කිරිබත්ගොඩ පොලීසිය සිදුකළ විමර්ශනයේදී අනාවරණය වී ඇත.අද උදෑසන හටගත් මෙම ගින්නෙන් කර්මාන්ත ශාලාව සම්පූර්ණයෙන්ම විනාශ වූ අතර ගින්න පැතිරයාමෙන් අසල නිවාස කිහිපයකට ද හානි සිදු වුණි.ගින්නෙන් ජීවිත හානි හෝ තුවාල සිදුවීම් කිසියක් වාර්තාවී නොමැති බව පොලීසිය සඳහන් කළේය.කර්මාන්ත ශාලාවට සිදු වූ අලාභය මෙතෙක් තක්සේරු කර නොමැති අතර සිද්ධිය සම්බන්ධයෙන් කිරිබත්ගොඩ පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=68629", "Category": null, "Parent URL": null}