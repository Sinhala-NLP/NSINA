{"Source": "Adaderana", "Timestamp": "September 18, 2016 11:15 am", "Headline": "   මහා මණ්ඩල සැසිය අමතන්න ජනපති අමෙරිකා යයි", "News Content": "එක්සත් ජාතීන්ගේ සංවිධානයේ 71 වන මහා මණ්ඩල සැසිය ඇමතීම සඳහා ජනාධිපති මෛත්‍රීපාල සිරිසේන මහතා අද(18) අමෙරිකාව බලා පිටත්ව ගොස් තිබේ.අද පෙරවරුවේ එමිරේට්ස් ඊ.කේ. 651 දරණ සාමාන්‍ය මගී ගුවන් යානයෙන් ජනාධිපතිවරයා සහ දූත පිරිස දිවයිනෙන් පිටත්ව ගිය බව අද දෙරණ ගුවන්තොටුපොළ වාර්තාකරු සඳහන් කළේය.ජනාධිපතිවරයා සමග විදේශ අමාත්‍ය මංගල සමරවීර, පාර්ලිමේන්තු ප්‍රතිසංස්කරණ කටයුතු හා ජනමාධ්‍ය අමාත්‍ය ගයන්ත කරුණාතිලක, නිපුණතා සංවර්ධන හා වෘත්තීය පුහුණු අමාත්‍ය මහින්ද සමරසිංහ, පළාත් සභා අමාත්‍ය ෆයිසර් මුස්තාෆා යන මහත්වරු ඇතුළු මැති ඇමතුවරුන් පිරිසක් මෙම සංචාරයට එක්ව ඇත.එක්සත් ජාතීන්ගේ මහා මණ්ඩල සැසිය අනිද්දා ආරම්භ වන අතර එය ලබන 26 වනදා දක්වා පැවැත්වෙයි.ඒ අනුව ජනාධිපතිවරයා ලබන 21 වනදා සමුළුව ඇමතීමට නියමිතය.මෛත්‍රීපාල සිරිසේන මහතා ජනාධිපතිධූරයට පත්වීමෙන් අනතුරුව එක්සත් ජාතීන්ගේ මහා මණ්ඩල සැසිය අමතන දෙවන අවස්ථාව මෙය බව සඳහන්ය.මේ අතර වත්මන් එක්සත් ජාතීන්ගේ මහ ලේකම් බෑං කී මූන් මහතාගේ අවසන් සැසිය ද මෙය වෙයි.වසර 10කට ආසන්න කාලයක් බෑං කී මුන් මහතා එක්සත් ජාතීන්ගේ සංවිධානයේ මහ ලේකම්වරයා වශයෙන් කටයුතු කළේය.එමෙන්ම අමෙරිකාව හා එක්සත් ජාතින්ගේ සංවිධානය එක්ව සංවිධානය කරන සරණාගතයින් සහ සංක්‍රමණිකයින් පිළිබඳ සමුළුවක්ද මෙවර මහ මණ්ඩල සැසියට සමගාමීව පැවැත්වීමට නියමිතය.මෙහි ප්‍රධානත්වය අමෙරිකානු ජනාධිපති බැරැක් ඔබාමා විසින් දරණු ලබන අතර ඔබාමා ද මෙම සමුළුව අමතනු ලබන අවසන් අවස්ථාව මෙය බව සඳහන්ය.", "URL": "https://sinhala.adaderana.lk/news.php?nid=64202", "Category": null, "Parent URL": null}