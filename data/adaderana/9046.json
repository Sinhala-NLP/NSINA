{"Source": "Adaderana", "Timestamp": "June 17, 2010 08:47 am", "Headline": "ඇසළ පෙරහැර අගෝස්තු මස ඇරඹේ ", "News Content": "ශ්‍රී දළදා මාළිගාවේ ඇසළ පෙරහැර මංගල්‍ය කටයුතු අගෝස්තු මස 10 වන දින උදෑසන සතර මහා දේවාල වල කප් සිටුවීමෙන් ආරම්භ වීමට නියමිත බව දියවඩන නිලමේ නිලංග දෑළ බණ්ඩාර මහතා පවසයි. එදින සිට දින 05 ක් දේවාලයේ අභ්‍යන්තර පෙරහැර පවත්වා අගෝස්තු මස 15 වන දින ප්‍රථම කුඹල් පෙරහැර පැවැත්වීමට නියමිතය. අගෝස්තු මස 15 වැනි දින සිට දින 05ක් කුඹල් පෙරහැර මහනුවර නගරයේ වීදි සංචාරය කිරීමට නියමිත අතර අගෝස්තු මස 20 වන දින පළමු රන්දෝලි පෙරහැර ආරම්භ වේ. අගෝස්තු මස 24 වන දින අවසන් රන්දෝලි පෙරහැර පවත්වා මධ්‍යම රාත්‍රියේ ගෙඩිගේ විහාරයට දළඳා පෙරහැර කරඬුව වැඩම කර 25 වන දින අළුයම දිය කැපීමේ මංගල්‍යය පැවැත්වීමට නියමිත බව දියවඩන නිලමේ ප්‍රදීප් නිලංග දෑල බණ්ඩාර මහතා සඳහන් කළේය.", "URL": "https://sinhala.adaderana.lk/news.php?nid=9046", "Category": null, "Parent URL": null}