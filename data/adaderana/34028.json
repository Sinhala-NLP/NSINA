{"Source": "Adaderana", "Timestamp": "May 12, 2013 03:17 pm", "Headline": "ප්‍රභාකරන්ගේ ගජ මිතුරෙක් පාපොච්චාරණයක් කරයි", "News Content": "එල්.ටී.ටී.ඊ සංවිධානයේ හිටපු නායක වේළුපිල්ලේ ප්‍රභාකරන්ගේ පාසල් අවධියේ සිට මිතුරෙකු වූ ගුණසුන්දරම් ජෙයසුන්දරම් නැමැත්තා විසින් අධිකරණය හමුවේ පාපොච්චාරණයක් සිදුකර තිබේ. 2007 වසරේ සැප්තැම්බර් මස 05 වැනිදින ත්‍රස්තවාදී විමර්ශන කොට්ඨාසය මගින් අත්අඩංගුවට ගෙන ඇති මෙම සැකකරු අයර්ලන්ත පුරවැසිභාවය ලැබූ අයෙකු වන අතර සිංගප්පූරුව සහ මැලේසියාව යන රටවල සිට එල්.ටී.ටී.ඊ. සංවිධානයට යුද උපකරණ විශාල වශයෙන් සැපයූ අයෙකු බව සඳහන්ය. සැකකරුට එරෙහිව කොළඹ මහාධිකරණය හමුවේ පැවති නඩුව පසුගියදා විභාගයට ගත් අවස්ථාවේ තමා පිළිබඳව සහ එල්.ටී.ටී.ඊ. සංවිධානය පිළිබඳ ප්‍රකාශයක් සිදුකිරීමට අවශ්‍ය බව සැකකරු ප්‍රකාශ කර තිබේ. ඒ අනුව සැකකරුට ඒ සඳහා අවස්ථාව ලබා දී ඇති අතර එල්.ටී.ටී.ඊ සංවිධානයේ හිටපු නායක වේළුපිල්ලේ ප්‍රභාකරන් සමග පාසල් කාලයේ සිටම හිතවත්කම් පැවැත්වූ බවත් ඔහුගේ ත්‍රස්තවාදී සංවිධානයට ක්‍රියාකාරී ලෙස සහය දැක්වූ බවත් සැකකරු අධිකරණය හමුවේ අනාවරණය කළ බව පොලීසිය පැවසුවේය. 2003 වසරේ සිට 2007 වසර දක්වා එල්.ටී.ටී.ඊ. සංවිධානයට අවශ්‍ය යුද උපකරණ මිලදීගෙන වන්නි ප්‍රදේශයට බෙදාහැරීමට කටයුතු කළ බව ද සැකකරු අධිකරණය හමුවේ ප්‍රකාශ කර ඇත. සිංගප්පූරුව තුළ සමාගම් දෙකක් පවත්වාගනිමින් එල්.ටී.ටී.ඊ. සංවිධානයට මුදල් එක්රැස් කිරීමේ කටයුතු සිදුකළ අතර ත්‍රස්තවාදී සංවිධානයකට සහයදීම හේතුවෙන් 1985 වසරේ දී තමා සිංගප්පූරුවෙන් පිටුවහල් කළ බව ද ගුණසුන්දරම් ජෙයසුන්දරම් ප්‍රකාශ කළ බව සඳහන්ය. විදෙස් රටවල සිටින එල්.ටී.ටී.ඊ. කණ්ඩායම්වලින් අමෙරිකාවේ සිටින වී.රුද්‍රකුමාරන්, බ්‍රිතාන්‍යයේ සිටින එස්.පේ.එම්මානුවෙල් පියතුමා සහ නෝර්වේ සිටින නෙදියවන් යන පුද්ගලයින් ත්‍රස්ත නායකයින් බවත් ඔවුන් දෙමළ ප්‍රජාවට වඩාත් හානි සිදුවන ක්‍රියාකාරකම් සිදුකරන බවත් සැකකරු ප්‍රකාශ කර තිබේ. ප්‍රභාකරන්ගේ ප්‍රචණ්ඩත්වයට සහ ඔහුගේ ත්‍රස්තවාදී න්‍යාය පත්‍රයට සහයදීම පිළිබඳ තමා කණගාටුවට පත්වන බවද සැකකරු අධිකරණය හමුවේ ප්‍රකාශ කළ බව පොලීසිය පවසයි. සැකකරුට එරෙහි නඩුව ලබන 16 වැනිදා යළි සලකා බැලීමට නියමිතය.", "URL": "https://sinhala.adaderana.lk/news.php?nid=34028", "Category": null, "Parent URL": null}