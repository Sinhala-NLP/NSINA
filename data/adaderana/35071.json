{"Source": "Adaderana", "Timestamp": "June 19, 2013 03:10 pm", "Headline": "ආචාර්යවරියට පහරදුන් සරසවි සිසුවා අත්අඩංගුවට", "News Content": "නාවල විවෘත විශ්ව විද්‍යාලයේ ආචාර්යවරියකට තියුණු ආයුධයකින් පහර දී තුවාල සිදුකිරීමේ සිද්ධියට සම්බන්ධ සරසවි සිසුවා අත්අඩංගුවට ගෙන තිබේ. අද(19) දහවල් විශ්ව විද්‍යාලයේ සිසුවෙකු විසින් මෙම ආචාර්යවරියට තියුණු ආයුධයකින් පහර දී තුවාල සිදුකිරීමේ සිද්ධියත් සමඟ නාවල විවෘත විශ්ව විද්‍යාල පරිශ්‍රය තුළ කිසියම් නොසන්සුන්කාරී තත්ත්වයක් හටගෙන ඇත. බරපතල තුවාල ලැබූ නීති පීඨ අංශාධිපතිනිය ප්‍රතිකාර සඳහා කොළඹ ජාතික රෝහලට ඇතුළත් කර තිබේ. සැකකරු ශිවඥානසුන්දරම් සුරේන්ද්‍රජිත් නැමති නීති උපාධිය හදාරන ශිෂ්‍යයකු වන අතර ඔහු වෛද්‍යවරයෙකුද වේ. ඔහු විසින් නීති විෂයක් සඳහා ඉදිරිපත් කළ යුතුව තිබූ ව්‍යාපෘති වාර්තාවක් නියමිත දිනට ලබානොදීම නිසා අංශාධිපතිනිය විසින් එය භාර ගැනීම ප‍්‍රතික්ෂේප කර ඇති අතර ඒ හේතුව මත ෙද‍දෙනා අතර යම් බහින්බස්වීමක් සිදුව තිබේ. එකී බහින්බස්වීම අවසානයේ ඔහු විසින් මෙලෙස අංශාධිපතිනියට පිහියකින් පහරදී තුවාල සිදුකර ඇති බවට මිරිහාන පොලීසිය සඳහන් කරයි. පසුව අදාළ සැකකරු විශ්ව විද්‍යාලය තුළදීම කිසියම් ඖෂධ වර්ගයක් පානය කිරීමෙන් අනතුරුව රෝගාතුරවී කළුබෝවිල රෝහලට ඇතුළත් කර ඇත. එහි දී මෙම සැකකාර සිසුවා අත්අඩංගුවට ගත් බව පොලීසිය සදහන් කළේය.", "URL": "https://sinhala.adaderana.lk/news.php?nid=35071", "Category": null, "Parent URL": null}