{"Source": "Adaderana", "Timestamp": "May 29, 2018 11:47 am", "Headline": "රන් බිස්කට් රේගුවේ හිර වෙයි", "News Content": "තමන්ගේ යට ඇදුම් තුළ සඟවා ගෙන රන් බිස්කට් දෙකක් නීති විරෝධී ලෙස මෙරටට ගෙන ආ ශ්‍රී ලාංකික ගුවන් මඟියෙකු අද දින අළුයම කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. මොහු කොළඹ , වැල්ලම්පිටිය ප්‍රදේශයේ පදිංචි 26 හැවිරිදි පිරිමි පුද්ගලයෙකි. ඔහු අද දින අළුයම 1.55 ට පමණ සිංගප්පූරුවේ සිට පැමිණි එමිරේට්ස් ගුවන් සේවයේ ඊ.කේ.- 348 දරන ගුවන් යානයෙන් කටුනායක ගුවන් තොටුපොළ වෙත පැමිණ, කිසිවක් ප්‍රකාශ කිරීමට නොමැති \"හරිත මාවත\" ඔස්සේ ගුවන් තොටුපොළෙන් බැහැරට යමින් සිටියදී, රේගු නිලධාරීන් විසින් අත් අඩංගුවට ගෙන පරීක්ෂා කිරීමේදී මෙම රන් බිස්කට් සොයා ගෙන තිබේ. මෙම රන් බිස්කට් වල බර ග්‍රෑම් 200 ක් වන අතර , ඒවායේ වටිනාකම රුපියල් 13,60,000 ක් බව රේගුව සඳහන් කරයි. මෙම රන් බිස්කට් රාජසන්තක කළ අතර, මෙම පුද්ගලයාට රුපියල් ලක්ෂයක දඩ මුදලක් ගෙවන ලෙසද නියෝග කර තිබේ .", "URL": "https://sinhala.adaderana.lk/news.php?nid=90006", "Category": null, "Parent URL": null}