{"Source": "Adaderana", "Timestamp": "July 16, 2019 01:08 pm", "Headline": "දකුණු මුහුදු තීරයේ දිය නෑමේදී සැලකිලිමත් වන්න", "News Content": "උදම් රළ ඉහළ යාම හේතුවෙන් දකුණු මුහුදු තීරයේ දිය නෑමේදී සැලකිලිමත් විය යුතු බව සමුද්‍රීය පරිසර ආරක්ෂණ අධිකාරිය පවසයි. විශේෂයෙන් මෙම දිනවල උදෑසන කාලයේ සහ පස්වරු කාලයේ මෙම තත්ත්වය දක්නට ලැබෙන බව එම අධිකාරියේ සාමාන්‍යාධිකාරී ආචාර්ය ටර්නි ප්‍රදීප් කුමාර මහතා පැවසුවේය. මේ අතර අම්බලන්ගොඩ, ගොඩගම, තෙල්වත්ත යන ප්‍රදේශ ආශ්‍රිතව මුහුදු රළ ගොඩබිමට පැමිණීම හේතුවෙන් ගාල්ල - කොළඹ ප්‍රධාන මාර්ගයට ගල් සහ වැලි ගොඩගසා ඇති බව අද දෙරණ වාර්තාකරු පවසයි. මේ හේතුවෙන් රථවාහන ගමනාගමනයට ද බාධා සිදුව ඇත. සෑම වසරකම මෙම කාලයේ මුහුදු රළ ගොඩබිමට පැමිණිම හේතුවෙන් ප්‍රදේශවාසීන් දුෂ්කරතාවට පත් වුවද ඊට විසදුම් ලබාදීමට බලධාරීන් කටයුතු කර නොමැති බවට ඔවුන් චෝදනා කරයි.", "URL": "https://sinhala.adaderana.lk/news.php?nid=114258", "Category": null, "Parent URL": null}