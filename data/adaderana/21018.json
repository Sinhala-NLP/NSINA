{"Source": "Adaderana", "Timestamp": "December 29, 2011 09:04 am", "Headline": "උතුරු මුහුදේ ධීවර සහ නාවික කටයුතු තවමත් අවදානම්", "News Content": "ඉදිරි දින කිහිපයේ ද උතුරු මුහුදු ‍ප්‍රදේශය ආශ්‍රිත ධීවර සහ නාවික කටයුතුවල යෙදීම අවදානම් සහිත බව කාලගුණ විද්‍යා දෙපාර්තමේන්තුව පවසයි. තේන් සුළි කුණාටු තත්ත්වය තවදුරටත් උතුරු මුහුද ආශ්‍රිතව ඉන්දියාව දෙසට ගමන් කරමින් තිබෙන බව කාර්යයේ නියුතු කාලගුණ විද්‍යාඥ අනූෂා වර්ණසූරිය මහත්මිය සඳහන් කළාය. හෙට(30) අලුයම වනවිට එම සුළි කුණාටුව ඉන්දීය වෙරළ තීරයට ඇතුළු වනු ඇති බව ඇය ප්‍රකාශ කළාය. මෙම සුළි කුණාටු තත්ත්වය නිසා උතුරු ගැඹුරු සහ නොගැඹුරු මුහුදු ප්‍රදේශවලත්, ඊසාන දෙසින් වන ගැඹුරු මුහුදු ප්‍රදේශවලත් තද වැසි, තද සුළං සහ ඉතා රළු මුහුදු ප්‍රදේශ අපේක්ෂා කරන බව එම මහත්මිය කියා සිටියාය. මේ අතර දිවයිනට බලපා ඇති ශීත කාලගුණ තත්ත්වය ඉදිරි දින දෙක තුළ ද බලාපොරොත්තු වන බව අනූෂා වර්ණසූරිය මහත්මිය සඳහන් කළාය.", "URL": "https://sinhala.adaderana.lk/news.php?nid=21018", "Category": null, "Parent URL": null}