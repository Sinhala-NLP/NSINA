{"Source": "Adaderana", "Timestamp": "January 11, 2013 11:36 am", "Headline": "බන්ධනාගාරයෙන් පැන්න 10න් 3ක් දැලේ", "News Content": "අවිස්සාවේල්ල බන්ධනාගාරයෙන් පලාගිය සිරකරුවන්ගෙන් තිදෙනෙකු මේවන විට අත්අඩංගුවට ගෙන තිබේ. ඊයේ (10) උදෑසන 5.00ට පමණ එකී බන්ධනාගාරයේ රැඳවියන් 10 දෙනෙකු එහි නිලධාරීන් තිදෙනෙකුට පහරදී පලාගොස් තිබුණි. කෙසේ වෙතත් ඊයේ පස්වරු 5.00 ට පමණ එසේ පැන ගිය එක් රැඳවියෙකු පුවක්පිටිය ප්‍රදේශයේදී පොලීසිය විසින් අත්අඩංගුවට‍ ගෙන ඇත. අනතුරුව ඊයේ රාත්‍රී 7.50ට පමණ තවත් සැකකරුවන් දෙදෙනෙකු පොලීසිය විසින් අත්අඩංගුවට ගෙන තිබේ. එසේ අත්අඩංගුවට ගෙන ඇත්තේ 24 හැවිරිදි හා 25 හැවිරිදි ‍වියේ පසුවු රැඳවියන් දෙදෙනෙකි. ඔවුන් කොස්ගම හා කඩුවෙල ප්‍රදේශවල පදිංචිකරුවන් බවද පොලීසිය කියයි. පලාගිය ගොස් සිටින සෙසු රැඳවියන් 7 දෙනා ද අත්අඩංගුවට ගැනීම සඳහා පොලීසිය පරීක්ෂණ ආරම්භ කර ඇත.", "URL": "https://sinhala.adaderana.lk/news.php?nid=30671", "Category": null, "Parent URL": null}