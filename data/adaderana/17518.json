{"Source": "Adaderana", "Timestamp": "July 20, 2011 11:12 am", "Headline": "මහනුවරින් හොර කච්චේරියක් හමුවෙයි", "News Content": "මහනුවර , කටුගස්තොට ප්‍රදේශයේ පවත්වා ගෙන ගිය ව්‍යාජ ලිපි ලේඛන සකස් කිරීමේ මධ්‍යස්ථානයක් වැටලීමට පොලිසිය සමත් වී තිබේ. මහනුවර කොට්ඨාශ ‍බුද්ධි තොරතුරු ඒකකයේ නිලධාරීන් විසින් එම වැටලීම සිදු කර ඇති බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා සඳහන් කරයි. සිද්ධිය සම්බන්ධයෙන් එක් සැකකරුවෙකු අත්අඩංගුවට ගෙන තිබේ. ග්‍රාම නිලධාරීවරුන් , ප්‍රාදේශීය ලේකම්වරුන් , ඉඩම් රෙජිස්ටාර්වරුන් සහ නීතීඥවරුන්ගේ නම් සහ තනතුරු ඇතුළත් ව්‍යාජ රබර් මුද්‍රා 14ක් සහ රජයේ විවිධ දෙපාර්තමේන්තු සහ පාසල් වලට අදාළව සැලසූ ව්‍යාජ සහතික පත්‍ර ද අදාළ ස්ථානයේ තිබී සොයා ගැනීමට හැකි වූ බව පොලිසිය පවසයි. සැකකරු අද දිනයේ මහනුවර මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=17518", "Category": null, "Parent URL": null}