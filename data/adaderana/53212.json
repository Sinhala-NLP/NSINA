{"Source": "Adaderana", "Timestamp": "August 13, 2015 06:59 am", "Headline": " විදේශීය නිරීක්ෂකයින් පොලිස්පති හමුවෙයි", "News Content": "විදේශීය මැතිවරණ නිරීක්ෂකයින් සහ පොලිස්පතිවරයා අතර විශේෂ සාකච්ඡාවක් අද පෙරවරුවේ පැවැත්වීමට නියමිතව තිබේ.මෙවර පාර්ලිමේන්තු මැතිවරණයේ නිරීක්ෂණ කටයුතු සඳහා පැමිණ සිටින විදේශීය නිරීක්ෂකයින් පිරිසක් මෙම සාකච්ඡාව සඳහා සහභාගී විමට නියමිතය.පාර්ලිමේන්තු මැතිවරණයේදී පොලීසිය ක්‍රියාත්මක වන ආකාරය පිළීබඳව සහ ඡන්ද විමසීමේ කටයුතු සඳහා යෙදවීමට බලාපොරොත්තුවන ආරක්ෂක වැඩපිළිවෙල පිළීබඳව මෙහිදී අවධානය යොමු වනු ඇත.ඒ අනුව දකුණු ආසියානු කලාපීය නිරීක්ෂණ ජාලය නියෝජනය කරන විදේශීය නිරීක්ෂකයින් 35 දෙනෙකුගෙන් සමන්විත කණ්ඩායමක් අද දිනයේ පොලිස්පතිවරයා හමුවීමට සැලසුම් කර තිබේ.මේ අතර හෙට දිනයේ සිට ශ්‍රී ලංකා නීතීඥ සංගමයද මැතිවරණ නිරීක්ෂණ කටයුතු ආරම්භ කරන බව එම සංගමයේ ලේකම් නීතීඥ අජිත් පතිරණ මහතා පවසයි.ඔහු පෙන්වාදෙන්නේ මැතිවරණ නීතී උල්ලංඝණය කිරීමේ සිද්ධීන් සම්බන්ධයෙන් සෘජුවම පැමිණිලි ලබාගැනීම සඳහා විශේෂ කාර්යාලයක් ද පිහිටුවන බවයි.", "URL": "https://sinhala.adaderana.lk/news.php?nid=53212", "Category": null, "Parent URL": null}