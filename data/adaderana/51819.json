{"Source": "Adaderana", "Timestamp": "June 6, 2015 04:58 pm", "Headline": "පකිස්ථාන යුද හමුදාපතිවරයා දියතලාවට යයි", "News Content": "පකිස්ථාන යුද හමුදාපති ජනරාල් රහීල් ශරීෆ් දියතලාව යුද හමුදා විද්‍යා පීඨය සඳහා පකිස්ථානයෙන් ගෙන්වන ලද අශ්වයින් පරිත්‍යාග කර තිබේ.පකිස්ථාන යුද හමුදාපතිවරයා විසින් අද දහවල් දියතලාව යුද හමුදා විද්‍යා පීඨයේ සේනාවිධායක දුෂ්‍යන්ත රජගුරු මහතා වෙත මෙම අශ්වයින් බාරදී ඇති බව අද දෙරණ වාර්තාකරු සඳහන් කළේය. විශේෂ හෙලිකොප්ටර් යානයකින් දියතලාව යුද හමුදා විද්‍යා පීඨයට පැමිණි පකිස්ථාන යුද හමුදාපතිවරයා යුද පුහුණු ආඥාපති මේජර් ජනරාල් මනෝ පෙරේරා මහතා විසින් පිළිගෙන තිබේ.එම අශ්වයින් සමඟ පැමිණි අශ්වාරෝහකයින් සිව් දෙනෙකුට සහ පශු වෛද්‍යවරයෙකුට දියතලාව යුද හමුදා විද්‍යාපිඨයේ පීඨාධිපති විසින් සම්මානද පිරිනමා ඇති බව සඳහන්ය. ශ්‍රී ලංකා යුධ හමුදා විද්‍යාපීඨයේ අශ්වාරෝහක අංශය තවදුරටත් ව්‍යාප්ත කිරිමටත්, උත්සව අවස්ථා සඳහා සහ කෙඩෙට් නිලධාරින් පුහුණු කිරිම සඳහා මෙම අශ්වයින් යොදා ගන්නා බව වාර්තා වෙයි.", "URL": "https://sinhala.adaderana.lk/news.php?nid=51819", "Category": null, "Parent URL": null}