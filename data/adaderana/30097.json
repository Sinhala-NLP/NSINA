{"Source": "Adaderana", "Timestamp": "December 20, 2012 10:15 am", "Headline": " විදුලි හොරුන්ට තට්ටු කර ලක්ෂ 174 ක් සොයයි", "News Content": "ලංවිම හදිසි වැටලීම් අංශ නිලධාරීන් විසින් මේ වසරේ නොවැම්බර් මස සිදු කළ වැටලීම් තුළින් රු. ලක්ෂ 174 ක ආදායමක් ලබා ඇති බව විදුලිබල හා බලශක්ති අමාත්‍යංශය පවසයි. එම මුදලින් රු. ලක්ෂ 34 ක් (රු. 3,457,000.00) උසාවි දඩ වශයෙන්ද, රු. ලක්ෂ139 ක් (රු.13,970,172.30) විදුලිබල මණ්ඩලයේ අලාභය ලෙසද ගණන් බලා ඇති බව අමාත්‍යංශය විසින් නිකුත් කළ නිවේදනයක දැක්වෙයි. ඒ අනුව මීටර් වෙනස් කිරීම්, කොකු භාවිතකර විදුලිය ලබාගැනීම් වැනි අයථා විදුලි පරිහරණයන් පිළිබඳ සිද්ධීන් 383 ක් වාර්තා වී ඇති අතර ඒ අතරින් සිද්ධීන් 158 ක් වංචා සහගත ලෙස මීටර් සැකසීම තුළින් විදුලිය ලබාගැනීම්ය. ඉතිරි සිද්ධීන් 225 කොකු යොදා අයථා ලෙස විදුලිය ලබාගැනීම් ලෙස හඳුනාගෙන තිබේ. දීපව්‍යාප්තව පසුගිය නොවැම්බර් මස එසේ සිදුකරන ලද වැටලීම් වල සමස්ත අගය රු. ලක්ෂ 174 ක් (රු.17,427,172.30) ලෙස සටහන් වේ. ජනතාවට අත්‍යාවශ්‍ය සේවාවක් වන විදුලිබලය, අඛණ්ඩව සහ ගුණාත්මකව සැපයීම අරමුණු කරගනිමින්, විදුලිබල හා බලශක්ති අමාත්‍යාංශය ප්‍රමුඛ ලංකා විදුලිබල මණ්ඩලය මේ වනවිට දීපව්‍යාප්තව වැඩසටහන් රාශියක් දියත්කර තිබේ. ඉන් ප්‍රධාන වශයෙන්ම\"හෙට වෙනුවෙන් අද\" වැඩසටහන මඟින් දිවයිනේ සෑම ජන කොට්ඨාශයක්ම විදුලිබල සංරක්ෂණය කෙරෙහි යොමුකිරීම මේ වනවිට මහත් සාර්ථකත්වයක් ගෙන තිඛෙන බව විදුලිබල අමාත්‍යාංශය අවධාරණය කරයි. මතු පරපුර බලශක්ති අර්බුධයෙන් මුදවාගැනීමට මෙවන් ක්‍රියාකාරකම් සිදුකෙරෙන අතරතුර මේ ආකාරයේ වංචාකාරී ක්‍රියාවන් තුළින් ලංවිමට ලැබීමට නියමිත ආදායම් වළක්වාලීම ජාතික අපරාධයක් බව විදුලිබල අමාත්‍යාංශය පෙන්වාදෙයි. මෙලෙස විදුලි මීටර් වංචනික ලෙස සකස් කිරීම්, කොකු භාවිතකර විදුලිය ලබාගැනීම් වැනි ක්‍රියාවන් හේතුවෙන් ලංකා විදුලිබල මණ්ඩලයට විශාල මූල්‍ය අලාභයක් සිදුවන බව අවධාරණය කරන විදුලිබල අමාත්‍යාංශය, වංචාකාරී පුද්ගලයින් නීතියේ රැහැනට හසුකරදීමට සහයොගය දක්වන ලෙස මහජනතාවගෙන් ඉල්ලා සිටියි. එවැනි යම් වංචාකාරී ක්‍රියාවක් සිදුවන්නේ නම් ඒ පිළිබඳව දුරකතන අංක 2422259 ඔස්සේ ලං.වි.ම. විමර්ශන අංශය දැනුවත් කරන ලෙසද මහජනතාවගෙන් ඉල්ලා සිටියි. මෙසේ නීතිය ඉදිරියේ වරදකරුවන් වන අයට පමුණුවන ලබන මූල්‍යමය සහ අනෙකුත් දඬුවම් වලට අමතරව අවස්ථා 02 කදී නීතිය හමුවේ වැරදිකරුවන් වන විදුලි පාරිභෝගිකයන්ගේ විදුලි සබඳතා, නැවත ලබාගත නොහැකි අයුරින් විසන්ධි කිරීමද ක්‍රියාත්මක වන බව විදුලිබල අමාත්‍යාංශය අවධාරණය කර සිටියි.", "URL": "https://sinhala.adaderana.lk/news.php?nid=30097", "Category": null, "Parent URL": null}