{"Source": "Adaderana", "Timestamp": "January 19, 2013 03:12 pm", "Headline": "උගත් පාඩම් බලන්න අමෙරිකාවෙන් එයි", "News Content": "ඉහත ඡායා රූපයේ වමේ සිට දකුණට (නියෝජ්‍ය සහකාර ලේකම් ජේම්ස් මූර්, නියෝජ්‍ය සහකාර ලේකම්වරියක වන ජේන් සිමර්මන් හා ආරක්ෂක කටයුතු පිළිබඳ නියෝජ්‍ය සහකාර ලේකම් වික්‍රම් සිං) නිල සංචාරයක් සඳහා අමෙරිකානු රාජ්‍ය දෙපාර්තමේන්තුවේ ඉහළ පෙළේ නියෝජිතයින් තිදෙනෙකු මේ මස අග භාගයේදී මෙරටට පැමිණීමට නියමිතව තිබේ. කොළඹ ශ්‍රී ලංකා අමෙරිකානු තානාපති කාර්යාලය විසින් අද (19) නිකුත් කළ නිවේදනයක මේ බව සඳහන් වෙයි. ඒ අනුව ජනවාරී මස 26 වැනිදා සිට පෙබරවාරි 01 දක්වා සිදුකෙරෙන මෙම සංචාරය තුළදී ඔවුන් ශ්‍රී ලංකාවේ මෙන්ම මාලදිවයිනේ ද සංචාරය කරනු ඇත. උගත් පාඩම් හා ප්‍රතිසංවිධාන කොමිසමේ වාර්තාවෙන් නිර්දේශ ක්‍රියාත්මක කිරීම, ජාතික ක්‍රියාකාරි සැලැස්ම මෙන්ම තවත් කරුණු ගණනාවක් සම්බන්ධයෙන් ඔවුන් සිය සංචාරයේදී ශ්‍රී ලංකා රජයේ ඉහළ පෙළේ නියෝජිතයින් සමග සාකච්ඡා කිරීමට අපේක්ෂා කරන බව එකී නිවේදනයේ දැක්වෙයි. එම නිවේදනයට අනුව මෙරට සංචාරය කරන අමෙරිකානු නියෝජිතයින් වන්නේ, එරට රාජ්‍ය දෙපාර්තමේන්තුවේ නියෝජ්‍ය සහකාර ලේකම් ජේම්ස් මූර්, ආරක්ෂක කටයුතු පිළිබඳ නියෝජ්‍ය සහකාර ලේකම් වික්‍රම් සිං හා නියෝජ්‍ය සහකාර ලේකම්වරියක වන ජේන් සිමර්මන් යන නියෝජිතයින් තිදෙනාය.", "URL": "https://sinhala.adaderana.lk/news.php?nid=30898", "Category": null, "Parent URL": null}