{"Source": "Adaderana", "Timestamp": "January 15, 2019 01:32 pm", "Headline": "අපරාධ මර්දනයට පොලීසියට අවශ්‍ය නම් ත්‍රිවිධ හමුදාවෙත් සහය", "News Content": "වර්තමානයේ සිදුවන අපාරධ මැඩපැවැත්වීම සඳහා පොලිසියට අවශ්‍ය නම් ත්‍රිවිධ හමුදාවේ සහයද ලබා දිය හැකි බව ආරක්ෂක රාජ්‍ය අමාත්‍ය රුවන් විජේවර්ධන මහතා පවසයි. ආරක්ෂක රාජ්‍ය අමාත්‍යවරයා ලෙස වැඩභාර ගැනීමෙන් අනතුරුව අස්ගිරි හා මල්වතු මහ නා හිමිවරුන් බැහැදැකීමට පැමිණි අවස්ථාවේදී අමාත්‍යවරයා මේ බව සඳහන් කළේය. ආරක්ෂක රාජ්‍ය අමාත්‍ය රුවන් විජේවර්ධන මහතා අද(15) පෙරවරුවේ මහනුවරට පැමිණ ශ්‍රී දළදා සමිදුන් වැද පුදාගෙන ආශිර්වාද ලබා ගැනීමෙන් අනතුරුව අස්ගිරි හා මල්වතු මහ නා හිමිවරුන් බැහැදැක ආශිර්වාද ලබා ගත්තේය. වර්තමානයේ සිදුවන මිනී මැරුම් සිද්ධීන් මර්දනය කිරීමට ගෙන ඇති පියවර පිළිබඳ මාධ්‍යවේදීන් විසින් අසන ලද පැනයකට පිළිතුරු දෙමින් අමාත්‍යවරයා කියා සිටියේ, මේ වන විට එයට අදාළ වැඩපිළිවෙලක් ආරම්භ කර ඇති බවයි. පොලීසියට අවශ්‍ය නම් ඒ සඳහා ත්‍රිවිධ හමුදාවත් ඒ සඳහා යොමු කිරීමට කටයුතු කරමින් සිටින බව ද අමාත්‍යවරයා මෙහිදී වැඩිදුරටත් සඳහන් කළේය. පතාලය මර්දනයට වැඩපිළිවෙලක් ආරම්භ කර ඇති බවත්, පොලීසියෙන් එයට අදාළ වැඩකටයුතු කරගෙන යන බවත් එය මාසයෙන් දෙකෙන් අවසන් කළ නොහැකි අතර ටික කාලයක් ගත වන බව ද අමාත්‍යවරයා සඳහන් කරයි. පසුගිය කාලයේ යුද්ධය අවසන් වීමෙන් පසුව ආයුද රැසක් පාතාල කල්ලි අතට ලැබී ඇති බවත් එම ආයුද පොලිස් බාරයට ගන්නේ කෙසේ ද යන්න පිළිබඳ මේ වන විට සැලසුම් සකස් කරමින් සිටින බව ද අමාත්‍යවරයා පැවසීය.", "URL": "https://sinhala.adaderana.lk/news.php?nid=102371", "Category": null, "Parent URL": null}