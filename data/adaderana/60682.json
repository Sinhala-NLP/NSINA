{"Source": "Adaderana", "Timestamp": "June 1, 2016 03:05 pm", "Headline": "විවේචනය කරන්න වැඩියෙන් ඉන්නවා - ස්තූති කරන්න කවුරුත් නෑ", "News Content": "මහා නගර සැලසුමට අනුව ගංවතුර පාලනයට නව පොම්පාගාර හා උමං මාර්ග ඇති කරන බව මහානගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. කොළඹට වැටෙනා වර්ෂාව විධිමත්ව මුහුදට යන වැඩපිළිවෙළක් සකස් කරන බවද අමාත්‍යවරයා කියා සිටියේ අද(01)ගංවතුර උවදුරට ලක්වූ ශ‍්‍රී ලංකා ඉඩම් ගොඩකිරීමේ හා සංවර්ධනය කිරීමේ සංස්ථාවේ සේවක මහත්ම මහත්මීන් හට ආධාර ලබා දීමේ වැඩසටහන ආමන්ත්‍රණය කරමිනි.එහිදී අමාත්‍යවරයා මෙසේද සඳහන් කළේය.නමුත් අපේ රටේ තිබෙන මේ වියවුල් සහගත නාගරීකරණය නිසා අපිට මේ ගංවතුර පාලනය සම්බන්ධයෙන් පියවර ගන්න අසීරු වෙලා තිබෙනවා. දැන් අපේ ඉඩම් සංවර්ධනය කිරීමේ සංස්ථාවේ සංඛ්‍යාලේඛණ අනුව කොළඹ නගරයේ ප‍්‍රධාන ඇළ මාර්ගවල පදිංචිවෙලා ඉන්න පවුල් සංඛ්‍යාව 543ක්. ඒ වගේම කොළඹ අවට කෝට්ටේ, ගොතටුව, බ්ලූමැන්ඩල් ආදී ප‍්‍රදේශවලත්, කොළඹ නගරයේ තිබෙන ද්විතීයික ඇළ මාර්ගවලත් අනවසරයෙන් පදිංචිවෙලා ඉන්න මුළු පිරිස ගත්තාම 2327 ක පවුල් ප‍්‍රමාණයක් සිටිනවා. අපි ගත්තොත් බස්නාහිර පළාතේ අවිස්සාවේල්ලේ ඉඳන් කැලණි ගඟට යන විවිධ ඇළ මාර්ග ඒවා හරස් කරගෙන පදිංචිවෙලා ඉන්න ප‍්‍රමාණය 5600ක්. මේ ආකාරයට බැලූවාම අපිට පේනවා මේක එක්තරා දුරකට, එක්තරා ආකාරයකට මහජනයා විසින්ම, අපි විසින්ම නිර්මාණය කරගත්තු ප‍්‍රශ්නයක් බව. ඒ වගේම මේ ජලය රදා පවත්වාගන්න පුළුවන් විදිහට තිබෙන ස්ථාන ගොඩ කිරීම දිගටම කරගෙන යනවා. මොකද අපේ පනත්වල තිබෙන දුර්වලතාවයන් පාවිච්චි කරලා සෙනසුරාදා ඉරිදා මේ කටයුත්ත අනවසරයෙන් කරගෙන යනවා. සමහර දේශපාලන බලපෑම් සහගතවත් මේක සිදුවෙනවා. 2015 විතරක් බස්නාහිර පළාතේ මේ වගේ අනවසර ගොඩකිරීම් 296ක් වාර්තා වෙලා තිබෙනවා. මේ අවුරුද්දේ අපේ‍්‍රල් මාසය වෙනකොට 190ක් වාර්තා වෙලා තිබෙනවා. අපේ නිලධාරීන් මේවා පාලනය කරන්න ගියාම ඒ අයට නොයෙක් බලපෑම් එල්ල වෙනවා. ඒ නිසා අතිගරු ජනාධිපතිතුමාගේ මූලිකත්වයෙන් කාර්ය සාධක බලකායක් මේ වෙනුවෙන් පිහිටුවලා තිබෙනවා. ආපදා කළමනාකරණ ඇමතිතුමාගේත් මූලිකත්වයෙන් පළමු පියවර අපි ගන්න යන්නේ නීත්‍යානුකූලව මේ ඇළ මාර්ග ඒ වගේම පහත්බිම් ආක‍්‍රමණය කරමින් යන මේ ක‍්‍රියාවලිය නීත්‍යානුකූලව දැඩිව නතර කරන්න. ඒ වගේම මෙතැනදී අපි මතක් කරන්න ඕනේ පසුගිය කාලේ මාධ්‍යවලින් විශාල ව්‍යාපාරයක් ගෙනිච්චා සමහර අය මාධ්‍ය ඉදිරියේ වීරයෝ වගේ කතා පැවැත්තුවා.මේ නුගේගොඩ ඉඳන් පිළියන්දල දෙසට ක‍්‍රියාත්මක වන වේරැස් ගඟ ව්‍යාපෘතිය ගැන. මේ වේරැස් ගඟ ව්‍යාපෘතිය ඉඩම් කොල්ලයක්ය, අපේ ඉඩම් කොල්ලකනවාය ජනතාවට මහා විනාශයක්ය කියලා විශාල ව්‍යාපාරයක් සංවිධානාත්මකව ගෙනිච්චා. ඒ ගෙනිච්චේ මේ පහත් බිම් ගොඩකිරීමට සංවිධානාත්මකව සම්බන්ධ වෙලා තිබෙන අයයි, දේශපාලන වශයෙන් ඉන්න මේ ගොඩ ඉංජිනේරුවොයි. අපි දන්නවා ගොඩ පෙරකදෝරුවෝ ඉන්නවා, ගොඩ වෙද්දු ඉන්නවා, දැන් ගොඩ ඉංජිනේරුවෝ ටිකකුත් ඉන්නවා සමහර පක්ෂවල. ඒගොල්ලෝ තමයි පාර්ලිමේන්තුවේත් හැමතැනමත් ගිහිල්ලා කිව්වේ මේ වේරැස් ගඟ ව්‍යාපෘතිය මහා විනාශයක් කියලා. දැන් අද බලන්න, එදා දේශපාලනඥයො තිත්ත කුණුහරුපෙන් මරණ තර්ජන කරලා කටයුතු කරද්දී ඒ ව්‍යාපෘතිය මඩ කාගෙන නිර්භීතව අපි, අපේ ඉඩම් සංවර්ධනය කිරීමේ සංස්ථාවේ නිලධාරීන්, ක‍්‍රියාත්මක කළා. අද ඒකේ ප‍්‍රතිඵලයක් හැටියට තමයි හයිලෙවල් පාරෙන් එහාපැත්තට කිසිම ගංවතුරක් මෙවර ඇතිවුණේ නැත්තේ. ඉතින් මේ ක‍්‍රියාවලිය කොලොන්නාවේත් කරන්න ඕනේ. මේ ක‍්‍රියාවලිය කොළඹත් කෙරෙන්න ඕනේ. මේකට අනවසර ඉදිකිරීම්වල නියැළෙන බලගතු පිරිස්, ඒ වගේම බලගතු පිරිස්වල සල්ලිවලට යටවෙච්ච පිරිස් දේශපාලන වශයෙන් ක‍්‍රියා කරනවා.අනවසර ඉදිකිරීම් ඉවත් කරන්න ගියාම ඒ තැන්වලට ගිහිල්ලා ඒ මාධ්‍යවල කැමරා මයික‍්‍රෆෝන ඉදිරියේ දුගී ජනයා වෙනුවෙන් කියාගෙන කෑ ගහනවා. ඊළඟට ගංවතුර ගැලූවාම එතැනටම ගිහිල්ලා ඒ ජනතාව එතැනට ආපු එකට ආණ්ඩුවට දොස් කියනවා. අපි ඉදිරියේදී විධිමත් සැලැස්මකට අනුව මේ ගංවතුර පාලනය කරන්න කටයුතු කරනවා. අපි මේපාර අත්දැකීමක් ලැබුවා ඒ තමයි කොළඹට වැස්ස වැස්සාට වඩා විනාශයක් වුනේ එකදිගට මුළු කැලණි ගඟේ පෝෂිත ප‍්‍රදේශයවලට වැස්ස ධාරාණිපාත වර්ෂාව. ඒ නිසා කැලණි ගඟේ ජල මට්ටම අඩි 7යි ගල් 8ක් පමණ ඉහළට නැඟ ආවා. ඒක විශාල ප‍්‍රශ්නයක් බවට පරිවර්තනය වුණා. ඒ නිසා අපි ඉදිරියේදී කොළඹට වැටෙන වැස්ස විධිමත්ව කැලණි ගඟටත්, ඇළ මාර්ගවලටත් ඒ වගේම මුහුදටත් ගෙන යන වැඩපිළිවළක් සකස් කරලා තිබෙනවා විධිමත් ඇළ පද්ධතියක් පවත්වාගෙන යන්න, නව උමං මාර්ග කිහිපයක් ඉදිකරලා ජලය මුහුදට ගෙනයන්න. ඒ වගේම දැන් පවතින ඇළ මාර්ග පද්ධතියේ පූර්ණ ප‍්‍රතිසංස්කරණයක් කරන්නත් කටයුතු කරනවා. විශේෂයෙන්ම කොළාන්නාව ප‍්‍රදේශයේ ඇළ මාර්ග ප‍්‍රතිසංස්කරණය කරන්න ගියාම අපේ නිලධාරීන්ට පහරදෙන්න ආවා. නමුත් ඒ සියලූදෙනාම අද අනාථ කඳවුරුවලට ගිහිල්ලා තිබෙනවා. ඒ නිසා ඒ සියලූ දෙනාම දැන් අවබෝධ කරගෙන ඇති අපි බොහොම දුරදිග බලලයි නිලධාරීන් ඒ කටයුත්ත කරන්න ආවේ කියලා. ඒ නිසා දැන් කොළොන්නාවේ අපි විශේෂයෙන්ම ඒ කටයුත්තට මැදිහත් වෙනවා. ඒක පළවෙනි පියවර.දෙවැනි පියවර, අපිට වළක්වන්න බැරි විදිහට කැලණි ගඟ හරහා එන විශාල වතුර කඳ කොළඹට වැටෙන වතුර රැගෙන යාම වෙනම දෙයක්.කැලණි පෝෂිත ප‍්‍රදේශය, කළු ගඟේ පෝෂිත ප‍්‍රදේශය, අත්තනුගලූ ඔය පෝෂිත ප‍්‍රදේශයේ එන ජල කඳ කොහොමද අරගන්නේ, පාලනය කරන්නේ කියන ගැටළුව. ඒ සඳහාත් ඉංජිනේරුමය විසඳුම් අපි යෝජනා කරලා තිබෙනවා. ඉදිරියේදී ඒවා ක‍්‍රියාත්මක කරන්න අපි බලාපොරොත්තු වෙනවා. ඒ සඳහා සෑම කෙනෙක්ගේම සහයෝගය අපි බලාපොරොත්තු වෙනවා. හැමකෙනෙක්ම අවබෝධ කරගන්න ඇති කාලයක් තිස්සේ දුක් මහන්සියෙන් උපයාගත්තු දේවල්, ඒ වගේම කාලයක් තිස්සේ දුක් මහන්සියෙන් ගොඩ නඟාගත්තු දේවල් පැය කිහිපයක් ඇතුළත මේ ස්වභාවධර්මයේ ව්‍යසනයට ලක් වෙනවා. ඒ නිසා ඒ ස්ථාන වෙනුවට නිශ්චිත ආරක්ෂිත ස්ථානවල මේ ජනාවාස ඉදිකරන්නත්, ජීවිත බේරාගන්නත්, කටයුතු කළයුතු වෙනවා. ඒ සඳහා විධිමත් සැලැස්මක් ඉදිරි වසර පහේදී දියත් කරනවා. බස්නාහිර පළාතේ 17%ක් පමණ මේ වගුරු සහ ජල ප‍්‍රදේශ හැටියට තියෙන්නේ. කුඹුරු ඉඩමුත් සමග ගත්තාම 30%ක් පමණ පහත් බිම් හැටියටයි සළකන්න පුළුවන් වෙන්නේ. ඒ හැම එකක්ම ආරක්ෂා කරගනිමින් තමයි බස්නාහිර මහානගර සැලසුම අපි ඉදිරියේදී ක‍්‍රියාත්මක කරන්නේ.ඉදිරි කාලයේදී දිගුකාලීන විසඳුමක් ලෙස බස්නාහිරට, කොළඹ දිස්ත‍්‍රික්කයට, කොළඹ නගරයට, අවට ප‍්‍රදේශවලට ඇද හැලෙන වැස්ස විධිමත්ව පාලනය කිරීමේ ක‍්‍රියාදාමයකුත් පිටතින් වැටෙන මහ වැසි නිසා කළු ගඟෙන්,කැලණි ගඟෙන්, ඒ වගේම අත්තනගලූ ඔයෙන් එන ජලය පාලනය කිරීම සඳහා විධිමත් වැඩසටහනක් අපි කරනවා.ආපදා කළමනාකරණ මධ්‍යස්ථානයේ මූලිකත්වයෙන්, මෙවැනි තත්ත්වයකදී වහාම ක‍්‍රියාත්මක වියහැකි, මෙවැනි තත්ත්වයන් පාලනය කළහැකි හා මෙවැනි තත්ත්වයන් පුරෝකථනය කළහැකි මධ්‍යස්ථානයක් අපි ඉදි කරලා ඒ මගින් සියලූම ආයතන සම්බන්ධිකරණය කරන්න කටයුතු කරනවා.මේ වැස්ස ඇතිවුණේ 15 වෙනිදා. නමුත් ගංවතුර ඇතිවුණේ 19 වෙනිදා. නිසි පුරෝකථනයක් කරගන්න පුළුවන් වුණේ පාර්ලිමේන්තුව අවට ප‍්‍රදේශයේ පමණයි. එයින් තමයි අපිට පාර්ලිමේන්තුව හා ඒ අවට ප‍්‍රදේශය බේරාගත්තේ. ඒකට අපි ඉඩම් සංවර්ධනය කිරීමේ ආයතනයට ස්තූතිවන්ත වියයුතුයි. විවේචනය කරන්න ගොඩදෙනෙක් ඉන්නවා නමුත් ස්තූතිවන්ත වෙන්න කවුරුත් නැහැ. ඒ වගේ යාන්ත‍්‍රණයක් මේ මුළු බස්නාහිර පළාතේත්, සෙසු ප‍්‍රදේශවලත් ඇතිකරගත යුතුයි.මේ ඇතිවුණු තත්ත්වය එක්තරා ආකාරයකට අපිට අනාගතයට ලබාදීපු පණිවිඩයක්. මේ පණිවිඩයෙන් අපි නිසි ප‍්‍රයෝජන ලඟා කරගත යුතුයි. 2010 ගංවතුර නොඑන්න, වේරැස්ගඟ ව්‍යාපෘතිය කවදාවත් ක‍්‍රියාත්මක කරන්න ලැබෙන්නේ නෑ. ඒ නිසා මේ ගංවතුරින්වත් අපි පාඩම් ඉගනගෙන බොරු, පටු දේශපාලන විවේචන අතඇරලා ජනතාවගේ ආරක්ෂාවත්, ජනාවාසත් රැකගැනීම සඳහා විධිමත් ඉංජිනේරුමය සැලසුමකට අනුව, විධිමත් විද්‍යාත්මක වැඩපිළිවෙලකට අනුව ප‍්‍රදේශයේ ගංවතුර පාලනයත් ඒ වගේම ජීවිත ආරක්ෂා කිරීමත් නගර නිර්මාණයත් සිදුකිරීමට කැපවෙමු කියලා ඉල්ලා සිටින්න කැමතියි.", "URL": "https://sinhala.adaderana.lk/news.php?nid=60682", "Category": null, "Parent URL": null}