{"Source": "Adaderana", "Timestamp": "July 15, 2013 07:34 am", "Headline": " සෝමාලියානු කොල්ලකරුවන්ට නතුවූ ධීවරයින් නිරුපද්‍රිතයි", "News Content": "සෝමාලියානු මුහුදු කොල්ලකරුවන් භාරයට ගෙන සිටියදී මුහුදුබත් වූ නැවේ සිටි ධීවරයින් නිරුපද්‍රිතව සිටින බවට තොරතුරු අනාවරණය වි තිබේ. එම නැවේ සිටි පුද්ගලයෙකු දුරකථන මාර්ග ඔස්සේ විදෙස් මාධ්‍ය වෙත අදහස් පළ කර ඇති බව සඳහන්ය. 2005 වසරේදී ධිවරයින් 20 දෙනෙකු සමඟ අදාළ යාත්‍රාව සෝමාලියානු මුහුදු කොල්ලකරුවන් භාරයට ගනු ලැබිණි. මෙම නැවේ ශ්‍රී ලාංකිකයින් සිව් දෙනෙකු ද සිටි බව විදෙස් මාධ්‍ය වාර්තා කර තිබුණි. පසුගිය ඉරිදා අදාළ නැව මුහුදුබත් වූ අතර එහි සිටි ධීවරයින් ද ජීවිතක්ෂයට පත්වූ බවට තොරතුරු වාර්තා වී තිබුණි. එහෙත් එහි සිටි ධිවරයෙකු විදෙස් මාධ්‍ය සමඟ අදහස් දක්වමින් පවසා ඇත්තේ ධීවරයින් 12 දෙනෙකු පමණ නිරුපද්‍රිතව සිටින බවයි. කෙසේ වෙතත් තවමත් තමන් මුහුදු කොල්ලකරුවන් භාරයේ පසුවන බව ද ඔහු සඳහන් කර තිබේ. මේ අතර විදෙස් මාධ්‍ය වාර්තා කර ඇත්තේ නැව මුහුදුබත් වීම හේතුවෙන් නැවේ අයිතිකරුවන් විසින් ඊට අදාළ මුදල් ගෙවීමට අකමැත්තක් පළ කර ඇති බවයි. මේ හේතුව නිසා දැනට අත්අඩංගුවේ පසුවන ධීවරයින් නිදහස් කර ගැනීමට ද කටයුතු කරන ලෙස ද අදාළ ධීවරයා ඉල්ලීමක් කර තිබේ. මේ අතර අත්අඩංගුවට පත් වන අවස්ථාවේ මෙම නැවේ සිටි පකිස්ථාන ජාතික ධිවරයින් 7 දෙනෙකු මුදල් ගෙවා බේරාගනු ලැබිණි.", "URL": "https://sinhala.adaderana.lk/news.php?nid=35785", "Category": null, "Parent URL": null}