{"Source": "Adaderana", "Timestamp": "August 30, 2010 01:18 pm", "Headline": "ධනුන නොමැතිව නඩුව ගෙනයාමට අවසර ලැබෙයි", "News Content": "හයිකොප් මූල්‍ය වංචා සිද්ධිය සම්බන්ධයෙන් වන නඩුව එහි ප්‍රධාන විත්තිකරු වන ධනුන තිලකරත්න මහතා නොමැතිව විභාග කිරීම සඳහා කොළඹ මහාධිකරණය අද අවසර ලබාදී තිබේ. අදාළ නඩුව අද කැඳවූ අවස්ථාවේ නිතිපති විසින් ධනුන තිලකරත්න මහතා අත්අඩංගුවට ගැනීමේ ක්‍රියා මාර්ගය පිළිබඳව රහස් පොලීසියේ නිලධාරීන්ගේ හා ප්‍රදේශය බාර ග්‍රාම‍ සේවා නිලධාරීන්ගේ සාක්ෂි අධිකරණයට ඉදිරිපත් කරනු ලැබීය. ඒ අනුව එම සාක්ෂි පරීක්ෂා කළ මහාධිකරණ විනිසුරු සුනිල් රාජපක්ෂ මහතා ධනුන තිලකරත්න මහතා නොමැතිව නඩුව විභාග කිරීම සඳහා අවසර දී ඇත. හයිකෝප් මූල්‍ය වංචාව සම්බන්ධ තවත් සැකකරුවෙකු වන සරත් ෆොන්සේකා මහතා අද අධිකරණයට ඉදිරිපත් කර ඇත. එමෙන්ම ධනුන තිලකරත්න මහතා දිවයිනෙන් පිටව යාමට උත්සාහ කළොත් හෝ දිවයිනට පැමිණියහොත් ඔහු අත්අඩංගුවට ගෙන ඉදිරිපත් කරන මෙන් දන්වා ආගමන හා විගමන පාලකවරයා වෙත අධිකරණය විසින් නියෝගයක් ද නිකුත් කර ඇත. මේ අතර පසුගිය ජනාධිපතිවරණ සමයේ පුපුරණ ද්‍රව්‍ය ළඟ තබා ගැනීමේ සිද්ධියක් මත අත් අඩංගුවට ගැණුනු ඌවතැන්නේ සුමන හිමියන් ඇතුළු විත්තිකරුවන් පස් දෙනාට කොළඹ මහාධිකරණය හමුවේ චෝදනා පත්‍ර බාරදීම අද සිදුකෙරුණි. චෝදනා පත්‍ර බාර දෙනු ලැබුවේ කොළඹ මහාධිකරණ විනිසුරු දීපාලි වි‍ජේසුන්දර මහත්මිය ඉදිරියේදීය.", "URL": "https://sinhala.adaderana.lk/news.php?nid=10525", "Category": null, "Parent URL": null}