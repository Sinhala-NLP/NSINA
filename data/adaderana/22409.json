{"Source": "Adaderana", "Timestamp": "February 26, 2012 04:38 pm", "Headline": "ඕස්ට්‍රේලියාව සී.බී කුසලානයේ පෙරමුණට", "News Content": "ඉන්දියාව සහ ඔස්ට්‍රේලියාව අතර සී.බී.කුසලාන ක්‍රිකට් තරගාවලියේ අද පැවති තරගයෙන් ඉන්දියාව පරදවා අවසාන මහා තරගයට සුදුසුකම් ලබන්නට ඕස්ට්‍රේලියානු කණ්ඩායම සමත්විය. ඕස්ට්‍රේලියාවේ සිඩ්නිහිදී පැවති මෙම තරගයෙන් කාසියේ වාසිය දිනාගත් ඕස්ට්‍රේලියානු කණ්ඩායම ප්‍රථමයෙන් පන්දුවට පහරදෙන්නට තීරණය කළ අතර ඒ අනුව නියමිත පන්දුවාර 50 අවසානයේ කඩුලු 9 ක් දැවී ලකුණු 252 ක් රැස්කිරීමට ඔවුන්ට හැකිවිය. අනතුරුව පිටියට පිවිසි ඉන්දීය කණ්ඩායම ලකුණු 253 ක ඉලක්කයක් හඹාගියද පන්දුවාර 39 යි පන්දු 3 ක් තුළ ඔවුනට ලබාගත හැකි වූයේ ලකුණු 165 ක් පමණි. ඒ අනුව ලකුණු 87 න් පරාජයට පත්වන්නට ඉන්දීය කණ්ඩායමට සිදුවිය. කෙසේ වෙතත් මේවන විට සමස්ත තරගාවලියේ තරග 10 ක් නිමාවී ඇති අතර එහිදී ප්‍රසාද ලකුණු 19 ක් ලබා ඕස්ට්‍රේලියාව පෙරමුණේ පසුවෙයි. ප්‍රසාද ලකුණු 15 ක් ලබා ශ්‍රී ලංකාව දෙවෙනි ස්ථානයට පත්ව ඇති අතර ලකුණු සටහන අනුව ඉන්දියාව තරග 06කදී ජයග්‍රහණ දෙකක් සමගින් ප්‍රසාද ලකුණු 10ක් හිමිකරගෙන ඇත. මීළඟ තරගය ලබන 28 වන දින හොබාර්ට්හිදී ශ්‍රී ලංකාව හා ඉන්දියාව අතර පැවැත්වෙන අතර බොහෝවිට අවසාන මහා තරගය‍ට ඕස්ට්‍රේලියාව හා ශ්‍රී ලංකාව තරගවදිනු ඇති බවට විස්තර විචාරකයින් අනාවැකි පළකරයි", "URL": "https://sinhala.adaderana.lk/news.php?nid=22409", "Category": null, "Parent URL": null}