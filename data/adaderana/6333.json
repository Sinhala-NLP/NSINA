{"Source": "Adaderana", "Timestamp": "January 29, 2010 06:52 pm", "Headline": "ලංකා කර්තෘ සී.අයි.ඩී බාරයට", "News Content": "ප්‍රකාශයක් ලබා ගැනීමට යයි සඳහන් කරමින් අද පෙරවරුවේ අපරාධ විමර්ශන දෙපාර්තමේන්තුවේ නිලධාරීන් විසින් රැගෙන ගිය\"ලංකා\" පුවත්පතේ කර්තෘ චන්දන සිරිමල්වත්ත මහතා මේ වනතුරුත් මුදා හැර නැතැයි වාර්තා වේ. අද උදෑසන 6.45 ට පමණ දෙල්කඳ පිහිටි\"ලංකා\"පුවත්පත් කාර්යාලයට පැමිණි අපරාධ පරීක්ෂණ දෙපාර්තමේන්තුවේ පොලිස් පරීක්ෂක වරයෙකු වන පිලපිටිය නැමති අයගේ ප්‍රධානත්වයෙන් යුතු කණ්ඩායමක් ප්‍රකාශයක් සටහන් කරගෙන ආපසු එවන බවට පවසා චන්දන සිරිමල්වත්ත සහ ප්‍රියදර්ශන දයාරත්න යන අය අපරාධ පරීක්ෂණ දෙපාර්තමේන්තුවට රැගෙන ගොස් ඇත. \"ලංකා\"කතුවරයා අපරාධ පරීක්ෂණ දෙපාර්තමේන්තුවේ නිලධාරීන් විසින් රඳවා ගෙන ඇති අතර එහි මාධ්‍යවේදියකු ලෙස කටයුතු කරන ප්‍රියදර්ශන දයාරත්න තම කතුවරයා ප්‍රකාශය ලබා දී පැමිණෙන තුරු අපරාධ පරීක්ෂණ දෙපාර්තමේන්තුවේ ම පිටත රැඳී සිටියදී සවස 4 ට පමණ ආපසු යන ලෙසත්,කතුවරයා රඳවාගෙන දිගින් දිගටම ප්‍රශ්න කරගෙන යා යුතු බවත් පවසා තිබේ. පසුගිය ජනවාරි 26 වන දින සති මැද ලංකා පුවත්පතේ පළ වූ කතරගම ප්‍රදේශයේ රක්ෂිතයක ආරක්ෂක ලේකම්වරයාට අයත් නිවසක් ගොඩනැඟෙමින් පවතින බවට පළ වූ ලිපියක් සම්බන්ධයෙන් ප්‍රකාශයක් සටහන් කර ගැනීමට අවශ්‍ය බව සඳහන් කරමින් කතුවරයා රැගෙන ගොස් තිබේ.", "URL": "https://sinhala.adaderana.lk/news.php?nid=6333", "Category": null, "Parent URL": null}