{"Source": "Adaderana", "Timestamp": "November 28, 2017 10:01 pm", "Headline": "යාපනය සරසවි සිසුන් දෙදෙනාගේ මරණය-නඩුව ජනවාරියට කල් යයි", "News Content": "යාපනයේ - කොකුවිල්හි පිහිටි පොලිස් මාර්ග බාධකයකදී 2016 ඔක්තෝබර් 20 වෙනිදා අළුයම විශ්වවිද්‍යාල සිසුන් දෙදෙනෙකුට පොලීසිය විසින් වෙඩි තැබීමේ සිද්ධිය සම්බන්ධයෙන් වූ නඩු විභාගය කල් දමා තිබේ. නඩුව විභාගයට ගත් අවස්ථාවේදී රහස් පොලීසිය විසින් ලබා දිය යුතු වාර්තාව සපයා දීමට කල් ඉල්ලීම නිසා යාපනය වැඩ බලන දිසාවිනිසුරුවරිය වන ගායත්‍රී සායිලවන් මහත්මිය ලබන වසරේ පෙබරවාරි මස 20 වෙනිදා තෙක් නඩු විභාගය කල් දැමූ බව අද දෙරණ වාර්තාකරු පවසයි. විජයකුමාර් සුලක්ෂන් හා නඩරාජා ගජන් යන විශ්වවිද්‍යාල ශිෂ්‍යයින් දෙදෙනා යතුරු පැදියකින් ගමන් කරමින් සිටි අවස්ථාවේදී පොලීසිය විසින් වෙඩි තැබීම නිසා ඔවුන් මරුමුවට පත් වූ අතර ඒ සම්බන්ධයෙන් පොලීසියේ හයදෙනෙකුට එරෙහිව මෙම නඩුව පවරා තිබේ. මාස එකොළහක් පමණ එම විත්තිකරුවන් හයදෙනා බන්ධනාගාර ගත කොට සිටි අතර මීට මාස දෙකකට පමණ ඉහතදී ඔවුන් හයදෙනාව යාපනය මහාධිකරණය මගින් ඇප මත නිදහස් කරණු ලැබීය.", "URL": "https://sinhala.adaderana.lk/news.php?nid=80701", "Category": null, "Parent URL": null}