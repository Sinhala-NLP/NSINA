{"Source": "Adaderana", "Timestamp": "June 20, 2018 04:16 pm", "Headline": "කිරිවෙහෙර විහාරාධිපති හිමිට වෙඩි තැබීමේ සිද්ධියට සම්බන්ධ පුද්ගලයින් ජුලි 4 දක්වා රිමාන්ඩ්", "News Content": "කතරගම, කිරිවෙහෙර විහාරාධිපති හිමිට වෙඩි තැබීමේ සිද්ධිය සම්බන්ධයෙන් අත්අඩංගුවට ගත් සැකකරුවන් 07 දෙනා යළි රක්ෂිත බන්ධනාගාරගත කර තිබේ. ඔවුන් තිස්සමහාරාම මහේස්ත්‍රාත් අධිකරණය වෙත ඉදිරිපත් කිරීමෙන් පසු ලබන මස 04 වන දා දක්වා රක්ෂිත බන්ධනාගාරගත කළ බව අද දෙරණ වාර්තාකරු සඳහන් කළේය. කිරිවෙහෙර විහාරාධිපති පූජ්‍ය කොබවක ධම්මින්ද හිමිට සහ තවත් හිමිනමකට වෙඩි තැබිම සම්බන්ධයෙන් කතරගම මහසෙන් මහාදේවලයේ ප්‍රධාන කපු මහතා ලෙස කටයුතු කළ අසේල බණ්ඩාර ඇතුළු සැකකරුවන් තිදෙනෙකු පසුගියදා අත්අඩංගුවට ගනු ලැබීය. අනතුරුව අදාළ වෙඩි තැබීම සිදුකළ 18 හැවිරිදි පුද්ගලයින් දෙදෙනා සහ ආධාර අනුබල ලබා දුන් සහ කුමන්ත්‍රණය කිරීම සම්බන්ධයෙන් කාන්තාවක් ඇතුළු පුද්ගලයින් දෙදෙනෙකු පොලීසිය මඟින් තංගල්ල විශේෂ අපරාධ විමර්ශන ඒකකය මගින් අත්අඩංගුවට ගත්තේය.", "URL": "https://sinhala.adaderana.lk/news.php?nid=91202", "Category": null, "Parent URL": null}