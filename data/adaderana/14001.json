{"Source": "Adaderana", "Timestamp": "February 5, 2011 02:19 pm", "Headline": "කහවත්ත රෝහලේ කාර්යය මණ්ඩලය සේවයෙන් ඉවත්වෙයි", "News Content": "රත්නපුර දිස්ත්‍රික්කයේ කහවත්ත මූලික රෝහලේ කාර්යය මණ්ඩලය සිය සේවා කටයුතු වලින් ඉවත් වීමේ වෘත්තීය ක්‍රියාමාර්ගයකට එළඹීමට තීරණය කර තිබේ. දීර්ඝ කාලයක සිට රෝහල් කාර්යය මණ්ඩලය මුහුණ පා සිටින අනාරක්ෂිත තත්ත්වය පදනම් කර ගනිමින් මෙම තීරණයට එළඹි බව රජයේ වෛද්‍ය නිලධාරීන්ගේ සංගමයේ‍ ලේකම් වෛද්‍ය ඉන්දික කටුගම්පොල මහතා සදහන් කළේය. ඒ අනුව අද(05) පස්වරු 6ට සියලු වෛද්‍යවරුන් හෙද හෙදියන් ඇතුළු රෝහල් කාර්යය මණ්ඩලය සිය සේවා කටයුතු වලින් ඉවත් වන බව ඔහු කියා සිටියේය. ඊයේ(04) දිනයේ රෝහලට කඩා වැදුනු පිරිසක් විසින් හෙදියකට තර්ජනය කිරීමේ සිද්ධියක් ද වාර්තා වූ බව වෛද්‍ය ඉන්දික කටුගම්පොල මහතා කියා සිටියේය. මේ සඳහා ස්ථීර විසඳුමක් ලැබෙන තුරු සිය වෘත්තීය ක්‍රියාමාර්ගය ක්‍රියාත්මක කරන බව ඔහු පැවසුවේය.", "URL": "https://sinhala.adaderana.lk/news.php?nid=14001", "Category": null, "Parent URL": null}