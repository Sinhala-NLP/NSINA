{"Source": "Adaderana", "Timestamp": "September 7, 2010 08:21 am", "Headline": "සංශෝධන පනත අද පාර්ලිමේන්තුවට එයි", "News Content": "18 වැනි ආණ්ඩුක්‍රම ව්‍යවස්ථා සංශෝධන පනත් කෙටුම්පත හදිසි පනතක් ලෙස අද පස්වරුවේ පාර්ලිමේන්තුවට ඉදිරිපත් කිරීමට නියමිතව තිබේ. අග්‍රාමාත්‍ය දී.මු ජයරත්ත මහතා මෙය පාර්ලිමේන්තුවට ඉදිරිපත් කිරීමට නියමිත බව සඳහන්ය. 18 වැනි ආණ්ඩුක්‍රම ව්‍යවස්ථා සංශෝධන පනත් කෙටුම්පත ඉදිරිපත් කිරීමට අද දිනයේ න්‍යාය පත්‍රයට ඇතුළත් කර ඇති බව ආණ්ඩු පක්ෂ‍යේ ප්‍රධාන සංවිධායක දිනේෂ් ගුණවර්ධන මහතා ප්‍රකාශ කළේය. හෙට දිනයේ මෙම ව්‍යවස්ථා සංශෝධනය විවාදයට ගෙන හෙට දිනයේම ඡන්දය විමසීමේ කටයුතු ද සිදු කිරීමට නියමිතය. මේ හේතුවෙන් හෙට පෙරවරු 9.30 සිට රාත්‍රී 7 දක්වා පාර්ලිමේන්තුව පැවැත්වීමට කටයුතු යොදා ඇති බව දිනේෂ් ගුණවර්ධන අමාත්‍යවරයා ප්‍රකාශ කළේය. ආණ්ඩු පක්ෂයේ පාර්ලිමේන්තු මන්ත්‍රී කණ්ඩායම ජනාධිපති මහින්ද රාජපක්ෂ මහතාගේ ප්‍රධානත්වයෙන් ඊයේ පස්වරුවේ රැස් වී ඇති බව ද සඳහන්ය.", "URL": "https://sinhala.adaderana.lk/news.php?nid=10687", "Category": null, "Parent URL": null}