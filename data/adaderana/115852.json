{"Source": "Adaderana", "Timestamp": "August 6, 2019 11:05 am", "Headline": "උතුරු කොරියාව තවත් මිසයිල දෙකක් අත්හදා බලයි", "News Content": "උතුරු කොරියාව තවත් මිසයිල දෙකක් අත්හදාබලා ඇති බව දකුණු කොරියානු ආරක්ෂක අංශ නිවේදනය කරයි. සති දෙකක් ඇතුළත උතුරු කොරියාව සිදුකළ සිව්වන මිසයිල අත්හදාබැලීම මෙයයි. උතුරු කොරියාවේ හ්වංහේ පළාතේ සිට නැගෙනහිර මුහුද දෙසට මිසයිල දෙක නිකුත් කර ඇති බවයි දකුණු කොරියානු වාර්තාවල දැක්වෙයි. අමෙරිකාව සහ දකුණු කොරියාව අතර වාර්ෂික යුද අභ්‍යාසය මේ වන ආරම්භ වී ඇති අතර ඊට ප්‍රතිචාර වශයෙන් මෙම මිසයිල අත්හදාබැලීම සිදුකරන්නට ඇති බවට සැක පල වෙයි. අදාළ යුද අභ්‍යාසය මගින් අමෙරිකාව හා දකුණු කොරියාව සමග තමා ඇතිකරගත් ගිවිසුම උල්ලංඝනය වන බව උතුරු කොරියාවේ අදහසයි. ජුලි මස 25වන දා උතුරු කොරියාව නව මිසයිල දෙකක් අත්හදාබැලූ අතර ඒවා කිලෝමීටර් 690ක පමණ දුරකට ලඟාවී තිබුණි. අනතුරුව ඉකුත් බදාදා සහ සිකුරාදා දිනවලදීද ඔවුන් තවදුරටත් මිසයිල අත්හදාබැලීම් සිදුකළේය. උතුරු කොරියාව කෙටිදුර මිසයිල අත්හදාබැලීම සම්බන්ධයෙන් තමා තුළ කණස්සල්ලක් නැතැයි අමෙරිකානු ජනාධිපති ඩොනල්ඩ් ට්‍රම්ප් මීට පෙර ප්‍රකාශ කළේය. කෙසේ නමුත් ජපානය හා දකුණු කොරියාව සමඟ එක්ව මෙම වාතාවරණය අධීක්ෂණය කරමින් සිටින බව අමෙරිකාව පවසයි.", "URL": "https://sinhala.adaderana.lk/news.php?nid=115852", "Category": null, "Parent URL": null}