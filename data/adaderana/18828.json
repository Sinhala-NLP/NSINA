{"Source": "Adaderana", "Timestamp": "September 19, 2011 01:45 pm", "Headline": "එජාපයට පිළිතුරු එපා -අමාත්‍යාංශයට පිළිතුරු ඕනෑ ", "News Content": "එක්සත් ජාතික පක්ෂයේ සටන් පාඨ පිළිබඳව විමසීමට පෙර සිය අමාත්‍යාංශයේ ගැටලු සඳහා පිළිතුරු සොයාගන්නා ලෙස ඛනිජ තෙල් කර්මාන්ත අමාත්‍ය සුසිල් ප්‍රේමජයන්ත මහතා වෙත දැනුම් දෙන බව එක්සත් ජාතික පක්ෂය පවසයි. සුසිල් ප්‍රේමජයන්ත මහතා විසින් සිදුකළ ප්‍රකාශයක් සම්බන්ධව අද(19) කොළඹ පැවති මාධ්‍ය හමුවකදී මාධ්‍යවේදියකු නැගූ පැනයකට පිළිතුරු දෙමින් එක්සත් ජාතික පක්ෂ පාර්ලිමේන්තු මන්ත්‍රී, එම පක්ෂ මාධ්‍ය ප්‍රකාශක ගයන්ත කරුණාතිලක මහතා මේ බව සඳහන් කළේය. එමෙන්ම ජනතාවගේ සංවේදීබවින් ආණ්ඩුව ප්‍රයෝජන ගැනීමට උත්සාහ දරන බවට ද ඒ මහතා චෝදනා කරයි. මාළු ලෑල්ල, කඩ කාමරය බෙදාගත නොහැකිව ආණ්ඩුවේ බඩගෝස්තරවාදී දේශපාලනය මේ වනවිට පිටතට පැමිණි ඇති බව ද ඔහු ‍පෙන්වාදුන්නේය. ආණ්ඩුව කොළඹ නගරයට ලබාදුන් එකම සංවර්ධනය දිළිඳු ජනතාව ඔවුන්ගේ නිවාසවලින් එළියට ඇද දැමීම පමණක් බව ද වැඩිදුරටත් අදහස් දක්වමින් කරුණාතිලක මහතා ප්‍රකාශ කළේය.", "URL": "https://sinhala.adaderana.lk/news.php?nid=18828", "Category": null, "Parent URL": null}