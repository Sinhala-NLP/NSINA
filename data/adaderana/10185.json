{"Source": "Adaderana", "Timestamp": "August 12, 2010 03:29 pm", "Headline": "දළදා මාළිගා පරිශ්‍රය හරිත කලාපයක් ලෙස නම් කරයි", "News Content": "මහනුවර ශ්‍රී දළදා මාළිගා පරිශ්‍රය, පරිසර හරිත කලාපයක් ලෙස නම් කිරීමට පියවර ගන්නා බව පරිසර නියෝජ්‍ය අමාත්‍ය ෆයිසර් මුස්තාපා මහතා පවසයි. ඒ අනුව දළදා මාළිගා පරිශ්‍රය හා ඒ අවට කිලෝමීටර් 02 ක ප්‍රදේශයක් ආවරණය පරිදි මෙම හරිත කලාපය නම් කරන බව නියෝජ්‍ය අමාත්‍යවරයා සඳහන් කරයි. මහනුවර ඇසළ පෙරහැර මංගල්‍යයට සමගාමීව ශ්‍රී දළදා මාළිගා පරිශ්‍රය ඇතුළු ඒ අවට ප්‍රදේශ පිරිසිදු කිරීම සඳහා පැවති ශ්‍රමදාන වැඩසටහනකට සහභාගී වීමෙන් අනතුරුව පැවති මාධ්‍ය හමුවේ දී අදහස් දක්වමින් ෆයිසර් මුස්තාපා නියෝජ්‍ය අමාත්‍යවරයා මේ අදහස් පළ කළේය. මහනුවර ප්‍රදේශයේ පාසල් 10 නියෝජනය කරමින් පරිසර නියමු භට සිසු සිසුවියන් හා බෝගම්බර බන්ධනාගාර රැඳවියන් මෙම ශ්‍රමදානය සඳහා සහභාගී වී සිටියහ. ඇසළ පෙරහැර පැවැත්වෙන දිනවලදී බැතිමතුන් විශාල පිරිසක් නගරයට පැමිණෙන බැවින් එකතුවන අපද්‍රව්‍ය කළමනාකරණය කිරීම සඳහා විශේෂ වැඩපිළිවෙලක් සකස් කර ඇති බව ද ෆයිසර් මුස්තාපා අමාත්‍යවරයා එහිදී සඳහන් කළේය.", "URL": "https://sinhala.adaderana.lk/news.php?nid=10185", "Category": null, "Parent URL": null}