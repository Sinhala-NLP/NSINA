{"Source": "Adaderana", "Timestamp": "May 29, 2012 11:06 am", "Headline": "බඹර ප්‍රහාරයකින් 100 ක් රෝහලේ ", "News Content": "දඹුල්ල,කැකිරාව,මඩාටුගම-කොටගල සී.ප්‍රේමානන්ද විද්‍යාතන පිරිවෙනේ උදෑසන රැස්වීම පැවැත්වෙද්දී සිදුවූ බඹර ප්‍රහාරයකින් තුවාල ලැබූ 100 ක් පමණ රෝහල්ගත කර ඇතැයි අද දෙරණ වාර්තාකරු පවසයි. පිරිවෙනේ පැවති අද උදෑසන රැස්වීමට භික්ෂුන් වහන්සේලා,ගිහි සිසුන් ඇතුළු 600 ක පමණ පිරිසක් සහභාගී වී සිටි අතර එයින් 300 ක් පමණ බඹර ප්‍රහාරයට ලක්වී තිබේ. එයින් 100 දෙනකු රෝහල්ගත කර ඇති බවත්,තවත් පිරිසක් රෝහල්ගත කරමින් සිටින බවත් අප වාර්තාකරු සඳහන් කරයි. කෙසේ වෙතත් අද දෙරණ කළ විමසුමකට පිළිතුරු දෙමින් දඹුල්ල රෝහලේ ප්‍රකාශකයෙකු කියා සිටියේ බඹර ප්‍රහාරය හේතුවෙන් මේවන විට 75 දෙනකු පමණ රෝහලට ඇතුළත් කර ඇති බව හා තවත් පිරිසක් ඇතුළත් කර ගැනීමට අදාළ ලියාපදිංචි කටයුතු තවමත් සිදුවන බවයි. පිරිවෙන් භූමියේ සල් ගසක අත්තක තිබුණු බඹර කූඩුවක් උකුස්සෙකුගේ ප්‍රහාරයට ලක්වීම නිසා බඹරුන් ඇවිස්සී ඇති බව සඳහන්ය.", "URL": "https://sinhala.adaderana.lk/news.php?nid=24595", "Category": null, "Parent URL": null}