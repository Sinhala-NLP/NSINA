{"Source": "Adaderana", "Timestamp": "November 30, 2010 10:14 pm", "Headline": "උසාවියේදී සමාව ගත්තේ සරසවි සිසුන් නෙවෙයි-තවත් මාධ්‍ය සංදර්ශනයක්", "News Content": "රජරට සරසවියේ සිසුන් 13 දෙනෙකු උසාවියේදී උපකුලපතිට වැඳ සමාවගත් බවට පළ වන මාධ්‍ය වාර්තා අසත්‍ය බව අන්තර් විශ්ව විද්‍යාල ශිෂ්‍ය බල මණ්ඩලය පවසයි. මේ පිළිබඳ සඳහන් කරමින් අන්තර් විශ්ව විද්‍යාල ශිෂ්‍ය බල මණ්ඩලයේ වැඩබලන කැඳවුම්කරු සංජීව බණ්ඩාරගේ අත්සනින් යුතුව නිකුත් කර ඇති නිවේදනය පහත පරිදිය. ඊයේ සහ අද දින විද්‍යුත් හා මුද්‍රිත මාධ්‍ය වල ප‍්‍රධාන පුවත\"රජරට සරසවියේ සිසුහු 13 දෙනෙක් උසාවියේදී උපකුලපතිට වැඳ සමාව ගනිති\"යන්නයි. මෙම පුවත සත්‍යයෙන් තොර වන අතර යථා තත්ත්වය මෙය නොවේ. මන්ද යත් එසේ සමාව ගත් පිරිස සරසවි සිසුන් නොවන නිසාය. වේ වනවිට මෙම පිරිස සරසවියෙන් ඉවත්ව සිටින අතර ඔවුන්ගෙන් සමහරුන් ආණ්ඩුවේ දේශපාලකයින්ගේ විවිධ අවශ්‍යතා ඉටුකරන පිරිසත් බවට පත්ව සිටියි. ඒ අතර නියොජ්‍ය අමාත්‍ය දුමින්ද දිසානායක මහතාගේ ලේකම් වරයකු වන ලක්‍ෂාන් හේරත් හා නියොජ්‍ය අමාත්‍ය වීරකුමාර දිසානායක මහතාගේ ලේකම් වරයකු වන එස්.ඒ අමරසිරි යන අය ද සිටිති. ඒ නිසා මෙහි යටි අරමුණ වන්නේ ශිෂ්‍ය ව්‍යාපාරය අපකීර්තියට පත්කිරීම මිස අන්යමක් නොවේ. මෙම නඩුවට අදාළ කාරණය වන්නේ 2007 වර්ෂයේදී ඉල්ලීම් 101ක් වෙනුවෙන් රජරට සරසවි සිසුන් දින 47ක් පුරා ගෙනගිය අඛණ්ඩ අරගලයයි. එහිදී ශිෂ්‍යන් විසින් නේවාසිකාගාර, පරිගණක විද්‍යාගාර හා අනිකුත් ඉල්ලීම් ලබාගනිමින් අරගලය ජයග‍්‍රහණය කළ අතර උපකුලපති තුමා විසින් විවිධ චෝදනා ශිෂ්‍ය සංගමය වෙත ඉදිරිපත් කරන ලදී. ඉන්පසු මෙම කාරණය සම්බන්ධ නඩුව මහාධිකරණයේදී දිගින් දිගටම විභාග වූ අතර ඊයේ දිනයෙදී අවසන් විය. උක්ත කාරණයෙහි නිවැරදි තොරතුරු ඔබ මාධ්‍ය ආයතනයේ පළකරණ මෙන් කාරුණිකව ඉල්ලා සිටිමු.", "URL": "https://sinhala.adaderana.lk/news.php?nid=12514", "Category": null, "Parent URL": null}