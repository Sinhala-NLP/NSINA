{"Source": "Adaderana", "Timestamp": "June 6, 2019 10:37 pm", "Headline": "“රටට නව මාවතක්“ යෝජනාවලිය මහින්දට පිළිගන්වයි", "News Content": "ලංකා සම සමාජ පක්‍ෂය විසින් ඉදිරි රජයක් සඳහා වූ රටට නව මාවතක් යන තේමාව යටතේ සකස් කරන ලද යෝජනා වලියක් විපක්‍ෂ නායක මහින්ද රාජපක්‍ෂ මහතා වෙත භාරදෙන ලදී. ඒ අද (06) පෙරවරුවේ විජේරාම පිහිටි විපක්‍ෂ නායකවරයාගේ නිල නිවසේදීය. අපි ගොඩනඟන අනාගත රජයක් මඟින් අධිරාජ්‍යවාදී බලපෑම් වලින් ශ්‍රී ලංකාව බේරා ගෙන ජනතාහිතවාදී පාලනයක් මඟින් රට සංවර්ධනය කිරීම සඳහා යෝජිත වැඩ පිළිවෙලක් මෙම යෝජනා මාලාවට ඇතුළත්ව ඇත. 1956 සිට ආරම්භ කළ ජාතික ආර්ථික වැඩ පිළිවෙල, ඉදිරි ආණ්ඩුවක් තුළින් ජාතික සමඟිය ගොඩනගමින් ඉදිරි අභියෝගයන්ට එක්ව මුහුණ දීම හා ජාතික ආර්ථීකය ගොඩනැගීම සඳහා වූ වැඩ පිළිවෙලක්ම මෙන්ම නව තාක්‍ෂණය උපයෝගී කරගනිමින් මානව සම්පත් සංවර්ධනය කර කෘෂීකර්මාන්තය ඇතුළු කර්මාන්ත දියුණු කර රට ස්වයංපෝෂිත කිරීම සඳහා වූ නව දැක්මක් මෙම යෝජනාවලියට ඇතුළත් කර ඇත. මෙම අවස්ථාවට ලංකා සම සමාජ පක්‍ෂයේ නියෝජනය කරමින් හිටපු පළාත් සභා මන්ත්‍රී පූජ්‍ය බද්දේගම සමිත හිමි, පක්‍ෂයේ ප්‍රධාන ලේකම් තිස්ස විතාරණ, හිටපු පාර්ලිමේන්තු මන්ත්‍රී වයි.ජී. පද්මසිරි යන මහත්වරුන් ඇතුළු පිරිසක් මෙම අවස්ථාවට සහභාගී වූහ.", "URL": "https://sinhala.adaderana.lk/news.php?nid=111487", "Category": null, "Parent URL": null}