{"Source": "Adaderana", "Timestamp": "August 4, 2016 07:15 am", "Headline": "ඉන්දු-ලංකා ධීවර ගැටළු ලිහන්න ධීවර කණ්ඩායම් ඉන්දියාවට යවයි", "News Content": "ඉන්දු - ලංකා ධීවර ගැටළුව පිළිබඳ සාකච්ඡා කිරීම සඳහා ධීවර කණ්ඩායම් කිහිපයක් මෙම මස තුළ ඉන්දියාවට යැවීමට ධීවර හා ජලජ සම්පත් සංවර්ධන අමාත්‍යංශය තීරණය කර තිබේ.ධීවර ගැටලු සම්බන්ධයෙන් උතුරු සහ දකුණු ධීවර නියෝජිතයින් සමග විශේෂ සාකච්ඡාවක් ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතාගේ ප්‍රධානත්වයෙන් ඊයේ පස්වරුවේ පවත්වා තිබේ.ඊට උතුරු පළාත නියෝජනය කරන දෙමළ ජාතික සන්ධාන පාර්ලිමේන්තු මන්ත්‍රී එම්. ඒ සුමන්තිරන් මහතා සහ දකුණු පළාත නියෝජනය කරන ජනතා විමුක්ති පෙරමුණේ පාර්ලිමේන්තු මන්ත්‍රී නිහාල් ගලප්පත්ති මහතා ද සහභාගී වී ඇති බව සඳහන්ය.මෙහිදී ඉන්දියානු ධීවරයින් විසින් ශ්‍රී ලංකා මුහුදු සීමවට ඇතුළු වී සිදුකරන ධීවර කටයුතු පිළිබඳව දීර්ඝ වශයෙන් සාකච්ඡා වී තිබේ.එම ගැටළුව පිළිබඳව ඉන්දියානු බලධාරීන් සමග සාකච්ඡා කිරීම සඳහා මෙම මස අවසානයේ ඉන්දියාවේ සංචාරයක නිරත වීමට තීරණය කර ඇති බව මහින්ද අමරවීර අමාත්‍යවරයා එහිදි සඳහන් කර ඇත.අමාත්‍යවරයාගේ ඉන්දියානු සංචාරයට පෙර අදාළ ගැටළුව පිළිබඳ ඉන්දියානු බලධාරීන් දැනුවත් කිරීම සඳහා උතුරු සහ දකුණ පළාත් නියෝජනය කරන ධීවර නියෝජිතයින් පිරිසක් ඉන්දියාවට යැවිය යුතු බව එම සාකච්ඡාවේදී යෝජනා වී තිබේ.ඒ අනුව ඉතා කඩිනමින් ධීවර නියෝජිත කණ්ඩායම් කිහිපයක් ඉන්දියානු රජය සමග සාකච්ඡා කිරීම සඳහා යොමු කිරීමට තීරණය කර ඇති බව ධීවර හා ජලජ සම්පත් සංවර්ධන අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=62740", "Category": null, "Parent URL": null}