{"Source": "Adaderana", "Timestamp": "September 27, 2018 12:02 pm", "Headline": "ඉර බලන්න පාන්දර 5ට සීගිරි ගලට ගිය අය", "News Content": "ලෝක සංචාරක දිනය යෙදුණු අද(27) දින පෙරවරු 5.00 සිට සීගිරිය නැරඹීම සඳහා දෙස් විදෙස් සංචාරකයන්ට අවස්ථාව උදා වී තිබිණි. එය මෙදිනට පමණක් සීමා නොවී ඉදිරියට ද අලුයම පහට සීගිරි පව්වට නැග ඉරු දර්ශනය සංචාරකයන්ට නැරඹීමට අවස්ථාව උදාකර දීමට අවධානය යොමු කරන බව මධ්‍යම සංස්කෘතික අරමුදලේ අධ්‍යක්ෂ ජනරාල් මහාචාර්ය ප්‍රිශාන්ත ගුණවර්ධන මහතා පැවසීය. මධ්‍යම සංස්කෘතික අරමුදල මඟින් ලෝක සංචාරක දිනය සැමරීම වෙනුවෙන් සීගිරියට පැමිණෙන දෙස් විදෙස් සංචාරකයන්ට සීගිරි පව්ව මත සිට ඉර පායන දර්ශනය නැරඹීම සඳහා මෙම අවස්ථාව උදාකර දී තිබිණි.ඒ අනුව අළුයම 5.00 සිට දෙස් විදෙස් සංචාරකයන් සීගිරියට ඇතුළුවී ගමන් කරන අයුරු දැක ගැනීමට හැකියාව ලැබිණි. වෙනත් දිනවල සීගිරිය නැරඹීම සඳහා අවස්ථාව උදාවෙන්නේ උදෑසන 7.00 සිට පස්වරු 5.00 දක්වා පමණ කාලය කාලය තෙක් පමණය. සීගිරිය පව්වට නැගී බොහෝ දෙස් විදෙස් සංචාරකයන් ඉරපායන දෙස බලා සිටින්නට වූහ. එහෙත් ඊයේ(26) රාත්‍රියේ පතිත වූ වර්ෂාවත් සමඟ වලාකුළු සහිත ආකාශයත් අලුයම් කාලයේ සීගිරියේ දිස්වුහ. කෙසේවෙතත් 6 පසුවී විනාඩි කිහිපයක් ගතවෙද්දී හිරු එළිය මිහි මතට ඉහල නැගෙන දර්ශන දැක ගැනීමට හැකියාව ලැබිණි. එමෙන්ම එම දර්ශන දෙස් විදෙස් සංචාරකයන් ඉතාමත් ඕනෑකමින් නරඹන අයුරුද දැක ගැනීමට හැකියාව ලැබිණි. මධ්‍යම සංස්කෘතික අරමුදල අධ්‍යක්ෂ ජනරාල් මහාචාර්ය ප්‍රිශාන්ත ගුණවර්ධන මහතා කියා සිටියේ ලෝක සංචාරක දිනය නිමිත්තෙන් සංචාරකයන්ට විවිධ වැඩසටහන් ලෝකය පුරා ක්‍රියාත්මක වෙද්දී අතිවිශාල ජනතාවක් පැමිණෙන සීගිරිය ක සංචාරකයන්ට මෙවැනි දුර්ලභ අවස්ථාවක් දැක බලා ගැනීමට අවස්ථාව උදාකර දීමට මධ්‍යම සංස්කෘතික අරමුදල පියවර ගත් බවය. එමෙන්ම ඉදිරියේදී අලුයම පහට සීගිරිය විවෘත කිරීමට අවශ්‍ය පියවර ගන්නා බව ද හෙතෙම සඳහන් කළේය. මෙම දුර්ලභ අවස්ථාවට එක්ව සිටී ජෙට්වින් සමූහ සංචාරක ව්‍යාපාරයේ සභාපති හිරාන් කුරේ මහතා කියා සිටියේ තමන් සංචාරක ව්‍යාපාරයේ අතිවිශාල ව්‍යාපාර රැසක් සිදු කරන ආයතනයක් හිමි අයෙකු බවත් තමන්ගේ සංචාරක ඉතිහාසයේ පළවෙනි වතාවට සීගිරියේ මෙවැනි දර්ශනයක් දැක ඇති බවද සඳහන් කළේය. එමෙන්ම ඉදිරියේදී සංචාරකයන්ට මෙම ඉරසේවය නැරඹීමට අවස්ථාව ලබා දෙන්නේ නම් එය රටක් වශයෙන් ඉතා වැදගත් වනු ඇති බව ද සඳහන් කළේය. (ඡායාරූප - කාංචන කුමාර ආරියදාස)", "URL": "https://sinhala.adaderana.lk/news.php?nid=96794", "Category": null, "Parent URL": null}