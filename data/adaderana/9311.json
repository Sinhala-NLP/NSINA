{"Source": "Adaderana", "Timestamp": "July 1, 2010 08:19 am", "Headline": "ප්‍රතිසංවිධාන යෝජනා අද රනිල් අතට ", "News Content": "එක්සත් ජාතික පක්ෂ ප්‍රතිසංවිධාන යෝජනා ඇතුළත් අවසන් වාර්තාව විපක්ෂ නායක රනිල් වික්‍රමසිංහ මහතා වෙත භාරදීමට අද නියමිතව තිබේ. පක්ෂ ප්‍රතිසංවිධාන කටයුතු සම්බන්ධයෙන් වන වාර්තාව සකස් කිරීමේ කටයුතු මේ වන විට අවසන් කර ඇති බව එම පක්ෂයේ පාර්ලිමේන්තු මන්ත්‍රී ජෝශප් මයිකල් පෙරේරා මහතා සඳහන් කළේය. කෙසේ වුවත් ප්‍රතිසංවිධාන කමිටු නියෝජිතයින් වන කබීර් හෂීම් මන්ත්‍රීවරයා සහ විජේදාස රාජපක්ෂ මන්ත්‍රීවරයා අදාළ අවසන් වාර්තාව යළි අධීක්ෂණයට ලක්කිරීමට නියමිත බව ද ඔහු පෙන්වා දුන්නේය. ඒ අනුව බොහෝ විට අද දිනය තුළ එම වාර්තාව විපක්ෂ නායකවරයාට භාරදීමට හැකි වනු ඇති බව ජෝශප් මයිකල් පෙරේරා මන්ත්‍රීවරයා විශ්වාසය පළ කර සිටියේය. ඉන් අනතුරුව එම වාර්තාව සම්බන්ධයෙන් තවදුරටත් අවශ්‍ය සංශෝධනයන් කිරීම සඳහා විපක්ෂ නායකවරයා විසින් විශේෂ කෘත්‍යාධිකාරී මණ්ඩල රැස්වීමක් කැඳවීමට නියමිත බව ද ඔහු පෙන්වා දුන්නේය. පසුව එම වාර්තාව ලබන අගෝස්තු මාසයේදී රැස්වන පක්ෂ මහා සම්මේලනයට ඉදිරිපත් කෙරෙන බව ඔහු පැවසුවේය.", "URL": "https://sinhala.adaderana.lk/news.php?nid=9311", "Category": null, "Parent URL": null}