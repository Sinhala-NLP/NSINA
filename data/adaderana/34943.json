{"Source": "Adaderana", "Timestamp": "June 15, 2013 04:00 pm", "Headline": "ගුරුවරිය දණ ගැස්වූ සන්ධාන මන්ත්‍රී රිමාන්ඩ්", "News Content": "පාසල් ගුරුවරියකට හිංසා කිරීමේ චෝදනාව යටතේ සැකපිට අත්අඩංගුවට ගත් වයඹ පළාත් සභාවේ සන්ධාන මන්ත්‍රී ආනන්ද සරත් කුමාර මහතා ලබන 18 වැනිදා දක්වා රක්ෂිත බන්ධනාගාර ගත කිරීමට පුත්තලම වැඩ බලන මහේස්ත්‍රාත් මොහොමඩ් ඉක්බාල් මහතා අද (15) සවස නියෝග කළ බව අද දෙරණ වාර්තාකරු පවසයි. නවගත්තේගම නවෝද්‍යා විද්‍යාලයේ සේවය කරන උප ගුරුවරියකට හිංසා කිරීමේ චෝදනාව යටතේ මෙම පළාත් සභා මන්ත්‍රීවරයාව අත්අඩංගුවට ගෙන තිබුණි. සැකකාර මන්ත්‍රීවරයා ආණමඩුවේ සිට හලාවත දෙසට වාහනයකින් ගමන් කරමින් සිටින විට ආණමඩුව, ආඩිගම ප්‍රදේශයේදී පොලීසිය ඔහුව අත්අඩංගුවට ගන්නා ලදී. පසුව සැකකරුව ආණමඩුව පොලීසිය වෙත ගෙන ගොස් ප්‍රකාශ සටහන් කර ගැනීමෙන් අනතුරුව අද සවස අධිකරණය වෙත ඉදිරිපත් කිරීමෙන් පසු මෙම නියෝගය ලබාදී ඇති බව අද‍ දෙරණ වාර්තාකරු පවසයි.", "URL": "https://sinhala.adaderana.lk/news.php?nid=34943", "Category": null, "Parent URL": null}