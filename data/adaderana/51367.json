{"Source": "Adaderana", "Timestamp": "May 16, 2015 09:34 am", "Headline": "විශ්වවිද්‍යාල අයදුම් පත් පිරවීමට අන්තර්ජාලයෙන් අවස්ථාව", "News Content": "නව අධ්‍යයන වර්ෂය සඳහා විශ්වවිද්‍යාල වලට ඇතුලත් වන සිසුන් සඳහා වන අයදුම් පත්‍ර අන්තර්ජාලය ඔස්සේ යොමු කිරීමේ අවස්ථාව පවතින බව විශ්වවිද්‍යාල ප්‍රතිපාදන කොමිෂන් සභාව පවසයි.එහි සභාපති මහාචාර්ය මොහාන්ද සිල්වා මහතා සඳහන් කළේ ප්‍රථම වරට මේ වසරේ සිට මෙම ක්‍රමය හඳුන්වාදෙන බවයි.ඒ අනුව අදාළ අයදුම් පත්‍ර WWW.UGC.AC.lk යන වෙබ් අඩවිය ඔස්සේ යොමු කළ හැකි බව විශ්වවිද්‍යාල ප්‍රතිපාදන කොමිෂන් සභාව පවසයි. මෙවර අධ්‍යයන වර්ෂය සඳහා වන විශ්වවිද්‍යාල ප්‍රවේශ සිසු අත්පොත ද ඊයේ දිනයේ සිට අදාළ වෙබ් අඩවියට ඇතුළත් කර තිබේ.ඒ අනුව මෙවර විශ්වවිද්‍යාල වලට ඇතුළත් වීම සඳහා සුදුසුකම් ලබා ඇති සිසුන්ට අන්තර්ජාලය ඔස්සේ විශ්වවිද්‍යල ප්‍රවේශය සඳහා අයදුම් කිරීමේ අවස්ථාව සලසා ඇති බව මහාචාර්ය මොහාන්ද සිල්වා මහතා සඳහන් කළේය.අදාළ අයදුම්පත් බාරගැනීම මැයි මස 29 වන දිනෙන් අවසන් වීමට නියමිතය.", "URL": "https://sinhala.adaderana.lk/news.php?nid=51367", "Category": null, "Parent URL": null}