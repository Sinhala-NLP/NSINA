{"Source": "Adaderana", "Timestamp": "October 29, 2011 11:08 am", "Headline": "ඉන්දීය අත්අඩංගුවේ සිටින ධීවරයින් මුදාගැනීමට වහා පියවර ගත යුතුයි", "News Content": "ඉන්දීය අත්අඩංගුවේ පසුවන ධීවරයින් මුදාගැනීම සඳහා වහා පියවර ගත යුතු බව ජාතික ‍හෙළ උරුමය පවසයි. ධීවරයින් මුදාගැනීම වෙනුවෙන් වන ක්‍රියාදාමය ප්‍රමාණාත්මකව සිදු‍නොවන බව පෙනී යන බව එම පක්ෂයේ නායක ආචාර්ය පූජ්‍ය ඕමල්පේ සෝභිත හිමියන් සඳහන් කරයි. දෙරටේම ධීවරයින් මුහුදු සීමා උල්ලංඝණය කරන අවස්ථා නිරන්තරයෙන් වාර්තා වන අතර මෙරට අත්අඩංගුවට පත්වන ඉන්දීය ධීවරයින් නිදහස් කිරීම සඳහා ශ්‍රී ලංකා රජය උත්සුක වුවත් ශ්‍රී ලාංකික ධීවරයින් වෙනුවෙන් එවැන්නක් සිදු නොවන බව ජාතික හෙළ උරුමය පෙන්වාදෙයි. මේ වසරේ ඔක්තෝබර් මාසය දක්වා ශ්‍රී ලාංකික ධීවරයින් 144 දෙනෙකු ඉන්දීය අත්අඩංගුවට පත්ව ඇති බව පෙන්වාදෙන එම පක්ෂය ඉන් 76 දෙනෙකුම තවමත් බන්ධනාගාර ගතව සිටින බව පවසයි. මේ හේතුවෙන් එම ධීවරයින් නිදහස් කරගැනීම සඳහා රාජ්‍ය තාන්ත්‍රිකව මැදිහත් වීම රජයේ වගකීම බව ජාතික හෙළ උරුමය සඳහන් කරයි.", "URL": "https://sinhala.adaderana.lk/news.php?nid=19651", "Category": null, "Parent URL": null}