{"Source": "Adaderana", "Timestamp": "March 10, 2013 03:14 pm", "Headline": "දුක් වේදනා මැද ශ්‍රීලනිපය රැකගත් හැටි මෛත්‍රි හෙළිකරයි", "News Content": "සුළි කුණාටුවකට හසුවු නෞකාවක් රැකගත් නැවියෙකු සේ 88 - 89 භීෂණ සමයේ දී ශ්‍රී ලංකා නිදහස් පක්ෂය ආරක්ෂා කිරීමට කැපවූ බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. තමා සියලු දුක්, වේදනා දරාගෙන ශ්‍රී ලංකා නිදහස් පක්ෂයේ උන්නතිය වෙනුවෙන් නිරන්තරයෙන් කැපවී සිටින බව අමාත්‍යවරයා පෙන්වාදෙයි. මෛත්‍රීපාල සිරිසේන මහතාගේ පාර්ලිමේන්තු දිවියට 25 වසරක් පිරීම නිමිත්තෙන් “පුලතිසිපුර දේශපාලන වංශ කතාවේ සූජාත දරුවෝ නමින් පොළොන්නරුව බුද්ධි මණ්ඩපයේ අද (10) පෙරවරුවේ පැවති උත්සවයකට එක්වෙමින් ඔහු මේ බව පැවසීය. ත්‍රස්තවාදය පරාජය කිරීමට ජනාධිපති මහින්ද රාජපක්ෂ මහතාට නිරන්තරයෙන් ශක්තියක් වු තමන් ඉදිරියේදී ද අඛණ්ඩව ශ්‍රී ලංකා නිදහස් පක්ෂය රැකගැනීම වෙනුවෙන් කැපවී කටයුතු කරන බව මෛත්‍රීපාල සිරිසේන අමාත්‍යවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=32284", "Category": null, "Parent URL": null}