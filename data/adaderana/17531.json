{"Source": "Adaderana", "Timestamp": "July 20, 2011 05:28 pm", "Headline": "ඡන්ද ප්‍රකාශ කිරීම් රූගත කළ හැක්කේ තිදෙනෙකුගේ පමණයි", "News Content": "පළාත් පාලන ආයතන සඳහා පැවැත්වීමට නියමිත ඡන්ද විමසීමේ දී ඡන්ද ප්‍රකාශ කිරීම රූගත කළ හැක්කේ ජනාධිපතිවරයා, අගමැතිවරයා සහ විපක්ෂ නායකවරයා යන පුද්ගලයින්ගේ පමණක් බව මැතිවරණ කොමසාරිස්වරයා අවධාරණය කරයි. මැතිවරණ කොමසාරිස් මහින්ද දේශප්‍රිය මහතා කියා සිටියේ ඊට පරිබාහිර පුද්ගලයින්ගේ ඡන්ද ප්‍රකාශ කිරීම් කිසියම් මාධ්‍ය ආයතනයක් විසින් ප්‍රචාරය කර තිබුණ හොත් අදාළ ඡන්ද මධ්‍යස්ථානයේ ජ්‍යෙෂ්ඨ ස්ථානාධිපතිවරයාගේ ගෙවීම් කප්පාදු කිරීමට පියවර ගන්නා බවයි. ඊට අමතරව එම ස්ථානාධිපතිවරයා ‍මින් ඉදිරියට මැතිවරණ කටයුතු සඳහා යොදා නොගැනීමට ද තීරණය කර ඇතැයි දේශප්‍රිය මහතා සඳහන් කළේය. මාධ්‍ය ආයතන ප්‍රධානීන් දැනුවත් කිරීම සඳහා අද පැවති හමුවක දී කොමසාරිස්වරයා වැඩිදුරටත් සඳහන්කියා සිටියේ තම දෙපාර්තමේන්තුවට සම්බන්ධ නිලධාරීන් මැතිවරණ නීතිය උල්ලංඝණය වන ආකාරයේ කිසියම් කටයුත්තක නියැලුණහොත් තමා තනතුරෙන් ඉල්ලා අස්වන බවයි.", "URL": "https://sinhala.adaderana.lk/news.php?nid=17531", "Category": null, "Parent URL": null}