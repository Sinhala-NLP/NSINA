{"Source": "Adaderana", "Timestamp": "March 28, 2012 11:31 am", "Headline": " කෞතුකාගාරයේ කොල්ලය ගැන පනස් දෙදෙනකුගෙන් ප්‍රකාශ සටහන් අරන්", "News Content": "පසුගිය දිනෙක කොළඹ ජාතික කෞතුකාගාරයෙන් පෞරාණික දේපළ සොරාගැනීමේ සිදුවීමට අදාළව මේවන විට පුද්ගලයින් 52 දෙනකුගෙන් ප්‍රකාශ සටහන් කරගෙන ඇති බව රහස් පොලීසිය කොළඹ මහේස්ත්‍රාත් අධිකරණයට අද දැනුම්දී තිබේ. අදාළ නඩුව අද කැඳවූ අවස්ථාවේදී පොලීසිය විසින් අධිකරණයට දන්වා සිටියේ මෙම සිදුවීමට අදාළව විවිධ තරාතිරමේ පුද්ගලයින්ගෙන් මෙම ප්‍රකාශ සටහන් කරගත් වගයි. කෞතුකාගාරයේ ආරක්ෂක කැමරා පද්ධතිය පිළිබඳ කොළඹ විශ්ව විද්‍යාලයෙන් වාර්තාවක් ඉල්ලා ඇතත් එකී වාර්තාව මේවන තෙක් ලැබී නොමැති බව ද පොලීසිය විසින් එහිදී පෙන්වා දී ඇත. එසේම අදාළ ස්ථානයේ තිබී හමුවූ ද්‍රව්‍ය මේවන විට ඩී.එන්.ඒ පරීක්ෂණ සඳහා යොමුකර ඇතත් එකී වාර්තාවන්ද තාමත් ලැබී නොමැති බව පොලීසිය විසින් අධිකරණයට දන්වනු ලැබිණි. ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා අදාළ නඩුව යළි මැයි මස 02 වන දින කැඳවීමට නියෝග කළ අතර එදිනට පරීක්ෂණවල ප්‍රගතිය දැක්වෙන වාර්තාවක් අධිකරණයට ඉදිරිපත් කරන ලෙස රහස් පොලීසියට නියෝග කළේය.", "URL": "https://sinhala.adaderana.lk/news.php?nid=23123", "Category": null, "Parent URL": null}