{"Source": "Adaderana", "Timestamp": "July 26, 2018 12:51 pm", "Headline": "බයිසිකලයෙන් තේරුණු මන්ත්‍රීවරුන්ට එරෙහි පෙත්සම සලකා බැලීමට දින තීන්දුයි", "News Content": "පසුගිය පළාත් පාලන ඡන්ද විමසීමේ දී මහරගම නගර සභාව සඳහා බයිසිකලය ලකුණෙන් තරග කළ ස්වාධීන කණ්ඩායමෙන් තේරී පත් වූ මන්ත්‍රීවරු 23 දෙනාගේ මන්ත්‍රී ධුරය අහෝසි කිරීමේ නියෝගයක් නිකුත් කරන මෙන් ඉල්ලා ගොනුකළ ඡන්ද පෙත්සමක් සලකා බැලීම සඳහා අගොස්තු මස 01 වනදා කැදවන ලෙස අභියාචනාධිකරණය නියම කළේය. මෙම පෙත්සම් අභියාචනාධිකරණයේ සභාපති විනිසුරු ප්‍රීති පද්මන් සූරසේන සහ අර්ජුන ඔබේසේකර යන විනිසුරු මඩුල්ල හමුවේ කැඳවනු ලැබීය. එහිදී පෙත්සම සලකා බැලීම සඳහා අගොස්තු මස 01 වනදා කැදවන ලෙස අභියාචනාධිකරණය නියම කළේය. මහරගම නගර සභා බල ප්‍රදේශයේ පදිංචි එක්සත් ජාතික පක්ෂයේ සාමාජිකයන් පිරිසක් විසින් පෙත්සම ඉදිරිපත් කර තිබුණි. පෙත්සම්කරුවන් කියා සිටින්නේ බයිසිකලය ලකුණේ තරගකොට මහරගම නගර සභාව සදහා තේරී පත්වූ අපේක්ෂකයින් ගෙන් බහුතරය මහරගම නගර සභා බල ප්‍රදේශයට පරිබාහිර ප්‍රදේශවල පදිංචිකරුවන් බවයි. පළාත් පාලන මැතිවරන පනත අනුව යම් පළාත් පාලන ආයතනයක් සදහා තේරීපත් විය හැක්කේ එම පළාත් පාලන ආයතන සීමාව තුළ පදිංචි කරුවන්ට පමණක් බව සඳහන් කළ පෙත්සම්කරුවන් බයිසිකලය ලකුණෙන් තේරීපත් වූ පිරිසෙන් බහුතරය මහරගම ප්රදේශයෙන් බැහැර පදිංචි කරුවන් බැවින් ඔවුන්ට සභාවේ මන්ත්‍රී ධූරයක් දැරීමට නීත්‍යානුකූල හිමිකමක් නොමැති බවයි කියා සිටින්නේ. එවැනි නුසුදුසු පුද්ගලයින් බයිසිකලය ලකුණෙන් ඉදිරිපත්වූ නාමයෝජනා පත්‍රයේ ඇතුළත්ව සිටින බැවින් එම කණ්ඩායමේ තේරී පත් වූ මන්ත්‍රීවරුන්ගේ පත්වීම් බලරහිත කරන ලෙස පෙත්සම්කරුවන් ඉල්ලා තිබේ.", "URL": "https://sinhala.adaderana.lk/news.php?nid=93246", "Category": null, "Parent URL": null}