{"Source": "Adaderana", "Timestamp": "October 13, 2013 01:31 pm", "Headline": "රනිල්, සජිත්, කරු හමුව අඟහරුවාදා", "News Content": "එක්සත් ජාතික පක්ෂයේ නායකත්ව මණ්ඩලය සම්බන්ධයෙන් ඉදිරි ක්‍රියාමාර්ග තීරණය කිරීම සඳහා විශේෂ සාකච්ඡාවක් ලබන අඟහරුවාදා පැවැත්වීමට තීරණය කර තිබේ. පක්ෂ නායක රනිල් වික්‍රමසිංහ, සජිත් ප්‍රේමදාස සහ පාර්ලිමේන්තු මන්ත්‍රී කරු ජයසූරිය යන මහත්වරුන් අතර මෙම සාකච්ඡාව පැවැත්වීමට නියමිතය. එක්සත් ජාතික පක්ෂයේ ඉදිරි කටයුතු සිදු කිරීම සඳහා නායකත්ව මණ්ඩලයක් පත් කිරීමට පසුගියදා රැස්වූ එම පක්ෂයේ කෘත්‍යාධිකාරී මණ්ඩලය තීරණය කරනු ලැබීය. ඒ සඳහා පසුගිය බ්‍රහස්පතින්දා දිනයේ සාකච්ඡාවක් පැවැත්වීමට නියමිතව තිබුණද සජිත් ප්‍රේමදාස මන්ත්‍රීවරයට ඊට සහභාගී වීමට නොහැකි වීම හේතුවෙන් එය කල් දැමීමට සිදු විය. කෙසේ වෙතත් ලබන අඟහරුවාදා දිනයේ අදාළ සාකච්ඡාව පැවැත්වීමට සැලසුම් කර ඇති බව එක්සත් ජාතික පක්ෂයේ ප්‍රකාශකයෙකු සඳහන් කළේය. එම සාකච්ඡාවේදී මෙම නායකත්ව මණ්ඩලයේ සංයුතිය පිළිබඳව මෙන්ම එහි බලතල පිළිබඳව ද දීර්ඝ වශයෙන් සාකච්ඡා කිරීමට නියමිතය. අදාළ නායකත්ව මණ්ඩලයේ සභාපති තනතුර සඳහා කරු ජයසූරිය මන්ත්‍රීවරයා පත් කිරීමට මේ වන විටත් යෝජනා වී ඇත.", "URL": "https://sinhala.adaderana.lk/news.php?nid=38110", "Category": null, "Parent URL": null}