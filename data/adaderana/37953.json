{"Source": "Adaderana", "Timestamp": "October 6, 2013 12:55 pm", "Headline": "ජනාධිපති උපදේශකවරයෙක් රනිල් වික්‍රමසිංහ එළවන්න උත්සාහ කරන්නේ ඇයි?", "News Content": "දකුණු පළාත් සභා මන්ත්‍රී මෛත්‍රී ගුණරත්න මහතාගේ පියා වන ජනාධිපති උපදේශක හර්මන් ගුණරත්න මහතා පළාත් සභා මන්ත්‍රීවරයෙකුට වෙඩි තැබීම මගින් රනිල් වික්‍රමසිංහ මහතාට එරෙහි ව්‍යාපාරය ගෙන යන්නේ කවරෙකුදැයි මුළු රටටම ඊයේ හෙළි වූ බව එම පක්ෂයේ මහලේකම් තිස්ස අත්තනායක මහතා පවසයි. මාතර නගරයේදී එජාප ආධාරකරුවන් දෙපිරිසක් අතර ඊයේ ඇති වු ගැටුම අතරතුර වෙඩි වැදී තුවාල ලබා ගාල්ල කරාපිටිය රෝහලේ ප්‍රතිකාර ලබන දකුණු පළාත් සභා මන්ත්‍රී ක්‍රිෂාන්ත පුෂ්පකුමාර මහතාගේ සුවදුක් බැලීමට අද පෙරවරුවේ පැමිණි අවස්ථාවේදී මාධ්‍යවේදීන් අමතමින් ඔහු මේ බව පැවසීය. ඊයේ සිදුවු වෙඩි තැබීමේ සිද්ධියට ජනාධිපති උපදේශක හර්මන් ගුණරත්න මහතා සම්බන්ධවීමෙන් පෙනී යන්නේ මේ ව්‍යාපාරය පිටුපස ඉතා පැහැදිලිවම ආණ්ඩුව සිටින බව යැයි හෙතෙම කීවේය. එජාප අභ්‍යන්තර කාරණා පාරට ගෙන ඒම අනවශ්‍ය නමුත්, දැන් සිදුවී ඇත්තේ සිය පාක්ෂිකයින් බෙදා වෙන් කිරීමට ආණ්ඩුව ලබාදෙන උපදෙස් ගත් පිරිසක් එජාප ලේබලය ගසාගෙන පක්ෂය විනාශ කිරීම යැයි හෙතෙම චෝදනා කළේය. එජාපයට අවශ්‍ය ආණ්ඩුව ගෙදර යවන ව්‍යාපාරයක් මිස එජාපය අභ්‍යන්තරය බෙදා වෙන්කිරීමේ ව්‍යාපාරයක් නොවන බවද තිස්ස අත්තනායක මහතා පැවසීය. සටන ඇත්තේ රාජපක්ෂ ආණ්ඩුව සමග මිස එජාපය බෙද‍ා වෙන් කිරීමට උත්සාහ දරන පිරිස් සමග නොවන බවද පැවසූ අත්තනායක මහතා එජාපය භේද කිරීමට උත්සාහ කරන පුද්ගලයින්ට එරෙහිව ජනතාව පාරට බසිවී යැයිද කීවේය. වෙඩි තැබීම හා දෙවි නුවරදී පහරදීම ජනතාව පැහැදිලිව ඊයේ අවබෝධ කර ගත් බවත් එහි සම්පූර්ණ වගකීම ශිරාල් ලක්තිලක හා මෛත්‍රී ගුණරත්න මහත්වරුන් භාරගත යුතු බවත් හෙතෙම අවධාරණය කළේය. ජනාධිපති උපදේශකවරයෙකු රනිල් වික්‍රමසිංහ මහතා එළවන්න උත්සාහ කරන්නේ මන්දැයි තිස්ස අත්තනායක මහතා එහිදී ප්‍රශ්න කළේය. පක්ෂ කෘත්‍යාධිකාරී මණ්ඩලය ඇතුළු නිල ස්ථානවලදී සාකච්ඡා කර ප්‍රශ්න විසඳා ගන්නවා ‍හැර ප්‍රශ්න පාරට නොගෙන ආ යුතු බවද හෙතෙම වැඩිදුරටත් කීවේය.", "URL": "https://sinhala.adaderana.lk/news.php?nid=37953", "Category": null, "Parent URL": null}