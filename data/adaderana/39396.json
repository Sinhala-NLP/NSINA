{"Source": "Adaderana", "Timestamp": "December 7, 2013 01:12 pm", "Headline": "බ්‍රිතාන්‍ය ලංකාවට යළි අනතුරු අඟවයි", "News Content": "ශ්‍රී ලංකාවේ සිදුවු බව කියන මානව හිමිකම් කඩවීම් සම්බන්ධව ලබන වසරේ මාර්තු මාසයට ප්‍රථම පරීක්ෂණයක් පැවැත්විය යුතු බව බ්‍රිතාන්‍ය ප්‍රධාන විපක්ෂය වන කම්කරු පක්ෂය පවසයි. බ්‍රිතාන්‍යයේ දෙමළ සංවිධාන කිහිපයක් සමග පැවති සාකච්ජාවකින් අනතුරුව කම්කරු පක්ෂයේ ඡායා විදේශ අමාත්‍ය ඩග්ලස් ඇලෙක්සැන්ඩර් මේ බව පවසා ඇත. ශ්‍රී ලංකාව සම්බන්ධයෙන් පරීක්ෂණයක් පැවැත්වීමට ලබන වසරේ මාර්තු මස 14 වන දින දක්වා නොසිටිය යුතු බව ඔහු පවසා තිබේ.‍ ශ්‍රී ලංකාවට ලබන වසර වඩා වැදගත් වර්ෂයක් වනු ඇති බව ද ඔහු පවසා ඇත. වගවීම සහ සංහිදියාව සම්බන්ධයෙන් මේ වනවිටත් ශ්‍රී ලංකාවට විවිධ බලපෑම් එල්ලවී ඇති බව ද ඔහු පවසා ඇති බව විදෙස් මාධ්‍ය වාර්තා කර තිබේ. පොදුරාජ්‍ය මණ්ඩලයීය රාජ්‍ය නායක සමුළුව පැවැත්වෙන අවස්ථාවේ දී බ්‍රිතාන්‍ය අගාමාත්‍යවරයා ශ්‍රී ලංකාවට ගොස් මානව හිමිකම් පිළිබඳව ප්‍රකාශ නිකුත් කළ ද ඔහුට කිසිදු ක්‍රියාවක් සිදුකිරීමට නොහැකි වු බව ද ඩග්ලස් ඇලෙක්සැන්ඩර් පවසා ඇත.", "URL": "https://sinhala.adaderana.lk/news.php?nid=39396", "Category": null, "Parent URL": null}