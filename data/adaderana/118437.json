{"Source": "Adaderana", "Timestamp": "September 6, 2019 01:05 pm", "Headline": "තුවාලකරුවන් දෙදෙනෙක් නියෝජ්‍ය ඇමති තෙවරප්පෙරුමගේ ජීප් රථයෙන් රෝහලට", "News Content": "මතුගම, පාන්තිය අදාහනාගාරය අසළ සිදුවූ අනතුරකින් බරපතල තුවාල ලැබූ පුද්ගලයින් දෙදෙනෙකු සිය රථයෙන් කඩිනමින් රෝහල වෙත රැගෙන යාමට නියෝජ්‍ය අමාත්‍ය පාලිත තෙවරප්පෙරුම මහතා ඊයේ(05) පස්වරුවේ කටයුතු කර තිබේ. කළුතර සිට මතුගම දක්වා ධාවනය වෙමින් තිබූ කැබ් රථයක යතුරු පැදියක් ගැටීමෙන් ඊයේ පස්වරුවේ මෙම අනතුර සිදුව ඇත. අනතුරින් යතුරු පැදියේ ගමන්කළ අඹුසැමි යුවළක් බරපතළ තුවාල ලබා ඇත. එම අවස්ථාවේදී අනතුරු සිදුවූ ස්ථානය අසලින්ගමන්ගත් නියෝජ්‍ය අමාත්‍ය පාලිත තෙවරප්පෙරුම මහතා සිය රථයෙන් තුවාල කරුවන් කඩිනමින් රෝහල වෙත රැගෙන යාමට කටයුතු කළේය. නමුත් රෝහල් ගත කරන අවස්ථාව වන විටත් යතුරුපැදිකරු මියගොස් සිටියේය. මෙලෙස ජීවිතක්ෂයට පත්වුණේ මීගහතැන්න බෝතලාව ප්‍රදේශයේ පදිංචිව සිටි 42 හැවිරිදි අයෙක්. තුවාල ලද කාන්තාව බරපතළ තත්ත්වයෙන් නාගොඩ මහ රෝහලේ මේ වන විට ප්‍රතිකාර ලබයි. අනතුර සම්බන්ධයෙන් කැබ් රථයේ රියදුරු අත්අඩංගුවට ගෙන ඇති අතර ඔහු මතුගම මහේස්ත්‍රාත් අධිකරණයට අද(06) ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=118437", "Category": null, "Parent URL": null}