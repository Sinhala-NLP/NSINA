{"Source": "Adaderana", "Timestamp": "June 4, 2013 11:05 am", "Headline": "බ්‍රිතාන්‍යයේ ස්වෛරීයත්වයට ගරු කරන්නාසේම අපගේ ස්වෛරීයත්වයටත් ගරු කළ යුතුයි", "News Content": "අප බ්‍රිතාන්‍යයේ ස්වෛරීය අයිතියට ගරු කරන බවත්, එසේම බ්‍රිතාන්‍යය අපගේ ස්‍වෛරීයත්වයට ගරු කළ යුතු බවත් බ්‍රිතාන්‍යයේ ශ්‍රී ලංකා මහ කොමසාරිස් වෛද්‍ය ක්‍රිස් නෝනිස් මහතා පවසයි. යුද්ධය අවසන් වීමෙන් පසු ශ්‍රී ලංකාව ලබා ඇති ප්‍රගතිය බ්‍රිතාන්‍ය ඇතුළු සෙසු බලවත් රටවල ඇගයිමට ලක් විය යුතු බව බ්‍රිතාන්‍ය ශ්‍රී ලංකා මහකොමසාරිස් ආචාර්ය ක්‍රීස් නොනිස් මහතා පවසයි. ශ්‍රී ලංකාවේ වත්මන් තත්ත්වය පිළිබද සැබෑ අවබෝධයක් නොලබා ඇතැමුන් විවිධ ප්‍රකාශ සිදුකරන බවත් එම ප්‍රකාශ පිළිබද සැලකිල්ලක් නොදක්වන ලෙසත් ඒ මහතා ඉල්ලීමක් කරයි. බී.බී.සී මාධ්‍ය සමඟ සම්මුඛ සාකච්ජාවකට එක්වෙමින් බ්‍රිතාන්‍යයේ ශ්‍රීලංකා මහකොමසාරිස් ආචාර්ය ක්‍රීස් නොනිස් මහතා මහතා මේ අදහස් පළ කළේය. දශක 03කට ආසන්න කාලයක් පැවති ත්‍රස්තවාදයෙන් රට බේරා ගැනීම සඳහා සිදු කළ මානුෂීය මෙහෙයුම ලෝකයේ මීට ප්‍රථම සිදු නොකළ කටයුත්තක් බව ක්‍රිස් නෝනිස් මහතා පවසා ඇත. මෙම මානුෂීය මෙහෙයුමේ දී එල්.ටී.ටී.ඊ භාරයේ පසු වූ පුද්ගලයින් දෙලක්ෂ අනූපන්දහසක් පමණ නිරුපද්‍රිතව බේරා ගැනීමට හැකි වූ බව ද ඔහු පවසා තිබේ. එමෙන්ම 11,600 ක පමණ පිරිසක් පුනුරුත්ථාපනය කිරිමට ද ශ්‍රී ලංකා රජය පියවර ගෙන ඇති බව එම සාකච්ජාවේ දී ආචාර්ය ක්‍රිස් නෝනිස් මහතා සඳහන් කර ඇත. එමෙන්ම යුද්ධය අවසන් වීමෙන් අනතුරුව උතුරු සහ නැගෙනහිර ප්‍රදේශවල ජනතාවගේ ජිවන තත්ත්වය නඟා සිටුවීම සහ යටිතල පහසුකම් සංවර්ධනය කිරීම සඳහා රජය විසින් දැවැන්ත වැඩපිළිවෙලක් ක්‍රියාත්මක කර ඇති බව ද බ්‍රිතාන්‍ය ශ්‍රී ලංකා මහකොමසාරිස්වරයා එහදී වැඩිදුරටත් සදහන් කර තිබේ.", "URL": "https://sinhala.adaderana.lk/news.php?nid=34619", "Category": null, "Parent URL": null}