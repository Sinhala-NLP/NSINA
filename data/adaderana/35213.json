{"Source": "Adaderana", "Timestamp": "June 24, 2013 04:53 pm", "Headline": "13 ගැන කතා කිරීමට පෙර රාජිත ඉල්ලා අස්විය යුතුයි", "News Content": "13 වන සංශෝධන සම්බන්ධයෙන් රාජිත සෙනාරත්න ඇමතිතුමා අභියෝගයක් කර සිටි බවත් නමුත් එය අභියෝගයකට පමණක් සිමා වී ඇති බවත් ජාතික හෙළ උරුමයේ බස්නාහිර පළාත් සභා අමාත්‍ය උදය ගම්මන්පිල මහතා පවසයි. 13 ගැන විවාදයකට එන ලෙස තමන් මැයි 21 වන දින අභියෝගයක් කළ බව රාජිත සෙනාරත්න ඇමතිතුමාට අමතක වී ඇති බව අද (24) කොළඹ පැවති මාධ්‍ය හමුවකදී ගම්මම්පිල මහතා පවසන ලදී. 2001 දී එජාපයේ නියොජ්‍ය මහ ලේකම් ධූරයේ සිටියදී විවාද කිරීමට හැකි නම් රාජිත සෙනාරත්න ඇමතිතුමාට දැන් විවාදයකට පැමිණීමට නොහැකි මන්දැයි ගම්මන්පිල මහතා එම අවස්ථාවේදී ප්‍රශ්න කළේය. 13 වන සංශෝධන ගැන කතා කිරීමට පෙර රාජීත සෙනාරත්න ඇමතිතුමා තම ඇමති ධූරයෙන් ඉල්ලා අස්විය යුතු බව ද ඒ මහතා පැවසූවේය. 2005 දේශපාලන වේදිකාවේදී මහින්ද රාජපක්ෂ මහතාට විරුද්ධව කතා කර දැන් ජනාධිපතිවරයාට ප්‍රශංසා කරන බව ඔහු පෙන්වා දුන්නේය.", "URL": "https://sinhala.adaderana.lk/news.php?nid=35213", "Category": null, "Parent URL": null}