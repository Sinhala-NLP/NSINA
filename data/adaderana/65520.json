{"Source": "Adaderana", "Timestamp": "October 29, 2016 03:14 pm", "Headline": " ලාංකිකයාට වැඩ වරදියි", "News Content": "ඉන්දීය ගුවන් ගමන් බලපත්‍රයක් භාවිතා කරමින් මෙරටට පැමිණීමට උත්සාහ කළ ශ්‍රී ලාංකිකයෙකු ඉන්දියාවේ මදුරෙයි ගුවන් තොටුපොළේදී අත්අඩංගුවට ගෙන තිබේ.මිහින් ලංකා ගුවන් සේවයට අයත් යානයකින් ශ්‍රී ලංකාවට පැමිණීමට උත්සාහ කිරීමේදී ආගමන විගමන නිලධාරීන් විසින් ඔහු අත්අඩංගුවට ගෙන ඇති බව ඉන්දීය මාධ්‍ය වාර්තා කළේය.38 හැවිරිදි මෙම ශ්‍රී ලාංකික සැකකරු ඉන්දීය ජාතික කාන්තාවක සමඟ විවාහ වී සිටින බවත්, කර්ණාටක ප්‍රාන්තයේ දක්ෂිණ කන්නාඩා ප්‍රදේශයේ ජීවත්වන බවත්, ප්‍රශ්න කිරිම්වලදී අනාවරණය වී ඇත.ව්‍යාජ ලිපි ලේඛන ඉදිරිපත් කර ඔහු විසින් අදාළ ඉන්දීය ගුවන් ගමන් බලපත්‍රය ලබා ගෙන ඇති බව සදහන් වේ. සැකකරු පෙරුම්ගුඩි පොලිස් ස්ථානය වෙත බාරදීමට ආගමන විගමන නිලධාරීන් කටයුතු කර ඇති අතර ගුවන් ගමන් බලපත්‍ර පනත සහ විදෙස් ජාතික පනත යටතේ නඩු පවරා ඇති බව ඉන්දීය මාධ්‍ය වාර්තා සඳහන් කළේය.", "URL": "https://sinhala.adaderana.lk/news.php?nid=65520", "Category": null, "Parent URL": null}