{"Source": "Adaderana", "Timestamp": "July 3, 2018 07:06 pm", "Headline": "අගමැති සමඟ සාකච්ඡා අසාර්ථකයි-ගුරුවරු හෙට ලෙඩ වෙයි", "News Content": "අධ්‍යාපන සේවාවන්ට දේශපාලන පළිගැනීම් පත්වීම් ලබාදීමට එරෙහිව ශී‍්‍ර ලංකා අධ්‍යාපන පරිපාලන සේවා නිලධාරීන්ගේ සංගමය ඇතුළු තවත් සංගම් කිහිපයක් විසින් හෙට(04) දිනයේ ක්‍රියාත්මක කිරීමට නියමිත වෘත්තීය ක්‍රියාමාර්ගය එලෙසම පැවැත් වෙන බව අධ්‍යාපනය සුරැකිමේ වෘත්තීය එකමුතුව නිවේදනය කරයි. ‍ මෙම වර්ජනය සඳහා ශී‍්‍ර ලංකා අධ්‍යාපන පරිපාලන සේවා නිලධාරීන්ගේ සංගමය, ශී‍්‍ර ලංකා ගුරු අධ්‍යාපනඥ සේවා නිලධාරීන්ගේ සංගමය, ලංකා ගුරු සංගමය, ලංකා ගුරු සේවා සංගම ඇතුළු ගුරු-විදුහල්පති සංගම් එකතු වී සිටියි. අද(03) පස්වරුවේ අග‍්‍රාමාත්‍යවරයා පාර්ලිමේන්තුවේ අග‍්‍රාමාත්‍ය කාර්යාලයේ දී ඉහත වෘත්තීය කි‍්‍රයාමාර්ගය සම්බන්ධයෙන් ශී‍්‍ර ලංකා අධ්‍යාපන පරිපාලන සේවා නිලධාරීන්ගේ සංගමය, ශී‍්‍ර ලංකා ගුරු අධ්‍යාපනඥ සේවා නිලධාරීන්ගේ සංගමය, ලංකා ගුරු සංගමය, ලංකා ගුරු සේවා සංගමය, ශී‍්‍ර ලංකා ජාතික විදුහල්පති සංගමය, සමස්ත ලංකා එක්සත් ගුරු සංගමය ඇතුළු ගුරු විදුහල්පති සංගම් නියෝජිතයන් සමඟ සාකච්ඡාවක් පැවැත් විය. එම සාකච්ඡාවේදී දේශපාලන පළිගැනීම් මුවාවෙන් අධ්‍යාපන සේවාවන්ට කරන පත්වීම් නතර කිරීම සම්බන්ධයෙන් කිසිදු එකඟතාවකට නොපැමිණීම හේතුවෙන් එම සාකච්ඡා අසාර්ථක වී ඇති බව ද එම සංගම් නිවේදනය කරයි. ඒ තත්ත්වය යටතේ යොදා ගත් පරිදි හෙට දිනයේ දී (04) අධ්‍යාපන පරිපාලන සේවයේ නිලධාරීන්, ගුරු අධ්‍යාපනඥ සේවයේ නිලධාරීන්, විදුහල්පති සේවයේ නිලධාරීන් හා ගුරුවරු වැඩ වර්ජනය කි‍්‍රයාත්මක කරන අතර, හෙට දින පෙ.ව. 10.00 ට බත්තරමුල්ල සුගතදාස කී‍්‍රඩාංගනය අසලින් ආරම්භ වන විරෝධතා පා ගමනකින් අධ්‍යාපන අමාත්‍යාංශය ඉදිරිපිටට පැමිණ උද්ඝෝෂණයක් පැවැත්වීමට නියමිත බව ද වෘත්තීය එකමුතුව නිවේදනය කරයි.", "URL": "https://sinhala.adaderana.lk/news.php?nid=91925", "Category": null, "Parent URL": null}