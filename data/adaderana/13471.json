{"Source": "Adaderana", "Timestamp": "January 13, 2011 01:40 pm", "Headline": "රට පුරා මිලියනකට අධික පිරිසක් මහ වැස්සෙන් පීඩාවට පත්වෙයි ", "News Content": "දිවයිනට බලපා ඇති ආපදා තත්ත්වය හේතුවෙන් මිලියනකට අධික පිරිසක් පීඩාවට පත්ව සිටියි. ගංවතුර හා නායයෑම් තත්ත්වය හේතුවෙන් පුද්ගලයින් 21 දෙනෙකු ජීවිතක්ෂයට පත්ව ඇති බවත්, තුවාලකරුවන් 36 දෙනෙකු වාර්තා වී ඇති බවත් ආපදා කළමනාකරණ මධ්‍යස්ථානය පවසයි. අවතැන් වූ ජනතාව වෙනුවෙන් කඳවුරු 534 ක් පිහිටුවා ඇති බවත්, 273, 000 අධික පිරිසක් අවතැන්ව සිටින බවත් පවතින ආපදා තත්ත්වය පිළිබඳ වැඩිදුර විස්තර සඳහන් කළ ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කරයි. පූර්ණ නිවාස හානි 2468 ක්, අර්ධ හානි 14, 953ක් ද වාර්තා වී ඇති බවත් සහන වැඩපිළිවෙළ අඛණ්ඩව සිදුවන බවත් ඔහු අවධාරණය කර සිටියේය. මේ අතර උතුරු ප්‍රදේශයට බලපා තිබෙන ගංවතුර තත්ත්වය හේතුවෙන් කුඹුරු අක්කර එක් ලක්ෂ 25,000 ට අධික භූමි ප්‍රමාණයක් හානියට පත්ව ඇති බව කෘෂිකර්ම දෙපාර්තමේන්තුව පවසයි. එමෙන්ම පවතින අයහපත් කාලගුණ තත්ත්වය හේතුවෙන් දඹුල්ල ආර්ථික මධ්‍යස්ථානයේ එළවළු මිල ද ශීඝ්‍රයෙන් ඉහළගොස් ඇති බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=13471", "Category": null, "Parent URL": null}