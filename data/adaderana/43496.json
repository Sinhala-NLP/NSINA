{"Source": "Adaderana", "Timestamp": "May 27, 2014 08:04 am", "Headline": "මෝඩි සමඟ ද්වීපාර්ශවික සාකච්ඡා අදයි ", "News Content": "ජනාධිපති මහින්ද රාජපක්ෂ මහතා සහ ඉන්දීය අග්‍රාමාත්‍ය නරේන්ද්‍ර මෝදි අතර ද්වීපාර්ශවික සාකච්ඡා අද(27) දිනයේ පැවැත්වීමට නියමිතව තිබේ. නරේන්ද්‍ර මෝදි අග්‍රාමාත්‍ය ධුරයේ දිවුරුම්දීමෙන් අනතුරුව සාක් කලාපීය රටවල රාජ්‍ය නායකයින් සමඟ ද්වීපාර්ශවික සාකච්ඡා පැවැත්වීම අද සිදුකිරීමට නියමිතය‍‍. නරේන්ද්‍ර මෝදි මහතා ඊයේ පස්වරුවේ රාෂ්ට්‍රපති භවන්හිදි සිය ධුරයේ දිවුරුම් දෙන ලදී. මෙම අවස්ථාවට ජනාධිපති මහින්ද රාජපක්ෂ මහතා ඇතුළු සාක් කලාපීය රටවල රාජ්‍ය නායකයින් සහභාගී වී සිටියේය. නරේන්ද්‍ර මෝදි මහතා දිවුරුම්දීමෙන් අනතුරුව ඉන්දීය නව අමාත්‍ය මණ්ඩලය දිවුරුම්දීම ද සිදුවුණි. ඒ අනුව කැබිනට් අමාත්‍යවරු 23 දෙනෙක් කැබිනට් නොවන අමාත්‍යවරු දස දෙනෙක් සහ උප අමාත්‍යවරු 11 දෙනෙක් දිවුරුම්දීම සිදුකරන ලදී. විදේශ කටයුතු අමාත්‍යවරයා ලෙස හිටපු විපක්ෂ නායිකා සුෂ්මා ස්වරාජ් පත්කර ඇති අතර භාරතීය ජනතා පක්ෂයේ සභාපති රාජ්නාත් සිං ස්වදේශ කටයුතු අමාත්‍යවරයා ලෙස පත් කර තිබේ. මේ අතර ඉන්දීය අග්‍රාමාත්‍ය නරේන්ද්‍ර මෝඩිගේ දිවුරුම්දීමේ අවස්ථාවට සහභාගී වු ජනාධිපති මහින්ද රාජපක්ෂ මහතා ඇතුළු ආසියානු කලාපීය රාජ්‍ය නායකයින්ට ඉන්දීය ජනාධිපති ප්‍රනාබ් මුකර්ජි විසින් රාත්‍රී භෝජන සංග්‍රහයක් ලබාදී ඇති බව ඉන්දීය මාධ්‍ය වාර්තා කළේය. මෙම අවස්ථාවට ද ඉන්දීය අග්‍රාමාත්‍ය නරේන්ද්‍ර මෝඩී මහතා සහභාගී වී තිබේ. ආසියානු කලාපීය සියලු රාජ්‍ය නායකයින් අද දිනයේ ඉන්දීය නව අග්‍රාමාත්‍ය නරේන්ද්‍ර මෝදි සමඟ ද්වීපාර්ශවික සාකච්ඡා පැවැත්වීමට නියමිතය. මේ අතර ජනාධිපති මහින්ද රාජපක්ෂ මහතා සහ මාලදිවයින් ජනාධිපති අබ්දුල්ලා යමීන් අබ්දුල් ගයුම් අතර ද්වීපාර්ශවික සාකච්ඡා ඊයේ පස්වරුවේ පවත්වා තිබේ. ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කළේ ඒකාබද්ධ ආර්ථික කොමිසමේ ප්‍රගතිය ඇතුළු අන්‍යෝන්‍ය වැදගත්කමක් සහිත විෂය ගණනාවක් මෙහිදි සාකච්ඡාවට ලක්වු බවයි. එක්සත් ජාතීන්ගේ මානව හිමිකම් මණ්ඩලයේ දී ශ්‍රී ලංකාවට දුන් සහය පිළිබඳ මාලදිවයින් රාජයට ස්තූතිය පළ කළ රාජපක්ෂ මහතා ජීනිවා නුවරට ගොස් සිටින මාලදිවයින් නිලධාරීන් ශ්‍රී ලංකාව වෙනුවෙන් වෙහෙසී වැඩ කළ බව ද සඳහන් කළේය. මාලදිවයින්හි චාරිකාවක් සඳහා පැමිණෙන ලෙස අබ්දුල්ලා යමීන් අබ්දුල් ගයුම් මහතා මෙහිදි මහින්ද රාජපක්ෂ මහතාගෙන් විශේෂ ඉල්ලීමක් කර තිබේ.", "URL": "https://sinhala.adaderana.lk/news.php?nid=43496", "Category": null, "Parent URL": null}