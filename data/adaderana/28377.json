{"Source": "Adaderana", "Timestamp": "October 18, 2012 07:39 am", "Headline": "මෙරට සැබෑ ප්‍රතිරූපය ලොවට කියාපාන්න එක්වන්න", "News Content": "සා‍මයෙන් හා සංහිදියාවෙන් යුතුව සංවර්ධනය කරා ගමන් කරන ශ්‍රී ලංකාවේ සැබෑ ප්‍රතිරූපය ලොවට කියා පෑමට එක්වන ලෙස ජනාධිපති මහින්ද රාජපක්ෂ මහතා කුවේට්හි වෙසෙන ශ්‍රී ලාංකිකයන්ට ආරාධනා කර තිබේ. ආසියානු සහයෝගීතා සමුළුවට සහභාගී වීමට කුවේටි රාජ්‍යට ගොස් සිටින ජනාධිපතිවරයා ඊයේ (17) පස්වරුවේ කුවේට්හි වෙසෙන ශ්‍රී ලාංකිකයන් හමුවූ අවස්ථාවේ දී මේ බව පවසා ඇති බව ජනාධිපති මාධ්‍ය අංශය සඳහන් කළේය. විදේශගත ශ්‍රී ලාංකිකයන් මාතෘ භූමිය වෙනුවෙන් ඉටුකරන සේවය මෙහිදී අගය කළ ජනාධිපතිවරයා ඔවුන් උපයන විදේශ විනිමය ත්‍රස්තවාදයෙන් නිදහස් කර ගැනීමේ වැඩපිළිවෙළට යෙදවූ අතර අද වන විට එම මුදල් රටේ සංවර්ධනයට යොදවන බව ද පැවසීය. මේ වන විට ශ්‍රී ලංකාවේ ආර්ථිකය 8% ක් දක්වා වර්ධනය වී ඇති බව සඳහන් කළ ජනාධිපති මහින්ද රාජපක්ෂ මහතා රට තුළ මේ වන විට සංවර්ධන ව්‍යාපෘති රැසක් ක්‍රියාවට නංවා ඇති බව ද සඳහන් කොට තිබේ. මෙම හමුවෙන් අනතුරුව ජනාධිපතිවරයා කුවේට් අරමුදලේ සහ කුවේට් ආයෝජන අධිකාරියේ ඉහළ පෙළේ නිලධාරීන් පිරිසක් හමුවී සාකච්ඡා කොට ඇති බව සඳහන්ය. එහිදී ශ්‍රී ලංකාවේ ක්‍රියාත්මක සංවර්ධන වැඩපිළිවෙල සඳහා ආධාර ලබාදීම පිළිබඳව ද අවධානය යොමුව ඇත.", "URL": "https://sinhala.adaderana.lk/news.php?nid=28377", "Category": null, "Parent URL": null}