{"Source": "Adaderana", "Timestamp": "January 31, 2013 11:57 am", "Headline": "තහනම් දැලෙන් ඩොල්ෆින්ලා මරලා - පරීක්ෂණ ක්‍රියාත්මකයි", "News Content": "කල්පිටිය, බත්තලංගුණ්ඩුව දූපතට කිලෝමීටර් 10 ක් පමණ දුරින් ඩොල්ෆින් වර්ගයේ මත්ස්‍යයන් 50 ට වැඩි ප්‍රමාණයක් මරාදමන ලදැයි කියන සිදුවීම සම්බන්ධයෙන් පරීක්ෂණ පවත්වන ලෙස තමන් පොලීසියේ,නාවික හමුදාවේ හා අමාත්‍යංශයේ ඉහළ නිලධාරීන්ට දැනුම් දුන් බව ධීවර හා ජලජ සම්පත් සංවර්ධන නියෝජ්‍ය අමාත්‍ය සරත් කුමාර ගුණරත්න මහතා පවසයි. අද දෙරණ කළ විමසීමකට පිළිතුරු ලබාදෙමින් නියෝජ්‍ය අමාත්‍යවරයා කියා සිටියේ තහනම් කර තිබුණද ඩයිනමයිට් යොදා මසුන් මැරීමේදී එහි සැරට මෙම ඩොල්ෆින් මත්ස්‍යයන් මිය යන්නට ඇතැයි සැක කරන බවයි. ඒ අනුව ඩයිනමයිට් යොදා මසුන් ඇල්ලීමේ නිරතවූ බව කියන ධීවරයින් පිරිසක් මේවන විට අත්අඩංගුව‍ට ගෙන පරීක්ෂණ පවත්වන බවද ඔහු කියා සිටියේය. කෙසේ වෙතත් ලයිලා නමැති තහනම් දැල් භාවිතා කරමින් මෙම ඩොල්ෆින් වර්ගයේ මත්ස්‍යයන් මරාදමා ඇති බවට ධීවරයින්ගෙන් පැමිණිලි ලැබී ඇති බවද නියෝජ්‍ය අමාත්‍යවරයා සඳහන් කළේය. මේ පිළිබඳව නිසි පරීක්ෂණයක් සිදුකොට වැරදිකරුවන්ට නිසි දඬුවම් ලබාදීමට තමන් කිසිසේත්ම පසුබට නොවන බවත්, නව අමාත්‍යංශයේ වැඩ භාර ගැනීමෙන් පසු තමන්ගේ පළමු ඉල්ලීම වනුයේද තහනම් දැල් හා ආම්පන්න භාවිතා කරමින් මසුන් ඇල්ලීමට ඉඩනොදීම බවද සරත් කුමාර ගුණරත්න මහතා පෙන්වා දුන්නේය. කෙසේ වෙතත් ඉකුත් 29 වන දින සවස 2.00 ට පමණ කල්පිටිය,බත්තලංගුණ්ඩුව දූපතට කි.මී 10 ක් පමණ දුරින්(කල්පිටියේ සිට මුහුදු සැතපුම් 40-50 ක් පමණ දුරින් ) ඩොල්ෆින් වර්ගයේ මසුන් 50 ට වැඩි ප්‍රමාණයක් අල්ලා මරාදමා ඇති බව ධීවරයින් පවසන වග අද දෙරණ වාර්තාකරු පවසයි. මේ පිළිබඳව කල්පිටිය පොලීසියටත්, කල්පිටිය වනජීවි කාර්යාලයටත්, නාවික හමුදාවේ ප්‍රධානීන්ටත් පැමිණිලි කර ඇතත් මේවන තෙක් නිසි පියවරක් ගෙන නොමැති බව ධීවරයින් චෝදනා කරන වග අප වාර්තාකරු කියා සිටියි. ලයිලා නමැති තහනම් දැල් භාවිතා කරමින් ඩොල්ෆින් මත්ස්‍යයන් අල්ලා ඇති බවට සිද්ධිය ඇසින් දුටු ධීවරයින් අවධාරණය කරන වග හෙතෙම වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=31231", "Category": null, "Parent URL": null}