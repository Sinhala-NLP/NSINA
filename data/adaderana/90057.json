{"Source": "Adaderana", "Timestamp": "May 30, 2018 10:39 am", "Headline": "වර්ජනයේ නිරත සේවකයින් දුම්රිය මැදිරි-එන්ජින්වලට හානි කරලා", "News Content": "වර්ජනයට එක්ව සිටින දුම්රිය සේවකයින් විසින් දුම්රිය එන්ජින්වලට හා මැදිරිවලට හානි සිදුකර ඇති බවට දුම්රිය දෙපාර්තමේන්තුව විසින් අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කර තිබේ. දුම්රිය අතිරේක සාමාන්‍යාධිකාරී ආචාර්ය විජය සමරසිංහ මහතා පැවසුවේ වර්ජනය ක්‍රියාත්මක වන කාල සීමාව තුළ එවැනි කඩා කප්පල්කාරී ක්‍රියා රැසක් වාර්තා වී ඇති බවයි. දුම්රිය බලධාරීන් සිදුකරන මෙම චෝදනාව පිලිබඳ වැඩවර්ජනයේ නිරත දුම්රිය තාක්ෂණික සේවා වෘත්තිය සමිති කමිටුවේ සභාපති සම්පත් රාජිත මහතාගෙන් අද දෙරණ විමසීමක් කළ අතර එහිදී එම චෝදනාව ප්‍රතික්ෂේප කළ සම්පත් රාජිත මහතා කියා සිටියේ ඒ සම්බන්ධයෙන් සිදු කෙරෙන විමර්ශන සඳහා අවශ්‍ය සහය ලබාදීමට සූදානම් බවයි. ඉල්ලීම් කිහිපයක් මුල් කර ගනිමින් දුම්රිය තාක්ෂණික සේවා වෘත්තීය සමිති කමිටුව ඊයේ පස්වරු 04.00 ට ආරම්භ කළ මෙම වැඩ වර්ජනය හෙට පස්වරු 04.00 දක්වා ක්‍රියාත්මක කිරීමට නියමිතය. වර්ජනය හේතුවෙන් දුම්රිය ධාවනයට දැඩි බලපෑමක් එල්ල වී නොමැති අතර දුම්රිය ගමන් වාර දෙකක් පමණක් අවලංගු කිරීමට සිදුවූ බව දුම්රිය ප්‍රධාන පාලක මැදිරිය සඳහන් කළේය. මරදාන සිට පානදුර බලා ධාවනය වන 8711 දරන දුම්රිය සහ මරදාන සිට පොල්හගවෙල බලා ධාවනය වන 1127 දරන දුම්රිය මෙලෙස අවලංගු කර තිබේ. දුම්රිය ගමන් වාර කිහිපයක සුළු ප්‍රමාදයන් සිදුවූ බවද ප්‍රධාන පාලක මැදිරිය සඳහන් කළේය. කෙසේවෙතත් දුම්රිය තාක්ෂණික සේවකයින්ගේ මෙම වර්ජන ක්‍රියාමාර්ගය අසාධාරණ බව දුම්රිය පාලකවරුන්ගේ සංගමයේ සභාපති ලාල් ආරියරත්න මහතා පැවසුවේය.", "URL": "https://sinhala.adaderana.lk/news.php?nid=90057", "Category": null, "Parent URL": null}