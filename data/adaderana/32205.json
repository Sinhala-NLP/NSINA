{"Source": "Adaderana", "Timestamp": "March 8, 2013 08:01 am", "Headline": "මෙරට කතුන් 61% ගේ විවාහ දිවි අසතුටුදායකයි", "News Content": "මෙරට විවාහක කාන්තාවන්ගෙන් 61% ක් සිය විවාහ ජීවිතය සතුටින් ගත නොකරන බව සමීක්ෂණයකින් අනාවරණය වී තිබේ. විවාහක කාන්තාවන්ගෙන් 39% ක් පමණක් සතුටින් දිවි ගෙවන බව කොළඹ විශ්ව විද්‍යාලයේ ජනමාධ්‍ය අධ්‍යයන අංශයේ මහාචාර්ය අජන්තා හපුආරච්චි මහත්මියගේ ප්‍රධානත්වයෙන් පැවැත් වූ සමීක්ෂණයකින් අනාවරණය වී ඇත. මෙරට කාන්තාවන්ගේ විවාහක වයස අවුරුදු 20 ත් 35 ත් අතර වේ. සතුටුදායක පිරිසෙන් 36% ක්ම සම වයස් විවාහ වන අතර ඔවුන්ගෙන් වැඩිම පිරිසකගේ පවුල්වලට දරුවන් දෙදෙනෙකු ඇතුළත්ය. අසතුටුදායක පිරිසෙන් 39% ට දරුවන් අහිමි බව සමීක්ෂණයෙන් අනාවරණය වී ඇත. එම අසතුටුදායක පිරිසෙන් 33% ට ළමුන් දෙදෙනෙකු බැගින් වේ. අදහස් නොගැලපීම් මත අසතුටුදායක විවාහක පිරිසෙන් 45% ක් දික්කසාද වී ඇති අතර පුරුෂයින්ගේ මත්ද්‍රව්‍ය භාවිතය, ලිංගික ගැටලු, නැන්දා ලේලි ගැටුම් සහ පවුලේ ඥාතීන්ගේ බලපෑම් යන කරුණු ද පිළිවෙලින් දික්කසාද වීම සඳහා බලපා තිබේ. දික්කසාද වූවන්ගෙන් 64% ක් රැකියාවල නිරත වන බව මහාචාර්ය අජන්තා හපුආරච්චි මහත්මිය සඳහන් කළාය. විවාහක කාන්තාවන්ගෙන් වැඩිම දික්කසාද වීමේ ප්‍රතිශතයක් වාර්තා වන්නේ කොළඹ දිස්ත්‍රික්කයෙන් වන අතර එම ප්‍රතිශතය 57% කි. දික්කසාද වූ කාන්තාවන්ගෙන් 58% ක් ප්‍රේම සබඳතා මත විවාහ වී ඇති අතර වසර 1-3 ත් කාලයේ දී ඔවුන්ගේ විවාහ බිඳ වැටී තිබේ. කෙටි කාලීන ප්‍රේම සබඳතා මත විවාහ වූවන්ගෙන් වැඩි පිරිසක් ද දික්කසාද වී ඇති බව අනාවරණය වී ඇත. මේ අතර දික්කසාද වූවන්ගෙන් 59% ක් පමණ සිය වෙන්වීමෙන් පසු අසතුටෙන් ජීවත් වන බව ද සමීක්ෂකයන් පවසයි.", "URL": "https://sinhala.adaderana.lk/news.php?nid=32205", "Category": null, "Parent URL": null}