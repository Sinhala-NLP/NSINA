{"Source": "Adaderana", "Timestamp": "July 25, 2012 03:25 pm", "Headline": " ආණ්ඩුව රන් කිකිළියගේ බිත්තර එකවර ගන්න හදනවා", "News Content": "රන් බිත්තර දමන කිකිළියගේ බඩේ බිත්තර සියල්ල එකවර ගැනීමට කි‍්‍රයාකළ මෝඩ ගැමියාසේ ආණ්ඩුව කි‍්‍රයාකරමින් සිටින බව ජනතා විමුක්ති පෙරමුණ පවසයි. දේශපාලන න්‍යාය පත‍්‍රයකට අනුව පදවි ප‍්‍රාප්තියට විදුලිබලාගාර විවෘත කළ නමුත් ඉංජිනේරුවන්ගේ නිර්දේශ නොසලකා හැරීම නිසා කෙරවළපිටිය හා නොරොච්චෝලේ විදුලිබලාගාර මේ වන විට අක්‍රීය තත්ත්වයට පත්වි ඇතැයි එම පක්ෂයේ ප‍්‍රචාරක ලේකම් විජිත හේරත් මහතා පෙන්වාදෙයි. මෙවැනි බොරු නොකර ජනතාවට අඛණ්ඩව විදුලිය ලබාදෙන ලෙස ඔහු අද ( 25) පෙරවරුවේ පැවැති මාධ්‍ය හමුවකදී ඉල්ලා සිටියේය. එම මාධ්‍ය හමුවේදි විජිත හේරත් මහතා සහ සමාජවාදී ශිෂ්‍ය සංගමයේ ජාතික සංවිධායක නලින්ද ජයතිස්ස මහතා වැඩිදුරටත් දැක්වු අදහස් පහත පරිදිය. මේ මාධ්‍ය හමුව පවත්වන්නේ රටේ මේ වනවිට උද්ගතවී තිබෙන ප‍්‍රධාන කරුණු 03ක් ගැන ජනමාධ්‍ය මගින් ජනතාව දැනුවත් කිරීමටයි. නීතියේ ආධිපත්‍ය බිඳවැටීම, විදුලිබල කප්පාදුව, සහ පසුගිය උසස්පෙළ ප‍්‍රතිඵල සම්බන්ධයෙන් මතුවී තිබෙන බරපතළ අර්බුදය යන කරුණු පිළිබඳවත් ජනතා විමුක්ති පෙරමුණේ ජන පෙළගැස්ම රථ පෙළපාලිය ගැනත් අදහස් දක්වන්න. නීතිය ගැන ජනතා විශ්වාසය මේ ආණ්ඩුව විසින් මුළුමනින්ම බිඳදමා තිබෙනවා. විධායකය කි‍්‍රයාත්මක කරන පුද්ගලයා විසින් විවිධ අවස්ථාවල අත්තනෝමතික ආකාරයෙන් නීතියට බලපෑම් කර තිබෙනවා. මිනී මැරුම් නඩුවක චූදිතයා වූ පාර්ලිමේන්තු මන්ත‍්‍රීවරයෙකු නිදහස් කර ගැනීමට නීතිපතිවරයා යොදවා අදාළ පැමිණිල්ල ඉල්ලා අස්කර ගත්තා. ඒ වගේම විවිධ අවස්ථාවලදී ජනාධිපති සමාව යටතේ නීතියෙන් දඩුවම් ලැබූවන් නිදහස් කළා. නීතිය කෙරෙහි තිබූ ජනතා විශ්වාසය සම්පූර්ණයෙන් බිඳදැමීමට මේ ආකාරයේ දේශපාලන බලපෑම් හේතු වුණා. මන්නාරම් අධිකරණයේ විනිශ්චයකාරවරයාට දුරකථනයෙන් තර්ජනය කිරීම, උසාවියට ගල් ගැසීම රජයේ ප‍්‍රබල ඇමතිවරයෙක් මගින් සිදුවූවක් බව ඔප්පු වෙලා තියෙනවා. ඇමතිවරු පොලීසියේ උසස් නිලධාරීන්ට තර්ජනය කරනවා. නිමල රූබන් ඝාතනය කිරීම වහන්න මේ රටේ නීතිය අසාධාරණ විදියට කි‍්‍රයාත්මක වෙනවා. ඊට එරෙහිව සිදුකරන උද්ඝෝෂණ වාරණ නියෝග මගින් වලක්වන්න උත්සාහ කරමින් ඉන්නවා. අද අධිකරණයේ ස්වාධීනත්වය මුළුමනින්න කඩා වැටෙන තත්වයට පත්කරලා තියෙනවා. ජනතාව වෙනුවෙන් සාධාරණය ඉටුකරන්න තියෙන අධිකරණ පද්ධතියේ ස්වාධීනත්වය අහෝසිකරමින් සිටිනවා. මෙයට කළ යුතු කඩිනම් විසඳුම වන්නේ නීතිය කි‍්‍රයාත්මක කිරීමේ ආයතන සතු බලතල ස්වාධීනව කි‍්‍රයාත්මක කිරීමට ඔවුන්ට නිදහස දීමයි. බොරු ප‍්‍රකාශ කිරීම්වලින් කිඹුල්කඳුළු හෙලීම්වලින් මේ ප‍්‍රශ්නය යටපත් කරන්න බෑ. රටේ අධිකරණයේ සහ නීතිය කි‍්‍රයාත්මක කරන ආයතන සතු බලතල ස්වාධීනව කි‍්‍රයාත්මක කරන්න වාතාවරණය සලසා දෙන ලෙස අපි ආණ්ඩුවට බලකරනවා. විදුලිබල ඇමතිවරයා වරින් වර ප‍්‍රකාශ කළේ මුළු දවස පුරා විදුලිය සපයන ලෝකයේ එකම රට ලංකාව බවයි. ඒ වගේම ආසියානු කලාපයේ ඉන්දියාව පවා විදුලි කප්පාදු කරද්දී ලංකාව අඛණ්ඩව විදුලිය සපයන බවයි. ඉහළ කොත්මලේ විදුලි බලාගාරය විවෘත කරමින් ජනාධිපතිවරයා ද මේ කතාවම කීවා. එසේ කීමෙන් කටේ කෙළ හිඳෙන්නටත් පෙර ලයිට් කපන්න සිදුවුණා. විදුලිබල මණ්ඩලයේ වෘත්තීය සමිති ඒකාබද්ධව තමන්ගේ අයිතීන් දිනාගැනීමට වෘත්තීය කි‍්‍රයාමාර්ග අනුගමනය කරමින් සිටියදී පවා විදුලිය අඛණ්ඩව සැපයූවා. නමුත් ඒ අවස්ථාවේදී ඇමතිවරයා ප‍්‍රකාශ කළේ වෘත්තීය ඉල්ලීම් දිනාගැනීමට ජනතාව අඳුරේ තැබීමේ කි‍්‍රයාවලියක් වෘත්තීය සමිතිවලින් අනුගමනය කරන බවයි. නමුත් වැඩවර්ජන තුළ පවා ජනතාව අඳුරේ නොතබා අයිතීන් දිනාගැනීමට ඔවුන් කි‍්‍රයා කළා. අද ආණ්ඩුව ජනතාව අඳුරේ තබන තත්වයට පත්වෙලා. නොරොච්චලෝ ගල් අඟුරු බලාගාරයේ ටර්බයින් යන්ත‍්‍ර කි‍්‍රයාකරවීමට මුහුදු ජලය පිරිපහදු කරමින් ලබාගන්නවා. නමුත් එසේ ලබාගන්නා ජලය නිසා යන්ත‍්‍ර මළකඩකන බව ඉංජිනේරුවන් සොයාගත්තා. මේ මුහුදු ජලයේ තිබෙන ලවණ වැඩි නිසා යන්ත‍්‍ර සූත‍්‍ර මළ බැඳෙන බව ඔවුන් අනාවරණය කළා. මේ තත්වය මගහැරීමට විදුලි උත්පාදනය සම්පූර්ණයෙන් නවත්වා යන්ත‍්‍ර අලූත්වැඩියා කළ යුතු බව ඉංජිනේරුවන් පෙන්වා දුන්නා. නමුත් ඇමතිවරයාගේ උපදෙස් මත විදුලිය නිෂ්පාදනය කිරීමෙන් යන්ත‍්‍ර සම්පූර්ණයෙන් විනාශ වී ගියා. නැවත ප‍්‍රතිසංස්කරණය කළත් ඒවා තාවකාලික පිළියම් පමණයි. ඒ වගේම කෙළවරපිටිය තාප බලාගාරයේ පවතින්නේත් අර්බුදකාරී තත්ත්වයකයි. දේශපාලන න්‍යාය පත‍්‍රයකට අනුව පදවි ප‍්‍රාප්තියට මේ බලාගාරය විවෘත කළා. නමුත් චීනයේ ඉංජිනේරුවන්ගේ නිර්දේශය වී තිබුණේ අවුරුදු 2ක පමණ පර්යේෂණ තත්ත්වයේ තැබීමෙන් පසු බලාගාරය විවෘත කළ යුතු බවයි. අපේ දේශපාලකයින්ගේ ඔලමොට්ටල තීරණ නිසා අද මෙය සම්පූර්ණයෙන් අඩපණ වෙලා. රන් බිත්තර දමන කිකිළියගේ බඩේ බිත්තර සියල්ල එකවර ගැනීමට කි‍්‍රයාකළ මෝඩ ගැමියාසේ ආණ්ඩුව කි‍්‍රයාකරමින් සිටිනවා. අපි අවධාරණය කරනවා මෙවැනි බොරු නොකර ජනතාවට අඛණ්ඩව විදුලිය ලබාදෙන්න කි‍්‍රයාකරන ලෙස. ඒ වගේම අධ්‍යාපනයේ තිබෙන බරපතළ ගැටලු දිනෙන් දින වර්ධනය වෙමින් පවතිනවා. විශ්වවිද්‍යාල සේවකයින් පවා අචාර්ය මහාචාර්යවරුන්ගේ සාධාරණ ඉල්ලීම්වලට ඇහුම්කන්නොදී ආණ්ඩුව මගහැර තිබෙනවා. ඒ අතර පසුගිය උසස්පෙළ ප‍්‍රතිඵල සම්බන්ධයෙන් ඉසෙඞ් ලකුණු අගය ගැන ප‍්‍රශ්නයත් එකතු වී තිබෙනවා. මේ ප‍්‍රශ්නය ඇතිවී තිබෙන්නේ උසස්පෙළ සමත් වන සියලූ සිසුන් විශ්වවිද්‍යාලවලට බඳවා ගැනීමට අසමත් වූ නිසයි. ඉසෙඞ් ලකුණු සූත‍්‍රය හඳුන්වා දෙන්නේ එම සමත් සිසුන් කප්පාදු කිරීමයි. නමුත් පසුගිය වසරේ පැවැති විභාගයේදී අලූත් විෂය නිර්දේශ සහ පරණ විෂය නිර්දේශවලට පෙනී සිටි සිසුන් සම්බන්ධයෙන් අනුගමනය කළ වැරදි කි‍්‍රයාමාර්ගය නිසා විශාල අර්බුදයක් ඇති වී තිබෙනවා. විපක්ෂය මේ බව පෙන්වා දුන් විට බන්දුල ගුණවර්ධන, එස්.බී ඇමතිවරු චෝදනා කළේ විපක්ෂය තලියේ කිඹුලන් දකින බවයි. නමුත් මේ වනවිට පැහැදිලි වන්නේ මුළු විභාගයට පෙනී සිටි සියලූ දෙනාගේ බලාපොරොත්තු බිඳ වැටී ඇති බවයි. ඇමතිවරු උද්දච්ච කතා කියමින් ප‍්‍රශ්නය මගහැර ගියා මිස නිහතමානීව මැදිහත්වී එය විසඳුවේ නැහැ. අද වන විට සියල්ල අවුල් ජාලයක් වී ශිෂ්‍යින්ගේ අනාගතය අඳුරෙන් අඳුරට පත්කර තිබෙනවා. විනිශ්චයකාරවරුන් මේ වනවිට වැඩවර්ජනයට හෙළා තිබෙනවා. විශ්වවිද්‍යාල ආචාර්ය මහාචාර්යවරුන් වැඩ වර්ජනයට හෙළා තිබෙනවා. විභාග ප‍්‍රතිඵල අර්බුදයකට හෙළා තිබෙනවා. ආණ්ඩුව කියූ ආශ්චර්යය මේකද? සුභ අනාගතය මේකද කියලා අපි ප‍්‍රශ්න කරනවා. මේ රටේ ජනතාව පෙළන මේ ඔලමොට්ටල පාලනයට එරෙහිව ජනතා විමුක්ති පෙරමුණ මැදිහත්වී ජනතාව මැදිහත් කරමින් සංවිධානය කරනවා. ජනතාව පෙළන පාලනයට එරෙහිව ජන පෙළගැස්ම රථ පෙළපාලිය දෙවුන්දර තුඩුවෙන් අරම්භ කර පේදුරුතුඩුව දක්වා පවත්වන්නේ මේ අරමුණ ප‍්‍රායෝගිකව කි‍්‍රයාක්මක කිරීමටයි. 27 වෙනිදා උදේ 9.00ට දෙවුන්දරින් ආරම්භවන රථ පෙළපාලිය අම්බලන්ගොඩ දක්වා ගමන් කරනවා. 28 වෙනිදා උදේ අම්බලන්ගොඩින් ආරම්භ කරන රථ පෙළපාලිය මහරගම දක්වා ගමන් කරනවා. 29 උදේ මහරගමින් ආරම්භ කරන එය වරකාපොළ දක්වා ගමන් කරනවා. 30 උදේ වරකාපොළින් ආරම්භ කර දඹුල්ල දක්වා යනවා. 31 වෙනිදා උදේ දඹුල්ලේ සිට මැදවච්චිය දක්වා සහ අගෝස්තු පළවෙනි දින මැදවච්චියෙන් ආරම්භ කර යාපනයේ පේදුරුතුඩුවට ගමන් කරනවා. මේ අතර තිබෙන සියලූම නගරවල ජනහමු පවත්වමින් පත‍්‍රිකා බෙදමින් ජනතාව දැනුවත් කිරීමට කි‍්‍රයාකරනවා. නීතියේ ආධිපත්‍ය බිඳදමා තිබෙන අධ්‍යාපනය අඩපන කර තිබෙන රටේ ආර්ථිකය කඩා වැටීමට ලක්කර තිබෙන පාලනයට එරෙහිව ජනතාව දැනුවත් කරමින් සංවිධානය කරන මේ රථ පෙළපාලියට සහභාගීවන ලෙස අපි සියලූම ජනතාවට ආරාධනා කරනවා. මේ අවස්ථාවට සහභාගී වූ සමාජවාදී ශිෂ්‍ය සංගමයේ ජාතික සංවිධායක නලින්ද ජයතිස්ස සහෝදරයා දැක්වූ අදහස් මෙසේය. පසුගිය උසස්පෙළ විභාගයට පෙනී සිටි සිසුන් සහ ඔවුන්ගේ දෙමාපියන් පාරට බැස රට පුරා උද්ඝෝෂණය කරන තත්වයකට ඇද දමා තිබෙනවා. විභාග ප‍්‍රතිඵල නිකුත් කිරීමේදී ආණ්ඩුවේ මැදිහත්වීමෙන් කරන ලද විකෘතිය නිසා මේ තත්වය ඇතිවී තිබෙනවා. සිසුන් දහස් ගණනක් මානසික ආවපීඩනයට පත්කර සිය දිවි නසාගන්නා තත්ත්වයට පත්වෙලා. ඒ 3 සාමාර්ථයක් ලබාගත් අයට පවා විශ්ව විද්‍යාල වරම් අහිමි වී තිබෙනවා. ජීව විද්‍යා අංශයෙන් ඒ 3ක් ලබාගත් විභාග අංක 7247109 දරණ නුවන්තිකා මදුශානී ශිෂ්‍යාවගේ 42ක් වූ දිස්ත‍්‍රික් කුසලතාවය 56ක් වී තිබෙනවා. මේ නිසා ඇයට වෛද්‍ය පීඨයට ඇතුල්වීමේ අවස්ථාව අහිමි වෙලා. 7301790 විභාගය අංකය හිමි ඒ 3ක් ලබාගත් කළුතර කල්පනා ශිෂ්‍යාවගේ 86 ක්ව තිබූ දිස්ත‍්‍රික් කුසලතාවය 293 දක්වා දක්වා වෙනස් වී තිබෙනවා. 7301561, 7950608, 7658524, 7953887යන විභාග අංක හිමි ඒ 3 ලබාගත් සිසුන්ටත් අත්වී තිබෙන ඉරණම වෙනසක් නැහැ. පොළොන්නරුව කවුඩුල්ල මහ විද්‍යාලයෙන් මුල් වරට වෛද්‍ය විද්‍යාලයට තේරී පත්වූ ශිෂ්‍යාවකට දැන් ඒ අවස්ථාව අහිමි වී තිබෙනවා. ඇයගේ පියා වකුගඩු රෝගියෙක් බවත් වාර්තා වෙනවා. මේ වගේ රට පුරාම බලාපොරොත්තු බිඳවැටීම් වාර්තා වෙමින් තිබෙනවා. උසස්පෙළ ප‍්‍රතිඵල නිකුත් කිරීමෙන් පසු ගතවූ මාස 08 පුරාම ආණ්ඩුව කළේ ප‍්‍රශ්නය යටගැසීමට උත්සාහ කිරීමයි. උසස්පෙළ විභාගයට ඉතිරිව තිබෙන්නේ තව දවස් 15කට අඩු කාලයක්. මේ අතර අසාධාරණයට ලක්වූවන්ට ජූලි 23 -28 දක්වා විභාගයට අයදුම් කිරීමේ හැකියාව ලබාදෙන බව ප‍්‍රකාශ කර තිබෙනවා. ඒ වගේම සිව්වෙනි වරටත් විභාගයට පෙනී සිට විශ්වවිද්‍යාලවලට සුදුසුකම් ලැබීමේ අවස්ථාව ලබාදෙන බව තව දේශපාලන බලවතෙක් කියා තිබෙනවා. විභාගයට ලියන එක පක්ෂ මාරුකරලා ඇමතිකම් ගන්නවා වගේ වැඩක් නොවන බව අපි ඇමතිවරුන්ට මතක් කර දෙනවා. එහෙම නැත්නම් පන් මල්ලක් අරන් කඩේ යනවා වගේ වැඩක් නොවන බව මතක් කර දෙනවා. උසස්පෙළ ප‍්‍රතිඵල නිකුත් කිරීමෙන් පසු ඇතිවූ තත්ත්වය සොයා බලා වාර්තා කිරීමට ජනාධිපතිවරයා ධාරා විජේතිලක කොමිසම පත්කළා. කොමිසන් වාර්තාවේ සඳහන් වූණේ විභාග දෙපාර්තමේන්තුවේ කම්පියුටර්වල දෝෂයක් ප‍්‍රතිඵලවලට බලපා ඇති බවයි. නමුත් ඒ සියල්ල යටපත් කරමින් අධිකරණ තීන්දුව නිසා ප‍්‍රතිඵල විකෘති වී ඇති බවට මතයක් සමාජ ගත කරන්න ආණ්ඩුව උත්සාහ කරමින් සිටිනවා. නමුත් මේ ප‍්‍රශ්නය අධිකරණ තීන්දුවට එහා ගිය අවුල් ජාලයක්. මුලින්ම මේ තත්ත්වය ඇති කළේ ආඩම්බරකාර තාත්තා. කාර් රේස් පදිමින් සිටිය රගර් ගහමින් සිටිය පුතා මැදිහත්වෙලා දැන් ඉතිරි ටිකත් අවුල් කරන්න හදනවා. අපි ආණ්ඩුවට අවධාරණය කරන්නේ ප‍්‍රශ්නය තවත් අවුල් නොකර පසුගිය දෙසැම්බර් ප‍්‍රතිඵල අනුව විශ්වවිද්‍යාලවලට තේරුණු සියලූ දෙනාමත් ජූලි මස නිකුත් කළ අලූත් ප‍්‍රතිඵලවලට අනුව විශ්වවිද්‍යාලවලට තේරුණු සිසුන් සියලූ දෙනාමත් ඒ ඒ අදාළ පීඨවලට බඳවාගැනීමට කටයුතු කරන ලෙසයි. ජනාධිපතිවරයා මැදිහත් වී රට ඉදිරියේ මේ සම්බන්ධයෙන් වගකීමෙන් ප‍්‍රකාශයක් කළ යුතුයි. ප‍්‍රශ්නයට සාධාරණ උත්තරයක් ලබාදෙන තුරු ශිෂ්‍යයින් දෙමාපියන් ඇතුළු සියලූ දෙනා රට පුරා ගෙනයන උද්ඝෝෂණවලට සමාජවාදී ශිෂ්‍ය සංගමයත් ජනතා විමුක්ති පෙරමුණත් නායකත්වය ලබාදෙනවා. අපි ආණ්ඩුවට බලකරන්නේ ප‍්‍රශ්නයට සාධාරණ පිළිතුරක් ලබාදෙන ලෙසයි. මාධ්‍යවේදීන් එහිදි විමසු ප‍්‍රශ්නවලට ද මෙසේ පිළිතුරු ලබාදෙන ලදි. මෙම උසස්පෙළ ප‍්‍රතිපල අවුල නීතියෙන් විසඳිය හැකි දෙයක් නොවේ. වෙනස් විෂය නිර්දේශයන් දෙකක් යටතේ විභාගයට පෙනී සිටියාට පසු එකම ඉසෙඞ් අගයක් ලබාදීම වැරදි කියන එකයි අධිකරණය ලබාදුන් තීන්දුව. අධිකරණයෙන් ලබාදුන් තීන්දුවට එහා ගිහින් ආණ්ඩුව කළේ විෂය නිර්දේශයන් දෙකටම එකම ඉසෙඞ් අගයක් ලබාදුන් එක. එයින් තමයි මේ ප‍්‍රශ්නය අවුල් කරලා තියෙන්නේ. එක පැත්තකින් ඉසෙඩ් සූත‍්‍රය ගෙනාවේ විශ්ව විද්‍යාලවලට බඳවාගන්න සිසුන් සීමා කරන්න. දැන් කරලා තියෙන්නේ එම සූත‍්‍රයත් භාවිතා කරන ක‍්‍රමවේදය අවුල් කරපු එක. අපි කියන්නේ සංඛ්‍යානය පිළිබඳ විශේෂඥයින් කැඳවා කමිටුවක් පත්කර ඉදිරි වසරේදීවත් නිවැරදිව මේ ගණනය කිරීම් කරන්න කියන එකයි. දේශපාලන වුවමනාවට ගෙනාව උපක‍්‍රමයක් මේ ප‍්‍රශ්නය අවුල් කරලා තියෙන්නේ. නීතිය බිඳවැටීම පිළිබඳ... භාරත ඝාතනයට වගකිය යුතු දුමින්ද සිල්වා මන්ත‍්‍රීවරයා වෙඩි වැදීමෙන් පසු ජයවර්ධනපුර රෝහලේ ප‍්‍රතිකාර ලබූවා. ඔහු අත්අඩංගුවට ගන්න නීතිය කි‍්‍රයාත්මක වුණේ නැහැ. ජනාධිපති, ආරක්ෂක ලේකම් මිනීමැරුම් චෝදනාවට ලක්වූ ඔහු බලන්න රෝහලට ගියා. ඉන් අනතුරුව ඔහු ප‍්‍රතිකාර සඳහා විදෙස් ගතවුණා. අපරාධ පරීක්ෂණ නිලධාරීන් උසාවියට කිව්වා ඔහු ඉන්න තැන හොයාගන්න බැහැ කට උත්තර ගන්න කියලා. ඒ අතරේ නිමල් සිරිපාල ඇමතිවරයා පාර්ලිමේන්තුවේදී දුමින්ද සිල්වා මන්ත‍්‍රීවරයාට මාස තුනක නිවාඩු ඉල්ලූවා ප‍්‍රතිකාර ලබන්න. ඒ අතරේ එලිසබෙත් රෝහලේ දී අගමැතිතුමා සමග එකට රොහල්ගතව සිටියා. මේ සී.අයි.ඞී ය කියනවා හොයාගන්න බැහැ කියලා. එහෙ රටේ අගමැතිතුමා සමග එකම රොහලේ ප‍්‍රතිකාර ලබනවා. හොදින්ම පැහැදිලියි මේ රටේ නීතිය කි‍්‍රයාත්මක වන ආකාරය පිළිබඳව. එවැනි දේවල් එලිපිටම ජනතාව දැක්කා. එහි දිගුවක්ම තමයි අද සී.අයි.ඞී මහත්වරු සිංගප්පූරුවට ගිහින් ඔහුගෙන් කටඋත්තර ගන්න සිද්ධිය. දැන් කියනවා එතුමාට කිසි දෙයක් මතක නැහැ කියලා. එවිට ඝාතනය සම්බන්ධ පරීක්ෂණ අර්බුදයකට යනවා. චූදිතයන් නිදහස් කිරීම ඉලක්ක කර ගත් පරීක්ෂණයක් කියලා හොඳටම පැහැදිලියි. ආණ්ඩුව කළ යුත්තේ නීතිය කි‍්‍රයාත්මක වන බව කි‍්‍රයාවෙන් ඔප්පු කිරීමයි.", "URL": "https://sinhala.adaderana.lk/news.php?nid=26057", "Category": null, "Parent URL": null}