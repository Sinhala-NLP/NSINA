{"Source": "Adaderana", "Timestamp": "April 2, 2011 01:48 pm", "Headline": "බදු නොගෙවී යැයි ලෝක කුසලානය රේගුවෙන් අල්ලයි", "News Content": "2011 ක්‍රිකට් ලෝක කුසලාන අවසන් මහා තරගය ආරම්භවීමට පැය 24 ක පමණ කාලයක් තිබියදී මුම්බායිහි චත්‍රාපටි ශිවාජි ජාත්‍යන්තර ගුවන් තොටුළේදී රේගු නිලධාරීන් විසින් ලෝක කුසලානය රඳවා තබාගෙන ඇති බව ඉන්දීය මාධ්‍ය වාර්තා කරයි. නියමිත බදු මුදල් නොගෙවීම නිසා මෙසේ ලෝක කුසලානය ගුවන් තොටුපළෙහි රඳවා තබාගෙන ඇති බව සඳහන්ය. ‍අද(02) දින පැවැත්වෙන අවසන් තරගයේ ජයග්‍රාහකයින් වෙත පිරිනැමීමට නියමිත ලෝක කුසලානය මෙසේ රඳවා තබාගත් බව රේගු නිලධාරීන් සඳහන් කර තිබේ. නමුත් රේගු දෙපාර්තමේන්තුව විසින් රඳවාගත් කුසලානය සැබෑ කුසලානය නොවන බවත්, එය ප්‍රවර්ධන කටයුතු සඳහා යොදාගන්නා ලෝක කුසලානයේ ආකෘතියක් පමණක් බවත් ජාත්‍යන්තර ක්‍රිකට් කවුන්සිල නිලධාරීන් අවධාරණය කර ඇත. කෙසේවෙතත් කුසලානය නැවත ලබාගැනීම සඳහා ඉන්දීය රුපියල් ලක්ෂ 15 ක බදු මුදලක් රේගුව වෙත ගෙවන ලෙස රේගු නිලධාරීන් විසින් ඉන්දීය ක්‍රිකට් පාලන මණ්ඩලය වෙත දැනුම් දී ඇති බව ද එරට මාධ්‍ය වාර්තා කරයි.", "URL": "https://sinhala.adaderana.lk/news.php?nid=15226", "Category": null, "Parent URL": null}