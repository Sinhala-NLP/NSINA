{"Source": "Adaderana", "Timestamp": "July 31, 2013 05:58 am", "Headline": "අත යටින් ගාණ ගනිද්දී පොලිසියේ දෙදෙනෙක් මාට්ටු", "News Content": "මුන්දලම පොලීසියට අනියුක්තව සේවය කරන පොලිස් කොස්තාපල්වරුන් දෙදෙනෙකු අල්ලස් හෝ දුෂණ විමර්ශන කොමිෂමේ නිළධාරීන් විසින් අත්අඩංගුවට ගෙන තිබේ. ඊයේ මධ්‍යම රාත්‍රී 12.30 ට පමණ පුත්තලම - හලාවත මාර්ගයේ බත්තුළුඔය මංසන්ධියේදී මෙම වැටලීම සිදු කර ඇති බව සඳහන්ය. අත්අඩංගුවට ගෙන ඇත්තේ මුන්දලම පොලීසියේ රථ වාහන අංශයේ රාජකාරිය සදහා අනියුක්ත කර සිටි පොලිස් කොස්තාපල්වරුන් වන 43057 රාජගුරු සහ 68251 සුමිත් නම් නිළධාරීන් දෙදෙනෙකි. කොළඹ සිට යාපනය බලා ගමන් කරන අධි සුඛෝපභෝගී පුද්ගලික බස් රථයකින් රුපියල් 3000 ක මුදලක් අල්ලස් ලෙස ලබා ගැනීමේදී මෙම කොස්තාපල්වරුන් දෙදෙනා එම අවස්ථාවේදීම අත්අඩංගුවට ගැනීමට අල්ලස් කොමිෂමේ නිළධාරීන් සමත්වී ඇත. මෙම පොලිස් නිළධාරීන් රාත්‍රී කාලයේ ගමන් කරන පුද්ගලික බස් රථ වලින් නිරන්තර අල්ලස් ලබා ගන්නා බවට ලැබී තිබු තොරතුරක් මත අල්ලස් කොමිෂමේ නිළධාරීන් එම බස් රථයක මගීන් ලෙස ගමන් කරමින් මෙම වැටලීම සිදු කර ඇති බව අද දෙරණ වාර්තාකරු පවසයි. සැකකාර පොලිස් කොස්තාපල්වරුන් දෙදෙනා මුන්දලම පොලීසියට බාර දී ඇති අතර ඔවුන් පුත්තලම දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=36245", "Category": null, "Parent URL": null}