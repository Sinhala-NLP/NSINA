{"Source": "Adaderana", "Timestamp": "August 30, 2011 12:14 pm", "Headline": "ජපානයේ අගමැති පුටුව අලුත්වෙයි", "News Content": "නව ජපන් අග්‍රාමාත්‍යවරයා ලෙස යෝෂිකෝ නෝඩා මහතා ඊයේ ජපන් පාර්ලිමේන්තුවෙන් තේරී පත් වූ බව විදෙස් මාධ්‍ය උපුටා දක්වයි. ජපන් පාර්ලිමේන්තු ඉතිහාසයේ 6 වන අග්‍රාමාත්‍යවරයා ලෙස හෙතෙම තේරී පත්වන්නට ප්‍රථම එරට වෙළඳ කටයුතු අමාත්‍යවරයා ලෙස ජපානයේ ආර්ථික වශයෙන් දුෂ්කර කාලපරිච්ඡේදයක ආර්ථිකය මෙහෙයවීමට කටයුතු කර තිබේ. ඔහු නියෝජනය කළ ප්‍රජාතන්ත්‍රවාදී පක්ෂයේ උත්තරීතර මණ්ඩලයෙන් මෙන්ම විරුද්ධ පක්ෂ පහල මණ්ඩලයෙන්ද ඉහළ බහුතර ඡන්දයක් දිනාගැනීමට නව ජපන් අග්‍රාමාත්‍යවරයාට හැකි වී ඇත. හිටපු අග්‍රාමාත්‍ය නාටෝ ඛාන් ඇතුළු ඔහුගේ කැබිනට් මණ්ඩලය ඉල්ලා අස්වූ අතර යෝෂිකෝ නෝඩා විසින් සිය කැබිනට් මණ්ඩලය මෙම සතිය තුළ පත්කරගනු ඇතැයි එරට දේශපාලන ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=18401", "Category": null, "Parent URL": null}