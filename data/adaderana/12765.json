{"Source": "Adaderana", "Timestamp": "December 11, 2010 08:56 am", "Headline": "ලෝක බලවතුන් හා නොගැටෙන විදේශ ප්‍රතිපත්තියක් අවශ්‍යයි  ", "News Content": "ලෝක බලවතුන් සමග නොගැටී ඔවුන් සමග සහයෝගයෙන් කටයුතු කළ හැකි පරිදි මෙරට විදේශ ප්‍රතිපත්තිය සකස් විය යුතු බව ජයවර්ධනපුර විශ්ව විද්‍යාලයේ දේශපාලන විද්‍යා අධ්‍යයන අංශයේ ජ්‍යෙෂ්ඨ කථිකාචාර්ය ආචාර්ය ටෙරන්ස් පුරසිංහ මහතා පවසයි. ලෝකයේ බලතුලනය වෙනස් වීම මීට හේතුව බව ඔහු පෙන්වාදෙයි. යුරෝපා රටවල් සමග ශ්‍රී ලංකාව ගෙනයන සම්බන්ධතා මෙරට ආර්ථිකයට සෘජු ලෙස බලපාන බව ද ඔහු අවධාරණය කරයි. එමනිසා මෙරටට දැනට අනුගමනය කරන විදේශ ප්‍රතිපත්තිය තුළින් කිසිදු ප්‍රතිලාභයක් ලැබිය හැකි බව තමන් විශ්වාස නොකරන බව ද පුරසිංහ මහතා ප්‍රකාශ කරයි. ඕනෑම රටක විදේශ ප්‍රතිපත්තිය කෙරෙහි එම රටේ ජාතික අභිලාෂයන් බලපාන බව ද ටෙරන්ස් පුරසිංහ මහතා පෙන්වාදෙයි. මෙරට ධනේෂ්වර ක්‍රමය වර්ධනය කිරීම අභිලාෂය රජය සතුව පවතී නම් අනිවාර්යයෙන්ම රජය බටහිර රටවල් සමග සබඳතා පැවැත්විය යුතු බව ද ඔහු අවධාරණය කරයි. කෙසේවුවද මෙරට විදේශ ප්‍රතිපත්තිය ‍නිවැරදි මාර්ගයට යොමුව ඇති බව මේ සම්බන්ධයෙන් අදහස් දක්වන කොළඹ විශ්ව විද්‍යාලයේ දේශපාලන අධ්‍යයන අංශයේ ජ්‍යෙෂ්ඨ කථිකාචාර්ය ආචාර්ය නවරත්න රඹුක්වැල්ල මහතා පවසයි. විදේශ ප්‍රතිපත්තිය සම්බන්ධව මෙරට ගැටලු මතුවී පැවතියේ ජාතික ප්‍රශ්නයට සාපේක්ෂව බව ඔහු පෙන්වාදෙයි. ඇතැම් කරුණු වලදී බටහිර රටවල් වල ප්‍රතිපත්ති වලට විරුද්ධ වීමට මෙරටට සිදුවූ බව ද හෙතෙම සඳහන් කරයි. ත්‍රස්තවාදය පැරදවීම සම්බන්ධව හා ත්‍රස්තවාදයට නිවැරදි නිර්වචන දීම සම්බන්ධව ශ්‍රී ලංකාවට නව රටවල් සම්බන්ධ කරගැනීමට සිදුවූ බව ද රඹුක්වැල්ල මහතා ප්‍රකාශ කරයි. නමුත් මෙරට විදේශ ප්‍රතිපත්තිය දුර්වලතා හඳුනාගත හැකි බව ද ඔහු පෙන්වාදෙයි. උදාහරණයක් ලෙස එල්. ටී. ටී. ඊ. ත්‍රස්තවාදය පැරදවීමෙන් පසු සිදුකළ යුතු අතවශ්‍ය බොහෝ කරුණු පැවතියද ඒවා ඉටුනොකළ බව ඒ මහතා අවධාරණය කරයි.", "URL": "https://sinhala.adaderana.lk/news.php?nid=12765", "Category": null, "Parent URL": null}