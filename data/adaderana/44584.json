{"Source": "Adaderana", "Timestamp": "July 10, 2014 09:06 pm", "Headline": "තොණ්ඩමන්ගේ සැර බාලවෙයි - කොටගල දොර සඳුදා ඇරේ", "News Content": "පශු සම්පත් හා ප‍්‍රජා සංවර්ධන අමාත්‍ය අරුමුගම් තොන්ඩමන් මහතා විසින් කොටගල සෞඛ්‍ය වෛද්‍ය නිලධාරී ජනත් අබේගුණවර්ධන මහතාට බැණ වැදුණේ යැයි කියන සිද්ධියක් මුල්කර ගනිමින් පසුගිය මස 16 වනදා සිට මාසයකට ආසන්න කාලයක් තිස්සේ වසා දමා තිබූ කොටගල සෞඛ්‍ය වෛද්‍ය නිලධාරී කාර්යාලය යළි විවෘත කිරීමට තීරණය කර තිබේ. මේ සම්බන්ධයෙන් අද (10) පස්වරුවේ අමාත්‍ය අරුමුගම් තොන්ඩමන් මහතාගේ ප‍්‍රධානත්වයෙන් නුවරඑළිය දිස්ති‍්‍රක් ලේකම් කාර්යාලයේදී සාකච්ඡාවක් පැවැති අතර එහිදී මෙම එකඟතාවයට එළඹී බව අප වාර්තාකරු පැවසීය. එම සාකච්ඡාවට අමාත්‍ය ආරුමුගම් තොන්ඩමන් මහතා, නුවරඑළිය දිස්ති‍්‍රක් ලේකම් ඩී.පී.ජී, කුමාරසිරි, නුවරඑළිය නියෝජ්‍ය සෞඛ්‍ය සේවා අධ්‍යක්‍ෂක මහේන්ද්‍ර සෙනවිරත්න යන මහත්වරුන් සහභාගි වී තිබේ‍. එහිදී කොටගල සෞඛ්‍ය වෛද්‍ය නිලධාරීවරයාට හා එහි කාර්ය මණ්ඩලයට පූර්ණ ආරක්‍ෂාව ලබාදෙන බවට අමාත්‍ය ආරුමුගම් තොන්ඩමන් මහතා විසින් ලබාදෙන ලද ලිඛිත සහතිකයක් මත රජයේ වෛද්‍ය නිලධාරින්ගේ සංගමයද දැනුවත් කර ඔවුන්ගේ එකඟතාවය මත යළිත් සෞඛ්‍ය වෛද්‍ය නිලධාරී කාර්යාලය ලබන සඳුදා සිට විවෘත කිරීමට අදහස් කරන බව කොටගල සෞඛ්‍ය වෛද්‍ය නිලධාරී ජනත් අබේගුණරත්න මහතා පැවසූ බව අප වාර්තාකරු කියා සිටියේය.", "URL": "https://sinhala.adaderana.lk/news.php?nid=44584", "Category": null, "Parent URL": null}