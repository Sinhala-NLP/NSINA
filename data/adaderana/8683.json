{"Source": "Adaderana", "Timestamp": "May 29, 2010 08:21 am", "Headline": "අමෙරිකා සබඳතා තර කර ගත යුතුයි- ජී. එල්", "News Content": "අමෙරිකාව සමග තවදුරටත් සබඳතා තර කර ගත යුතු බව විදේශ කටයුතු අමාත්‍ය මහාචාර්ය ජී. එල්. පීරිස් මහතා පවසයි. වර්ධන‍ය වෙමින් පවතින ශ්‍රී ලංකා ආර්ථිකය තවදුරටත් ශක්තිමත් කිරීමට අමෙරිකාවේ සහයෝගය බලාපොරොත්තු වන බව අමාත්‍යවරයා සඳහන් කරයි. අමෙරිකානු රාජ්‍ය නිලධාරීන් පිරිසක් සහ අමාත්‍යවරුන් පිරිසක් හමුවූ අවස්ථාවේ දී ජී.එල්. පීරිස් අ‍මාත්‍යවරයා මේ බව කියා සිටියේය. අමෙරිකාවේ සිව් දින සංචාරයක නිරත ව සිටින විදේශ කටයුතු අමාත්‍යවරයා අමෙරිකානු රාජ්‍ය ලේකම් හිලරි ක්ලින්ටන් මහත්මිය ද හමුවීමට නියමිතය. සංචාරය අතරතුර අමෙරිකානු ජනාධිපතිවරයාගේ ප්‍රධාන ආරක්ෂක ‍උපදේශක ජෙනරාල් ජේම්ස් ජෝන්ස් හමුවූ විදේශ කටයුතු අමාත්‍ය මහාචාර්ය ජී.එල්. පීරිස් මහතා යුද්ධයෙන් පසු ශ්‍රී ලංකාවේ වත්මන් වාතාවරණය පිළිබඳ එහිදී සාකච්ඡා කර ඇති බව සඳහන්ය.", "URL": "https://sinhala.adaderana.lk/news.php?nid=8683", "Category": null, "Parent URL": null}