{"Source": "Adaderana", "Timestamp": "October 16, 2018 06:54 pm", "Headline": "ඩුබායිවල රැකියාව කරලා එන ගමන් නීති විරෝධි වැඩකුත් කරලා", "News Content": "විදේශීය නිෂ්පාදිත දුම්වැටි තොගයක් නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගියෙකු අද(16) දින උදෑසන කටුනායක ගුවන් තොටුපොළේ දී රේගු මත්ද්‍රව්‍ය පාලන අංශයේ නිලධාරීන් පිරිසක් විසින් අත් අඩංගුවට ගෙන ඇති බව වැඩබලන රේගු මාධ්‍ය ප්‍රකාශක විපුල මිනුවන්පිටිය මහතා පැවසීය. ඩුබායි හි රැකියාව සඳහා ගොස් සිටි මොහු 38 හැවිරිදි කුරුණෑගල මාවතගම ප්‍රදේශයේ පදිංචිකරුවෙකි. ඔහු අද දින උදෑසන 10.00 ට පමණ ඩුබායි හි සිට පැමිණි එමිරේට්ස් ගුවන් සේවයේ ඊ.කේ- 650 දරන ගුවන් යානයෙන් කටුනායක ගුවන් තොටුපොළ වෙත පැමිණ, එහි කිසිවක් ප්‍රකාශ කිරීමට නොමැති \" හරිත මාවත \" (Green Channel) ඔස්සේ පිටව යමින් සිටියදී රේගු නිලධාරීන් විසින් අත්අඩංගුවට ගෙන තිබේ. ඔහු විසින් රැගෙන ආ ගමන් මලු දෙකක රුපියල් 9,20,000 ක් වටිනා , ඩුබායි හි නිෂ්පාදනය කරන දුම්වැටි කාටූන් 92 ක් තුළ වූ දුම්වැටි 19,400 ක් තිබූ බව රේගුව පවසයි' මෙම අත්අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත , කටුනායක ගුවන් තොටුපොළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ , නියෝජ්‍ය රේගු අධ්‍යක්ෂවරුන් වන ඕ.ජේ.ඔබේසේකර සහ එස්.පී.කිරිවත්තුඩුව , රේගු අධිකාරී එස්.රණසිංහ , සහකාර රේගු අධිකාරී බුද්ධි බණ්ඩාර යන මහත්වරුන් විසින් සිදු කරමින් සිටිති.", "URL": "https://sinhala.adaderana.lk/news.php?nid=97790", "Category": null, "Parent URL": null}