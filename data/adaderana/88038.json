{"Source": "Adaderana", "Timestamp": "April 26, 2018 07:17 am", "Headline": "‍එජාප විශේෂ කෘත්‍යාධිකාරී මණ්ඩල රැස්වීමක් අද අගමැතිගේ ප්‍රධානත්වයෙන්", "News Content": "එක්සත් ජාතික පක්ෂයේ විශේෂ කෘත්‍යාධිකාරී මණ්ඩල රැස්වීමක් අද(26) පැවැත්වීමට නියමිතව තිබේ. එක්සත් ජාතික පක්ෂයේ නායක අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් සිරිකොත පක්ෂ මූලස්ථානයේදී කෘත්‍යාධිකාරී මණ්ඩලය රැස්වීමට නියමිතයි. මෙහිදී එක්සත් ජාතික පක්ෂයේ නව නිළධාරී මණ්ඩලය සඳහා අනුමැතිය ලබාගැනීමට නියමිත බව වාර්තා වෙයි. අද පැවැත්වෙන කෘත්‍යධිකාරී මණ්ඩල රැස්වීමට ඉදිරිපත් කිරීම සඳහා එක්සත් ජාතික පක්ෂයේ නව නිළධාරී මණ්ඩලය නම් කිරීම ඊයේ(25) එම පක්ෂයේ දේශපාලන උපදේශන මණ්ඩලය විසින් සිදුකරනු ලැබුවේය. ඊයේ පස්වරුවේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අරලියගහ මන්දිරයේදී දේශපාලන උපදේශන මණ්ඩලය රැස් වූ අතර එහිදී පක්ෂයේ නව නිළධාරී මණ්ඩලය සඳහා නම් යෝජනා වූ බව අමාත්‍ය සජිත් ප්‍රේමදාස මහතා සඳහන් කළේය. අග්‍රාමාත්‍ය රනිල් විකුමසිංහ මහතා විසින් නිළධාරී මණ්ඩලය නම් කිරීම සිදුකළ බව සජිත් ප්‍රේමදාස අමාත්‍යවරයා සඳහන් කර තිබේ. ඒ අනුව එක්සත් ජාතික පක්ෂයේ නව සභාපතිවරයා ලෙස අමාත්‍ය කබීර් හෂීම් මහතා තෝරාගෙන ඇති අතර මහලේකම්වරයා ලෙස අමාත්‍ය අකිල විරාජ් කාරියවසම් මහතා තෝරාගෙන තිබේ. එක්සත් ජාතික පක්ෂයේ ජාතික සංවිධායක ධුරයට අමාත්‍ය නවීන් දිසානායක මහතා නම් කර ඇති අතර භාණ්ඩාගාරික තනතුර සඳහා රාජ්‍ය අමාත්‍ය හර්ෂද සිල්වා මහතා නම් කර ඇති බව වාර්තා වෙයි. ඊට අමතරව එක්සත් ජාතික පක්ෂයේ නියෝජ්‍ය නායකයා ලෙස අමාත්‍ය සජිත් ප්‍රේමදාස මහතා ද, උප නායකයා ලෙස පාර්ලිමේන්තු මන්ත්‍රි රවී කරුණානායක මහතා ද යළිත් තෝරාගෙන තිබේ. මෙම සියලු තෝරාපත් කරගැනීම් අද දිනයේ කෘත්‍යාධිකාරී මණ්ඩල අනුමැතියට යොමු කිරීමට නියමිතයි.", "URL": "https://sinhala.adaderana.lk/news.php?nid=88038", "Category": null, "Parent URL": null}