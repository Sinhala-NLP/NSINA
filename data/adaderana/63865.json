{"Source": "Adaderana", "Timestamp": "September 6, 2016 05:29 pm", "Headline": " සංවත්සරයට නාවාට විනය ක්‍රියාමාර්ග ගන්නේ නෑ ", "News Content": "කුරුණෑගලදී පැවති ශ්‍රී ලංකා නිදහස් පක්ෂ 65 වැනි සංවත්සරයට සහභාගී නොවූ මන්ත්‍රීවරුන්ට එරෙහිව පක්ෂය මගින් කිසිඳු විනය ක්‍රියාමාර්ගයක් ගන්නේ නැතැයි ශ්‍රී ලංකා නිදහස් පක්ෂ මහ ලේකම්, කෘෂිකර්ම අමාත්‍ය දුමින්ද දිසානායක මහතා පවසයි. අද (6) පැවති මාධ්‍ය හමුවක් අමතමින් ඒ මහතා මේ බව ප්‍රකාශ කර සි‍ටියේය.පක්ෂය මගින් ඔවුන්ට එරෙහි ක්‍රියාමාර්ගයක් නොගත්තත් ජනතාව විසින් ඔවුන් සම්බන්යෙන් ඉදිරියේදී තීන්දු ලබාදෙනු ඇතැයි ද ලේකම්වරයා සඳහන් කළේය.කුමන මතවාද දැරුවත් පක්ෂයේ උපන් දිනය සැමරෙන සම්මේලනයට සහභාගී වීමට ඔවුන් කටයුතු කළ යුතුව තිබූ බව පැවසූ දුමින්ද දිසානායක මහතා එසේ නොපැමිණි අය සම්බන්ධයෙන් තීන්දු දීමට සිටින සුදුසුම පිරිස වන්නේ පක්ෂය සමග සිටින ජනතාව බව ද කීවේය.එමෙන්ම මැලේසියාවේ ශ්‍රී ලංකා මහ කොමසාරිස්වරයාට එල්ල වූ ප්‍රහාරය සහ හිටපු ජනාධිපති මහින්ද රාජපක්ෂ මහතාට එරටදී එල්ල වූ විරෝධතා හෙළා දකින බව ද හෙතෙම සඳහන් කළේය.ඒ අවස්ථාවට එක්වූ එක්සත් ජනතා නිදහස් සන්ධාන මහ ලේකම් මහින්ද අමරවීර මහතා ප්‍රකාශ කර සිටියේ ශ්‍රී ලංකා නිදහස් පක්ෂයේ 65 වන සංවත්සරය මෙරට සංවත්සර ඉතිහාසයේ පැවති සාර්ථකම සංවත්සරය බවයි.විවිධ පිරිස් විවිධ මාධ්‍ය සංදර්ශන ඔස්සේ එය අසාර්ථක කිරීමට කටයුතු කළද එය විහිළුවක් පමණක් වූ බව ඒ මහතා ප්‍රකාශකර සිටියේය.ශ්‍රී.ල.නි.ප ජ්‍යෙෂ්ඨ උප සභාපතිවරයෙකු වන නිමල් සිරිපාල ද සිල්වා මහතා ප්‍රකාශ කර සිටියේ පන තියෙන පිරිස් ශ්‍රීලනිපය දමා නොයන බවයි.එමෙන්ම පක්ෂයෙන් වෙන්ව කටයුතු කරන පිරිස්වලට පක්ෂය සමග එක්වී එක් ගමනක් යාමට ආරාධනා කරන බවද ඒ මහතා ප්‍රකාශ කර සිටියේය.එහිදී අදහස් දැක්වූ ඩබ්ලිව්.ඩී.ජේ සෙනෙවිරත්න මහතා පැවසුවේ ශ්‍රී ලංකා නිදහස් පක්ෂයේ 65 වන සංවත්සරයට එජාපයෙන් පිරිස් රැගෙන ආවා යැයි ඇතැම් පාර්ශව කළ චෝදනා ප්‍රතික්ෂේප කරන බවයි.එම අවස්ථාවට එක් වූ අමාත්‍ය අනුර ප්‍රියදර්ශන යාපා මහතා පෙන්වා දුන්නේ උදය ගම්මන්පිල වැනි ශ්‍රීලනිපයේ නොවන පිරිස්වලට මෙම සංවත්සරය සම්බන්ධයෙන් අදහස් ඉදිරිපත් කළ නොහැකි බවයි.එමෙන්ම අමාත්‍ය සරත් අමුණුගම මහතා ප්‍රකාශ කර සි‍ටියේ පුද්ගලවාදය හෝ පක්ෂවාදය එකම පක්ෂයක් තුළ තිබිය නොහැකි බවත්, ඒ නිසාවෙන් සියල්ලන් එකතු වී එකට ගමනක් යා යුතු බවත්ය.එපමණක් නොව ගම්මන්පිල, විමල් වැනි අයගේ ප්‍රකාශවලට දැන් සමාජයේ ඉඩක් නොවන බවත්, ඒවා පිළිගැනීමට ජනතාව සූදානම් නැති බවත් ඔහු පැවසීය.ශ්‍රීලනිපයේ මාධ්‍ය ප්‍රකාශක අමාත්‍ය ඩිලාන් පෙරේරා මහතා ප්‍රකාශ කර සිටියේ ඉදිරි මැතිවරණයේදී අත ලකුනින් ඡන්දයකට ඉදිරිපත් වුවුද ඉන් එක්සත් ජනතා නිදහස් සන්ධානයට අසාධාරණයක් නොවන බවයි.එමෙන්ම එහිදී වැඩිදුරටත් අදහස් දැක්වූ ඒ මහතා කියා සිටියේ අතීතයේ හරක් උම්බෑ කිව්වද වර්තමානයේ හරක් බිරීමට පටන් ගෙන ඇති බවයි.", "URL": "https://sinhala.adaderana.lk/news.php?nid=63865", "Category": null, "Parent URL": null}