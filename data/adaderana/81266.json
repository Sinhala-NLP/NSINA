{"Source": "Adaderana", "Timestamp": "December 9, 2017 04:46 pm", "Headline": " දූෂණය පිටුදකින්න වත්මන් රජය ගොඩක් වැඩ කරනවාලු", "News Content": "මෙරට තුළ දූෂණය හා වංචාව පිටුදැකීම සඳහා වත්මන් රජය විශාල වැඩසටහනක් සිදුකරමින් පවතින බව නීතිය සාමය හා දක්ෂිණ සංවර්ධන අමාත්‍ය සාගල රත්නායක මහතා පවසයි. මැතිවරණ වේදිකාවල දී වත්මන් රජය ජනතාවට ලබාදුන් ප්‍රධාන පොරොන්දුවක් වන්නේ දූෂණය සහ වංචාව මෙරටින් තුරන් කිරීමට කටයුතු කරන බවට සිදුකළ ප්‍රකාශ බව සඳහන් කරන අමාත්‍යවරයා වර්තමානයේ ජනතාව ඒ සම්බන්ධයෙන් ප්‍රශ්න කරමින් සිටින බව ද පවසා සිටියි. කෙසේවෙතත් දූෂණය සහ වංචාව පිටුදැකීමට රජය විශාල වැඩකොටසක් සිදුකර ඇති බවට තමන්ට ප්‍රකාශ කළ හැකි බව ද අමාත්‍ය සාගල රත්නායක මහතා සඳහන් කරයි. එක්සත් ජාතීන්ගේ ජාත්‍යන්තර දූෂණ විරෝධී දිනය වෙනුවෙන් සංවිධානය කළ වැඩසටහනකට එක්වෙමින් නීතිය සාමය හා දක්ෂිණ සංවර්ධන අමාත්‍ය සාගල රත්නායක මහතා මෙම අදහස් ප්‍රකාශ කර තිබේ. මුල්‍ය වංචාව පිටුදැකීමට මූල්‍ය වංචා විමර්ශන කොට්ඨාශය ස්ථාපිත කළ බව පෙන්වා දෙන අමාත්‍යවරයා මුල්‍ය වංචා පිළිබද නඩු 13ක් අධිකරණය තුළ විමර්ශනය වන බව ද සඳහන් කළේය. නඩු ගොනු 93ක් නීතිපති උපදෙස් ලබා ගැනීම සඳහා නීතිපති දෙපාර්තමේන්තුව වෙත යොමුකර ඇති බව සාගල රත්නායක අමාත්‍යවරයා මෙහිදී වැඩිදුරටත් පවසා සිටියි.", "URL": "https://sinhala.adaderana.lk/news.php?nid=81266", "Category": null, "Parent URL": null}