{"Source": "Adaderana", "Timestamp": "September 3, 2010 09:12 am", "Headline": "නීතිමය බාධා ඉවත් කිරීම ගැන කරුණු සලකා බලයි", "News Content": "රාජ්‍ය සේවයට අනුයුක්ත රැකියාලාභී උපාධිධාරීන්ට ශ්‍රී ලංකා පරිපාලන සේවයට ඇතුළත් වීමට පවතින නීතිමය බාධා ඉවත් කිරීමට ඇති හැකියාව පිළිබඳ කරුණු අධ්‍යයනය කරමින් සිටින බව රජය ශ්‍රේෂ්ඨාධිකරණයට දැනුම් දී තිබේ. රැකියාලාභී උපාධිධාරීන්ගේ සංගමය විසින් ගොනුකළ මූලික අයිතිවාසිකම් පෙත්සමක් කැඳවූ අවස්ථාවේ දී නීතිපතිවරයා විසින් මේ බව දැනුම් දී ඇතැයි සඳහන්ය. රැකියාලාභී උපාධිධාරීන්ට ශ්‍රී ලංකා පරිපාලන සේවයට ඇතුළු වීමට පවතින නීතිමය බාධාව ඉවත් කිරීමේ නියෝගයක් නිකුත් කරන ලෙස එම පෙත්සමෙන් රැකියාලාභී උපාධිධාරීන්ගේ සංගමය ප්‍රකාශ කර තිබුණි. ඒ සම්බන්ධයෙන් රාජ්‍ය පරිපාලන අමාත්‍යාංශය කරුණු අධ්‍යයනය කරමින් සිටින අතර මාස 06 ක් වැනි කාලයක් තුළ මේ පිළිබඳව තීන්දුවක් ගනු ඇති බව එහිදී නීතිපතිවරයා සඳහන් කළේය. කරුණු සලකා බැලූ ශ්‍රේෂ්ඨාධිකරණය පෙත්සම නොවැම්බර් මස 19 වැනිදා යළි කැඳවීමට නියෝග කළ අතර එදිනට අධ්‍යයන කටයුතුවල ප්‍රගතිය වාර්තා කරන ලෙස ද රජයේ නීතීඥවරයාට නියෝග කරනු ලැබීය.", "URL": "https://sinhala.adaderana.lk/news.php?nid=10605", "Category": null, "Parent URL": null}