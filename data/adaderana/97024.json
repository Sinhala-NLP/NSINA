{"Source": "Adaderana", "Timestamp": "October 2, 2018 07:11 am", "Headline": "බෞද්ධ සංචාරක සමුළුව අද", "News Content": "ශ්‍රී ලංකාවේ බෞද්ධ සංචාරක සමුළුව අද(02) කුරුණෑගල දී ආරම්භ වීමට නියමිතව තිබේ. ශ්‍රී ලංකාවේ බෞද්ධ ස්ථාන සහ බෞද්ධ සංස්කෘතියට හානියක් නොවන අයුරින් මෙරට සංචාරක කර්මාන්තය ප්‍රවර්ධනය කිරීම සඳහා මෙම වැඩසටහන සංවිධානය කර ඇති බව වාර්තා වෙයි. කොළඹ විශ්වවිද්‍යාල‍යේ සංචාරක ආර්ථික විද්‍යා හා හෝටල් කළමනාකරණ ශාස්ත්‍රපති උපාධි පාඨමාලාවේ ආදි විද්‍යාර්තයින් විසින් මෙය සංවිධානය කර තිබේ. මධ්‍යම ප්‍රතිපදාව සහ සරල දිවිපැවැත්මක් තුළින් වගකීම් සහිත ආගමික සංචාරක සංවර්ධනයක් යන්න මෙම වැඩසටහනේ තේමාව යි. මෙම සමුළුවේ ප්‍රධාන ආරාධිත අමුත්තා ලෙස කාම්බෝජයේ සංචාරක අමාත්‍ය ආචාර්ය තොන්නකොන් මහතා සහභාගී වීමට නියමිතයි. ඉන්දියාව, බංග්ලාදේශය, ජපානය, කොරියාව, චීනය, ඉන්දුනීසියාව, ඉතාලිය, ඔස්ට්‍රේලියාව, නේපාලය, කාම්බෝජය, තායිලන්තය, වැනි රටවල් රැසක නියෝජිතයින් මෙම සමුළුව සඳහා සහභාගී වීමට නියමිතව තිබේ.", "URL": "https://sinhala.adaderana.lk/news.php?nid=97024", "Category": null, "Parent URL": null}