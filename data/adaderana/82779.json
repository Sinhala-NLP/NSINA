{"Source": "Adaderana", "Timestamp": "January 10, 2018 06:33 pm", "Headline": "  පළමු පොල් මද තොගය කර්මාන්ත සඳහා බෙදාහැරෙයි", "News Content": "ආනයනය කළ පළමු පොල් මද තොගය කර්මාන්ත සඳහා බෙදාහැරීම අද(10) සිට ආරම්භ කර ඇති බව රජයේ ප්‍රවෘත්ති දෙපාර්තමේන්තුව පවසනවා. පොල් මද තොලය රැගත් නෞකාව පිලිපීනයේ සිට ඊයේ කොළඹ වරායට ළඟා වී ඇති අතර වැවිලි කර්මාන්ත අමාත්‍ය නවීන් දිසානායක මහතාගේ මූලිකත්වයෙන් පොල් මද තොගය කර්මාන්ත සඳහා මුදා හැරීම අද ආරම්භ වූ බව එම දෙපාර්තමේන්තුව පෙන්වා දෙයි. වර්තමානයේ පොල් ආශ්‍රිත නිෂ්පාදනය සඳහා විශාල ගෝලීය ඉල්ලුමක් නිර්මාණය වී තිබීම හේතුවෙන් මෙරට පොල් මද ආශ්‍රිත කර්මාන්තයේ පිබිදීමක් සිදුව ඇති බව සඳහන්ය. කෙසේවෙතත් එම කර්මාන්තයට අවශ්‍ය පොල් මද සැපයීමට දේශීය පොල් ඵලදාව ප්‍රමාණවත් නොවීම හේතුවෙන් නවීන් දිසානායක අමාත්‍යවරයා සිදුකළ යෝජනාවකට අනුව පොල් මද ආනයනයට පසුගියදා අමාත්‍ය මණ්ඩල අනුමැතිය හිමිව තිබේ. පොල් මද මෙට්‍රික් ටොන් 78,000 ක් ආනයනය කිරීමට දේශීය කර්මාන්තකරුවන් බලපත්‍ර ලබාගෙන ඇති අතර ඒ අනුව ඉදිරි සතියේ සිට අඛණ්ඩව පොල් මද ආනයනය සිදු කෙරෙනු ඇති බව රජයේ ප්‍රවෘත්ති දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=82779", "Category": null, "Parent URL": null}