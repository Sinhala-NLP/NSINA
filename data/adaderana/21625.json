{"Source": "Adaderana", "Timestamp": "January 25, 2012 10:23 am", "Headline": "  අත යටින් ගාණ ඉල්ලූ වන නිලධාරියෙක් රිමාන්ඩ්", "News Content": "රුපියල් 7,500 ක අල්ලස් මුදලක් ලබාගත් බව කියන වන සංරක්ෂණ දෙපාර්තමේන්තුවේ අඩවි වන නිලධාරියකු පෙබරවාරි මස 03 වන දින දක්වා රක්ෂිත බන්ධනාගාර ගත කර තිබේ. මඩකළපුව,එරාවුර් හි පදිංචි ලී බඩු හා දැව වෙළඳ ව්‍යාපාරිකයකුගෙන් මෙම අල්ලස් මුදල ලබාගෙන ඇත්තේ එරාවුර් අඩවි වන කාර්යාලයේ බීට්ටු නිලධාරියකු බව අල්ලස් හා දූෂණ වංචා විමර්ශන කොමිෂන් සභාව පවසයි. 2012 වසරට නියමිත බලපත්‍ර අලුත් කරගැනීම සඳහා වෙළඳ ව්‍යාපාරය පරීක්ෂා කිරීමට කොළඹින් වන සංරක්ෂණ නිලධාරීන් පිරිසක් පැමිණෙන බවත්,බලපත්‍රය අලුත්කර ගැනීමටනම් ඔවුනට සංග්‍රහ කිරීම සඳහා රු.7,500 ක මුදලක් ලබාදෙන ලෙසත් සැකකරු විසින් ඉල්ලා ඇතැයි සඳහන් වේ. පසුව එරාවුර්හි පිහිටි පැමිණිලිකරුගේ වෙළඳ ව්‍යාපාරය තුළදී අදාළ අල්ලස් මුදල ලබාගෙන ඇති බවත්,එහිදී සැකකාර වන නිලධාරියා අත්අඩංගුවට ගැනීමට හැකිවූ බවත් අල්ලස් හා දූෂණ වංචා විමර්ශන කොමිෂන් සභාවේ ප්‍රකාශකයෙක් අද දෙරණට කියා සිටියේය. අත්අඩංගුවට ගනු ලැබූ සැකකරු එරාවුර් මහේස්ත්‍රාත් අධිකරණයට ඉදිරිපත් කිරීමෙන් පසුව 03 වන දින දක්වා රක්ෂිත බන්ධනාගාර ගත කළ බව හෙතම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21625", "Category": null, "Parent URL": null}