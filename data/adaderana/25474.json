{"Source": "Adaderana", "Timestamp": "July 2, 2012 01:22 pm", "Headline": "බාල වයස්කාර දැරියක දූෂණය කළ සැකකරු ඇප මත නිදහස්", "News Content": "බණ්ඩාරනායක සම්මන්ත්‍රණ ශාලාවේ දී බාල වයස්කාර දැරියක දූෂණයට ලක්කිරීමේ සිද්ධිය සම්බන්ධව අත්අඩංගුවට ගෙන මාසයකට ආසන්න කාලයක් රිමාන්ඩ් භාරයේ සිටි සැකකරුවෙකු ඇප මත මුදාහරින ලෙස කොළඹ ප්‍රධාන මහේස්ත්‍රාත් රශ්මි සිංගප්පුලි මහතා අද(02) නියෝග කළේය. රුපියල් 7500 ක මුදල් ඇප සහ රුපියල් ලක්ෂ 10 බැගින් වූ ශරීර ඇප 02 ක් මත මෙලෙස මුදාහරිනු ලැ‍බුවේ දිනේෂ් අනුරාධ ද සිල්වා නැමති සැකකරුවෙකි. බණ්ඩාරනායක සම්මන්ත්‍රණ ශාලාව වෙත බාල වයස්කාර දැරියක් රැගෙන ගොස් බලහත්කාරයෙන් දූෂණය කිරීම සම්බන්ධව කුරුඳුවත්ත පොලිසිය විසින් අදාළ සැකකරු අත්අඩංගුවට ගෙන අධිකරණය හමුවට ඉදිරිපත් කර තිබිණි. මෙම සැකකරුගෙන් සහ දූෂණයට ලක්වූ දැරියගෙන් ලබාගත් කෙස් සාම්පල කොටස් කොළඹ ජිම්ටෙක් ආයතනයට යොමුකර වාර්තාවක් ලබාගන්නා ලෙස කොළඹ මහේස්ත්‍රාත්වරයා කුරුඳුවත්ත පොලිසියට නියෝග කළේය. මෙම සිද්ධියට අදාළ නඩුව කැඳවීම සැප්තැම්බර් මස 03 වන දින දක්වා කල්තැබීමට ද ප්‍රධාන මහේස්ත්‍රාත්වරයා තීරණය කළේය.", "URL": "https://sinhala.adaderana.lk/news.php?nid=25474", "Category": null, "Parent URL": null}