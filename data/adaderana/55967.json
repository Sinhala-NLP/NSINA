{"Source": "Adaderana", "Timestamp": "December 27, 2015 09:35 am", "Headline": "මහියංගණයේ ඉඩම් අක්‍රමිකතා ගැන පරීක්ෂණ අවසන්", "News Content": "මහියංගණය ප්‍රදේශයේ රජයේ ඉඩම් ජනතාවට ලබාදීමේ දී සිදුව ඇති අක්‍රමිකතා පිළිබඳව සිදුකළ පරීක්ෂණ කටයුතු මේ වන විට අවසන් කර ඇති බව බරපතළ වංචා දූෂණ විමර්ශන ජනාධිපති කොමිසම පවසයි.එම කොමිසමේ ලේකම් ලැසිල් ද සිල්වා මහතා සඳහන් කළේ අදාළ පරීක්ෂණයේ වාර්තාව ඉදිරි සතිය තුළ ජනාධිපතිවරයාට, අල්ලස් කොමිසමට සහ නීතිපතිවරයාට භාරදිමට නියමිත බවයි.මහියංගණය ප්‍රදේශයේ රජයේ ඉඩම් පිළිගත් ක්‍රමවේදයන්ට පටහැනිව පැවරීම සම්බන්ධයෙන් ලැබී තිබු පැමිණිල්ලකට අනුව ජනාධිපති කොමිසම ඒ පිළිබඳව පරීක්ෂණයක් පවත්වනු ලැබුණි.අදාළ පරීක්ෂණයේ දී අනාවරණය වූ කරුණ අනුව ඊට අදාළ නිර්දේශ ඇතුළත් කොට අවසන් වාර්තාව සකස් කර ඇති බව ලැසිල් ද සිල්වා මහතා සඳහන් කළේය.මේ වන විට බරපතළ වංචා දූෂණ විමර්ශන ජනාධිපති කොමිසම මගින් සිදුකරනු ලැබු මීගමුව කළපු ව්‍යාපෘතියට අදාළ සිද්ධියේ පරීක්ෂණ වාර්තාව ද නිකුත් කර තිබේ.ඉදිරියේ දී රජයේ රූපවාහිනි නාලිකාවක විකාශය වු දැන්වීම් සඳහා මුදල් නොගෙවීමට අදාළ සිද්ධියේ වාර්තාව සහ රක්නා ලංකා සමාගම සම්බන්ධයෙන් සිදුකරනු ලැබූ පරීක්ෂණයේ වාර්තාව ද නිකුත් කිරීමට බලාපොරොත්තු වන බව ජනාධිපති කොමිසමේ ලේකම් ලැසිල් ද සිල්වා මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=55967", "Category": null, "Parent URL": null}