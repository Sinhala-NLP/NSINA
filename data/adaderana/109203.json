{"Source": "Adaderana", "Timestamp": "May 4, 2019 07:27 am", "Headline": "බස්නාහිර පළාතේ බස් රථ කර්මාන්තකරුවන්ට සහන", "News Content": "බස්නාහිර පළාත තුළ මගී ප්‍රවාහන බස් කර්මාන්තයේ නියැලී සිටින කර්මාන්තකරුවන් සඳහා සහන ලබාදීමට බස්නාහිර පළාත් මාර්ගස්ථ මගී ප්‍රවාහන අධිකාරිය පියවර ගෙන ඇත. පසුගිය අප්‍රේල් 21 වන දින එල්ල වූ ත්‍රස්ත ප්‍රහාරයත් සමග බස්නාහිර පළාත තුළ මගී බස් රථ කර්මාන්තය අකර්මන්‍ය වූ බවයි බස්නාහිර පළාත් මාර්ගස්ථ මගී ප්‍රවාහන අධිකාරීයේ සභාපති දේශබන්දු තුසිත කුලරත්න මහතා සදහන් කළේය. පැවති අනාරක්ෂිත තත්ත්වයත් සමඟ පසුගිය සතියක කාලය තුළ සාමාන්‍ය බස් රථ ධාවනය සියයකට වඩා අඩු ප්‍රතිශතයක පැවති බව ද ඔහු පවසයි. මේ හේතුවෙන් බස් රථ කර්මාන්තකරුවන්ට සහන ලබාදීමට බස්නාහිර පළාත් ආණ්ඩුකාරවරයාගේ අනුමැතිය හිමිව තිබේ. ඒ අනුව මැය පළමු දින සිට ලොග් සටහන් පත්‍ර ලබාදීමේ දී අයකරනු ලබන ප්‍රමාද ගාස්තුව දින 07කින් දීර්ඝ කර ඇති බව තුසිත කුලරත්න මහතා සදහන් කළේය. එමෙන්ම මැයි මස ලොග් සටහන් පත්‍ර සියයට 50කින් අඩු කිරීමටත් දැනට එම ලොග් පත්‍ර ලබාගෙන ඇති බස් රථ සදහා එම සහනය ජුනි මස ලබාදීමටත් පියවර ගෙන ඇති බවද මහතා පවසයි. මීට අමතරව බස් නැවතුම්පලවල් ආශ්‍රිතව කඩිනමින් ආරක්ෂිත කැමරා පද්ධතීන් ඉදිකිරීමට අවශ්‍ය අරමුදල් 2019 සංවර්ධන සැලැස්ම සමාලෝචනය කර වෙන්කර දීමට උපදෙස් ලබා දී ඇති බව වාර්තා වේ.", "URL": "https://sinhala.adaderana.lk/news.php?nid=109203", "Category": null, "Parent URL": null}