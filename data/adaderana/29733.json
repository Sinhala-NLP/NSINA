{"Source": "Adaderana", "Timestamp": "December 5, 2012 02:33 pm", "Headline": "ලුණු පැකැට්ටුවට නඩු නොදාන්න 15,000 ක් ඉල්ලලා", "News Content": "පොළොන්නරුව දිස්ත්‍රීක් ලේකම් කාර්යාලයේ පාරිභෝගික කටයුතු පිළිබඳ විමර්ශන නිලධාරියා අල්ලස් හෝ දූෂණ චෝදනා විමර්ශන කොමිසම විසින් අත්අඩංගුවට ගෙන තිබේ. අද (05) ‍දහවල් පොළොන්නරුව වෙළඳසැල් හිමියෙකුගෙන් රු. 15,000 ක මුදලක් අල්ලස් ලෙස ලබා ගනිද්දී මෙම නිලධාරියා සැකපිට අත්අඩංගුවට ගත් බව අද දෙරණ වාර්තාකරු කියා සිටියි. ලුණු පැකට්ටුවක කල් ඉකුත්වන දිනය වෙනස්කර තිබීම හේතුවෙන් නඩු නොපවරා සිටීමටනම් රු.15,000 ක මුදලක් ලබාදිය යුතු බව අදාළ විමර්ශන නිලධාරියා වෙළඳසැල් හිමියාට පවසා ඇත. ඒ අනුව අදාළ මුදල ලබාගන්නා අවස්ථාවේදී සැකකාර නිලධාරියා අත්අඩංගුවට ගෙන තිබේ. අත්අඩංගුවට ගනු ලැබූ නිලධාරියා පොළොන්නරුව මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=29733", "Category": null, "Parent URL": null}