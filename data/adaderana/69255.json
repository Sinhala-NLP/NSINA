{"Source": "Adaderana", "Timestamp": "February 7, 2017 12:20 pm", "Headline": "  සහල් පාලන මිල තාම ගැසට්කරලා නෑ", "News Content": "සහල් සඳහා නියම කළ පාලන මිල මෙතෙක් ගැසට් කර නොමැති බව වාර්තා වෙයි.අද දෙරණ කළ විමසුමකදී අනාවරණය වුයේ අදාළ ගැසට් නිවේදනය මෙතෙක් රජයේ මුද්‍රණාලය වෙත යොමුකර නොමැති බවයි.ඊයේ(06) මධ්‍යම රාත්‍රියේ සිට ක්‍රියාත්මක වන පරිදි වෙළෙඳපොළේ සහල් සඳහා රජය පාලන මිලක් පනවනු ලැබීය.ඒ අනුව නාඩු සහල් කිලෝග්‍රෑමයක් සඳහා රුපියල් 70ක උපරිම මිලක් නියම කළ අතර සම්බා සහල් කිලෝග්‍රෑමයක් සඳහා රුපියල් 80ක උපරිම මිලක් නියම කළේය.මුදල් අමාත්‍යාංශයේ දී ඊයේ රැස්වූ ජීවන වියදම් පිළිබද අමාත්‍ය මණ්ඩල අනුකමිටු සාකච්ඡාවේ දී අදාළ පාලන මිල නියම කළ බව මුදල් අමාත්‍යාංශය නිවේදනය කර තිබේ.ඒ අනුව එම මිල ගණන්වලට පටහැනිව අධික මිල ගණන් යටතේ සහල් අලෙවි කරන වෙළෙඳුන්ට එරෙහිව දැඩි ක්‍රියාමාර්ග ගන්නා බව ද මුදල් අමාත්‍යාංශය සඳහන් කළේය.කෙසේවෙතත් නීතිමය ක්‍රියාමාර්ග ගැනීමට නම් අදාළ පාලන මිල ගැසට් නිවේදනයක් මගින් ප්‍රකාශයට පත් කළ යුතු වෙයි.එතෙක් පාරිභෝගික කටයුතු පිළිබද අධිකාරියට අදාළ වෙළෙඳසැල් වැටලීම සඳහා බලයක් නොමැති බව එම අධිකාරියේ ප්‍රකාශකයෙකු අද දෙරණට පැවසුවේය. මේ අතර සහල් වැඩි මිලට අලෙවි කරන වෙළෙන්දන් සම්බන්ධයෙන් නීතිමය ක්‍රියාමාර්ග ගන්නා බව කර්මාන්ත හා වාණිජ කටයුතු අමාත්‍ය රිෂාද් බදියුදීන් මහතා වව්නියාව ප්‍රදේශයේ පැවති උත්සවයකදී සඳහන් කළේය.", "URL": "https://sinhala.adaderana.lk/news.php?nid=69255", "Category": null, "Parent URL": null}