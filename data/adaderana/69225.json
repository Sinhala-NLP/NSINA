{"Source": "Adaderana", "Timestamp": "February 6, 2017 05:01 pm", "Headline": "අර්ජුන්ගේ විදේශ සංචාරවලින් මිලියන 66 ක පාඩුවක් ", "News Content": "හිටපු මහබැංකු අධිපතිවරයාගේ විදේශ සංචාර සම්බන්ධයෙන් සිදු කර ඇති විගණනයට අනුව සොයා ගන්නා ලද වැරදි 163 කින් මහ බැංකුවට සිදුවන හානිය මිලියන 66 ක් බව පාර්ලිමේන්තු මන්ත‍්‍රී බන්දුල ගුණවර්ධන මහතා පවසයි. අර්ජුන් මහේන්ද්‍රන් මහතා මහබැංකු අධිපති ධුරය දරන සමයේදී ඉන්දියාවේ දිල්ලි නුවර පිහිටි හෝටල් තුනක එකම දිනයකදී නැවතුණු බව දක්වමින් රුපියල් 526,000ක මුදලක් ගෙවා ඇති බවට මහබැංකුව සිදුකළ අභ්‍යන්තර විගණන වාර්තාවකින් පෙනවා දී ඇති බවද අද පැවති මාධ්‍ය හමුවකට සහභාගී වෙමින් මන්ත‍්‍රීවරයා පැවසීය. වෙනත් ආයතනවලට හෝ පුද්ගලයින්ට නොමැති සවිස්තරාත්මක විස්තර රාශියක් ඒකාබද්ධ විපක්ෂය සතු බවත් ඒ අනුව කරන ලද ගණනය කිරීම් මඟින් මහබැංකු බැඳුම්කර සිද්ධිය සම්බන්ධයෙන් සිදුව ඇති ආර්ථික අලාභය රුපියල් මිලියන 1000 කට වැඩි බව ඔප්පු කිරිමට සාක්ෂි ඇති බව පසුගියදා ඒකාබද්ධ විපක්ෂය පවසා සිටියේ ය. නමුත් මේ වන විට ඒ සම්බන්ධයෙන් විගණකාධිපතිවරයාට විවිධ බලපෑම් හා චෝදනා නිර්මාණය කරමින් පවතින බවද මන්ත‍්‍රීවරයා මෙහිදී වැඩි දුරටත් කියා සිටියේ ය. මේ අතර ගාමිණි ලොකුගේ මහතා මෙහිදී අදහස් දක්වමින් කියා සිටියේ මෙම මහබැංකු වංචාව මෙම ආණ්ඩුව බලයට පත් වන විටම හිතාමතා සංවිධානය කරන ලද කටයුත්තක් වන බවයි. රටේ සාමාන්‍ය ජනතාව මේ සම්බන්ධයෙන් පවතින නොදැනුවත්කම නිසා අග‍්‍රාමාත්‍යවරයා ප‍්‍රමුඛ ආණ්ඩුව මෙය සිදු කළ බවට මන්ත‍්‍රීවරයා මෙහිදී චොදනා කළේ ය.", "URL": "https://sinhala.adaderana.lk/news.php?nid=69225", "Category": null, "Parent URL": null}