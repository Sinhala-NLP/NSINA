{"Source": "Adaderana", "Timestamp": "February 26, 2019 04:53 pm", "Headline": "අමෙරිකාවට කුණාටු", "News Content": "අමෙරිකාවේ ගිනිකොණදිග ප්‍රාන්ත කිහිපයකට කුණාටු සහිත කාලගුණික තත්ත්වයක් බලපා තිබේ. ඉන් පුද්ගලයින් දෙදෙනෙකු මියගොස් තවත් තිදෙනෙක් පමණ තුවාල ලබා ඇති බව විදෙස් වාර්තා සඳහන් කළේය. ඉකුත් සති අන්තයේදී මිසිසිපි ප්‍රාන්තයේ ටොනෙඩෝවක් හටගෙන තිබූ අතර ඇලබාමා, ටෙනසි යන ප්‍රාන්තවලට ගිගුරුම් සහිත වර්ෂාපතනයක් ඇදහැලී තිබුණි. ටොනෙඩෝවෙන් දේපළ රැසකට හානි සිදුවූ බව විදෙස් වාර්තාවල දැක්වෙයි. දැඩි වර්ෂාවත් සමඟ ප්‍රදේශ රැසක් ජලයෙන් යටවී ඇති බවද එම වාර්තාවල සඳහන් වෙයි. අයහපත් කාලගුණය හේතුවෙන් එම ප්‍රාන්තවල පාසැල් රැසක් වසා දමා ඇති අතර ගුවන් ගමන් වාර රැසක් අවලංගු කර තිබේ. එමෙන්ම හිමපතනය සහ ගංවතුර හේතුවෙන් මහාමාර්ග රැසක්ද අවහිරවී ඇති බව සඳහන් වෙයි. මේ අතර ඇතැම් ප්‍රදේශවල විදුලි බලය ඇණහිට ඇති අතර මේ හේතුවෙන් ජනතාව තවදුරටත් පීඩාවට පත්ව සිටින බවයි විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=105081", "Category": null, "Parent URL": null}