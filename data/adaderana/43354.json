{"Source": "Adaderana", "Timestamp": "May 21, 2014 12:10 pm", "Headline": "මත්ද්‍රව්‍ය ජාවාරම් සොයද්දී බන්ධනාගාර නිලධාරීන්ට තර්ජනලු", "News Content": "බන්ධනාගාර තුළ මත්ද්‍රව්‍ය සම්බන්ධ සොයා බැලීම් සිදුකරන බන්ධනාගාර දෙපාර්තමේන්තු නිලධාරින්ට මත්ද්‍රව්‍ය ජාවාරම්කරුවන්ගේ තර්ජන එල්ලවෙමින් පවතින බව වාර්තා වේ. මෙවැනි සිදුවීම් බන්ධනාගාර නිලධාරින්ගේ කටයුතු වලට දැඩි බාධාවක් බව බන්ධනාගාර දෙපාර්තමේන්තුවේ උසස් නිලධාරියෙකු පැවසුවේය. මැගසින් බන්ධනාගාරයේ හෙරොයින් සම්බන්ධ සොයා බැලීම් ගණනාවක් සිදුකළ බන්ධනාගාර නිලධාරියකුට පසුගියදා මෙවැනි සිදුවීමකට මුහුණ දීමට සිදුවු බව බන්ධනාගාර දෙපාර්තමේන්තුව පැවසීය. මත්ද්‍රව්‍ය ජාවාරම්කරුවන් පිරිසක් අදාළ නිලධාරියාට අවසථා කීපයකදී දුරකථනයෙන් තර්ජනය කර ඇති අතර එම නිලධාරියගේ නිවස යැයි සිතා වෙනත් නිවසකට ප්‍රහාරයක් එල්ල කර ඇති බවද පැවසේ. කෙසේ වෙතත් මේ සම්බන්ධයෙන් පොලිස්පතිවරයා දැනුවත් කිරීමට බන්ධනාගාර දෙපාර්තමේන්තුව පියවර ගෙන ඇත. මෙවැනි සිදූවීම් බන්ධනාගාර මත්ද්‍රව්‍ය ජාවාරම් මැඩලීමට දැඩි බාධාවක් බව බන්ධනාගාර දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=43354", "Category": null, "Parent URL": null}