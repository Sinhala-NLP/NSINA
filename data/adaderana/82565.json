{"Source": "Adaderana", "Timestamp": "January 5, 2018 10:16 pm", "Headline": "මත් වෙන ඇපල් බෙදු 28 කොල්ලා පොලීසියට මාට්ටු", "News Content": "කුරුණෑගල,හලාවත,පුත්තලම ඇතුළු ප්‍රධාන නගර වලට සුඛෝපභෝගී මෝටර් රථයකින් ඇපල් රසැති ඩැමඩෝල් පෙති බෙදා හැරීම සිදු කළ බව කියන සැකකරුවෙකුව ඩැමඩෝල් පෙති තොගයක් සමඟ හලාවත කොට්ඨාස විෂ මත් ද්‍රව්‍ය නාශක කාර්යංශය විසින් අත්අඩංගුවට ගෙන ඇත. අද (05) දින සවස හලාවත - විලත්තව ප්‍රදේශයේදී මෙම අත්අඩංගුවට ගැනීම සිදු කර ඇත. අත්අඩංගුවට ගන්නා අවස්ථාවේ සැකකරු සතුව රුපියල් 1,23,000 ක් වටිනා ඇපල් රසැති ටැමඩෝල් පෙති 4100 ක් අඩංගු පෙට්ටි 41 ක් තිබී ඇත. සැකකරු එක ටැමඩෝල් පෙත්තක් රුපියල් 300 ක මුදලකට අලවි කර ඇති බව විමර්ශණ වලදී හෙලිවී ඇත. සැකකරු සතුව තිබී මුදල් රුපියල් 70,970 ක්ද,ටැමඩෝල් පෙති බෙදා හැරීම සඳහා යොදා ගත් සුඛෝපභෝගී මෝටර් රථයද පොලිස් බාරයට ගෙන ඇත. අත්අඩංගුවට ගෙන ඇති සැකකරු කුරුණෑගල - පිලැස්ස ප්‍රදේශයේ පදිංචි 28 හැවිරිදි අයෙකි.තමන් මහනුවර ප්‍රදේශයෙන් ටැමඩෝල් පෙති ලබා ගෙන ඒවා කුරුණෑගල,හලාවත,පුත්තලම ඇතුළු ප්‍රධාන නගර වල සහ කුඩා ප්‍රමාණයේ නගර වල වල පවත්වා ගෙන යන ඖෂධ අලවි සැල් වලට තොග වශයෙන් බෙදා හැරීම සිදු කරන බව සැකකරු වැටලීම කළ නිලධාරීන් හමුවේ පවසා ඇත. ටැමඩෝල් පෙති භාවිතයට ඇබ්බැහිවී සිටින තරුණයෙකු ගෙන් ලද තොරතුරක් මත සැකකරු හලාවත - විලත්තව ප්‍රදේශයේ ඖෂධ අලවි සැලකට පෙති බෙදා හැරීමට සුදානම් වන විට වැටලීම සිදු කර ඇත. සැකකරු හලාවත දිසා අධිකරණයට ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=82565", "Category": null, "Parent URL": null}