{"Source": "Adaderana", "Timestamp": "May 25, 2015 03:57 pm", "Headline": "වන ජීවි දෙපාර්තමේන්තුවේ හිටපු සහකාර අධ්‍යක්ෂට ඇප", "News Content": "නීති විරෝධි ලෙස අලි ඇතුන් ලියාපදිංචි කිරීමේ සිද්ධියක් සම්බන්ධයෙන් රක්ෂිත බන්ධනාගාර ගත කර සිටින වන ජීවි දෙපාර්තමේන්තුවේ හිටපු සහකාර අධ්‍යක්ෂ උපාලි පද්මසිරි මහතා ඇප මත මුදා හැර තිබේ.අද දෙරණ අධිකරණ වාර්තාකරු සඳහන් කළේ රුපියල් 25,000ක මුදල් ඇප සහ රුපියල් ලක්ෂ 50 බැගින් වු ශරීර ඇප 4ක් මත ඔහු මුදා හැරීමට කොළඹ මහේස්ත්‍රාත් ගිහාන් පිලපිටිය මහතා නියෝග කළ බවයි.අදාළ නඩුව අද කැඳවු අවස්ථාවේ සැකකරුට ඇප ලබාදීම සම්බන්ධයෙන් රජයේ නීතිඥවරයා විරෝධය පළ කර ඇත.එහිදී රජයේ නීතිඥවරයා අධිකරණයට දන්වා ඇත්තේ නීති විරෝධි ලෙස අලි ඇතුන් ලියා පදිංචිකිරීම සඳහා සැකකරු රුපියල් ලක්ෂ දෙකකට ආසන්න මුදලක් ලබාගෙන ඇතැයි සිදුකරන ලද පරීක්ෂණ වලදී අනාවරණ වී ඇති බවයි.මේ අතර රඹුක්කන ප්‍රදේශයේ නීති විරෝධි ලෙස රඳවාගෙන සිටි අලි පැටවකු වනජීවි දෙපාර්තමේන්තුව භාරයට ගැනීමට ගිය අවස්ථාවේ නිලධාරීන්ගේ රාජකාරියට බාධා කළ බව කියන පොලිස් නිලධාරින් තිදෙනාට ලබන මස 13 වනදා අධිකරණය හමුවේ පෙනී සිටින ලෙසද මහේස්ත්‍රාත්වරයා එහිදී නියෝග කර ඇත.", "URL": "https://sinhala.adaderana.lk/news.php?nid=51567", "Category": null, "Parent URL": null}