{"Source": "Adaderana", "Timestamp": "February 6, 2015 12:26 pm", "Headline": " රාජපක්ෂගේ මර්දන නීතිය මෛත්‍රී යුගයේත් අඛණ්ඩව ක්‍රියාත්මකයි", "News Content": "මහින්ද රාජපක්ෂ හිටපු ජනාධිපතිවරයා විසින් ක්‍රියාත්මක කළ මර්දන නීති මෛත්‍රීපාල සිරිසේන ජනාධිපතිවරයා විසින්ද ක්‍රියාත්මක කරමින් සිටින බව පෙරටුගාමී සමාජවාදී පක්ෂයේ ප්‍රචාරක ලේකම් පුබුදු ජයගොඩ මහතා පවසයි.ආරක්ෂක හමුදාවන්ට පොලිස් බලතල පැවරීමේ ගැසට්පත්‍රයට ජනාධිපතිවරයා විසින් අත්සන් තැබීම පිළිබඳව පුබුදු ජයගොඩගේ අත්සනින් යුතුව නිකුත් කළ නිවේදනයක මේ බව දැක්වෙයි.එහි මෙසේද සඳහන්ය.මහජන ආරක්ෂක පනතේ 12 වන වගන්තියට අනුව ජනාධිපතිවරයාට පැවරී ඇති බලතල අනුව පෙබරවාරි 03 දින නිකුත් කරන ලද අංක 1900/4 දරන ගැසට් පත‍්‍රය සම්බන්ධයෙන් කරුණු සාකච්ඡා කළ යුතුව තිබෙනවා. මේ ගැසට් නිවේදනය මගින් කරන්නේ හමුදාව සඳහා පොලීසිය සතු බලතල පැවරීම. මේ ගැසට් පත්‍රෙය් ලියලා තියෙන්නේ ‘‘40 වෙනි අධිකාරිය වූ මහජන ආරක්ෂක පනතේ 12 වෙනි වගන්තියේ මාවෙත පැවරී ඇති බලතල ප‍්‍රකාර ජනාධිපති මෛත‍්‍රීපාල සිරිසේන වන මම, මෙහි පළවෙනි උපලේඛණයේ නිශ්චය කර දක්වන සන්නද්ධ හමුදාවල සියළුම සමාජිකයන්, මෙහි දෙවැනි උපලේඛනයේ නිශ්චය කොට දක්වන ප‍්‍රදේශවල මහජන සාමය පවත්වාගෙන යාම සඳහා මෙම නියමය මගින් කැඳවමි.’’ කියලා. ඒ අනුව ප‍්‍රදේශ ගණනාවකට, හමුදාව කැඳවීමක් කරලා තියෙනවා. මේ ප‍්‍රදේශ ගණනාව කියලා, ලංකාවේ සියළුම පරිපාලන දිස්ත‍්‍රික්ක දෙවැනි උපලේඛණයේ සඳහන් කරලා තියෙනවා. මුළු රටටම අදාළ හමුදා ස්ථාන ගතකිරීමක් කරලා තියෙනවා. මේකෙ සියළුම පරිපාලන දිස්ත‍්‍රික්කවලට අමතරව සමහර දිස්ත‍්‍රික්කවල ඒ දිස්ත‍්‍රික්කයට අදාළව ඒ දිස්ත‍්‍රික්කයට අයත් වෙරළ තීරයත් ගැසට් කරලා තියෙනවා. ඒ අනුව යාපනය, මන්නාරම, මුලතිව්, මඩකළපුව අම්පාර, ත‍්‍රිකුණාමලය සහ පුත්තලම යන පරිපාලන දිස්ත‍්‍රික්කවලට යාබදව ඇති දේශීය ජල තීරයත්, හමුදාව කැඳවීම සඳහා වන ප්‍රදේශයන් විදියට නම් කරලා තියෙනවා. මේ ප‍්‍රශ්නය ගොඩක් කල් ඉදලා තිබුණ ප‍්‍රශ්නයක්. සාමාන්‍ය නීතිය යටතේ ප‍්‍රදේශවල සිවිල් පරිපාලන කටයුතු හා නීතිය හා සමාය රැකීමේ කටයුතු සඳහා හමුදාව කැඳවීමේ බලයක් රජයට නෑ. ඒ බලය ආවේ හදිසි නීතිය යටතේ ඉතාම දීර්ඝ කාලයක් ලංකාවේ පොලිසිය සතු බලය, පුද්ගලයන් අත්අඩංගුවට ගැනීමේ බලය, වාහන පරීක්ෂා කිරීමේ හා වාහන නතර කිරීමේ බලය, නිවාස පරීක්ෂා කිරීමේ බලය, හැඳුනුම්පත් හරහා අනන්‍යතාවය තහවුරු කිරීමේ බලය වැනි පොලිසිය සතු බලතල ගණනාවක් හදිසි නීතිය යටතේ හමුදාව විසින් භාවිතා කළා. 2011 අගෝස්තු 06 වෙනිදා හදිසි නීතිය ඉවත් කරනවාත් එක්කම, හමුදාවට තිබෙන පොලිස් බලතල අහෝසි වුණා. ඊට පස්සේ හිටපු ජනාධිපති මහින්ද රාජපක්ෂ මේ සඳහා සාමාන්‍ය නීතිය යටතේ උත්සාහයක් දැරුවා. මහජන සාමය කඩවන විශේෂ අවස්ථාවකදී ඒ ප‍්‍රදේශයට හමුදාව කැඳවීමට හා ඒ ප‍්‍රදේශය තුළ පොලිසිය සතු බලතල හමුදාවට පැවරීමට, මහජන ආරක්ෂණ පනතේ 12 වන වගන්තියෙන් ජනාධිපතිවරයාට බලය පවරලා තිබෙනවා. ඒක තිබෙන්නේ විශේෂ සිද්ධියක් වූ විට ඒ ප‍්‍රදේශයේ හමුදාවට පොලිස් බලතල පැවරීම සඳහා. ඒ නීතියට අනුව එලෙස පොලිස් බලතල පවරන්න පුළුවන් වෙන්නේ මාසයක කාලයකට පමණයි. මාසයක කාලයකට, සීමිත ප‍්‍රදේශයකට හමුදාවට පොලිස් බලතල පැවරීම සඳහා විධිවිධානයක් නීතියේ තියෙනවා. ඒක තියෙන්නෙත් සාමාන්‍ය නීතියේ නෙමෙයි. ඒක තියෙන්නේ මර්දන නීතියක් විදියට දිගු කාලයක් තිස්සේ ලංකාවේ මානව හිමිකම් ක‍්‍රියාධරයෝ, නීතීඥයෝ, දේශපාලන ක‍්‍රියාකාරිකයෝ බරපතළ විවේචනයකට ලක්කරපු මහජන ආරක්ෂණ පනත යතතේ. මහින්ද රාජපක්ෂ ජනාධිපතිවරයා කරපු දේ තමයි නීතියේ තිබෙන මෙන්න මේ කොටස පාවිච්චි කරලා, මුළු රටටම අදාළව හමුදාවට පොලිස් බලතල පැවරුවා. මුලින්ම 2011 සැප්තැම්බර් 06 වෙනිදා මහින්ද රාජපක්ෂ හිටපු ජනාධිපතිවරයාගේ අත්සනින් 1722/17 අංකය දරණ අති විශේෂ ගැසට් පත‍්‍රය නිකුත් කළා. ඒ ගැසට් නිවේදනය හරහා මාසයක කාලයක් සඳහා මුළු රටම හදිසි ආරක්ෂක කලාපයක් ලෙස නම්කරලා, හමුදාවට පොලිස් බලතල ලබාදීමේ නිවේදනයක් නිකුත් කරලා තිබුණා. එතන ඉඳලා මාසයක් ගානේ ගැසට් නිවේදන නිකුත් කරමින් මේ දක්වාම මේ ප‍්‍රජාතන්ත‍්‍ර විරෝධී මර්දනීය නීතිය ලංකාවේ පවත්වාගෙන ගියා. ඒක පිළිබඳ ඉතාම ප‍්‍රකටම උදාහරණය තමයි වැලිවේරිය, රතුපස්වල උද්ඝෝෂණය මැඞීම සඳහා හමුදාව කැඳවීම. එහිදී හමුදාව වෙඩි තැබීමෙන් ගම්වැසියන් ඝාතනය වීම කියන සිද්දිත් එක්ක හමුදාවට පොලිස් බලතල පැවරීම කියන ප‍්‍රශ්නය කරළියට ආවා. ඒක පිළිබඳ දැවැන්ත විවේචනයක් ගොඩනැගුණා. කාට හරි අහන්න පුළුවන් හමුදාවට පොලිස් බලතල තිබුණොත්ද ප‍්‍රශ්නෙ පොලිසියට පොලිස් බලතල තියෙන එක ප‍්‍රශ්නයක් නෙමෙයිද කියලා. මේ ආයතනවල සුළු හරි ව්‍යුහාත්මක වෙනස්කම් තියෙනවා. හමුදාව ඉන්නේ යුද්ධ කරන්න. ඒ විතරක් නෙමෙයි හමුදාවටත් පොලිස් බලතල දුන්නා කියන්නේ පොලිස් බලතල පාවිච්චි කරන පුද්ගලයින් ප‍්‍රමාණයත් ලක්ෂයකින් හමාරකින් වැඩි වෙනවා. ඒකත ප‍්‍රජාතන්ත‍්‍රවාදී තත්ත්වයට හානිකරයි. ප‍්‍රශ්නෙ තියෙන්නේ විශේෂ අවස්ථාවකදී පාවිච්චි කරන්න තිබුණ නීතියක් විශේෂ ප‍්‍රශ්නයකින් තොරව මුළු රටටම පාවිච්චි කරමින් ඉන්නවා. ඉතාම කෙටි කාලයකට පාවිච්චි කරන්න තිබුණ නීතියක් ඒ නීතියේ තිබුණ හිඩැස පාවිච්චි කරමින් අවුරුද්දෙන් අවුරුද්ද අලූත් කරමින් පාවිච්චි කරමින් ඉන්නවා. මෛත‍්‍රීපාල සිරිසේන මහත්තයාගේ මැතිවරණ ව්‍යාපාරය ඇතුළේ ප‍්‍රජාතන්ත‍්‍රවාදය ගැන කතාකරද්දී මේ ප‍්‍රශ්නය ඉහළම ප‍්‍රමුඛතාවයක් සහිතව සාකච්ඡා වුණා. ශ‍්‍රී ලංකා නීතීඥ සංගමය පහුගිය කාලේ සම්මන්ත‍්‍රණ, රැස්වීම් පවත්වමින්, මාධ්‍ය සාකච්ඡා පවත්වමින් මේ හමුදාවට පොලිස් බලතල ලබාදීමට එරෙහිව කටයුතු කළා. මෛත‍්‍රීපාල සිරිසේන මහත්තයාගේ ජනාධිපතිවරණ ප‍්‍රචාරක ව්‍යාපාරය ඇතුළේ තිබුණ ප‍්‍රධානම එකක් තමයි මේ මර්දනීය නීති, මිලිටරිකරණය ඉවත් කරනවා කියන එක. ඒ වෙනුවට රටතුළ ප‍්‍රජාතන්ත‍්‍රවාදී තත්ත්වයක් හදනවා කියලා තමයි පොරොන්දුව තිබුණේ. අවසානයට මේ ගැසට් පත‍්‍රය නිකුත්කරලා තිබුණේ 2015 ජනවාරි 03 වෙනිදා මහින්ද රාජපක්ෂ ජනාධිපතිවරයාගේ අත්සනින්. ඒක කල් ඉකුත්වෙනවා 2015 පෙබරවාරි 03 වෙනිදා වෙද්දී. ජනවාරි 03 වෙද්දී තිබුණ මහින්ද රාජපක්ෂ ආණ්ඩුව ඒකාධිපති, ප‍්‍රජාතන්ත‍්‍ර විරෝධී භාවිතාවක් ගෙනගිය ආණ්ඩුවක් විදියට බරපතළ දෝශ දර්ශනයට ලක්වෙලා තිබුණා. මෙවර ජනාධිපතිවරණයේදී ප‍්‍රජාතන්ත‍්‍රවාදය කියන එක ලොකුම සටන්පාඨයක් විදියට අරගෙන ඒකෙ කොටස් විදියට මේ හැම එකම එකතුවෙලා, ඒ අවසානෙ ඇතිවුණ දේශපාලන ප‍්‍රචාරක ව්‍යාපෘතියක් විදයට තමයි වර්තමාන ජනාධිපතිවරයා බලයට ආවේ. ඒ ජනාධිපතිවරයා බලයට පත්කිරීම සඳහා උදව්කරපු සියළු බලවේගත් මේ මර්දන නීති අහෝසි කළ යුතුයි කියන තැන හිටියා. පෙබරවාරි 03 වෙනිදා වෙනකොට මේක කල් ඉකුත් වෙද්දී අපි බලාගෙන හිටියා, නව ජනාධිපතිවරයාත් කලින් ජනාධිපතිවරයාගේ අඩිපාරේ යමින් මේ මර්දනීය පනත අත්සන් කරයිද, ඒකට අදාළ ගැසට් නිවේදනය නිකුත් කරයිද කියලා. ඒකට යම් විදියක බාධකයක් පැනවීම සඳහා දුමින්ද නාගමුව සහෝදරයා පෙබරවාරි 02 වෙනිදා අධිකරණයේ, මහින්ද රාජපක්ෂ මහතාට, යුධ හමුදාවේ අණදෙන නිලධාරී ලූතිනින් ජෙනරාල් දයා රත්නායක මහතාට, නාවික හමුදාවේ අණදෙන නිලධාරී වයිස් අද්මිරාල් ජයන්ත පෙරේරා මහතාට, ගුවන් හමුදාවේ අණදෙන නිලධාරී එයාර් මාර්ෂල් කොලිත ගුණතිලක මහතාට, මැතිවරණ කොමසාරිස් මහින්ද දේශප‍්‍රිය මහතාට, පොලිස්පති ඉලංගකෝන් මහතාට සහ නීතිපතිවරයාට එරෙහිව ඔවුන් වගඋත්තරකරුවන් කරමින් මූලික අයිතිවාසිකම් පෙත්සමක් ගොනුකළා. ඒ පෙත්සමේ කිව්වේ හමුදාවට පොලිස් බලතල ලබාදීම මගින් පුරවැසියන්ගේ මූලික ප‍්‍රජාතන්ත‍්‍රික අයිතිවාසිකම් අහෝසි වෙලා තියෙනවා කියලා. ඒ නඩුව අධිකරණය හමුවට ගෙනයන එකේ අපේ අපේක්ෂාව වුණෙත් මේ පිළිබඳව සාකච්ඡාවක් හැදීම සහ මේ මර්දන නීති තවදුරටත් ගෙනියන්න එපා කියන සංඥාව ආණ්ඩුවට දෙන්න. නමුත් පෙබරවාරි 02 වෙනිදා මෛත‍්‍රීපාල සිරිසේන මහත්තයත් අත්සන් කරලා මේ ගැසට් නිවේදනේ නිකුත්කරලා තියෙනවා. කලින් මහින්ද රාපක්ෂ මහත්මයා යටතේ වුණ දේ ජනාධිපතිවරයාගේ නම විතරක් වෙනස්වෙලා දැන් එහෙම්මම එන්න පටන් අරගෙන තියෙනවා.", "URL": "https://sinhala.adaderana.lk/news.php?nid=49176", "Category": null, "Parent URL": null}