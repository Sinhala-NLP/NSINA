{"Source": "Adaderana", "Timestamp": "March 6, 2014 11:07 am", "Headline": "නොරොච්චෝලේ කම්බිවලට විදින්න ගිය 2ක් මාට්ටු", "News Content": "නොරොච්චෝලේ තාප විදුලි බලාගාරයෙන් රුපියල් 24,000 ක් වටිනා තඹ කම්බි තොගයක් සොරකම් කර, රැගෙන යාමට උත්සහ කළ බව කියන දෙදෙනෙකු අත්අඩංගුවට ගෙන ඇති බව කල්පිටිය පොලීසිය කියයි. බලාගාරයේ ආරක්ෂක අංශය විසින් සැකකරුවන් අත්අඩංගුවට ගෙන එම විදුලි බලාගාරයේ පිහිටි පොලිස් මුරපොළ වෙත බාර දී ඇත. පසුව ඔවුන් අධිකරණ කටයුතු සඳහා කල්පිටිය පොලීසිය බාරයට පත් කර තිබේ. අත්අඩංගුවට ගෙන ඇති සැකකරුවන් ගෙන් එක් අයෙකු කල්පිටිය - මාම්පූරියේ පදිංචි 36 හැවිරිදි අයෙකි. අනෙක් සැකකරු පාලකුඩාව - සෝත්තුපිටියවාඩිය පදිංචිකරුවෙකු වන 30 හැවිරිදි අයෙකි. සැකකරුවන් දෙදෙනාම තාප බලාගාරයේ සේවය කරමින් සිට ඇති බව පොලීසිය කියයි. සැකකරුවන් පුත්තලම දිසා අධිකරණයට ඉදිරිපත් කිරීමට නියමිතය. කල්පිටිය පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=41582", "Category": null, "Parent URL": null}