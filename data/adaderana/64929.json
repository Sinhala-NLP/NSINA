{"Source": "Adaderana", "Timestamp": "October 11, 2016 10:16 am", "Headline": "කුණු විරෝධයෙන් පාර අවහිරයි", "News Content": "විරෝධතාවක් හේතුවෙන් මීගමුව ‍- කොළඹ ප්‍රධාන මාර්ගයේ රථ වාහන ධාවනයට බාධා පැමිණ තිබේ.මීතොටමුල්ල ප්‍රදේශයට බැහැර කරනු ලබන කැළි කසල ඒකල, ඔත්තෙකැලේ ප්‍රදේශයට බැහැර කිරීමට ගෙන ඇති තීරණයට විරෝධය පළ කරමින් ප්‍රදේශවාසීන් මෙම විරෝධතා ව්‍යාපාරයක නිරත වී තිබේ. ඔවුන් කොළඹ - මීගමුව ප්‍රධාන මාර්ගය සහ මිනුවන්ගොඩ - ජා ඇල ප්‍රධාන මාර්ගය අවහිර කරමින් මෙලෙස විරෝධතාවයේ නිරත වූ බව අද දෙරණ වාර්තාකරු සඳහන් කළේය.උදෑසන 8.00ට පමණ ඒකල මංසන්දියෙන් ආරම්භ වූ විරෝධතා පාගමන අනතුරුව කොළඹ මීගමුව ප්‍රධාන මාර්ගයට පැමිණි අතර විරෝධතාකරුවන් ජා ඇල පොලීසිය අසලින් එම මාර්ගය අවහිර කරමින් විරෝධතාවයේ නිරත වුණි.මේ අතර තවත් පිරිසක් කොළඹ - කටුනායක අධිවේගී මාර්ගයේ ජා ඇල පිවිසුම අවහිර කරමින් විරෝධතාවයේ නිරතව තිබේ.කොළඹ මහ නගර සභාවට අයත් කැළි කසල තම ප්‍රදේශයට බැහැර කිරීම තුළින් ඉදිරියේ දී තමන්ට සෞඛ්‍ය ගැටළු රැසකට මුහුණදීමට සිදුවන බව විරෝධතාවයේ නිරත පිරිස් පෙන්වා දී තිබේ. විරෝධතාවය අතර වාරයේ පාර්ලිමේන්තු මන්ත්‍රී ප්‍රසන්න රණතුංග මහතා එම ස්ථානයට පැමිණි අතර ඔහුට විරෝධතාකරුවන්ගෙන් දැඩි විරෝධයක් එල්ල වුණිඅනතුරුව විරෝධතාකරුවන් කැළි කසල බැහැර කිරීම සම්බන්ධයෙන් වන සංදේශයක් ජා ඇල ප්‍රාදේශීය ලේකම්වරයා වෙත භාරදුන් බව අද දෙරණ වාර්තාකරු සඳහන් කළේය.කෙසේවෙතත් 10.30ට පමණ පොලීසිය පැමිණ විරෝධතාකරුවන් විසුරුවාහැරීමට පියවර ගත්තේය.", "URL": "https://sinhala.adaderana.lk/news.php?nid=64929", "Category": null, "Parent URL": null}