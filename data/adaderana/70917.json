{"Source": "Adaderana", "Timestamp": "March 15, 2017 03:17 pm", "Headline": "විවිධ කණ්ඩායම්වල බලපෑම් නිසා සමුද්‍ර ත්‍රස්තවාදය මතුවෙමින්  පවතිනවා", "News Content": "විවිධ කණ්ඩායම්වල බලපෑම් සහ අභිප්‍රායන් හේතුවෙන් පසුගිය කාලය තුළ ඉන්දීය සාගර කලාපය තුළ සමුද්‍ර ත්‍රස්තවාදය මතුවෙමින් පැවතීමේ අවදානම පිළිබඳව අග්‍රමාත්‍ය රනිල් වික්‍රමසිංහ මහතා 2017 ත්‍රස්ත මර්දන සමුළුවේදී අවධාරණය කරයි.එය ගෝලීය ආර්ථිකයට බලවත් තර්ජනයක් වියහැකි බව පෙන්වා දෙන අග්‍රමාත්‍යවරයා සමුද්‍ර ත්‍රස්තවාදය මැඩ පැවැත්වීම උදෙසා සියළු රටවල් අත්වැල් බැඳ ගත යුතු කාලය එළැඹ ඇති බවද අවධාරණය කළේය. ඉන්දියාවේ නවදිල්ලි නුවර පැවති “ 2017 ත්‍රස්ත මර්දන සමුළුව “ ස්කයිප් තාක්ෂණය ඔස්සේ අමතමින් අග්‍රමාත්‍යවරයා එම අදහස් පළ කළ බව අග්‍රමාත්‍ය කාර්යාලය සඳහන් කළේය.ඉන්දියන් සාගර කලාපයේ හිස ඔසවමින් පවතින ඩිජිටල් ක්‍රමවේදී ත්‍රස්තවාදය සම්බන්ධයෙන්ද අප සියළු දෙනාගේම සැලකිල්ල යොමු විය යුතු බව අග්‍රමාත්‍යවරයා එහිදී පවසා ඇත.එවැනි ත්‍රස්තවාදී ක්‍රියා මැඬපැවැත්වීම සඳහා සියළු රාජ්‍යයන් අතර සමීප සහයෝගීතාවයක් නිර්මාණය කළ යුතු බවයි අග්‍රමාත්‍යවරයා එහිදී අවධාරණය කළේය.සාකච්ඡා මාර්ගයෙන්, සහයෝගයෙන් තොරතුරු හුවමාරු කර ගැනීමෙන් සහ විශේෂඥ දැනුම බෙදාගැනීමෙන් ත්‍රස්තවාදය මැඬපැවැත්වීමේ අභියෝගය ජයගත හැකි බවට තමා විශ්වාසය පළ කරන බවද අග්‍රමාත්‍ය රනිල් වික්‍රමසිංහ මහතා එහි දී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=70917", "Category": null, "Parent URL": null}