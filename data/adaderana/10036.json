{"Source": "Adaderana", "Timestamp": "August 5, 2010 09:37 am", "Headline": "ලැව් ගිනි පාලනයට අසමත් වී යැයි වැඩ තහනම් කරලා", "News Content": "රුසියානු ආරක්ෂක ප්‍රධානීන් කිහිපදෙනෙකුගේ වැඩ තහනම් කිරීමට එරට ජනාධිපති දිමිත්‍රී මෙඩ්වෙඩිව් පියවර ගෙන තිබේ. මොස්කව් නගරයේ ආශ්‍රිතව පැතිර යමින් පවතින ලැව් ගින්න පාලනය කිරීමට ඔවුන් අසමත් වීම මීට හේතු‍ වී ඇති බව විදෙස් වාර්තා පවසයි. ලැව් ගින්න හේතුවෙන් පුද්ගලයින් 48 දෙනෙකු මේ වන විට ජිවිතක්ෂයට පත්ව ඇති අතර දහසකට අධික සංඛ්‍යාවකට උන්හිටිතැන් අහිමි වී ඇති බව වාර්තා වේ. මොස්කව් නගරයට නැගෙනහි‍රින් පිහිටි ප්‍රධාන න්‍යෂ්ටික මධ්‍යස්ථානයට ගින්න පැතිර යාම වැළැක්වීම සඳහා ගිනි නිවන භටයින් දැඩි පරිශ්‍රමයක් ගනිමින් සිටියි. කෙසේ වුවත් අදාළ මධ්‍යස්ථානයෙන් න්‍යෂ්ටික විකිරණශීලි ද්‍රව්‍ය ඉවත් කර ගැනීමට මේ වන විටත් කටයුතු කර ඇති බව සඳහන්ය. ගින්න හේතුවෙන් න්‍යෂ්ටික ව්‍යවසනයක් ඇති වීමේ කිසිදු අවදානමක් නොමැති බව රුසියානු න්‍යෂ්ටික මණ්ඩලයේ ප්‍රධානී සර්ගෙයි කිරියෙන්කෝ පවසයි. එරට ජනාධිපතිවරයා විසින් කැඳවු ජාතික ආරක්ෂක කවුන්සිලයේ හදිසි රැස්වීමට සහභාගී වෙමින් ඔහු මේ අදහස් පළ කර ඇති බව සඳහන්ය.", "URL": "https://sinhala.adaderana.lk/news.php?nid=10036", "Category": null, "Parent URL": null}