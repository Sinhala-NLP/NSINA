{"Source": "Adaderana", "Timestamp": "December 16, 2015 01:12 pm", "Headline": "සේනාධිපති අදත් නොයයි", "News Content": "ඇවන්ගාඩ් සමාගමේ සභාපති නිශ්ශංක සේනාධිපති මහතාට අද දිනයේදී ද බරපතළ වංචා දූෂණ විමර්ශන ජනාධිපති කොමිසමට පැමිණීමට නොහැකි බව දන්වා තිබේ.අද දෙරණ කළ විමසීමකදී කොමිසමේ ලේකම් ලැසිල් ද සිල්වා මහතා සඳහන් කළේ නිශ්ශංක සේනාධිපති මහතාගේ නීතීඥයින් විසින් මෙම දැනුම්දීම සිදුකර ඇති බවයි.සේනාධිපති මහතා වෛද්‍ය ප්‍රතිකාර ලබාගන්නා බැවින් අද දිනයේ දී කොමිසම හමුවට පැමිණීමට නොහැකි බව එම නීතීඥයින් කොමිසමට දැනුම් දී ඇත.කෙසේවෙතත් ඉදිරි දිනකදී කොමිසම හමුවට පැමිණෙන බව නීතීඥයින් සඳහන් කළ බව ද ලැසිල් ද සිල්වා මහතා සඳහන් කළේය.රක්නා ලංකා සමාගම සම්බන්ධයෙන් සිදුකෙරෙන පරීක්ෂණයක් සම්බන්ධයෙන් සාක්ෂි ලබාගැනීම සඳහා නිශ්ශංක සේනාධිපති මහතාට බරපතළ වංචා දූෂණ විමර්ශන ජනාධිපති කොමිසම විසින් මෙම දැනුම්දීම සිදුකර තිබුණි.මීට පෙර අවස්ථා තුනකදී ද සේනාධිපති මහතාට කොමිසම හමුවේ පෙනී සිටින ලෙස දැනුම් දී තිබුණ ද විදේශගතව සිටීම හේතුවෙන් ඔහු කොමිසම හමුවේ පෙනී සිටියේ නැත.", "URL": "https://sinhala.adaderana.lk/news.php?nid=55757", "Category": null, "Parent URL": null}