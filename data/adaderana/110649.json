{"Source": "Adaderana", "Timestamp": "May 25, 2019 01:10 pm", "Headline": "අතුරුදන් වු සහෝදරියන් දෙදෙනෙකුගේ මළ සිරුරු වගා ළිඳකින් හමුවෙයි", "News Content": "මහවිලච්චිය, ඇළපත්ගම ප්‍රදේශයේ දී අතුරුදන්ව සිටි සහෝදරියන් දෙදෙනෙකුගේ මළ සිරුරු වගා ළිඳක තිබී අද (25) සොයාගෙන ඇත. අදාළ සහෝදරියන් දෙදෙනා ඊයේ (24) නිවස ආසන්නයේ තිබු කුඩා තම්මැන්නාව වැවට දිය නෑමට ගොස් ඇති බව අනාවරණය වී ඇත. පසුව බොහෝ වේලාවක් යන තුරුත් ඔවුන්ගේ නොපැමිණීම හේතුවෙන් වැඩිමල් සහෝදරිගේ සැමියා ඇතුළු ප්‍රදේශවාසීන් මැදවච්චිය පොලීසියේ සහය ඇතුව ඔවුන් සෙවීමට කටයුතු කර ඇත. වැව අසළ තිබී ඔවුන් දිය නෑමට රැගෙන යනු ලැබූ ඇඳුම් හමුව ඇති අතර පසුව ඒ ආසන්නයේ අඩි 20ක් පමණ ගැඹුරු වගා ළිඳක තිබී ඔවුන්ගේ මළ සිරුරු සොයා ගෙන ඇති බව අද දෙරණ වාර්තාකරු ප්‍රකාශ කර සිටියි. මරණයට පත්ව ඇත්තේ වයස අවුරුදු 26ක් හා 22ක් වු එකම පවුලේ සහෝදරියන් දෙදෙනෙකි. අදාළ සහෝදරියන් සෙවීමේ කටයුතු අතරතුරදී වගා ළිඳ තුළ සිටි කිඹුලෙකුද හමුව ඇති අතර පසුව එම සත්ත්වයා වන ජීවී කාර්යාලය භාර දීමට කටයුතු කර ඇත. අදාළ සිදුවීම සම්බන්ධව මැදවච්චිය පොලීසිය විසින් වැඩිදුර විමර්ශන කටයුතු සිදුකරනු ලබයි.", "URL": "https://sinhala.adaderana.lk/news.php?nid=110649", "Category": null, "Parent URL": null}