{"Source": "Adaderana", "Timestamp": "October 2, 2012 04:09 pm", "Headline": "මහරින් පැනලා ගිය අය කොටුවෙයි", "News Content": "මහර බන්ධනාගාර නිලධාරීන් භාරයෙන් පළා ‍ගිය සැකකරුවෙකු ඇතුළු තිදෙනෙක් පුත්තලම පොලීසිය මගින් අත්අඩංගුවට ගෙන තිබේ. අද (02) දහවල් පුත්තලම නගරයේ දී සැකකරු සහ අනිත් දෙදෙනා අත්අඩංගුවට ගත් බව පුත්තලම පොලීසිය සඳහන් කළේය. මොවුන් හෙට දිනයේ පුත්තලම මහේස්ත්‍රාත් අධිකරණයට ඉදිරිපත් කිරීමට නියමිතය. මහර බන්ධනාගර නිලධාරීන් විසින් අදාළ සැකකරු කඩවත අධිකරණයට රැ‍ගෙන යමින් සිටිය දී පසුගිය මස 26 වන දින පළා ගොස් තිබේ. සැකකරුට එරෙහිව රන් ආභරණ සොරාගැනීම් සහ මංකොල්ලකෑම් ඇතුළු වැරදි සම්බන්ධයෙන් කඩවත අධිකරණයෙහි නඩු පවරා ඇති බව සඳහන්ය. මේ අතර සැකකරු පළායෑමේ සිද්ධිය සම්බන්ධ‍යෙන් බන්ධනාගාර නිලධාරීන් සිව් දෙනෙකුගේ වැඩ තහනම් කර ඇත.", "URL": "https://sinhala.adaderana.lk/news.php?nid=27943", "Category": null, "Parent URL": null}