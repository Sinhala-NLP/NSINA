{"Source": "Adaderana", "Timestamp": "November 18, 2017 12:29 am", "Headline": "ගාල්ල සිදුවීම සුළු සිද්ධියක් දුරදිග යාමක්-තත්ත්වය පාලනයට සියලු දේ කරනවා", "News Content": "ගාල්ල ගිංතොට ප‍්‍රදේශයේ ඇති වූ සුළු සිද්ධියක් දුරදිග යාමෙන් එය කලබලකාරී තත්ත්වයක් දක්වා වර්ධනය වීම පිළිබඳ රජය වෙනුවෙන් තමන් බලවත් සේ කණගාටුව ප‍්‍රකාශ කරන බව ස්වදේශ කටයුතු අමාත්‍ය හා එක්සත් ජාතික පක්ෂයේ ගාල්ල දිස්ත‍්‍රික් නායක වජිර අබේවර්ධන මහතා පවසයි. මෙම ගැටම්කාරී තත්ත්වය තවදුරටත් වර්ධනය වීම වැළැක්වීම සඳහා ශ‍්‍රී ලංකා රජය වෙනුවෙන් සියලු වගකීම තමන් විසින් භාරාගෙන කටයුතු කරන බව අමාත්‍යාංශ මාධ්‍ය අධ්‍යක්ෂ සජීව විජේවීර මහතා නිවේදනයක් නිකුත් කරමින් සඳහන් කරයි. තත්ත්වය පාලනය කිරීම සඳහා ඊයේ රාත‍්‍රියේ ම අවට සියලුම පොලිස් ස්ථානවලින් අමතර පොලිස් කණ්ඩායම, කැරළි මර්ධන ඒකකය, පොලිස් විශේෂ කාර්ය බලකාය හා ත‍්‍රිවිධ හමුදාව ද කැඳවූ බව නිවේදනයේ දැක්වෙයි. එමෙන් ම එම ප‍්‍රදේශයට පොලිස් ඇඳිරිනීතිය යොදීමට නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක මහතා සහ පොලිස්පති තුමා සමඟ සාකච්ඡා කර තීරණය කළ බව ද අමාත්‍ය වජිර අබේවර්ධන මහතා සඳහන් කරයි. සුළු සිද්ධියක් ජාතිවාදී කලබලයක් දක්වා වර්ධනය කිරීමට පටු දේශපාලන වාසි අපෙක්ෂා කරන සීමිත කොටසක් දැඩි උත්සාහයක නිරත වී සිටින බැවින් ඔවුන්ගේ උසි ගැන්වීම්වලට නොරැවටෙන ලෙස ද අමාත්‍යවරයා ප‍්‍රදේශවාසීන්ගෙන් ඉල්ලා සිටියි. ගැටුමකට මැදි වීමෙන් තම ජීවිතයත්, දරුවන්, බිරිඳ, ඥාතීන් අනතුරට ලක්විය හැකි බවත් සියලු දේපල මොහොතකින් විනාශ වී යා හැකි බවත් පවසන අමාත්‍යවරයා මෙවැනි අවස්ථාවක ආරක්ෂා සහිතව තම නිවසටම වී සිටීම වඩාත් සුදුසු බව නිවේදනය කරයි. ප‍්‍රදේශයේ ආරක්ෂාව දැඩි කර ඇති බැවින් සියලු දෙනාට නිවෙස්වලට යන ලෙසත් අමාත්‍යවරයා උපදෙස් දෙයි. කෝලාහලවලට සම්බන්ධවන සියලු දෙනා කිසිදු බේදයක් නොතකා අත්අඩංගුවට ගෙන දැඩි ලෙස නීතිය ක‍්‍රියාත්මක කරන ලෙස ද පොලිසියට උපදෙස් දී තිබේ.", "URL": "https://sinhala.adaderana.lk/news.php?nid=80071", "Category": null, "Parent URL": null}