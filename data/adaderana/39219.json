{"Source": "Adaderana", "Timestamp": "November 30, 2013 03:30 pm", "Headline": "භික්ෂුන් පාලි  සංස්කෘත මෙන්ම ඉංග්‍රීසි භාෂාව ද ප්‍රගුණ කිරීම වැදගත්", "News Content": "අදක්ෂයින් දක්ෂයින් බවට පත් කිරීම අධ්‍යාපනයේ වගකීම විය යුතු බව ජනාධිපති මහින්ද රාජපක්ෂ මහතා පවසයි. දක්ෂ දරුවන් පමණක් තෝරාගෙන පාසැලට ඇතුළත් කිරීම වර්තමානයේ ඇතැම් පාසල් වල සිරිතක් බවට පත්ව ඇති බව ජනාධිපතිවරයා කියයි. දරුවන්ගේ දුර්වලකම් නැති කර ඔවුන්ගේ දක්ෂතා මතුකරමින් යහපත් පුරවැසියන් බවට පත් කිරීම අධ්‍යාපනයෙන් සිදුවිය යුතු බව ජනාධිපතිවරයා පෙන්වාදෙයි. හොරණ විද්‍යාරත්න පිරිවෙන් විද්‍යායතනයේ නව රංග ශාලාව සහිත තෙමහල් ගොඩනැගිල්ල විවෘත කිරීමේ අවස්ථාවට අද (30) සහභාගි වෙමින් ජනාධිපති මහින්ද රාජපක්ෂ මහතා මේ බව පැවසීය. මෙහිදී තවදුරටත් අදහස් දැක්වු ජනාධිපතිවරයා සඳහන් කළේ පිරිවෙන් අධ්‍යාපනය මෙරට අධ්‍යාපනයේ ඉතා වැදගත් කොටසක් බවයි. භික්ෂුන් වහන්සේ නුතන සමාජය පිළිබඳ වැටහීමක් ලබා ගත යුතු අතර උන්වහන්සේ පාලි, සංස්කෘත මෙන්ම ඉංග්‍රීසි භාෂාව ද ප්‍රගුණ කිරීමේ වැදගත්කම ද ජනාධිපතිවරයා එහි දී පැහැදිළි කර තිබේ.", "URL": "https://sinhala.adaderana.lk/news.php?nid=39219", "Category": null, "Parent URL": null}