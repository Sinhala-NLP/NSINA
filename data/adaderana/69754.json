{"Source": "Adaderana", "Timestamp": "February 17, 2017 04:14 pm", "Headline": "අධිකරණ නියෝගයකින් පොකිරිස්සන් 234ක් නිදහස්", "News Content": "හලාවත - මුතුපන්තිය දූපත ආසන්න මුහුදේදී ධීවර නිලධාරීන් විසින් අත්අඩංගුවට ගෙන තිබූ පොකිරිස්සන් 234 දෙනෙකු නැවතත් මුහුදට මුදා හරින ලෙස හලාවත අතිරේක දිසා විනිසුරු හා මහේස්ත්‍රාත් ආර්.පී.අබේසිංහ විසින් නියෝග කර තිබේ. අද (17) අධිකරණය විසින් මෙම නියෝගය ලබාදුන් බව අද දෙරණ වාර්තාකරු පවසයි.මුතුපන්තිය දූපතට යාබද මුහුදේ විශාල දැල් කූඩයක බහා සිටි පොකිරිස්සන් 213 දෙනෙකු සහ තවත් පොකිරිස්සන් 21 දෙනෙකුව ළග තබා ගෙන සිටි පුද්ගලයෙකු මහවැව දිස්ත්‍රික් ධීවර කාර්යාලයේ නිලධාරීන් විසින් අත්අඩංගුවට ගෙන තිබුණි.අද පෙරවරුවේ මෙම වැටලීම සිදු කරන ඇති අතර ධීවර නිලධාරීන් විසින් අධිකරණය වෙත ඉදිරිපත් කළ සැකකරුට රුපියල් 10,000 ක දඩ මුදලක්ද මහේස්තාත්වරයා විසින් නියම කරන ලදි.වසරේ පෙබරවාරි, සැප්තැම්බර් සහ ඔක්තෝම්බර් යන කාල වලදී පොකිරිස්සන් ඇල්ලීම, ළඟ තබා ගැනීම සහ ප්‍රවාහනය කිරීම තහනම්ය.එම කාල සීමාවේදී පොකිරිස්සන්ගේ ප්‍රජනන කාලය වීම ඊට හේතුව බව ධීවර නිලධාරීන් කියයි.නාවුක හමුදාවේ පුත්තලම තම්බපණ්ණි කොට්ඨාසයේ නිලධාරීන්ට ලද තොරතුරක් අනුව මහවැව දිස්ත්‍රික් ධීවර කාර්යාලයේ සහකාර අධ්‍යක්ෂක අනුර ජයසේකර මහතා ඇතුළු නිලධාරීන් විසින් මෙම වැටලීම සිදු කර ඇත.වැටලීම සදහා මුතුපන්තිය දූපතේ පදිංචිකරුවන්ගෙන්ද සහාය ලැබී ඇති බව අප වාර්තාකරු පවසයි.", "URL": "https://sinhala.adaderana.lk/news.php?nid=69754", "Category": null, "Parent URL": null}