{"Source": "Adaderana", "Timestamp": "September 8, 2018 09:01 am", "Headline": "මන්ත්‍රීගේ පොල් ඉඩමට කඩා පැන්න අලි", "News Content": "කරුවලගස්වැව ප්‍රාදේශීය සභාවේ මන්ත්‍රීවරයෙකුට අයත් ඉඩමකට වන අලින් පිරිසක් කඩා වැදී හානි සිදු කර ඇත. ප්‍රාදේශීය සභා මන්ත්‍රීවරයාට අයත් සාලියවැව - හල්මිල්ලගොල්ලඋවේ පිහිටි ඉඩමකට වන අලින් මෙසේ හානි සිදු කර ඇත. පසුගිය දින කීපය තුළම තමන් විසින් වගා කටයුතු සිදු කර ඇති ඉඩමකට වන අලින් කඩා වැදී හානි සිදු කළ බව කරුවලගස්වැව ප්‍රාදේශීය සභාවේ පොදු ජන පෙරමුණ මන්ත්‍රී සුමිත් ජයසේකර මහතා සඳහන් කරයි. කඩා වැදී ඇති වන අලීන් සරුවට වැවී තිබුණු පොල් ගස් විශාල ප්‍රමාණයක් කඩා හානි කර ඇති බවත්,මීට පෙර අවස්ථාවකද තමන්ට මෙම අලි කරදරයට මුහුණ දීමට සිදුවූ බවද මන්ත්‍රීවරයා කියා සිටියි. මේ දිනවල පවතින දැඩි නියගය නිසා වි විල්පත්තුව වනාන්තරයේ සිටින වන අලින් නීල බැම්ම හරහා ආහාර සහ ජලය සොයා ගම්වැදීම් නිරන්තර සිදු වන බවද ප්‍රදේශවාසීන් කියා සිටී. වන අලින් මුහුණ දී සිටින ආහාර සහ ජල හිගයට පිළියම් යෙදීමට නොහැකි වුවහොත් කරුවලගස්වැව ප්‍රදේශයේ ගම්මාන බොහෝමයක වගා කටයුතු රැක ගැනීම අසීරු බවද ඔවුන් කියා සිටී.", "URL": "https://sinhala.adaderana.lk/news.php?nid=95743", "Category": null, "Parent URL": null}