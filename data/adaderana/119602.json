{"Source": "Adaderana", "Timestamp": "September 20, 2019 05:09 pm", "Headline": "2019 ජනාධිපති සටනට එන අපේක්ෂකයින් මෙන්න", "News Content": "2019 ජනාධිපතිවරණය එළැඹෙන නොවැම්බර් මස 16 වැනිදා පැවැත්වෙන බව ගැසට් පත්‍රයක් නිකුත් කරමින් මැතිවරණ කොමිෂන් සභාව නිවේදනය කර තිබේ. ඊට අදාළ නාමයෝජනා කැඳවීම එළැඹෙන ඔක්තෝබර් මස 7 වැනිදා පෙරවරු නවයේ සිට පෙරවරු 11 දක්වා සිදුකිරීමට නියමිතයි. ඇප මුදල් තැන්පත් කිරීම ඊයේ(19) සිට ආරම්භ වන අතර එය එළැඹෙන ඔක්තෝම්බර් 6 වැනිදා දහවල් 12 දක්වා බලපැවැත්වෙයි. මෙවර ජනාධිපතිවරණය සඳහා පිළිගත් දේශපාලන පක්ෂ 17 ක් තරග කිරීමට සූදානමින් සිටින බව මැතිවරණ කොමිසමට ලිඛිතව හා දුරකථන මාර්ගයෙන් දැනුම් දී තිබේ. මෙවර ජනාධිපතිවරණ සඳහා 2018 ඡන්ද හිමි නාමලේඛනය භාවිත කෙරෙන අතර ඒ අනුව සමස්ත ඡන්ද දායකයින් සංඛ්‍යාව 15,992,096කි. (එක්කෝටි පනස්නව ලක්ෂ අනූ දෙදහස් අනූහයක්) ශ්‍රී ලංකා පොදුජන පෙරමුණ තම ජනාධිපති අපේක්ෂකයා ලෙස ගෝඨාභය රාජපක්ෂ මහතා නම් කර ඇති අතර ජනතා විමුක්ති පෙරමුණ අනුර කුමාර දිසානායක මහතා ද, පෙරටුගාමි සමාජවාදී පක්ෂය දුමින්ද නාගමුව මහතා ද, අපේක්ෂකයන් ලෙස නම් කර ඇත. මේ අතර එක්සත් ජාතික පෙරමුණ තවමත් ජනාධිපතිධූර අපේක්ෂකයා නම් කර නොමැත. කෙසේ වෙතත් ඊයේ දිනය වන විට පුද්ගලයින් තිදෙනෙක් ඇප මුදල් තැන්පත් කර තිබිණි. ඒ ස්වාධීන පක්ෂ අපේක්ෂක ජයන්ත කැටගොඩ මහතා, ශ්‍රී ලංකාවේ සමාජවාදී පක්ෂය වෙනුවෙන් පරිසරවේදිනි ආචාර්ය අජන්තා පෙරේරා මහත්මිය හා ස්වාධීන පක්ෂ ජනාධිපති අපේක්ෂකයෙක් වන සිරිපාල අමරසිංහ යන අයයි. ශ්‍රී ලංකා පොදුජන පෙරමුණේ ජනාධිපතිධුර අපේක්ෂක ගෝඨාභය රාජපක්ෂ මහතා ඇතුලු ජනාධිපතිවරණ අපේක්ෂකයන් සිව්දෙනෙකු අද(20) ඇප තැන්පත් කළේය. ඇප මුදල් තැන්පත් කළ ජනාධිපති ධූර අපේක්ෂකයින් කවුරුන්ද යන්න පහතින් දැක්වෙයි. අපරැක්කේ පුඤ්ඤානන්ද හිමියන් පරිසරවේදී සංගමයේ සභාපතිවරයා මෙන්ම අධ්‍යාත්මික නායකයා ලෙස වසර 6ක් පාර්ලිමේන්තුවේ කටයුතු කර මේ වන විට විශ්‍රාම ලබා සිටින උන්වහන්සේ අද දිනයේ දී ඇප මුදල් තැන්පත් කළේය. අද වන විට රටේ පවතින සමාජ තත්ත්වය රැක ගනිමින් පරිසරය සුරකිමින් යහපත් ලෙස රට ගොඩනැඟිම බවද උන්වහන්සේ පැවසීය. ස්වාධීන අපේක්ෂකයෙක් ලෙස මැතිවරණයට ඉදිරිපත් වීමට නියමිතව සිටින පුඤ්ඤානන්ද හිමියන් ස්වාධීන රජ්‍යෙයක් තුළ වන සතුන් බේරා ගනිමින් සාමාකාමී රටක් ඇති කිරීම බලාපොරොත්තුවයි. සමන් පෙරේරා - අපේ ජන පක්ෂය - කොඩිය ලකුණ අපේ ජන පක්ෂයේ ජනාධිපතිධූර අපේක්ෂකයා ලෙස සමන් පෙරේරා මහතා ද අද ඇප මුදල් තැන්පත් කළේය. වසර 71 දූෂිත බලයට එරෙහිව 225 එපා කියන යුගයක බොහෝ අය ඡන්දය නොදා ඉන්න තීරණය කර ඇති බවට පෙනී යන බවත්, කරුණාකර සියලු දෙනා මෙවර ඡන්දය ලබා දී කොඩිය ලකුණ දිනවන්න යැයි ද ඔහු සඳහන් කළේය. ආචාර්ය අජන්තා පෙරේරා -ශ්‍රී ලංකාවේ සමාජවාදී පක්ෂය -බැලුම ලකුණ ශ්‍රී ලංකාවට වෙනසක් අවශ්‍ය බවත් ඒ වෙනස ගෙන ඒමට තමා බලාපොරොත්තු වන බවත් ආචාර්ය අජන්තා පෙරේරා මහත්මිය පවසයි. ඇය ඊයේ දිනයේ දී ඇප මුදල් තැන්පත් කළ අතර, ශ්‍රී ලංකාවේ සමාජවාදී පක්ෂයෙන් බැලුම ලකුණ යටතේ තරග වඳින බවත් කියා සිටියාය. ලංකාවේ ජනතාව ඉල්ලා සිටින්නේ සතුට බවත් එය ලබා දීමට තමා කටයුතු කරන බවත් ඇය වැඩිදුරටත් පැවසීය. කාන්තාවන්ට හා දරුවන්ට හොඳ අනාගතයක් ලබා දීමට ක්‍රම වේදයක් ඉදිරිපත් කරන බවත්, මේ රටේ ජනාධිපති වීමට හැකි වීම වාසනාවක් බවත් කියා සිටියාය. වසර 20කට පසුව කාන්තාවක් ජනාධිපතිවරණයක් සඳහා ඉදිරිපත් වන පළමු කාන්තාව ඇය වෙන අතර, 1999 පැවති ජනාධිපතිවරණය සඳහා චන්ද්‍රිකා කුමාරතුංග මහත්මිය ඉදිරිපත් කළේය. ගෝඨාභය රාජපක්ෂ - ශ්‍රි ලංකා පොදු ජන පෙරමුණ - පොහොට්ටුව 2019 අගෝස්තු 11 වෙනිදා ශ්‍රී ලංකා පොදුජන පෙරමුණ ප්‍රමුඛ සන්ධානය සිය ජනාධිපති ධුර අපේක්ෂකත්වය සඳහා ගෝඨාභය රාජපක්ෂ නම් කළේය. හිටපු ජනාධිපති මහින්ද රාජපක්ෂ ඒ බව නිවේදනය කළේ එදින කොළඹ සුගතදාස ගෘහස්ථ ක්‍රීඩාංගනයේ පැවති ශ්‍රී ලංකා පොදුජන පෙරමුණේ ජාතික මහා සම්මේලනය අමතමිනි. ගෝඨාභය රාජපක්ෂ, මහින්ද රාජපක්ෂ පාලනයේ ආරක්ෂක ලේකම් ලෙස 2005 වසරේ සිට 2014 දක්වා කටයුතු කළේය. අනුර කුමාර දිසානායක - ජාතික ජන බලවේගය ජනතා විමුක්ති පෙරමුණ සහ ඊට සහයෝගය දෙන සිවිල් සංවිධාන එකතුවෙන් සැදුම් ලත් 'ජාතික ජන බලවේගයේ' ඔවුන්ගේ ජනාධිපති ධූර අපේක්ෂකයා වශයෙන් අගෝස්තු 18 වෙනිදා අනුර කුමාර දිසානායක නම් කළේය. ජනතා විමුක්ති පෙරමුණේ නායකයා ලෙස 2014 පෙබරවාරි අනුර කුමාර මහතා කටයුතු කරයි. දුමින්ද නාගමුව - පෙරටුගාමී සමාජවාදී පක්ෂය සැප්තැම්බර් 9 වෙනිදා දුමින්ද නාගමුව මහතා පෙරටුගාමී සමාජවාදී පක්ෂයේ ජනාධිපති අපේක්ෂකයා ලෙස නම් කර තිබිණි. ඔහු වමේ පක්ෂ සන්ධානයකින් 2015 ජනාධිපතිවරණයට ද තරග වැදුනි. ඔහු පෙරටුගාමී සමාජවාදී පක්ෂයේ ප්‍රචාරක ලේකම්වරයා ලෙස මේ වන විටත් කටයුතු කරමින් සිටියි. නාගානන්ද කොඩිතුවක්කු නීතිඥයකු වන නාගානන්ද කොඩිතුවක්කු මහතා ද ඉදිරි මැතිවරණයට ඉදිරිපත් වීමට නියමිත බව වාර්තා වෙයි. මේ අතර ව්‍යාපාරිකයෙක් වන රොහාන් පල්ලෙවත්ත ද මහතා ද ජනාධිපති අපේක්ෂකත්වය වෙනුවෙන් තරග වඳිනු ඇතැයි වාර්තා වෙයි.", "URL": "https://sinhala.adaderana.lk/news.php?nid=119602", "Category": null, "Parent URL": null}