{"Source": "Adaderana", "Timestamp": "November 7, 2017 10:17 am", "Headline": "  අහිංසක ජීවිත 7කට මරු කැඳවූ බස් රථ රියදුරා සතියකට ඇතුළට", "News Content": "මුන්දලම ප්‍රදේශයේදී සිදුවූ රිය අනතුරකින් පුද්ගලයින් 07 දෙනෙකු මිය යාමේ සිද්ධියට අදාළ බස් රථයේ රියදුරු රක්ෂිත බන්ධනාගාර ගත කර තිබේ. පුත්තලම මහේස්ත්‍රාත් අධිකරණයට ඉදිරිපත් කළ සැකකාර රියදුරා ලබන 15 වන දින දක්වා රක්ෂිත බන්ධනාගාර ගත කර ඇති බව පොලිස් මූලස්ථානය සඳහන් කළේය. මුන්දලම, 10 කණුව ප්‍රදේශයේදී කොළඹ සිට යාපනය බලා ධාවනය වූ පෞද්ගලික බස් රථයක් අනතුරට ලක් වීමෙන් එහි ගමන් කළ මඟීන් 07 දෙනෙකු මියගොස් තවත් 40 කට අධික පිරිසක් තුවාල ලැබීය. බස් රථ රියදුරුගේ අපරීක්ෂාකාරී රිය ධාවනය අනතුරට හේතුවී ඇති අතර මුන්දලම පොලීසිය මේ සම්බන්ධයෙන් වැඩිදුර විමර්ශන සිදු කරයි. මේ අතර ඒකාබද්ධ කාලසටහන් ක්‍රියාත්මක නොවන තත්ත්වයක් තුළ බස් රථ අධික වේගයෙන් ධාවනය කිරීම හේතුවෙන් මාරක අනතුරු සිදුවන බව ප්‍රවාහන විශේෂඥ මොරටුව විශ්වවිද්‍යාලයේ ජ්‍යේසෂ්ඨ මහාචාර්ය අමල් කුමාරගේ මහතා පවසයි. මේ අතර මෙවැනි මාර්ග අනතුරු වළක්වා ගැනීම සඳහා විවිධ යෝජනා ඉදිරිපත් කර තිබුණ ද ඒවා නිසි පරිදි ක්‍රියාත්මක නොවන බව ඔටෝ මොබයිල් ආයතනය පවසයි. එහි ලේකම් දේවප්‍රිය හෙට්ටිආරච්චි මහතා කියා සිටියේ වේග සීමා පැනවීම සහ ජංගම මාර්ග පරීක්ෂා කිරීම් මඟින් මෙවැනි අනතුරු අවම කරගත හැකි බවයි.", "URL": "https://sinhala.adaderana.lk/news.php?nid=79594", "Category": null, "Parent URL": null}