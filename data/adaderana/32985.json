{"Source": "Adaderana", "Timestamp": "April 4, 2013 08:58 am", "Headline": "ජල සේවකයින් වර්ජනයකට අරඅදියි", "News Content": "වැටුප් වැඩි කිරීම ඇතුළු ඉල්ලීම් කිහිපයක් මුල්කර ගනිමින් ජල සම්පාදන වෘත්තීය සමිති වැඩ වර්ජනයක නිරත වීමට තීරණය කර තිබේ. අද (04) පෙරවරු 9.00 සිට පස්වරු 1.00 දක්වා මෙම වර්ජනය ක්‍රියාත්මක කරන බව ජල සම්පාදන වෘත්තීය සමිති ඒකාබද්ධ සන්ධානයේ සම කැඳවුම්කරු උපාලි රත්නායක මහතා සඳහන් කළේය. බස්නාහිර පළාතේ බටහිර දකුණ, බටහිර මධ්‍යම, බටහිර උතුර යන නියෝජ්‍ය සාමාන්‍යාධිකාරී කොට්ඨාසවල කාර්යාල සහ වැඩබිම්වල සියලු සේවකයින් මෙම වර්ජනය සඳහා සහභාගී වීමට නියමිතය. ඊට අමතරව රත්මලාන ප්‍රධාන කාර්යාලයේ සහ ඒ අවට කාර්යාලවල සේවකයින් ද වැඩ වර්ජනය සඳහා සහභාගී වීමට නියමිත බව උපාලි රත්නායක මහතා සඳහන් කළේය. සිය ගැටලුවලට බලධාරීන් කඩිනමින් විසඳුම් ලබා නොදුනහොත් අඛණ්ඩ වර්ජන ක්‍රියාමාර්ගයකට අවතීර්ණ වන බව ද ජල සම්පාදන වෘත්තීය සමිති ඒකාබද්ධ සන්ධානය පැවසීය.", "URL": "https://sinhala.adaderana.lk/news.php?nid=32985", "Category": null, "Parent URL": null}