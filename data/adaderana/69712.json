{"Source": "Adaderana", "Timestamp": "February 16, 2017 02:16 pm", "Headline": "තාජුදීන් ඝාතනයේ චෝදනා ලැබූ හිටපු ස්ථානාධිපති තවදුරටත් රක්ෂිත බන්ධනාගාර", "News Content": "වසීම් තාජුදීන් ඝාතනයේ තොරතුරු වසන් කිරීමේ චෝදනාවට අත්අඩංගුවට ගෙන සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සහ නාරාහේන්පිට පොලිසියේ අපරාධ අංශයේ හිටපු ස්ථානාධිපති සුමිත් පෙරේරා කොළඹ මහේස්ත්‍රාත් අධිකරණය මඟින් තවදුරටත් රක්ෂිත බන්ධනාගාර ගත කර තිබේ.ඔවුන් ලබන මස 02 දින දක්වා රක්ෂිත බන්ධනාගාර ගත කිරීමට කොළඹ අතිරේක මහේස්ත්‍රාත් දමින්ද වැලිතුඩපිටිය මහතා නියෝගය කර තිබේ. කෙසේවෙතත් නාරාහේන්පිට පොලිසියේ අපරාධ අංශයේ හිටපු ස්ථානාධිපති සුමිත් පෙරේරා ඇප මත මුදාහැරීමට කොළඹ මහාධිකරණය අද(16) නියෝගයක් ලබා දී තිබේ.එම නියෝගයට අනුව මහේස්ත්‍රාත් අධිකරණය විසින් හිටපු ස්ථානාධිපතිවරයා ඉදිරියේදී ඇප මත මුදාහරිනු ඇත.මේ අතර අදාළ නඩුව අද(16) කැඳවූ අවස්ථාවේදී කොළඹ හිටපු ප්‍රධාන වෛද්‍ය නිළධාරී ආනන්ද සමරසේකර මහතා ඇතුළු අධිකරණ වෛද්‍ය නිළධාරීන් තිදෙනා සම්බන්ධයෙන් වෛද්‍ය සභාව සිදු කරන පරික්ෂණයේ සාක්ෂි සහ කාර්යය සටහන් අපරාධ පරික්ෂණ දෙපාර්තමේන්තුවට ලබා දෙන ලෙස මහේස්ත්‍රාත්වරයා නියෝග කර තිබේ.මෙහිදී අගතියට පත් පාර්ශවය වෙනුවෙන් පෙනී සිටි නීතිඥවරයා ප්‍රකාශ කර ඇත්තේ කොළඹ හිටපු ප්‍රධාන අධිකරණ වෛද්‍ය නිළධාරී ආනන්ද සමරසේකර මහතා අත්අඩංගුවට ගත යුතුව තිබුනද එය අපරාධ පරික්ෂණ දෙපාර්තමේන්තුව විසින් පැහැරහැර ඇති බවය.අදාළ නඩුව මාර්තු මස 02 වනදා යලි කැඳවීමට නියමිතය.", "URL": "https://sinhala.adaderana.lk/news.php?nid=69712", "Category": null, "Parent URL": null}