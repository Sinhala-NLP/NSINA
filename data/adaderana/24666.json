{"Source": "Adaderana", "Timestamp": "June 1, 2012 08:12 am", "Headline": "පොසොන් උත්සවයට සමගාමීව වි‍ශේෂ බස් සේවාවක්", "News Content": "පොසොන් උත්සවයට සමගාමීව අද(01) සිට වි‍ශේෂ බස් සේවාවක් ක්‍රියාත්මක කිරීමට ජාතික ගමනාගමන කොමිසන් සභාව සැලසුම් කර තිබේ. එය ලබන 6 වැනිදා දක්වා ක්‍රියාත්මක කිරීමට නියමිතය. අදාළ කාලය තුළ කොළඹ බැස්ටියන් මාවත ඇතුළු අන්තර් පළාත් බස් නැවතුම්පළවල සිට ගමන් ආරම්භ කරන සියලු බස්රථ කාල සටහන්වලින් බැහැරව මගී අවශ්‍යතා මත සේවයේ යොදවන බව කොමිසමේ සභාපති රොෂාන් ගුණවර්ධන මහතා පැවසුවේය. පොසොන් උත්සව කාල සීමාවේදී මගී ප්‍රවාහන සේවා සැපයීමට තාවකාලික බලපත්‍ර නොමිලේ ලබාදීමට ද ජාතික ගමනාගමන කොමිසන් සභාව තීරණය කර ඇත. අක්‍රමිකතා සිදුකරන බස්රථවල ගමන් බලපත්‍ර අවලංගු කිරීමට ද පියවර ගන්නා බව කොමිසමේ සභාපතිවරයා වැඩිදුරටත් සඳහන් කළේය. මේ අතර පොසොන් උත්සවයට‍ සමගාමීව විශේෂ දුම්රිය සේවාවක් ද ක්‍රියාත්මක කිරිමට ශ්‍රි ලංකා දුම්රිය ‍ සේවය පියවර ගෙන තිබේ.", "URL": "https://sinhala.adaderana.lk/news.php?nid=24666", "Category": null, "Parent URL": null}