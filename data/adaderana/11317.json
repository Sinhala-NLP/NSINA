{"Source": "Adaderana", "Timestamp": "October 6, 2010 02:36 pm", "Headline": "ෆොන්සේකා වෙනුවෙන් පෙනී ඉන්න මටත් අයිතියක් තියෙනවා", "News Content": "සරත් ෆොන්සේකා මහතා වෙනුවෙන් ජනාධිපතිගෙන් ඉල්ලීමක් කරන්නට තමන්ට අයිතියක් ඇති බව විපක්ෂ නායක රනිල් වික්‍රමසිංහ මහතා පවසයි. අද සිරිකොත පක්ෂ මූලස්ථානයේ පැවති මාධ්‍ය හමුවකට සහභාගීවෙමින් පාර්ලිමේන්තු මන්ත්‍රීවරයෙකුගේ වරප්‍රසාද කඩවන විට විපක්ෂයේ නායකයා වශයෙන් විපක්ෂයේ මන්ත්‍රීවරයෙකු වෙනුවෙන් තමන්ට එකී කාර්යය කළ හැකි බව වික්‍රමසිංහ මහතා කියා සිටියේය. ෆොන්සේකා මහතාට ජනාධිපති සමාවක් ලබාදෙන ලෙස ෆොන්සේකා මහතා ඉල්ලීමක් නොකරද්දී ඒ වෙනුවෙන් විපක්ෂ නායකවරයා පෙනී සිටීම පිළිබඳ ආණ්ඩු පක්ෂයේ ඇතැමුන් කරන ප්‍රකාශයන් සම්බන්ධයෙන් දරන මතය කුමක්දැයි මාධ්‍යවේදියෙකු ඇසූ ප්‍රශ්නයකට පිළිතුරු දෙමින් විපක්ෂනායක වරයා මේ බව කියා සිටියේය. ෆොන්සේකා මහතාට ලබාදුන් දඬුවම සම්බන්ධයෙන් තමන්ට ඇති අදහස ජනාධිපතිවරයාගේ අදහස නොවන නමුත් අධිකරණයෙන් දඬුවම් ලැබූවෙකු වෙනුවෙන් අදාළ පුද්ගලයාගේ ඥාතියෙකුට,සොයුරෙකුට,මිතුරෙකුට හෝ ඕනෑම පුද්ගලයෙකුට ජනාධිපතිවරයාගෙන් සමාවක් ඉල්ලා සිටිය හැකි බවද වික්‍රමසිංහ මහතා සඳහන් කළේය. යුද අධිකරණයෙන් තීන්දුවක් දුන්පසු ජනාධිපතිවරයාට එයට අත්සන් නොකොට සිටීමට හැකියාවක් නැතැයි ද ඒ නිසාම විනය ආරක්ෂා කිරීමට නම් අනිවාර්යයෙන් ම එකී තීන්දුව‍ට අත්සන් කළ යුතු බව ට ආණ්ඩුවේ අමාත්‍යවරුන් කියා සිටියද අනෙක් අතට ජනාධිපතිවරයා කල්පනා කරන්නේනම් ඉල්ලීමක් නොකරමින් වුවද සමාවක් ලබාදීමට කටයුතු කළහැකි යයි ද එවැනි උදාහරණ ජාත්‍යන්තර ලෝකයේ පවා දකින්නට හැකි යයිද හෙතෙම පෙන්වාදුන්නේය. 1974 සැප්තැම්බර් 08 වන දින ඇමරිකානු ජනාධිපති ජෙරල්ඩ් ෆොඩ් විසින් ජනාධිපති නියෝග 4311 යටතේ තමන්ට පැවරී තිබුණු බලතල අනුව හිටපු ජනාධිපති රිචර්ඩ් නික්සන් ට නීතිය උල්ලංඝනය කර ඇත්නම් සමාවක් දෙන බව ප්‍රකාශයට පත්කළ බව විපක්ෂ නායකවරයා සිහිපත් කළේය. වෝටර්ගේටස් සිද්ධියට අදාළව රිචර්ඩ් නික්සන් නම් හිටපු ඇමරිකානු ජනාධිපතිවරයාට නීතිය මගින් වරදකරුවෙකු වන්නට ප්‍රථමයෙන් පවා දේශපාලන ප්‍රතිවාදී බව නොසලකා සමාව දෙන්නට ඇමරිකානු ජනාධිපතිවරයා ක්‍රියා කළ බැවින් ජනාධිපති මහින්ද රාජපක්ෂ මහතාට ද ඒ ආකාරයෙන් ක්‍රියා කිරීමට හැකියාවක් පවතින බව වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11317", "Category": null, "Parent URL": null}