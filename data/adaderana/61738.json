{"Source": "Adaderana", "Timestamp": "July 4, 2016 09:08 am", "Headline": " වැට් බද්දේ දුෂ්කරතා මගහරින්න සාකච්ඡා ", "News Content": "වැට් බදු ඉහළ නැංවීමෙන් ජනතාවට සිදුවන දුෂ්කරතා මගහැරීම සඳහා වන විශේෂ සාකච්ඡාවක් අද දිනයේ පැවැත්වීමට නියමිතව තිබේ.ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද(04) පස්වරුවේ අදාළ සාකච්ඡාව පැවැත්වෙන බව වාර්තා වෙයි.මෙම සාකච්ඡාව සඳහා ව්‍යාපාරිකයින් ඇතුළු ආර්ථික ක්ෂේත්‍රයේ ප්‍රවීණයන් සහභාගීවීමට නියමිතව තිබේ.සියයට 11ක්ව පැවැති වැට් බද්ද සියයට 15 දක්වා ඉහළ නැංවීමට රජය පසුගියදා පියවර ගත්තේය.කෙසේ වෙතත් අදාළ සශෝධන හේතුවෙන් ජනතාව මෙන්ම තමන් ද වැඩි අපහසුතාවයකට පත්ව සිටින බව ව්‍යාපාරිකයින් පෙන්වා දී ඇත.වැට් බදු සංශෝධනයට විරෝධය පළ කරමින් පසුගිය දින කිහිපයේ දිවයිනේ විවිධ ප්‍රදේශවල ව්‍යාපාරිකයින් සිය ව්‍යාපාරික ස්ථාන වසා දමමින් විරෝධතාවලද නිරත වුණි.මේ සම්බන්ධයෙන් ඔවුන් ජනාධිපතිවරයා දැනුවත් කිරීමට පියවර ගත් අතර එහි ප්‍රතිඵලයක් ලෙස අද දිනයේ මෙම සාකච්ඡාව පැවැත්වීමට සැළසුම් කර තිබේ.", "URL": "https://sinhala.adaderana.lk/news.php?nid=61738", "Category": null, "Parent URL": null}