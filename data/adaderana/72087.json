{"Source": "Adaderana", "Timestamp": "April 15, 2017 02:22 pm", "Headline": "අනතුරු 9යි-10ක් මරුට-2ක් රෝහලට", "News Content": "දිවයිනේ ප්‍රදේශ කිහිපයක සිදු වූ රිය අනතුරුවලින් පුද්ගලයින් 10 දෙනෙකු මියගොස් තිබේ.මිනුවන්ගොඩ, පදියතලාව, අවිස්සාවේල්ල, මාවනැල්ල, අනුරාධපුර, කින්නියා, හිනිදුම, ගල්නෑව සහ රිදිමාලියද්ද යන ප්‍රදේශවලදී මෙම අනතුරු සිදුව ඇති බව පොලීසිය පැවසුවේය.මිනුවන්ගොඩ, බුලුගහමුල්ල ප්‍රදේශයේදී යතුරුපැදියක් පැදිකරුට පාලනය කර ගැනීමට නොහැකිව මාර්ගයෙන් ඉවතට පැන කොන්ක්‍රීට් කණුවක ගැටීමෙන් සිදු වූ අනතුරකින් පුද්ගලයින් දෙදෙනෙකු මියගොස් තිබේ.මියගොස් ඇත්තේ හොරම්පැල්ල ප්‍රදේශයේ පදිංචිව සිටි 30 හැවිරිදි සහ 34 හැවිරිදි පුද්ගලයින් දෙදෙනෙකි.මේ අතර පදියතලාව, සේරංකඩ ප්‍රදේශයේදී සිදු වූ රිය අනතුරකින් පුද්ගලයෙකු මියගොස් තිබේ.ත්‍රීරෝද රථයක් සහ ජිප් රථයක් මුහුණට මුහුණ ගැටීමෙන් අනතුර සිදුව ඇති බව පොලීසිය පැවසුවේය.මියගොස් ඇත්තේ මොරදෙණිය, සේරංකඩ ප්‍රදේශයේ පදිංචිව සිටි 63 හැවිරිදි පුද්ගලයෙකි.මේ අතර කොළඹ රත්නපුර ප්‍රධාන මාර්ගයේ අවිස්සාවේල්ල ප්‍රදේශයේදී ද යතුරුපැදි දෙකක් එකිනෙක ගැටීමෙන් 36 හැවිරිදි පුද්ගලයෙකු මියගොස් තිබේ.මේ අතර කොළඹ - නුවර පාරේ මාවනැල්ල 94 කණුව ප්‍රදේශයේදී රිය අනතුරකට ලක්වීමෙන් කාන්තාවක මියගොස් තිබේ.අනතුරින් මියගොස් ඇත්තේ යාචක කාන්තාවක බව සඳහන්ය.අනතුර සිදු කළ වාහනය සහ රියදුරු පළාගොස් ඇති අතර ඔහු අත්අඩංගුවට ගැනීම සඳහා විමර්ශන ආරම්භ කර ඇති බව මාවනැල්ල පොලීසිය පැවසුවේය.අනුරාධපුර - කවරක්කුලම මාර්ගයේ කිරික්කුලම ප්‍රදේශයේදී වෑන් රථයක ගැටීමෙන් පාපැදිකරුවෙකු මියගොස් තිබේ.අනතුර සිදු කිරීමෙන් අනතුරුව වෑන් රථයේ රියදුරු පලාගොස් ඇති අතර ඔහු අත්අඩංගුවට ගැනීමට අනුරාධපුර පොලීසිය විමර්ශන ආරම්භ කර ඇති බව සඳහන්ය.මේ අතර කින්නියා ප්‍රදේශයේදී යතුරුපැදියක් පැදිකරුට පාලනය කර ගත නොහැකිව මාර්ගයෙන් ඉවතට ගොස් විදුලි රැහැන් කණුවක ගැටීමෙන් ද යතුරුපැදිකරු මියගොස් තිබේ.මියගොස් ඇත්තේ කින්නියා ප්‍රදේශයේ පදිංචිව සිටි 23 හැවිරිදි අයෙක් බව පොලීසිය පැවසුවේය.මේ අතර හිනිදුම, ඕපාත තවලම මාර්ගයේදී යතුරුපැදි දෙකක් එකිනෙක ගැටීමෙන් සිදු වූ අනතුරකින් ද පුද්ගලයෙකු මියගොස් තිබේ.අනතුරින් කාන්තාවක සහ කුඩා දැරියක් ද තුවාල ලබා ඇති බව පොලීසිය පැවසුවේය.මේ අතර ගල්නෑව ප්‍රදේශයේදී පොලිස් ජිප් රථයක පිටුපස යතුරුපැදියක් ගැටීමෙන් 40 හැවිරිදි පුද්ගලයෙක් මියගොස් තිබේ.ගල්නෑව පොලිසියට අයත් ජිප් රථයක අදාළ පුද්ගලයා ගැටී ඇති බව සඳහන්ය.මේ අතර මහියංගණය - බිබිල මාර්ගයේ රිදිමාලියද්ද ප්‍රදේශයේදී යතුරුපැදියක් මාර්ගයේ නවතා තිබූ ටිපර් රථයක ගැටීමෙන් ද යතුරුපැදිකරුවෙකු මියගොස් තිබේ.මියගොස් ඇත්තේ මහිංගණය, ඌරණිය ප්‍රදේශයේ පදිංචිව සිටි 25 හැවිරිදි අයෙක් බව පොලීසිය පැවසුවේය.අනතුරු සම්බන්ධයෙන් අදාළ පොලිස් ස්ථාන වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=72087", "Category": null, "Parent URL": null}