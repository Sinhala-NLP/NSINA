{"Source": "Adaderana", "Timestamp": "August 7, 2019 10:16 am", "Headline": "එස්.බී. වසර 6කට කලින් කරන්න ගිය වැඩක් යළි කරලියට", "News Content": "ආණ්ඩුව විසින් ගෙන එනු ලබන තත්ත්ව සහතික කිරීමේ සහ ප්‍රතීතනය කිරීමේ විශ්වවිද්‍යාල පනත අහෝසි කිරීම සඳහා පක්ෂයක් ලෙස සිය සහාය ලබා දෙන බව ජනතා විමුක්ති පෙරමුණ පාර්ලිමේන්තු මන්ත්‍රී නලින්ද ජයතිස්ස මහතා පවසයි. අන්තර් විශ්වවිද්‍යාල ශිෂ්‍ය බල මණ්ඩල සාමාජිකයින් සමඟ ඊයේ(06) පැවැති සාකච්ඡාවකින් පසු ඔහු මේ බව සඳහන් කළේය. ආණ්ඩුව විසින් ගෙන එනු ලබන තත්ත්ව සහතික කිරීමේ සහ ප්‍රතීතනය කිරීමේ විශ්වවිද්‍යාල පනත අහෝසි කිරීම සම්බන්ධයෙන් වන සාකච්ඡාවක් අන්තර් විශ්වවිද්‍යාල ශිෂ්‍ය බල මණ්ඩලය සහ ජනතා විමුක්ති පෙරමුණ පාර්ලිමේන්තු මන්ත්‍රී නලින්ද ජයතිස්ස මහතා අතර ඊයේ එම පක්ෂ කාර්යාලයේදී පැවැත්විය. මෙහිදී අදහස් දැක්වු මන්ත්‍රීවරයා කියා සිටියේ, අපේ රටේ මෙතෙක් බලයට පත් වු සියලු ආණ්ඩු පෞද්ගලික විශ්වවිද්‍යාල පනතක් ගෙනැවිත් එයට නීතියානුකූල බලයක් ලබා දීමට උත්සහ ගන්නා බවයි. යළිත් වතාවක් මෙලෙස තත්ත්ව සහතික කිරීමේ හා ප්‍රතීතනය කිරීමේ විශ්වවිද්‍යාල පනත ලෙස ගෙන ඒමට උත්සහ ගන්නේ එස්.බී.දිසානායක මහතා මීට වසර 6කට පමණ පෙර ගෙන එනු ලැබු දෙයක් බවත් එය නැවත රනිල් වික්‍රමසිංහ හරහා ගෙන ඒමට වෙර දරණ බව ද මන්ත්‍රීවරයා සඳහන් කරයි. මේ තුළින් රාජ්‍ය විශ්වවිද්‍යාල අඩපණ කර මුදලට උපාධි ලබා ගත හැකි ආයතන ඇති කිරීම මෙහි අවශ්‍යතාවය බව ද මන්ත්‍රීවරයා පැවසීය. ජාතික සමඟිය ඇතුළු සියලු දේ ඇති කිරීමේ දී මුල්ගල බවට නිදහස් අධ්‍යාපනය පත්ව ඇතැයි ද පැවසු මන්ත්‍රීවරයා, බැටික්ලෝ කැම්පස් යනු මෙවැනි උත්සහයක කූඨ උපක්‍රමයක් වන බවද කියා සිටියේය. අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු මහීල් බණ්ඩාර දෙහිදෙණිය පවසා සිටියේ මෙම පනතට ආණ්ඩුව හා විපක්ෂය සන්ධාන ගත වී අත එසවීමට බලාපොරොත්තුව සිටින බවයි.", "URL": "https://sinhala.adaderana.lk/news.php?nid=115941", "Category": null, "Parent URL": null}