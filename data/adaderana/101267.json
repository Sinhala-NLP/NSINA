{"Source": "Adaderana", "Timestamp": "December 25, 2018 12:13 pm", "Headline": "අගහිඟකම් මැද මව්බිමේ නම ලෝකෙට ගෙනියන්න සටන් කරන දිලිප්", "News Content": "ආර්ථික දුෂ්කරතා රැසක් මධ්‍යයේ තම මව්බිමේ නාමය ජාත්‍යන්තරයට ගෙන යාමට වෙර දරණ මලල ක්‍රීඩකයෙකු පිළිබඳ ගාල්ල නරාවල ප්‍රදේශයෙන් අද දෙරණට වාර්තා විය. දිලිප් කුමාර උපත ලබන්නේ දකුණු පළාතේ ගාල්ල දිස්ත්‍රික්කයේ නරාවල ග්‍රාමයේයි. මේ වනවිට 38 වැනි වියේ පසුවන දිලිප් කුමාර දෙදරු පියෙක්. ආර්ථික දුෂ්කරතා රැසක් මැද දිවිගෙවන ඔහු සිය ජීවනෝපාය සරි කරගන්නේ පොල් කැඩීමෙන් සහ කුලී වැඩක නිරතවීමෙන්. ඉන් උපයා ගන්නා සුළු මුදල ඇතැම් අවස්ථා වල එදිනෙදා අවශ්‍යතා සඳහාවත් ප්‍රමාණවත් නොමැති බව දිලිප් කුමාර අප සමඟ සඳහන් කළේය. කුමන දුෂ්කරතා පැවතියද වයස අවුරුදු 13දී ආරම්භ කළ මලල ක්‍රිඩාවට දිලිප් කුමාර නැවතීමේ නොතබන්නේ ඔහු ඊට දක්වන දැඩි ඇල්ම නිසාවෙනි. මේ අතර ශ්‍රී ලංකාවේ පැවති ප්‍රවීනයන්ගේ මලල ක්‍රීඩා තරගාවලි වලදී ජයග්‍රහණ හිමිකර ගත් දිලිප් කුමාර ලබන වසරේ මාර්තු මස 3 වැනිදා තායිලන්තයේ බැංකොක් නුවරදී ආරම්භ වීමට නියමිත ප්‍රවීනයන්ගේ මලල ක්‍රීඩා උළෙලට සුදුසුකම් ලබා ඇත. ඒ මීටර් 5000 සහ 10000 ඉසව් නියෝජනය කිරීම සඳහායි. නමුත් එම තරගාවලියට සහභාගි වීම සඳහා දිලිප් කුමාරට ආර්ථිකය හරස් වී තිබේ. ඔහු පවසන්නේ පොල් කැඩීමෙන් සහ කුලී වැඩ කිරීමෙන් තරගාවලියට වියදම් වන රුපියල් එක් ලක්ෂ පනස්දහසක මුදල සොයා ගැනීම ඉතා දුෂ්කර බවයි. ජාත්‍යන්තර ජයග්‍රහණයක් ලබා ගනිමින් ශ්‍රී ලංකාවේ නාමය බැබලවීමට මෙවන් ප්‍රවීන මලල ක්‍රීඩකයින් දකින සිහින යතාර්ථයක් කර ගැනීමට නොහැකි වුවහොත් එය අප සියළු දෙනාම ක්‍රීඩාවක් වශයෙන් පමණක් නොව රටක් වශයෙන්ද ලබන පරාජයක් වනු ඇති.", "URL": "https://sinhala.adaderana.lk/news.php?nid=101267", "Category": null, "Parent URL": null}