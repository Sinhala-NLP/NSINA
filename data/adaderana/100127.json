{"Source": "Adaderana", "Timestamp": "December 2, 2018 06:46 am", "Headline": "ලග්ගල නගරය කළු ගඟ ජලාශයට යටවෙයි", "News Content": "මොරගහකන්ද සහ කළු ගඟ ජලාශ ඉදිවීමත් සමඟ කළු ගඟ ජලාශයේ ජලය පිරවීම මේ දිනවල සීඝ්‍රයෙන් සිදුවෙමින් පවතින නිසා ඓතිහාසික ලෙස වැදගත්කම් රැසක් පැවති ඉපැරණි ලග්ගල නගරය සම්පූර්ණයෙන්ම ජලයෙන් යටව අවසන් බවත් ලග්ගල නගරය නොපෙනී යමින් පවතින බවත් ප්‍රදේශවාසීහු පැවසීය. එමෙන්ම ලග්ගල ප්‍රදේශයේ පිහිටි ඉපැරණි ගම්මාන රැසක් මේ වනවිටත් ජලයෙන් සම්පූර්ණයෙන්ම යට වී තිබේ. එමෙන්ම ලග්ගල නගරයේ පිහිටි විහාරස්ථානය, බුදුපිළිම, විහාර මන්දිර මෙන්ම ඉපැරණි ලග්ගල පිවිසුම් පාලම ජලයෙන් යටවී ඇති බව අද දෙරණ වාර්තාකරු පැවසීය. ලග්ගල නගරය හරහා නකල්ස් ප්‍රදේශයට ගමන් කල මාර්ගය ද ජලයෙන් යටවීම හේතුවෙන් නව මාර්ගයක් ඉදිකිරීම් කටයුතු මේ දිනවල කඩිනමින් සිදුකරන බව මහවැලි අධිකාරිය පැවසීය. ඇතැම් ගම්මාන තිබුණු තැනක් හෝ සොයාගැනීමට නොහැකි ආකාරයට අඩි 60ත් 70ත් අතර වූ විශාල ජලය පිරී ඇතැයි ප්‍රදේශවාසීහු පෙන්වා දෙනු ලැබීය. මාතලේ දිස්ත්‍රික්කයේ ආසන හතරකින් එක් ආසනයක් බවට පත්ව ඇත්තේ ලග්ගල ආසනය වන අතර එහි විශේෂත්වය වන්නේ රාවණා රජු දෙවියන් ලෙස අදහමින් හේන් ගොවිතැනින් ජීවත් වූ පිරිසක් ලග්ගල ජීවත්වීමය. කළු ගඟ ජලාශය ඉදිවීමත් සමඟ ලග්ගල නගරය ජලයෙන් යටවන ප්‍රදේශ වල ගම්මාන ජනතාව ඉවත් කොට එම ජනතාව ලග්ගල නව නගරයේ පදිංචි කරවීම ශ්‍රී ලංකා මහවැලි අධිකාරිය මඟින් සිදුකර තිබේ.", "URL": "https://sinhala.adaderana.lk/news.php?nid=100127", "Category": null, "Parent URL": null}