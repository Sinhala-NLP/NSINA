{"Source": "Adaderana", "Timestamp": "July 6, 2010 04:17 pm", "Headline": "තීන්දු ගැනීමට උපදේශන කමිටුවක් අවශ්‍යයි", "News Content": "එක්සත් ජාතික පක්ෂයේ විශේෂ තීන්දු තීරණ ගැනීම සඳහා උපදේශන කමිටුවක් පත්කිරීමේ වැදගත්කම නව ප්‍රතිසංවිධාන යෝජනා තුළින් ඉදිරිපත් වී ඇතැයි එම පක්ෂයේ මාධ්‍ය ප්‍රකාශක ගයන්ත කරුණාතිලක මහතා පවසයි. මේ තුළින් එක් පුද්ගලයෙකු වටා ගොඩනැගී තිබූ තීන්දු තිරණ ගැනීමේ අයිතිය මෙම විශේෂ උපදේශන කමිටුව වෙත පැවරෙන බව ඔහු පෙන්වාදෙයි. ප්‍රතිසංවිධාන යෝජනා ඇතුළත් වාර්තාවේ කරුණු පිළිබඳ මාධ්‍ය දැනුවත් කිරීමේ ප්‍රවෘත්ති සාකච්ඡාවට එක්වෙමින් ගයන්ත කරුණාතිලක මහතා මේ අදහස් පළ කළේය. ඒ අනුව ආසන සංවිධායකයින් පත්කිරීම වැනි කරුණු ද එම උපදේශන කමිටුව හරහා සිදුකිරීමට නියමිත බව ඔහු එහිදී වැඩිදුරටත් සඳහන් කළේය. තවද දේශපාලන උපක්‍රම පිළිබඳ තීන්දු තීරණ ගැනීම සඳහා දේශපාලන කමිටුවක අවශ්‍යතාවය ද ප්‍රතිසංවිධාන යෝජනාවලිය තුළ අන්තර්ගතව ඇතැයි ද මන්ත්‍රීවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=9437", "Category": null, "Parent URL": null}