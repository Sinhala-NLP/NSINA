{"Source": "Adaderana", "Timestamp": "December 26, 2018 05:58 pm", "Headline": "මෝදර වෙඩි තැබිම කළේ බ්ලුමැන්ඩල් සංඛ ද?", "News Content": "මෝදර හේනමුල්ල ප්‍රදේශයේ අද (26) උදෑසන සිදුවූ වෙඩි තැබීමකින් පුද්ගලයෙකු ජීවිතක්ෂයට පත්ව තවත් තිදෙනෙකු තුවාල ලැබුවේය. සංවිධානාත්මක අපරාධ කල්ලි සාමාජිකයෙකු වන බ්ලුමැන්ඩල් සංඛ නමැත්තා විසින් මෙම වෙඩිතැබීම සිදු කර ඇති බවට සැක පල කරන බව පොලිසිය සඳහන් කරයි. ග්‍රෑන්ඩ්පාස් පොලිස් වසමට අයත් මෝදර,මාදම්පිටිය හේනමුල්ල විහාරස්ථානය අසලදී අද උදෑසන 8.00 ට පමණ මෙම වෙඩි තැබීම සිදු විය. යතුරුපැදියකින් පැමිණි පුද්ගලයින් දෙදෙනෙකු මෙම වෙඩි තැබීම සිදු කර පලාගොස් තිබූ අතර ඉන් පුද්ගලයින් සිව්දෙනෙකු තුවාල ලැබුවේය. ඔවුන් කොළඹ ජාතික රෝහලට ඇතුළත් කරන අවස්ථාවේදී ඉන් එක් අයෙකු ජීවිතක්ෂයට පත් වයි. මෙලෙස වෙඩි තැබූ පාර්ශවය හා ප්‍රහාරයට ලක් වූ පාර්ශවය අතර සමීප හිතවත්කම් පැවති බවත් වෙඩි ප්‍රහාරය එල්ල කිරීමට පෙර දෙපාර්ශවය අතර තවත් ආරවුල් කිහිපයක් සිදුව තිබූ බවත් වාර්තා වේ. එලෙස සිදුවූ ආරවුලක් අවසානයේ එක් පාර්ශවයක පුද්ගලයින් එම ස්ථානයෙන් ඉවත්ව ගොස් යළි පැමිණ මෙම වෙඩි තැබීම සිදු කර ඇති බව ප්‍රදේශවාසීන් පවසයි. වෙඩි ප්‍රහාරයෙන් ජීවිතක්ෂයට පත්වුණේ මෝදර,මාදම්පිටිය,හේනමුල්ල නිවාස සංකීර්ණයේ පදිංචිව සිටි දිනේෂ් එරංග නොහොත් කළූ නැමැති 32 හැවිරිදි දෙදරු පියෙකු වන අතර ඔහු වෘත්තියෙන් ත්‍රිරෝද රථ රියදුරෙක්. පොලිස් මාධ්‍ය ප්‍රකාශක කාර්යාලය සඳහන් කළේ සංවිධානාත්මක අපරාධකරුවෙකු වන සංඛ ශිරන්ත නොහොත් බ්ලූමැන්ඩල් සංඛ නැමැත්තා විසින් මෙම වෙඩි තැබීම සිදුකළ බවට සැක පලකරන බවයි. වෙඩි තැබීමෙන් තුවාල ලැබූ අනෙක් තිදෙනා ජාතික රෝහලේ තවදුරටත් ප්‍රතිකාර ලබමින් සිටියි.", "URL": "https://sinhala.adaderana.lk/news.php?nid=101323", "Category": null, "Parent URL": null}