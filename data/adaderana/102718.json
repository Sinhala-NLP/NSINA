{"Source": "Adaderana", "Timestamp": "January 20, 2019 04:43 pm", "Headline": "හුදෙකලා මැඩියෙකුට සහකාරියක් සොයයි", "News Content": "ලොව හුදෙකලා මැඩියා වෙනුවෙන් සහකාරියක් සොයා ගැනීමට විද්‍යාඥයින් පිරිසක් සමත් වූ බව මින් පෙර වාර්තා විය. ලබන පෙම්වතුන්ගේ දිනයේදී යුවළ මුණගැස්සවීමට කටයුතු කරන බව බලධාරීන් පවසන්නේය. ලෝකයේ හුදෙකලාම මැඩියා ලෙසින් හැඳින්වුණු බොලීවියාවේ වාසය කරන රෝමියෝ නම් මැඩියා සඳහා සුදුසු සහකාරියක් සොයාගැනීමට බලධාරීන් සමත්ව තිබේ. වඳවීයාමේ තර්ජනයට මුහුණපා සිටින සේහුඑන්කාස් නම් ජලජ මැඩි වර්ගයට අයත් රෝමියෝ දස වසරක් තිස්සේ බොලීවියාවේ ජාතික ඉතිහාස කෞතුකාගාරයේ වාසය කළේය. රෝමියෝ වෙනුවෙන් සහකාරියක සෙවීම සඳහා වන මුදල් රැස්කරගැනීම සඳහා අන්තර්ජාල ව්‍යාපාරයක් මේ මාසය ආරම්භයේදී ක්‍රියාත්මක විය. එහිදී අවශ්‍ය මුදල් රැස්කර ගැනීමට හැකිවීමත් සමගින් මෙසේ සහකාරියක් සොයාගැනීමට හැකිවූ බවට පැවසෙයි. රෝමියෝගේ වර්ගයේ ගැහැණු සතුන් දෙදෙනෙක් සොයාගෙන ඇති අතර ඉන් එක් සත්ත්වයෙක් රෝමියෝ වෙනුවෙන් ගැලපෙන බැවින් ඇය ජූලියට් ලෙසින් නම් කිරීමට බලධාරීන් කටයුතු කළේය. කෙසේ නමුත් මේ රෝමියෝ සහ ජූලියට් යුවළ තවමත් එකිනෙකා හමුවී නැහැ. ජූලියට් තමවත් බලධාරීන්ගේ රෝග නිරීක්ෂණය යටතේ සිටීම ඊට හේතුවයි. ලබන පෙම්වතුන්ගේ දිනයේදී යුවළ මුණගැස්සවීමට කටයුතු කරන බව බලධාරීන් පවසන්නේය. ඒ හේතුවෙන් මෙවර පෙම්වතුන්ගේ දිනය රෝමියෝ වෙනුවෙන් සුවිශේෂී වනු ඇති බව ඔවුන් පවසයි.", "URL": "https://sinhala.adaderana.lk/news.php?nid=102718", "Category": null, "Parent URL": null}