{"Source": "Adaderana", "Timestamp": "June 1, 2016 02:08 pm", "Headline": "  විජිතට ආණ්ඩුවෙන් වාහනයක් ඇයි? - රවීට තවත් විශ්වාසභංගයක්", "News Content": "ජවිපෙ පා.ම විජිත හේරත් මහතාට රජයේ වාහනයක් ලබාදුන්නේ කවර හේතු‍වක් නිසාදැයි පා.ම සිසිර ජයකොඩි මහතා ප්‍රශ්න කරයි.රජයේ දේපළ අවභාවිතා කළැයි විවිධ පුද්ගලයින්ට චෝදනා නැගෙද්දී විජිත හේරත් මහතාට ආණ්ඩුවෙන් වාහනයක් ලබාදුන්නේ කුමටද? වාහනයක් ලබාදුන්නා නම් රියදුරු එහි නොසිටියේ මන්ද? යන ප්‍රශ්නවලට ද පිළිතුරු දිය යුතු බව ඒ මහතා කියයි.ඒකාබද්ධ විපක්ෂය විසින් අද පැවැත්වූ මාධ්‍ය හමුවකට එක්වෙමින් මන්ත්‍රීවරයා මේ බව පැවසීය.උපාසක මාතාවන්ට සිල් රෙදි ලබාදුන්නාට විරුද්ධව කෑ ගැසූ මෙවැනි පුද්ගලයින් බීමතින් සිටියා නම් රාත්‍රීයේ ගිහින් ඇත්තේ හොඳ ගමනක් විය නොහැකි බවද මන්ත්‍රීවරයා එහිදී පෙන්වාදුන්නේය.රාජ්‍ය දේපළකට හානි කිරීමේ චෝදනාවක් සම්බන්ධයෙන් තමන් දන්නා තරමින් ඇප නොදෙන බවද, ලංගම බසයකට ගලක් ගැසූ පුද්ගලයෙකුට ඇප නොදීමේ සිද්ධියක් ගැන තමන් අසා ඇති බවද, හෙතෙම වැඩිදුරටත් කීවේය.එම මාධ්‍ය හමුවට එක්වූ සී.බී රත්නායක මහතා පැවසුවේ මුදල් අමාත්‍ය රවී කරුණානායක මහතාට එරෙහිව තවත් විශ්වාසභංගයක් ලබන 6 වැනිදා ගෙන එන බවයි.නිෂ්පාදන ආර්ථිකය කඩාවැටීම, ආර්ථික වර්ධනය අඩාලවීම, මහභාණ්ඩාගාරයේ බිල්පත් විකිණීම තුළ සිදුවන අක්‍රමිකතා, බදු ගැසීම යනාදියට එරෙහිව මෙම විශ්වාසභංගය ගෙන එන බවත්, ඊට සහයදෙන්නැයි ආණ්ඩුව තුළ සිටින අයගෙන්ද ඉල්ලා සිටින බවත්, ඒ මහතා කීවේය.", "URL": "https://sinhala.adaderana.lk/news.php?nid=60677", "Category": null, "Parent URL": null}