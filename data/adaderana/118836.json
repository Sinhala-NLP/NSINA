{"Source": "Adaderana", "Timestamp": "September 11, 2019 10:12 am", "Headline": "ට්‍රම්ප් ආරක්ෂක උපදේශකවරයා ධූරයෙන් ඉවත් කරයි", "News Content": "අමෙරිකාවේ ආරක්ෂක උපදේශකවරයා ධුරයෙන් ඉවත්කිරීමට ජනාධිපති ඩොනල්ඩ් ට්‍රම්ප් කටයුතු කර තිබේ. කෙසේ වෙතත් උපදේශක ජෝන් බෝල්ටන් පවසා ඇත්තේ තමන් ඉල්ලා අස්වූ බවයි. අමෙරිකානු ජාතික ආරක්ෂක උපදේශක ධුරයේ කටයුතු කළ ජෝන් බොල්ටන් එම ධුරයෙන් ඉවත්කර තිබේ. ඔහු සහ තමන් අතර දිගින් දිගටම හටගන්නා මතභේද හේතුවෙන් මෙම පියවර ගත් බව මේ සම්බන්ධයෙන් අනාවරණය කරමින් අමෙරිකානු ජනාධිපති ඩොනල්ඩ් ට්‍රම්ප් පැවසුවේය. 2018 වසරේ අප්‍රේල් මාසයේදී පත්කෙරුණු ජෝන් බෝල්ටන් ජනාධිපති ට්‍රම්ප් යටතේ සේවය කළ තෙවැනි ජාතික ආරක්ෂක උපදේශකවරයායි. තමන් උපදේශක බෝල්ටන්ගෙන් ඉල්ලා අස්වන ලෙසින් ඉල්ලා සිටි බවත්, ඔහු එම ඉල්ලා අස්වීමේ ලිපිය තමන් වෙත ලැබීම සැලැස්වූ බවත් ජනාධිපතිවරයා වැඩිදුරටත් සඳහන් කළේය. ඇෆ්ගනිස්තානය හා ඉරානය යන රටවල් සම්බන්ධයෙන් අමෙරිකානු ජනාධිපතිවරයා ගත් තීන්දුවලට විවේචනය කිරීමට අවස්ථා කිහිපයකදී බෝල්ටන් කටයුතු කර තිබුණි. දෙදෙනා අතර මතභේද උග්‍රවීමට එය හේතු වන්නට ඇති බව විචාරකයන් පවසයි. මීළඟ උපදේශකවරයා ලබන සතියේදී නම්කිරීමට නියමිතයි.", "URL": "https://sinhala.adaderana.lk/news.php?nid=118836", "Category": null, "Parent URL": null}