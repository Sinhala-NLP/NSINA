{"Source": "Adaderana", "Timestamp": "December 14, 2012 05:57 pm", "Headline": "ජගත් සංවිධානයෙන් ශ්‍රී ලංකාවට ආධාර", "News Content": "එක්සත් ජාතීන්ගේ ලෝක ආහාර වැඩසටහන ශ්‍රී ලංකාවට රුපියල් දසලක්ෂ 4524ක මුල්‍යාධාර ලබාදීමට එකඟ වී තිබේ. ඉදිරි වසර දෙකක කාලය තුළ දී ශ්‍රී ලංකාවේ ක්‍රියාත්මක ආහාර වැඩසටහන් සඳහා මෙම මුදල් හිමි වන බව ආර්ථික සංවර්ධන අමාත්‍යාංශය පවසයි. මීට අදාළ ලිපිය එක්සත් ජාතීන්ගේ ලෝක ආහාර වැඩසටහනේ නේවාසික අධ්‍යක්ෂ මැඩිස් ලොෆ්වෙල් මහතා විසින් ආර්ථික සංවර්ධන අමාත්‍ය බැසිල් රාජපක්ෂ මහතාට නිල වශයෙන් භාරදීම ආර්ථික සංවර්ධන අමාත්‍යාංශයේ දී සිදුවිය. එම අවස්ථාවට එක්වෙමින් එක්සත් ජාතීන්ගේ ලෝක ආහාර වැඩසටහනේ නේවාසික අධ්‍යක්ෂ මැඩිස් ලොෆ්වෙල් මහතා සඳහන් කළේ ශ්‍රී ලංකාවේ ජනතාවට අවශ්‍ය සෑම සහයක්ම ලබාදීමට කටයුතු කරන බවයි. ශ්‍රී ලංකාව විසින් එක්සත් ජාතීන්ගේ ලෝක ආහාර වැඩසටහන හරහා සහල් මෙට්‍රික් ටොන් දස දහසකට වැඩි ප්‍රමාණයක් ඉතියෝපියානු ජනතාවට ලබාදීමට ගත් පියවර පිළිබඳ ප්‍රශංසාව පළ කරන බව ද මැඩිස් ලොෆ්වෙල් මහතා එහිදි පවසා තිබේ.", "URL": "https://sinhala.adaderana.lk/news.php?nid=29961", "Category": null, "Parent URL": null}