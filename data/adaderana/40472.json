{"Source": "Adaderana", "Timestamp": "January 20, 2014 07:29 am", "Headline": "සංශෝධිත ධීවර පනත සලකාබලයි", "News Content": "සංශෝධිත ධීවර පනත ඉදිරියේ දි ක්‍රියාත්මක කිරිමට පියවර ගන්නා බව ධීවර අමාත්‍යංශය පවසයි. ධීවරයින් සිදුකරන මුහුදු සීමා උල්ලංඝණය කිරීම් නැවැත්වීමේ අරමුණින් මෙම පනත ක්‍රියාවට නංවන බව එම අමාත්‍යංශය සඳහන් කරයි. ඉන්දු -ශ්‍රී ලංකා ධීවර ගැටළුව දැනට දීර්ඝ කාලයක් මුළුල්ලේ පවතින ප්‍රශ්නයක් වන අතර ඒ සඳහා මේ වනතුරුත් නිසි විසඳුම් ලැබී නැත. ඉන්දීය ධීවරයින් විසින් ශ්‍රී ලංකා මුහුදු සීමාව උල්ලංඝණය කිරීම හේතුවෙන් අත්අඩංගුවට ගනු ලබන අතර ඉන්දීය මුහුදු සීමා උල්ලංඝණය කිරීම හේතුවෙන් ශ්‍රී ලාංකික ධීවරයින් ඉන්දීය බලධාරින් විසින් අත්අඩංගුවට ගනු ලබයි. මෙම ගැටළුව දීර්ඝ කාලයක් තිස්සේ පැවතීමත් සමඟ ඉන්දියානු සාගර ටූනා කොමිසමේ සහ යුරෝපා කොමිසමේ ප්‍ර ඥප්ති වලට අනුව කටයුතු කිරිමට දෙරටටම සිදුවිය. ඒ අනුව විවිධ සංශෝධන වලට යටත්ව ධීවර පනත ශ්‍රී ලංකා පාර්ලිමේන්තුවේ සම්මත වී ඇති අතර එහෙත් එය මේ දක්වා ක්‍රියාත්මක වී නැත. අදාළ පනත අනුව මුහුදු සීමා උල්ලංඝණය කිරීම හේතුවෙන් වෙනත් රටකින් අත්අඩංගුවට ගත් ශ්‍රී ලාංකික ධීවරයින් නිදහස ලබා යළි දිවයිනට පැමිණි විට ඔවුන්ට එරෙහිව නීතිමය ක්‍රියාමාර්ග ගැනිමේ හැකියාව පවතියි. ඒ අනුව අදාළ යාත්‍රාවේ හිමිකරුට ලක්ෂ 15ක දඩයක් නියම කිරිමට හැකියාව පවතින අතර යාත්‍රාව පැද වු පුද්ගලයාට වසර දෙකක සිරදඬුවම් ලබාදීමට අවස්ථාව පවතින බව ධීවර අමාත්‍යංශය කියා සිටියි. මීට අමතරව යාත්‍රාව පැදවු එම පුද්ගලයාට ධීවර යාත්‍රා පැදවීම වසර දෙකකට තහනම් කළ හැකි බව ද එම අමාත්‍යංශය සඳහන් කරයි. කෙසේ වෙතත් ඉන්දියාවේ සහ ශ්‍රී ලංකාවේ දැනට අත්අඩංගුවේ සිටින ධීවරයින් සම්පුර්ණයෙන්ම නිදහස් කිරීමෙන් අනතුරුව අදාළ පනත ක්‍රියාවට නැංවීම පිළිබඳව සලකා බලන බව ධීවර අමාත්‍යංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=40472", "Category": null, "Parent URL": null}