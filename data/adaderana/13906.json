{"Source": "Adaderana", "Timestamp": "February 1, 2011 12:35 pm", "Headline": "ෆොන්සේකාට නැති නිදහසක් අපට එපා", "News Content": "මෙවර ජාතික නිදහස් දින උත්සවයත් එක්සත් ජාතික පක්ෂය විසින් වර්ජනය කරන බව එ.ජා.ප මහ ලේකම් තිස්ස අත්තනායක මහතා පවසයි. රට නිදහස් කර දුන්නු සරත් ෆොන්සේකා මහතා සිරගත කර සමරනු ලබන නිදහස අර්ථවත් නොවන බව අද කොළඹ පැවති මාධ්‍ය හමුවකට එක්වෙමින් හෙතෙම අවධාරණය කළේය. එල්.ටී.ටී.ඊයේ නායක කේ.පී මේ දිනවල හමුදා ආරක්ෂාව යටතේ උතුරේ සංචාරය කරන බවත්,එකී නිදහස දිනා දුන්නු සරත් ෆොන්සේකා සිරගෙදර දුක් විඳින බවත් එ.ජා.ප මහ ලේකම් තිස්ස අත්තනායක මහතා සඳහන් කරයි. දිනා දුන් නිදහස අද භුක්තිවිඳින්නේ එල්.ටී.ටී.ඊ යට අවි ආයුධ ගෙනවිත් දුන් කේ.පී වැනි එල්.ටී.ටී.ඊ නායකයින් පමණක් වන විට එකී නිදහස සමරන්නට හැකියාවක් නැතැයි හෙතෙම පෙන්වා දුන්නේය. වෙනත් ජාතික නිදහස් දිනයන් වලදී මෙන්ම මෙවර ජාතික නිදහස් දිනයේද කුඩුකරුවන්,මංකොල්ලකරුවන් ආදී අපරාධකරුවන් ජනාධිපතිගේ අත්සනින් බන්ධනාගාරයෙන් නිදහස් වන්නට නියමිතව ඇති බවත්,රට ත්‍රස්තවාදයෙන් මුදාගත් ෆොන්සේකා මහතා නිදහස් කරන්නට කටයුතු කළ යුතුව ඇති බවත්,මෙවර නිදහස් දිනයේ හෝ ෆොන්සේකා මහතා නිදහස් කරන ලෙස තමන් ජනාධිපතිවරයාගෙන් ඉල්ලීමක් කරන බවත් අත්තනායක මහතා සඳහන් කළේය. ඛනිජ තෙල් නීතිගත සංස්ථාව පාඩු ලබන රාජ්‍ය ආයතනයක් ලෙස මේ වන විට නම් කර ඇති බවත්,මෙවර එහි සේවකයින්ට වැටුප් ගෙවීමට දින 5 ක් ප්‍රමාදවී ඇති බවත් මහ ලේකම්වරයා කියා සිටියේය. එහෙව් තත්ත්වයක් තුළ පවා දැයට කිරුළ ප්‍රදර්ශනය සඳහා ඛනිජ තෙල් සංස්ථාව විසින් ඛනිජ තෙල් ගබඩා සංකීර්ණයද ඇතුළුව මිලියන 16 ක් ලබා දී ඇතැයිද හෙතෙම චෝදනා කළේය.", "URL": "https://sinhala.adaderana.lk/news.php?nid=13906", "Category": null, "Parent URL": null}