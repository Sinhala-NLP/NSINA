{"Source": "Adaderana", "Timestamp": "September 4, 2019 10:38 am", "Headline": "පොහොට්ටුවේ ගොවි සමුළුව අද කොළඹ දී", "News Content": "ගෝඨාභය රාජපක්ෂ මහතාගේ පාලන කාලයක් තුළ මෙරට කෘෂීකර්මාන්තය සම්බන්ධයෙන් ගනු ලබන ක්‍රියාපිලිවෙත පිළිබදව ගොවීන් අද දැනුවත් කරන බව එක්සත් ජනතා නිදහස් සන්ධාන පාර්ලිමේන්තු මන්ත්‍රී එස්.එම්.චන්ද්‍රෙස්න මහතා කොළඹ ඊයේ(03) පැවති මාධ්‍ය හමුවකදී සඳහන් කළේය. මෙම සමුළුවට තේ,පොල් හා රබර් යන අපනයන භෝග ලෙස කුරුඳු, හෙනසාල්, ගම්මිරිස් හා සාදික්කා වැනි අපනයන භෝග වගා කරන ගොවි මහතුන් සහභාගී වීමට නියමිත බවද මන්ත්‍රීවරයා මෙහිදී පැවසීය. රටේ කෘෂිකර්මාන්තයේ මේ වන විට විශාල පිරිහීමක් සිදුව ඇතැයි පැවසු ඒ මහතා, වත්මන් ආණ්ඩුව කෘෂිකර්මාන්තයට කිසිදු වැඩක් නොකළ බවත් එයින් ගොවි ජනතාව බැට කන බවත් සඳහන් කළේය. ගොවින්ට ලබා දෙන සහනාධාර පවා කප්පාදු කර ඇතැයි පැවසු චන්ද්‍රසේන මහතා, කෘෂිකර්මාන්තය අද වන විට අයාලේ ගොස් ඇතැයි පැවසීය. රනිල් වික්‍රමසිංහ මහතා සෑම වේලාවකම කෘෂිකර්මාන්තය නඟාසිටු වන බව පැවසුවත්, “එය කටින් බතල සිටුවීමක්“ පමණක් බවද පැවසු මන්ත්‍රීවරයා, ගෝඨාභය රාජපක්ෂ මහතා ප්‍රමුඛ ආණ්ඩුවක් තුළින් කෘෂිකාර්මික වැඩපිළිවෙල ඉතා සංවිධානාත්මකව සිදු කිරීමට නියමිත බවත්, අද දිනයේ දී ගොවීන්ව දැනුවත් කිරිමක් සිදු කරන බවත් වැඩිදුරටත් කියා සිටියේය.", "URL": "https://sinhala.adaderana.lk/news.php?nid=118229", "Category": null, "Parent URL": null}