{"Source": "Adaderana", "Timestamp": "October 8, 2014 12:27 pm", "Headline": "බංගලාහත යළිත් වැහෙයි - පීඩන අවපාතය සුළි කුණාටුවක් වෙයි", "News Content": "හැටන් - නුවරළිය පාරේ නානුඔය, බංගලාහත ප්‍රදේශයේදී යළිත් පස් කණ්ඩියක් කඩා වැටීමෙන් එම මාර්ගය අවහිර වී තිබේ. මේ නිසා විකල්ප මාර්ග භාවිතා කරන ලෙස පොලීසිය රියදුරන්ගෙන් හා ජනතාවගෙන් ඉල්ලීමක් කරයි. අද පෙරවරු 11.30 සිට මෙලෙස මාර්ගය අවහිර වී ඇත. පස් කන්ද ඉවත් කිරීමට පැය 3ක් පමණ ගතවිය හැකි බව බලධාරීන් විශ්වාස කරන්නේ යැයි අප වාර්තාකරු පැවසීය. මෙම ස්ථානය ආශ්‍රිතව මීට දින කිහිපයකට ඉහතදීත් පස් කණ්ඩියක් කඩා වැටීමෙන් මාර්ගය අවහිර විය. මේ අතර පවතින අයහපත් කාලගුණික තත්ත්වය හේතුවෙන් දිස්ත්‍රීක්ක දෙකකට නායයෑමේ අවදානමක් ප්‍රකාශයට පත් කර තිබේ. මහනුවර සහ කෑගල්ල යන දිස්ත්‍රික්ක වලට මෙම අවදානම ප්‍රකාශයට පත් කර ඇති බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. මේ අතර මධ්‍යම කඳුකරයේ බටහිර බෑවුමේ පිහිටි ජල පෝෂක ප්‍රදේශවලට ඊයේ රාත්‍රීයේ සිට අධික වර්ෂාවක් ලැබෙමින් පවතියි. ඒ හේතුවෙන් නෝටන්බ්‍රිජ් විමලසුරේන්ද්‍ර ජලාශය වාන් දැමීම ආරම්භ වී ඇත. පවතින වර්ෂාව හේතුවෙන් ඩෙවෝන් දිය ඇල්ලේ ජල ධාරිතාව ද ඉහළ ගොස් ඇති බව අද දෙරණ වාරතාකරු සදහන් කළේය. අධික වර්ෂාවත් සමඟ මාර්ගවල ලිස්සන සුළු ස්වභාවයක් පැවතීම හේතුවෙන් රථ වාහන ධාවනයේදී වඩාත් විමසිලිමත් වන ලෙස පොලිසිය රියදුරන්ගෙන් ඉල්ලීමක් කරයි. මේ අතර බෙංගාල බොක්කේ ගිණිකොණ ප්‍රදේශය ආශ්‍රිත පීඩන අවපාතය සුළි කුණාටුවක් දක්වා වර්ධනය වෙමින් ඇති බවත්, මේ නිසා ප්‍රදේශ රැසකට මිලිමීටර් 100 ඉක්මවූ වර්ෂාපතනයක් ලැබිය හැකි බවත්, කාලගුණ විද්‍යා දෙපාර්තමේන්තුව කියයි. ඡායා රූ - රංජිත් රාජපක්ෂ", "URL": "https://sinhala.adaderana.lk/news.php?nid=46588", "Category": null, "Parent URL": null}