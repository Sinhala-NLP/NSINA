{"Source": "Adaderana", "Timestamp": "July 19, 2012 06:25 pm", "Headline": "පා.ම නාමල් රාජපක්ෂ ලෙස රඟපෑ අම්පාර නගරාධිපතිට ඇප", "News Content": "ගුවන් හමුදා නිලධාරියෙකුගේ ස්ථාන මාරුවීමක් අවලංගු කරන ලෙස ඉල්ලා පාර්ලිමේන්තු මන්ත‍්‍රී නාමල් රාජපක්‍ෂ මහතා යැයි පවසමින් ගුවන් හමුදාපතිවරයාට දුරකථන ඇමතුමක් ලබාදුන් අම්පාර නගර සභාවේ නගරාධිපතිවරයා අත්අඩංගුවට ගෙන තිබේ. සැකකාර නගරාධිපති නලීන් ජයවික‍්‍රම අද (19) දින අත්අඩංගුවට ගෙන කොළඹ ප‍්‍රධාන මහේස්ත‍්‍රාත් අධිකරණයට ඉදිරිපත්කර රුපියල් ලක්ෂ 10 බැගින් වු ශරීර ඇප දෙකක් මත මුදා හැරිය බව පොලිස් මාධ්‍ය ප්‍රකාශක කාර්යාලය පවසයි. මොහු ගුවන් හමුදාවේ බලගන ලූතිනන්වරයෙකු ලෙස ද සේවය කර ඇති බව එම කාර්යාලය පවසයි. 2011.03.26 වන දින මොහු විසින් තමන් නාමල් රාජපක්ෂ මහතා බව පවසා ගුවන් හමුදාපතිවරයාට දුරකථන ඇමතුමක් ලබාදී වින්ග් කමාන්ඩර්වරයෙකුගේ ස්ථාන මාරුවක් අවලංගු කරන ලෙසට දැනුම් දී තිබේ. එම දුරකථන ඇමතුම සම්බන්ධයෙන් සැකකළ ගුවන් හමුදාපතිවරයා ඒ පිළිබඳව අපරාධ පරීක්ෂණ දෙපාර්තමේන්තු‍වට දැනුම්දීමෙන් පසු මෙම සිද්ධියට අනුබලදුන් ගුවන් හමුදාවේ වින්ග් කමාන්ඩර්වරයෙකු අත්අඩංගුවට ගෙන ඇපමත මුදා හැර ඇත.", "URL": "https://sinhala.adaderana.lk/news.php?nid=25911", "Category": null, "Parent URL": null}