{"Source": "Adaderana", "Timestamp": "May 1, 2019 12:52 pm", "Headline": "කල් ඉකුත් වූ ත්‍රිපෝෂ බෙදාහැරීමක් ගැන අඹගමුවේ මව්වරුන්ගෙන් චෝදනා", "News Content": "හැටන්, අඹගමුව සෞඛ්‍ය අධිකාරි කාර්යයාලය මඟින් ප්‍රදේශයේ මව්වරුන්ට හා ළමුන්ට කල් ඉකුත් වී ඇති ත්‍රිපෝෂ පැකට් තොගයක් ලබා දී ඇති බව වාර්තා වෙයි. අඹගමුව සෞඛ්‍ය අධිකාරි කාර්යයාලය මඟින් ඊයේ (30) දින බෙදා හැර ඇති ඇතැම් ත්‍රිපෝෂ පැකට් කල් ඉකුත් වී ඇති බව එම ත්‍රිපෝෂ පැකට් ලබාගත් හැටන් ප්‍රදේශයේ ජනතාව ප්‍රකාශ කර ඇත. ගර්භනී මව්වරුන්ට, කිරිදෙන මව්වරුන්ට සහ අවුරුදු පහට වඩා වයස අඩු ළමුන් වෙත සෞඛ්‍ය අමාත්‍යංශය මඟින් පෝෂණ තත්ත්වය ඉහළ දැමීම සඳහා නොමිලේ බෙදා හරින ත්‍රිපෝෂ පැකට් මෙසේ කල් ඉකුත් වී තිබී ඇත. මාසෙකට වරක් ගැබිණි මව්වරුන්ට, කිරිදෙන මව්වරුන්ට සහ අවුරුදු පහට වඩා අඩු බර අඩු ළමුන් සදහා ප්‍රදේශයේ සෞඛ්‍ය අධිකාරි කාර්යයාලය මඟින් පවුල් සෞඛ්‍ය සේවිකාවන් හරහා මාසිකව මෙම ත්‍රිපෝෂ පැකට් එක් එක් පවුල්වලට අනුමත ප්‍රමාණයට බෙදා හරිනු ලබයි. අඹගමුව සෞඛ්‍ය කාර්යාලය එසේ බෙදා හැර ඇති ත්‍රිපෝෂ පැකට් අතර දින ගණනක් කල් ඉකුත් වු ත්‍රිපෝෂ පැකට් කිහිපයක්ද අදාල පවුල් සෞඛ්‍ය සේවිකාව විසින් බෙදා හැර ඇති බව අද දෙරණ වාර්තාකරු සඳහන් කර සිටියි. මේ සම්බන්ධයෙන් අදාල පවුල් සෞඛ්‍ය සේවිකාවගෙන් විමසු විට ඇය පවසා ඇත්තේ ධාන්‍ය වර්ග වියළා සකස් කර ඇති ත්‍රිපෝෂ කල් ඉකුත් වී ඇතත් එය පරිභෝජනයට ගත හැකි බවයි. මෙම ගැටළුව සම්බන්ධයෙන් අඹගමුව සෞඛ්‍ය අධිකාරි කාර්යයාලයේ නිලධාරියෙකුගෙන් කළ විමසුමකට අනුව ඔහු ප්‍රකාශ කර ඇත්තේ සෞඛ්‍ය අමාත්‍යංශය මඟින් තම කාර්යයාලයට අනුමත ත්‍රිපෝෂ තොග ලැබිමෙන් පසු එය ප්‍රදේශයේ ත්‍රිපෝෂ ලාභීන් වෙත බෙදා හරින බවය. එසේ ලැබෙන ත්‍රිපෝෂ පැකට් පරීක්ෂා කර බෙදා හැරිය යුතු බවත්, අතපසුවීමක් හේතුවෙන් කල් ඉකුත් වි ඇති ත්‍රිපෝෂ පැකට් කිහිපයක් ප්‍රදේශයේ ප්‍රතිලාභින් වෙත බෙදාහැර ඇති බවට තමන් වෙත තොරතුරු ලැබි ඇති බවත් ඔහු සඳහන් කර ඇත. එසේ බෙදා හැර ඇති කල් ඉකුත් වු ත්‍රිපෝෂ පැකට් යළිත් තම කාර්යයාලය වෙත ලබාදෙන ලෙසද එම නිලධාරියා ප්‍රකාශ කර ඇත. කල් ඉකුත් වු ත්‍රිපෝෂ පැකට් සෞඛ්‍ය අමාත්‍යංශය වෙත යවා එම ප්‍රමාණයට නව ත්‍රිපෝෂ පැකට් තොග ලබාගෙන යලිත් එම ප්‍රතිලාභින්ටම බෙදා හැරීමට කටයුතු කරන බවද එම නිලධාරියා වැඩි දුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=109016", "Category": null, "Parent URL": null}