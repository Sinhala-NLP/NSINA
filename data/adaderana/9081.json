{"Source": "Adaderana", "Timestamp": "June 18, 2010 03:13 pm", "Headline": "නායකත්වය තැපෑලෙන් ලැබෙන්නේ නෑ", "News Content": "රණවිරු විජයග්‍රහණය සැමරුමට සහභාගී වූ පමණින් තමන්ට පක්ෂ නායකත්වය තැපෑලෙන් නොලැබෙන බව එ.ජා.ප පාර්ලිමේන්තු මන්ත්‍රී සජිත් ප්‍රේමදාස මහතා පවසයි. පක්ෂයේ නායකයෙකු විය යුතුනම්,රටේ නායකයෙකු විය යුතුනම් රටේ සමස්ථ ජනතාවගේ සිත් දිනා ගන්නා ආකාරයට කටයුතු කළ යුතු බවත්,ජනතාවගේ උන්නතිය සඳහා වැඩපිළිවෙළක් තිබිය යුතු බවත් හෙතෙම කියා සිටියේ අද (18)ගාලු මුවදොර පිටියේ පැවැති විජයග්‍රහණ සැමරුම් උළෙලට සහභාගී වෙමිනි. ඉදිරිපත් කරන වැඩ පිළිවෙළ ගැන ජනතාව තුළ විශ්වාසයක් පැවතිය යුතු බවද හෙතෙම අවධාරණය කළේය. විපක්ෂ නායකයා මෙන්ම විපක්ෂයේ ජ්‍යෙෂ්ඨයින් බොහොමයක් මෙම අවස්ථාවට සහභාගීවීම ප්‍රතික්ෂේප කර ඇති මොහොතක මන්ත්‍රීවරයා සහභාගීවූයේ මන්දැයි මාධ්‍යවේදියෙකු නැඟූ ප්‍රශ්නයකට පිළිතුරු දෙමින් ඔහු කියා සිටියේ මෙම උත්සව අවස්ථාවට පක්ෂ හෝ පාට භේදයක් නොමැති බවයි. රට ජාතිය වෙනුවෙන් දිවි හිමියෙන් කටයුතු කළ රණ විරුවන්ට උපහාර දැක්වීම සෑම සියලුදෙනාගේම යුතුකමක් බව ද මන්ත්‍රීවරයා පැවසීය. උපහාර පිදීමෙන් නොනැවතී පක්ෂ විපක්ෂ භේදයකින් තොරව රණ විරුවන්ගේ අනාගත සුබ සිද්ධිය සඳහා කටයුතු කළ යුතු බවද සජිත් ප්‍රේමදාස මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=9081", "Category": null, "Parent URL": null}