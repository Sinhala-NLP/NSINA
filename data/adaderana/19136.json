{"Source": "Adaderana", "Timestamp": "October 4, 2011 02:40 pm", "Headline": "කොරියානු භාෂා විභාගයට දැඩි පොලිස් ආරක්ෂාවක්", "News Content": "මේ මස ආරම්භ වීමට නියමිත කොරියානු භාෂා ප්‍රවීණතා විභාගය සඳහා දැඩි පොලිස් ආරක්ෂාවක් ලබාදීමට ශ්‍රී ලංකා විදේශ සේවා නියුක්ති කාර්යාංශය කටයුතු යොදා තිබේ. කොරියානු භාෂා විභාගයේ දී සිදුවිය හැකි වංචා දූෂණ අවම කිරීමේ අරමුණින් මෙම වැඩපිළිවෙළ ක්‍රියාත්මක කරන බව විදේශ සේවා නියුක්ති කාර්යාංශය පවසයි. මේ මස 15 සහ 16 දෙදින පුරා අදාළ විභාගය පැවැත්වීමට නියමිතය. ජංගම දුරකථන හෝ වෙනත් තාක්ෂණික ක්‍රම ‍උපයෝගි කර ගනිමින් සංවිධානාත්මකව විභාග වංචා සිදු කරන පුද්ගලයින්ට එරෙහිව මෙවර දැඩි ලෙස නීතීය ක්‍රියාත්මක කිරීමට කටයුතු‍ යොදා ඇත. එවැනි ක්‍රියා පිළිබඳ යම් තොරතුරක් ඇත්නම් එම තොරතුරු දැනුම්දීම සඳහා විශේෂ දුරකථන අංක කිහිපයක් ද විදේශ සේවා නියුක්ති කාර්යාංශය හඳුන්වා දී තිබේ. ඒ අනුව 011 24 333 42, 011 23 22 322, 011 28 64 118 යන දුරකථන ඔස්සේ පැමිණිලි ඉදිරිපත් කිරීමට හැකිය.", "URL": "https://sinhala.adaderana.lk/news.php?nid=19136", "Category": null, "Parent URL": null}