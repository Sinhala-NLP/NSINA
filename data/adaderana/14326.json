{"Source": "Adaderana", "Timestamp": "February 19, 2011 11:04 am", "Headline": "ප්‍රතික්ෂේප වූ නම් වෙනත් පක්ෂ වලට ආදේශ කර ඇතැයි පැමිණිලි", "News Content": "නාමයෝජනා පත්‍ර ප්‍රතික්ෂේප වූ ඇතැම් දේශපාලන පක්ෂ හා ස්වාධීන කණ්ඩායම්වල නියෝජිතයින් වෙනත් දේශපාලන පක්ෂ සහ කණ්ඩායම්වල අපේක්ෂකයින් වෙනුවෙන් තමන්ගේ නම් ආදේශ කර ඇති බවට පැමිණිලි ලැබී ඇතැයි මැතිවරණ මහලේකම් කාර්යාලය පවසයි. තරග වැදී සිටින කිසියම් දේශපාලන පක්ෂයක හෝ ස්වාධීන කණ්ඩායමක අපේක්ෂකයින් වෙනුවෙන් අදාළ ඡන්ද ලකුණ හා අපේක්ෂක අංක යටතේ තරග කිරීමට වෙනත් කිසිදු පුද්ගලයෙකුට හැකියාවක් නොමැති බව නිවේදනයක් නිකුත් කරමින් මැතිවරණ කොමසාරිස්වරයා සඳහන් කරයි. පළාත් පාලන ආයතන ඡන්ද විමසීම් ආඥා පනත යටතේ ඒ සඳහා කිසිඳු ප්‍රතිපාදනයක් සලසා නොමැති බවත් කිසියම් අපේක්ෂකයෙකු‍ගේ නමක් වෙනුවට වෙනත් අයෙකුගේ නමක් ආදේශ කළ නොහැකි බවත් සියලුම අපේක්ෂකයින් හා ඡන්දහිමියන් වෙත මැතිවරණ කොමසාරිස්වරයා දැනුම් දෙයි.", "URL": "https://sinhala.adaderana.lk/news.php?nid=14326", "Category": null, "Parent URL": null}