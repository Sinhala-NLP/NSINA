{"Source": "Adaderana", "Timestamp": "November 15, 2010 08:35 pm", "Headline": "යාපනයෙන් 50 ක් අත්අඩංගුවට ගත්තේ නෑ-ප්‍රශ්න කළා පමණයි", "News Content": "අද පෙරවරුවේ යාපනය නගරයේදී සිසු සිසුවියන් 50 ක් පමණ අත්අඩංගුවට නොගත් බව යාපනය ජ්‍යෙෂ්ඨ පොලිස් අධිකාරී නෙවිල් පද්මදේව මහතා පවසයි. එසේ වුව යාපනය නගරසීමාවේ රාජ්‍ය විරෝධී කුමන්ත්‍රණයක් සිදුකරන බවට පොලීසියට ලැබුණු තොරතුරක් මත ක්‍රියාත්මක වූ පොලීසිය නගරයේ පෙත්සමක් අත්සන් කරමින් සිටි 50 ක පමණ පිරිසක් පොලීසියට රැගෙන විත් ප්‍රශ්න කිරීමක් කළ බව පොලිස් අධිකාරීවරයා අද දෙරණට කියා සිටියේය. එසේ පොලීසියට රැගෙන ආ පිරිස් අතර සරසවි සිසුන්ද සිටි බවට පොලිස් ප්‍රශ්න කිරීම් වලදී අනාවරණය වූ බවත්,ප්‍රශ්න කිරීමෙන් පසු මෙම පිරිස මුදාහරින්නට කටයුතු කළ බවත් හෙතෙම වැඩිදුරටත් සඳහන් කළේය. යුද්ධය පැවති වකවානුවේ අත්අඩංගුවට ගනු ලැබූ ද්‍රවිඩ ජාතික තරුණ තරුණියන්ගේ නම් හෙළි කරන ලෙස ඉල්ලා\"නම් හෙළිකරනු ව්‍යාපාරය\"විසින් යාපනය නගරයේ පෙත්සමක් අත්සන් කරමින් සිටි සිසුසිසුවියන් 50 ක් පමණ යාපනය පොලිසිය විසින් අත්අඩංගුවට ගත් බව එකී සංවිධානය කියා සිටින ලදී. පසුගිය කාලයේ අත්අඩංගුවට පත්වූ ද්‍රවිඩ ජාතික තරුණ තරුණියන්ගේ නම් හෙළිකරන ලෙස ඉල්ලා කොළඹ දී දේශපාලන පක්ෂ නායකයින්,විවිධ සමාජ ක්‍රියාකාරීන්,හා ජනයා ගේ අත්සන් එකතු කළ \"නම් හෙළිකරනු ව්‍යාපාරය\"විසින් අද දවසේ යාපනය ජනතාවගේ අත්සන් එකතු කිරීමට තීරණය කර තිබුණු බවත්,ඒ අනුව යාපනය නගරයේ සැරිසරමින් ජනතාවගේ අත්සන් එකතු කිරිමේදී පොලීසිය පැමිණ තම පිරිස් අත්අඩංගුවට ගෙන පොලීසියට රැගෙන ආ බව රජ රට විශ්ව විද්‍යාලයේ මහා ශිෂ්‍ය සංගමයේ උප සභාපති එන්.එච්.පී.ඩී නවරත්න මහතා පවසා තිබිණි. එසේ වුවද පොලීසිය විසින් රැගෙන ගිය මෙම පිරිස ප්‍රශ්න කිරිමෙන් පසු මුදාහළ බවත්,එය කිසිසේත්ම අත්අඩංගුවට ගැනීමක් නොවන බවත් පොලීසිය විසින් පසුව ප්‍රකාශ කරන ලදී. \"නම් හෙළිකරනු ව්‍යාපාරය\"විසින් සිදුකරනු ලැබූ පෙත්සම අත්සන් කිරීමේ ව්‍යාපාරය මුළුමනින්ම කඩාකප්පල් කිරීමට පොලීසිය කටයුතු කළ බවත්,අත්අඩංගුවට පත් පිරිස පසුව මුදාහරින්නට කටයුතු කරනු ලැබුවේ යළි පෙත්සම අත්සන් කිරීමේ කටයුත්තට සහභාගී නොවන ලෙස තරයේ අවවාද කිරීමෙන් පසුව බවත් අන්තර් විශ්ව විද්‍යාල ශිෂ්‍ය බල මණ්ඩලයේ වැඩ බලන කැඳවුම්කරු සංජීව බණ්ඩාර මහතා අද දෙරණට කියා සිටියේය. ප්‍රශ්න කිරීමෙන් පසු එම පිරිස ඒ මොහොතේම යාපනයේ නොසිට කොළඹ බලා එවන්නට පොලීසිය ක්‍රියා කළ බවත්,මග රැඳෙන්නේද යන්න විමසා බැලීම සඳහා අලිමංකඩ දක්වාම පොලීසිය පසුපසින් පැමිණි බවත් බණ්ඩාර මහතා වැඩිදුරටත් අද දෙරණට කියා සිටියේය.", "URL": "https://sinhala.adaderana.lk/news.php?nid=12171", "Category": null, "Parent URL": null}