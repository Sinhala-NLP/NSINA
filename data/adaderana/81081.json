{"Source": "Adaderana", "Timestamp": "December 5, 2017 08:43 pm", "Headline": " අපේක්ෂකයින් ගැන අවසන්  තීරණ ගන්න සාකච්ඡා", "News Content": "පළාත් පාලන මැතිවරණයේදී දෙමළ ජාතික සන්ධානයට අයත් පක්ෂ තුන අතර අපේක්ෂකයින් බෙදා ගන්නා ආකාරය හා නම් කරණු ලබන අපේක්ෂකයින් පිළිබඳව අවසන් තීරණ ගැනීම සඳහා අද යාපනයේ පිහිටි දෙමළ ජාතික සන්ධාන කාර්යාලයේදී විශේෂ සාකච්ඡාවක් පැවැත්වුණි. ඉලංකෙයි තමිල් අරුසු කච්චි පක්ෂයේ නායක මාවෙයි සේනාධිරාජා මන්ත්‍රීවරයාගේ ප්‍රධානත්වයෙන් පැවති මේ සාකච්ඡාවට ප්ලොට් හා ටෙලෝ යන දේශපාලන පක්ෂ වල නියෝජිතයෝද සහභාගි වී සිටියහ. සාකච්ඡාවෙන් පසුව මාවෙයි සේනාධිරාජා මන්ත්‍රීවරයා කියා සිටියේ උතුරු නැගෙනහිර සෑම ප්‍රදේශයකටම දෙමළ ජාතික සන්ධානයෙන් අපේක්ෂකයින් යොදන බවත්, ඒ ඒ පළාත් වල ඒ ඒ දේශපාලන පක්ෂ සඳහා ඇති ජනතා කැමැත්ත සැලකිල්ලට ගෙන ප්ලොට් හා ටෙලෝ යන පක්ෂ වලට ගැලපෙන අනුපාත වලින් අපේක්ෂකයින් ඉදිරිපත් කිරීමට අවස්ථාව සලසා දුන් බවයි. ඊ.පී.ආර්.එල්.එෆ්.සංවිධානය ඉවත් වීම නිසා මේවර ප්ලොට් හා ටෙලෝ යන දේශපාලන පක්ෂ වලට වැඩි අපේක්ෂකයින් ඉදිරිපත් කිරීමට අවස්ථාව උදා වූ බවද මාවෙයි සේනාධිරාජා මන්ත්‍රීවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=81081", "Category": null, "Parent URL": null}