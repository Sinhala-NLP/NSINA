{"Source": "Adaderana", "Timestamp": "June 24, 2015 03:05 pm", "Headline": "FCID එරෙහි බැසිල්ගේ පෙත්සම විභාගයට ගැනීමට අවසරදෙයි", "News Content": "තමන්ව අත්අඩංගුවට ගැනීම නීතිවිරෝධි යැයි ප්‍රකාශ කරන මෙන් ඉල්ලා හිටපු අමාත්‍ය බැසිල් රාජපක්ෂ මහතා සහ ඇතුළු පිරිසක් ඉදිරිපත් කළ මූලික අයිතිවාසිකම් පෙත්සම් විභාගයට ගැනීමට ශ්‍රේෂ්ඨාධිකරණය අවසර ලබාදී තිබේ.අගවිනිසුරු කේ. ශ්‍රී පවන්, ප්‍රියසාද් ඩෙප් සහ රෝහිණි මාරසිංහ යන විනිසුරු මඩුල්ල විසින් අදාළ පෙත්සම ඉදිරියටත් විභාගයට ගැනීමට අද අවසර ලබා දුන් බව අද දෙරණ අධිකරණ වාර්තාකරු සඳහන් කළේය.පෙත්සම කැඳවූ අවස්ථාවේ මූලික විරෝධතා මතුකළ රජයේ නීතිඥවරයා බැසිල් රාජපක්ෂ මහතා ඇතුළු පිරිස අත්අඩංගුවට ගැනීම රටේ පිළිගත් නීතිය අනුව සිදු කර ඇති බව පවසා තිබේ.මූල්‍ය අපරාධ විමර්ශන කොට්ඨාසය පරීක්ෂණ පවත්වන්නේ රටේ පිළිගත් නීතියට අනුව බව සඳහන් කළ රජයේ නීතිඥවරයා ඒතුළින් කිසිදු මුලික අයිතිවාසිකම් කඩවීමක් සිදු නොවන බව ප්‍රකාශ කර ඇත.කෙසේ වෙතත් ඉදිරිපත් වූ කරුණු දීර්ඝ ලෙස අධ්‍යයනය කළ ශ්‍රේෂ්ඨාධිකරණය පෙත්සම ඉදිරියටත් විභාගයට ගැනීමට තීරණය කළ බව අද දෙරණ අධිකරණ වාර්තාකරු පැවසීය.පෙත්සමට අදාළ විරෝධතා ඇත්නම් අද සිට මාස දෙකක් ඇතුළත ඉදිරිපත් කරන ලෙස පොලිස්පතිවරයාට සහ මූල්‍ය අපරාධ කොට්ඨාසයේ නිලධාරින්ට නියම කළ ශ්‍රේෂ්ඨාධිකරණය පෙත්සම් විභාගය ඔක්තෝබර් මස 22 දා සිදු කරන බව දැනුම් දී ඇත.", "URL": "https://sinhala.adaderana.lk/news.php?nid=52221", "Category": null, "Parent URL": null}