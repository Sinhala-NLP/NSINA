{"Source": "Adaderana", "Timestamp": "March 1, 2013 12:29 pm", "Headline": "ලක් රජයේ විරෝධය මැද “නෝ ෆයර් සෝන්\" අද පෙන්වයි", "News Content": "චැනල්-ෆෝ නාලිකාව විසින් ශ්‍රී ලංකාව පිළිබඳ නිෂ්පාදනය කරන ලද “නෝ ෆයර් සෝන්\" වීඩියෝ පටය ජීනිවා මානව හිමිකම් කවුන්සිල සැසිවාරයට සමගාමීව අද (01) ප්‍රදර්ශනය කෙරෙයි. ශ්‍රී ලංකාවේ මානූෂීය මෙහෙයුම පැවති සමයේ සිදුවු බව කියන යුද අපරාධ සම්බන්ධයෙන් අදාළ වීඩියෝ පටය මගින් තොරතුරු ඉදිරිපත් කරනු ඇති බව වාර්තා වේ. කෙසේ වෙතත් අදාළ වීඩියෝ පටය ප්‍රදර්ශනය කිරීම සම්බන්ධයෙන් ශ්‍රී ලංකාව මේ වන විටත් විරෝධය පළ කර තිබේ. එක්සත් ජාතීන්ගේ ශ්‍රී ලංකා නිත්‍ය නියෝජිත රවිනාථ ආරියසිංහ මහතා විසින් ජගත් මානව හිමිකම් කවුන්සිල සභාපති රෙමිගියුස් ඒ.හැන්සල් මහතා වෙත ලිපියක් යොමු කරමින් ඒ පිළිබද විරෝධය පළ කර ඇත. අදාළ වීඩියෝ පටය ප්‍රදර්ශනය කිරීමට ඉඩදීම තුළින් මානව හිමිකම් කවුන්සිලය පිළිබඳ පවතින පිළිගැනීමට හානී නොකරන ලෙස අදාළ ලිපියෙන් පෙන්වා දී තිබේ. රෙමිගියුස් ඒ.හැන්සල් මහතා ඊට ප්‍රතිචාර දක්වමින් සඳහන් කර ඇත්තේ මානව හිමිකම් කවුන්සිල සැසිවාරයට සමගාමීව මෙවැනි වීඩියෝපට ප්‍රදර්ශනය කිරීම සඳහා රාජ්‍ය නොවන සංවිධානවලට අවසර ලබාදී ඇති බවයි. කෙසේ වෙතත් එම වීඩියෝපට සඳහා මානව හිමිකම් කවුන්සිලයේ අනුමැතිය නොලැබෙන බව රෙමිගියුස් ඒ.හැන්සල් මහතා පවසයි. අදාළ වීඩියෝපටවල වගකීම එම රාජ්‍ය නොවන සංවිධාන විසින් දැරිය යුතු බව ද ඔහු පෙන්වා දී ඇත.", "URL": "https://sinhala.adaderana.lk/news.php?nid=32024", "Category": null, "Parent URL": null}