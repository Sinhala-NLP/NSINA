{"Source": "Adaderana", "Timestamp": "November 3, 2016 11:40 pm", "Headline": " සුදු වෑන්වලින් මිනිස්සු උස්සගෙන කියලා අපි දන්නේ නෑ", "News Content": "ඉකුත් ආණ්ඩුවේ තමන් ඇමතිවරයෙකු ලෙස කටයුතු කළ ද සුදු වෑන්වලින් පැහැරගෙන ගිය අය ගැන නොදන්නා බව පා.ම බන්දුල ගුණවර්ධන මහතා පවසයි.අද පැවැති මාධ්‍ය හමුවකදී මන්ත්‍රීවරයා මේ බව කියා සිටියේ මාධ්‍යවේදියෙකු ඒ ගැන සිදුකළ ප්‍රශ්න කිරීමේදීය.මතබේදයට තුඩු දී ඇති බැඳුම්කර සිද්ධිය ගැන දිගින් දිගටම වත්මන් ආණ්ඩුවට චෝදනා එල්ල කරද්දී ඉකුත් ආණ්ඩුව සමයේ පාර්ලිමේන්තුවට ඉදිරිපත් වූ කෝප් වාර්තාවලට සිදුවූයේ කුමක්දැයි මාධ්‍යවේදියෙකු එහිදී විමසා සිටියේය.එවකට විපක්ෂය ශක්තිමත් නොවූ බව මන්ත්‍රීවරයා කියද්දී මාධ්‍යවේදියා පෙන්වාදුන්නේ ඒ ගැන කතා කළා නම් සුදු වෑන් එකකින් යන්න වෙන බව එවකට විපක්ෂයේ සිටි අය කියන බවයි.එවිට බන්දුල ගුණවර්ධන මන්ත්‍රීවරයා මාධ්‍යවේදියාගෙන් ඉල්ලා සිටියේ සුදු වෑන් එකකින් ගෙන ගිය එක් අයෙකු කියන ලෙසයි.“අපි ආණ්ඩුවේ හිටපු ඇමතිවරු ලෙස මේ රටේ සුදු වෑන්වලින් මිනිස්සු උස්සාගෙන කියලා දන්නේ නෑ. දන්නවානම් ඇවිල්ලා කියනවා.“ඒ ගැන උසාවියේ නඩු කිහිපයක්ම ඇති බවත්, එසේම ලසන්ත වික්‍රමතුංග, ප්‍රගීත් එක්නැලිගොඩ ඝාතනය හා අතුරුදන්වීමට ඒවායේ සම්බන්ධයක් නැතිදැයි මාධ්‍යවේදියා පෙරළා ප්‍රශ්න කළේය.එහිදී මන්ත්‍රීවරයා පැවසුවේ ඒ ගැන පරීක්ෂණ කළ යුතු බවය.මේ අතර තමන් විසින් තානාපතිවරයෙකු ලෙස පත්කරනු ලැබූ උදයංග වීරතුංග හා මෙම සිද්ධිය අතර කිසිදු සම්බන්ධයක් නැතැයි එම මාධ්‍ය හමුවට එක්වූ ජී.එල් පීරිස් මහතා මාධ්‍යවේයෙකුගේ ප්‍රශ්නයකට පිළිතුරු ලෙස පැවසුවේ එය කෙතරම් හාස්‍ය ජනක ප්‍රශ්නයක්දැයි පෙන්වාදෙමිනි.අගමැතිවරයාට ද එසේ පැවසිය හැකි බැවින් තමන් එම ප්‍රශ්නය ඇසූ බව මාධ්‍යවේදියා පෙරළා ප්‍රතිචාර දැක්වුවේය.", "URL": "https://sinhala.adaderana.lk/news.php?nid=65689", "Category": null, "Parent URL": null}