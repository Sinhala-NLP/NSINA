{"Source": "Adaderana", "Timestamp": "January 1, 2019 12:14 pm", "Headline": "හෝමාගම දී පාතාල සමාජිකයෙක් STF අත්අඩංගුවට", "News Content": "හෙරොයින් සහ ජීව අත් බෝම්බයක් සමඟ සංවිධානාත්මක අපරාධ කල්ලි සාමාජිකයෙකු හෝමාගම, පනාගොඩ ශ්‍රී මහා බෝධි විහාරය අසල මාර්ගයේදී අත්අඩංගුවට ගෙන ඇත. පොලිස් විශේෂ කාර්ය බලකා සංවිධානාත්මක අපරාධ මැඩලීම් ඒකකයේ නිලධාරීන්ට ලද තොරතුරක් මත මෝටර් රථයක් නවතා පරීක්ෂා කිරිමේදී සැකකරු අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසුවේය. අතුරුගිරිය, සමනලඋයන ප්‍රදේශයේ පදිංචිකරුවෙකු වන 33 හැවිරිදි ඉහලගමගේ දර්ශන නොහොත් “අයි.ඩී.” නැමැති මෙම සැකකරු සතුව තිබී හෙරොයින් ග්‍රෑම් 60 යි මිලිග්‍රෑම් 550 ක් සොයාගෙන තිබේ. සැකකරු රත්මලාන ප්‍රදේශයේ සංවිධානාත්මක අපරාධ කල්ලි නායකයෙකු වන අංජු නැමැත්තාගේ ප්‍රධාන ගෝලයෙකු මෙන්ම සයිමා නැමැති සංවිධානාත්මක අපරාධකරුගේ හෙරොයින් ජාවාරම සිදුකරන අයෙකු බවට ද අනාවරණය වී ඇති බව පොලිස් මාධ්‍ය ප්‍රකාශකවරයා පැවසුවේය. සැකකරු වැඩිදුර විමර්ශන සඳහා පොලිස් මත්ද්‍රව්‍ය කාර්යංශයට භාර දී ඇති අතර ඔහු අද (01) හෝමාගම මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=101630", "Category": null, "Parent URL": null}