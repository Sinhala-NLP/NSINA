{"Source": "Adaderana", "Timestamp": "July 10, 2012 08:37 am", "Headline": "අමාත්‍යාංශ කිහිපයකට නව ලේකම්වරුන් පත්කෙරෙයි", "News Content": "අමාත්‍යාංශ කිහිපයක් සඳහා ඉදිරි දින කිහිපය තුළ නව ලේකම්වරුන් පත්කිරීමට නියමිතව තිබේ. අමාත්‍යාංශ 10 ට ආසන්න සංඛ්‍යාවක ලේකම්වරුන් පත්කිරීමට නියමිත අතර ඊට අදාළ කටයුතු මේ දිනවල සිදුවන බව ජනාධිපති ලේකම් ලලිත් වීරතුංග මහතා සඳහන් කළේය. අමාත්‍යාංශවල සිටින ලේකම්වරුන්ගේ ධුර කාලය අවසන් වීම සහ දැනට පුරප්පාඩු වී ඇති අමාත්‍යාංශ ලේකම් ධුර කිහිපයක් සඳහා මෙම පත්කිරීම් සිදුකිරීමට නියමිත බව ලලිත් වීරතුංග මහතා ප්‍රකාශ කළේය. කෙසේවෙතත් සිවිල් ගුවන් සේවා, ‍සංස්කෘතික හා කලා කටයුතු, ළමා සංවර්ධන හා කාන්තා කටයුතු, සමාජ සේවා, සමූපකාර හා අභ්‍යන්තර වෙළෙඳ කටයුතු, කර්මාන්ත හා වාණිජ කටයුතු, යෞවන කටයුතු හා නිපුණතා සංවර්ධන, ක්‍රීඩා, මහජන කටයුතු හා මහජන සම්බන්ධතා, ජාතික භාෂා හා සමාජ ඒකාබද්ධතා යන අමාත්‍යාංශ සඳහා නව ලේකම්වරුන් පත්කිරීමට නියමිතව ඇති බව වාර්තා වේ.", "URL": "https://sinhala.adaderana.lk/news.php?nid=25644", "Category": null, "Parent URL": null}