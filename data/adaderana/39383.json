{"Source": "Adaderana", "Timestamp": "December 6, 2013 06:08 pm", "Headline": "වයඹ අය වැය උඩින්ම ගොඩ - සිතාවක අය වැය පරාදයි", "News Content": "වයඹ පළාත් සභාවේ අය වැය වැඩි ඡන්ද 35කින් සම්මත වී තිබේ. පළාත් ප්‍රධාන අමාත්‍ය දයාසිරි ජයසේකර මහතා විසින් අය වැය ඉදිරිපත් කිරීමෙන් අනතුරුව ඊට පක්ෂව ඡන්ද 35ක් ලැබි ඇති බව අද දෙරණ වාර්තාකරු සඳහන් කළේය. කෙසේ වෙතත් අය වැයට විපක්ෂව කිසිදු ඡන්දයක් නොලැබුණු අතර සියලුම විපක්ෂ මන්ත්‍රීවරුන් ඡන්දය භාවිතයෙන් වැළකී සිටීම විශේෂත්වයකි. වයඹ පළාත් සභාව එක්සත් ජනතා නිදහස් සන්ධාන මන්ත්‍රීවරු 36 දෙනෙකුගෙන් ද එක්සත් ජාතික පක්ෂ මන්ත්‍රීවරු 12 දෙනෙකුගෙන් ද ප්‍රජාතන්ත්‍රවාදී පක්ෂයේ මන්ත්‍රීවරු තිදෙනෙකුගෙන් හා ජනතා විමුක්ති පෙරමුණේ එක් මන්ත්‍රීවරයෙකුගෙන් සමන්විතය. මේ අතර එක්සත් ජාතික පක්ෂය පාලනය හොබවන සීතාවක නගර සභාවේ අය වැය පරාජයට පත්වී තිබේ. වැඩි ඡන්ද එකකින් අයවැය පරාජයට පත් වු බව අද දෙරණ වාර්තාකරු සඳහන් කළේය. ඒ අනුව අයවැයට පක්ෂව ඡන්ද පහක් ලැබී ඇති අතර විපක්ෂව ඡන්ද 6ක් ලැබී තිබේ. නගර සභාවේ උප සභාපතිවරයා සහ තවත් එක්සත් ජාතික පක්ෂ මන්ත්‍රීවරයෙකු අය වැයට විපක්ෂව ඡන්දය ප්‍රකාශ කර ඇති බව සඳහන්ය. එක්සත් ජාතික පක්ෂ මන්ත්‍රීවරුන් හත් දෙනෙකු සහ එක්සත් ජනතා නිදහස් සන්ධාන මන්ත්‍රීවරුන් හතර දෙනෙකු සීතාවක නගර සභාව නියෝජනය කරති. මේ අතර පළාත් පාලන ආයතනවල අයවැය සම්මත නොවීම පිළිබඳ ආණ්ඩුවේ අවධානය යොමුව ඇති බව දිනේෂ් ගුණවර්ධන අමාත්‍යවරයා සඳහන් කළේය. පසුගිය දිනවලදී ආණ්ඩු පක්ෂයේ බලය හිමි ප්‍රාදේශීය සභා හා නගර සභා කිහිපයක අය වැය පරාජයට පත්විය. ඒ සම්බන්ධයෙන් සාකච්ඡා කර අදාළ පියවර ගන්නා බව ඔහු කොළඹදී අද පැවැති මාධ්‍ය හමුවක් අතරතුරදී පැවසීය.", "URL": "https://sinhala.adaderana.lk/news.php?nid=39383", "Category": null, "Parent URL": null}