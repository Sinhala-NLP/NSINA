{"Source": "Adaderana", "Timestamp": "February 12, 2011 10:58 am", "Headline": "ගංවතුර බැසගියත් දෛනික කටයුතු වලට තවදුරටත් බාධා", "News Content": "වව්නියාව ප‍්‍රදේශයට බලපා තිබූ ගංවතුර තත්ත්වය පහව ගොස් ඇතත් ජනතාවගේ දෛනික කටයුතු සඳහා තවදුරටත් බාධා පවතින බව වාර්තා වේ. ප‍්‍රදේශයේ ගමනා ගමන කටයුතු, පාසල් යළි ආරම්භ කිරීම, සාමාන්‍ය වැසියන් යළි පදිංචි කරවීම ඇතුළු කාර්යයන් රැසකට බාධා එල්ල වී ඇති බව සඳහන්ය. අවතැන් ජනතාව රජයේ පාසල් තුළ රැඳී සිටීම හේතුවෙන් ලබන සතියේදී පාසල් විවෘත කිරීම ගැටළු සහගත බව ප‍්‍රදේශයේ අභ්‍යන්තර බලධාරීන් පවසයි. වර්ෂාව පැවති කාලයේ වව්නියාව ප‍්‍රදේශයට ආහාර සැපයීම අඩාල වීමත් සමග මේ වන විට ඇතැම් අත්‍යවශ්‍ය භාණ්ඩ වල හිඟයක් පවතින බව ද වාර්තා වේ.", "URL": "https://sinhala.adaderana.lk/news.php?nid=14162", "Category": null, "Parent URL": null}