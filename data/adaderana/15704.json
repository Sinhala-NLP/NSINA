{"Source": "Adaderana", "Timestamp": "April 26, 2011 08:49 am", "Headline": "බස් ගාස්තු වෙනස ගැන 30 වනදාට පෙර යහපත් ප්‍රතිචාරයක් ඕනෑ", "News Content": "බස් ගාස්තු සංශෝධනය සඳහා මේ මස 30 වැනි දිනට පෙර රජය යහපත් ප්‍රතිචාරයක් දැක්විය යුතු බව ලංකා පෞද්ගලික බස්හිමියන්ගේ සංගමය පවසයි. 30 වැනි දිනෙන් පසු බස් ගාස්තු සංශෝධනය සම්බන්ධයෙන් සිය සංගමය අවසන් තීරණයකට එළඹෙන බව එම සංගමයේ සභාපති ගැමුණු විජේරත්න මහතා ප්‍රකාශ කළේය. ඉල්ලීම් 05 ක් රජය වෙත ඉදිරිපත් කර ඇති නමුත් එම ඉල්ලීම් සඳහා පැහැදිලි ප්‍රතිචාරයක් ලබා දී නොමැති බව ඔහු පෙන්වාදුන්නේය. ඒ සඳහා 30 වනදාට පෙර තීරණයක් නොලැබුණහොත් ලබන සතියේ මුල් දින 02 තුළ බස් ගාස්තු ප්‍රකාශයට පත්කරන දිනය පිළිබඳව ප්‍රකාශයට පත්කරන බව ද හෙතෙම අවධාරණය කර සිටියේය. බස් ගාස්තු සම්බන්ධව සාකච්ඡා පවත්වමින් තිබෙන බව මේ පිළිබඳව පෞද්ගලික ‍ප්‍රවාහන සේවා අමාත්‍ය සී.බී. රත්නායක මහතාගෙන් අද දෙරණ කළ විමසීමකදී ඔහු සඳහන් කළේය. කෙසේ නමුත් අවශ්‍ය කාරණය පිළිබඳව නිවැරදි දත්ත ලැබුණු වහාම ඒ පිළීබඳව තීන්දුවක් ලබාදීමට සූදානම් බව අමාත්‍යවරයා අවධාරණය කර සිටියේය.", "URL": "https://sinhala.adaderana.lk/news.php?nid=15704", "Category": null, "Parent URL": null}