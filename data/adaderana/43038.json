{"Source": "Adaderana", "Timestamp": "May 7, 2014 09:53 am", "Headline": "හලාවත කොන්දොස්තර අනංගයාගේ රැඟුම ඈවරයි!", "News Content": "කාන්තාවන් සමග මිතුරු වී ඔවුන්ට නිදි පෙති පානය කිරීමට සලස්වා සිහිසුන් කර රන් භාණ්ඩ කොල්ලකෑමේ නිරත වූ බව කියන පුද්ගලික බස් රථ කොන්දොස්තරවරයෙකු අත්අඩංගුවට ගැනීමට හලාවත කොට්ඨාස නොවිසඳුණු අපරාධ විමර්ශන අංශය සමත්වී තිබේ. අත්අඩංගුවට ගෙන ඇති සැකකරු ජා ඇල - කොටුගොඩ පදිංචි 44 හැවිරිදි අයෙකි. සැකකරු විසින් කාන්තාවන්ගෙන් සොරකම් කර කොළඹ හෙට්ටි වීදියේ රන් භාණ්ඩ උගස් ගන්නා ස්ථානයකට අලෙවි කර තිබූ රන් භාණ්ඩ කීපයක්ම උණු කර තිබියදී පොලීසිය විසින් සොයා ගෙන ඇත. ඒවායේ වටිනාකම රුපියල් ලක්ෂ 04 ක් පමණ වන බව පොලීසිය කියයි. 2012 වසරේ ජනවාරි මස 06 වැනිදා සැකකරු විසින් නාත්තන්ඩිය ප්‍රදේශයේ පදිංචි කාන්තාවක් බස් රථයක් තුළදී හඳුනා ගෙන ඇයගේ නිවසට ගොස් ඇත. පසුව ඇය විසින් සකස් කර දුන් තේ කෝප්පයකට නිදි පෙති දමා ඇයව සිහිසුන් කර රුපියල් 229,000 ක් වටිනා රන් ආභරණ කොල්ල කා පලා ගොස් තිබුණි. පසුගිය මාර්තු මස 24 වැනිදා හලාවත දී මිතුරු වූ කාන්තාවක්ද හලාවත නගරයේ සිනමා ශාලාවකට කැඳවාගෙන ගොස් එහිදී නිදි පෙති මිශ්‍ර පැණි බීම ඇයට පානය කිරීමට දී ඇය සතුව තිබූ රුපියල් 1,91,000 ක් වටිනා රන් ආභරණ කොල්ලකා පලා ගොස් තිබේ. දැනට සොයා ගෙන ඇත්තේ එසේ කොල්ල කන ලද රන් ආභරණ බව පොලීසිය කියයි. සැකකරුගෙන් ප්‍රශ්ණ කිරීමේදී කාන්තාවන් සිහි සුන් කර රන් ආභරණ කොල්ල කෑමේ සිදුවීම් කීපයක්ම පොලීසිය විසින් අනාවරණය කරගෙන ඇත. ඒ අතර මීගමුව - කුලියාපිටිය බස් රථයක් තුළදීද, කොළඹ - කුලියාපිටිය බස් රථයක් තුළදීද, ගම්පහ සිනමා ශාලාවක් තුළදීද, කොළඹ - මීගමුව බස් රථයක් තුළදීද ,කළුතර සිනමා ශාලාවක් තුළදී සහ කොළඹ - කුලියාපිටිය බස් රථයක් තුළදී සිදු කරන ලද රන් ආභරණ කොල්ලකෑමේ සිදුවීම් සම්බන්ධයෙන් තොරතුරු අනාවරණය කර ඇත. එසේ කොල්ල කන ලද රන් ආභරණ සොයා ගෙන නැත. සැකකරු හලාවත දිසා අධිකරණයට ඉදිරිපත් කිරීමට නියමිතය. හලාවත කොට්ඨාස බාර පොලිස් අධිකාරී සාලිය සිල්වා මහතාගේ උපදෙස් මත වැඩි දුර විමර්ශන කටයුතු සිදු කරයි.", "URL": "https://sinhala.adaderana.lk/news.php?nid=43038", "Category": null, "Parent URL": null}