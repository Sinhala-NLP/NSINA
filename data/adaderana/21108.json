{"Source": "Adaderana", "Timestamp": "January 2, 2012 02:24 pm", "Headline": " අපිව පාවිච්චි කරන්නට නායකයාට ඥානය පහලවේවා..!", "News Content": "රැඩිකල්වාදීන් පවා පාවිච්චි කරමින් මේ ආණ්ඩුව වෙනස් කිරීමට මේ වසරේ පක්ෂ නායකත්වයට ඥානය පහලවේවා යයි තමන් ප්‍රාර්ථනා කරන බව එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා පවසයි. තමන් ඇතුළු පක්ෂය ගොඩනැඟීම සඳහා කටයුතු කරන පිරිසට ඇතැමුන් රැඩිකල්වාදීන් ලෙස හැඳින්වුවද එහි වරදක් නොමැති බවත්,රැඩිකල්වාදීන් යනු අලුත් විදිහට සිතන,නව අභියෝග බාරගන්නා පිරිසක් බවත් හෙතෙම කියා සිටියි. අද කොළඹදී මාධ්‍යවේදීන් උදෙසා පැවති සුහද හමුවක් අවසානයේ මාධ්‍ය වෙත අදහස් දක්වමින් මන්ත්‍රීවරයා මේ බව සඳහන් කළේය. තමන් අරගලකරුවන් වුවද දඩිබිඩි අරගලකරුවන් නොවන බවත්,ඉතාම සංයමයෙන් යුතුව අරගල කරන පිරිසක් බවත් ජයසේකර මහතා පෙන්වා දුන්නේය. තමාගේ ආසන සංවිධායක ධූරය අහෝසි කරන බවට ඇතැම් මාධ්‍ය මගින් තොරතුරු ප්‍රකාශයට පත් කළද තමන්ට මෙතෙක් එවැනි තීරණයක් දැනුම්දී නොමැති බවත්,තමාගේ තනතුරු අහෝසි වුවද,විනය පරීක්ෂණ තැබූවද ජනතාව වෙනුවෙන් දිගින් දිගටම කටයුතු කරන බවත් ඔහු කියා සිටියේය. කුමන අභියෝග පැමිණියද එක්සත් ජාතික පක්ෂ ආණ්ඩුවක් බිහිවනතුරු අඛණ්ඩව අරගලකිරීමට තමන් සූදානම් බවද මන්ත්‍රීවරයා සඳහන් කළේය. ආණ්ඩුවට හේත්තු වී තනතුරු බාරගන්නට තමන්‍ ගේ කිසිදු බලාපොරොත්තුවක් නැති බව දයාසිරි ජයසේකර මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=21108", "Category": null, "Parent URL": null}