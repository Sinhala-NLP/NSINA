{"Source": "Adaderana", "Timestamp": "January 23, 2010 03:54 pm", "Headline": "දෙරණ රවීට උත්තර බඳියි", "News Content": "රුපියල් මිලියන 1000 ක වන්දියක් ඉල්ලා පාර්ලිමේන්තු මන්ත්‍රී රවී කරුණානායක මහතා විසින් දෙරණ නාලිකාවට එවන ලද එන්තර වාසියේ සඳහන් සියලු චෝදනා අසත්‍ය හා පදනම් විරහිත බව දෙරණ කියා සිටියි. ඒ අනුව Capitel Law-Chamber and Coperate Consultent නීතිඥ සමාගම මගින් දෙරණට යොමු කරන ලද එන්තර වාසිය වෙනුවෙන් මෙසේ කරුණු දක්වයි. ද්‍රවිඩ ජාතික සන්ධානය හා ජනාධිපති ධූර අපේක්ෂක ජෙනරාල් සරත් ෆොන්සේකා මහතා අතර ඇති කර ගත්තේ යයි කියනු ලබන ගිවිසුමක් සම්බන්ධයෙන් පාර්ලිමේන්තු මන්ත්‍රී විමල් වීරවංශ කළ ප්‍රකාශයක් ප්‍රවෘත්තියකට ඇතුළත් කිරීමෙන් තම කීර්ති නාමයට අපහාසයක් වු බවට රවී කරුණානායක මහතා විසින් වන්දියක් ඉල්ලා දෙරණට එන්තර වාසිය එවා තිබිණි. මෙකී එන්තරවාසියට අදාලව අධිනීතිඥ එස්.එල් ගුණසේකර මහතා ගේ උපදෙස් පරිදි වැඩිදුර කටයුතු කිරීමට ක්‍රියා කරන බව ද දෙරණ නාලිකාව වැඩිදුරටත් කියා සිටියි.", "URL": "https://sinhala.adaderana.lk/news.php?nid=6203", "Category": null, "Parent URL": null}