{"Source": "Adaderana", "Timestamp": "April 2, 2012 11:15 am", "Headline": "නීති විරෝධීව මැලේසියාවට ගිය මෙරට 7 දෙනෙකු කොටුවෙයි ", "News Content": "නීතිවිරෝධීව මැලේසියාවේ රැඳී සිටි ශ්‍රී ලාංකිකයින් සත්දෙනෙකු ඇතුළු විදේශිකයින් 24 දෙනෙකු එරට ගම්වැසියන් පිරිසක් විසින් සිය ග්‍රහණයට ගෙන පසුව පොලීසියට භාර දී ඇති බව විදෙස් මාධ්‍ය වාර්තා කරයි. ජනතා ස්වේච්ඡා භට කණ්ඩායමක සාමාජිකයින් 6 දෙනෙකු ඇතුළු මැලේසියාවේ පෙන්ගෙරැන්ග්හි කම්පුන්ග් නම් ගම්මානයේ ගම්වැසියන් පිරිසක් විසින් සිදුකළ මෙහෙයුමක දී මෙම විදේශිකයින් පිරිස ග්‍රහණයට ගෙන ඇති බව සඳහන්ය. පසුගිය අඟහරුවාදා දින ගම්වාසීන් පිරිස විසින් අදාළ විදේශිකයින් පිරිස ලුහුබැඳ ගොස් සිය ග්‍රහණයට ගෙන පසුව පොලිසිය වෙත භාර දී ඇති බව ද විදෙස් මාධ්‍ය වාර්තා පෙන්වාදෙයි. විදේශිකයින් පිරිසක් වසර 10 ට වැඩි කාලයක් පුරා භාවිතයට නොගන්නා ලද ඉස්ලාම් දේවස්ථානයක් වෙත පැමිණෙන අයුරු කම්පුන්ග් ගම්මානයේ වැසියකු නිරීක්ෂණය කර ඇති අතර ඒ අනුව ගම්වාසීන් විසින් මෙහෙයුම් ආරම්භ කර තිබේ. පසුගිය වසර කිහිපය පුරා කිසියම් කණ්ඩායමක් විසින් මෙලෙස විදේශිකයින් රැගෙන විත් එම ඉස්ලාම් දේවස්ථානයේ රඳවා තබන බවත්, පසුව යාත්‍රාවක් මගින් ඔවුන් නැවත රැගෙන යන බව වාර්තා වී ඇති බවත් විදෙස් මාධ්‍ය පවසයි. පසුව ගම්වාසීන් සිදුකළ මෙහෙයුමේ දී අල්ලා ගන්නා ලද පිරිස අතර ඇෆ්ගනිස්ථාන ජාතිකයින් 14 දෙනෙකු, පකිස්ථාන ජාතිකයින් තිදෙනෙකු, ශ්‍රී ලාංකිකයින් පස්දෙනෙකු වන බව සඳහන්ය. එම පිරිස අල්ලා ගන්නා ලද දිනට පසුදින ගම්මානයේ තරුණයෙකුට අදාළ දේවස්ථානය අසල රැඳී සිටි ශ්‍රී ලාංකිකයකු දක්නට ලැබී ඇති අතර එදිනම ගම්මානයේ පාසලක් අසල රැඳී සිටි ශ්‍රී ලාංකිකයකු, ප්‍රදේශයේ ආරක්ෂක භටයෙකුට දක්නට ලැබී තිබේ. පසුව එම ශ්‍රී ලාංකිකයින් දෙදෙනා ද ගම්වාසීන් විසින් සිය ග්‍රහණයට ගෙන ඇති බව විදෙස් මාධ්‍ය වාර්තා සඳහන් කරයි. ඕස්ට්‍රේලියාවේ රැකියාවක් ලබාදෙන බව පවසමින් වෙනත් අතරමැදියෙකු විසින් තමන් මැලේසියාව වෙත රැගෙන ආ බව එක් ශ්‍රී ලාංකිකයෙකු සඳහන් කර ඇතැයි ජනතා ස්වෙච්ඡා භට කණ්ඩායමේ සාමාජිකයෙකු අනාවරණය කර ඇත. මෙම සිද්ධිය සම්බන්ධව වැඩිදුර විමර්ශන කටයුතු සිදුකෙරෙන බව කෝටා ටින්ගි දිස්ත්‍රික් පොලිස් ප්‍රධානී මහසන් චේ අයික් මහතා ප්‍රකාශ කර තිබේ. අත්අඩංගුවේ සිටින පිරිස අතරින් ඇතැමුන් සතුව පැවති ගමන් බලපත්‍රවල වලංගු භාවය පරීක්ෂා කිරීම සඳහා ඒවා පොලිස් භාරයට ගෙන ඇති බවත් ඔහු සඳහන් කර ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=23230", "Category": null, "Parent URL": null}