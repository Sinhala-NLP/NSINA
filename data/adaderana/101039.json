{"Source": "Adaderana", "Timestamp": "December 20, 2018 10:53 am", "Headline": "සන්ධානයේ මහලේකම්ගෙන් කථානායකට ලිපියක්", "News Content": "2015 වසරේදී එක්සත් ජනතා නිදහස් සන්ධානයෙන් පාර්ලිමේන්තුවට තේරී පත්වු මන්ත්‍රීවරුන් තවදුරටත් එළෙසම කටයුතු කරන බව එක්සත් ජනතා නිදහස් සන්ධාන මහලේකම් මහින්ද අමරවීර මහතා පැවසීය. කථානායක කරු ජයසුරිය මහතා වෙත ලිපියක් යොමුකරමින් ඒ මහතා මේ බව තහවුරු කර තිබේ. විපක්ෂ නායක ලෙස මහින්ද රාජපක්ෂ මහතා පත් කෙරුණත් ආර්.සම්බන්ධන් මහතා ඊයේ පාර්ලිමේන්තුවේදී ප්‍රකාශ කළේ මහින්ද රාජපක්ෂ මහතා ශ්‍රී ලංකා පොදුජන පෙරමුණේ සාමාජීකත්වය ලබාගෙන ඇති බැවින් ඔහුට පාර්ලිමේන්තු මන්ත්‍රී ධුරයක් දැරිය නොහැකි බවයි. මෙවන් පසුබිමක එක්සත් ජනතා නිදහස් සන්ධාන මහලේකම් සහ ශ්‍රී ලංකා නිදහස් පක්ෂයේ උප සභාපති මහින්ද අමරවීර මහතා අද පෙවරුවේ කථානායක කරු ජයසුරිය මහතා වෙත යොමුකළ ලිපියක සඳහන් වන්නේ 2015 වසරේදී එක්සත් ජනතා නිදහස් සන්ධානයෙන් පාර්ලිමේන්තුවට තේරී පත්වු මන්ත්‍රීවරුන් තවදුරටත් එළෙසම කටයුතු කරන බවයි. කෙසේ වෙතත් මහින්ද රාජපක්ෂ මහතා විපක්ෂ නායක ධූරයට පත්වීම සම්බන්ධයෙන් හා ඒ මහතාගේ පක්ෂ සාමාජිකත්වය සම්බන්ධයෙන් අදත් පක්ෂ විපක්ෂ දේශපාලනඥයින් අදහස් පළ කර තිබේ.", "URL": "https://sinhala.adaderana.lk/news.php?nid=101039", "Category": null, "Parent URL": null}