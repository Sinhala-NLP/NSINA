{"Source": "Adaderana", "Timestamp": "January 20, 2012 11:31 am", "Headline": "රිය අනතුරු කිහිපයකින් සිව්දෙනෙකු මියයයි", "News Content": "දිවයිනේ ප්‍රදේශ කිහිපයක සිදුවූ රිය අනතුරුවලින් පුද්ගලයින් සිව්දෙනෙකු මියගොස් තිබේ. බදුල්ල කොළඹ ප්‍රධාන මාර්ගයේ ඇල්ල අරාව ප්‍රදේශ‍යේ දී බස්රථයක ගැටීමෙන් යතුරුපැදිකරුවෙකු මියගොස් ඇති අතර ඔහු කිරිමැටිතැන්න, බලංගොඩ ප්‍රදේශ‍යේ පදිංචිව සිටි අයෙකි. ගාල්ල - කොළඹ ප්‍රධාන මාර්ගයේ ලංකාතිලක විහාරය අසල මංසන්ධියේ දී වෑන් රථයක ගැටුණු පදිකයෙකු ඊයේ(19) දහවල් මියගොස් ඇත. හොරණ - ඉංගිරි‍ය ප්‍රධාන මාර්ගයේ දොන් පේදිරික් විද්‍යාලය ඉදිරිපිට පදික මාරුව අසලදී යතුරුපැදියක් මාර්ගයෙන් ඉවතට පැන සිදුවූ අනතුරකින් තුවාල ලබා සිටි පුද්ගලයෙකු ඊයේ මියගොස් ඇති බව හොරණ පොලිසිය පැවසීය. මේ අතර කැකිරාව - දඹුල්ල ප්‍රධාන මාර්ගයේ මඩාටුගම ප්‍රදේශයේ දී ද යතුරුපැදියක් අනතුරට පත්ව තිබේ. යතුරුපැදිය මාර්ගයෙන් ඉවතට පැන බෝක්කුවක ගැටීමෙන් අනතුර සිදුව ඇති අතර මියගිය පුද්ගලයා ඉ‍පලෝගම ප්‍රදේශයේ පදිංචිව සිටි අයෙකු බව කැකිරාව පොලිසිය පැවසීය.", "URL": "https://sinhala.adaderana.lk/news.php?nid=21519", "Category": null, "Parent URL": null}