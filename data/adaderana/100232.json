{"Source": "Adaderana", "Timestamp": "December 4, 2018 08:53 am", "Headline": "ශ්‍රී ලංකා නිදහස් පක්ෂ විශේෂ සමුළුව අදයි", "News Content": "ශ්‍රී ලංකා නිදහස් පක්ෂ විශේෂ සමුළුව අද (04) සුගතදාස ගෘහස්ථ ක්‍රීඩාංගණයේදි පැවැත්වීමට නියමිතව තිබේ. පක්ෂයේ සභාපති ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පස්වරුවේ මෙම සමුළුව පැවැත්වෙන බව ශ්‍රී ලංකා නිදහස් පක්ෂයේ මහලේකම් මහාචාර්ය රෝහණ ලක්ෂ්මන් පියදාස මහතා සඳහන් කළේය. මෙහිදි ජනාධිපතිවරයා විසින් විශේෂ ප්‍රකාශයක් සිදුකිරීමට ද නියමිත බව රෝහණ ලක්ෂ්මන් පියදාස මහතා සඳහන් කළේය. මේ අතර ජනාධිපති මෛත්‍රීපාල සිරිසේන මහතා සහ වාණිජ මණ්ඩල නියෝජිතයින් අතර හමුවක් ඊයේ (03) පස්වරුවේ ජනාධිපති කාර්යාලයේදී පවත්වා තිබේ.. රටේ පවතින වත්මන් ආර්ථික තත්ත්වය සහ වාණිජ මණ්ඩලවල කටයුතු පිළිබදව මෙහිදි සාකච්ඡාවට ලක් කෙරුණු බව ජනාධිපති මාධ්‍ය අංශය සඳහන් කළේය. රටේ ඉදිරි ආර්ථික වැඩපිළිවෙල වෙනුවෙන් අදහස් හා යෝජනා ද මෙහිදි ඉදිරිපත් වී තිබේ.. ජනාධිපතිවරයා කෙරෙහි පූර්ණ විශ්වාසය තබමින් රටේ ඉදිරි ආර්ථික හා සංවර්ධන ඉලක්ක ළඟා කරගැනීමට අවශ්‍ය සියලු සහයෝගය ලබාදීමට කැපවන බව වාණිජ මණ්ඩලයේ නියෝජතයින් මෙහිදි සඳහන් කර ඇත්තේය.", "URL": "https://sinhala.adaderana.lk/news.php?nid=100232", "Category": null, "Parent URL": null}