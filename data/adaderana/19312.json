{"Source": "Adaderana", "Timestamp": "October 12, 2011 02:00 pm", "Headline": "නගරාධිපති අසුන වෙනුවෙන් කල්මුණේ හර්තාල්", "News Content": "කල්මුණේ, සායින්දමරුදු ප්‍රදේශයේ ජනතාව අද(12) පෙරවරුවේ සිට හර්තාල් ව්‍යාපාරයක නිරතව සිටින බව අද දෙරණ වාර්තාකරු පවසයි. මෙවර පළාත් පාලන මැතිවරණයෙන් වැඩිම මනාප ලබාගත් ශ්‍රී ලංකා මුස්ලිම් කොංග්‍රසයේ අබුබකර් මීරා සයිබු මොහොමඞ් සිරාස් මහතා කල්මුණේ මහ නගර සභාවේ නගරාධිපතිධුරයට පත්කරන ලෙස ඉල්ලමින් මෙම හර්තාල් ව්‍යාපාරය ආරම්භ කර තිබේ. පැවති පළාත් පාලන ඡන්ද විමසීමෙන් කල්මුණේ මහ නගර සභාවේ ජයග්‍රහණය ශ්‍රී ලංකා මුස්ලිම් කොංග්‍රසයට හිමිවිය. කල්මුණේ මහ නගර සභාව වෙනුවෙන් මුස්ලිම් කොංග්‍රසය ඉදිරිපත් කළ අපේක්ෂක ලැයිස්තුවේ නායකයා ලෙස නිසාම් කාරියප්පර් මහතා නම් කර තිබුණි. කෙසේ වෙතත් පැවති මැතිවරණයෙන් එම නගර සභාව වෙනුවෙන් වැඩිම මනාප ලබා ගැනීමට එම පක්ෂයේ අබුබකර් මිරාසයුබු මහතා සමත්විය. ඊයේ(11) රාත්‍රියේ නිසාම් කාරියප්පර් මහතා කල්මුණේ නගරාධිපති ධුරයට පත්කර ඇති බවට කිසියම් රාවයක් පැතිර ගොස් ඇති බව අද දෙරණ වාර්තාකරු සඳහන් කළේය. එයින් කෝපයට පත් සායින්දමරුදු ප්‍රදේශයේ ජනතාව ටයර් ගිනි තබමින් කලහකාරී ලෙස හැසිරුණු බවත්, පොලිසිය සහ හමුදාව පැමිණ තත්ත්වය සමථයකට පත්කළ බවත් ඔහු ප්‍රකාශ කළේය. අද පෙරවරු 07 පමණ සිට එම ප්‍රදේශයේ ජනතාව මෙසේ හර්තාල් නිවේදනය කර ඇති බවත්, ප්‍රදේශයේ ආරක්ෂාව පොලිස් නිලධාරීන් යොදවා ඇති බවත් අද දෙරණ වාර්තාකරු කියා සිටියේය.", "URL": "https://sinhala.adaderana.lk/news.php?nid=19312", "Category": null, "Parent URL": null}