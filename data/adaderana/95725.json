{"Source": "Adaderana", "Timestamp": "September 7, 2018 06:00 pm", "Headline": "ගැටුම් විසඳගන්න පොලිස්පතිට-පොලිස් කොමිසමට දින 14ක්", "News Content": "දෙපාර්ශවය අතර පවතින ගැටලු දින 14ක් තුළ සම්පූර්ණයෙන් නිරාකරණය කර දැනුම් දෙන ලෙස ව්‍යවස්ථා සභාව ජාතික පොලිස් කොමිසමට සහ පොලිස්පතිවරයාට දැනුම් දී තබේ. කතානායක කරූ ජයසූරිය මහතාගේ ප්‍රධානත්වයෙන් ආණ්ඩුක්‍රම ව්‍යවස්ථා සභාව අද පස්වරුවේ රැස්වූ අතර පොලිස් කොමිසම සහ පොලිස්පතිවරයා අතර පවතින ගැටලුකාරී තත්ත්වයන් පිළිබඳ සාකච්ඡා කිරීම සඳහා එම දෙපාර්ශවය ද එහි කැඳවා තිබුණි. එහිදි දෙපාර්ශවය අතර කටයුතු කිරීමේ දී මතුව ඇති ගැටලු පිළිබඳ අවධානය යොමු කරමින් ව්‍යවස්ථා සභාව දැනුම් දී ඇත්තේ දින 14ක් ඇතුළත ඒවා සම්පූර්ණයෙන්ම නිරාකරණය කර සභාව දැනුවත් කිරිමට පියවර ගන්නා ලෙසටයි. මීට අමතරව ස්වාධීන කොමිසන් සභා විසින් ඉදිරිපත් කර ඇති වාර්තාවන් සහ එම කොමිසන් සභාවන්හි පැන නැගී ඇති පරිපාලනමය ගැටලු සම්බන්ධයෙන් ද අද රැස්වූ ව්‍යවස්ථා සභාවේ අවධානය යොමුවූ බව කතානායක කාර්යාලය සඳහන් කළේය.", "URL": "https://sinhala.adaderana.lk/news.php?nid=95725", "Category": null, "Parent URL": null}