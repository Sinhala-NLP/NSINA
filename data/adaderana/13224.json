{"Source": "Adaderana", "Timestamp": "January 3, 2011 08:09 am", "Headline": "අද සිට යාපනයේ ධීවර නීති රීති අකුරට", "News Content": "යාපනය අර්ධද්වීපයේ ධීවර නීති රීති අද(03) සිට අකුරටම ක්‍රියාත්මක කිරීමට ධීවර අමාත්‍යාංශය පියවර ගෙන තිබේ. ඒ අනුව තහනම් දැල් භාවිතය, තහනම් කර ඇති මසුන් මැරීම සහ, තහනම් කර ඇති ධීවර බෝට්ටු භාවිතය සම්බන්ධයෙන් නීතිය දැඩිව ක්‍රියාත්මක කරන බව අමාත්‍යාංශය සඳහන් කරයි. පසුගිය 22 වැනිදා මේ පිළිබඳ අදාළ ධීවරයන් දැනුවත් කර තිබේ. කෙසේ වුව ද අදාළ සීමා ක්‍රියාත්මක කිරීම මඟින් තමන් දැඩි පීඩාවට පත්ව ඇති බව උතුරේ ධීවරයන් පවසයි. යුද්ධය පැවති සමයේ භාවිත කළ ආම්පන්න සහ බෝට්ටු හැරුණු විට නව නීති අනුව අවශ්‍ය ආම්පන්න සපයා ගැනීමේ දුෂ්කරතාවක් පවතින බව ඔවුන් පෙන්වා දෙයි. රජය සපයා ඇති ඇතැම් දැල් ඇතුළු ආම්පන්න ද නව නීති අනුව භාවිත කළ නොහැකි තත්ත්වයක් උදා වී ඇතැයි ධීවරයන් වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=13224", "Category": null, "Parent URL": null}