{"Source": "Adaderana", "Timestamp": "May 22, 2011 09:30 am", "Headline": "ඡන්දහිමි නාම ලේඛනය ප්‍රතිශෝධනයට සහයවන්නැයි ඉල්ලීමක්", "News Content": "ඡන්ද හිමි නාම ලේඛන ප්‍රතිශෝධන කටයුතු වල දී දේශපාලන ක්‍රියාකාරීන්ගේ සහය ලබා දෙන ලෙස පැෆ්රල් සංවිධානය ඉල්ලීමක් කරයි. මේ වසරේ ඡන්ද හිමි නාමලේඛන ප්‍රතිශෝධන කටයුතු ලබන මස පළමු වැනි දින සිට සිදු කිරීමට නියමිතය. එම ප්‍රතිශෝධන කටයුතු සඳහා දේශපාලන පක්ෂවල ආධාරකරුවන් ප්‍රදේශයේ ග්‍රාම නිලධාරීවරුන්ට සහය ලබා දීම ඉතා වැදගත් බව පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පවසයි.. එමඟින් ඇතැම් පුද්ගලයින්ගේ නම් ඡන්ද හිමි නාමලේඛනයට ඇතුළත් නොවීම වළක්වා ගත හැකි බව රෝහණ හෙට්ටිආරච්චි මහතා කියා සිටියි. මේ සම්බන්ධයෙන් මැදිහත් වී තම පක්ෂවල ආධාරකරුවන් ඒ සඳහා යොමු කරන ලෙස සියලුම දේශපාලන පක්ෂ වල ලේකම්වරුන්ගෙන් ඉල්ලීමක් කළ බව ද රෝහණ හෙට්ටිආරච්චි මහතා සඳහන් කළේය.", "URL": "https://sinhala.adaderana.lk/news.php?nid=16249", "Category": null, "Parent URL": null}