{"Source": "Adaderana", "Timestamp": "April 19, 2014 09:53 pm", "Headline": "ලංකාවේ තරුණ සමුළුවට ජගත් සංවිධානයේ ප්‍රධානියෙකුත්!", "News Content": "එක්සත් ජාතින්ගේ මහා මණ්ඩලයේ සභාපති ආචාර්ය ජෝන් විලියම් ඈෂ් මහතා ශ්‍රී ලංකාවේ පැවැත්වෙන ලෝක තරුණ සමුළුවට සහභාගි වන බව තහවුරු කර තිබේ. ජගත් සංවිධානයේ සියලු සාමාජික රටවල සම අයිතියක් පවතින මහා මණ්ඩලයේ සභාපති ධූරය දරන ආචාර්ය ජෝන් විලියම් ඈෂ් මහතා ලතින් අමෙරිකානු සහ කැරිබියානු කලාපයේ රටවල් නියෝජනය කරයි. ලෝක තරුණ සමුළුව ලබන මැයි මාසයේ දී පැවැත්වීමට නියමිතය. ඒ අනුව ලබන 06 වනදා සිට 09වන දින දක්වා කොළඹ බණ්ඩාරනායක ජාත්‍යන්තර සම්මන්ත්‍රණ ශාලා පරිශ්‍රයේදි තරුණ සමුළුව පැවැත්වෙයි. මෙහි සමාරම්භක වැඩසටහන ලබන 06 වන දින හම්බන්තොට මාගම්රුහුණුපුර ජාත්‍යන්තර සම්මන්ත්‍රණ ශාලා පරිශ්‍රයේ දී පැවැත්වීමට කටයුතු යොදා ඇත. මෙම සමුළුව සඳහා විවිධ රටවල් නියෝජනය කරමින් පුද්ගලයින් 1500ක් පමණ සහභාගි වීමට නියමිතය. කෙසේ වෙතත් මෙම සහභාගි වන පිරිසෙන් වැඩි ප්‍රමාණයක් වයස අවුරුදු 18ත් 29ත් අතර වයස් කාණ්ඩ වල පසුවන්නන් බව සඳහන් වේ. 2015 වසරෙන් පසුව සංවර්ධන න්‍යාය පත්‍රයේ පුරෝගාමීන් ලෙස තරුණයින් යොදා ගැනීම මෙවර ලෝක තරුණ සමුළුවේ තේමාවය.", "URL": "https://sinhala.adaderana.lk/news.php?nid=42665", "Category": null, "Parent URL": null}