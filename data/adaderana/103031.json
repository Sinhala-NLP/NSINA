{"Source": "Adaderana", "Timestamp": "January 25, 2019 10:37 am", "Headline": "අමෙරිකාව සමඟ සබඳතා අත්හරින්න වෙනුසියුලාවෙන් තීන්දුවක්", "News Content": "අමෙරිකාව සමඟින් ඇති රාජතාන්ත්‍රික සබදතා අත්හැරීමට වෙනිසියුලාව තීන්දු කර ඇත. ඊට ප්‍රතිචාර ලෙසින් ජනාධිපති නිකලස් මදුරෝ වෙත වෙන්කර ඇති ආධාර අත්හිටුවන බවට අමෙරිකාවද පවසා ඇත. තමන් රටේ වැඩබලන ජනාධිපතිවරයා බවට වෙනිසියුලානු විපක්ෂයේ නායක ජුවාන් ගුවයිඩෝ පසුගියදා ප්‍රකාශයට පත් කළේය. ඒ සමඟින් වත්මන් ජනාධිපති නිකලස් මදුරෝ වහාම ඉල්ලා අස්විය යුතු බවට පවසමින් දේශීය මෙන්ම විදේශීය වශයෙන් ද දැඩි පීඩනයක් එල්ල වුණි. අමෙරිකානු ජනාධිපති ඩොනල්ඩ් ට්‍රම්ප්ද ප්‍රකාශයක් නිකුත් කරමින් පැවසුවේ, ගුවයිඩෝ වෙනිසියුලාවේ ජනාධිපතිවරයා ලෙසින් සැලකීමට කටයුතු කරන බවයි. මතුව ඇති තත්ත්වය සමඟින් කෝපයට පත් මදුරෝ අමෙරිකාව සමඟින් පවතින සියලු රාජතාන්ත්‍රික සබඳතා වහා අත්හරිමින් එහි තානාපති කාර්යාලය වහා ඉවත්කරගන්නා ලෙස අමෙරිකාවට දන්වා ඇත. රටේ පවතින දේශපාලන අර්බුදය විසඳීම සම්බන්ධයෙන් විපක්ෂය සමඟින් සාකච්ඡා කළ යුතු බවට මෙක්සිකෝව සහ උරුගුවේ රාජ්‍ය ගෙනා යෝජනාව තමන්ද පිළිගන්නා බව මාධ්‍ය වෙත ප්‍රකාශයක් නිකුත් කරමින් ජනාධිපතිවරයා වැඩිදුරටත් පැවසීය. මදුරෝගේ ප්‍රකාශයට ප්‍රතිචාර දක්වමින් අමෙරිකාව පවසා ඇත්තේ, වහාම ක්‍රියාත්මක වන පරිදි වෙනිසියුලාව වෙත වෙන්කර ඇති ප්‍රතිපාදන කප්පාදු කරන බවය. මේ අතර ගුවයිඩෝට සහාය පළකරමින් සහ ජනාධිපති මදුරෝට විරෝධය දක්වමින් වෙනිසියුලාවේ ආරම්භ වු රැළි තරමක් ප්‍රචණ්ඩකාරී ස්වරූපයක් ගෙන ඇත. ඉන් පුද්ගලයින් සිව්දෙනෙක් මියගොස් ඇති බවට ද විදෙස් මාධ්‍ය වාර්තා කර තිබුණි. වෙනිසියුලාවේ මතුව ඇති තත්ත්වය ප්‍රජාතන්ත්‍ර විරෝධී බව රුසියාව සහ තුර්කිය පවසා සිටියි. විපක්ෂ නායකවරයාගේ අත්තනෝමතතික ක්‍රියාමාර්ග අනුමත කිරීමට බටහිර රටවල් ගෙන ඇති පියවර වෙනිසියුලාවේ ස්වාධිපත්‍යට අතපෙවීමක් බවත් එරට ප්‍රධාන වාණිජ සහකරුවන් වන මේ රටවල් පෙන්වා දෙනු ලැබීය.", "URL": "https://sinhala.adaderana.lk/news.php?nid=103031", "Category": null, "Parent URL": null}