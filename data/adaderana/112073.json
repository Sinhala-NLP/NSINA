{"Source": "Adaderana", "Timestamp": "June 16, 2019 11:50 am", "Headline": "ප්ලාස්ටික් භාවිතය තහනම් කරන්න කැනඩාවේ අවධානය", "News Content": "ප්ලාස්ටික් භාවිතය තහනම් කිරීම කෙරෙහි කැනඩා බලධාරීන්ගේ අවධානය යොමු වී ඇත. 2021 වර්ෂය වන විට එක් වරක් පමණක් භාවිත කළ ප්ලාස්ටික් භාවිතය තහනම් කිරීමට කැනඩාව පියවර ගනිමින් සිටියි. රජය මෙවැනි පියවරක් ගැනීමට සූදානම් බව අගමැති ජස්ටින් ටෘඩෝ විසින් ජනතාවට දැනුම් දෙනු ලැබුවේය. යුරෝපා සංගමය විසින්ද මීට සමාන පනතක් පසුගිය වසරේ පාර්ලිමේන්තුව තුළ සම්මත කර ගත්තේය. මේ වනවිට කැනඩාව තුළ ඉවතලන ප්ලාස්ටික් ප්‍රමාණයෙන් ප්‍රතිචක්‍රීයකරණය කෙරෙන්නේ සියයට දහයක ප්‍රමාණයක් බව සඳහන්ය. මෙය ගෝලීය අභියෝගයක් බව කැනඩා අග්‍රාමාත්‍යවරයා පෙන්වා දෙයි. පසුගිය මැයි මාසයේ එක්සත් ජාතීන්ගේ සංවිධානය ප්ලාස්ටික් භාවිතය අවම කිරීම සඳහා අවශ්‍ය පියවර ගැනීම වෙනුවෙන් රටවල් 180ක් සමග ගිවිසුමක් ඇතිකර ගත්තේය. එම රටවල් අතරට කැනඩාව ද අයත්ය. කැනඩාව ගනු ලැබූ මෙම පියවරත් සමඟ ඉදිරියේදී එරට තුළ එක්වරක් පමණක් භාවිතයට ගැනෙන ප්ලාස්ටික් සම්පූර්ණයෙන්ම තහනම් වනු ඇත.", "URL": "https://sinhala.adaderana.lk/news.php?nid=112073", "Category": null, "Parent URL": null}