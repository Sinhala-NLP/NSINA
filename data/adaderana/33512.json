{"Source": "Adaderana", "Timestamp": "April 23, 2013 04:17 pm", "Headline": "විලවුන්වලට බැරලෝහ අකැපවෙයි", "News Content": "විලවුන් ද්‍රව්‍යවල බැරලෝහ අඩංගු කිරීම වැළැක්වීමේ නීති ඇතුළත් ගැසට් ප්‍රකාශනයක් නිකුත් කිරීමට විලවුන් උපකරණ හා ඖෂධ නියාමන අධිකාරිය තීරණය කර තිබේ. සම පැහැපත් කරගැනීම සඳහා වෙළෙඳපලේ අලෙවිකරන විවිධ අලේපන හේතුවෙන් විවිධ රෝග තත්ත්වයන්ට ගොදුරුවීමේ අවදානම් තත්ත්වයක් පවතින බව විලවුන් උපකරණ හා ඖෂධ නියාමන අධිකාරියේ අධ්‍යක්ෂ වෛද්‍ය හේමන්ත බෙනරගම මහතා පවසයි. සම වියළිවීම, සිරුර දුර්වල වීම, මතක ශක්තිය අඩුවීම හා ස්නායු පද්ධතිය ආශ්‍රිතව ඇති විය හැකි දුර්වලතාවලට මෙම බැර ලෝහ අඩංගු ආලේපන හේතුවිය හැකි බව වෛද්‍ය හේමන්ත බෙනරගම මහතා පෙන්වාදෙයි. ඒ අනුව විලවුන් ද්‍රව්‍යවල බැර ලෝහ අන්තර්ගත වීම වැළැක්වීම සඳහා විශේෂ ගැසට් ප්‍රකාශනයක් සෞඛ්‍ය අමාත්‍යාංශයේ නීති අංශයේ උපදෙස් මත නිකුත් කිරීමට විලවුන් උපකරණ හා ඖෂධ නියාමන අධිකාරිය තීරණය කළ බව හෙතෙම පවසයි. එමෙන්ම දිවයින පුරා අලෙවිසැල්වල අලෙවිකරන සමේ පැහැය වෙනස් කිරීම සඳහා භාවිත කරන අලේපන වර්ගවල සාම්පල අහඹු ලෙස එක්රැස් කිරීමට පියවර ගන්නා ලෙස ආහාර හා ඖෂධ පරීක්ෂකවරුන්ට උපදෙස් ලබාදී ඇති අතර ඒවායේ අඩංගු බැර ලෝහ පිළිබඳ පරීක්ෂා කිරීමට විලවුන් උපකරණ හා ඖෂධ නියාමන අධිකාරිය තීරණය කර තිබේ.", "URL": "https://sinhala.adaderana.lk/news.php?nid=33512", "Category": null, "Parent URL": null}