{"Source": "Adaderana", "Timestamp": "July 6, 2019 06:27 pm", "Headline": "මරණ දඬුවමට එරෙහිව උසාවි ගියේ මත්ද්‍රව්‍ය ජාවාරම්කාරයෝ", "News Content": "මරණ දඬුවමට එරෙහිව පෙල ගැසී සිටින සියලු දෙනා මත්ද්‍රව්‍ය ජාවාරම්කරුවන්ගේ මුදල් මත කටයුතු කරන බව ජනාධිපති මෛත්‍රීපාල සිරිසේන මහතා පවසයි. මොනරාගල බිබිලේ පැවති උත්සවයක් අමතමින් ජනාධිපතිවරයා වැඩි දුරටත් කියා සිටියේ රටට අහිතකර කිසිඳු විදේශීය ගිවිසුමකට තම නිල කාලය තුළ අත්සන් තැබීමට ඉඩ නොතබන බවයි. රට වෙනුවෙන් එකට සිටිමු මොනරාගල දිස්ත්‍රික් වැඩසටහනේ ප්‍රගති සමාලෝචනය සහා සමාප්ති වැඩසටහන ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් අද පෙරවරුවේ බිබිල මහජන ක්‍රීඩංගණයේදී පැවැත්වුණි. \"මත්ද්‍රව්‍ය මර්දනය කරන්න තමයි මම මරණ දණ්ඩනයට අත්සන් කළේ. මරණ දණ්ඩනයට අත්සන් කළාට පස්සේ මත්ද්‍රව්‍ය ජාවාරම්කරුවෝ කොච්චර එළියට බැහැලාද. මත්ද්‍රව්‍ය ජාවාරම්කරුවෝ තමයි උසාවි ගිහින් තියෙන්නේ. සිවිල් සංවිධාන කියලා මාධ්‍යවල කියන මේ අයව මෙහෙය වන්නේ මත්ද්‍රව්‍ය ජාවාරම්කරුවෝ. මත්ද්‍රව්‍ය විනාශ කරන්න අපි නායකත්වය ඇරන් තියෙනකොට රටේ දේශපාලන ලොක්කෝ, නිලධාරීන් ජාවාරම්කරුවෝ රකින්න ඉදිරිපත් වෙලා. දඬුවම්වලට එරෙහිව පෙල ගැහිලා ඉන්න අය‍ සෘජුව හෝ වක්‍රව මත්ද්‍රව්‍ය ජාවාරම්කරුවන්ගේ සල්ලිවලට වැඩ කරන්නේ.\" යනුවෙන් ජනාධිපතිවරයා සිය අදහස් පල කළේය.", "URL": "https://sinhala.adaderana.lk/news.php?nid=113523", "Category": null, "Parent URL": null}