{"Source": "Adaderana", "Timestamp": "May 14, 2019 01:23 pm", "Headline": "පාරේ වැටිලා හිටිය මනුස්සයට පිහිට වෙන්න ගිහින් වෙච්ච හදියක්", "News Content": "ලොරි රථ රියදුරෙකුට පොල්ලකින් පහර දී තුවාල සිදු කිරීමේ සිද්ධියට සම්බන්ධ සැකකරුවන් දෙදෙනෙකු අතරින් එක් අයෙකුව අත්අඩංගුවට ගෙන ඇත. අද (14) අළුයම 5ට පමණ හලාවත - ආණමඩුව මාර්ගයේ කුමාරකට්ටුව ප්‍රදේශයේදී මෙම පහර දීම සිදුවී ඇති බව අද දෙරණ වාර්තාකරු පවසයි. පහර කෑමට ලක්ව ඇත්තේ පල්ලම - සේරුකැලේ ප්‍රදේශයේ පදිංචි සුනිල් අවුරුදු 54ක පුද්ගලයෙක්. හෙතෙම බරපතල තුවාල සහිතව ප්‍රතිකාර සඳහා හලාවත මහා රෝහලට ඇතුළත් කර ඇත. බංගදෙණිය - කරුකුපනේ ප්‍රදේශයේ සිට බෝට්ටු පවටා ගත් ලොරි රථ 03 ක් අද අළුයම ත්‍රීකුණාමළය බලා පිටත්වී තිබේ. හලාවත - ආණමඩුව මාර්ගයේ කුමාරකට්ටුව ප්‍රදේශයේදී මහ පාර මැද කිසියම් පුද්ගලයෙකු වැටී සිටි දැක ඇති එක් ලොරි රථයක රියදුරෙක් තම රථය නවත්වා ඒ සම්බන්ධයෙන් සොයා බැලීමට ගොස් ඇත. එම අවස්ථාවේ බිම වැටී සිටි පුද්ගලයා සහ ඒ ආසන්නයේ සැගවී සිටි තවත් අයෙකු පැමිණ පහර දීම සිදු කර ඇති බව වාර්තා වේ. මහ මඟ ගමන් කරන වාහන කොල්ලකෑමේ අදහසින් එක් පුද්ගලයෙකු බිම වැටී සිට ව්‍යාජ රංගනයක නිරත වී සිටින්නට ඇති බවට පොලීසිය සැක පල කරයි. මෙම පහර දීමේ සිද්ධියට සම්බන්ධ තවත් සැකකරුවෙකු අත්අඩංගුවට ගැනීමට සිටින බව පොලීසිය සදහන් කරයි. හලාවත පොලීසිය වැඩිදුර විමර්ශණ කටයුතු කරගෙන යයි. ‍", "URL": "https://sinhala.adaderana.lk/news.php?nid=109912", "Category": null, "Parent URL": null}