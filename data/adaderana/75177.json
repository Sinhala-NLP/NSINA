{"Source": "Adaderana", "Timestamp": "July 12, 2017 04:24 pm", "Headline": "එදා පවුලේ හොරකම් - අද හවුලේ හොරකම් ", "News Content": "ආණ්ඩුවේ දූෂණ, වංචා හා හොරකම් වසා දැමීමට දුෂණ මර්දන කමිටු කාර්යාලය වසා දැමීමට රජය තීරණය කළ බව ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා චෝදනා කරයි. අද(12) පැවති ජනතා විමුක්ති පෙරමුණේ මාධ්‍ය හමුවකට එක් වෙමින් ඔහු මේ අදහස් පළ කළේය. වත්මන් රජයේ බොහෝමයක් අමාත්‍යවරුන්ට විවිධ චෝදනා එල්ල වි ඇති බවත් ඒවා සියල්ල මෙම දුෂණ මර්දන කමිටු කාර්යාලයේ සඳහන් වී ඇති බවද විජිත හේරත් මහතා පවසයි. කෙසේ වෙතත් මෙම කමිටු කාර්යාලය වසා දැමීමට වඩා ඛේදනීය තත්ත්වය එයට අභූත චෝදනා එල්ල කරමින් එහි සේවකයින් හෙළා දැකීම බවත් රහස් පොලීසියේ විශ්‍රාම ගිය නිලධාරීන් තම ජිවිත පරදුවට තබා ජිවීත හානි එල්ල වී තිබියදීත් තම රාජකාරි ඉටු කළ බව ද මන්ත්‍රීවරයා මෙහිදී වැඩි දුරටත් කියා සිටියේය. කෙසේ හෝ පැමිණිලි දැමීමට තිබු එකම ස්ථානය වසා දැමූවිට මේ ආණ්ඩුවට එරෙහිව පැමිණි නොමැති බවත් එවිට පරීක්ෂණ පැවැත්වීමේ අවශ්‍යතාවයක් නොමැති බවත් එහිදි ස්වභාවිකව FCID කාර්යාලයත් වැසී යන බවද විජිත හේරත් මහතා මෙහිදී කියා සිටියේය. පසු ගිය රාජපක්ෂ ආණ්ඩුව පවුලේ දුෂණයන් සිදු කළ නමුත් වත්මන් ආණ්ඩුව අද වන විට සියලු දෙනා එක්ම හවුලේ දුෂණ, වංචා සිදු කරන බවද විජිත හේරත් මහතා පැවසීය.", "URL": "https://sinhala.adaderana.lk/news.php?nid=75177", "Category": null, "Parent URL": null}