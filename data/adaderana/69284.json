{"Source": "Adaderana", "Timestamp": "February 7, 2017 09:13 pm", "Headline": " මෙගලිතික සුසාන භූමිය 11දා සිට යළි විවෘතයි", "News Content": "සංරක්ෂණය කරන ලද ඉබ්බන්කටුව - මෙගලිතික සුසාන භූමිය සංචාරකයන්ට නැරඹීම සඳහා ලබන 11 වැනිදා විවෘත කරන බව මධ්‍යම සංස්කෘතික අරමුදල පවසයි.දෙස් විදෙස් පුරාවිද්‍යාඥයන්ගේ අවධානයට ලක්වු මෙගලිතික යුගයේ මහා ශිලා සුසාන භූමියක් ලෙස හඳුනාගෙන ඇති ඉබ්බන්කටුව සුසාන භූමිය වසර කිහිපයක් තිස්සේ විනාශ වෙමින් පැවතුණි. කෙසේවෙතත් 2015 වසරේ සිට මධ්‍යම සංස්කෘතික අරමුදල මගින් උරුම කළමනාකරණ වැඩසටහනක් ලෙස එය සංරක්ෂණය කිරීමේ කටයුතු ආරම්භ කළ බව මධ්‍යම සංස්කෘතික අරමුදලේ අධ්‍යක්ෂ ජනරාල් මහාචාර්ය ප්‍රිශාන්ත ගුණවර්ධන මහතා සඳහන් කළේය.10 ශ්‍රේණියේ සිසුන් සඳහා පාසල් විෂය නිර්දේශය තුළ ඉබ්බන්කටුව පිළිබඳ පාඩමක් ඇතුළත් අතර සංරක්ෂණය කරන ලද ඉබ්බන්කටුව මෙගලිතික සුසාන භූමිය පාසල් ළමුන්ට අධ්‍යාපනික වටිනාකමක් එක්කරන බව ද ඔහු පවසයි. මේ අතර සීගිරිය නැරඹීම සඳහා අන්තර්ජාලය ඔස්සේ සංචාරක ප්‍රවේශ පත්‍ර නිකුත් කිරීමේ වැඩපිළිවෙළක් ආරම්භ කිරීමට ද මධ්‍යම සංස්කෘතික අරමුදල තීරණය කර තිබේ.එහි පළමු අදියර ලබන 11 වැනිදා අධ්‍යාපන අමාත්‍ය අකිල විරාජ් කාරියවසම් මහතා අතින් ආරම්භ කරන බව මධ්‍යම සංස්කෘතික අරමුදලේ අධ්‍යක්ෂ ජනරාල් ප්‍රිශාන්ත ගුණවර්ධන මහතා සඳහන් කළේය.", "URL": "https://sinhala.adaderana.lk/news.php?nid=69284", "Category": null, "Parent URL": null}