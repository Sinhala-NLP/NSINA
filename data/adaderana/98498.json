{"Source": "Adaderana", "Timestamp": "October 31, 2018 02:12 pm", "Headline": "වායු දූෂණය නවත්වන්න නව රථවාහන සැලසුමක්", "News Content": "වායු දූෂණය පාලනය කිරීම සඳහා නවදිල්ලි නගරයේ නව රථවාහන සැලසුමක් ක්‍රියාත්මක කිරීමට ඉන්දීය බලධාරීන්ගේ අවධානය යොමුව තිබේ. පෞද්ගලික වාහන නගරයට ඇතුල්වීම සම්පූර්ණයෙන් නතර කිරීමටයි ඔවුන් බලාපොරොත්තු වෙයි. ඉන්දියාවේ නවදිල්ලි අගනගරයේ වායු දූෂණය ඉතා ඉහළ මට්ටමක පවතින බව මේ වන විට අනාවරණවී තිබේ. මේ හේතුවෙන් නගරයට ඉහළ අහසේ අළු පැහැති ආවරණයක් දක්නට ලැබෙන බවද සඳහන් වෙයි. නවදිල්ලිය සහ කන්පූර් යන නගර ලොව වඩාත් වායු දූෂණයට ලක්වූ නගර අතරටද ඇතුළත් වී ඇත. වායු දූෂණය හේතුවෙන් එම නගර වල වෙසෙන ජනතාව දැඩි ලෙස පීඩාවට පත්ව සිටියි. මේ අතර කන්පූර් නගරයේ වෛද්‍යවරුන් ප්‍රකාශ කළේ ශ්වසන අපහසුතා පවතින බව පවසමින් පැමිණෙන රෝගීන් සංඛ්‍යාව ඉහළ යමින් ඇති බවයි. වායු දූෂණය අවම කිරීම සඳහා එරට බලධාරීන් පසුගිය කාලය තුළ විවිධ ක්‍රියාමාර්ග ගෙන තිබුණි. මේ අතර මෙම තත්ත්වය ඉදිරියටත් පැවතියහොත් පෞද්ගලික වාහන නවදිල්ලි නගරයට ඇතුල් කිරීම තහනම් කරන බව ඉන්දීය බලධාරීන් පවසයි. ඒ අනුව නවදිල්ලි නගරයට ඇතුල්විය හැක්කේ පොදු ප්‍රවාහන සේවාවන්ට පමණක් බවයි ඔවුන් පවසා සිටියේය.", "URL": "https://sinhala.adaderana.lk/news.php?nid=98498", "Category": null, "Parent URL": null}