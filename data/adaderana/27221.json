{"Source": "Adaderana", "Timestamp": "September 8, 2012 09:15 am", "Headline": "මැතිවරණ නීති උල්ලංඝණය කිරීමේ සිද්ධීන් 10ක් වාර්තා‍ වෙයි", "News Content": "පළාත් සභා මැතිවරණයට අදාළව අද (08) දිනය තුළ මේ දක්වා පැමිණිලි 10 ක් පමණ ලැබී ඇති බව පැෆරල් සංවිධානය පවසයි. කෙසේ වෙතත් අදාළ පැමිණිලි අතර බරපතළ සිද්ධීන් කිසිවක් වාර්තා නොවන බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පැවසුවේය. ජන්ද මධ්‍යස්ථාන අසල අත්පත‍්‍රිකා බෙදීම්, මනාප අංක ප‍්‍රදර්ශනය කිරීම් ආදී සුළු සිද්ධීන් සම්බන්ධයෙන් පැමිණිලි ලැබී ඇති බව හෙතෙම කියා සිටියේය. නැගෙනහිර පළාත් සභාව සඳහා ත‍්‍රිකුණාමල දිස්ත‍්‍රික්කයෙන් ඉදිරිපත්ව සිටින අපේක්ෂකයෙකු අපේක්ෂකත්වයෙන් ඉවත් වූ බවට සඳහන් ව්‍යාජ පෝස්ටරයක් කිසියම් පිරිසක් විසින් අලවා ඇති බවට පැමිණිල්ලක් ලැබී ඇති බව ද රෝහණ හෙට්ටිආරචිචි මහතා කියා සිටියේය. සමස්ථයක් ලෙස මැතිවරණය සාමකාමීව පැවැත්වෙන බව ඔහු පැවසුවේය.", "URL": "https://sinhala.adaderana.lk/news.php?nid=27221", "Category": null, "Parent URL": null}