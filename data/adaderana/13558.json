{"Source": "Adaderana", "Timestamp": "January 17, 2011 03:45 pm", "Headline": "මෙවර ඡන්දයට තාවකාලික හැදුනුම්පත් දෙන්න සූදානම් ", "News Content": "තැපැල් ඡන්ද අයදුම්පත් සකස් කිරීමේ ‍දී අදාළ තැපැල් ඡන්ද අයදුම්පත්‍රයෙහි සහතික කිරීමේ නිලධාරීවරයාගේ ජාතික හැඳුනුම්පත් අංකය අනිවාර්යයෙන් සටහන් කළ යුතු බව මැතිවරණ මහලේකම් කාර්යාලය පවසයි. ඊට අමතරව සහතික කිරීමේ නිලධාරීයාගේ අත්සන , නම , නිල නාමය සහ දුරකථනය අංකය ද සඳහන් කළ යුතු වන බව වාර්තා වේ. පරිගණක ආශ්‍රයෙන් තැපැල් ඡන්ද නාමලේඛන සකස් කිරීමේ දී මෙම කරුණු වැදගත් වන බව මැතිවරණ මහලේකම් කාර්යාලය පවසයි. මේ අතර මෙවර පළාත් පාලන මැතිවරණය සඳහා තාවකාලික හැඳුනුම්පත් නිකුත් කිරීමට මැතිවරණ මහලේකම් කාර්යාලය තීරණය කර තිබේ. ඡන්දය ප්‍රකාශ කිරීමේ දී ජාතික හැඳුනුම්පත හෝ තම අනන්‍යතාවය සහතික කිරීමේ පිළිගත් හැඳුනුම්පතක් නොමැති වූවන්ට මෙම තාවකාලික හැඳුනුම්පත් නිකුත් කරන බව මැතිවරණ මහලේකම් කාර්යාලය ප්‍රකාශ කරයි. ග්‍රාම නිලධාරීවරුන් හා වතු අධිකාරිවරුන් මාර්ගයෙන් මෙම තාවකාලික හැඳුනුම්පත් ලබා ගත හැකිය.", "URL": "https://sinhala.adaderana.lk/news.php?nid=13558", "Category": null, "Parent URL": null}