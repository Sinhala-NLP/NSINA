{"Source": "Adaderana", "Timestamp": "January 18, 2017 10:27 am", "Headline": " අතුරුගිරිය වෙඩි තැබීම-සැකකරුවන් සොයා මෙහෙයුම් ", "News Content": "අතුරුගිරිය ප්‍රදේශයේ ඊයේ(17) සිදු වූ වෙඩි තැබීම සම්බන්ධයෙන් මෙතෙක් කිසිවෙකු අත්අඩංගුවට ගෙන නොමැති බව පොලීසිය පවසයි. පොලීසිය පවසන්නේ සැකකරු අත්අඩංගුවට ගැනීම සඳහා පොලිස් කණ්ඩායම් කිහිපයක් විමර්ශන සිදුකරන බවයි.ඊයේ පස්වරුවේ අතුරුගිරිය නගරයේ රූපලාවන්‍යාගාරයක් තුළදී සිදුවූ වෙඩි තැබීමකින් පුද්ගලයෙකු ජීවිතක්ෂයට පත්වුණි.මියගොස් ඇත්තේ අතුරුගිරිය, මොරටුවාහේන පාර ප්‍රදේශයේ පදිංචිව සිටි 34 හැවිරිදි පුද්ගලයෙකි. මියගොස් ඇති පුද්ගලයා මනුෂ්‍ය ඝාතන දෙකකට සහ තවත් මනුෂ්‍ය ඝාතනයක් සිදුකිරීමට තැත් කිරීම සම්බන්ධයෙන් අවශ්‍යව සිටි අයෙකු බව පොලීසිය පැවසුවේය. මොහු හිටපු පාර්ලිමේන්තු මන්ත්‍රීවරයෙකුගේ රියදුරෙකු බවද පොලීසිය පවසයි.", "URL": "https://sinhala.adaderana.lk/news.php?nid=68232", "Category": null, "Parent URL": null}