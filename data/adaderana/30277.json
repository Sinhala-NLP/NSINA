{"Source": "Adaderana", "Timestamp": "December 27, 2012 08:09 am", "Headline": "1 වසරට තෝරාගත් ළමුන් වෙබ් අඩවියට", "News Content": "2013 වසරේ රජයේ පාසල්වලට ඇතුළත් කිරීම සඳහා තෝරා ගත් ත්‍රිවිධ හමුදවේ හා පොලීසියේ සේවකයින්ගේ දරුවන්ගේ නාමලේඛනය www.defence.lk වෙබ් අඩවියට පිවිසීමෙන් ලබා ගත හැකි බව ජාතික ආරක්ෂාව පිළිබඳ මාධ්‍ය මධ්‍යස්ථානය පවසයි. ශ්‍රී ලංකා යුධ හමුදාව, නාවික හමුදාව, ගුවන් හමුදාව සහ පොලීසියේ රාජකාරීවල සේවයේ නියුතු සාමාජිකයින්ගේ දරු දැරියන් දිවයිනේ පාසල්වල පළමු ශ්‍රේණිවලට ඇතුළත් කර ගැනීමට අදාළ නාමලේඛන මෙමගින් ප්‍රකාශයට පත් කර ඇති බව රාජ්‍ය ආරක්‍ෂක හා නාගරික සංවර්ධන අමාත්‍යාංශය කියයි. ඒ අනුව පොලිසියේ රාජකාරීවල නියුතු සාමාජිකයින්ගේ දරුවන් 2,881 දෙනෙක් ද යුධ හමුදාවේ සේවයේ නියුතු සාමාජිකයිනගේ දරුවන් 6,207 දෙනෙක් ද ගුවන් හමුදාවේ සේවයේ නියුතු සාමාජිකයින්ගේ දරුවන් 1,470 දෙනෙක් ද නාවික හමුදාවේ සේවයේ නියුතු සාමාජිකයින්ගේ දරුවන් 1821 දෙනෙක් ද ඔවුන් ඉල්ලුම් කළ පාසල් අනුව තෝරාගෙන ඇත. අදාළ නාමලේඛන සංශෝධනය කිරීම සම්බන්ධයෙන් අභියාචනා භාර නොගන්නා බව රාජ්‍ය ආරක්‍ෂක හා නාගරික සංවර්ධන අමාත්‍යාංශය පවසයි. ප්‍රමාණවත් ලකුණු නොලැබීම නිසා ඉල්ලුම් කරන ලද පාසල් නොලැබී ඇති අයඳුම්කරුවන් තම පදිංචියට ආසන්න පළාත් පාසල් නම් කර සකස් කරන ලද අභියාචනා අදාළ සුබසාධක අධ්‍යක්‍ෂවරුන් වෙත ඉදිරිපත් කරන ලෙස එම අමාත්‍යාංශය ත්‍රිවිධ හමුදා හා පොලිස් සාමාජිකයින්ට දැනුම්දෙයි. අදාළ පළාත් පාසල් ලබාදීම සම්බන්ධ කටයුතු පළාත් අධ්‍යාපන අධ්‍යක්‍ෂවරුන් විසින් සිදුකරනු ඇති බව රාජ්‍ය ආරක්‍ෂක හා නාගරික සංවර්ධන අමාත්‍යාංශය පවසයි.", "URL": "https://sinhala.adaderana.lk/news.php?nid=30277", "Category": null, "Parent URL": null}