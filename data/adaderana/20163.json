{"Source": "Adaderana", "Timestamp": "November 21, 2011 04:50 pm", "Headline": "හොරෙන් විදුලිය ගත්තොත් නැවත විදුලි හිමිකම නෑ", "News Content": "අයථා ක්‍රම මගින් විදුලිය ලබාගන්නා පුද්ගලයින් හඳුනාගෙන ඔවුන්ගෙන් අලාභය අයකර ගැනීමට අමතරව විදුලි හිමිකම යළි කිසිදු අයුරකින්වත් ලබා නොදීමට පියවර ගන්නා බව විදුලි බල හා බලශක්ති අමාත්‍ය පාඨලී චම්පික රණවක මහතා පවසයි. නැගෙනහිර න‍වෝදයට සමගාමීව අම්පාර දිස්ත්‍රික්කයේ ඉදිකළ විදුලි බිල්පත් මුද්‍රණ මධ්‍යස්ථානය ජනතා අයිතියට පැවරීමේ අවස්ථාවට එක් වෙමින් ඔහු මෙම අදහස් පළ කළේය. එම දිස්ත්‍රික්කයේ අභිනවයෙන් ඉදිකළ විදුලි යෝජනා ක්‍රම 3 ක් ද ජනතා අයිතියට පැවරීම පාඨලී චම්පික රණවක අමාත්‍යවරයා විසින් සිදු කෙරිණි. විදුලිය සම්බන්ධයෙන් ප්‍රදේශයේ යම් අක්‍රමිකතාවන් සිදුවන්නේ නම් වහාම ඒ පිළිබඳව විදුලි බල මණ්ඩල ප්‍රධාන කාර්යාලය දැනුවත් කරන ලෙස අමාත්‍යවරයා එහි දී ජනතාවගෙන් ඉල්ලා‍ සිටියේය.", "URL": "https://sinhala.adaderana.lk/news.php?nid=20163", "Category": null, "Parent URL": null}