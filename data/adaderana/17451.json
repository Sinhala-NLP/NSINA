{"Source": "Adaderana", "Timestamp": "July 17, 2011 02:04 pm", "Headline": "ආණ්ඩුව ඩෙංගු මදුරුවෙක් වගේ ලේ උරාබොමින් ඉන්නවා", "News Content": "ඩෙංගු මදුරුවන් සේ ආණ්ඩුව අහිංසක ජනතාවගේ ලේ උරාබොමින් සිටින බව එක්සත් ජාතික පක්ෂය පවසයි. බාල පෙට්‍රල් ගෙන්වීමේ පාඩුවද හේජින් ගනුදෙනුවේ පාඩුවද මේවන විට ජනතාව පිට පටවන්නට ආණ්ඩුව විසින් කටයුතු කරමින් සිටින බව එ.ජා.ප නියෝජ්‍ය මහ ලේකම්,පාර්ලිමේන්තු මන්ත්‍රී දොස්තර ජයලත් ජයවර්ධන මහතා සඳහන් කරයි. හේජිං ගනුදෙනුවට අදාළව ගෙවිය යුතු ඇමරිකන් ඩොලර් මිලියන ගණනක මුදල ගෙවන බවට මුදල් අමාත්‍යංශ ලේකම් ආචාර්ය පී.බී ජයසුන්දර මහතා මාධ්‍යයට ප්‍රකාශයක් කළ බවත්,ඔහු මෙසේ ගෙවනු ලබන බව කියන්නේ ඔවුන්ගේ පුද්ගලික මුදල් නොව රටේ මහ ජනතාවගේ මුදල් බව මන්ත්‍රීවරයා පෙන්වා දුන්නේය. බාල පෙට්‍රල් ගෙන්වීමේ වගකීම තමන් බාර නොගන්නා බව ඛනිජ තෙල් කර්මාන්ත අමාත්‍ය සුසිල් ප්‍රේම්ජයන්ත් මහතා කියා සිටිද්දී එහි වගකීම බාරගත යුත්තේ රටේ සාමාන්‍ය ජනයාද නැතිනම් එක්සත් ජාතික පක්ෂයදැයි හෙතෙම ප්‍රශ්න කර සිටියි. බාල පෙට්‍රල් ගෙන්වීමේ වගකීම තමන් විසින් බාර නොගන්නා බවට පුවත්පතකට ප්‍රකාශයක් කරමින් අමාත්‍යවරයා සඳහන් කර ඇතැයි එ.ජා.ප නියෝජ්‍ය මහ ලේකම්වරයා සිහිපත් කළේය. දිවයිනේ විවිධ ප්‍රදේශවල ඉන්ධන පිරවුම්හල් වලින් ලබා ගත් පෙට්‍රල් සාම්පල් එ.ජා.ප මහ ලේකම් තිස්ස අත්තනායක මහතා සතුව ඇති බවත්,පාර්ලිමේන්තු තේරීම් කාරක සභාවක් පත් කරන්නේනම් හෝ අල්ලස් හෝ දූෂණ වංචා විමර්ශන කොමිෂන් සභාව විසින් විධිමත් විමර්ශනයක් සිදුකරන්නේ නම් ඊට සහය වනු පිණිස එකී සාම්පල් ලබාදීමට පියවර ගන්නා බවද මන්ත්‍රීවරයා සඳහන් කරයි. ඛනිජ තෙල් අර්බුදය සම්බන්ධයෙන් නිසි ලෙස විමර්ශනය කිරීම සඳහා පාර්ලිමේන්තු තේරීම් කාරක සභාවක අවශ්‍යතාව තම පක්ෂය විසින් දිගින් දිගටම අවධාරණය කරන බවද ඔහු කියා සිටියේ අද(17)කොළඹ පැවති මාධ්‍ය හමුවකට සහභාගී වෙමිනි. මෙම මාධ්‍ය හමුවට ජාතික සේවක සංගමයේ ඛනිජ තෙල් සංස්ථා ශාඛාවේ ලේකම් ආනන්ද පාලිත මහතා ද සහභාගී විය. ඛනිජ තෙල් සංස්ථාව අධික පාඩු ලබමින් සිටින බව පෙන්වා දුන් ආනන්ද පාලිත මහතා මේවන විට සේවකයින්ට මෙතෙක් ලබාදුන් නිවාස ණය,ආපදා ණය ආදිය ලබානොදෙන බවත්,ෆොටෝ කොපි මැෂිමක්වත් රෙපයාර් කළ අයෙකුට නිසි මුදල් ලබා දීමට හැකියාවක් නොමැති තරමට සංස්ථාව බංකොලොත්වී ඇති බව කියා සිටියේය. සේවයෙන් පහ කළ යුතු අයට වැඩ බැලීමේ තනතුරු ලබාදීමත්,නිවාඩු ෆොර්මයක්වත් පුරවා ගත නොහැකි අයට ඉහළ තනතුරු ලබාදීමත් මෙවැනි තත්ත්වයකට සංස්ථාව පත්වෙන්නට හේතු වී ඇති බව පාලිත මහතා සඳහන් කළේය. එසේම මේවන විට ඔක්ටේන් 90 පෙට්‍රල් සාදාගත නොහැකි තරමට සංස්ථාව අසරණ වී අතැයිද,සේවකයින්ට මාස 10 ක හිඟ වැටුප් ලැබී නැතැයිද ඔහු චෝදනා කළේය. සේවක හිඟ වැටුප් ගෙවා ගැනීමට නොහැකි හා වැඩි කළ 2500 ක රා‍ජ්‍ය සේවක වැටුප පවා ලබාදීමට අපොහොසත් වු ඛනිජ තෙල් සංස්ථාවේ වත්මන් පාලනාධිකාරිය හෝ ආණ්ඩුව හේජිං ගනුදෙනුවට අදාළව මිලියන ගණනක් ‍ගෙවාදමන බව පැවසීම මුලාවක් බව හෙතෙම අවධාරණය කළේය.", "URL": "https://sinhala.adaderana.lk/news.php?nid=17451", "Category": null, "Parent URL": null}