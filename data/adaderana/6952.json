{"Source": "Adaderana", "Timestamp": "February 26, 2010 02:47 pm", "Headline": "ෆොන්සේකාට විරුද්ධව සාක්ෂිකරුවන් 25ක්", "News Content": "හිටපු ආරක්ෂක අංශ මාණ්ඩලික ප්‍රධානී ජෙනරාල් සරත් ෆොන්සේකා මහතාට එරෙහිව ඇති චෝදනා සඳහා සාක්ෂි සම්පිංඩනය බොහෝදුරට අවසන්ව ඇති බව යුද හමුදා මාධ්‍ය ප්‍රකාශක මේජර් ජෙනරාල් ප්‍රසාද් සමරසිංහ මහතා පවසයි. එම චෝදනා සඳහා බොහෝ සාක්ෂි ඉදිරිපත්ව ඇති බවත්, මේ වනවිට සාක්ෂිකරුවන් 25දෙනෙකු සාක්ෂි ලබාදීමට ඉදිරිපත්ව සිටින බවත් ඔහු සඳහන් කළේය. එම සාක්ෂිකරුවන්ගෙන් හරස් ප්‍රශ්න ඇසීමට හා ඔහු වෙනුවෙන් සාක්ෂිකරුවන් ඉදිරිපත් කිරීමට සරත් ෆොන්සේකාට මහතාට අවසර ඇති නමුත් ඔහු එම අවස්ථා දෙකම ප්‍රතික්ෂේප කර ඇති බව ද මාධ්‍ය ප්‍රකාශකවරයා ප්‍රකාශ කළේය. සරත් ෆොන්සේකා මහතා සිය හමුදා සේවයෙන් සක්‍රීය ලෙස ඉවත්ව ඇත්තේ 2009 නොවැම්බර් මස 14වන දින බැවින් 2010 මැයි 14 වනදා දක්වා ඔහු හමුදා නීතියට යටත්බව ප්‍රසාද් සමරසිංහ මහතා සඳහන් කළේය. ඔහුට විරුද්ධව චෝදනා කිහිපයක්ම ඉදිරිපත්ව ඇති අතර එම චෝදනා සඳහා ඉදිරි දින කිහිපය තුළ හමුදා නීතියට අනුව පියවර ගන්නා බව ද ඒ මහතා පැවසීය. සාමාන්‍ය යුධ හමුදා පනතට අනුව යුධ අධිකරණය ඉදිරියේ වරදකරුවකු වන පුද්ගලයෙකුට උපරිම දඬුවම ලෙස වසර විස්සක සිර දඬුවම හෝ මරණ දණ්ඩන‍ය නියම කළ හැකි යැයි මාධ්‍ය ප්‍රකාශකවරයා අවධාරණය කළේය. මෙම චෝදනා සඳහා සරත් ෆොන්සේකා මහතා වැරදිකරු වුවහොත් එම තීරණයට විරුද්ධව ඔහුට අභියාචනාධිකරණය වෙත යා හැකි බව ද, එහිදීද ඔහුගේ ඉල්ලීම ප්‍රතික්ෂේප වුවහොත්, ශ්‍රේෂ්ඨාධිකරණයේ පිහිට පැතීම දක්වා යා හැකි බව ද ප්‍රසාද් සමරසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=6952", "Category": null, "Parent URL": null}