{"Source": "Adaderana", "Timestamp": "November 26, 2017 10:37 am", "Headline": "මස්කෙළියේ මුදලාලිලා 7ක් දඩ කයි", "News Content": "සෞඛ්‍යාරක්ෂිත නොවන අයුරින් මස්කෙළිය නගරයේ පවත්වාගෙන යනු ලැබූ වෙළෙඳසැල් හා ආපනශාලා හිමියන් 07කට හැටන් වැඩ බලන දිසා හා මහේස්ත්‍රාත් විනිසුරු දමයන්ති ප්‍රනාන්දු මහත්මිය විසින් රුපියල් 43,000/- ක දඩ මුදලක් ගෙවන ලෙස නියෝග කළාය. මෙවර ශ්‍රීපාද වන්දනා සමය ආරම්භවීමට වන්දනකරුවන්ට හා ප්‍රදේශයේ ජනතාවට සෞඛ්‍යාආරක්ෂිත අයුරින් ආහාර හා භාණ්ඩ ලබාදීමේ අරමුණින් මහජන සෞඛ්‍ය පරීක්ෂකවරුන් කණ්ඩායමක් විසින් පසුගියදා මස්කෙළිය, සාමිමලේ හා නෝර්වූඩ් යන නගරවලදී වෙළෙඳසැල්, ආපන ශාලා, ආහාර නිෂ්පාදන ස්ථාන හදිසි පරීක්ෂාවක් සිදුකරන ලදී. එහිදී කල් ඉකුත්වූ, නිෂ්පාදන ගබඩා කිරීම පිළිබඳව දී ඇති උපදෙස් උල්ලංඝණය කිරීම ඇතුළු සෞඛ්‍යාරක්ෂිත නොවන අයුරින් වෙළෙඳාම් කටයුතුවල නිරතවීමේ චෝදනා යටතේ මෙම ව්‍යාපාරිකයින් පිරිස මහජන සෞඛ්‍ය පරීක්ෂකවරුන් විසින් අත්අඩංගුවට ගෙන අධිකරණය හමුවට (24) දා පැමිණවීමෙන් අනතුරුව මෙසේ වරදකරුවන් වී තිබේ. නුවරඑළිය දිස්ත්‍රික් සෞඛ්‍යෙ ‍සේවා අධ්‍යක්ෂ වෛද්‍ය සේනක තලගල හා දිස්ත්‍රික් පරිපාලන මහජන සෞඛ්‍ය පරීක්ෂක ගාමිණී පෙරේරා යන මහත්වරුන්ගේ උපදෙස් මත මස්කෙළිය මහජන සෞඛ්‍ය පරීක්ෂක අමිල මිගාර සෝමදාස මහතා විසින් මෙම චූදිතයින් පිරිස හැටන් මහේස්ත්‍රාත් අධිකරණය හමුවට ඉදිරිපත්කර තිබුණි.", "URL": "https://sinhala.adaderana.lk/news.php?nid=80546", "Category": null, "Parent URL": null}