{"Source": "Adaderana", "Timestamp": "February 23, 2019 03:12 pm", "Headline": "ඇල්ජීරියා ජනපතිට එරෙහිව ජනතාව වීථි බසී", "News Content": "ඇල්ජීරියා ජනාධිපති ඇබ්ඩෙලාසිස් බුට්ෆ්ලීකාට (Abdelaziz Bouteflika) එරෙහිව එරට තුළ දැවැන්ත විරෝධතා පා ගමන් ආරම්භ වී තිබේ. එරට ජනාධිපතිවරණය එළඹෙන අප්‍රේල් 18 වැනිදා පැවැත්වීමට නියමිත බවයි විදෙස් මාධ්‍ය වාර්තා කළේය. ඊට සමගාමීව අගනුවර පැවැති මෙම පා ගමනට දහස් සංඛ්‍යාත පිරිසක් ඒකරාශී වී සිටි බව වාර්තා වෙයි. පස්වන වරටත් එරට පාලන බලය අපේක්ෂා කරමින් ඔහු යළිත් ජනාධිපතිවරණයට ඉදිරිපත් වීම මෙම විරෝධතා වලට හේතු වී ඇති අතර පිරිස විසුරුවා හැරීමට පොලිසිය කඳුළු ගෑස් ප්‍රහාරද එල්ල කළේය. විදෙස් මාධ්‍ය වාර්තා කළේ 81 හැවිරිදි ජනාධිපතිවරයා 1999 වර්ෂයේ සිටම ඇල්ජීරියාවේ පාලන බලය හොබවන බවයි. මේ වනවිට සෞඛ්‍ය තත්ත්වයද පිරිහී ඇති ඔහු ලබන අප්‍රේල් 18 වැනිදා පැවැත්වෙන ජනාධිපතිවරණයට ඉදිරිපත් වීම පිළිබඳව ජනතාව තුළ ඇත්තේ දැඩි අප්‍රසාදයක්. 2013 වර්ෂයේ රෝගී වූ ඔහු අනතුරුව ජනතාව ඉදිරියේ පෙනී සිටි අවස්ථා ඉතාමත් සීමිත බවද වාර්තා වෙයි. විරෝධතා හේතුවෙන් නගරයේ දෛනික කටයුතුවලටද බලපෑම් එල්ල වූ අතර මිට සමගාමිව තවත් නගර පහක පමණ විරෝධතා සංවිධානය කර තිබුණි. පාලක FLN පක්ෂය සිය ජනාධිපති අපේක්ෂකයා ලෙස බුට්ෆ්ලීකා ලෙස නිල වශයෙන් තෝරා පත්කිරීමට කටයුතු කළේය. දේශපාලන පක්ෂ වෘත්තීය සමිති හා ව්‍යාපාර සංවිධානවල සහයද ඔහුට හිමිව ඇති බව සඳහන් වෙයි. මේ අතර විපක්ෂය දුර්වල පසුබිමක ඔහු මෙවර ජනාධිපතිවරණයෙන් ජයග්‍රහණය කරනු ඇති බවයි විශ්ලේෂකයින් පෙන්වා දෙයි.", "URL": "https://sinhala.adaderana.lk/news.php?nid=104891", "Category": null, "Parent URL": null}