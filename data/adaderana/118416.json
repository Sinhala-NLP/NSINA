{"Source": "Adaderana", "Timestamp": "September 6, 2019 10:13 am", "Headline": "ඩෝරියන් මාරුතයෙන් කැරොලිනා ප්‍රාන්තයට දැඩි බලපෑම්", "News Content": "ඩෝරියන් චණ්ඩ මාරුතය හේතුවෙන් අමෙරිකාවේ දකුණු කැරොලිනා ප්‍රාන්තයට දැඩි බලපෑම් එල්ල වී ඇත. කෙසේ වෙතත් මේ වනවිට එහි ප්‍රබලත්වය පහත වැටී ඇති බව සඳහන්. අමෙරිකාවේ දකුණු කැරොලිනා ප්‍රාන්තයේ චාල්ස්ටන් නගරයේ හදිසි ජලගැලිම් තත්ත්වයක් හට ගෙන ඇත. ඩෝරියන් චණ්ඩ මරුතයත් සමඟ ඇදහැලුණු ධාරානිපාත වර්ෂාව හේතුවෙන් මෙම තත්ත්වය උද්ගත වී ඇති බව වාර්තා වෙයි. මේ වන විට එහි ප්‍රබලත්වය පහත වැටී ඇති අතර එය අදියර 2ත් අතර 3ත් අතර පරාසයට අයත් බව සඳහන්. අමෙරිකාව වෙත ළඟාවීමට ප්‍රථම, ඉන් කැරිබියන් මුහුදේ බහමාස් රාජ්‍යයට දැඩි බලපෑම් එල්ල වුණි. පසුගියදා සන්ධ්‍යා කාලයේ චාල්ස්ටන් නගරයේ ඇතැම් ප්‍රදේශවලට අඟල් 7කට වැඩි වර්ෂාපතනයක් ලැබී ඇති බව බලධාරීන් පවසයි. ඔවුන් පෙන්වා ඒ හේතුවෙන් නගරයට බලපා ඇති ජලගැලීම් තත්ත්වය් තවදුරටත් ඉහළ යා හැකි බවයි. ඩෝරියන් චණ්ඩ මාරුතය මේ වනවිට ක්‍රමයෙන් උතුරු කැරොලිනා ප්‍රාන්තය වෙත ඇදී යමින් පවතියි. ඒ හේතුවෙන් මුහුදු ප්‍රදේශ ඉතා රළු සහ අනතුරුදායක විය හැකි බවට එරට ජාතික කාලගුණ සේවය අනතුරු අඟවා ඇති බව සඳහන්. චණ්ඩ මාරුතයෙන් බලපෑමෙන් හේතුවෙන් ජලගැලීම් පමණක් නොව ටෝනාඩෝ තත්ත්වයන්ද ඇති වී තිබුණි. මේ අතර කැරොලිනා ප්‍රාන්තයේ හදිසි තත්තවයක් ප්‍රකාශයට පත්කර ඇති අතර පාසල් වසා දැමීමට බලධාරීන් පියවර ගත්තේය. නව ලක්ෂයකට අධික පිරිසක් ආරක්‍ෂිත ස්ථාන වෙත යොමු කිරීමට පියවර ගෙන ඇති බවත් සඳහන්. එමෙන්ම දකුණු කැරොලිනා හි නිවාස සහ ව්‍යාපාරික ස්ථාන 2 10 000කට අධික සංඛ්‍යාවකට විදුලිය නොමැති අතර ඒ හේතුවෙන් ජනතාව පීඩාවට පත්ව සිටින බව වාර්තා වෙයි. බහමාස් රාජ්‍යයට දැඩි අලාභ හානි සිදුකළ ඩෝරියන් චණ්ඩ මාරුතය ක්‍රමයෙන් අත්ලාන්තික් වෙරළ තීරය දෙසට ගමන් කරමින් පවතියි. බහමාස් දූපත් රාජ්‍යයට බලපෑ ව්‍යසනකාරීම චණ්ඩ මාරුතය ලෙස එය සැළකෙන අතර එහි 70 000කට පමණ පිරිසකට ක්ෂණික මානුෂීය සහනවල අවශ්‍යතාව පවතින බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=118416", "Category": null, "Parent URL": null}