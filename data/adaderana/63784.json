{"Source": "Adaderana", "Timestamp": "September 4, 2016 06:13 pm", "Headline": " 65 වැනි සංවත්සර උළෙල සාර්ථකව නිමාවෙයි", "News Content": "ශ්‍රී ලංකා නිදහස් පක්ෂයේ 65 වැනි සංවත්සර උළෙල කුරුණෑගල, මාලිගාපිටිය ක්‍රීඩාංගණයේදී අද(04) පස්වරුවේ සාර්ථකව නිමාවට පත්විය.ජනපති මෛත්‍රිපාල සිරිසේන මහතාගේ ප්‍රධානත්වයෙන් උත්සවය ආරම්භ වූ අතර නිදහස් පක්ෂ අනුශාසක හිටපු ජනාධිපතිනී චන්ද්‍රිකා බණ්ඩාරනායක කුමාරතුංග මහත්මිය ඇතුළු පක්ෂයේ ජ්‍යෙෂ්ඨ දේශපාලනඥයින් රැසක් ඊට එක්ව සිටි‍යේය.එම අවස්ථාවට එක්වෙමින් අදහස් දැක්වූ ශ්‍රීලනිප මහ ලේකම් දුමින්ද දිසානායක මහතා,\"අද ශ්‍රීලනිපයේ 65 වැනි සංවත්සරය. අවුරුදු 65ක් ගිහින් එය ශක්තිමත් වෙලා අඩුපාඩු හදාගෙන නැවත වතාවක් ශක්තිමත් ගමනක් ඇවිත් තියෙනවා. අද නායකත්වය උරුම විය යුතු පුද්ගලයාට එය ලැබී තිබෙනවා. බණ්ඩාරනායක මහතා මේ පක්ෂය සදාකාලිකව එතුමාගේ ප්‍රතිපත්ති හා වැඩපිළිවෙළ සමග ඉදිරියට යයි කියා සිතන්න ඇති. අද එතුමාගේ සිතුම් පැතුම් ඉටුවෙලා තිබෙනවා. අපේ ජනපති වත්මන් ශ්‍රීලනිප සභාපති මෛත්‍රිපාල සිරිසේන මහතාගේ උපන් දිනයත් පක්ෂය පිහිටවපු දවසේමයි. බණ්ඩාරනායක මැතිතුමා කොහේ හරි ඉඳන් බලන් ඇති අපේ පැලැන්තියේ නොවන දුප්පත් අයගේ පැලැන්තියේ දුක දන්න පුද්ගලයෙක් පක්ෂයෙන් නායකයා වීම ගැන. ඒකට ආශිර්වාද කරනවා ඇති.\" යැයි ඒ මහතා පිළිගැනීමේ කථාව කරමින් පැවසීය. \" හරි පුද්ගලයාගේ අතට පක්ෂය ලැබී තිබෙනවා. අද මේ මාලිගාපිටිය පමණක් නොවෙයි මේ කුරුණෑගල නගරයම හිස් ගොඩක් බවට පත්වෙලා තියෙනවා. මේ පක්ෂයේ වටිනාකම නොදන්නා අයට කියනවා අද ඇවිත් බලන්න පක්ෂය නියම කෙනාගේ අතට ලැබී තිබෙනවා. ඒ නිසා ශ්‍රීලනිපයේ අපි සූදානම් ඕනෑම ගමනකට යන්න. අඩුපාඩු හදාගෙන ඒ ගමන ගිහින් පාක්ෂිකයන් වෙනුවෙන් රටට මේ ජයග්‍රහණය ලබාදෙන්න අපි සූදානම්.\"\"අද වරායේ ඉඳන්, සී.ටී.බී. එකේ, රක්ෂණයේ ඉදන් ජනතා අයිතියට පත්වුණේ ශ්‍රීලනිපයේ වැඩසටහන් නිසා. ඒ නිසා ජනපතිගේ නායකත්වය යටතේ ජනතා ජයග්‍රහණ දවසින් දවස ලැබෙනවා. ඒක සමහරුන්ට දරාගන්න බැහැ. අද මෛත්‍රිපාල සිරිසේන මැතිතුමා නිසා ශ්‍රීලනිපය ශක්තිමත් වෙලා තියෙනවා. එතුමා අභියෝගය බාර නොගන්න පාක්ෂිකයන්ට හිනා වෙලා මේ වගේ ඉන්න බැරිවෙනවා. ඒ නිසා එතුමාට අපි ණයගැතියි.\" යැයි ද දිසානායක මහතා පැවසීය. එම අවස්ථාවේදී අදහස් දැක්වූ අමාත්‍ය නිමල් සිරිපාල ද සිල්වා මහතා සමුළුව අමතමින් කියා සිටියේ, \"ජනපති මෛත්‍රිපාල සිරිසේන මේ පක්ෂයට නායකත්වය දෙමින් ඉතා පැහැදිලි දේශපාලන ගමනකට පක්ෂය අවතීර්ණ කර තිබෙනවා. එතුමා ළඟදී බෑන් කී මූන් හමුවී කීවේ මට බල කරන්න එපා ඉක්මන් ගමන් යන්න කියලා. අපි මේ ගමන කවුරුත් එක්රාශී කරගෙන පක්ෂය ඇතුළත තිබෙන ගැටලු නිරාකරණය කරගෙන ඉදිරියට යමු. අපේ පක්ෂය රැකගනිමින් අපරාජිත පක්ෂයක් බවට පත්ව මේ රටේ ජයග්‍රහණය සඳහා තේමාවක් කරගනිමු. යන්නයි.මේ අතර එක්සත් ජනතා නිදහස් සන්ධාන මහ ලේකම් අමාත්‍ය මහින්ද අමරවීර මහතා ශ්‍රී ලංකා නිදහස් පක්ෂයේ 65 වැනි සමුළුව අමතමින් කියා සිටියේ,\"කිසියම් පක්ෂයක වැඩිම ජනතාව සහභාගිත්වයෙන් පවත්වන සංවත්සරය මෙයයි. ජාතික ආණ්ඩුවේ ඉන්න නිසා තමයි දෙසැරයක් පරාජය වුණු මේ පක්ෂය අද ඉස්සරහට යන්න පුළුවන්වෙලා තියෙන්නේ. ජනපති නිසා ජාතීන් අතර සමගිය සංහිඳියාව ගොඩනැගිලා තියෙනවා. ඉතිහාසයේ පැවැත්වුණු වැඩිම ජනතා සහභාගිත්වය සහිත මැයි දිනය අපි ගාල්ලේ පැවැත්වුණා. අද ඒ වාර්තාව බිඳලා අපේ සංවත්සරය සමරන්න පුළුවන් වුණා\" යනුවෙනි.\"ජනාධිපතිවරුන් තිදෙනෙක් අපේ පක්ෂයෙන් බිහි කර තිබෙනවා. පක්ෂය එකතු කරන්න පුළුවන් හැම අයුරකින්ම අපි පක්ෂය එකතු කරනවා. අපි පක්ෂයේ නායකයින් සමග සුහදත්වය වර්ධනය කරගෙන නවීන පක්ෂයක් නිර්මාණය කරමින් අපි එකට වැඩ කරමු\" යැයි ශ්‍රීලනිප උප සභාපති අනුර ප්‍රියදර්ශන යාපා මහතා සමුළුව අමතමින් පැවසීය.", "URL": "https://sinhala.adaderana.lk/news.php?nid=63784", "Category": null, "Parent URL": null}