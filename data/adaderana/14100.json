{"Source": "Adaderana", "Timestamp": "February 9, 2011 11:45 am", "Headline": "දඬුවමට බියෙන් ඉන්දියාවට පැනලා-ඝාතකයාට ඉන්දීය අධිකරණයෙන් දඬුවම්", "News Content": "මිනීමැරුම් වරදකට දඬුවමට බියෙන් ඉන්දියාවට පලාගිය ශ්‍රී ලාංකිකයෙකු ඉන්දීය පොලීසිය විසින් අත්අඩංගුවට ගෙන අධිකරණය හමුවට පමුණුවා තිබේ. මීට දින කිහිපයකට ඉහතදී රාමේෂ්වරම් බස්නැවතුමේ සැකකටයුතු අයුරින් හැසිරෙන පුද්ගලයෙකු සිටින බවට ලැබුණු තොරතුරකට අනුව ඉන්දීය කිව් බ්‍රාන්ච් පොලිස් නිලධාරීන් විසින් මෙම ශ්‍රී ලාංකිකයා අත්අඩංගුවට ගෙන තිබේ. අත්අඩංගුවට ගනු ලැබූවද මොහුට ‍සිංහල භාෂාව මිස වෙනත් කිසිදු භාෂාවක් නොතේරෙන බැවින් විමර්ශන කටයුතු සිදුකිරීම පමා වූ බවද,පසුව සිංහල භාෂාව පිළිබඳ අවබෝධයක් ඇති නිලධාරියෙකු යොදවා මොහුගෙන් ප්‍රශ්න කළ බවද නක්කීරන් වෙබ් අඩවිය උපුටා දක්වයි. එහිදී මොහු පොලීසියට පවසා ඇත්තේ ගාල්ල,ඌරගහ ප්‍රදේශයේ දින ගණනාවකට ඉහතදී දෙපිරිසක් අතර සිදුවූ ගැටුමකින් පුද්ගලයෙකු මරණයට පත්වූ බවත්,එකී මරණයට තමන්ද වගකිවයුතු යැයි බිය සිතුණු බැවින් බොට්ටු හිමිකරුවෙකුට රුපියල් ලක්ෂයක මුදලක් ලබාදී නීති විරෝධී ලෙස ඉන්දියාවට පලා ආ බවයි. මූලික ප්‍රශ්න කිරිම් වලින් අනතුරුව කිව් පොලීස් නිලධාරීන් විසින් වැඩිදුර විමර්ශන කටයුතු සඳහා කමල් සංජීව සොයිසා නමැති මෙම සැකකරු රාමේෂ්වරම් දිස්ත්‍රීක් පොලීසියට බාර දී ඇතැයි සඳහන් වේ. අනතුරුව රාමේෂ්වරම් පොලීසිය විසින් මොහු ආගමන විගමන නීති උල්ලංඝණය කිරීමේ චෝදනාවට අද දින(09)රාමේෂ්වරම් අධිකරණයට ඉදිරිපත් කිරීමෙන් පසු මදුරෙයි මධ්‍යම බන්ධනාගාරය වෙත යවා ඇතැයි නක්කීරන් වෙබ් අඩවිය වැඩිදුරටත් උපුටා දක්වයි. මිනීමැරුම් චෝදනා ලැබූ මෙවැනි සැකකරුවෙකු පිළිබඳ පැමිණිල්ලක් ලැබී හෝ යම් තොරතුරක් දන්නේදැයි ඌරගහ පොලීසියෙන් කරන ලද විමසුමකට පිළිතුරු දෙමින් එහි ජ්‍යෙෂ්ඨ පොලිස් නිලධාරියෙකු කියා සිටියේ එවැනි සැකකරුවෙකු පිළිබඳ නිසි තොරතුරක් මේ මොහොතේ ප්‍රකාශ කළ නොහැකි බවයි. ඒ පිළිබඳ සොයා බලා පසුව විස්තරයක් ලබාදිය හැකි යයිද හෙතෙම කියා සිටියේය.", "URL": "https://sinhala.adaderana.lk/news.php?nid=14100", "Category": null, "Parent URL": null}