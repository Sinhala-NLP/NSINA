{"Source": "Adaderana", "Timestamp": "July 19, 2012 08:18 am", "Headline": "රුහුණු කතරගම මහා දෙවොලේ ඇසල පෙරහැර අද ඇරඹේ", "News Content": "ඓතිහාසික රුහුණු කතරගම මහා දේවාලයේ වාර්ෂික ඇසල පෙරහැර මංගල්‍යය අදින් (19) ආරම්භ වෙයි. අවසන් රන්දෝලි පෙරහැර ලබන මස පළමුවැනිදා වීදි සංචාරය කිරීමට නියමිත අතර පෙරහැර අවසන් වන්නේ අගෝස්තු මස දෙවැනි දිනට යෙදී ඇති දියකැපීමේ මංගල්‍යයෙන්ය. රුහුණු කතරගම දේවාලයේ පැවැත්වෙන ඇසළ මංගල්‍යය වෙනුවෙන් මේ වන විට පාද යාත්‍රා වන්දනාව මගින් විශාල බැතිමතුන් පිරිසක් පැමිණ තිබේ. පසුගිය වසරවලට සාපේක්ෂව මේ වසරේ වැඩි බැතිමතුන් පිරිසක් උතුරු නැගෙනහිර පළාත්වල සිට කතරගම පුදබිමට පැමිණ ඇති බව කතරගම දේවාල‍යේ බස්නායක නිලමේ ශෂීන්ද්‍ර රාජපක්ෂ මහතා පවසයි. කතරගම ඇසළ පෙරහැර මංගල්‍යය නැරඹීම සඳහා විශේෂ ප්‍රවාහන සේවාවක්ද ප්‍රවාහන අමාත්‍යාංශය විසින් ක්‍රියාත්මක කර ඇත. දුම්රිය දෙපාර්තමේන්තුව හා ඒකාබද්ධව මෙම ප්‍රවාහන සේවාව ක්‍රියාත්මක කර ඇති බව ප්‍රවාහන අමාත්‍යාංශය සඳහන් කළේය. මේ අතර මහනුවර ඇසළ පෙරහැර මංගල්‍යයේ කප්සිටුවීම අද (19) දිනයේ සිදුකෙරේ. අද රාත්‍රියේ සිට ලබන 22 වැනි දින දක්වා සතර මහා දේවාලවල පෙරහැර පැවැත්වීමට නියමිත අතර අ‍ගෝස්තු මස පළමුවැනි දින අවසන් රන්දෝලි පෙරහැර වීදි සංචාරය කිරීමට නියමිතය.", "URL": "https://sinhala.adaderana.lk/news.php?nid=25890", "Category": null, "Parent URL": null}