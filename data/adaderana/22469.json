{"Source": "Adaderana", "Timestamp": "February 28, 2012 10:54 pm", "Headline": "සාමයෙන් තොර සංවර්ධනයක් නෑ-සංවර්ධනයෙන් තොර සාමයක් නෑ", "News Content": "සාමයෙන් තොර සංවර්ධනයක්වත් සංවර්ධනයෙන් තොර සාමයක් වත් නොමැති බව ජනාධිපති මහින්ද රාජපක්ෂ මහතා පවසයි. මේ එළඹ ඇත්තේ ත්‍රස්තවාදය පරාජය කිරීමෙන් පසු ජනතාව අතර සහජීවනය ඇති කරගනිමින් රටේ සංවර්ධන ඉලක්කයන් කරා යොමුවන යුගයක් බව හෙතෙම කියා සිටියේ අද පස්වරුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවති රාවයේ 25 වන සංවත්සරය නිමිත්තෙන් පැවති සමුළුවට සහභාගීවෙමිනි. තිස්වසරක ත්‍රස්තවාදය පරාජය කළා සේම සැමට පිළිගත හැකි දේශපාලන විසඳුමක් ජාතික ප්‍රශ්නයට පිළියම් ලෙස ගෙන ආයුතු වුවත් එය කිසිසේත්ම ජාත්‍යන්තර ඇඟිලිගැසීම් මත පදනම් විය යුතු නැති බව ජනාධිපතිවරයා අවධාරණය කළේය. ත්‍රස්තවාදය පරාජය කිරීමට මේ රටේ සිංහල,ද්‍රවිඩ,මුස්ලිම් ආදී සියලු ජන කොටස්වල ආශිර්වාදය ලැබුණු බවත්,කිසිසේත්ම ජාතිවාදය අවුස්සා දේශපාලන අවශ්‍යතාවන් ඉටුකරගැනීමට තමන් කටයුතු නොකළ බවත් ඔහු පෙන්වාදුන්නේය. ජිනීවා සමුළුව අතරවාරයේ ‍ශ්‍රී ලංකාවට එරෙහිව ගෙන ඒමට නියමිත යෝජනාවට එරෙහිව ජාති ආගම් භේදයකින් තොරව ජනතාව පාරට බැසීමෙන් මේ රටේ ජනතාව තවදුරටත් වත්මන් ආණ්ඩුවේ වැඩපිළිවෙළ කෙරෙහි පැහැදීමෙන් සිටින බව සංකේතවත් කරන බව ජනාධිපතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22469", "Category": null, "Parent URL": null}