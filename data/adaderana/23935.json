{"Source": "Adaderana", "Timestamp": "May 1, 2012 08:38 am", "Headline": "වෙසක් උත්සවය ‍වෙනුවෙන් විශේෂ දුම්රිය සේවාවක්", "News Content": "වෙසක් උත්සවය නිමිත්තෙන් විශේෂ දුම්රිය සේවාවක් ක්‍රියාත්මක කරන බව දුම්රිය දෙපාර්තමේන්තුව පවසයි. මැයි මස 05, 06 සහ 07 යන තෙදින තුළ අදාළ දුම්රිය ධාවනය සිදුවන බව දුම්රිය ගමනාගමන අධිකාරී එල්.ඒ.ආර්.රත්නායක මහතා සඳහන් කළේය. කොළඹ කොටුවේ සිට අනුරාධපුර, මහනුවර, අලුත්ගම සහ කළුතර දක්වා මෙම විශේෂ දුම්රිය සේවාව ක්‍රියාත්මක කරන බව එල්.ඒ.ආර්.රත්නායක මහතා ප්‍රකාශ කළේය. පෙරවරු 8 . 30 ට කොළඹ කොටුවෙන් ආරම්භ වී පස්වරු 12 . 15 ට අනුරාධපුරයට ළඟාවන විශේෂ දුම්රියක් ක්‍රියාත්මක වන බවත්, එම දුම්රිය නැවත අනුරාධපුරයෙන් පස්වරු 7 ට ගමන් ආරම්භ කර රාත්‍රී 10 . 50 ට කොළඹ කොටුවට ළඟාවන බව ද ඒ මහතා කියා සිටියේය. එමෙන්ම දුර ගමන් සේවා දුම්රියවල අමතර මැදිරි යෙදවීමට කටයුතු යොදා ඇති බව ද අද දෙරණ වෙත අදහස් දක්වමින් ඒ මහතා සඳහන් කළේය.", "URL": "https://sinhala.adaderana.lk/news.php?nid=23935", "Category": null, "Parent URL": null}