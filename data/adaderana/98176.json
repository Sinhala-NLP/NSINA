{"Source": "Adaderana", "Timestamp": "October 24, 2018 10:35 pm", "Headline": "අඩ අනගි මැණික් තොගයක් රේගුවේ හිරවෙයි", "News Content": "අප්‍රිකාවේ රුවන්ඩා සිට නීතිවිරෝධී ලෙස මැණික් තොගයක් මෙරටට ගෙන ආ ශ්‍රී ලාංකික ගුවන් මගියෙකු රේගු මත්ද්‍රව්‍ය පාලන අංශයේ නිලධාරීන් විසින් කටුනායක ගුවන් තොටුපොළේ දී අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. අදාළ සැකකරු 25 හැවිරිදි බේරුවල ප්‍රදේශයේ පදිංචි ව්‍යාපාරික තරුණයෙකි. ඔහු අද(24) දහවල් 10.00 ට රුවන්ඩා සිට දෝහා හරහා පැමිණි, කටාර් ගුවන් සේවයේ කිව්.ආර්.- 664 දරන ගුවන් යානයෙන් කටුනායක ගුවන් තොටුපොළ වෙත පැමිණ, එහි කිසිවක් ප්‍රකාශ කිරීමට නොමැති \" හරිත මාවත \" ඔස්සේ පිටව යමින් සිටියදී , ඔහුගේ ගමන් විලාශයේ වෙනසක් දුටු රේගු නිලධාරීන් අදාළ පුද්ගලයා අත්අඩංගුවට ගෙන පරීක්ෂා කිරීමේ දී මෙම මැණික් තොගය අත්අඩංගුවට ගෙන තිබුණි. ඔහු තම සිරුරේ ගුද මාර්ගයේ රුපියල් ලක්ෂ 04 ක් වටිනා, කැරට් 329 ක් බර මෙම \"අඩ අනගි මැණික් \" (Semi Precious Gem Stones ) සඟවා ගෙන සිටි බැව රේගුව පවසයි. සිද්ධිය පිළිබඳව වැඩිදුර විමර්ශන කටයුතු ගුවන්තොටුපොළ රේගුව විසින් සිදු කරයි.", "URL": "https://sinhala.adaderana.lk/news.php?nid=98176", "Category": null, "Parent URL": null}