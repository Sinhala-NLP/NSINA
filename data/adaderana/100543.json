{"Source": "Adaderana", "Timestamp": "December 10, 2018 03:39 pm", "Headline": "මෝදර වෙඩි තැබීමක්", "News Content": "මෝදර පොලිස් වසමේ අද(10) සවස 3 ට පමණ වෙඩි තැබීමක් සිදුව තිබේ. මෝදර, අළුත් මාවතේ පිහිටි නිවාස සංකීර්ණයක් ආසන්නයේ දී මෙම වෙඩි තැබීම සිදුව ඇති අතර, පුද්ගලයින් 5 දෙනෙකු හා කාන්තාවක් මෙලෙස වෙඩි ප්‍රහාරයෙන් තුවාල ලබා ඇත. යතුරු පැදියකින් පැමිණි පුද්ගලයින් දෙදෙනෙකු විසින් ත්‍රී රෝද රථයක ගමන් ගත් පිරිසකට මෙලෙස වෙඩි තබා ඇති බව පොලීසිය සඳහන් කරයි. මෙසේ තුවාල ලබා ඇත්තේ වයස අවුරුදු 31 ක් වු නුවන් ප්‍රදීප් පෙරේරා, වයස අවුරුදු 28 ක් වු චමින්ද කුමාර, වයස අවුරුදු 30 ක් වු නාලක, වයස අවුරුදු 26 ක් වු ඇන්ටන් ජෝර්ජ් සුසාන නැමති සමිත්පුර, කොළඹ 15 පදිංචි පිරිසකි. වයස අවුරුදු 40 ක් වු කෙරවලපිටිය ප්‍ර‍දේශයේ පදිංචි ත්‍රී රෝද රථයේ රියදුරා ද තුවාල ලබා රෝහල් ගත කර තිබේ. ග්ලේන් අම්මල් ප්‍රනාන්දු නැමති 58 හැවිරිදි අලුත් හෙට්ටිවීදිය, කොළඹ 13 ප්‍රදේශයේ පදිංචි කාන්තාවක් ද තුවාල ලබා තිබේ. මෙම කාන්තාව වෙනත් ත්‍රී රෝද රථයකින් ගමන් කරමින් සිටිය දී මෙම කාන්තාවට වෙඩි වැදී තිබේ. මෝදර පොලීසිය වැඩිදුර විමර්ශන සිදු කරයි. තුවාලකරුවන් මේ වන විට කොළඹ ජාතික රෝහලේ ප්‍රතිකාර ලබයි.", "URL": "https://sinhala.adaderana.lk/news.php?nid=100543", "Category": null, "Parent URL": null}