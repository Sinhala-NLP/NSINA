{"Source": "Adaderana", "Timestamp": "November 18, 2017 12:21 pm", "Headline": " නායයෑම් අවදානම් ඇති තැන්වල ස්ථානීය පරීක්ෂණ කිරීමේ ව්‍යාපෘතියක්", "News Content": "නායයාමේ අවදානමට ලක්ව ඇති ප්‍රදේශවල ස්ථානීය පරීක්ෂණ කටයුතු සිදු කිරීමේ ව්‍යාපෘතියක් ආරම්භ කර ඇති බව ජාතික ගොඩනැගිලි පර්යේෂණ සංවිධානය පවසයි. ගාල්ල, මාතර, කළුතර සහ රත්නපුර යන දිස්ත්‍රික්කයන්ට අදාළව එම ව්‍යාපෘතිය සිදු කරන බව එහි වැඩබලන අධ්‍යක්ෂ ගාමිණී ජයතිස්ස මහතා සඳහන් කළේය. ස්ථානීය පරීක්ෂාවෙන් අනතුරුව අදාළ දත්ත පදනම් කර ගනිමින් නායයාමේ අවදානම් සහිත ස්ථාන සිතියම්ගත කිරීමේ කටයුතු සිදු කරනු ඇත. නායයාම් සහිත ස්ථානවල පදිංචිකරුවන් වෙනත් ස්ථානවල නැවත පදිංචි කිරීම, නායයාම් සහිත ස්ථාන සම්බන්ධයෙන් ගත යුතු විසඳුම් පිළිබඳව මෙම ව්‍යාපෘතිය මඟින් අවධානය යොමු කරන බව ගාමිණී ජයතිස්ස මහතා සඳහන් කළේය. එමෙන්ම මධ්‍ය අවදානම් සහිත කලාපවල ප්‍රජා මූලික වැඩසටහන් ක්‍රියාත්මක කිරීම, අවදානමට පෙර සූදානම්වීම යන කරුණු සම්බන්ධයෙන් ද අවධානය යොමු වනු ඇත. බදුල්ල, නුවරඑළිය සහ කෑගල්ල යන දිස්ත්‍රික්කවල ගම්මාන සියයක් කේන්ද්‍ර කර ගනිමින් ජාතික ගොඩනැගිලි පර්යේෂණ සංවිධානය විසින් තවත් ව්‍යාපෘතියක් ආරම්භ කිරීමට නියමිතව තිබේ. එම දිස්ත්‍රික්කවල වර්ෂා කාලයේදී වර්ෂාව මැනීම සඳහා යොදා ගන්නා උපකරණ ස්ථාපිත කිරීම, නායයාමේ අවදානම සහිත ස්ථානවල ව්‍යුහාත්මක වෙනස්කම් සිදු කිරීම සහ ආරක්ෂිත ස්ථානවල ජනතාව පදිංචි කිරීම සම්බන්ධයෙන් එහිදී අවධානය යොමු කරන බව ගාමිණී ජයතිස්ස මහතා සඳහන් කළේය.", "URL": "https://sinhala.adaderana.lk/news.php?nid=80101", "Category": null, "Parent URL": null}