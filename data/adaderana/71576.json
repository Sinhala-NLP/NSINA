{"Source": "Adaderana", "Timestamp": "March 31, 2017 02:46 pm", "Headline": " ත්‍රිකුණාමලයේ ඩෙංගු සති 2න් පාලනය කිරීමට පියවර ", "News Content": "ත්‍රිකුණාමලය - කින්නියා ප්‍රදේශයේ ඩෙංගු රෝග ව්‍යාප්තිය ඉදිරි සති දෙක ඇතුළත සම්පූර්ණයෙන්ම පාලනය කිරීමට හැකි වන බව රජයේ කීට විද්‍යා නිලධාරීන්ගේ සංගමය පවසයි. එහි සභාපති නජිත් සුමනසේන මහතා සඳහන් කළේ දැනට සිදු කළ කීට විද්‍යා සමීක්ෂණවලින් හෙලිව ඇත්තේ ප්‍රදේශයේ නිවාස තුළ එක්රැස් වන ජලයෙන් මදුරු කීටයින් බෝවී ඇති බවයි. එම ප්‍රදේශයේ ළිං තුළ ඩෙංගු මදුරු කීටයින් බෝවන බවට වාර්තා පළවුවත් සිදු කළ කීට විද්‍යා පරීක්ෂණවලදී එවැනි තත්ත්වයක් නොමැති බවට තහවුරු වූ බව නජිත් සුමනසේන මහතා කියා සිටියේය. ඩෙංගු රෝගී තත්ත්වය පාලනය කිරීම සඳහා සෞඛ්‍ය අමාත්‍යංශය මඟින් විශේෂ වෛද්‍ය කණ්ඩායමක් ද කින්නියා ප්‍රදේශයට යොමු කර තිබේ. ඒ අනුව ඉදිරි සති දෙක ඇතුළත ඩෙංගු රෝගී තත්ත්වය එම ප්‍රදේශයෙන් තුරන් කිරීමට හැකියාව ලැබෙන බව රජයේ කීට විද්‍යා නිලධාරීන්ගේ සංගමයේ සභාපති නජිත් සුමනසේන මහතා පැවසුවේය.", "URL": "https://sinhala.adaderana.lk/news.php?nid=71576", "Category": null, "Parent URL": null}