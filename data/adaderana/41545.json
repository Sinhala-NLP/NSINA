{"Source": "Adaderana", "Timestamp": "March 5, 2014 07:24 am", "Headline": "ශ්‍රී ලංකාවේ නිවේදනය ජගත් මානව හිමිකම් කවුන්සිලයට දෙන්නේ අදයි", "News Content": "එක්සත් ජාතීන්ගේ මානව හිමිකම් කවුන්සිලය හමුවේ ශ්‍රී ලංකාවේ ජාතික නිවේදනය ඉදිරිපත් කිරීම අද සිදුකිරීමට නියමිතය. ශ්‍රී ලංකා නියෝජිත පිරිසේ නායක මහාචාර්ය ජී.එල්.පීරිස් අමාත්‍ය වරයා විසින් එය ඉදිරිපත් කරන බව ජිනීවා හි එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත කාර්යාලය පවසයි. මේ අතර ජී.එල්.පීරිස් අමාත්‍යවරයා එක්සත් ජාතීන්ගේ සංවිධානයේ මානව හිමිකම් පිළිබද කොමසාරිස් නවනීදන් පිල්ලෙයි මහත්මිය හෙට දිනයේ හමුවීමට නියමිතය. ඊට අමතරව මානව හිමිකම් සැසිවාරයට සහභාගි වී සිටින රටවල නියෝජිතයින්ගේ නායකයින් හමුවීමට ද ජී.එල්.පීරිස් අමාත්‍යවරයා අපේක්ෂා කරන බව සදහන්ය. නවනීදන් පිල්ලෙයි මහත්මිය විසින් ශ්‍රි ලංකාව සම්බන්ධයෙන් වන වාර්තාව මානව හිමිකම් සැසිවාරයට ඉදිරිපත් කිරීම ලබන 26 වැනිදා සිදුකිරීමට නියමිතය.", "URL": "https://sinhala.adaderana.lk/news.php?nid=41545", "Category": null, "Parent URL": null}