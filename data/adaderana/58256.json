{"Source": "Adaderana", "Timestamp": "March 15, 2016 04:22 pm", "Headline": "අධිකරණය අලි ගහණයේ වාර්තාවක් ඉල්ලයි", "News Content": "ශ්‍රී ලංකාවේ අලි ඇතුන් ගහනයේ වර්ධනය පිළිබඳ වාර්තාවක් ඉදිරිපත් කරන ලෙස කොළඹ මහේස්ත්‍රාත් අධිකරණය වනජීවි අධ්‍යක්ෂවරයාට නියෝග කර තිබේ.නීති විරෝධී ලෙස අලි ඇතුන් ළඟ තබාගැනීමේ සිද්ධීන්වලට අදාළ නඩුවක් අද(15) කැඳවු අවස්ථාවේ කොළඹ ප්‍රධාන මහේස්ත්‍රාත් ගිහාන් පිලපිටිය මහතා මෙම නියෝගය ලබාදුන් බව අද දෙරණ අධිකරණ වාර්තාකරු පැවසුවේය.ශ්‍රී ලංකාවේ අලි ඇතුන් වර්ධනයක් තිබේ ද නැතහොත් අඩුවීමක් තිබේ ද යන්න පිළිබදව තමන්ට තොරතුරු දැනගැනීමට අවශ්‍ය බව මහේස්ත්‍රාත්වරයා ප්‍රකාශ කර තිබේ. එමෙන්ම අලි ඇතුන් හේතුවෙන් සිදුවන පුද්ගල මරණ පිළිබඳව ද වාර්තාවක් ඉදිරිපත් කරන ලෙස මහේස්ත්‍රාත් ගිහාන් පිලපිටිය මහතා වනජීවි දෙපාර්තමේන්තු අධ්‍යක්ෂවරයාට නියෝග කර ඇත.අදාළ නඩුව අද කැඳවු අවස්ථාවේ අපරාධ පරීක්ෂණ දෙපාර්තමේන්තුව අධිකරණයට වාර්තාවක් ඉදිරිපත් කරමින් සඳහන් කළේ බලපත්‍ර නොමැතිව නීති විරෝධීව සඟවාගෙන සිටි අලි ඇතුන් 13 දෙනෙකු වන ජීවි දෙපාර්තමේන්තු භාරයට ගෙන ඇති බවයි.ඉන් නව දෙනෙකු උඩවලව ඇත් අතුරු සෙවනේ රඳවා ඇති බව කියා සිටි පොලීසිය අනෙක් සිව්දෙනා පින්නවල අලි අනාථාගාරයේ රඳවා ඇති බව සඳහන් කළේය.", "URL": "https://sinhala.adaderana.lk/news.php?nid=58256", "Category": null, "Parent URL": null}