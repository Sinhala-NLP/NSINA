{"Source": "Adaderana", "Timestamp": "September 17, 2017 02:21 pm", "Headline": "අගමැතිගේ ප්‍රකාශයට බන්දුලගෙන් පිළිතුරක්", "News Content": "අතුරුදහන්වූවන් පිළිබඳ ප්‍රඥප්තිය අතීතයට බලනොපාන බව අග්‍රාමාත්‍යවරයා විසින් ප්‍රකාශ කළ ද එම ප්‍රඥප්තියේ 8වන වගන්තිය අනූව පසුගිය යුද්ධ සමයේ දී ඇති වූ ගැටුම් පිළිබඳව විමර්ශනය සඳහා විධිවිධාන සළස්වා ඇති බව ජී.එල් පීරිස් ඇතුළු නීති විශාරදයින් පෙන්වා දෙන බව බන්දුල ගුණවර්ධන මහතා සඳහන් කරයි. අද (17) කොළඹදී පැවති ඒකාබද්ධ විපක්ෂයේ විශේෂ මාධ්‍ය හමුවකදී ඒ මහතා මේ බව කියා සිටියේය. මේ අතර මහින්ද රාජපක්ෂ මහතාගේ නියමය පරිදි ඊයේ(16) රාත්‍රීයේ දී ඒකාබද්ධ විපක්ෂයේ නායක දිනේෂ් ගුණවර්ධන මහතා ඇතුළු මන්ත්‍රී කණ්ඩායමක් ජනාධිපතිවරයා හමු වී තිබේ. එහි දී එළඹෙන බ්‍රහස්පතින්දා පාර්ලිමේන්තුවට ඉදිරිපත් කර සම්මත කර ගැනීමට නියමව ඇති අතුරුදහන් වූවන්ගේ ප්‍රඥප්තිය පිළිබඳව ජනාධිපතිවරයා සමඟ සාකච්ඡා කළ බවද මන්ත්‍රීවරයා ප්‍රකාශ කළේය. මෙම ප්‍රඥප්තිය මඟින් රණවිරුවන්ට අසාධාරණයක් සිදුවන බව පෙන්වා දීමෙන් පසු මෙම ප්‍රඥප්තිය පාර්ලිමේන්තුවට ඉදිරිපත් කිරීම වැළැක්වීම සඳහා පියවර ගන්නා බවට ජනාධිපතිවරයා ප්‍රතිඥා දුන් බව ද ඒකාබද්ධ විපක්ෂයේ මෙම විශේෂ මාධ්‍ය හමුවට එක් වෙමින් වැඩිදුරටත් මන්ත්‍රීවරයා සඳහන් කළේය.", "URL": "https://sinhala.adaderana.lk/news.php?nid=77656", "Category": null, "Parent URL": null}