{"Source": "Adaderana", "Timestamp": "October 28, 2012 10:11 am", "Headline": "කටුගෙයි සොරකමේ ප්‍රධාන සැකකරු අත්අඩංගුවට", "News Content": "කොළඹ ජාතික කෞතුකාගාරයේ සිදුවු සොරකමට සම්බන්ධ ප්‍රධාන සැකකරු පොලීසිය විසින් අත්අඩංගුවට ගෙන තිබේ. දීර්ඝ පරීක්ෂණයකින් අනතුරුව අදාළ සැකකරු අත්අඩංගුවට ගත් බව පොලීසිය සඳහන් කළේය. ලසන්ගේ ප්‍රියන්ත මෙන්ඩිස් නො‍හොත් කුමාර නොහොත් කන් ගැට්ටා නැමැති පුද්ගලයෙකු මෙලෙස අත්අඩංගුවට ගෙන ඇති බව සඳහන්ය. පසුගිය මාර්තු මාසයේ දී කොළඹ ජාතික කෞතුකාගාරය බිඳ එහි තිබු පෞරාණික වටිනාකමකින් යුත් කෞතුක භාණ්ඩ තොගයක් සොරකම් කර තිබිණි. මේ සම්බන්ධයෙන් අපරාධ පරීක්ෂණ දෙපාර්තමේන්තුව සහ විශේෂ පොලිස් කණ්ඩායම් කිහිපයක් පරීක්ෂණ ආරම්භ ක‍ළේය. ඒ අනුව මීට පෙර මෙම සිද්ධියට සම්බන්ධ ආධාර අනුබල ලබාදුන් සැකකරුවන් පිරිසක් අත්අඩංගුවට ගෙන අධිකරණයට ඉදිරිපත් කරනු ලැබීය. මේ සම්බන්ධයෙන් දීර්ඝ ලෙස පරීක්ෂණ සිදුකළ අපරාධ පරීක්ෂණ දෙපාර්ත‍මේන්තුව මෙම ප්‍රධාන සැකකරු අත්අඩංගුවට ගෙන ති‍බේ. අත්අඩංගුවට ගත් මෙම සැකකරුගෙන් අපරාධ පරික්ෂණ දෙපාර්තමේන්තුව මේ වන විට ප්‍රශ්න කරමින් සිටින බව පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=28680", "Category": null, "Parent URL": null}