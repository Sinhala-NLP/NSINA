{"Source": "Adaderana", "Timestamp": "July 17, 2019 05:01 pm", "Headline": "රතන හිමිගෙන් අගමැතිට ආරාධනයක් ", "News Content": "විශ්වාසභංග යෝජනාව ජයග්‍රහණය කලද අග්‍රමාත්‍ය රනිල් වික්‍රමසිංහ මහතාට ඉදිරි මැතිවරණයකදී ජනතා ජයග්‍රහණයක් ලබාගැනීමට කිසිදු අවස්ථාවක් නොමැති බව පාර්ලිමේන්තු මන්ත්‍රී පූජ්‍ය අතුරලියේ රතන හිමියන් පවසයි. අද(17) මහනුවර දී මාධ්‍යවේදීන් නැගූ ප්‍රශ්න කිහිපයකට පිළිතුරු දෙමින් උන්වහන්සේ මේ බව සඳහන් කළේය. එක්සත් ජාතික පක්ෂ නායක රනිල් වික්‍රමසිංහ මහතා ආරක්ෂා කිරීම සඳහා දෙමළ ජාතික සන්ධානය පෙනී සිටින බව ද උන්වහන්සේ මෙහිදී වැඩිදුරටත් කියා සිටියේය. නමුත් බිම් මට්ටමේ සිටින හින්දු ජනතාව සම්පූර්ණයෙන් ආණ්ඩුවට විරුද්ධව සිටින බව ද පැවසු රතන හිමියන් ඔවුන් මේ ආණ්ඩුව වෙනස් කිරීමට සුදානමින් සිටින බව ද පැවසීය. මෙතෙක් පැවති සාම්ප්‍රදායික දේශපාලන අවසන් කර, සිංහල, දෙමළ ගැඹුරු එකමුතුවක් කරා ගමන් කරමින් සිටින බව ද රතන හිමියන් කියා සිටියේය. පාර්ලිමේන්තුව තුළ රනිල් වික්‍රමසිංහ මහතා ජයග්‍රහණය කරත් රටේ ජනතාව තුළ ඔහු පරාජය වී ඇතැයි ද රතන හිමි වැඩිදුරටත් පැවසීය. පාර්ලිමේන්තුවේ විශ්වාසභංගය ජයග්‍රහණයට කරාට වැඩක් නෑ පුළුවන් නම් ජනාධිපතිවරණයට ඉදිරිපත් වෙන්නැයි තමා අගමැතිවරයාට ආරාධනා කරන බවද රතන හිමියන් කියා සිටියේය. එසේ වුවහොත් රනිල් වික්‍රමසිංහ මහතා පමණක් නොව අගමැති වීමට මාන බලමින් සිටින සියලු බලවේග පරාජයට පත් කරන බවද රතන හිමියන් පැවසීය.", "URL": "https://sinhala.adaderana.lk/news.php?nid=114360", "Category": null, "Parent URL": null}