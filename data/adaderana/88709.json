{"Source": "Adaderana", "Timestamp": "May 8, 2018 07:21 am", "Headline": "‍8 වන පාර්ලි‍මේන්තුවේ දෙවන සභා වාරය අද-ශ්‍රීලනිප යේ 16 දෙනා අද විපක්ෂයේ අසුන් ගනියි", "News Content": "අට වැනි පාර්ලිමේන්තුවේ දෙවන සභා වාරය අද(08) විවෘත කිරීමට නියමිතව තිබේ. ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පස්වරු 2.15ට පාර්ලිමේන්තුවේ දෙවන සභා වාරය උත්සවාකාරයෙන් විවෘත කිරීමට නියමිත බව පාර්ලිමේන්තු නියෝජ්‍ය මහලේකම් නීල් ඉද්දවල මහතා සඳහන් කළේය. පසුගියදා ජනාධිපති මෛත්‍රීපාල සිරිසේන මහතා විසින් අට වන පාර්ලිමේන්තුවේ පළමු සභා වාරය අවසන් කළ අතර ඒ අනුව දෙවන සභා වාරය අද දිනයේ සිට ආරම්භ කෙරෙනු ඇති. දෙවන සභා වාරය ආරම්භ කිරීම සදහා අවශ්‍ය සියලු කටයුතු සම්පාදනය කර ඇති බව පාර්ලිමේන්තු නියෝජ්‍ය මහලේකම් නීල් ඉද්දවල මහතා සඳහන් කළේය. පාර්ලිමේන්තු සභා වාරය ආරම්භ කිරීමට පෙර සම්මාන වෙඩි මුර 21ක් පවත්වා උත්තමාචාර සිදුකිරීමට ද නියමිතයි. පාර්ලිමේන්තුවේ මංගල රැස්විම ආරම්භ කරමින් ජනාධිපති මෛත්‍රීපාල සිරිසේන මහතා මුලසුන දැරීමට නියමිත අතර අනතුරුව ජනාධිපතිවරයා පාර්ලිමේන්තුව ඇමතීම සිදුකරනු ඇති. එහිදි ජනාධිපතිවරයා විසින් ආණ්ඩු පක්ෂයේ ඉදිරි වැඩපිළිවෙල පිළිබඳ ප්‍රතිපත්ති ප්‍රකාශය ඉදිරිපත් කිරීමට නියමිත බව ආණ්ඩු පක්ෂයේ ප්‍රධාන සංවිධායක අමාත්‍ය ගයන්ත කරුණාතිලක මහතා සඳහන් කළේය. ජනාධිපතිවරයා විසින් ඉදිරිපත් කරනු ලබන ප්‍රතිපත්ති ප්‍රකාශනය සම්බන්ධයෙන් පාර්ලිමේන්තු විවාදයක් ඉල්ලා සිටීමට ඒකාබද්ධ විපක්ෂය තීරණය කර තිබේ. පාර්ලිමේන්තු මන්ත්‍රී රංජිත් සොයිසා මහතා සඳහන් කළේ ඒ සඳහා කතානායකවරයා කැමැත්ත පල කර ඇති බවයි. මේ අතර පසුගියදා ආණ්ඩුවෙන් ඉවත් වූ ශ්‍රී ලංකා නිදහස් පක්ෂයේ මන්ත්‍රීවරුන් 16 දෙනා අද දිනයේ විපක්ෂයේ අසුන් ගැනීමට නියමිතව තිබේ. පාර්ලිමේන්තු මන්ත්‍රී දයාසිරි ජයසේකර මහතා සඳහන් කළේ විපක්ෂයේ කණ්ඩායමක් ලෙස ඉදිරියේ දී තමන් ඇතුළු මන්ත්‍රීවරුන් 16 දෙනා අද දිනයේ සිට කටයුතු කරන බවයි. ඊයේ(07) රාත්‍රී ටි.වි.දෙරණ ඔස්සේ විකාශය වූ 360 වැඩසටහන සමඟ එක්වෙමින් දයාසිරි ජයසේකර මන්ත්‍රීවරයා මෙම අදහස් පල කළේය.", "URL": "https://sinhala.adaderana.lk/news.php?nid=88709", "Category": null, "Parent URL": null}