{"Source": "Adaderana", "Timestamp": "June 23, 2015 05:20 pm", "Headline": "තරුණයින් පැහැරගැනීමට කරන්නාගොඩගේ ගෝලයෙක් සම්බන්ධයි - රහස් පොලීසිය කියයි", "News Content": "2009 වසරේදී දෙහිවල ප්‍රදේශයේදී තරුණයන් පිරිසක් පැහැරගෙන යාමේ සිද්ධිය සම්බන්ධයෙන් හිටපු නාවික හමුදාපති වසන්ත කරන්නාගොඩ මහතාගේ පෞද්ගලික ආරක්ෂක නිලධාරියෙකු සම්බන්ධ බවට තොරතුරු අනාවරණවී තිබේ.තරුණයින් 05 දෙනෙකු මෙලෙස පැහැරගෙන ගොස් තිබූ අතර මේ සම්බන්ධයෙන් ඔවුන්ගේ දෙමාපියන් සිදු කළ පැමිණිල්ලක් අද කොළඹ ප්‍රධාන මහේස්ත්‍රාත්වරයා හමුවේ විභාගයට ගැනිණ.එහිදී අපරාධ පරික්ෂණ දෙපාර්තමේන්තුවේ විශේෂ විමර්ශන අංශයේ ස්ථානාධිපතිවරයා අධිකරණය හමුවේ සාක්ෂි ලබා දෙමින් පවසා සිටියේ අදාළ පැහැර ගැනීම්වලට හිටපු නාවික හමුදාපති වසන්ත කරන්නාගොඩ මහතාගේ පෞද්ගලික ආරක්ෂක අංශයේ නිලධාරියෙකු වන සම්පත් මුණසිංහ සම්බන්ධ බවට පරීක්ෂණවලදී කරුණු අනාවරණ වී ඇති බවයි.සම්පත් මුණසිංහ නැමැත්තා පැහැරගෙන ගිය පුද්ගලයින්ගේ ඥාතින්ගෙන් රුපියල් කෝටිය බැගින් කප්පම් ඉල්ලා ඇති බවට පරික්ෂණවලදී තොරතුරු අනාවරණය වූ බව ද ස්ථානාධිපතිවරයා පවසා තිබේ.මෙලෙස පැහැරගත් පුද්ගලයින් කොළඹ සහ ත්‍රීකුණාමලේ නාවික හමුදා කඳවුරුවල රඳවා සිටි බව ද ඔහු අධිකරණය හමුවේ ප්‍රකාශකර ඇත. මේ අතර මේ සිද්ධින් පිළිබද පරික්ෂණ සිදු කළ බව සඳහන් කළ ස්ථානාධිපතිවරයා ඒ පිළිබඳව කොළඹ කොටුව මහේස්ත්‍රාත්වරයා වෙත කරුණු ඉදිරිපත් කළ බවද අධිකරණය හමුවේ සඳහන් කර තිබේ.", "URL": "https://sinhala.adaderana.lk/news.php?nid=52200", "Category": null, "Parent URL": null}