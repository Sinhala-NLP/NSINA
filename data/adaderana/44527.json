{"Source": "Adaderana", "Timestamp": "July 9, 2014 07:16 am", "Headline": " ශ්‍රී ලාංකිකයින් හරවා එවීම ගැන ඔස්ට්‍රේලියානු බලධාරීන්ට අප්‍රසාදය - ඇමති මෙහේ එයි", "News Content": "ඔස්ට්‍රේලියානු බලධාරීන් විසින් එරටට පැමිණි ශ්‍රී ලාංකිකයින් පිරිසක් ආපසු හරවා යැවීමට ගත් ක්‍රියාමාර්ගය පිළිබද එක්සත් ජාතීන්ගේ සංවිධානයේ මානව හිමිකම් කාර්යාලය අප්‍රසාදය පළ කර තිබේ. එක්සත් ජාතීන්ගේ සංවිධානයේ මානව හිමිකම් කොමසාරිස් වරයාගේ ප්‍රකාශිකා රවීනා ශාම්දාසනා පවසන්නේ ඔස්ට්‍රේලියානු බලධාරීන්ගේ එම ක්‍රියා පිළිවෙත අනුමත කළ නොහැකි බවයි. ශ්‍රී ලාංකිකයින් 41 දෙනෙකු ඔස්ට්‍රේලියානු බලධාරීන් විසින් පසුගිය දා පිටුවහල් කෙරුණි. රවීනා ශාම්දාසනා පවසන්නේ නැවත මුහුදු මාර්ගය ඔස්සේම අදාළ පිරිස හරයා එවීම ඔවුන්ගේ ආරක්ෂාවට තර්ජනයක් වු බවයි. අනවසර සංක්‍රමණිකයින් පිරිසක් පිටුවහල් කිරීමේ දී අනුගමනය කළ යුතු ජාජ්‍යන්තර නීති පද්ධතියක් පවතින බව රවීනා ශාම්දාසනා පෙන්වා දෙයි. එහෙත් ඔස්ට්‍රේලියානු බලධාරීන් අදාළ පිරිස ආපසු හරවා යැවීමේදී ඒ පිලිබද අවධානය යොමු කිරීමක් කර නොමැති බවට පැහැදිලි වන බව ඇය අවධාරණය කරයි. මේ අතර ශ්‍රී ලාංකිකයින් 153 දෙනෙකු පිටුවහල් කිරීම වළක්වාලමින් ඔස්ට්‍රේලියානු මහාධිකරණය ලබාදුන් වාරණය සම්බන්ධයෙන් සිය ප්‍රසාදය පළ කරන බව එක්සත් ජාතීන්ගේ සංවිධානයේ මානව හිමිකම් කොමසාරිස් වරයාගේ ප්‍රකාශිකා රවීනා ශාම්දාසනා පවසයි. මේ අතර ඔස්ට්‍රේලියානු ආගමන හා දේශසීමා ආරක්ෂණ අමාත්‍ය ස්කොට් මොරිසන් මහතා දිවයිනට පැමිණ තිබේ. ඔහු අද (09)අළුයම දිවයිනට පැමිණ ඇති බව කටුනායක ගුවන්තොටුපළ අද දෙරණ වාර්තාකරු පවසයි. දෙදිනක කාලයක් ඔහු මෙරට රැඳී සිටීමට නියමිත අතර එහිදී දෙරට අතර සහයෝගිතාව වර්ධනය කර ගැනීම සම්බන්ධයෙන් ද්විපාර්ශවික සාකච්ජා පැවැත්වීමට නියමිත බව සඳහන්ය.", "URL": "https://sinhala.adaderana.lk/news.php?nid=44527", "Category": null, "Parent URL": null}