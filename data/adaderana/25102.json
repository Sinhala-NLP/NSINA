{"Source": "Adaderana", "Timestamp": "June 17, 2012 01:02 pm", "Headline": "ජනපති මහින්ද කියුබානු ජනපති හමුවෙයි", "News Content": "කියුබාවේ තෙදින නිල සංචාරයක නිරත ජනාධිපති මහින්ද රාජපක්ෂ මහතා කියුබානු ජනාධිපති රාවුල් කැස්ත්‍රෝ මහතා හමුවී තිබේ. කියුබාවේ හවානා නුවර විප්ලවීය මන්දිරයේ පිහිටි කියුබානු ජනාධිපති කාර්යාලයේ දී මෙම හමුව සිදුවු බව ජනාධිපති මාධ්‍ය අංශය සඳහන් කරයි. රාජ්‍ය ගෞරව සහිතව විශේෂ හමුදා උත්තමාචාරයක් ද පවත්වමින් කියුබානු ජනාධිපතිවරයා විසින් මහින්ද රාජපක්ෂ මහතාව උණුසුම් ලෙස පිළිගෙන ඇත. සාකච්ඡාව ආරම්භයේදීම ජනාධිපති මහින්ද රාජපක්ෂ මහතා විසින් පසුගිය මානව හිමිකම් සැසියේ දී ශ්‍රී ලංකා රජය වෙනුවෙන් කියුබානු රජය කටයුතු කළ ආකාරය පිළිබඳව රාවුල් කැස්ත්‍රෝ මහතා වෙත කෘතඥතාව පළ කළ බව ජනාධිපති මාධ්‍ය අංශය සඳහන් කරයි. වසර 53ක ශ්‍රී ලංකා කියුබානු මිත්‍ර සබදතා තවදුරටත් ශක්තිමත් කරමින් ඉදිරියේ දී ජාත්‍යන්තර තලයේ සුහදශීලිව සහ අන්‍යෝන්‍ය අවබෝධයෙන් කටයුතු කිරීමට මෙහිදි රාජ්‍ය නායකයින්ගේ අවධානය යොමුවී තිබේ. දෙරට අතර ආර්ථික සබදතා ප්‍රවර්ධනය කරගැනීම සඳහාත් කියුබාව භාවිත කරන නැනෝ තාක්ෂණය සහ ජීව තාක්ෂණය ශ්‍රී ලංකාවේ පොල් කර්මාන්තය ප්‍රවර්ධනය සඳහා යොදාගැනීමේ හැකියාව පිළිබඳව ද මෙම සාකච්ඡාවේ දී අවධානය යොමුවී ඇති බව සඳහන්ය. මේ අතර ශ්‍රී ලංකාවේ සෞඛ්‍ය ක්ෂේත්‍රය ප්‍රවර්ධනය වෙනුවෙන් කියුබාවෙන් ඖෂධ සහ එන්නත් ලබාගැනීමේ ක්‍රමවේදය පිළිබඳව ද සාකච්ඡා වූ බව ජනාධිපති මාධ්‍ය අංශය ප්‍රකාශ කරයි. ශ්‍රී ලංකාවේ වෛද්‍ය, ඉංජිනේරු සහ තාක්ෂණික ක්ෂේත්‍ර වෙනුවෙන් කියුබාවෙන් දැනට ලැබෙන ශිෂ්‍යත්ව වැඩිකිරීමටත් ශ්‍රී ලංකාවේ විශ්ව විද්‍යාල තුළ කියුබානු ශිෂ්‍යයින්ට අධ්‍යාපන අවස්ථාවන් ලබාදීම පිළිබඳවත් මෙහිදි රාජ්‍ය නායකයින් සාකච්ඡා කර තිබේ. ඊට අමතරව මෙරට ක්‍රීඩා ක්ෂේත්‍රය තවදුරටත් වර්ධනය කිරීම සඳහා කියුබානු පුහුණුකරුවන්ගේ සේවය තවදුරටත් පුළුල් කිරීමට කියුබානු රජයේ අවධානය යොමුවී ඇති බව ද ජනාධිපති මාධ්‍ය අංශය පවසයි. ඡායා රූ - Suomen Kuvalehti.fi", "URL": "https://sinhala.adaderana.lk/news.php?nid=25102", "Category": null, "Parent URL": null}