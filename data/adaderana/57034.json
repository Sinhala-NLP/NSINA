{"Source": "Adaderana", "Timestamp": "February 9, 2016 07:08 am", "Headline": " හුසේන් කුමරු අද ජනපති-අගමැති හමුවෙයි", "News Content": "සිව්දින නිල සංචාරයක් සඳහා දිවයිනට පැමිණ සිටින එක්සත් ජාතීන්ගේ මානව හිමිකම් පිළිබඳ මහකොමසාරිස් සෙයිද් රාද් අල් හුසේන් කුමරු අද දිනයේ ජනාධිපතිවරයා සහ අගමැතිවරයා හමුවී සාකච්ඡා පැවැත්වීමට නියමිතව තිබේ.පසුගිය 6 වන දින දිවයිනට පැමිණි මහකොමසාරිස්වරයා අද පෙරවරුවේ විපක්ෂ නායක ආර්.සම්බන්ධන් මහතා හමුවී සාකච්ඡා කිරීමට නියමිත බව වාර්තා වේ.අනතුරුව අග්‍රාමාත්‍ය රනිල් වික්‍රමසිංහ මහතා සහ ජනාධිපති මෛත්‍රීපාල සිරිසේන මහතා හමුවී සාකච්ඡා පැවැත්වීමට සැලසුම් කර තිබේ.මානව හිමිකම් සුරැකීම සහ ප්‍රවර්ධනය වෙනුවෙන් වත්මන් රජය ගෙන තිබෙන ක්‍රියාමාර්ග පිළිබඳව මෙම සාකච්ඡාවල දී වැඩි අවධානයක් යොමුවනු ඇත. මෙම සංචාරය තුළ දී මානව හිමිකම් පිළිබඳ මහකොමසාරිස්වරයා උතුරු සහ නැගෙනහිර පළාත්වල සංචාරයක නිරත වූ අතර එහිදී අවතැන්වූවන් යළි පදිංචි කිරීම සම්බන්ධයෙන් ද සොයාබලනු ලැබිණි.ඊයේ දිනයේ දී හුසේන් කුමරු මල්වතු සහ අස්ගිරි මහනාහිමිවරුන් මෙන්ම රාජ්‍ය ආරක්ෂක අමාත්‍යංශයේ ලේකම් ඇතුළු ත්‍රිවිධ හමුදාපතිවරුන් ද හමුවී සාකච්ඡා පවත්වා තිබේ. සිය සංචාරය තුළ ලද අත්දැකීම් සහ මානව හිමිකම් පිළිබඳව ශ්‍රී ලංකා රජය තවදුරටත් ගත යුතු ක්‍රියාමාර්ග සම්බන්ධයෙන් දැනුවත් කිරීම සඳහා විශේෂ මාධ්‍ය හමුවක් සෙයිද් රාද් අල් හුසේන් කුමරු විසින් අද පස්වරුවේ පැවැත්වීමට නියමිතය.සිව්දින නිල සංචාරය නිමකරමින් එක්සත් ජාතීන්ගේ මානව හිමිකම් පිළිබඳ මහකොමසාරිස් සෙයිද් රාද් අල් හුසේන් කුමරු අද රාත්‍රීයේ දිවයිනෙන් නික්ම යාමට නියමිතව තිබේ.", "URL": "https://sinhala.adaderana.lk/news.php?nid=57034", "Category": null, "Parent URL": null}