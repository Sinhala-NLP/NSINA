{"Source": "Adaderana", "Timestamp": "July 20, 2019 09:12 am", "Headline": "මාදම්පේ කොහු කර්මාන්ත ශාලාවක් ගින්නෙන් අළුවෙයි", "News Content": "මාදම්පේ-සුදුවැල්ල ප්‍රදේශයේ පවත්වා ගෙන යන කොහු කර්මාන්ත ශාලාවක ඇතිවූ ගින්නක් හේතුවෙන් එම කර්මාන්ත ශාලාවට දැඩි ලෙස අලාභ හානි සිදුව තිබේ. ඊයේ(19) රාත්‍රී 11.00 ට පමණ ගින්න හට ගත් බව අද දෙරණ වාර්තාකරු පවසයි. ගින්න හට ගන්නා අවස්ථාවේ එහි සේවය කරන සේවක පවුලක් ආසන්නයේ ඇති කුඩා නිවාසක වාසය කරමින් සිට ඇති බව වාර්තා වෙයි. ගින්න දැක ඇති ඔවුන් වහා කොහු කර්මාන්ත ශාලාවේ හිමිකරුට සහ මාදම්පේ පොලීසි දැණුවත් කිරීමට කටයුතු කර තිබේ. පොලීසිය සහ ප්‍රදේශවාසීන් එක්ව පැය කීපයකින් ගින්න නිවා දැමීමට කටයුතු කළ බව සේවකයින් සදහන් කළේය. ගින්න හට ගන්නා අවස්ථාවේ කොහු කර්මාන්ත ශාලාවේ විදුලිය විසන්ධි වී තිබූ නමුත් අවට නිවෙස්වලට විදුලිය තිබූ බවත් එම සේවකයා කියා සිටියේය. ගින්නට හේතුව මෙතෙක් අනාවරණය කර ගෙන නොමැති අතර අදාළ ගින්නෙන් හේකොහු කර්මාන්ත ශාලාවේ සවි කර තිබූ යන්ත්‍ර සූත්‍ර සියල්ල විනාශයට පත්ව ඇති බව අප වාර්තාකරු පවසයි. සිදුවී ඇති අලාභය මෙතෙක් තක්සේරු කර නැති බවත්, ජීවිත හානි හෝ කිසිවෙකුට තුවාල සිදුවීවක් වාර්තා නෙවන බව මාදම්පේ පොලීසිය කියයි.", "URL": "https://sinhala.adaderana.lk/news.php?nid=114549", "Category": null, "Parent URL": null}