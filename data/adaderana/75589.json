{"Source": "Adaderana", "Timestamp": "July 24, 2017 08:46 pm", "Headline": "ජපන් ශ්‍රී ලංකා මිත්‍රත්ව පදනමෙන් ගිනි නිවන රථ 2ක් ", "News Content": "ජපන් ශ්‍රී ලංකා මිත්‍රත්ව පදනම මඟින් පරිත්‍යාග කරන ලද ගිනි නිවන රථ දෙකක් ජනාධිපති මෛත්‍රීපාල සිරිසේන මහතා වෙත බාරදී තිබේ. ජපන් ශ්‍රී ලංකා මිත්‍රත්ව පදනමේ සභාපති ආචාර්ය ලාල් තිලකරත්න මහතා විසින් අද පෙරවරුවේ ජනාධිපති නිල නිවසේදී ඊට අදාළ ලිපි ලේඛන ජනාධිපතිවරයා වෙත බාරදුන් බව ජනාධිපති මාධ්‍ය අංශය සඳහන් කළේය. මාතර දිස්ත්‍රික් පාර්ලිමේන්තු මන්ත්‍රී බුද්ධික පතිරණ මහතාගේ මැදිහත්වීමෙන් රුපියල් මිලියන 150ක් වටිනා අදාළ ගිනි නිවන රථ දෙක ජපන් ශ්‍රී ලංකා මිත්‍රත්ව පදනම විසින් පරිත්‍යාග කර ඇති බව සඳහන්ය. මෙම ගිනි නිවන රථ දෙක ශ්‍රී ලංකා ගුවන් හමුදාවට සහ හිගුරක්ගොඩ ප්‍රාදේශීය සභාව වෙත බාරදීමට ද ජනාධිපතිවරයා එම අවස්ථවේ පියවර ගෙන තිබේ. ගිනි නිවන රථ බාරගැනීම සඳහා ගුවන් හමුදාපති එයාර් මාෂල් කපිල ජයම්පති මහතා සහ හිගුරක්ගොඩ ප්‍රාදේශීය සභාවේ සභාපති එන්.ටී.කේ රඹුක්කනගේ මහත්මිය ද එම අවස්ථාවට එක්ව සිටි බව ජනාධිපති මාධ්‍ය අංශය පැවසුවේය.", "URL": "https://sinhala.adaderana.lk/news.php?nid=75589", "Category": null, "Parent URL": null}