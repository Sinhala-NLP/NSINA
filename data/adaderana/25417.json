{"Source": "Adaderana", "Timestamp": "June 29, 2012 09:40 pm", "Headline": "ආණ්ඩුව බියවැද්දීම් හා තර්ජන මගින් ජනමාධ්‍ය හීලෑ කරගැනීමට ක්‍රියා කළා", "News Content": "ජනමාධ්‍ය විසින් වාර්තා කර තිබෙන ශ‍්‍රී ලංකා මිරර් පුවත් වෙබ් අඩවිය පවත්වාගෙන යන කාර්යාලයට පැමිණි රහස් පොලිස් නිලධාරීන් විසින් එහි කතුවරයා ඇතුළු මාධ්‍යවේදීන් 09 දෙනෙකු සහ කාර්යාලීය උපකරණ අත්අඩංගුවට ගෙන ඇති බව කියන සිද්ධිය ආණ්ඩුව විසින් ගෙන ගිය මාධ්‍ය මර්දනයේම තවත් එක් දිගුවක් වන බව ජනතා විමුක්ති පෙරමුණ පවසයි. ‍ එමෙන්ම එම සිද්ධිය මාධ්‍යවේදීන් සහ මාධ්‍ය ආයතන වෙත මර්දනය මුදාහැරීමේ තවත් එක් අවස්ථාවක් ලෙස සැලකිය යුතු බව එම පක්ෂයේ ප්‍රචාරක ලේකම් විජිත හේරත් මහතා සඳහන් කරයි. ‍ පසුගිය කාලයේ ආණ්ඩුව විසින් බියවැද්දීම් හා තර්ජන මගින්ද, අනෙක් අතට වරප‍්‍රසාද හා වරදානයන් මගින්ද ලංකාවේ බොහෝ ජනමාධ්‍ය හීලෑ කරගැනීමට කටයුතු කරන ලද බවට ඒ මහතා චෝදනා කරයි. ‍ මෙම සමහර මාධ්‍ය ආයතනයන්හි මාධ්‍ය හැසිරවීමේ රටාව පිළිබඳව එකඟවිය නොහැකි වුවත් ආණ්ඩු විරෝධී පුවත් පළකරනු ලබන මාධ්‍ය ආයතන අරභයා ආණ්ඩුවේ මර්දනකාරී පිළිවෙත ප‍්‍රතික්ෂේප කළ යුතු බව ද නිවේදනයක් නිකුත් කරමින් විජිත හේරත් මහතා පෙන්වාදෙයි. ‍ මෙයට පෙර එක් අවස්ථාවක පුවත් වෙබ් අඩවියක කාර්යාලය ගිනි තබනු ලැබූ අතර ආණ්ඩුව මැදිහත් වී වෙබ් අඩවි ගණනාවක් තහනම් කර හෝ සමහර ආයතනවලට බාධා කර තිබෙන බව ද එම නිවේදනය මගින් හේරත් මහතා වැඩිදුරටත් සඳහන් කරයි. ‍ ඒ ආණ්ඩුව මාධ්‍යවලට එරෙහි සිය මර්දනය මුදාහැර ඇති ආකාරය බව ද ඒ මහතා පෙන්වාදෙයි. ‍ එබැවින් ශ‍්‍රී ලංකා මිරර් පුවත් වෙබ් අඩවියට පොලීසිය මැදිහත් කොට මාධ්‍යවේදීන් රහස් පොලිසියට ගෙන යමින් සිදුකරන මාධ්‍ය මර්දනය දැඩි පිළිකුලෙන් යුතුව හෙළා දකින මාධ්‍ය මර්දනය නැවැත්වීමටත් රටේ ප‍්‍රජාතන්ත‍්‍රවාදය දිනාගැනීමටත් පෙළ ගැසෙන ලෙස ප‍්‍රජාතන්ත‍්‍රවාදය අගයන සියලුදෙනාගෙන් ඉල්ලා සිටින බව ද විජිත හේරත් මහතා වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=25417", "Category": null, "Parent URL": null}