{"Source": "Adaderana", "Timestamp": "October 20, 2015 04:09 pm", "Headline": "ජනපති පොලිස්පතිගෙන් වාර්තාවක් ඉල්ලයි", "News Content": "වව්නියාව නියෝජ්‍ය පොලිස්පති කාර්යාලයේ විශේෂ වැටලීම් ඒකකයට අනුයුක්තව සේවය කළ පොලිස් සැරයන් ගුණතිලක මහතාගේ අතුරුදන්වීම පිළිබඳ විධිමත් පරීක්ෂණයක් සිදුකරන ලෙස ජනාධිපති මෛත්‍රීපාල සිරිසේන මහතා, පොලිස්පතිවරයාට උපදෙස් ලබාදී තිබේ.අදාළ පරීක්ෂණය පවත්වා කඩිනමින් තමා වෙත වාර්තාවක් ලබාදෙන ලෙස ජනාධිපතිවරයා, පොලිස්පති එන්.කේ.ඉලංගකෝන් මහතා වෙත දැනුම් දී ඇති බව ජනාධිපති මාධ්‍ය අංශය සඳහන් කළේය.පසුගිය අගෝස්තු මස 7 වන දින නිවසට යන බව පවසා රැකියා ස්ථානයෙන් පිටත්ව ඇති අදාළ සැරයන්වරයා සම්බන්ධයෙන් කිසිදු තොරතුරක් මේ වන තෙක් අනාවරණය වී නැත.මේ සම්බන්ධයෙන් එම සැරයන්වරයාගේ බිරිඳ සහ දියණිය මාධ්‍ය වෙත අදහස් දක්වමින් ඔහු සොයාදෙන ලෙස ඉල්ලීමක් කළේය.ඒ පිළිබඳ අවධානය යොමු කළ ජනාධිපති මෛත්‍රීපාල සිරිසේන මහතා අදාළ සැරයන්වරයාගේ අතුරුදන්වීම පිළිබඳ කඩිනම් පරීක්ෂණයක් පවත්වන ලෙස පොලිස්පතිවරයාට උපදෙස් ලබාදී ඇත.", "URL": "https://sinhala.adaderana.lk/news.php?nid=54568", "Category": null, "Parent URL": null}