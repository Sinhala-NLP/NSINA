{"Source": "Adaderana", "Timestamp": "April 1, 2015 03:32 pm", "Headline": "තිස්සගේ නඩුව හෙටත් අහයි!", "News Content": "තම පක්ෂ සාමාජිකත්වය සහ පාර්ලිමේන්තු මන්ත්‍රී ධුරය අහිමි කිරීම නීති විරෝධී බව ප්‍රකාශ කරන ලෙස ඉල්ලමින් එක්සත් ජාතික පක්ෂයේ හිටපු මහලේකම් තිස්ස අත්තනායක මහතා ඉදිරිපත් කර තිබු පෙත්සම අද ශ්‍රේෂ්ඨාධිකරණය හමුවේ විභාගයට ගැනිණ.එහිදී තිස්ස අත්තනායක මන්ත්‍රීවරයා වෙනුවෙන් පෙනී සිටි නීතීඥවරයා කියා සිටියේ පක්ෂ සාමාජිකත්වය අහිමි කිරීමට පෙර තිස්ස අත්තනායක මහතාට එරෙහිව කිසිදු විනය පරීක්ෂණයක් නොපවත්වා ඇති බවයි.ඔහුට එරෙහිව කිසිදු චෝදනා පත්‍රයක් ලබානොදුන් බව සඳහන් කළ තිස්ස අත්තනායක මහතාගේ නීතීඥවරයා නිදහසට කරුණු ඉදිරිපත් කිරීම සඳහා අවස්ථාවක් ලබානොදුන් බව ද කියා සිටියේය.එහිදී විත්තිය වෙනුවෙන් පෙනී සිටි නීතීඥවරයා ප්‍රකාශ කර ඇත්තේ මෛත්‍රීපාල සිරිසේන මහතා පොදු අපේක්ෂකයා වශයෙන් නම් කරන බවට එක්සත් ජාතික පක්ෂයේ කෘත්‍යාධිකාරී මණ්ඩලය තීන්දු කර තිබු බවයි.ඒ සඳහා තිස්ස අත්තනායක මන්ත්‍රීවරයා ද එකඟතාව පළ කළ බව ද එම නීතීඥවරයා සඳහන් කළේය. මෙම තත්ත්වය මත තිස්ස අත්තනායක මන්ත්‍රීවරයාගේ පක්ෂ සාමාජිකත්වය අහිමි කිරීමේ දී විනය පරීක්ෂණයක් පැවැත්වීමට අනවශ්‍ය බව ද එම නීතීඥවරයා පෙන්වා දී තිබේ.දෙපාර්ශවයෙන් ඉදිරිපත් වූ කරුණු සලකා පෙත්සම පිළිබඳ වැඩිදුර විභාගය හෙට දිනට කල් තැබු බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=50366", "Category": null, "Parent URL": null}