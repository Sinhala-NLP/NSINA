{"Source": "Adaderana", "Timestamp": "April 19, 2016 01:01 pm", "Headline": " පොලිස් උසස්වීම් ගැටළු කියන්න අවස්ථාවක්", "News Content": "උප පොලිස් පරීක්ෂකවරු ඇතුළු ඊට පහළ ශ්‍රේණියේ උසස්වීම් සම්බන්ධයෙන් පවතින ගැටළු සම්බන්ධයෙන්, විධිමත් උසස්වීම් ක්‍රමවේදයක් පිළිබඳ සොයාබැලීමට පත්කළ කමිටුව වෙත ගැටළු ඉදිරිපත් කළ හැකි බව පොලිස් කොමිසම පවසයි.ලබන 27 වැනිදා දක්වා අදාළ කමිටුව වෙත එම ගැටළු අදහස් යෝජනා ලිඛිතව ඉදිරිපත් කළ යුතු බව පොලිස් කොමිසමේ ලේකම් ආරියදාස කුරේ මහතා සඳහන් කළේය.දීර්ඝ සේවය පදනම් කරගනිමින් උසස් වීම් ලබාදිය යුතු බවට හිටපු පොලිස්පති එන්.කේ.ඉලංගකෝන් මහතා විසින් නිර්දේශ කර තිබුණි.කෙසේවෙතත් කුසලතාවය සහ ජ්‍යේෂ්ඨත්වය සහිත නිලධාරීන්ට ඒ තුළින් අසාධාරණයක් වන බවට ඉදිරිපත් වු අදහස් සැළකිල්ලට ගනිමින් උසස්වීම් ලබාදීම තාවකාලිකව නවතා දැමීමට පොලිස් කොමිසම තීරණය කර ඇත.ඒ අනුව මේ පිළිබඳ සොයා බැලීම සඳහා පංච පුද්ගල කමිටුවක් පත් කළ අතර එම කමිටුවේ වාර්තාව සති 06ක් තුළ ලබාදීමට නියමිතය.එම නිර්දේශ ලැබුණු වහාම පොලිස් දෙපාර්තමේන්තුවේ උප පොලිස් පරීක්ෂකවරු ඇතුළු ඊට පහළ ශ්‍රේණියේ නිලධාරීන්ගේ උසස්වීම් ලබාදීමට පියවර ගන්නා බව පොලිස් කොමිසමේ ලේකම් ආරියදාස කුරේ මහතා සඳහන් කළේය.", "URL": "https://sinhala.adaderana.lk/news.php?nid=59307", "Category": null, "Parent URL": null}