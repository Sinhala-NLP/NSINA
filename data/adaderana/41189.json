{"Source": "Adaderana", "Timestamp": "February 17, 2014 05:31 pm", "Headline": "තිසර - සචිත්‍ර ලංකාවේ ගෞරවය රකී", "News Content": "බංග්ලාදේශය හමුවේ ලකුණු 67ට කඩුලු 8ක් බිඳ වැටී තිබූ ශ්‍රී ලංකා ඉනිම තිසර පෙරේරාත් සචිත්‍ර සේනානායකත් එක්ව 9 වන කඩුල්ලට ගොඩනැඟූ ලකුණු 82ක සබඳතාවය නිසා අවසන් අවස්ථාවේදී ශ්‍රී ලංකා පිලට සියලුදෙනා දැවී ලකුණු 180ක් ලබා ගැනීමට හැකි විය. කාසියේ වාසිය දිනාගත් බංග්ලාදේශ කණ්ඩායමේ ආරාධනයෙන් පිටියට පිවිසි ශ්‍රී ලංකා කණ්ඩායමේ මුල් පෙළ කඩුලු අට ලකුණු 67ක් තුළ දවා ගැනීමට බංග්ලාදේශ පන්දු යවන්නෝ සමත් වූහ. කෙසේ වුවද තිසර පෙරේරා හා එක්වූ සචිත්‍ර සේනානායක පිටියේ සතර අතට පහරදෙමින් ලකුණු 67 සිට 149 දක්වා ගෙන ඒමට සමත් විය. බංග්ලාදේශ පන්දු යවන්නන් ‍එහිදී දැඩි ප්‍රහාරයට ලක් කළ තිස‍ර පෙරේරා ඉනිම අවසන් වන විටත් නොදැවී පන්දුවට පහරදෙමින් ලකුණු 80ක් ලබා සිටියේය. එම ලකුණු සංඛ්‍යාවට අලංකාර 6 පහර 6ක් හා 4 පහර 4ක් එක් වූ අතර සචිත්‍ර සේනානායක දැවී ගියේ ලකුණු 30ටය. කුසල් ජනිත්ගේ ලකුණු 20ත් දිනේෂ් චන්දිමාල්ගේ ලකුණු 13ත් හැරුණු විට සෙසු පිතිකරුවන් සියලුදෙනා ලකුණු 10 සීමාවවත් පසු නොකළේය. ඒ අනූව ශ්‍රී ලංකා ඉනිම පන්දුවාර 40දී ලකුණු 180ට සීමා විය.", "URL": "https://sinhala.adaderana.lk/news.php?nid=41189", "Category": null, "Parent URL": null}