{"Source": "Adaderana", "Timestamp": "July 5, 2019 09:18 pm", "Headline": "රාජ්‍ය ගිණුම් පිළිබඳ කාරක සභාවේ ඇගයීම් උලෙළ ජනපති ප්‍රධානත්වයෙන්", "News Content": "පාර්ලිමේන්තුවේ රජයේ ගිණුම් කාරක සභාව විසින් පවත්වන ලද 2017 මූදල් වර්ෂය සඳහා රාජ්‍ය ආයතනවල මූල්‍ය නියමයන්ට අනුගත වීම සහ කාර්යසාධන ඇගයීම් ක්‍රියාවලිය අනුව ප්‍රශස්ත මට්ටමේ කාර්යසාධකයන් ලබාගත් රාජ්‍ය ආයතන සඳහා සම්මාන පිරිනැමීමේ උත්සවය ජනාධිපති මෛත්‍රීපාල සිරිසේන මාහතාගේ ප්‍රධානත්වයෙන් පැවැත්විණි. අද(05) පස්වරුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ දී පැවැත්විණි. මෙහිදී රාජ්‍ය ආයතන 109 ක් ඇගයීමට ලක් කරමින් සම්මාන පිළිගැන්විණි. විශිෂ්ට මුල්‍ය කළමනාකරණයක් පවත්වාගෙන ගිය ආයතන 63 වෙනුවෙන් රන් සම්මාන පිළිගැන්වුණු අතර එය සංකේතවත් කරමින් ආයතන කිහිපයක් වෙත සම්මාන පිළිගැන්වීම ජනාධිපතිතුමා අතින් සිදු විය. කතානායක කරු ජයසුරිය, රජයේ ගිණුම් කාරක සභාවේ සභාපති පාර්ලිමේන්තු මන්ත්‍රී ලසන්ත අලගියවන්න, පාර්ලිමේන්තුවේ වැඩබල මහලේකම් නීල් ඉද්දවෙල, රජයේ ගිණුම් පිළිබඳ කාරක සභාවේ සාමාජිකයන් වන කාවින්ද ජයවර්ධන, බන්දුල ලාල් බණ්ඩාරිගොඩ යන මහත්වරුන් ඇතුළු පිරිසක් මෙම අවස්ථාවට එක්ව සිටියහ.", "URL": "https://sinhala.adaderana.lk/news.php?nid=113462", "Category": null, "Parent URL": null}