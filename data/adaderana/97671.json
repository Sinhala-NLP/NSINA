{"Source": "Adaderana", "Timestamp": "October 14, 2018 06:11 pm", "Headline": "අයහපත් කාලගුණයෙන් ප්‍රදේශ රැසකට දැඩි බලපෑම්", "News Content": "දිවයිනේ ප්‍රදේශ කිහිපයකට බලපා ඇති නායයාම් අවදානම් හේතුවෙන් මාර්ග කිහිපයක ගමනාගමන කටයුතුවලට බාධා එල්ල වී තිබේ. මේ අතර දෙල්තොට බෝපිටිය වතුයායේ පහල කොටසේ ලයින් කාමර 18ක් ජලයෙන් යටවීමෙන් පුද්ගලයන් 100කට අධික පිරිසක් පීඩාවට පත්ව ඇති බව වාර්තා වේ. හැටන් සිට බගවන්තලාව දක්වා දිවෙන මාර්ගයේ මස්කෙලිය සිට නිව්වෙලිගම දක්වා ඇති කොටසෙහි ඊයේ (13) දහවල් 11.30ට පමණ ගිලා බැසීමක් සිදු විය. මෙම තත්ත්වය හේතුවෙන් ප්‍රදේශයේ නිවාස 5ක් පමණ ගිලා බැස ඇති අතර එම නිවාස වල සාමාජිකයින් 23දෙනෙකු එම ස්ථාන වලින් ඉවත් කිරීමට ජාතික ගොඩනැගිලි හා පර්යේෂණ ආයතනය කටයුතු කර ඇත. කෙසේවෙතත් එහි ගිලා බැසීම තවදුරටත් සක්‍රීයව පැවතීම හේතුවෙන් දෙවැනි දිනටත් එම මාර්ගයේ ප්‍රවාහන කටයුතු නතර කර ඇති බව නෝර්වුඩ් පොලිසිය සඳහන් කළේය. මේ අතර පේරාදෙණිය චෙන්කලඩි A5 ප්‍රධාන මාර්ගයේ ඇටැම්පිටිය හා හාලිඇල අතර මොරේතොට ප්‍රදේශයේ පස් කන්දක් නායයෑමෙන් එම ස්ථානයේ එක් මංතීරුවක් වසා දැමීමට මාර්ග සංවර්ධන අධිකාරිය කටයුතු කර තිබේ. නායයෑම සිදුවී අදට (14) දින පහක් ගතවී ඇති නමුත් මාර්ගයට කඩාවැටුනු පස් හා ගල් කුට්ටි තවමත් ඉවත්කර නොමැති බව අප වාර්තාකරු සඳහන් කළේය.", "URL": "https://sinhala.adaderana.lk/news.php?nid=97671", "Category": null, "Parent URL": null}