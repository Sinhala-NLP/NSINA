{"Source": "Adaderana", "Timestamp": "December 10, 2010 08:22 pm", "Headline": "එජාප සම්මේලනය වළකන වාරණ නියෝගයක් නිකුත් කිරීම ප්‍රතික්ෂේපයි", "News Content": "දෙසැම්බර් 12 වන දින පැවැත්වීමට නියමිත එක්සත් ජාතික පක්ෂ මහ සම්මේලනය පැවැත්වීම වළක්වමින් වාරණ නියෝගයක් නිකුත්කරන ලෙස ඉදිරිපත් කර තිබූ ඉල්ලීම කොළඹ දිසා අධිකරණය මගින් ප්‍රතික්ෂේප කර තිබේ. බෙන්තොට ප්‍රාදේශීය සභාවේ විපක්ෂ නායක රංජිත් ප්‍රේමලාල් වික්‍රමසිංහ මහතා විසින් අදාළ පෙත්සම ගොනු කර ඇති බව සඳහන්ය. පෙත්සම මගින් විපක්ෂ නායක රනිල් වික‍්‍රමසිංහ සහ එක්සත් ජාතික පක්ෂ මහලේකම් තිස්ස අත්තනායක යන මහත්වරුන් පෙත්සමේ වගඋත්තරකරුවන් ලෙස නම් කර ඇත. එසේ එක්සත් ජාතික පක්ෂ මහා සම්මේලනය පැවැත්වීම පක්ෂ ව්‍යවස්ථාවට පටහැනි බව දක්වමින් ඔහු මෙම පෙත්සම ගොනු කර ඇති බව ද වාර්තා වේ. පක්ෂයේ ප්‍රතිසංවිධාන ක්‍රියාවලිය පරාජය කිරීමට පක්ෂ නායකත්වය මගින් මෙම සම්මේලනය කැඳවා ඇති බව ද රංජිත් ප්‍රේමලාල් මහතා පෙන්වා දී තිබේ. නමුත් පක්ෂ නායකයාට මෙවැනි සම්මේලනයක් කැඳවීමේ හැකියාව පවතින බව තිස්ස අත්තනායක මහතා වෙනුවෙන් පෙනීසිටි නීතිඥවරයා අධිකරණය හමුවෙහි සඳහන් කර ඇත.", "URL": "https://sinhala.adaderana.lk/news.php?nid=12760", "Category": null, "Parent URL": null}