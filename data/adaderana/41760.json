{"Source": "Adaderana", "Timestamp": "March 13, 2014 10:07 am", "Headline": "දංකොටුවේ බොරු ඕ.අයි.සී. 5000ට විදියි", "News Content": "දංකොටුව පොලිස් ස්ථානාධිපතිවරයා බව පවසමින් දුරකථන ඇමතුම් ලබා දී මුදල් වංචා කළ පුද්ගලයෙකු අත්අඩංගුවට ගැනීම සඳහා දංකොටුව පොලීසිය පරීක්ෂණ ආරම්භ කර තිබේ. සැකකරු දංකොටුව ප්‍රදේශයේ ව්‍යාපාරිකයෙකුගෙන් මෙලෙස මුදල් වංචා කර ඇති බව සඳහන්ය. දංකොටුව පොලිස් ස්ථානාධිපතිවරයා වන තමාට රුපියල් 5000 ක මුදලක් අවශ්‍ය බවත්, ජංගම දුරකථන සමාගමක් විසින් පවත්වාගෙන යන මුදල් ගෙන්වා ගැනීමේ ක්‍රමයකට එම මුදල ලබාදෙන ලෙසත් සැකකරු ව්‍යාපාරිකයාට පවසා ඇති බව වාර්තා වේ. ඒ අනුව ව්‍යාපාරිකයා අදාළ මුදල සැකකරුට ලබා දී ඇත. ව්‍යාපාරිකයාට ඇමතුම් ලබාදුන් ඇමතුම් අංකය ඔස්සේ පරීක්ෂණ මෙහෙයවා සැකකරු අත්අඩංගුවට ගැනීමට කටයුතු කරන බව දංකොටුව පොලීසිය සඳහන් කළේය.", "URL": "https://sinhala.adaderana.lk/news.php?nid=41760", "Category": null, "Parent URL": null}