{"Source": "Adaderana", "Timestamp": "March 29, 2011 08:57 am", "Headline": "මාතර මහජන හා පවුල් සෞඛ්‍ය නිලධාරීන් අද සිට එන්නත් නවතයි", "News Content": "මාතර දිස්ත්‍රික්කයේ මහජන සෞඛ්‍ය පරීක්ෂකවරුන් සහ ‍පවුල් සෞඛ්‍ය නිලධාරීන් ‍අද(29) දිනයේ සිට වෘත්තීය සමිති ක්‍රියාමාර්ගයක නිරත වීමට තීරණය කර තිබේ. පසුගිය වසරේ රුබෙල්ලා එන්නත ලබා දීමේ දී සිදු වූ ‍මරණය සම්බන්ධයෙන් මහජන සෞඛ්‍ය පරීක්ෂකවරුන්ට‍ එල්ල වී ඇති චෝදනා හේතුවෙන් මෙම වෘත්තීය සමිති ක්‍රියාමාර්ගයේ නිරත වීමට තීරණය කර ඇති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා ප්‍රකාශ කළේය. අදාළ සිදුවීම පිළිබඳව පරීක්ෂණයක් පවත්වා සියලු අධීක්ෂණ නිලධාරීන් නිදොස් කර මහජන සෞඛ්‍ය පරීක්ෂකවරුන්ට පමණක් දකුණු පළාත් සෞඛ්‍ය ලේකම්වරයා විසින් චෝදනා පැවරීම සිදුකර ඇති බව සිය වෘත්තීය සමිති ක්‍රියාමාර්ගය පිළිබඳව පැහැදිලි කළ උපුල් රෝහණ මහතා පෙන්වාදුන්නේය. මෙම චෝදනා ඉවත් කරගන්නා ලෙසත්, එසේ නොවුණහොත් වෘත්තීය සමිති ක්‍රියා මාර්ගයකට යන බවත් දින 10 ට පෙර දැනුම් දුන් බව ඒ මහතා සඳහන් කළේය. නමුත් අදාළ චෝදනා ඉවත්කරගැනීමට සෞඛ්‍ය ලේකම්වරයා අපොහොසත් වී ඇති නිසා අද සිට සම්පූර්ණයෙන්ම එන්නත කටයුතු වලින් රජයේ පවුල් සෞඛ්‍ය නිලධාරීන්ගේ සංගමය සහ මහජන සෞඛ්‍ය පරීක්ෂකවරුන්ගේ සංගමය ඒකාබද්ධව ඉවත්වන බව ඔහු කියා සිටියේය. දින 07 ක් ඇතුළත මේ පිළිබඳව සාර්ථක ප්‍රතිචාර දැක්වීමට සෞඛ්‍ය ලේකම්වරයා අපොහොසත් වුවහොත් දකුණු පළාත් පුරාත්, අනතුරුව දිවයින පුරාත් එන්නත් කටයුතු වලින් ඉවත්වීමට තීරණය කර ඇති බව හෙතෙම වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=15135", "Category": null, "Parent URL": null}