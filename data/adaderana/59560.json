{"Source": "Adaderana", "Timestamp": "April 27, 2016 12:15 pm", "Headline": "එක්සත් ජාතීන්ගේ නියෝජිතයින් 29දා දිවයිනට", "News Content": "එක්සත් ජාතීන්ගේ විශේෂ නියෝජිතයින් දෙදෙනෙකු මෙරට නිල සංචාරයක නිරතවීමට නියමිතව තිබේ.අධිකරණයේ ස්වාධීනත්වය පිලිබඳ විශේෂ නියෝජිත මොනිකා පින්තෝ සහ වදහිංසා පැමිණවීම සම්බන්ධ විශේෂ නියෝජිත හුවාන් ඊ.මෙන්දෙස් මෙලෙස ශ්‍රී ලංකාවේ නිල සංචාරයක නිරත වීමට නියමිත බව විදේශ කටයුතු අමාත්‍යාංශය සඳහන් කළේය.ශ්‍රී ලංකා රජයේ ආරාධනයකට අනුව ලබන 29 වැනිදා දිවයිනට පැමිණෙන ඔවුන් දෙදෙනා මැයි මස 7 වැනිදා දක්වා මෙරට රැඳී සිටීමට නියමිතය. වදහිංසා පැමිණවීම සම්බන්ධ එක්සත් ජාතීන්ගේ විශේෂ නියෝජිතවරයා 2010 වසරේදී ද මෙරට සංචාරයක නිරත වී ඇති අතර අධිකරණයේ ස්වාධීනත්වය පිළිබඳ විශේෂ නියෝජිතවරිය මෙරට සංචාරය කරන පළමු අවස්ථාව මෙය බව සඳහන්ය.සංචාරය අතරතුර දී රජයේ ඉහළ පෙළේ නියෝජිතයින් මුණගැසී සාකච්ඡා පවත්වන එක්සත් ජාතීන්ගේ විශේෂ නියෝජිතයින් දෙදෙනා, නීතිපතිවරයා, නීතිඥවරුන්, සිවිල් සමාජ ක්‍රියාකාරීන්, මානව හිමිකම් කොමිසමේ නිලධාරීන් ඇතුළු නියෝජිතයින් හමුවී සාකච්ඡා පැවැත්වීමටද සැළසුම් කර තිබේ.එක්සත් ජාතීන්ගේ විශේෂ නියෝජිතයින් දෙදෙනා උතුර, නැගෙනහිර, උතුරු මැද, මධ්‍යම සහ දකුණු පළාත්වල සංචාරය කිරීමට ද සැළසුම් කර ඇති බව විදේශ කටයුතු අමාත්‍යාංශය සඳහන් කළේය. සංචාරයෙන් අනතුරුව ඔවුන් විසින් සකස් කරන ලද නිරීක්ෂණ වාර්තා 2ක් ලබන වසරේ මාර්තු සහ ජුනි මාසවල දී එක්සත් ජාතීන්ගේ මානව හිමිකම් සැසිවාරවලට ඉදිරිපත් කිරීමට නියමිතව තිබේ.", "URL": "https://sinhala.adaderana.lk/news.php?nid=59560", "Category": null, "Parent URL": null}