{"Source": "Adaderana", "Timestamp": "June 28, 2010 10:38 am", "Headline": "ෆොන්සේකා ලබන 12 තෙක් හමුදා භාරයට", "News Content": "හයිකෝප් මුල්‍ය වංචාව සම්බන්ධයෙන් චෝදනා එල්ල වී සිටින ‍හිටපු යුද හමුදාපති ජෙනරාල් සරත් ෆොන්සේකා මහතා ලබන 12 වැනිදා දක්වා හමුදා භාරයේ තැබීමට කොළඹ කොටුව මහේස්ත්‍රාත් අධිකරණය නියෝග කර තිබේ. ජෙනරාල් ෆොන්සේකා බන්ධනාගාර නිලධාරීන්ගේ අධීක්ෂණය යටතේ රඳවා තැබිය යුතු බව කොටුව මහේස්ත්‍රාත් ලංකා ජයරත්න මහත්මිය නියෝග කර සිටියේය. අදාළ නඩුව අද කැඳවු අවස්ථාවේදී ජෙනරාල් ‍ෆොන්සේකා මහතා මීට පෙර දින නඩු විභාගයේදී බන්ධනාගාර නිලධාරීන්ගේ අධීක්ෂණය යටතේ රැඳවීමට නියෝග කිරීම හේතුවෙන් ඥාතීන්ට දෛනිකව ඔහුට ආහාර සැපයීමේ බාධා එල්ල වී ඇති බව ෆොන්සේකා මහතා වෙනුවෙන් පෙනී සිටි නීතීඥයින් අධිකරණයට දැනුම් දුන්නේය. එසේම ෆොන්සේකා මහතා අධිකරණ‍ය වෙත රැගෙන ඒමේදී බන්ධනාගාර රථයක රැගෙන එන බැවින් ඔහුගේ ආරක්ෂාවට තර්ජනයක් එල්ල වන බව නීතීඥවරුන් අධිකරණය හමුවේ කියා සිටියේය. ජෙනරාල් ෆොන්සේකා මහතාට ආහාර ලබාදීමට අවශ්‍ය පියවර ගන්නා ලෙස එම කරුණු සළකා බැලු මහේස්ත්‍රාත්වරිය බන්ධනාගාර නිලධාරීන්ට නියෝග කළේය. එසේම අධිකරණය වෙත රැගෙන ඒමේදී යුද හමුදා ආරක්ෂක රථයක රැගෙන එන ලෙස ද අධිකරණය නියම කර සිටියේය. විදේශගතව සිටින ෆොන්සේකා මහතාගේ දියණියන් දෙදෙනාට දුරකථන ඇමතුම් ලබාදීමට අවසර දෙන මෙන් නීතීඥවරුන් සිදුකළ ඉල්ලීම සළකා බැලු මහේස්ත්‍රාත්වරිය එම පහසුකම ලබාදීමට ඇති හැකියාව පිළිබඳ වාර්තාවක් ඉදිරිපත් කරන ලෙස යුද හමුදා නීති නිලධාරීයාට දැනුම් දුන්නේය.", "URL": "https://sinhala.adaderana.lk/news.php?nid=9257", "Category": null, "Parent URL": null}