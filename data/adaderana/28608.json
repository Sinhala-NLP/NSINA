{"Source": "Adaderana", "Timestamp": "October 25, 2012 12:04 pm", "Headline": "13 ඉවත් කරගන්න රජයට ඕන නෑලු", "News Content": "13 වන ව්‍යවස්ථා සංශෝධනය ඉවත් කර ගැනීමට රජයට කිසිදු අවශ්‍යතාවයක් නොමැති බව ජනමාධ්‍ය අමාත්‍ය කෙහෙළිය රඹුක්වැල්ල මහතා පවසයි. අද (25) කොළඹ රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම් දීමේ මාධ්‍ය හමුවට එක් වෙමින් කෙහෙළිය රඹුක්වැල්ල අමාත්‍යවරයා මේ බව ප්‍රකාශ කළේය. 13 වන ව්‍යවස්ථා සංශෝධනය ඉවත් කර ගැනීමට කැබිනට් අනුමැතියක් ලැබී නොමැති බවද පවතින්නේ මතයක් පමණක් බවද අමාත්‍යවරයා පැවසීය. තවද ව්‍යවස්ථා සංශෝධන රටේ අවශ්‍යතා අනුව වෙනස් වන බව හෙතෙම සඳහන් කළේය. කෙසේ වෙතත් 13 වන ආණ්ඩුක්‍රම ව්‍යවස්ථා සං‍ශෝධනය අහෝසි කිරීමට රජය සූදානම් වන බව අද (25) පැවති මාධ්‍ය හමුවේ දී එක්සත් ජාතික පක්ෂ පාර්ලිමේන්තු මන්ත්‍රී ලක්ෂ්මන් කිරිඇල්ල මහතා ප්‍රකාශ කළේය. ආණ්ඩුව 13 වන සංශෝධනය අහෝසි කිරීමට සූදානමින් සිටින බව ආණ්ඩුවේ ඇතැම් කොටස්කරුවන් 13 වන සංශෝධනයට එරෙහිව සිදු කරන ප්‍රකාශ මගින් ගම්‍යවේ.", "URL": "https://sinhala.adaderana.lk/news.php?nid=28608", "Category": null, "Parent URL": null}