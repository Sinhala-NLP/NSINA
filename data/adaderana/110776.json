{"Source": "Adaderana", "Timestamp": "May 27, 2019 03:01 pm", "Headline": "වත්තල බෝධියක් ඉවත් කිරීම ගැන ජනතා විරෝධය", "News Content": "වත්තල, උස්වැටකෙයියාව, පටිටියවල - මුතුරාජවෙල වෙල්යායේ ස්ථාපනය කර ඇති බෞද්ධ විහාරස්ථානය හා බෝධීන් වහන්සේ එම ස්ථානයෙන් ඉවත් කිරීමට විරෝධය පළකරමින් එම ප්‍රදේශවාසීන් පසුගියදා එම ස්ථානයට රැස්විය. ප්‍රදේශවාසීන් ඉල්ලා සිටින්නේ වසර ගණනාවක් පුරා මෙම භූමියේ ස්ථාපිත කර ඇති බෝධීන් වහන්සේ එම ස්ථානයෙන් ඉවත් කිරීමට පියවර ගැනීම, තම දැඩි අප්‍රසාදයට කාරණයක් බවයි. 1998 වසරේ ජාතික නිදහස් ස්වර්ණ ජයන්තියෙහි පනස් වර්ෂ පූර්ණය වෙනුවෙන් වත්තල, උස්වැටකෙයියාව, පටිටියවල - මුතුරාජවෙල වෙල්යායේ බෞද්ධ විහාරයක්, සංස්කෘතික මධ්‍යස්ථානයක් හා කෝවිලක් ස්ථාපිත කිරීම සඳහා මුල්ගල තබා තිබේ. 1998 වසරේ පෙබරවාරී 9 වැනිදා මෙම මුල්ගල තැබීම සිදුව ඇති අතර එදිනම ඉන්දියාවේ සිට වැඩම කරවූ ජය ශ්‍රී මහා බෝධීන් වහන්සේගේ බෝධි අංකුරයක් ස්ථාපිත කිරීමට පියවර ගෙන තිබේ. නමුත් මීට දින කිහිපයකට පෙර මෙම ස්ථානයේ බැකෝ යන්ත්‍ර යොදාගනිමින් මෙම භූමිය වෙනත් කටයුත්තක් සඳහා සූදානම් කර තිබීම දැකගන්නට ලැබීමත් සමඟ ප්‍රදේශයේ ස්වාමීන් වහන්සේ සහ ගම්වාසීන් මෙම ස්ථානයට රැස්විය. ගැටළුව පිළිබඳව සොයා බැලීමට එක්සත් ජාතික පක්ෂ පාර්ලිමේන්තු මන්ත්‍රී කාවින්ද ජයවර්ධන මහතාද පැමිණි අතර ඔහු පැමිණ ගැටළුව පිළිබඳව විමසා මේ සම්බන්ධයෙන් වත්තල ප්‍රාදේශීය ලේකම්වරියට දුරකතන ඇමතුමක් ලබාදුන්නේය. අනතුරුව කාවින්ද ජයවර්ධන මන්ත්‍රීවරයා දිසාපතිවරයාටද දුරකතන ඇමතුමක් ලබාදුන්නේය. ගැටළුව සම්බන්ධයෙන් දීර්ඝ ලෙස සාකච්ඡා කෙරුණු අතර , අනතුරුව කාවින්ද ජයවර්ධන මන්ත්‍රීවරයාගේ මැදිහත්වීම මත බෝධීන් වහන්සේ පමණක් මෙම ස්ථානයෙන් ඉවත් නොකිරීමට තීරණය කෙරුණි.", "URL": "https://sinhala.adaderana.lk/news.php?nid=110776", "Category": null, "Parent URL": null}