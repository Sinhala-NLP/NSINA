{"Source": "Adaderana", "Timestamp": "August 19, 2019 11:12 pm", "Headline": "රත්ගම ව්‍යාපාරිකයින් ඝාතනයට සම්බන්ධ සැකකරුවන් තවදුරටත් රිමාන්ඩ්", "News Content": "රත්ගම, බූස්ස ප්‍රදේශයේ ව්‍යාපාරිකයින් දෙදෙනෙකු පැහැර ගෙන ගොස් පුළුස්සා ඝාතනය කළේ යැයි අපරාධ පරීක්ෂණ දෙපාර්තමේන්තුව මගින් අත් අඩංගුවට ගන්නා ලද සැකකරුවන් 17 දෙනා 2019 සැප්තැම්බර් මස 02 වන දින දක්වා තව දුරටත් රක්ෂිත බන්ධනාගාරගත කිරීමට ගාල්ල ප්‍රධාන මහේස්ත්‍රාත්වරයා අද (19) නියෝග කළේය. සිද්ධිය සම්බන්ධයෙන් තව දුරටත් විමර්ෂණය කර ප්‍රගතිය වැඩිදුර වාර්තාවක් මඟින් අධිකරණයට ඉදිරිපත් කරන ලෙසත් අත් අඩංගුවට ගැනීමට නියමිත අනෙක් සැකකරුද අත් අඩංගුවට ගෙන අධිකරණයට ඉදිරිපත් කරන ලෙසත් මහේස්ත්‍රාත්වරයා මෙහිදි පොලිසියට වැඩිදුරටත් නියෝග කර ඇත. සිද්ධියට අදාලව තවත් සැකකරුවෙක් අත් අඩංගුවට ගැනීමට පරික්ෂණ පවත්වන බවත් ඔහු හදුනාගෙන තිබෙන බවත් මෙහිදී අපරාධ පරීක්ෂණ දෙපාර්තමේන්තුව මහේස්ත්‍රාත්වරයා හමුවේ වැඩිදුර වාර්තාවක් ඉදිරිපත් කරමින් කරණු දක්වා ඇත. එම සැකකරු මේ වන විට ප්‍රදේශයෙන් පලාගොස් තිබෙන බවද එම වැඩිදුර වාර්තාවේ සදහන් වේ. මෙසේ රක්ෂිත බන්ධනාගාරගත කරන ලද්දේ පොලිස් දෙපාර්තමේන්තුවේ දකුණු පළාත් විශේෂ අපරාධ විමර්ශණ ඒකකයේ පොලිස් පරීක්ෂක කපිල නිශාන්ත ද සිල්වා ඇතුළු පොලිස් නිලධාරීන් 15 දෙනෙකු සහ වන සංරක්ෂණ දෙපාර්තමේන්තුවේ නිලධාරීන් 02 නෙක් ඇතුළු දාහත් (17) දෙනෙකි. රත්ගම, බූස්ස, රත්නඋදාගම පදිංචිව සිටි රසීන් චින්තක (31) සහ අසේල මංජුල (33) නැමැති ව්‍යාපාරිකයින් දෙදෙනා පැහැරගෙන ගොස් ඝාතනය කර පුළුස්සා දැමුයේ යැයි මොවුන් සැකපිට අත් අඩංගුවට ගෙන තිබේ. 2019 ජනවාරී 23 දින මොවුන් පැහැර ගෙන ගොස් තිබෙන බවත් එයින් පසුව අක්මීමන, ගොනාමුල්ල ප්‍රදේශයේ නිවසකදි ඝාතනය කර තිබෙන බවත් අපරාධ පරීක්ෂණ දෙපාර්තමේන්තුව පරීක්ෂණ වලදි තහවුරු කරගෙන තිබේ. එයින් පසුව මාතර, වලස්මුල්ල ප්‍රදේශයේ පිහිටි කණුමුල්දෙණිය රක්ෂිත වනාන්තරයට ගෙනගොස් ව්‍යාපාරිකයින් දෙදෙනා පුළුස්සා දැමූයේ යැයි සැකකරුවන්ට චෝදනා එල්ල වි තිබේ. වන සංරක්ෂණ දෙපාර්තමේන්තුවේ නිලධාරීන් දෙදෙනාට චෝදනා එල්ල වි ඇත්තේ ඝාතනය කරන ලද ව්‍යාපාරිකයින් දෙදෙනාගේ දේහයන් පුළුස්සා දැමීමට රක්ෂිත වනාන්තරයේ ඉඩ සලසා දුන්නේ යැයි කියන සිද්ධියට අදාලවය. අපරාධ පරික්ෂණ දෙපාර්තමේන්තුව සැකකරුවන් අධිකරණයට ඉදිරිපත් කරමින් නඩු කටයුතු මෙහෙයවීය.", "URL": "https://sinhala.adaderana.lk/news.php?nid=116958", "Category": null, "Parent URL": null}