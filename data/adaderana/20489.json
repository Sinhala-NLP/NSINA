{"Source": "Adaderana", "Timestamp": "December 6, 2011 09:34 am", "Headline": "මෙරට කතකට ඩුබායි හිදී නඩුවක් වැටෙයි", "News Content": "ඩුබායි ධිර්හාම් 128,000 ක මුදලක් සහ සහ ජංගම තුනක් සොරම් කිරීමේ චෝදනාව මත 25 හැවිරිදි ශ්‍රී ලාංකික කාන්තාවක් ඩුබායි අපරාධ අධිකරණය වෙත ඉදිරිපත් කර ඇති බව අරාබි මාධ්‍ය වාර්තා පවසයි. මෙම කාන්තාව සේවය කළ නිවසේ හිමිකාරිණිය වන 44 හැවිරිදි පාසල් අධ්‍යක්ෂිකාවකට මෙම මුදල සහ ජංගම දුරකථන අයත් බව ද එම මාධ්‍ය වාර්තා සඳහන් කරයි. පසුගිය ඔක්තොම්බර් මස 20 වන දින පෙරවරුවේ තමන් සිය සේප්පුව විවෘත කළ විට එහි තිබූ ධිර්හාම් 128,000 ක මුදල සොරකම් කර ඇති බව දැනගත් බව නිවෙස් හිමිකාරිණිය ප්‍රකාශ කර ඇත. පසුව සිය ගෘහ සේවිකාව විසින් එම මුදල සහ ජංගම දුරකථන 03 ක් සොරකම් කළ බවට පිළිගත් බව ද ඇය අධිකරණය වෙත කරුණු දක්වමින් පැවසු බව මාධ්‍ය වාර්තා පෙන්වාදෙයි. නිවැසියන් නිවස තුළ රැඳී නොසිටි අවස්ථාවක මෙම කාන්තාව අදාළ සොරකම සිදුකර ඇති බව පරීක්ෂණවලදී අනාවරණය වී ඇති බව ද සඳහන්ය.", "URL": "https://sinhala.adaderana.lk/news.php?nid=20489", "Category": null, "Parent URL": null}