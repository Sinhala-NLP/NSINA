{"Source": "Adaderana", "Timestamp": "August 20, 2014 03:41 pm", "Headline": "දකුණු පළාත් සභාවේ හිටපු ලොක්කෙක් විශ්‍රාම වැටුප් දෙකක් අරන්", "News Content": "තම විශ‍්‍රාම වැටුප බණ්ඩාරගම ප‍්‍රාදේශිය ලේකම් කාර්යාලයෙන් ලබා ගන්නා අතරතුර පොල්ගහවෙල ප‍්‍රාදේශිය ලේකම් කාර්යාලයෙන්ද වංචනික ලෙස ලබා ගැනීම සම්බන්ධයෙන් දකුණු පළාත් සභාවේ හිටපු ප‍්‍රධාන ලේකම්වරයෙකු වන තෙන්නයිදා හේවාගේ අමරදාස පෙරේරා රහස් පොලීසිය විසින් අත්අඩංගුවට ගෙන තිබේ. ඔහු එසේ වංචා කර ඇති මුදල රුපියල් 5,055,919 කි. ඊයේ (19) අත්අඩංගුවට ගෙන ඇති එම සැකකරු කොළඹ ප‍්‍රධාන මහේස්ත‍්‍රාත් අධිකරණය වෙත ඉදිරිපත් කිරීමෙන් අනතුරුව ලබන මස 03 වන දින දක්වා රක්‍ෂිත බන්ධනාගාර ගත කර ඇත. මෙම සැකකරු බණ්ඩාරගම ප‍්‍රදේශයේ පදිංචිකරුවෙකු වන අතර දකුණු පළාත් සභාව ආරම්භයේ සිට 1992.11.26 දින දක්වා පළාත් සභාවේ ප‍්‍රධාන ලේකම්වරයෙකු ලෙස කටයුතු කර තිබේ. වංචනික ලෙස විශ‍්‍රාම වැටුප් ලබා ගන්නා පුද්ගලයින් පිළිබඳව අපරාධ පරික්‍ෂණ දෙපාර්තමේන්තුව තවදුරටත් විමර්ශනය කරනු ලබයි.", "URL": "https://sinhala.adaderana.lk/news.php?nid=45484", "Category": null, "Parent URL": null}