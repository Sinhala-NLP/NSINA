{"Source": "Adaderana", "Timestamp": "February 22, 2016 11:31 am", "Headline": "ඉරානයෙන් යළි තෙල් මිලදී ගනීද?", "News Content": "ඉරානයෙන් යළි ඉන්ධන මිලදී ගැනීම සම්බන්ධයෙන් ශ්‍රී ලංකා රජයේ අවධානය යොමුව තිබේ.ඉරානයට සම්බාධක පනවා තිබීම හේතුවෙන් 2012 වසරේ සිට ශ්‍රී ලංකාවට එරටින් ඛණිජ තෙල් මිලදී ගැනිම නවතා දැමීමට සිදු වුණි.මේ වනවිට එම සම්බාධක ඉවත් කර ඇති අතර යළි ඛණිජ තෙල් මිලදී ගැනීම සඳහා එරට සමඟ සාකච්ඡා කරන බව ඛණිජ තෙල් සහ පෙට්ට්‍රෝලියම් වායු පිළිබඳ අමාත්‍යාංශය පවසයි.විෂයභාර අමාත්‍යවරයා ලබන මාසයේදී ඒ පිළිබඳ සාකච්ඡා කිරිමට ඉරානයේ සංචාරයක නිරත වීමට ද නියමිතව ඇත.ලෝක වෙළෙඳපොළ ඩබ්ලිව්.ටී.අයි බොරතෙල් බැරලයක මිල අද අමෙරිකානු ඩොලර් 29.64 ක් ලෙස වාර්තා වන අතර බ්‍රෙන්ට් බොර තෙල් බැරලයක මිල අමෙරිකානු ඩොලර් 33.01 ලෙස වාර්තා වෙයි.මේ අතර මෙරට ඛණිජ තෙල් මිල පහළ දමන ලෙස පාරිභෝගිකයින්ගෙන් රජයට ඉල්ලීම් ඉදිරිපත්ව තිබේ.කෙසේ වුවද මිල පාලනය සම්බන්ධයෙන් මිල සූත්‍රයක් සකස් කර ඇති අතර එය කැබිනට් අනුමැතිය සඳහා ඉදිරිපත් කර ඇති බව විෂයභාර අමාත්‍යාංශය මීට පෙර ප්‍රකාශ කර තිබුණි.", "URL": "https://sinhala.adaderana.lk/news.php?nid=57481", "Category": null, "Parent URL": null}