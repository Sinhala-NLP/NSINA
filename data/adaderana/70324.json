{"Source": "Adaderana", "Timestamp": "March 2, 2017 03:06 pm", "Headline": "  ගල්කිස්ස අධිකරණයෙන් ගිනි අවි සොයා ගැනීම-අත්අඩංගුවට ගත් 20 රිමාන්ඩ් ", "News Content": "ගල්කිස්ස මහේස්ත්‍රාත් අධිකරණ භූමියේ දී ගිනි අවි සහ උණ්ඩ සොයාගැනීමේ සිද්ධිය සම්බන්ධයෙන් අත්අඩංගුවට ගත් සැකකරුවන් 20 දෙනා රක්ෂිත බන්ධනාගාර ගත කර තිබේ. මේ මස 13 වනදා දක්වා ඔවුන් රක්ෂිත බන්ධනාගාර ගත කිරීමට ගල්කිස්ස මහේස්ත්‍රාත් මොහොමඩ් මිහාල් මහතා නියෝග කළ බව අද දෙරණ වාර්තාකරු සඳහන් කළේය.ගල්කිස්ස මහේස්ත්‍රාත් අධිකරණ භූමියේ බෑගයක දමා තිබියදී පිස්තෝලයක්, රිවෝල්වරයක් ඇතුළු එම ගිනි අවි සඳහා යොදාගන්නා උණ්ඩ 10ක් ඊයේ පෙරවරුවේ පොලීසිය විසින් සොයාගනු ලැබීය.අදාළ ගිනි අවි වෙඩි තැබීම සඳහා සූදානම් තත්වයේ තිබී ඇති බවට පොලීසිය සිදුකළ විමර්ශන වලින් අනාවරණය වී තිබුණි.අත්අඩංගුවට ගත් සැකකරුවන් අතරින් 16 දෙනෙකු රත්මලාන, වැටකෙයියාවත්ත ප්‍රදේශයේ පදිංචි කරුවන් වන අතර ඉන් එක් පුද්ගලයෙකු විසින් අධිකරණ භූමියට මෙම ගිනි අවි රැගෙනවිත් ඇති බවට තොරතුරු අනාවරණය වී ඇති අතර ඔහු අත්අඩංගුවට ගැනීමට පරීක්ෂණ ආරම්භ කර ඇති බව පොලිස් මූලස්ථානය සඳහන් කළේය.", "URL": "https://sinhala.adaderana.lk/news.php?nid=70324", "Category": null, "Parent URL": null}