{"Source": "Adaderana", "Timestamp": "July 1, 2015 04:44 pm", "Headline": "වැරදි කළවුන් හිරේ ඉන්න ඕනෑ - නිදහස ආරක්ෂා කරගැනීම ජනතාව‍ට බාරයි", "News Content": "ඉකුත් ජනවාරි මස 09 වන දින ලැබූ නිදහස ආරක්ෂා කරගැනීම ජනතාවට බාරවන්නේ යයි හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මිය පවසයි.එය තනිව කළ නොහැකි බවත්, ඒ සඳහා ජනතා සටනට කැපවන බවත් ඇය කියා සිටියේ අද(01)ට යෙදුණු ඇයගේ 70 වෙනි උපන්දිනය නිමිත්තෙන් මීගමුව නගර සභාවේ පැවති දෘෂ්‍යාබාධිත පිරිසකට වියළි ආහාර පාර්සල් බෙදාදීමේ උත්සවයකට එක්වෙමිනි.තමාගේ පාලන කාලය තුළදී කළ යුතු සේවය රටට සිදු කළා විනා බැනර් කටවුට් දාගෙන ඒවායේ නම් ගසන්නට කටයුතු නොකළ බවත්, එකදු රාජ්‍ය ආයතනයක හෝ තමාගේ නම ගැසීමට කටයුතු නොකළ බවත් කුමාරතුංග මිය අවධාරණය කළාය.ශ්‍රී ලංකා නිදහස් පක්ෂය මේ රටේ පොදුජනතාවගේ ප්‍රබල පක්ෂය බවත්, පොදුජනතාවගේ උන්නතිය වෙනුවෙන් කැපවුණු පක්ෂයක් බවත්, කිසිදිනෙක දේශපාලන න්‍යායපත්‍රය වෙනුවෙන් භීෂණය මුදා හළ පක්ෂයක් නොවන බවත් ඇය කියා සිටියාය.එසේ වුවද මෑත යුගයේ ඉතා කෙටි කලක් පක්ෂයේ කළු පැල්ලමක් ඉතිරි කරමින් පක්ෂය වැරදි පාරේ ගමන්කරවීමට ඇතැමුන් කටයුතු කළ බවද, එය නිවරදි කර ගැනීමට ඉකුත් ජනවාරියේ දී දේශපාලන පක්ෂ හා සංවිධාන 50 ට ආසන්න සංඛ්‍යාවක් එක්වී ජනතාව නැවත ජනවරමක් ලබාදුන් බවත් ඇය පෙන්වා දුන්නාය.ඒ ආකාරයෙන් ඇති කළ යුග පෙරළියෙන් මේ රට නැවතත් වැදගත් මිනිසුන්ගේ දේශයක් බවට පරිවර්තනය කර ගැනීමට කාලය එළඹ ඇති බව කුමාරතුංග මිය අවධාරණය කළාය.වැරදි කළවුන්ට නීතිය නිසි ලෙස ක්‍රියාත්මක වන්නේ නම් තැන තැන අගමැතිකම ඉල්ලා යාමට නොව මේවන විට හිරේ ලැගිය යුතුව ඇති බව ඇය සිහිපත් කළාය.එවැනි අයට නැවතත් නායකත්වයට එන්නට ඉඩ ලබාදුනහොත් එමගින් ජනතා අභිලාෂයන් උස්සා පොළොවේ ගැසීමක් සිදුවන බවත්,රජකම් කළත් ජනතාව ප්‍රතික්ෂේප කළේ නම් නිවසට වී සිටිය යුතුව ඇති බවත් චන්ද්‍රිකා බණ්ඩාරනායක මිය පෙන්වා දුන්නාය.තමා ඉදිරිපත්වූ කිසිදු මැතිවරණයකින් පරාජය ‍නොවුණු තත්ත්වයක් තුළ ඉතාම නම්බුකාර ලෙස නියමිත කාලයෙන් පසු ඉවත්ව ගිය බවත්,පාර්ලිමේන්තුවේ වැඩි බලයක් තබාගෙන ව්‍යවස්ථාව වෙනස් කරමින් 3 වෙනි වරටත් ජනාධිපතිවරණයට ඉදිරිපත් වන්නැයි තමාගෙන් කරනු ලැබූ ඉල්ලීම තමා එවක බැහැර කළ බව ඇය සඳහන් කළාය.විශ්‍රාම සුවයෙන් හිඳින්නට කල්පනා කළද තමාට එ‍සේ හිඳින්නට ඉඩ නොදී නොයෙකුත් අකටයුතුකම් විධහිංසා සිදුකළ බව ද ඇය මෙහිදී වැඩිදුරටත් කියා සිටියාය.", "URL": "https://sinhala.adaderana.lk/news.php?nid=52372", "Category": null, "Parent URL": null}