{"Source": "Adaderana", "Timestamp": "February 28, 2011 08:34 am", "Headline": "ඉන්දියාව හා එංගලන්තය සමවෙයි", "News Content": "ලෝක කුසලාන ක්‍රිකට් තරගාවලියේ දී කණ්ඩායම් දෙකම විශිෂ්ට දක්ෂතා දැක්වූ තරගයක් ඉන්දියාව සහ එංගලන්තය අතර පැවැත්විණි. එම තරගයේ කණ්ඩායම් දෙකම ලකුණු සම කිරීම හේතුවෙන් ජය පරාජයකින් තොරව තරගය නිමාවට පත්විය. කාසියේ වාසිය දිනා ප්‍රථමයෙන් පන්දුවට පහරදුන් ඉන්දීය කණ්ඩායම එංගලන්ත කණ්ඩායමට ලකුණු 338ක ප්‍රබල අභියෝගයක් ලබාදෙනු ලැබීය. එහිදි සචින් තෙන්ඩුල්කාර් ලකුණු 120ක් ලබාගත් අතර යුවරාජ් සිං ලකුණු 58ක් ලබාගත්තේය. පිළිතුරු වශයෙන් එංගලන්ත කණ්ඩායම පන්දුවාර පනහ අවසානයේ දී කඩුලු 8ක් දැවී ලකුණු 338ක් ලබා ගැනීම හේතුවෙන් තරගය ජය පැරදුම් රහිතව නිමාවට පත්විය. එංගලන්ත කණ්ඩායම වෙනුවෙන් විශිෂ්ට ඉනිමක් ක්‍රීඩා කළ නායක ඇන්ඩෲ ස්ට්‍රවුස් ලකුණු 158ක් ලබාගනිමින් තරගයේ වීරයාට හිමි සම්මානය ලබාගත්තේය. ඒ අනුව කණ්ඩායම් දෙකටම ප්‍රසාද ලකුණ බැගින් හිමිවිය. මේ අතර ලෝක කුසලාන ක්‍රිකට් තරගාවලියේ කැනඩාව සහ සිම්බාබ්වේ කණ්ඩායම අතර තරගය අද(28) නාග්පූර්හිදි පැවැත්වෙයි. නෙදර්ලන්තය සහ බටහිර ඉන්දීය කොදෙව් කණ්ඩායම අතර තරගය ද දිල්ලියේදී පැවැත්වීමට නියමිතය. මෙතෙක් පැවති තරග අනූව \"බී\" කාණ්ඩය යටතේ එංගලන්තය සහ ඉන්දියාව ප්‍රසාද ලකුණු 3බැගින් ලබා පෙරමුණේ පසුවෙයි. ලකුණු ලබාගැනීමේ දළ වේගය අනුව ඉන්දියාව ඉදිරියෙන් සිටියි. දකුණු අප්‍රිකාව තෙවන ස්ථානයට පත්ව ඇති අතර ඔවුන් ලබා ඇති ප්‍රසාද ලකුණු සංඛ්‍යාව දෙකකි. \"ඒ\" කාණ්ඩය යටතේ පාකිස්ථානය සහ ඕස්ට්‍රේලියාව ප්‍රසාද ලකුණු හතර බැගින් ලබා සිටියි. ඕස්ට්‍රේලියානු කණ්ඩායමට වඩා පාකිස්ථානු කණ්ඩායමේ දළ ලකුණු ලබාගැනීමේ වේගය ඉහළ ගොස් තිබේ. එම කාණ්ඩයේ තෙවන ස්ථානය ශ්‍රී ලංකාවටත් සිව්වන ස්ථානය නවසීලන්තයටත් හිමිව ඇත.", "URL": "https://sinhala.adaderana.lk/news.php?nid=14512", "Category": null, "Parent URL": null}