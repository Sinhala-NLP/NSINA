{"Source": "Adaderana", "Timestamp": "June 22, 2016 05:17 pm", "Headline": " වරායේ තියෙන්නේ වෘත්තීය අරගලයක් නෙමෙයි-හොරුන් ආරක්ෂා කිරීමේ ව්‍යාපාරයක්", "News Content": "වරායේ ක්‍රියාත්මක වන්නේ වෘත්තීය අරගලයක් නොව හොරුන් ආරක්ෂා කිරීමේ ව්‍යාපාරයක් බව වරාය සහ නාවික අමාත්‍ය අර්ජුන රණතුංග මහතා පවසයි. ඒ මහතා මේ බව කියා සිටියේ අද(22) පස්වරුවේ මාධ්‍ය සාකච්ඡාවක් කැඳවමිනි.එහිදී වැඩිදුරටත් අදහස් දැක්වූ අමාත්‍යවරයා මෙසේද කියා සිටියේය,“ඒකාබද්ධ වෘත්තීය සමිති එකමුතුව කියා නීත්‍යානුකූල සංවිධානයක් නැහැ. මෙය වෘත්තීය සමිති නායකයින් කිහිප දෙනෙකු විසින් තමන්ගේ පටු අරමුණු ඉටු කර ගැනීමට පිහිටුවා ගත් සංවිධානයක්. ඔවුන් අද උපවාස සත්‍යග්‍රහ කරනවා. නමුත් මේ වනතෙක් කිසිම ඉල්ලීමක් හෝ සාකච්ඡාවක් ලිඛිතව ඉල්ලා නැහැ. පොල් ගසමින් මාධ්‍ය සංදර්ශන පවත්වනවා. පසුගිය කාලේ ආණ්ඩුවත් විරුද්ධව පොල් ගැසුවනේ. ඒවායේ පිටුපස සිටින අයගේ දර්ශනය තමයි මේ වෘත්තීය සමිති නායකයින් ක්‍රියාත්මක කරන්නේ.....” යැයිද අමාත්‍ය අර්ජුන රණතුංග මහතා පැවසීය.මේ වනවිට වරාය සේවකයින්ගේ කිසිඳු දෙයක් කප්පාදු කර නැත. ජයබහළු පර්යන්තයේ දිරි දීමනාව විධිමත් කිරීම සඳහාද සියලු පාර්ශ්වයන්ගේ සහභාගිත්වයෙන් කමිටුවක් පත් කර තිබේ. එම ගැටළුව විසඳීමට යෝජනා ඉදිරිපත් කරන ලෙසට දැනුම් දී ඇතත් තවමත් වෘත්තීය සමිති නායකයින් ඊට ප්‍රතිචාර දක්වා නැත. ප්‍රශ්න විසඳීමට ඉඩ නොදී වරාය අවුල් කිරීමට මේ වෘත්තීය සමිති නායකයින් කටයුතු කරන බවද අමාත්‍ය අර්ජුන රණතුංග මහතා පැවසීය.“ජය බහලුම් පර්යන්තය තමයි ආණ්ඩුවට අයිති පර්යන්තය. ඊට අමතරව අපිට තියෙනවා පෞද්ගලික පර්යන්ත දෙකක්. මේ වෘත්තීය සමිති නායකයෝ අද කරන්නේ ජය බහලුම් පර්යන්තය අප්‍රසිද්ධියට පත් කිරීම. ඒකට තමයි මේ වැඩවර්ජන සහ උපවාස කරන්නේ. එතකොට අපේ ජයබහළු පර්යන්තයේ වැඩ අඩාල වෙනවා. එවිට අපේ පර්යන්තයට එන නැව් ටික පුද්ගලික පර්යන්ත කරා යනවා. ඒ තත්ත්වයට ඇයි අපේ පර්යන්තය මේ අය පත් කරන්නේ. ඒකට ප්‍රධාන හේතුව තමයි අද ඔය වෘත්තීය සමිති නායකයෙක් ලෙස කටයුතු කරන ශ්‍රී ලංකා නිදහස් පක්ෂය වෘත්තීය සමිති නායකයගේ පුතා වැඩ කරන්නේ පෞද්ගලික පර්යන්තයේ. මොකද අපේ නැව් පුද්ගලික පර්යන්තවලට යන්න යන්න මේ අයට අත යටින් විශාල මුදලක් ලැබෙනවා.....” යැයිද කියා සිටි අමාත්‍යවරයා සඳහන් කළේ මේ වන විට කිසිම මව් සංගමයක් මේ වෘත්තීය සමිති නායකයින්ට සහාය නොදක්වන බවයි. මෙම වෘත්තීය සමිති පිටුපස මෙරට ප්‍රකට බුකී ව්‍යාපාරයක් පවත්වා ගෙන යන දේශපාලනඥයකු සිටින බවද අමාත්‍ය අර්ජුන රණතුංග මහතා පැවසීය.“මේකේ තව බුකි ව්‍යාපාරිකයෙක් ඉන්නවා. මගෙන් අහන්න එපා ඔහු කවුද කියලා ඔබතුමන්ලා දන්නවා. ඒ පුද්ගලයා තමයි මේක මෙහෙයවන්නේ. බුකි කාරයෙක් මෙතන ඉදලා මේ දේවල් වලට සල්ලි වියදම් කරනවා. ඔබතුමන්ලාත් එය හොයලා බලන්න. පසුගියකාලේ උද්ඝෝෂණ කළා උඩ නැඟලා. ඒ අයට කෑම පැකට් යන්නෙත් බම්බලපිටියේ චීන හෝටලයකින්. ඒ කාගෙද කියලා හොයලා බලන්න...” යැයිද අමාත්‍ය අර්ජුන රණතුංග මහතා පැවසීය.මේ වනවිට උපවාස මෙහෙයවන ප්‍රසන්න කළුතරගේ, උදේනි කළුතන්ත්‍රි සහ ලාල් බංගමුවගේ යන වෘත්තීය සමිති නායකයින්ගේ ප්‍රධානතම ඉල්ලීම වී ඇත්තේ ඔවුන්ට එරෙහිව ඇති දූෂණ පරීක්ෂණ නතර කිරීමයි. එහෙත් එවැන්නකට තමන් සූදානම් නැති බවද අමාත්‍ය අර්ජුන රණතුංග මැතිතුමා අවධාරණය කළේය. ප්‍රසන්න කළුතරගේට ගෝල්ෆේස් පිටියේ මූල්‍ය අක්‍රමිකතාවක් සම්බන්ධයෙන් පරීක්ෂණයක්ද, ලාල් බංගමුවගේට රෙදි හොරකමක් සම්බන්ධයෙන් පරීක්ෂණයක් පැවැත්වෙන බවද පැවසූ අමාත්‍යවරයා පෙන්වා දුන්නේ උදේනි කළුතන්ත්‍රිටද පෙර වැරදි 19ක් තිබෙන බවයි.“මම හෙට ගෝල්ෆේස් එක දුන්නනම් ඔය ප්‍රසන්නට, ලොරි ටිකක් තව දාන්න දුන්න නම් උදේනිට, රෙදි ටික අරගෙන හොරකම් කරලා එළියේ විකුණන්න දුන්නා නම් බංගමුවට මට කිසිම සද්දයක් නැතිව ඉන්න පුළුවන්. ප්‍රසන්නට වගේම උදේනිට ඩබ්ලිව්. ඩී. තනතුරු දුන්න නම් මට කකුල් දෙක උඩ තියාගෙන ඉන්න පුළුවන්. නමුත් මම මෙතනට ආවේ ඒගොල්ලන්ට හොරකම් කරන්න දෙන්න නෙවෙයි. සේවකයෝ ටික ආරක්ෂා කරගෙන සේවකයින්ට තව රුපියල් දාහක් දෙන්න පුළුවන් නම් මම හෙට දෙනවා. හැබැයි මේගොල්ලන්ට හොරකම් කරන්න දෙන්නේ නැහැ.....” යැයිද අමාත්‍ය අර්ජුන රණතුංග මහතා අවධාරණය කළේය.", "URL": "https://sinhala.adaderana.lk/news.php?nid=61360", "Category": null, "Parent URL": null}