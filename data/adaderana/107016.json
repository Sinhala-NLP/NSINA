{"Source": "Adaderana", "Timestamp": "March 30, 2019 09:19 am", "Headline": "මොසැම්බික් රාජ්‍යයේ කොළරා වසංගතය ව්‍යාප්ත වෙයි", "News Content": "මොසැම්බික් රාජ්‍යයේ ස්ථාන රැසකින් කොළරා වසංගතය වාර්තා වී ඇතැයි විදෙස් මාධ්‍ය වාර්තාකර ඇත. මොසැම්බික් රාජ්‍යයෙන් කොළරා රෝගීන් පිළිබඳ සිදුවීම් 100කට ආසන්න සංඛ්‍යාවක් වාර්තා වී ඇති බවද විදෙස් වාර්තා වල සඳහන්ය. කොළරා රෝගීන් වැඩි වශයෙන් වාර්තා වන්නේ බෙයිරා නගරය කේන්ද්‍රකරගෙනය. පසුගියදා එරටට බලපෑ අයිඩායි සුළි කුණාටුව හේතුවෙන් විපතට පත්ව අවතැන් කඳවුරුවල වෙසෙන පිරිස් මෙම රෝගයට වැඩි වශයෙන් ගොදුරු වී ඇති බවත් සඳහන් වෙයි. අපවිත්‍ර ජලය භාවිතය ඊට හේතුව ලෙසට හඳුනාගෙන ඇත. පවතින තත්ත්වය සලකා බලා එහි වෙසෙන ලක්ෂ 8ක පිරිසක් සඳහා එන්නත්කරණ වැඩසටහනක් ආරම්භ කිරීමට සූදානම්ව පවතින අතර එය ලබන සතියේදී පැවැත්වීමට නියමිතය. ඉන් කොළරා ව්‍යාප්තිය පාලනය කිරීමට හැකිවෙතැයි අපේක්ෂා කෙරෙයි. පසුගිය 14වැනිදා මොසැම්බික්හි වෙරළ නගරයක් වන බෙයිරා ආසන්නයෙන් රටට ඇතුළු වූ අයිඩායි සුළිකුණාටුවෙන් මොසැම්බික් ඇතුලු අප්‍රිකානු රටවල් තුනක පුද්ගලයින් 700ක් පමණ මියගියේය. ඉන් තවත් දසදහස් සංඛ්‍යාත පිරිසක් අවතැන් වූ අතර ඔවුන්ගෙන් බොහෝ දෙනා අවතැන් කඳවුරුවල වාසය කරයි. මීට පෙරද මොසැම්බික් රාජ්‍යයේ කොළරා වසංගතය පැතිර ගිය අතර ඉන් රෝගී වූ පිරිස 2000කට අධිකය. කෙසේ වෙතත් ලෝක සෞඛ්‍ය සංවිධානයේ මැදිහත්වීමෙන් පසුගිය වසරේ පෙබරවාරි මාසයේදී වසංගතය පාලනයට මොසැම්බික් රාජ්‍යය සමත්වුණි.", "URL": "https://sinhala.adaderana.lk/news.php?nid=107016", "Category": null, "Parent URL": null}