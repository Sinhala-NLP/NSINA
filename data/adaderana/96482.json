{"Source": "Adaderana", "Timestamp": "September 21, 2018 03:23 pm", "Headline": "ඉරාන ජාතික මව හා දුවට ගුවන් තොටෙන් දොර වැසෙයි", "News Content": "ඉරාන ජාතික මවක් සහ දුවක් ව්‍යාජ ගුවන් ගමන් බලපත්‍ර ඉදිරිපත් කරමින් අද (21) දින ශ්‍රී ලංකාවට පැමිණ , ලන්ඩන් නුවර බලා යෑමට තැත් කිරීමේදී කටුනායක ගුවන් තොටුපොළ ආගමන - විගමන දෙපාර්තමේන්තු නිලධාරීන් විසින් අත් අඩංගුවට ගෙන ආපසු පිටුවහල් කර තිබේ. ඉරාන ජාතික 65 හැවිරිදි මව සහ 37 හැවිරිදි දුව අද දින අළුයම 4.15 ට බහරේනයේ අබුඩාබි නුවර සිට පැමිණි ගල්ෆ් එයා ගුවන් සේවයේ ජී.එෆ්.- 138 දරන ගුවන් යානයෙන් කටුනායක ගුවන් තොටුපොළ වෙත පැමිණියේ , තමන් බ්‍රිතාන්‍ය ජාතිකයන් බව හගවමින් එරට ව්‍යාජ ගුවන් ගමන් බලපත්‍ර සමගින්ය. එහෙත් කටුනායක ගුවන් තොටුපොළ ආගමන - විගමන දෙපාර්තමේන්තු නිලධාරීන්ගේ විමසිලිමත්භාවය සහ ඔවුන් ඉදිරිපත් කළ ගුවන් ගමන් බලපත්‍ර වල ඇති සියුම් වෙනස්කම් නිරීක්ෂණය කර , මොවුන් දෙදෙනා ඉරාන ජාතිකයන් බව හදුනා ගෙන තිබේ . පසුව ඔවුන් දෙදෙනා පැමිණි එම ගල්ෆ් එයා ගුවන් සේවයේ යානයෙන්ම , අලුයම 5.15 ට යළිත් බහරේනයේ අබුඩාබි බලා පිටුවහල් කර පිටත් කර හැරීමට කටුනායක ගුවන් තොටුපොළ ආගමන - විගමන දෙපාර්තමේන්තු නිලධාරීන් පියවර ගෙන තිබිණි . කටුනායක ගුවන් තොටුපොළ ආගමන - විගමන දෙපාර්තමේන්තුවේ සහකාර පාලක සුජීව රත්නායක මහතාගේ උපදෙස් සහ අධීක්ෂණය යටතේ ප්‍රධාන ආගමන - විගමන නිලධාරී ජී.එල්.සුනිල් සහ බලලත් නිලධාරී ඩබ්ලිව්.ජී.එච්.මධුසිත් යන මහත්වරුන් මේ පිළිබඳව අවශ්‍ය අත් අඩංගුවට ගැනීම් , විමර්ශන කටයුතු සහ පිටුවහල් කිරීම් සිදු කර තිබේ.", "URL": "https://sinhala.adaderana.lk/news.php?nid=96482", "Category": null, "Parent URL": null}