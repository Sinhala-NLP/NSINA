{"Source": "Adaderana", "Timestamp": "May 4, 2010 07:57 am", "Headline": "ප්‍රභාගේ මවට ඉන්දියාවට ඒමට අවසර", "News Content": "එල්.ටී.ටී.ඊ හිටපු නායක වේළුපිල්ලේ ප්‍රභාකරන්ගේ මවට ඉන්දියාවට ඇතුළු වීම සඳහා අවසර ලබාදී තිබේ. ඉන්දීය තමිල්නාඩු ප්‍රාන්ත රජය විසින් ඇයට ඉන්දියාවට පැමිණ ප්‍රතිකාර ලබාගැනීම සඳහා මෙසේ අවසර ලබාදී ඇති බව ඉන්දීය මාධ්‍ය වාර්තා කරයි. 79 වැනි වියේ පසුවන පාර්වතී පසුගිය දා වෛද්‍ය ප්‍රතිකාර සඳහ‍ා මලයාසි‍යාවේ සිට ඉන්දියාවට පැමිණි අතර එහිදී ඉන්දීය ආගමන විගමන නිලධාරීන් ඇයට ඉන්දියාවට ඇතුළු විමට අවසර ලබාදුන්නේ නැත. නැවත මලයාසියාව බලා පිටත්ව ගිය ඇය පසුව තමාට ප්‍රතිකාර සඳහා ඉන්දියාවට ඇතුළුවීමට අවසර ලබාදෙන ලෙස තමිල්නාඩු ප්‍රධාන අමාත්‍ය එම්.කරුණානිධි මහතාගෙන් ලිපියක් මගින් ඉල්ලීමක් කරනු ලැබීය. එම ලිපිය සලකා බැලූ තමිල්නාඩු ප්‍රාන්ත රජය ඇයට ඉන්දියාවට පැමිණ වෛද්‍ය ප්‍රතිකාර ගැනීම සඳහා අවසර ලබාදී ඇත.", "URL": "https://sinhala.adaderana.lk/news.php?nid=8172", "Category": null, "Parent URL": null}