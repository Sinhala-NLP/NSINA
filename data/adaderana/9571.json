{"Source": "Adaderana", "Timestamp": "July 13, 2010 09:36 am", "Headline": "භූගත ජලයේ සංයුතිය සිතියමට ", "News Content": "භූගත ජලයේ සංයුතිය සිතියම් ගත කිරීමේ පර්යේෂණයක් මූලික අධ්‍යයන ආයතනය විසින් ආරම්භ කර තිබේ. ශ්‍රී ලංකාවේ බොහෝ ප්‍රදේශ වල මතුපිට ජලය දූෂණය වෙමින් පැවතීම නිසා භූගත ජලය පරිහරණය කිරීමේ වර්ධනයක් සිදු වී ඇති බැවින් එහි දී පැන නැ‍ගිය හැකි සෞඛ්‍ය ගැටලු අවම කිරීම මෙහි අරමුණ වී තිබේ. මෙහි දී භූගත ජලයේ කඨිනත්වය මෙන්ම ෆ්ලෝරයිඩ්, කැල්සියම් වැනි ද්‍රාව්‍ය කැටායන සහ ඇනායන පර්යේෂණ සිදු කර එම සාන්ද්‍රණය අධික ප්‍රදේශ සිතියම් ගත කිරීම සිදු ‍කරනු ඇත. දැනටමත් හම්බන්තොට දිස්ත්‍රික්කයේ දත්ත සිතියම් ගත කිරීමේ කටයුතු අවසන් කර ඇති බව මූලික අධ්‍යයන ආයතනයේ පර්යේෂණ නිලධාරී ආචාර්ය මෙත්තිකා විතානගේ මහත්මිය ප්‍රකාශ කළාය. භූගත ජලය වැඩිපුරම භාවිතා කරන ප්‍රදේශ සඳහා මෙහි දී වැඩි ප්‍රමුඛතාවයක් ලබා දෙන අතර පුත්තලම හා කුරුණෑගල දිස්ත්‍රික්ක වල පර්යේෂණ කටයුතු කඩිනමින් නිම කිරීමට ‍අපේක්ෂා කරන බව ආචාර්ය විතානගේ මහත්මිය පවසයි. මෙම පර්යේෂණ කටයුතු සඳහා ජාතික ජලාපවාහන මණ්ඩලයේ සහයෝගය ද ලැබී තිබේ.", "URL": "https://sinhala.adaderana.lk/news.php?nid=9571", "Category": null, "Parent URL": null}