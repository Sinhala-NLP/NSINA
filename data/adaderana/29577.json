{"Source": "Adaderana", "Timestamp": "November 29, 2012 11:53 am", "Headline": "යාපනයේ සිසුන්ට පහරදීම හෙළාදකිනවා", "News Content": "යාපනය විශ්ව විද්‍යාලයේ සිසුන්ට ආරක්ෂක අංශ විසින් කළ පහරදීම දැඩි පිළිකුලෙන් හෙළා දකින බව ලංකා ගුරු සංගමය පවසයි. එහි සභාපති ජෝශප් ස්ටාලින් මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. යාපනය විශ්ව විද්‍යාලයේ සිසුන් 2012.11.28 දින පැවැත්වූ සාමකාමී විරෝධතාවයට ආරක්ෂක අංශ විසින් සිදු කළ පහරදීම ලංකා ගුරු සංගමය දැඩි පිළිකුලෙන් හෙළාදකී. රජය යුද්ධය අවසන් කළා යයි ප‍්‍රකාශ කොට වසර 3 කට වැඩි කාලයක් ගතවූ පසු ද යාපනය විශ්ව විද්‍යාලයේ සිසුන්ගේ සාමාකාමී විරෝධතාවයන්ට පහර දෙන්නේ නම් එම ප‍්‍රදේශ තවදුරටත් සාමාන්‍ය තත්ත්වයට පත්වී ඇති ආකාරයක් නොපෙන්වයි. පසුගිය දිනවල උතුරු පළාතේ පැවති විවිධ උද්ඝෝෂණයන්ට කළුතෙල් ගැසීම්, විවිධ පහරදීම් දක්නට ලැබුණි. ඒවා සිදු කළ පුද්ගලයින් හඳුනාගෙන ඔවුන් සම්බන්ධයෙන් නීතිය කි‍්‍රයාත්මක කිරීමක් සිදු නොවුණි. මෙවැනි පහරදීම් මඟින් පෙන්නුම් කෙරෙන්නේ ශී‍්‍ර ලංකාව තුළ ප‍්‍රජාතන්ත‍්‍රවාදයට, අදහස් ප‍්‍රකාශ කිරීමට, සාමකාමී විරෝධය පෑමට ඇති අයිතිය උල්ලංඝණය කෙරෙන බවකි. මෙම පහරදීමට එරෙහිව ප‍්‍රජාතන්ත‍්‍රවාදය වෙනුවෙන් පෙනී සිටින සියලූ බලවේග නැඟී සිටිය යුතු බවත්, උතුරේ ජනතාවට ප‍්‍රජාතන්ත‍්‍රවාදය ලබාදීම වෙනුවෙන් පෙනී සිටිය යුතු බවත් ලංකා ගුරු සංගමය තවදුරටත් අවධාරණය කරයි.", "URL": "https://sinhala.adaderana.lk/news.php?nid=29577", "Category": null, "Parent URL": null}