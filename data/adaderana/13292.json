{"Source": "Adaderana", "Timestamp": "January 5, 2011 03:48 pm", "Headline": "විභාගයට අවසර නෑ-ජ,පුර සිසුවෙක් වතුර ටැංකිය උඩ විරෝධතාවයේ", "News Content": "ශ්‍රී ජයවර්ධන පුර විශ්ව විද්‍යාලයේ සිසුවෙකු අඩි 70 ක් පමණ උස වතුර ටැංකියක නැඟ විරෝධතාවයක නිරත වී ඇතැයි විශ්ව විද්‍යාලයීය ආරංචි මාර්ග සඳහන් කරයි. අද පෙරවරුවේ පැවති විභාගයට පෙනී සිටීම සඳහා නියමිත ප්‍රවේශ පත්‍රය ලැබී තිබුණද විශ්ව විද්‍යාල බලධාරීන් විසින් මෙම සිසුවාට විභාගයට පෙනී සිටින්නට අවසර ලබා නොදීමට එරෙහිව විරෝධය ප්‍රකාශ කරමින් මෙසේ විරෝධතාවයක නිරත වී තිබේ. නොයෙකුත් චෝදනා නිසා පංති තහනමට ලක්වූ සිසුන් 18 දෙනෙකුට මෙවර විභාග සඳහා පෙනී සිටින්නට අවසර ලබා දී නැතැයිද,අදාළ වතුර ටැංකිය උඩට නැඟුණු සිසුවාද මෙසේ පංති තහනමට ලක්වූ සිසුවෙකු බවද සඳහන් වේ. පංති තහනමට ලක්වූ සිසුන්ට විභාගයට පෙනී සිටින්නට අවසර ලබාදෙන ලෙස ඉල්ලා මේ වන විට විශ්ව විද්‍යාලයේ සිසු සිසුවියන් විසින් විශ්ව විද්‍යාලය ඉදිරිපිට දැවැන්ත උද්ඝෝෂණයක නිරත වන බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=13292", "Category": null, "Parent URL": null}