{"Source": "Adaderana", "Timestamp": "February 8, 2017 11:41 am", "Headline": " ශෂී වීරවංශ‍‍ගේ නඩුව විභාගයට ගන්න තීන්දුයි!", "News Content": "ව්‍යාජ තොරතුරු ඉදිරිපත් කර අවිධිමත් ලෙස රාජ්‍යතාන්ත්‍රික ගමන් බලපත්‍රයක් ලබාගත් බවට චෝදනා එල්ල වී ඇති පාර්ලිමේන්තු මන්ත්‍රී විමල් වීරවංශ මහතාගේ බිරිඳ වන ශෂී වීරවංශ මහත්මියට එරෙහිව ඇති නඩුව විභාගයට ගැනීමට අධිකරණය තීරණය කර තිබේ.ඒ අනුව කොළඹ ප්‍රධාන මහේස්ත්‍රාත් රණසිංහ බණ්ඩාර විසින් සාක්ෂිකරුවන් තිදෙනෙකුට අද(08) සිතාසී නිකුත් කළ අතර ලබන මැයි මස 25,30,සහ 31 යන දිනයන්හිදී සාක්ෂි විමසීම සිදුකිරීමට නියමිතය.එමෙන්ම නීතිපති වෙනුවෙන් පෙනී සිටි නියෝජ්‍ය සොලිස්ටර් ජනරාල් දිලීප පීරස් මහතා අධිකරණය හමුවේ කියා සිටියේ සැකකාරියට හැඳුනුම්පත් දෙකක්, උප්පැන්න සහතික දෙකක් හා විදේශ ගමන් බලපත්‍ර සහ නම් දෙකක් ඇති බවට තොරතුරු ලැබී ඇති බවයි. එවැනි අයෙකු අපරාධ පරීක්ෂණ දෙපාර්තමේන්තුවේ අධීක්ෂණය ය‍ටතේ කටයුතු කළ යුතු බව පෙන්වා දුන් ඒ මහතා සෑම මසකට අවසන් ඉරිදා දින අපරාධ පරීක්ෂණ දෙපාර්තමේන්තුව ඉදිරියේ පෙනී සිටින ලෙස නියෝග කරන ලෙස අධිකරණයෙන් ඉල්ලා තිබේ.එමෙන්ම අදාළ සැකකාරියට ඇප ලබා දීමේදී සෑම මසකම අවසන් ඉරු දින අපරාධ පරීක්ෂණ දෙපාර්තමෙන්තුව ඉදිරියේ පෙනී සිටන ලෙස නි‍යෝග කර තිබුණද ඉන් මාස 3ට පසුව එම තීන්දුව වෙනස් කර ගෙන ඇති බවද නියෝජ්‍ය සොලිස්ටර් ජනරාල්වරයා වැඩිදුරටත් පෙන්වා දුනි.එනම් සැකකාරියට මාස 3ට වරක් කොළඹ ප්‍රධාන මහේස්ත්‍රාත් අධිකරණය හමුවේ පෙනී සිටින ලෙස ඉන් පසුව නියෝග කර ඇති බවයි.කෙසේවුවුද එකී තීන්දුව නීත්‍යානුකූල තීන්දුවන් නොවන බව පෙන්වා දුන් නියෝජ්‍ය සොලිස්ටර් ජනරාල්වරයා කියා සිටියේ එම තීන්දුව අවලංගු කර ඇයට සෑම මසකම අවසන් ඉරු දින අපරාධ පරීක්ෂණ දෙපාර්තමේන්තුව ඉදිරියේ පෙනී සිටන ලෙස නියෝග කරන ලෙසයි.ඒ සම්බන්ධයෙන් ඉදිරියේදී තීන්දුවක් ලබා දෙන බව ඒ අනුව කොළඹ ප්‍රධාන මහේස්ත්‍රාත් රණසිංහ බණ්ඩාර මහතා ප්‍රකාශ කර තිබේ.මේ අතර එක්සත් ජාතීන්ගේ මානව හිමිකම් කොමසාරිස්වරයා මෙරට සංචාරය කළ අවස්ථාවේ එක්සත් ජාතීන්ගේ කොළඹ කාර්යලය ඉදිරිපිට උද්ඝෝෂණයක නිරත වී මහජන පීඩාවක් ඇති කළ බවට චෝදනා කරමින් විමල් වීරවංශ මන්ත්‍රීවරයා ඇතුළු හත්දෙනෙකුට එරෙහිව ගොනුකර ඇති නඩුව අද කොළඹ මහේස්ත්‍රාත් අධිකරණයේ දී විභාගයට ගැනුණි.එහිදී සැකකරුවන් සම්බන්ධයෙන් සිදුකළ පරීක්ෂණ කටයුතු අවසන් බව කුරුඳුවත්ත පොලීසිය අධිකරණයට දැනුම් දුන් බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=69311", "Category": null, "Parent URL": null}