{"Source": "Adaderana", "Timestamp": "December 4, 2018 01:23 pm", "Headline": "ලාංකීකයා ත්‍රස්ථ ක්‍රියාවට හසු කළ ඕස්ට්‍රෙලියානු ක්‍රීඩකයාගේ සොහොයුරා දැලේ", "News Content": "ව්‍යාජ ත්‍රස්ත චෝදනා එල්ල කර ඔස්ට්‍රේලියාවේ නිව් සවුත්වේල්ස් හිදී උපාධි අපේක්ෂක ශ්‍රී ලාංකික සිසුවෙකු අත්අඩංගුවට පත් වීමේ සිදුවීම සැලසුම් කළ බවට ඔස්ට්‍රේලියානු ක්‍රිකට් ක්‍රීඩක උස්මාන් කවාජාගේ සොහොයුරෙකු එරට පොලිසිය විසින් අත්අඩංගුවට ගෙන තිබේ. මොහොමඩ් නිසාම්දීන් නැමැති 25 හැවිරිදි අදාල ශ්‍රී ලාංකික සිසුවා ත්‍රස්ත චෝදනා මත පසුගිය අගෝස්තු මාසයේදී ඔස්ට්‍රේලියාවේ නිව් සවුත්වෙල්ස් පොලිසිය මගින් අත්අඩංගුවට ගෙන තිබුණි. ත්‍රස්ත ප්‍රහාර එල්ල කිරීමට සැලසුම් කළ තොරතුරු ඇතුලත් සටහන් පොතක්ද එහිදී සොයාගෙන තිබූ බව සඳහන්ය. අත්අඩංගුවට ගත් ශ්‍රී ලාංකික සිසුවා සති 04 ක පමණ කාලයක් බන්ධනාගාරගත ව සිටි අතර ත්‍රස්ත ප්‍රහාර සැලසුම් කල බවට කිසිඳු තොරතුරක් අනාවරණය නොවීම හේතුවෙන් ඔහු පසුගිය සැප්තැම්බර් මස 28 වනදා මුදා හැරීමට පියවර ගෙන තිබුණි. එමෙන්ම සොයා ගැනුණු සටහන් පොතේ තිබූ අත් අකුරු ශ්‍රී ලාංකික සිසුවාගේ නොවන බවටද සිදුකළ විශේෂඥ පරීක්ෂණවලදී තහවුරු වූ බව නිව් සවුත්වේල්ස් පොලීසිය ප්‍රකාශ කර තිබුණි. මේ සම්බන්ධයෙන් සිදුකළ දීර්ඝ විමර්ශණවලදී අදාල සිසුවාට ත්‍රස්ත චෝදනා එල්ල කිරීමේ කුමන්ත්‍රණය සැලසුම් කළ බවට ඔස්ට්‍රේලියානු ක්‍රිකට් ක්‍රීඩක උස්මාන් කවාජාගේ සහෝදරයෙකු වන අර්සලන් කවාජා අද(04) උදෑසන නිව් සවුත්වේල්ස් පොලීසිය විසින් අත්අඩංගුවට ගෙන තිබේ. ව්‍යාජ ත්‍රස්ත චෝදනාවට ලක්වූ ශ්‍රී ලාංකික සිසුවා පසුගියදා යළි දිවයිනට පැමිණි අතර තමාට ව්‍යාජ චෝදනා එල්ල කිරීම සම්බන්ධයෙන් නීතිමය ක්‍රියාමාර්ග ගන්නා බවට ඔහු ප්‍රකාශ කර තිබුණි.", "URL": "https://sinhala.adaderana.lk/news.php?nid=100255", "Category": null, "Parent URL": null}