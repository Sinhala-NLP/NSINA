{"Source": "Adaderana", "Timestamp": "May 14, 2018 09:47 am", "Headline": "සමෘද්ධි බැංකු පවරා ගැනීමට  ඉඩ දෙන්නේ නැහැ", "News Content": "කිසිම හේතුවත් නිසාවත් සමෘද්ධි බැංකුවට පවරා ගැනීමට තමා ඉඩ නොදෙන බවත් එවැනි අවශ්‍යතාවයක් නොමැති බවත් සමාජ සවිබල ගැන්වීම් අමාත්‍ය පී.හැරිසන් මහතා පැවසීය. අනුරාධපුර දිස්ත්‍රික් ලේකම් කාර්යාලයේ පැවතී සමෘද්ධි නිලධාරි හමුවකදි ඒ මහතා මේ බව ප්‍ර‍කාශ කළ අතර සමෘද්ධිලාභියා ශක්තිමත් කිරීමට පෙර සමෘද්ධිය භාරව සිටින පිරිස ශක්තිමත් විය යුතු බව ද අමාත්‍යවරයා සඳහන් කළේය. රාජ්‍ය පාරිපාලන අමාත්‍යාංශය හැරුණු විට සමස්තයක් ලෙස බලන විට ලංකාවේ වැඩිම සේවක පිරිසක් සිටින අමාත්‍යාංශය මෙය වන අතර සමෘද්ධි නිලධාරීන් දේශපාලනය කරන පිරිසක් බවට දකින බවත් ඔවුන්ගේ සේවා ස්ථීරත්වය, විශ්‍රාම වැටුප, මරණ පාරිතෝෂිත මුදල් සම්බන්ධයෙන් විශ්වාසයක් නැති තත්ත්වයට පත් වී සිටින බවත් අමාත්‍යවරයා පෙන්වා දුන්නේය. වසර ගණනාවක් මෙම සමෘද්ධි නිලධාරීන්ගේ ප්‍ර‍ශ්න විසඳන්න බැරි වුවත් තම මෙම අමාත්‍යාංශයෙන් යාමට කලින් සියලු සමෘද්ධි නිලධාරීන්ගේ ස්වය ස්ථාවර කර විශ්‍රාම වැටුප් හදන බවත් සමෘද්ධි කළමනාකරුටත් සමෘද්ධි නිලධාරීන්ට අවශ්‍ය රාජකාරී කටයුතු කරන බවත් අමාත්‍යවරයා අවධාරණය කළේය. ලබන සතියේ මේ පිළිබඳව වැඩපිළිවෙළක් සකස් කිරීමට නිතීපති දෙපාර්තමේන්තුව රාජ්‍ය පරිපාලන අමාත්‍යවරයා, විශ්‍රාම වැටුප් අධ්‍යක්ෂ, නිතීඥවරුන් එක්ක සාකඡාවක් පවත්වන බව සඳහන් කළ ඒ මහතා 994 ඉඳලා විශ්‍රාම වැටුප් ක්‍රමයට ඇතුල් කිරීමට උපරීම වශයෙන් උත්සහා කරන බව ද සඳහන් කළේය. සේවකයාගේ රස්සාවේ ස්ථිරභාවය ආරක්ෂා කිරීම, කළමනාකරුවන්ගේ ස්ථිර භාවයත් විශ්‍රාම වැටුපත් ඇති කිරීම සිදු කරන අතර වැඩ කිරීම සිදු විය යුතු බවත් එහිදී සමෘද්ධි බැංකු පාඩු නොලැබිය යුතු අතර බැංකුව පාඩු ලැබුවොත් කළමණාකරුත්, අධ්‍යක්ෂකත් වගකිව යුතු බවත් ඒ මහතා සඳහන් කළේය. සමෘද්ධි බැංකු 200 ක් සංවර්ධනය කිරීමට මෙම වසරේ සැලසුම් කර තිබෙන බවත් හොඳම බැංකු තියෙන අයට ඊළඟ උසස්වීම සූදානම් කරන ලෙස උපදෙස් ලබාදී තිබෙන බවත් අමාත්‍යවරයා පැවසීය.", "URL": "https://sinhala.adaderana.lk/news.php?nid=89059", "Category": null, "Parent URL": null}