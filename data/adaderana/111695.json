{"Source": "Adaderana", "Timestamp": "June 10, 2019 07:04 pm", "Headline": "මංතීරු නීතිය අද සිට අකුරටම-නීතිය කැඩුවොත් දඩ", "News Content": "දිවයිනේ ප්‍රධාන නගරවල මංතීරු නීතිය අද(10) සිට දැඩිව ක්‍රියාත්මක වෙයි. ඒ අනුව අදාළ මංතීරුවේ ධාවනයත්, ඉස්සර කිරීමේදී සහ හැරවීමේදී නියමිත මංතීරු ඔස්සේ ගමන් කිරීමත් සිදු නොකරන රියදුරන්ට මෝටර් රථවාහන පනත යටතේ රුපියල් දෙදහසක දඩමුදල් පැනවීම සිදු කෙරෙනු ඇත. රථවාහන වැරදි අවම කිරීමේ අරමුණින් මංතීරු නීතිය ත්‍රියාත්මක කිරීමට පොලිසිය පසුගියදා පියවර ගත් අතර ඊට අනුගත වීම සදහා රියදුරන්ට ලබාදුන් සති දෙකක සහන කාලය ඊයේ(10) මධ්‍යම රාත්‍රියෙන් අවසන්වුණි. ඒ අනුව මංතීරු නීතියට අනුව රථ වාහන තමන්ට අදාළ මංතීරුවේ ධාවනයත්, ඉස්සර කිරීමේදී සහ හැරවීමේදී ඊට අදාළ මංතීරු ඔස්සේ ගමන්කිරීමත් මින් ඉදිරියට අනිවාර්ය වෙයි. වලංගු නීතියට අනුව ඕනෑම වාහනයක් මංතීරු දෙකක් සහිත මාර්ගයකදී වමෙන් ධාවනය කළ යුතු වන අතර දකුණට හැරවීමේදී , එයට පෙර දකුණු පස මංතීරුව ඔස්සේ මඳ දුරක් ගමන් කර අදාල ස්ථානයේදී හැරවිය යුතු වෙයි. එමෙන්ම වාහනයක් ඉස්සරකිරීමේදී දකුණු පසින් ඉස්සර කළ යුතු වන අතර එසේ ඉස්සර කළ පසු නැවතත් හැකි ඉක්මනින් වම්පස මංතීරුනට ගෙන ධාවනය කළ යුතුයි. ඒ අතර බත්තරමුල්ල පොල්දූව මංසන්ධියේ සිට නෙළුම්පොකුණ හන්දිය දක්වා කොටසේත් , හයිලෙවල් මාර්ගයේත් , කොළඹ - මීගමු මාර්ගයේ සහ ගාලු පාරේත් බස් මංතීරුවක් ක්‍රියාත්මක වන අතර එම නීතිය උදෑසන 6 සිට 9 දක්වා කාලය තුළ ක්‍රියාත්මකයි. මෙම නීතියට අනුව අදාල කාලය තුළ බස් රථ වම්පස මංතීරුවේ පමණක් ධාවනය කළ යුතු වන අතර අනෙක් රථ එහි ධාවනය නොකළ යුතු වෙයි. මේ අතරවාරයේ මෝටර් රථ වාහන පනත යටතේ සිදුකරනු ලබන හදුනාගත් වැරදි 5 ක් සඳහා රුපියල් විසිපන් දහසක් දක්වා දඩ මුදල් පැනවීමට පසුගියදා පාර්ලිමේන්තු අනුමැතිය පළ වුණි. ඒ අනුව රියදුරු බලපත්‍රයක් නොමැතිව රිය ධාවනය, දුම්රිය මාර්ගයට අපරික්ෂාකාරි ලෙස රථ වාහන ඇතුලු කිරිම , මත්පැන් හෝ මත්ද්‍රව්‍යයක් භාවිත කර රිය ධාවනය ,වලංගු රක්ෂණ සහතිකයක් නොමැතිව රිය ධාවනය සහ නොසැලිකිලිමත් ලෙස රිය ධාවනය යන වැරදි සදහා අවම දඩය රුපියල් විසිපන් දහසක් ලෙස නියම කර තිබේ. එසේම අධික වේගයෙන් රිය ධාවනය කිරිමට වේග කාණ්ඩ 4ක් යටතේ දඩ නියම කර ඇති අතර ජංගම දුරකථන භාවිත කරමින් රිය ධාවනය , වලංගු විමෝචන හා යෝග්‍යතා සහතිකයක් නොමැතිව සිදුකරන අනතුරකදී පුද්ගලයෙකුට තුවාල සිදුකිරිම යන රථවාහන වැරද වල දඩ ගාස්තුද ඉහළ නංවා තිබේ.", "URL": "https://sinhala.adaderana.lk/news.php?nid=111695", "Category": null, "Parent URL": null}