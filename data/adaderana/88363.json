{"Source": "Adaderana", "Timestamp": "May 1, 2018 11:12 pm", "Headline": "හෙට  ශෝක දිනයක් බවට ප්‍රකාශයට පත් කරයි", "News Content": "හෙට(02) ශෝක දිනයක් ලෙස ප්‍රකාශයට පත් කර තිබේ. අභාවප්‍රාප්ත ආචාර්ය ලෙස්ටර් ජේම්ස් පීරිස් මහතාගේ ආදාහනය හේතුවෙන් එම ශෝක දිනය ප්‍රකාශයට පත් කර ඇති බව ස්වදේශ කටයුතු අමාත්‍යංශය පවසයි. ලෝක පූජිත හෙලයේ මහා සිනමාකරු ආචාර්ය ලෙස්ටර් ජේම්ස් පීරිස් මහතා දේශීය සිනමාව වෙනුවෙන් සිදුකරන ලද අනූපමේය සේවයට ගෞරව කිරීමක් වශයෙන් හෙට දින ශෝක දිනයක් ලෙස ප්‍රකාශයට පත් කර තිබේ. ලෙස්ටර් ජේම්ස් පීරිස් මහතාගේ දේහය පිළිබඳ අවසන් කටයුතු හෙට පස්වරු 3.00ට කොළඹ නිදහස් චතුරශ්‍ර පරිශ්‍රයේදී රාජ්‍ය ගෞරව සහිතව සිදුකිරීමට නියමිතයි. හෙට(02) පෙරවරු 10.00ට ආගමික වතාවත් සිදුකිරීමෙන් අනතුරුව ලෙස්ටර් ජේම්ස් පීරිස් මහතාගේ දේහය, නිවසේ සිට රථ පෙරහැරකින් කොළඹ නිදහස් චතුරශ්‍රයට රැගෙනඒමට නියමිතයි. ජාතික චිත්‍රපට සංස්ථාව අසලදී සිනමාවේදීන් ඇතුළු කලාකරුවන් විසින් දේහයට පුෂ්පෝහාර දක්වා එතැන් සිට පාගමනින් නිදහස් චතුරශ්‍රය වෙත රැගෙන එනු ඇත. දහවල් 12.00ට ආචාර්ය ලෙස්ටර් ජේම්ස් පීරිස් මහතාගේ දේහය මහජන ගෞරවය සඳහා නිදහස් චතුරශ්‍රයේ තැන්පත් කරනු ලබයි. ලෙස්ටර් ජේම්ස් පීරිස් මහතාගේ අභාවයෙන් ශෝකයට පත් කලාකරුවන්, දේශපාලකයින් ඇතුළු විශාල පිරිසක් මේ වන විටත් අවසන් ගෞරව දැක්වීම සඳහා ඒ මහතාගේ දේහය තැන්පත් කර ඇති තිඹිරිගස්යායේ ආචාර්ය ලෙස්ටර් ජේම්ස් පීරිස් මාවතේ පිහිටි නිවසට පැමිණෙමින් සිටියි.", "URL": "https://sinhala.adaderana.lk/news.php?nid=88363", "Category": null, "Parent URL": null}