{"Source": "Adaderana", "Timestamp": "June 7, 2012 01:53 pm", "Headline": "වර්ජනය නතර කරන තුරු සාකච්ඡා නෑ", "News Content": "විශ්ව විද්‍යාල අනධ්‍යයන සේවකයින් විසින් ආරම්භ කර ඇති වැඩ වර්ජනය අවසන් කරන තුරු සාකච්ඡා නොපවත්වන බව උසස් අධ්‍යාපන අමාත්‍ය එස්. බී දිසානායක මහතා පවසයි. එමනිසා සේවයට වාර්තා කරන මෙන් එම අනධ්‍යයන සේවකයින්ගෙන් ඉල්ලා සිටින බවත් ඒ මහතා සඳහන් කරයි. අද කොළඹ පැවති මාධ්‍ය හමුවකදී අදහස් දක්වමින් උසස් අධ්‍යාපන අමාත්‍යවරයා මේ බව ප්‍රකාශ කළේය. සියලුම රාජ්‍ය සංස්ථා හා දෙපාර්තමේන්තුවල වැටුප් තීරණය කරන්නේ වැටුප් හා ලේඛන කොමිසන් සභාව වන අතර එම කටයුතුවලට අධ්‍යාපන අමාත්‍යවරයාට හෝ අධ්‍යාපන දෙපාර්තමේන්තුවට මැදිහත්වීමට නොහැකි බවත් එම මාධ්‍ය හමුවේදි වැඩිදුරටත් අදහස් දැක්වූ අමාත්‍යවරයා පැවසීය. මෙම වැඩ වර්ජනය ඉදිරියට ගෙන යා නොහැකි බවත්, නැවත සේවයට පැමිණෙන ලෙස විශ්ව විද්‍යාල අනධ්‍යයන සේවකයින්ගෙන් ඉල්ලා සිටින බවත් එස්. බී දිසානායක මහතා වැඩිදුරටත් සඳහන් කළේය. මෙම ප්‍රශ්නය සාකච්ඡා මාර්ගයෙන් විසදාගැනීමට තිබූ බවත්, නමුත් එක්තරා කණ්ඩායමකට අවශ්‍යව ඇත්තේ මෙම ගැටලුව දිගින් දිගටම ඇදගෙන යාමට බවත්, ඒ නිසා මෙම ප්‍රශ්නය තවත් සංකීර්ණ තත්ත්වයට පත්ව‍න බවත් එම මාධ්‍යා හමුවට එක්වූ විශ්වවිද්‍යාල ප්‍රතිපාදන කොමිසන් සභාවේ ලේකම් ආචාර්ය සුනිල් ජයරත්න මහතා ප්‍රකාශ කළේය. එමෙන්ම මෙවැනි වැඩ වර්ජන තුළින් සිදුවන්නේ ශ්‍රී ලංකාවේ ඇති පෞද්ගලික විශ්ව විද්‍යාලවලට අනුබල දීමක් බව ද සුනිල් ජයරත්න මහතා මෙහිදී වැඩිදුරටත් සදහන් කර ඇත. විශ්ව විද්‍යාල අනධ්‍යයන සේවකයින්ගේ වැටුප් වැඩි කිරීම සම්බන්ධව අවස්ථා කිහිපයකදීම කටයුතු කර ඇති බවත්, අන් ආයතනවල කම්කරු සේවකයන්ගේ වැටුප් වැඩිකිරීමට වඩා විශ්ව විද්‍යාලවල කම්කරුවන්ගේ වැටුප් වැඩිකිරීම අපහසු බවත්, විශ්ව විද්‍යාලයේ කම්කරු සේවකයන්ගේ වැටුප් අනෙක් රාජ්‍ය ආයතනවල කම්කරු සේවකයන්ට වඩා රුපියල් 3000 න් පමණ වැඩි බවත් මෙම අවස්ථාවට එක් වෙමින් අධ්‍යාපන දෙපාර්තුමෙන්තුවේ අතිරේක ලේකම් ප්‍රියන්ත කුමාර මහතා ප්‍රකාශ කළේය.", "URL": "https://sinhala.adaderana.lk/news.php?nid=24831", "Category": null, "Parent URL": null}