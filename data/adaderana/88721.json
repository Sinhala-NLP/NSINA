{"Source": "Adaderana", "Timestamp": "May 8, 2018 10:17 am", "Headline": "වන අලි පහරින් පුද්ගලයෙකුට බරපතළයි", "News Content": "වන අලි ප්‍රහාරයකට ලක්වූ තිදරු පියෙකු ප්‍රතිකාර සඳහා පුත්තලම මූලික රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා කොළඹ ජාතික රෝහලට මාරු කර යවා ඇති බව අද දෙරණ වාර්තාකරු පැවසීය. ඊයේ (07) සවස කොට්ටුකච්චිය - උස්බිම් ජනපදයේදී මෙම වන අලි ප්‍රහාරය එල්ලවී ඇත. වන අලි ප්‍රහාරයට ලක්වී ඇත්තේ කොට්ටුකච්චිය - උස්බිම් ජනපදයේ පදිංචිකරුවෙකු වන සුගත් නිශාන්ත නම් 42 හැවිරිදි පුද්ගලයෙක්ය. තම සැමියා නිවස අසල මාර්ගයේ සිටින විට වන අලි ප්‍රහාරය එල්ලවී ඇති බව රෝහල් ගත කර සිටින අයගේ බිරිද පවසයි. කොට්ටුකච්චිය ප්‍රදේශයට කඩා වැදී ඇති වන අලින් ප්‍රදේශයේ වගා බිම් සහ දේපල විනාශ කිරීමේ සිදුවීම් පසුගිය කාලය පුරාම අසන්නට ලැබුණි. තම ගම්මානයට නිරන්තර කඩා වදින වන අලින් වෙනත් රක්ෂිත ප්‍රදේශයකට පලවා හරින ලෙස ගම්වාසීන් වගකිව යුතු අයගෙන් ඉල්ලා සිටියි.", "URL": "https://sinhala.adaderana.lk/news.php?nid=88721", "Category": null, "Parent URL": null}