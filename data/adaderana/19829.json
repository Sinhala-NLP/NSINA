{"Source": "Adaderana", "Timestamp": "November 7, 2011 07:54 am", "Headline": "අනවසරයෙන් දැව කැපූ විදුහල්පති හා දෙදෙනෙක් අත්අඩංගුවට", "News Content": "අනවසරයෙන් දැව කැපීමේ චෝදනා මත විලච්චිය ප්‍රදේශයේ විදුහලක විදුහල්පතිවරයෙකු හා තවත් දෙදෙනෙකු පොලිසිය විසින් අත්අඩංගුවට ගෙන තිබේ. රජයේ ගොඩනැගිල්ලකට අවශ්‍ය බවට පවසමින් කුඩා සියඹලාගස්වැව රක්ෂිතයෙන් ගස් කපමින් සිටිය දී අදාළ පුද්ගලයින් අත්අඩංගුවට ගත් බව තන්තිරිමලේ පොලිසිය සඳහන් කරයි. අත්අඩංගුවට ගත් පුද්ගලයින් අතර විදුහල්පතිවරයාට අමතරව සිවිල් ආරක්ෂක බලකායේ නිලධාරියෙකු ද සිටි බවත් ඔවුන්ට අයත් යාන්ත්‍රික උපකරණ කිහිපයක් හා යතුරු පැදි දෙකක් ද සිය භාරයට ගත් බවත් පොලිසිය පැවසීය. අත්අඩංගුවට ගත් සැකකරුවන් අනුරාධපුර මහේස්ත්‍රාත් අධිකරණයට අද(07) ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=19829", "Category": null, "Parent URL": null}