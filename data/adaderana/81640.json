{"Source": "Adaderana", "Timestamp": "December 17, 2017 01:03 pm", "Headline": " සීමා පැන්න යාත්‍රා 3ක් ආයෙත් බාර දෙයි", "News Content": "ඉන්දීය මුහුදු සීමාව උල්ලංඝණය කිරීම හේතුවෙන් ඉන්දීය වෙරළ ආරක්ෂක බලකාය බාරයට ගත් මෙරට ධීවර යාත්‍රා තුනක් යළි බාර දී තිබේ. කන්කසන්තුරයට උතුරින් වූ ජාත්‍යන්තර මුහුදු සීමාවේ දී අදාළ යාත්‍රා බාරදීම සිදුකළ බව නාවික හමුදාව සඳහන් කළේය. මෙලෙස මුදාහැර ඇත්තේ 2015 වසරේ දී ඉන්දීය මුහුදු සීමාව උල්ලංඝණය කිරීම හේතුවෙන් ඉන්දීය වෙරළ ආරක්ෂක බලකාය බාරයට ගත් ධීවර යාත්‍රා තුනක් බව සඳහන්ය. ඉන්දීය වෙරළ ආරක්ෂක බලකායේ අබක්කා සහ අමේයා යන නෞකාවන් මඟින් එම යාත්‍රා රැගෙනවිත් ශ්‍රී ලංකා වෙරළ ආරක්ෂක බලකායට අයත් මුර යාත්‍රාවක් වෙත බාරදීම සිදුකර තිබේ. නාවික හමුදාවේ ආරක්ෂාව යටතේ අදාළ යාත්‍රා කන්කසන්තුරය වරාය වෙත රැගෙන ඒමෙන් අනතුරුව යාපනය සහකාර ධීවර පරීක්ෂක වෙත බාරදීමට කටයුතු කළ බව නාවික හමුදාව සඳහන් කරයි.", "URL": "https://sinhala.adaderana.lk/news.php?nid=81640", "Category": null, "Parent URL": null}