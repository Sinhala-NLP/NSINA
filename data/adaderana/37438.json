{"Source": "Adaderana", "Timestamp": "September 16, 2013 10:06 am", "Headline": "ශිරාණි උසාවි එයි", "News Content": "හිටපු අගවිනිසුරු ආචාර්ය ශිරාණි බණ්ඩාරනායක මහත්මිය අද කොළඹ ප්‍රධාන මහේස්ත්‍රාත් අධිකරණය හමුවට ඉදිරිපත් විය. අගවිනිසුරු ධූරයේ කටයුතු කරමින් සිටිය දී සිය වත්කම් පිළිබද තොරතුරු ප්‍රකාශ නොකිරීමේ චෝදනා මත මීට පෙර මහේස්ත්‍රාත් අධිකරණය විසින් අද දිනයේ අධිකරණය හමුවේ පෙනි සිටින ලෙස නොතීසි නිකුත් කර තිබුණි. ඒ අනුව රජය වෙනුවෙන් පෙනීසිටි නීතිඥවරයා අධිකරණය හමුවේ ප්‍රකාශ කළේ හිටපු අගවිනිසුරුවරියට එරෙහි පරිගණක සාක්ෂි ඉදිරිපත් කිරීමට නියමිත බැවින් ඇයට එරෙහි චෝදනා කියවිමට අද දිනයේ අපේක්ෂා නොකරන බවයි. ශ්‍රී ලංකා නීතිඥ සංගමය නියෝජනය කරමින් අධිකරණය හමුවේ පෙනී සිටි එහි සභාපති නීතීඥ උපුල් ජයසූරිය මහතා ප්‍රකාශ කළේ මෙම නඩු විභාගයේ දී සාධාරණයක් ඉටුකරනවා ද යන්න පිළිබඳ සිය සංගමය විසින් නිරීක්ෂණය කිරීමට අපේක්ෂා කරන බවය. අගවිනිසුරුවරිය වෙනුවෙන් පෙනී සිටි නීතීඥ නලීන් ලද්දුවහෙට්ටි මහතා ප්‍රකාශ කළේ මෙම නඩු විභාගය සඳහා පෙනීසිටින නීතීඥයින් සියදෙනෙකුගේ පමණ නම් ලැයිස්තුවක් ඉදිරිපත් කරන බවයි. චෝදනා සහ සාක්ෂි සම්බන්ධයෙන් විරෝධතා දැක්වීමට අපේක්ෂා කරන බව ද නලීන් ලද්දුවහෙට්ටි මහතා මෙහිදී පැවසීය. එමෙන්ම ශිරාණි බණ්ඩාරනායක මහත්මියට රටින් පිටව යාම සඳහා අවශ්‍ය වුවහොත් අධිකරණයට කරුණු දැනුම් දෙන බව ඔහු කියා සිටියේය. මේ පිළිබද නඩු විභාගය පෙබරවාරි 19 වැනිදා යළි කැදවීමට නියමිතය.", "URL": "https://sinhala.adaderana.lk/news.php?nid=37438", "Category": null, "Parent URL": null}