{"Source": "Adaderana", "Timestamp": "February 1, 2012 05:35 pm", "Headline": "ආරක්ෂාව වෙනුවෙන් කුකුළන් 6000 ක් විනාශයි", "News Content": "කුරුළු උණ වෛරසය බෝවී ඇතැයි සැක කළ කුකුලන් 6000 ක් පමණ විනාශ කිරීමට ශ්‍රී ලංකා රජය තීරණය කර ඇති බව විදෙස් මාධ්‍ය උපුටා දක්වයි. සත්ව නිෂ්පාදන හා සෞඛ්‍ය දෙපාර්තමේන්තුව විසින් යොදවන ලද නිලධාරීන් 30 දෙනකු විසින් බිංගිරිය ප්‍රදේශයේ සත්ව ගොවිපළක කිසිවෙකුටත් ඇතුළත්විය නොහැකි ලෙස වටකොට තවදුරටත් පරීක්ෂණ කටයුතු සිදුකරමින් සිටින බව AFP පුවත් සේවය සඳහන් කරයි. කුකුළන් සුළු පිරිසකට H5N2 නම් වෛරස් තත්ත්වයක් උද්ගතවී ඇති බව අනාවරණය වුවද එය කිසිසේත්ම කුරුළු උණ නමින් හඳුන්වන H5N1 නම් වෛරසය නොවන බව තහවුරු වී ඇතැයි සත්ව නිෂ්පාදන හා සෞඛ්‍ය දෙපාර්තමේන්තු අධ්‍යක්ෂ ජනරාල් කුමාර් ද සිල්වා මහතා AFP පුවත් සේවයට පවසා තිබේ. එසේ වුවද අදාළ ගොවිපළේ කුකුළන් 6000 ක් ආරක්ෂක උපායමාර්ගයක් ලෙස විනාශ කරදැමීමට කටයුතු කළ බව හෙතමෙ වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=21807", "Category": null, "Parent URL": null}