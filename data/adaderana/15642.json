{"Source": "Adaderana", "Timestamp": "April 22, 2011 09:10 pm", "Headline": "මාලිංග ටෙස්ට් දිවියෙන් සමුගනියි? -තවම දැනුම් දී නෑ", "News Content": "ශ්‍රී ලංකා ක්‍රිකට් කණ්ඩායමේ සුපිරි වේග පන්දු යවන ක්‍රීඩක ලසිත් මාලිංග ටෙස්ට් තරග දිවියෙන් සමුගැනීමට තීරණය කර ඇති බව ඉන්දීය මාධ්‍ය වාර්තා සඳහන් කර තිබිණි. ‍ කෙසේවෙතත් ලසිත් මාලිංග ඒ පිළිබඳව තවමත් ශ්‍රී ලංකා ක්‍රිකට් ආයතනය වෙත දැනුම්දැනීමක් සිදුකර නොමැති බව ඒ පිළිබඳව කළ විමසීමකදී එම ආයතනයේ ලේකම් නිශාන්ත රණතුංග මහතා සඳහන් කළේය. ‍ ටෙස්ට් ක්‍රිකට් පිටියෙන් සමුගත් ශ්‍රී ලංකාව කණ්ඩායම වෙනුවෙන් එක්දින තරග සඳහා ඉදිරියට ද ක්‍රීඩා කරන බව ලසිත් මාලිංග ප්‍රකාශ කර ඇති බව සඳහන්ය. ‍ සිය ශාරීරික සෞඛ්‍ය තත්ත්වය යහපත් අතට හැරී ඇති බවත්, නමුත් දණහිසෙහි පවතින ආබාධිත තත්ත්වය පිළිබඳව තවදුරටත් සැලකිලිමත්වීමට සිදුවන බවත් මාධ්‍ය වෙත නිවේදනයක් නිකුත් කරමින් ලසිත් මාලිංග ප්‍රකාශ කර තිබේ. ‍ පන්දු යැවීම හා රැකීම ඉදිරියට ද සිදුකිරීම තුළින් මෙම තත්ත්වය තවදුරටත් වර්ධනය විය හැකි බවට වෛද්‍ය උපදෙස් ලැබී ඇති බවට මාලිංග සඳහන් කර ඇති බව ද ඉන්දීය මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=15642", "Category": null, "Parent URL": null}