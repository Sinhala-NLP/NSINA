{"Source": "Adaderana", "Timestamp": "June 28, 2014 07:39 am", "Headline": "පවුල් සෞඛ්‍ය සේවිකාවන්ගේ වර්ජනය අවසන්", "News Content": "පවුල් සෞඛ්‍ය සේවිකාවන් ආරම්භ කර ඇති වර්ජනය අවසන් කිරීමට තීරණය කර තිබේ. ඊයේ(27) අදාළ බලධාරීන් සමඟ පැවති සාකච්ජාවකින් අනතුරුව මෙම තීරණයට එළඹි බව රජයේ පවුල් සෞඛ්‍ය සේවිකාවන්ගේ සභාපතිනි දේවිකා කොඩිතුවක්කු මහත්මිය පවසයි. කෙසේ වෙතත් හෙද නිලධාරීන්ට සුතිකාගාර පුහුණු ලබාදීම සහ ඒ ආශ්‍රිත ගැටලු වලට ස්ථිරසාර විසඳුම් ලබාදෙන තෙක් අදාළ හෙද විරෝධය පළ කරන බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා සඳහන් කරයි. එහෙත් පවුල් සෞඛ්‍ය සේවාවේ අභිබෘද්ධිය වෙනුවෙන් ගන්නා ක්‍රියාමාර්ග සඳහා සෑම විටම පෙනී සිටින බව දේවිකා කොඩිතුවක්කු මහත්මිය පවසයි. රෝහල් වාට්ටුවක සියළුම කාර්ය මණ්ඩලය අධීක්ෂණය කිරීම හෙද නිලධාරියෙකු විසින් සිදුකිරීම සම්ප්‍රදාය බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා පවසයි. එහෙත් නව චක්‍ර ලේඛයට අනුව එම ක්‍රමය වෙනස් කොට ඇති බව දේවිකා කොඩිතුවක්කු මහත්මිය පවසයි‍. පවුල් සෞඛ්‍ය සේවා නිලධාරිනියන් නීතියට පටහැනිව පැමිණීම සටහන් කරන හෙයින් සුතිකාගාර තුළට ඇතුළුවීමට අවසර ලබාදිය නොහැකි බව සභාපති සමන් රත්නප්‍රිය මහතා පෙන්වා දෙයි.", "URL": "https://sinhala.adaderana.lk/news.php?nid=44271", "Category": null, "Parent URL": null}