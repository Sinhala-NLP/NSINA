{"Source": "Adaderana", "Timestamp": "January 25, 2011 03:12 pm", "Headline": "තැපැල් ඡන්ද අයදුම්පත් බාරගැනීම කඩිනම් කරන්නැයි උපදෙස් ", "News Content": "එළඹෙන පළාත් පාලන මැතිවරණයට අදාළ තැපැල් ඡන්ද අයදුම්පත්‍ර බාරගැනීමේ කටයුතු කඩිනම් කරන ලෙස තම අමාත්‍යාංශයේ සියලු නිලධාරීන්ට උපදෙස් ලබාදී ඇති බව තැපැල් සේවා අමාත්‍ය ජීවන් කුමාරතුංග මහතා පවසයි. අතිකාල සේවා සම්බන්ධයෙන් පසුගියදා පැවති වර්ජනය හේතුවෙන් තැපැල් ඡන්ද අයදුම්පත් භාරගැනීමේ කටයුතුවලට බාධා පැමිණි බව අමාත්‍යවරයා සඳහන් කරයි. තැපැල් වෘත්තීය සමිති නායකයින් සමග ඊයේ(24) දිනයේ දි පැවැත්වූ සාකච්ඡාවෙන් අනතුරුව වර්ජනය අවසන් කිරී‍මට ඔවුන් එකඟ වූ බව අමාත්‍යවරයා පවසයි. ඒ අනුව අද(25), හෙට(26) සහ අනිද්දා(27) යන දිනවල දී තැපැල් සේවයේ ප්‍රමුඛතම කාර්යය ලෙස තැපැල් ඡන්ද අයදුම්පත්‍ර භාරගැනීමේ කටයුතු සිදුකරන ලෙස තමන් සියලු නිලධාරීන් වෙත නියෝග කළ බව ජීවන් කුමාරතුංග අමාත්‍යවරයා ප්‍රකාශ කළේය. යම් කිසි තැපැල් ස්ථානයක තැපැල් ඡන්ද අයදුම්පත්‍ර භාරගැනීම සම්බන්ධයෙන් යම් ගැටළුවක් වෙතොත් 2 422 591 සහ 2346 783 යන දුරකථන අංක ඔස්සේ දැනුම් දිය හැකි බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=13743", "Category": null, "Parent URL": null}