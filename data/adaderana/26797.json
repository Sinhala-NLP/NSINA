{"Source": "Adaderana", "Timestamp": "August 22, 2012 02:18 pm", "Headline": "මු.කො. අපේක්‍ෂිකාවගේ වෑන් රථයට ගිනි-නැගෙනහිර ප්‍රචණ්ඩත්වය ඇවිළෙයි", "News Content": "ශ‍්‍රී ලංකා මුස්ලිම් කොංග‍්‍රසය යටතේ ත‍්‍රිකුණාමලය දිස්ත‍්‍රික්කයට තරගවදින එල්.පී.රූපිකා චාන්දනී මහත්මියගේ නිවසේ නවතා තිබූ වෑන් රථයකට කිසියම් පිරිසක් විසින් ගිනිතබා තිබේ. ඊයේ රාත්‍රී 11.30 ට පමණ මෙම ක්‍රියාව සිදුකර ඇති බව කැෆේ සංවිධානය කියා සිටියි. රූපිකා චාන්දනී මහත්මිය නැගෙනහිර පළාත් සභාවට මුස්ලිම් කොංග‍්‍රස් පක්‍ෂයෙන් තරග වදින එකම සිංහල ජාතික කාන්තාව වන බවත්, ජාතිකත්වය පදනම් කොට ගනිමින් සිදුකරන මැතිවරණ ප‍්‍රචාරක කටයුතු නැගෙනහිර පළාත් සභා බල ප‍්‍රදේශයේ සුලභව දැකිය හැකි බවත් කැෆේ සංවිධානයේ විධායක අධ්‍යක්ෂ,රජිත් කීර්ති තෙන්නකෝන් මහතාගේ අත්සනින් යුතුව නිකුත් කළ නිවේදනයක දැක්වෙයි. ජාතිකත්වය පදනම් කොට ගනිමින් සිදු කරන හිංසනයන් පිළිබඳ සිදුවීම් ගණනාවක් නැගෙනහිර පළාත තුළින් මැතිවරණ සමයේ දී වාර්තා වී ඇති බවත්, මෙම සිදුවීම ත‍්‍රිකුණාමලය දිස්ත‍්‍රික්කයෙන් මේ දක්වා වාර්තාවූ බරපතළම ප‍්‍රචණ්ඩ ක‍්‍රියාව බවත් එකී නිවේදනයේ සඳහන්ය. මැතිවරණය ආරම්භවීමෙන් පසුව ත‍්‍රිකුණාමලයෙන් සිදුවීම් 14 ක් වාර්තා වී ඇති නමුත් එයින් බහුතරය නීති විරෝධී මැතිවරණ ප‍්‍රචාරක කටයුතු හා මහජන දේපළ අයථා පරිහරණය සම්බන්ධයෙන් බව පැවසෙයි. කන්තලේ ප‍්‍රදේශයේ දී පක්‍ෂ කාර්යාල කිහිපයකට හානි කිරීමේ සිදුවීම් වාර්තා වී තිබූ නමුත් නාම යෝජනා දිනයේ සිදුවූ පහරදීමේ සිදුවීමක් හැරුණු කොට මේ දක්වා කිසිදු බරපතළ ආකාරයේ ප‍්‍රචණ්ඩක‍්‍රියාවක් ත‍්‍රිකුණාමලය දිස්ත‍්‍රික්කයෙන් වාර්තා නොවීය. මේ දක්වා කාලසීමාව තුළ මැතිවරණ පැමිණිලි 148 ක් වාර්තා වී ඇති බවත්, එයින් සිදුවීම් 13 දේපළ හානි කිරීම් සම්බන්ධයෙන් වන බවත්, මහජන දේපළ අයථා පරිහරණය පිළිබඳ සිදුවීම් 42 ක් ද, මැතිවරණ නීති උල්ලංඝණය කිරීම් පිළිබඳ සිදුවීම් 73 ක් මේ සිදුවීම් 148 අතර වන බවත් කැ‍ෆේ සංවිධානය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=26797", "Category": null, "Parent URL": null}