{"Source": "Adaderana", "Timestamp": "February 9, 2019 12:18 pm", "Headline": "පාසල් යන සෑම දරුවෙකුටම ලක්ෂ දෙකක සෞඛ්‍ය රක්ෂණාවරණයක් දී තිබෙනවා", "News Content": "රටේ ඉතිහාසයේ පළමු වතාවට පාසල් යන සෑම දරුවකුටම ලක්ෂ දෙකක සෞඛ්‍ය රක්ෂණයක් ලබා දී තිබෙන බව වරාය හා නාවික සහ දක්ෂිණ සංවර්ධන අමාත්‍ය, මාතර දිස්ත්‍රික් පාර්ලිමේන්තු මන්ත්‍රී සාගල රත්නායක මහතා පැවසීය. අමාත්‍ය සාගල රත්නායක මහතා ඊයේ(08) මාතර දිස්ත්‍රක්කයේ දුෂ්කර ගම්මානයේ කොලවෙනිලම මහ විදුහලේ නිවාසාන්තර ක්‍රීඩා උළෙලට සහභාගී වෙමින් මේ බව පැවසීය. තම පියා වසර කිහිපයක් අධ්‍යාපනය හදාරණ ලද මාතර දිස්ත්‍රක්කයේ දුෂ්කර ගම්මානයේ කොලවෙනිලම මහ විදුහලේ නිවාසාන්තර ක්‍රීඩා උළෙලේ ප්‍රධාන ආරාධිතයා ලෙස මෙහිදී අමාත්‍ය සාගල රත්නායක මහතා සහභාගී වී තිබේ. එහිදී අමාත්‍යවරයා රැස්ව සිටි පිරිස අමතමින් ප්‍රකාශ කර සිටියේ ලංකාවේ අධ්‍යාපනය ලබන සෑම ළමයෙකුටම මෑත ඉතිහාසයේ ප්‍රථම වරට සෞඛ්‍ය රක්ෂණාවරණයක් හිමි වන බවයි. ළමයෙකුට රෝගී අවස්ථාවකදී ඕනෑම රෝහලකින් ප්‍රථීකාර ගනිමින් එම වියදම් වසරකට ලක්ෂ දෙකක් දක්වා රක්ෂණය තුලින් පියවා ගැනීමට හැකි වන බවත් ඒමහතා ප්‍රකාශ කලේය. එසේම අමාත්‍යවරයා පැවසූයේ “ළගම පාසල හොඳම පාසල” වැඩසටහන යටතේ ගමේ පාසල ද දියුණු කිරීමට කටයුතු සලසා තිබෙන බවත් විශේෂයෙන්ම ගුරුවරුන්ට අවශ්‍ය මනා පුහුණුව ලබා දීමට අවශ්‍ය වැඩසටහන් රජය මැදිහත්ව සකස් කර තිබෙන බවත්ය.", "URL": "https://sinhala.adaderana.lk/news.php?nid=103972", "Category": null, "Parent URL": null}