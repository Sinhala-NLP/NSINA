{"Source": "Adaderana", "Timestamp": "December 19, 2016 05:11 pm", "Headline": " ස්වර්ණ පුරවර  සම්මාන උළෙල හෙටයි", "News Content": "පළාත් සභා සහ පළාත් පාලන අමාත්‍යාංශය විසින් වාර්ෂිකව සංවිධානය කරනු ලබන ‍ස්වර්ණ පුරවර සම්මාන උළෙල හෙට(20) දිනයේදී පැවැත්වීමට නියමිතව තිබේ.පළාත් පාලන ආයතන මගින් ජනතාවට කාර්යක්ෂම සහ ඵලදායී සේවාවක් ලබාදීම සඳහා එම ආයතන සවිබල ගැන්වීම සහ දිරිමත් කිරීම මෙම සම්මාන උළෙලේ අරමුණ බව පළාත් සභා සහ පළාත් පාලන අමාත්‍යංශය සඳහන් කළේය.අමාත්‍යංශය විසින් හඳුන්වාදී ඇති “කාර්යය සාධනය ඉහළ නැංවීම තහවුරු කිරීමේ මෙවලම“ මගින් උපදෙස් දී ඇති ආකාරයට පළාත් මට්ටමින් මහ නගර සභා, නගර සභා සහ ප්‍රාදේශීය සභා ලෙස කාණ්ඩ 03ක් යටතේ ජයග්‍රහණය කරන පළාත් පාලන ආයතන පළමු අදියරයේ සම්මාන සඳහා තෝරා ගනු ලබයි.අනතුරුව පළාත් සභා විසින් තෝරා දෙනු ලැබූ පළාත් පාලන ආයතන අදාළ ඇගයීම් ක්‍රියාවලිය මගින් නැවත ජාතික මට්ටමේ නිරීක්ෂණ කණ්ඩායමක් යොදවා විනිශ්චය කර ජාතික මට්ටමේ හොඳම පළාත් පාලන ආයතනය මහනගර සභා, නගර සභා සහ ප්‍රාදේශීය සභා යන කාණ්ඩ යටතේ තෝරා ගනු ලබන බව එම අමාත්‍යංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=67181", "Category": null, "Parent URL": null}