{"Source": "Adaderana", "Timestamp": "April 19, 2019 06:59 am", "Headline": "ඩුබායිවලින් පිටුවහල් කළ මොහොමඩ් ඉන්හාම් CCD අත්අඩංගුවට", "News Content": "මාකඳුරේ මධූෂ් විසින් ඩුබායි හි පවත්වන ලද උපන් දින සාදයට සහභාගී වී, එරට පොලීසිය මඟින් අත්අඩංගුවේ සිටි මෙරටට පිටුවහල් කළ මොහොමඩ් අෆ්රඩි මොහොමඩ් ඉන්හාම් අපරාධ කොට්ඨාශය විසින් අත්අඩංගුවට ගෙන තිබේ. අද(19) උදෑසන කොළඹ අපරාධ කොට්ඨාශය විසින් අදාළ සැකකරු අත්අඩංගුවට ගත් බව පොලිස් මාධ්‍ය ප්‍රකාශ කාර්යාලය පවසයි. මෙලෙස අත්අඩංගුවට ගත් සැකකරු ගමගේවත්ත, සාලමුල්ල, කොලොන්නාව යන ලිපිනයේ පදිංචි 22 හැවිරිදි පුද්ගලයෙකි. මේ අතර මෙම සැකකරු සමඟ මෙරටට පැමිණි අනෙක් සැකකරු වන පියල් පුෂ්පකුමාර රාජපක්ෂ නැමැත්තා තවදුරටත් රඳවාගෙන ප්‍රශ්න කරමින් සිටින බව පොලීසිය පවසයි. අදාළ සැකකරුවන් දෙදෙනා ඊයේ(18) අළුයම කටුනායක ගුවන් තොටුපළ වෙත පැමිණ තිබුණි. ඔවුන් දෙදෙනා ඊයේ අළුයම 5.50 ට ඩුබායි සිට පැමිණි ශ්‍රී ලන්කන් ගුවන් සේවයේ යූ.එල්.- 226 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණ. පසුව ගුවන් තොටුපළේ දී ආගමන - විගමන දෙපාර්තමේන්තු නිලධාරීන් විසින් මොවුන් දෙදෙනා බාර ගැනීමෙන් පසුව , අපරාධ පරීක්ෂණ දෙපාර්තමේන්තු සහ ජාතික රහස් තොරතුරු ඒකකයේ නිලධාරීන් මොවුන් රැගෙන ගොස් ප්‍රශ්න කිරීම් ආරම්භ කර තිබුණි.", "URL": "https://sinhala.adaderana.lk/news.php?nid=108203", "Category": null, "Parent URL": null}