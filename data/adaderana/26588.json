{"Source": "Adaderana", "Timestamp": "August 14, 2012 10:10 pm", "Headline": "සුරැකුම්පත් හා විනිමය කොමිසන් සභාවේ සභාපති ඉල්ලා අස්වෙයි", "News Content": "සුරැකුම්පත් හා විනිමය කොමිසන් සභාවේ සභාපති තිලක් කරුණාරත්න මහතා ස්වකීය ධූරයෙන් ඉල්ලා අස්වන බව පවසයි. ඒ අනුව ඉදිරි සතිය තුළ තමාගේ ඉල්ලා අස්වීමේ ලිපිය භාරදෙන බව ඒ මහතා අද දෙරණට පැවසීය. කූට ව්‍යාපාරිකයින් පිරිසක් හා ඔවුන්ට අත්වැල් බැදගෙන සිටින තැරැව්කාරයින් පිරිසකගේ වංචනික ලෙස හැසිරීම නිසා ඔවුන්ට එරෙහිව ක්‍රියා මාර්ග ගැනීමේ දී එල්ල වන බලපෑම් හේතුවෙන් තමා මෙසේ ඉල්ලා අස්වීමට තීරණය කළ බව ඔහු කියා සිටියි. ඒ අයගෙන් බලපෑම් එල්ල වනවිට වගකීම් සහගත ලෙස තමාට ධුරයේ කටයුතු කළ නොහැකි නිසාවෙන් මෙසේ ඉල්ලා අස්වන බව ඔහු පෙන්වාදෙයි. කූට ව්‍යාපාරිකයින්ට හා ඔවුන්ගේ තැරැව්කාරයින්ට නීතිමය වශයෙන් ක්‍රියා කොට එම පිරිස අකර්මන්‍ය කළ නොහැකි නම් විනිමය කොමිසන් සභාව නිසි මගට ගැනීමට හැකියාවක් නොමැති බව ඔහු අවධාරණය කළේය. මෙම පිරිසට එරෙහිව නිසි ක්‍රියාමාර්ග ගැනීමටත් සුරැකුම්පත් හා විනිමය කොමිසන් සභාවේ නිසි මගට ගැනීමට නියාමයන් හදුන්වාදීමටත් තමාට අවස්ථාවක් නොලැබුණු බවත් එකී අවස්ථාව සලසා ගැනීමට ක්‍රියාකිරීම නිසා තමන්ට දැඩි බලපෑම් එල්ල වූ බවත් කරුණාරත්න මහතා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=26588", "Category": null, "Parent URL": null}