{"Source": "Adaderana", "Timestamp": "September 4, 2011 12:42 pm", "Headline": " අපි දැනුම් දුන්නෙත් නෑ-එයාල දැනුම් දුන්නෙත් නෑ", "News Content": "ඛනිජ තෙල් නීතිගත සංස්ථාවට ප්‍රමිතියෙන් තොර පෙට්‍රල් ලබාදුන් බව කියන සිංගප්පූරු සමාගම එම පෙට්‍රල් වෙනුවෙන් ගෙවිය යුතු වන්දි මුදල නොගෙවන බවට කිසිදු දැනුම්දීමක් මෙතෙක් සිදුකර නොමැති බව ඛනිජ තෙල් කර්මාන්ත අමාත්‍ය සුසිල් ප්‍රේම්ජයන්ත් මහතා පවසයි. පසුගියදා මෙරටට ආනයනය කරන ලද පෙට්‍රල් තොගයක් ප්‍රමිතියෙන් තොර බවට පරීක්ෂණයකදී හෙළිවිය. \"ඉනොක්\"නැමැති සිංගප්පූරු සමාගමකින් මෙම පෙට්‍රල් තොගය ආනයනය කර තිබු අතර අදාළ පෙට්‍රල් භාවිත කළ වාහන රැසකට ද ඉන් බලපෑම් එල්ල විය. එම පෙට්‍රල් තොගය සම්බන්ධයෙන් විශේෂ කමිටුවක් පරීක්ෂණ පැවැත්වු අතර එහිදි අදාළ සමාගම එම පෙට්‍රල් වෙනුවෙන් අලාභයක් ගෙවිය යුතු බවට කමිටුව නිර්දේශ කරන ලදී. එහෙත් ඇතැම් මාධ්‍ය අද වාර්තා කර තිබුණේ සිංගප්පූරුවේ\"ඉනොක්\" සමාගම එම චෝදනාව ප්‍රතික්ෂේප කර ඇති අතර ලංකා ඛනිජ තෙල් සංස්ථාවට ඒ සඳහා කිසිදු ගෙවීමක් සිදුනොකරන බවට ඔවුන් ප්‍රකාශ කර ඇති බවයි. මේ සම්බන්ධයෙන් අද දෙරණ කළ විමසීමකදී ඛනිජ තෙල් කර්මාන්ත අමාත්‍ය සුසිල් ප්‍රේම්ජයන්ත් මහතා කියා සිටියේ අදාළ චෝදනාව\"ඉනොක්\"සමාගමට මෙතෙක් ලිඛිතව දැනුම්දීමක් කර නොමැති බවයි. මෙවැනි ප්‍රශ්නයකදී ක්‍රියා කළ යුතු අන්දම වාණිජ නීතියේ පැහැදිලිව දැක්වෙන බැවින් එම නීතියට අනුව ඉදිරියේදී ඛනිජ තෙල් සංස්ථාව විසින් කටයුතු කරනු ඇති බව අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18509", "Category": null, "Parent URL": null}