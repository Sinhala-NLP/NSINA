{"Source": "Adaderana", "Timestamp": "July 12, 2013 01:32 pm", "Headline": "ඉලෙක්ට්‍රොනික අපද්‍රව්‍ය බැහැර කිරීමට වැඩපිළිවෙළක් ", "News Content": "ඉවතලන ජංගම දුරකථන සහ ඒ ආශ්‍රිත උපාංග පරිසරයට හිතකර අන්දමින් බැහැර කිරීමේ තිරසාර වැඩපිළිවෙළක් ආරම්භ කිරීමට පරිසර හා පුනර්ජනනීය බලශක්ති අමාත්‍යාංශය පියවර ගෙන තිබේ. සාපේක්ෂව කෙටි ආයුකාලයක් සහිත ජංගම දුරකථන සහ උපාංග දිනෙන් දින වර්ධනය වන ඉලෙක්ට්‍රොනික අපද්‍රව්‍ය පරිමාව ඉහළ නැංවීමට ප්‍රබල දායකත්වයක් සපයනු ලබයි. මේවා පරිසරයට මුදාහැරීම තුළින් පරිසර පද්ධති තුළ සාන්ද්‍රගතවීමක් සිදුවන අතර එමගින් පාරිසරික ගැටලු මෙන්ම මානව සෞඛ්‍යට ද බරපතළ තර්ජනයක් එල්ල වන බව පරිසර හා පුනර්ජනනීය බලශක්ති අමාත්‍යාංශය පෙන්වා දෙයි. මෙවැනි අහිතකර තත්ත්වයන් මගහැරීමේ අරමුණින් මෙම වැඩපිළිවෙල ක්‍රියාත්මක කරන බව අමාත්‍යාංශය වැඩිදුරටත් සඳහන් කරන ලදි.", "URL": "https://sinhala.adaderana.lk/news.php?nid=35722", "Category": null, "Parent URL": null}