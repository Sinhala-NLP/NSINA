{"Source": "Adaderana", "Timestamp": "October 17, 2010 01:27 pm", "Headline": "සං‍ශෝධනයට සහය නැතිනම් මුස්ලිම් කොංග්‍රසය විරුද්ධයි", "News Content": "පළාත් පාලන මැතිවරණ ක්‍රමයේ නව සංශෝධන ඇතුළත් පනත ඉදිරි සතිය තුළ පළාත් සභා වෙත ඉදිරිපත් කිරීමට නියමිතව තිබේ. එම ‍සංශෝධන සඳහා පළාත් සභා තුළින් අනුමැතිය ලබා ගැනීම මෙහි අරමුණ වේ. මෙම නව සංශෝධනය සම්බන්ධයෙන් ශ්‍රී ලංකා මුස්ලිස් කොංග්‍රසය රජය සමග සාකච්ඡා වට කිහිපයක්ම පැවැත්වූ බව එම පක්ෂයේ නියෝජ්‍ය මහලේකම් නිසාම් කාරියප්පර් මහතා ප්‍රකාශ ක‍ළේය. ඒ සඳහා තම පක්ෂය විසින් සංශෝධන කිහිපයක් ඉදිරිපත් කර ඇති බව ද කාරියප්පර් මහතා කියා සිටියේය. එම සං‍ශෝධන වලට සහය ලබා නොදෙන්නේ නම් තම පක්ෂය මෙම පනතට එරෙහි වන බව මුස්ලිම් කොංග්‍රසය පවසයි. මේ අතර ඉදිරි පළාත් පාලන මැතිවරණයේ දී තනි පක්ෂයක් ලෙස තරග කිරීමට බලාපොරොත්තු වන බව ද ශ්‍රී ලංකා මුස්ලිම් කොංග්‍රසයේ නියෝජ්‍ය මහලේකම්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11551", "Category": null, "Parent URL": null}