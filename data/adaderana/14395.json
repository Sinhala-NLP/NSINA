{"Source": "Adaderana", "Timestamp": "February 22, 2011 08:29 am", "Headline": "අනවසරයෙන් ඇතුළු වූ නැව කැනේඩියානු අගමැතිගේ නීරීක්ෂණයට", "News Content": "ශ්‍රී ලාංකික සංක්‍රමණිකයින් පිරිසක් සමග කැනඩාවට අනවසරයෙන් ඇතුළු වූ එම්.වී ඕෂන් ලේඩි නෞකාව කැනේඩියානු අග්‍රාමාත්‍යවරයා විසින් නීරීක්ෂණය කොට තිබේ. ඊයේ(21) දිනයේ දී වැන්කුවර් දූපතේ රඳවා තිබෙන මෙම‍ නෞකාව අග්‍රාමාත්‍ය ස්ටෙෆාන් හාපර් මහතාගේ නීරීක්ෂණයට ලක් ව ඇති බව එරට මාධ්‍ය වාර්තා කරයි. මෙම නෞකාව ශ්‍රී ලාංකික සංක්‍රමණකයින් 76 දෙනෙකු සමඟ පසුගිය 2009 වසරේ ඔක්තෝම්බර් මාසයේ දී කැනඩාවට ඇතුළු වී ඇත. අග්‍රාමාත්‍යවරයා විසින් එරට නව සී 49 ආගමන විගමන පනතේ ප්‍රතිසංස්කරණ පිළිබඳ ජනතාව දැනුවත් කිරීමේ රැළියකට සහභාගී වීම සඳහා වැන්කුවර් වෙත ගිය අවස්ථාවේ දී මෙම නෞකාව ද නීරීක්ෂණය කොට ඇති බව වාර්තා වේ. මානව ජවාරම්කරුවන්ට කැනඩාව තුළ අවස්ථාව ලබා නොදෙන බව මෙහි දී අග්‍රාමාත්‍ය හාපර් මහතා පවසා තිබේ. මානව ජාවාරම් කටයුතු වල නිරත වන පුද්ගලයින්ට එරෙහිව නව ආගමන විගමන පනත යටතේ දැඩි ක්‍රියාමාර්ග ගන්නා බව අග්‍රාමාත්‍යවරයා වැඩිදුරටත් පවසා ඇත. පසුගිය වසරේ අගෝස්තු මාස‍යේ දී ද ශ්‍රී ලාංකික සංක්‍රමණිකයින් 492 දෙනෙකු රැගත් එම්.වී සන්සි නෞකාව කැනඩාවට ඇතුළු වී තිබේ.", "URL": "https://sinhala.adaderana.lk/news.php?nid=14395", "Category": null, "Parent URL": null}