{"Source": "Adaderana", "Timestamp": "July 7, 2010 09:04 am", "Headline": "අධිරාජ්‍යවාදයට එරෙහිව පෙළගැසිය යුතුයි", "News Content": "රට සංවර්ධනය කිරීම සඳහා ලිබරල්වාදී විවෘත ආර්ථික මාවතෙන් බැහැරව රජය විසින් ගනු ලබන පියවර හේතුවෙන් අමෙරිකාව ප්‍රමුඛ බටහිර රාජ්‍යයන් සිය විරෝධය පළ කර ඇති බව ප්‍රජාතන්ත්‍රවාදී වාමාංශික පෙරමුණ පෙන්වාදෙයි. අධිරාජ්‍යවාදී ආධිපත්‍යය ගිලිහී යාම වළක්වා ගැනීමට එම රටවල් විවිධ බලපෑම් එල්ල කරන බව එහි ප්‍රධාන ලේකම් පාර්ලිමේන්තු මන්ත්‍රී වාසුදේව නානායක්කාර මහතා පවසයි. එක්සත් ජාතීන්ගේ මහලේකම්වරයා විසින් අත්තනෝමතිකව පත්කර ඇති කමිටුවේ අරමුණ රජය අපහසුතාවට පත්කර ජාත්‍යන්තර අපවාදයකට ලක්කිරීම බව වාසුදේව නානායක්කාර මහතා සඳහන් කරයි. ඉතිහාසයේ ද මේ ආකාරයේ විවිධ බලපෑම් එල්ල වූ බව හෙතෙම කියා සිටියි. එබැවින් අධිරාජ්‍යවාදීන්ට විරුද්ධව සියලු ජනතා බලවේග ඒකරාශී කළ යුතු බව පවසන නානායක්කාර මහතා මෙරට තුළ සාමය, ප්‍රජාතන්ත්‍රවාදය හා මානව හිමිකම් පිළිබඳ ප්‍රතිසංස්කරණ කඩිනමින් දියත් කළ යුතු බව ද පෙන්වා‍දෙයි.", "URL": "https://sinhala.adaderana.lk/news.php?nid=9445", "Category": null, "Parent URL": null}