{"Source": "Adaderana", "Timestamp": "July 23, 2011 09:45 am", "Headline": "ඇතැම් පළාත් පාලන ආයතන ගැන වැඩි සැලකිල්ලක්", "News Content": "අද(23) පැවැත්වෙන ඡන්ද විමසීමේ දී ඇතැම් පළාත් පාලන ආයතන පිළිබඳ වැඩි සැලකිල්ලක් යොමු කර ඇති බව මැතිවරණ කොමසාරිස් මහින්ද දේශප්‍රිය මහතා පවසයි. කඩුවෙල, වරකාපොළ, හලාවත, මිනුවන්ගොඩ, අත්තනගල්ල, ඇඹිලිපිටිය, උතුරු පළාතේ තුනුක්කායී ප්‍රදේශය, කිලිනොච්චි හා යාපනය දිස්ත්‍රික්ක යන ප්‍රදේශවලින් පැමිණිලි ලැබී ඇති බවත් ඒ පිළීබඳව විශේෂ සැලකිල්ලක් දක්වා ඇති බවත් ඔහු සඳහන් කරයි. වෙනත් ප්‍රදේශවලට වඩා වැඩි ආරක්ෂාවක් යොදවන ලෙස පොලිසිය වෙත දැනුම් දී ඇති බව ද කොමසාරිස්වරයා පෙන්වාදුන්නේය. එමෙන්ම මෙම ප්‍රදේශවල හඳුනාගත් සියලුම ඡන්ද පොළවල් වෙත සාමාන්‍ය කාර්යය මණ්ඩලයට අමතරව විශේෂයෙන් පුහුණු කරන ලද අතිරේක නිලධාරියකු යොදවා ඇති බව ද දේශප්‍රිය මහතා කියා සිටියේය. අධීක්ෂණ කටයුතු සඳහා සාමාන්‍යයෙන් යොදවන සහකාර තේරීම් භාර නිලධාරීන්ට අමතරව තවත් නිලධාරියෙකු යොදවා ඇති බව හෙතෙම පෙන්වා දුන්නේය. එමෙන්ම ඡන්ද මධ්‍යස්ථන වෙත ඇතුළු වීමට අවසර ඇත්තේ අදාළ නම් කර ඇති පුද්ගලයින්ට පමණක් බව මැතිවරණ කොමසාරිස්වරයා අවධාරණය කරයි. ප්‍රභූවරයෙකු වීම, නිලය, දේශපාලඥයකු වීම නිසා හෝ ඡන්ද පොළවල් වෙත ඇතුළුවීම සඳහා අවසර නොමැති බව ද ඔහු පෙන්වා දුන්නේය.", "URL": "https://sinhala.adaderana.lk/news.php?nid=17578", "Category": null, "Parent URL": null}