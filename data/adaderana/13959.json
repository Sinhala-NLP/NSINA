{"Source": "Adaderana", "Timestamp": "February 3, 2011 02:22 pm", "Headline": "අක්මීමන නාමයෝජනා ප්‍රතික්ෂේප කිරීම අවලංගු කරන්නැයි නිදහස් සන්ධානයෙන් පෙත්සමක්", "News Content": "අක්මීමන ප්‍රාදේශීය සභාව සඳහා ඉදිරිපත් කළ නාමයෝජනා පත්‍රය ප්‍රතික්ෂේප කිරීමට ගෙන ඇති තීරණය අවලංගු කරන ලෙස ඉල්ලා එක්සත් ජනතා නිදහස් සන්ධානය අද(03) අභියාචනාධිකරණය හමුවේ පෙත්සමක් ගොනු කරනු ලැබීය. එම සන්ධානයේ ‍ මහලේකම් සුසිල් ප්‍රේම්ජයන්ත් මහතා විසින් මෙම පෙත්සම ඉදිරිපත් කර තිබුණි. මැතිවරණ කොමසාරිස්වරයා, අදාළ දිස්ත්‍රික්කයේ තේරීම් භාර නිලධාරීවරයා ඇතුළු පිරිසක් පෙත්සමේ වගඋත්තර කරුවන් ලෙස නම්කර ඇත. අදාළ නාමයෝජනා පත්‍රයේ එක් අපේක්ෂකයෙකුගේ දිවුරුම් පෙත්සමේ දෝෂයක් හේතුවෙන් නාමයෝජනා පත්‍රය ප්‍රතික්ෂේප කර ඇති බව පෙත්සම්කරු කියා සිටියි. එම ප්‍රතික්ෂේප කිරීම මැතිවරණ නීතියට පටහැනි බව පවසන පෙත්සම්කරුවන් අදාළ නාමයෝජනා පත්‍රය අවලංගු කිරීමට ගෙන ඇති තීරණය බල රහිත කර එය නැවත භාර ගැනීමේ නියෝගයක් මැතිවරණ කොමසාරිස්වරයා වෙත නිකුත් කරන ලෙස අභියාචනාධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=13959", "Category": null, "Parent URL": null}