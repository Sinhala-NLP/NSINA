{"Source": "Adaderana", "Timestamp": "August 27, 2019 11:06 pm", "Headline": "මඩකලපු විරෝධයට පොලීසියෙන් කඳුළු ගෑස්", "News Content": "මඩකලපුව, කල්ලියක්කාඩු පොදු සුසාන භූමිය ආසන්නයේ පැවති විරෝධතාවයක් පළවා හැරීමට පොලීසියෙන් කඳුළු ගෑස් ප්‍රහාරයක් එල්ල කර තිබේ. මඩකලපුව ‍සියෝන් දේවස්ථානයේ දී මරාගෙන මැරෙන බෝම්බ ප්‍රහාරය එල්ල කළ ත්‍රස්තවාදීයාගේ හිස ඊයේ(26) දිනයේ දී මිහිදන් කිරීමත් සමඟ මෙම විරෝධය හට ගෙන ඇත. මඩලපුව, කල්ලියක්කාඩු හින්දු සුසාන භූමියේ මෙම ගෙළ ප්‍රදේශය මිහිදන් කිරීමට අධිකරණ ‍නියෝගයක් ලබා දී තිබුණි. කෙසේ වෙතත් හින්දු සුසාන භූමියක් මෙම ‍මාරගෙන මැරෙන බෝම්බකරුගේ හිස මිහිදන් කිරීම සම්බන්ධයෙන් නොයෙක් මත පළ වෙමින් තිබී ඇති අතර අද(27) සවස 5 ට පමණ 100 ක පමණ පිරිසක් සුසාන භූමිය ඉදිරිපිටට පැමිණ තිබේ. පසුව එම පිරිස කලහකාරී ලෙස හැසිරී ඇති අතර, තත්ත්වය පාලනය කිරීමට පොලීසියෙන් කඳුළු ගෑස් ප්‍රහාරයක් එල්ල කර ඇත. අප වාර්තාකරු පවසා සිටියේ, එම අවස්ථාවේ දී විරෝධතාකරුවන් අතර පාර්ලිමේන්තු මන්ත්‍රී එස්.වියාලේන්ද්‍රන් මහතා ද එක්ව සිටි බවයි.", "URL": "https://sinhala.adaderana.lk/news.php?nid=117640", "Category": null, "Parent URL": null}