{"Source": "Adaderana", "Timestamp": "March 25, 2016 01:51 pm", "Headline": "මෙගා ඩීල් එපා - ඇතුළේ ඉන්න ඕන විමල් එළියේ", "News Content": "රටේ සිටින්නේ බුද්ධිමත් ජනතාවක් බැවින් මෙගා ඩීල් නොගසන්නැයි තමා ඉල්ලා සිටින බව කඩුවෙල හිටපු නගරාධිපති ජී.එච් බුද්ධදාස මහතා පවසයි.විමල් වීරවංශ මහතාටත්,කුමාර් ගුණරත්නම් මහතාටත් එල්ලවී ඇත්තේ එකම චෝදනා වුවද කුමාර් හිරේ සිටිද්දී විමල් පාර්ලිමේන්තුවේ සිටින බව හෙතෙම කියා සිටියේ අද(25)කොළඹ පැවති මාධ්‍ය හමුවකදීය.විමල් වීරවංශ මහතා අද සිටිය යුත්තේ හිරගෙදර බවත්,යහපාලන රජයේ නීතිය මෙයදැයි තමා ප්‍රශ්න කරන බවත් හිටපු නගරාධිපතිවරයා අවධාරණය කළේය.නීතිය සැමට එක සේ සර්ව සාධාරණව ක්‍රියාත්මක විය යුතුව ඇති බවත්,විමල්ට එරෙහිව නීතිය ක්‍රියාත්මක විය යුතුව ඇති බවත් ඔහු සඳහන් කළේය.වීරවංශ මහතා විසින් ජනාධිපති මෛත්‍රීපාල සිරිසේන මහතා විවේචනය කරනු ලැබුවද, කිසි වටෙකත් අග්‍රාමාත්‍ය රනිල් වික්‍රමසිංහ මහතා විවේචනය නොකරන බවත්, ඒ මන්ද යන්න කල්පනා කළ යුතුව ඇති බවත් බුද්ධදාස මහතා පෙන්වා දුන්නේය.මෛත්‍රීපාල සිරිසේන හා මහින්ද රාජපක්ෂ යන මහත්වරුන් එක්ව සහයෝගයෙන් යුතුව ශ්‍රීලනිපය ජයග්‍රහණය කරවීමට කටයුතු කළ යුතුව ඇති බව හෙතෙම සඳහන් කළේය.පොදු සතුරාට එරෙහිව එසේ ක්‍රියා නොකළහොත් අවුරුදු 20ක් වත් විපක්ෂයේ සිටින්නට සිදුවන බවද ඔහු අවධාරණය කළේය.", "URL": "https://sinhala.adaderana.lk/news.php?nid=58611", "Category": null, "Parent URL": null}