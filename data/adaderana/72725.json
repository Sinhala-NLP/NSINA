{"Source": "Adaderana", "Timestamp": "May 2, 2017 12:19 pm", "Headline": "ගම්මන්පිලට රට යන්න අවසර හිමිවෙයි", "News Content": "පාර්ලිමේන්තු මන්ත්‍රී උදය ගම්මන්පිල මහතාට විදෙස් ගතවීම සඳහා කොළඹ මහාධිකරණය අවසර ලබා දී තිබේ. අමෙරිකාවේ පැවැත්වෙන ආගමික උත්සවයක් සඳහා සහභාගී වීමට අවසර ලබාදෙන ලෙස ගම්මන්පිල මහතා සිදු කර තිබූ ඉල්ලීමට මහාධිකරණ විනිසුරු කේ.කේ.ආර්.හෙයියන්තුඩුව මහතා අවසර ලබා දුන් බව අද දෙරණ අධිකරණ වාර්තාකරු පැවසුවේය. මේ මස 18 වන දින සිට 24 වන දින දක්වා කාලය තුළ මන්ත්‍රීවරයාට වි‍දෙස් ගතවීම සඳහා මෙලෙස අවසර හිමිව තිබේ. ඒ අනුව මේ වන විට අධිකරණය බාරයේ පවතින උදය ගම්මන්පිල මන්ත්‍රීවරයාගේ විදේශ ගමන් බලපත්‍රය රුපියල් ලක්ෂ 2ක පෞද්ගලික ඇපකරයක් මත මුදා හැරීමට මහාධිකරණ විනිසුරුවරයා නියෝග කර ඇති බව සඳහන්වේ. විදෙස් ගත වී යළි ශ්‍රී ලංකාවට පැමිණීමෙන් අනතුරුව විදෙස් ගමන් බලපත්‍රය යළි අධිකරණයට ඉදිරිපත් කරන ලෙසද මහාධිකරණ විනිසුරුවරයා මන්ත්‍රීවරයාට දැනුම් දුන් බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=72725", "Category": null, "Parent URL": null}