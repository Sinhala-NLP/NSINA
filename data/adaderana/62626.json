{"Source": "Adaderana", "Timestamp": "August 1, 2016 07:03 am", "Headline": " බුදු දහමට හිමි ස්ථානය වෙනස් කිරීමට කිසිදු තීරණයක් නෑ", "News Content": "ආණ්ඩුක්‍රම ව්‍යවස්ථාවෙන් බුද්ධාගමට හිමි ස්ථානය වෙනස් නොකිරිමට සියලුම දේශපාලන පක්ෂ එකඟතාවයකට පැමිණ ඇති බව අග්‍රාමාත්‍ය රනිල් වික්‍රමසිංහ මහතා පවසයි.අග්‍රාමාත්‍යවරයා කියා සිටියේ නව ව්‍යවස්ථාවේ බුද්ධාගම සම්බන්ධයෙන් මේ දක්වාත් කිසිදු සාකච්ඡාවක් සිදු කර නොමැති බවයි.රඹුක්කන ප්‍රදේශයේ පැවැති ආගමික උත්සවයකට එක්වෙමින් හෙ‍තෙම මේ බව සඳහන් කළේය.මේ අතර දෙදින නිල සංචාරයක් සඳහා අග්‍රාමාත්‍ය රනිල් වික්‍රසිංහ මහතා අද ඉන්දුනිසීයාව බලා පිටත්ව යාමට නියමිතය.ඉන්දුනීසියාවේ ජකර්තා අගනුවර පැවැත්වෙන 12 වන ලෝක ඉස්ලාම් ආර්ථික සමුළුවට සහභාගීවීම සඳහා අග්‍රාමාත්‍යවරයා මෙම සංචාරයේ නිරත වන බව අග්‍රාමාත්‍ය කාර්යාලය පවසයි.ලෝක ඉස්ලාම් ආර්ථික සංසදය විසින් සිදුකරන ලද ආරාධනයකට අනුව අග්‍රාමාත්‍යවරයා එම සමුළුවට සහභාගී වන බව සඳහන්ය.හෙට දිනයේ සිට 04 වැනිදා දක්වා පැවැත්වෙන සමුළුව සදහා ශ්‍රී ලංකාවට ආරාධනා ලැබුණු ප්‍රථම අවස්ථාව මෙය බව වාර්තා වේ.සමුළුව සඳහා රටවල් 100ක් නියෝජනය කරමින් 2500ක පමණ නියෝජිතයින් පිරිසක් සහභාගී වන අතර අග්‍රාමාත්‍ය රනිල් වික්‍රමසිංහ මහතා විසින් එහිදි විශේෂ දේශනයක් සිදුකිරීමට නියමිත බව කියැවෙයි.සංචාරය අතර තුර ඉන්දුනීසියානු ජනාධිපතිවරයා, මුදල් අමාත්‍යවරයා ඇතුළු එරට රජයේ ඉහළ පෙළේ නියෝජිතයින් හමුවී සාකච්ඡා පැවැත්වීමට ද අග්‍රාමාත්‍ය රනිල් වික්‍රමසිංහ මහතා සැලසුම් කර තිබේ.මීට අමතරව ඉස්ලාම් ආර්ථික සමුළුවට සහභාගී වන මලයාසියානු අග්‍රාමාත්‍ය,තජිකිස්ථාන් ජනාධිපතිවරයා ඇතුළු රාජ්‍ය නායකයින් කිහිපදෙනෙකු සමග ද අග්‍රාමාත්‍ය රනිල් වික්‍රමසිංහ මහතා සාකච්ඡා පැවැත්වීමට නියමිතය.", "URL": "https://sinhala.adaderana.lk/news.php?nid=62626", "Category": null, "Parent URL": null}