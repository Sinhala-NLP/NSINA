{"Source": "Adaderana", "Timestamp": "May 29, 2014 09:30 am", "Headline": "පාන් ගෙඩියේ යකඩ කෑල්ලෙන් ව්‍යාපාරිකයා හිරේ", "News Content": "යකඩ කැබැල්ලක් සහිත පාන් ගෙඩියක් අලෙවි කළ බව කියන ව්‍යාපාරිකයෙකුට රුපියල් 10,000 ක දඩ මුදලක් නියම කළ පුත්තලම දිසා විනිසුරු රංග දිසානායක මහතා වසර 01 බර වැඩ සහිත සිරදඬුවමක් නියම කර එය වසර 7ට අත්හිටුවා තිබේ. මෙසේ දඬුවම් නියම වූයේ නවගත්තේගම නගරයේ හෝටලයක් පවත්වා ගෙන යන රත්න දේශප්‍රිය නම් අයෙකුටය. තමන් විසින් මිලදී ගත් පාන් ගෙඩියක් තුළ යකඩ කැබැල්ලක් ඇති බවට නවගත්තේගම ප්‍රදේශවාසියෙකු විසින් කර ඇති පැමිණිල්ලක් මත මහජන සෞඛ්‍ය පරීක්ෂකවරුන් විසින් අදාළ හෝටලය වටලා සැකකරු අත්අඩංගුවට ගෙන ඇත. නවගත්තේගම මහජන සෞඛ්‍ය පරීක්ෂක නීල් ජයසිංහ සහ කලාඔය මහජන සෞඛ්‍ය පරීක්ෂක ඒ.එච්.එම්.සරත් කුමාර යන නිලධාරීන් විසින් වැටලීම සිදුකර සැකකරු අධිකරණය වෙත ඉදිරිපත් කර තිබුණි.", "URL": "https://sinhala.adaderana.lk/news.php?nid=43563", "Category": null, "Parent URL": null}