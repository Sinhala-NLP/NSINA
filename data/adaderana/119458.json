{"Source": "Adaderana", "Timestamp": "September 19, 2019 09:51 am", "Headline": "හික්කඩුවෙන් අතුරුදහන් වු නිවුන් දැරියන් මාවනැල්ලෙන් සොයා ගනී", "News Content": "හික්කඩුව ප්‍රදේශයෙන් අතුරුදහන්ව සිටි නිවුන් දැරියන් දෙදෙනා මාවනැල්ල, ධනාගම ප්‍රදේශයෙන් සොයා ගෙන තිබේ. පසුගිය සැප්තැම්බර් මස 13 වන දින මෙම දැරියන් දෙදෙනා පවුලේ අය සමඟ උරණ වී නිවසින් බැහැරව ගොස් තිබිණි. ඔවුන් දෙදෙනා නිවසින් පිටව යන ආකාරය අසල වු සී.සී.ටීවි කැමරාවක ඇතුළත් වී තිබුණි. කෙසේ වෙතත් 119 පොලිස් හදිසි දුරකථනයට ලද තොරතුරක් මත මෙම දැරියන් මාවනැල්ල පොලීසිය විසින් සොයා ගෙන ඇත. දැරියන් මේ වන විට මාවනැල්ල රෝහලේ සිය මව සමඟ සිටින බව අද දෙරණ වාර්තාකරු පවසයි. මෙම සිදුවීම සම්බන්ධයෙන් දැරියන් නතර වී සිටි ගෙදර වයරින් වැඩ කරන පුද්ගලයෙක් අත්අඩංගුවට ගෙන ඇති අතර, අනෙක් සැකකරු සොයා මාවනැල්ල පොලීසිය විමර්ශන ආරම්භ කර තිබේ. මෙම අත්අඩංගුවට ගත් පුද්ගලයා දැරියන්ගේ නිවසේ වැඩ කිරීමට මීට පෙර පැමිණ ඇති අතර ඔහු එහිදී හඳුනා ගෙන ඇතැයි ද වාර්තා වෙයි. දැරියන් අද(19) වෛද්‍ය පරීක්ෂණයක් සඳහා යොමු කිරීමට ද නියමිතයි.", "URL": "https://sinhala.adaderana.lk/news.php?nid=119458", "Category": null, "Parent URL": null}