{"Source": "Adaderana", "Timestamp": "September 9, 2014 08:08 am", "Headline": "හැකි සෑම අවස්ථාවකදීම සහය දෙනවා ", "News Content": "හැකි සෑම අවස්ථාවකදීම ශ්‍රී ලංකාවට සහය පළ කරන බව කියුබානු විදේශ කටයුතු අමාත්‍ය බෲනෝ රොද්‍රිගෙස් පැරිල්ලා මහතා පවසයි. ඔහු පෙන්වා දෙන්නේ ශ්‍රී ලංකාවට සහය පළ කිරීම පිළිබඳ සිය රජය සතුටට පත්වන බවයි. මෙරට සංචාරයක නිරත වන කියුබානු විදේශ කටයුතු අමාත්‍යවරයා ජනාධිපති මහින්ද රාජපක්ෂ මහතා හමුවු අවස්ථාවේ දී මෙම අදහස් පළකර තිබේ. විදේශ සමුළුවලදී විශේෂයෙන්ම එක්සත් ජාතීන්ගේ මානව හිමිකම් කවුන්සිලයේ දී සහය පළ කිරීම පිළිබඳ ජනාධිපති මහින්ද රාජපක්ෂ මහතා මෙහිදි කියුබානු රජයට ස්තූතිය පළ කළ බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කළේය. ඉතා අනතුරුදායක අන්තර්ජාතික තත්ත්වය තුළ සහයෝගයෙන් කටයුතු කිරීමට දෙරට අතර පවතින විශිෂ්ට සබඳතා පිළිබඳව විශාල විශ්වාසයක් පවතින බව කියුබානු විදේශ අමාත්‍යවරයා පවසා තිබේ ශ්‍රී ලංකාවේ නොබැඳි විදේශ ප්‍රතිපත්තිය පිළිබඳව අදහස් දැක්වු අමාත්‍ය රොඩ්‍රිගස් පවසා ඇත්තේ කියුබාව සහ ශ්‍රී ලංකාව අතර පවතින සබඳතා සඳහා යහපත් අනාගතයක් ඇති බවට කියුබාව විශ්වාස කරන බවයි. ඩෙංගු රෝග ව්‍යාප්ත වීම වැළැක්වීම, ශ්‍රී ලංකාවේ කෘෂිකාර්මික ක්‍රමෝපායන් යනාදියෙන් පාඩම් ඉගෙන ගැනීම, කලාපීය සහයෝගීතාව ඇතුළු ජාත්‍යන්තර සබඳතා පිළිබඳව මෙම සාකච්ඡාවේ දී වැඩි අවධානයක් යොමුව තිබේ.", "URL": "https://sinhala.adaderana.lk/news.php?nid=45929", "Category": null, "Parent URL": null}