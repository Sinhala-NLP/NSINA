{"Source": "Adaderana", "Timestamp": "January 23, 2012 01:05 pm", "Headline": "ඉස්ලාමීය දේවගැතිවරුන් පිටමං කිරීම ගැන ආණ්ඩුවේ මුස්ලිම් නියෝජිතයින්ගේ කනස්සල්ල", "News Content": "ඉස්ලාමීය දේවගැතිවරුන් 161 දෙනකු මෙරටින් පිටුවහල්කිරීමට ආණ්ඩුව මගින් ගෙන ඇතැයි කියනු ලබන තීරණය සම්බන්ධයෙන් රජයේ මුස්ලිම් නියෝජිතයින් අදාළ බලධාරීන් සමග අද සවස සාකච්ඡා කිරීමට නියමිත බව බී.බී.සී පුවත් සේවය උපුටා දක්වයි. ආගමන විගමන නීති උල්ලංඝණය කරමින් මෙරට රැඳී සිටින ඉස්ලාමීය දේවගැතිවරුන් පිරිසකට ජනවාරි මස 31 වන දිනට පෙර පිටව යන ලෙස ශ්‍රී ලංකා‍ රජයේ බලධාරීන් විසින් දන්වා ඇතැයි මීට පෙරාතුව වාර්තා විය. කෙසේ වෙතත් මෙම තීරණය සම්බන්ධයෙන් රජයේ මුස්ලිම් නියෝජිතයින් සිය කනස්සල්ල පළකර ඇති බවත්,පසුව මෙම තීරණය ක්‍රියාත්මක කිරීමේ කාලය දීර්ඝ කර ගැනීමට උත්සාහ දරනු ඇති බවත් බී.බී.සී පුවත් සේවය පෙන්වාදෙයි. බංග්ලාදේශය,ඉන්දියාව,පකිස්ථානය,මාලදිවයින වැනි රටවල් කිහිපයකින් සංචාරක වීසාවලින් පැමිණ ඇති මෙම ඉස්ලාමීය දේවගැතිවරුන් පිරිස ඉස්ලාම් ආගමික ස්ථානවල දේව මෙහෙයන්ට සහභාගී වී දැනට ශ්‍රී ලංකාවේ පවත්නා මධ්‍යස්ථ ඉස්ලාමීය දහමට වෙනස්ව දේශනා පවත්වන බවට මුස්ලිම් ප්‍රජාවේ පිරිසක් විසින්ම පැමිණිලි කර ඇතැයි කියැවෙයි. ආගමන විගමන පාලක චූලානන්ද පෙරේරා මහතා ඒ.එෆ්.පී පුවත් සේවයට පවසා ඇත්තේ සංචාරක වීසාවලින් මෙරටට පැමිණ දේශනා පවත්වමින්යාම නීති විරෝධී කටයුත්තක් බවයි. මොවුන් ශ්‍රී ලංකාව හා අවට රටවල ජනප්‍රියතාවක් හිමිව ඇති \"තාබ්ලිග් ජමාහ් ජාත්‍යන්තර ඉස්ලාමීය සංවිධානය\"ට අයත් දේවගැතිවරුන් පිරිසක් බව චූලානන්ද පෙරේරා වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=21581", "Category": null, "Parent URL": null}