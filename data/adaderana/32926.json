{"Source": "Adaderana", "Timestamp": "April 2, 2013 07:33 am", "Headline": "පොළොන්නරුව දිස්ත්‍රික්කයේ වෙද්දු වර්ජනයක", "News Content": "පොළොන්නරු දිස්ත්‍රික්කයේ වෛද්‍යවරුන් අද (02) දිනයේ සංකේත වැඩ වර්ජනයක නිරත වීමට තීරණය කර ති‍බේ. දිස්ත්‍රික්කයේ සියලුම පළාත් රෝහල්වල සහ සෞඛ්‍ය වෛද්‍ය නිලධාරී කාර්යාලවල සේවය කරන වෛද්‍යවරුන් මෙම වර්ජනය සඳහා සහභාගී වන බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා සඳහන් කළේය. හිඟුරක්ගොඩ සෞඛ්‍ය වෛද්‍ය නිලධාරී කාර්යාලයේ සේවය කරන මහජන සෞඛ්‍ය පරීක්ෂකවරයෙකු සම්බන්ධයෙන් උද්ගත වී ඇති ගැටලුවක් මෙම වර්ජනයට හේතුව බව වෛද්‍ය නවීන් ද සොයිසා මහතා පැවසීය. වෛද්‍යවරයෙකු විසින් සිදුකර ඇති මූල්‍ය වංචාවක් පිළිබඳ හෙළිකිරීම හේතුවෙන් මෙම මහජන සෞඛ්‍ය පරීක්ෂකවරයාට චෝදනා එල්ල වී ඇති බව කෙසේ වෙතත් ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා සඳහන් කළේය. එහෙත් රජයේ වෛද්‍ය නිලධාරීන්ගේ සංගමයේ වෛද්‍ය නවීන් ද සොයිසා මහතා සඳහන් කළේ පොළොන්නරුව දිස්ත්‍රික්කයේ කිසිදු වෛද්‍යවරයෙකු එවන් වංචාවකට සම්බන්ධ නොමැති බවය. මෙම සිදුවීමට සෞඛ්‍ය බලධාරීන් කඩිනමින් විසඳුමක් ලබානොදුනහොත් ඉදිරියේ දී වෘත්තීය සමිති ක්‍රියාමාර්ගයක නිරත වන බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා ප්‍රකාශ කළේය.", "URL": "https://sinhala.adaderana.lk/news.php?nid=32926", "Category": null, "Parent URL": null}