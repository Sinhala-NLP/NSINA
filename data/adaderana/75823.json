{"Source": "Adaderana", "Timestamp": "July 31, 2017 04:28 pm", "Headline": "චෝදනාවක් නැත්නම් විශ්වාසභංගයෙන් රවී රකිනවා", "News Content": "රවී කරුණානායක මහතාට විරුද්ධව විශ්වාසභංග යෝජනාවක් ඉදිරිපත් කරන්නේ නම් පක්ෂයක් හැටියට මෙන්ම ජාතික ආණ්ඩුවේ කොටස්කරුවන් හැටියට ප්‍රතිපත්තිමය තීන්දුවක් ගන්නා බව එක්සත් ජාතික පක්ෂ මහලේකම් හා රාජ්‍ය ව්‍යවසා අමාත්‍ය කබීර් හෂීම් මහතා පවසයි. සිරිකොත පක්ෂ මුලස්ථානයේ අද(31) පැවති මාධ්‍ය හමුවකට එක් වෙමින් අමාත්‍යවරයා මෙම අදහස් පළ කළේය. එහෙත් පවතින තත්ත්වය තුළ යම් හෙයකින් රවී කරුණානායක මහතාට චෝදනාවක් නොමැතිව විශ්වාසභංගයක් ගෙන ඒමට කටයුතු කරන්නේ නම් ඒ වෙනුවෙන් පෙනී සිටින බවත් පක්ෂයේ මන්ත්‍රීවරු සියලු දෙනා ආරක්ෂා කරන බවත් අමාත්‍යවරයා මෙහිදී වැඩිදුරටත් පැවසීය. රජය සෑම විටම විනිවිඳභාවයකින් හා වගකීමකින් යුතුව කටයුතු කරන බවත් පසුගිය කාලයේ සිදුවු ඇතැම් සිදුවීම් පිළිබඳ විමර්ශනය කිරීමේ දී එය දේශපාලන පළිගැනීමක් යැයි ඇතැමුන් පැවසු බවත් තවත් විටෙක පරණ හොරු ආරක්ෂා කිරීමට එක්සත් ජාතික පක්ෂය කටයුතු කරන බව පැවසූ බවත් අමාත්‍යවරයා මෙහිදී කියා සිටියේය. කෙසේ වෙතත් පක්ෂයක් වශයෙන් රටේ පවතින සාමාන්‍ය නීතිය යටතේ සියලු චෝදනාවන්ට විසඳුම් සෙවීමට බලාපොරොත්තු වන බව ද අමාත්‍යවරයා මෙහිදී තව දුරටත් පවසා තිබේ.", "URL": "https://sinhala.adaderana.lk/news.php?nid=75823", "Category": null, "Parent URL": null}