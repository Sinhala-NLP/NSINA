{"Source": "Adaderana", "Timestamp": "June 25, 2018 05:42 pm", "Headline": "68 වන සංවත්සරය වෙනුවෙන් විශේෂ උත්සවයක්", "News Content": "දකුණු කොරියාවේ 68 වන සංවත්සරය වෙනුවෙන් විශේෂ සැමරුම් උත්සවයක් සංවිධාන කර ති​බුණි. ඒ සඳහා එරට ඉහළ පෙලේ රාජ්‍ය නිලධාරීන් ඇතුළු පිරිසක් සහභාගිවී සිටි බවයි වාර්තා වෙයි. දකුණු කොරියාව ලෙස වෙනම රාජ්‍යයක් බිහිවී මේ වර්ෂයට වසර 68ක් සම්පූර්ණ වෙයි. 1950 වර්ෂයේ සිට 1953 දක්වා කාලයේ පැවති කොරියානු යුද්ධයෙන් අනතුරුවයි කොරියානු අර්ධද්වීපය මෙලෙස උතුරු සහ දකුණු කොරියාව ලෙස රාජ්‍ය දෙකකට බෙදී වෙන් වෙයි. එම සංවත්සර සැමරුම වෙනුවෙන් දකුණු කොරියාවේ සෝල් අගනුවරදී විශේෂ සැමරුම් උත්සවයක් පවත්වා තිබේ. ඒ සඳහා දකුණු කොරියාවේ උසස් රාජ්‍ය නිලධාරීන් මෙන්ම රණවිරුවන් සහ සිවිල් වැසියන් පන්දහසකට ආසන්න පිරිසක් සහභාගිවී ඇති බවත් සඳහන් වෙයි. කොරියානු යුද්ධයේදී සෙබළුන් සහ සිවිල් වැසියන් මිලියන තුනක් පමණ මියගොස් ඇති අතර මිලියන පහක පමණ පිරිසක් අවතැන්වී තිබේ. එලෙස මියගිය පිරිස වෙනුවෙන් ගෞරවය පුද කිරීමත් මෙම උත්සවයේදී සිදු කෙරුණි. යුද්ධයෙන් අනතුරුව සතුරු රටවල් දෙකක් වශයෙන් බෙදී සිටි උතුරු කොරියාව සහ දකුණු කොරියාව වසර 68කින් පසු මේ වන විට සාම ගිවිසුමකට එළඹ සිටීමත් විශේෂත්වයක් වෙයි.", "URL": "https://sinhala.adaderana.lk/news.php?nid=91484", "Category": null, "Parent URL": null}