{"Source": "Adaderana", "Timestamp": "May 15, 2014 08:36 am", "Headline": "ජගත් සංවිධාන‍යේ නියෝජිතයෙකු 19දා ලංකාවට ", "News Content": "එක්සත් ජාතීන්ගේ සංවිධානයේ විශේෂ නියෝජිතයෙකු ලබන 19 වන දින මෙරටට පැමිණීමට නියමිතව තිබේ. එම සංවිධානයේ සංක්‍රමණිකයින්ගේ මානව හිමිකම් පිළිබඳ විශේෂ නියෝජිත ෆැන්කොයිස් ක්‍රේපියු මහතා මෙරට සංචාරය කිරීමට නියමිත බව වාර්තා වේ. ඔහු දින 08ක කාලයක් ශ්‍රී ලංකාවේ රැදී සිටීමට නියමිත අතර එම කාලය තුළ විදේශගත ශ්‍රී ලාංකිකයින්ගේ මානව හිමිකම් පිළිබද කරුණු සොයා බැලීමට නියමිතය. මොන්ට්‍රියල් විශ්ව විද්‍යාලයේ නීති පීඨයේ මහාචාර්යවරයෙකු වන ෆැන්කොයිස් මහතා 2011 වසරේ ජුනි මාසයේ සිට එක්සත් ජාතීන්ගේ සංවිධානයේ මෙම තනතුර සඳහා පත්ව සිටියි. ඔහු විසින් මෙරට රැඳී සිටින කාලය තුළ විදේශ රැකියා සහ කම්කරු ක්ෂේත්‍රයේ මෙරට බලධාරීන් ජාත්‍යන්තර සංවිධාන සහ සිවිල් සමාජ ක්‍රියාකාරීන් සමග සාකච්ජා කිරීමට නියමිතව තිබේ. ශ්‍රී ලංකා සංචාරයෙන් අනතුරුව ෆැන්කොයිස් විසින් සකස්කරනු ලබන වාර්තාව ලබන වසරේ ජුනි මාසයේ එක්සත් ජාතීන්ගේ මානව හිමිකම් කවුන්සිලයට බාරදීමට නියමිතය. ශ්‍රී ලාංකික ආර්ථික වර්ධනයේ ඉමහත් කාර්යභාරයක් ඉටුකරනු ලබන්නේ විදේශගත ශ්‍රමිකයින් බව ෆැන්කොයිස් මහතා පෙන්වා දී ඇත. එහෙත් විදේශයන් හි සේවය කරන ශ්‍රී ලාංකික ශ්‍රමිකයින්ගෙන් බොහෝ දෙනෙකු අපචාරයට හා සුරා කෑමට ලක්වන බවද ෆැන්කොයිස් මහතා පවසයි. ඔහුගේ ශ්‍රී ලංකා සංචාරය තුළ දී මේ පිළිබද වැඩි අවධානයක් යොමු වනු ඇති බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=43203", "Category": null, "Parent URL": null}