{"Source": "Adaderana", "Timestamp": "January 29, 2019 07:04 pm", "Headline": "වී වගාවට ආවේ සේනා නෙමෙයි", "News Content": "වගාවන් රැසකට බලපෑම් සිදු කළ සේනා දළඹුවන් හේතුවෙන් මේ වන විට රජරට වී වගාවටද දැඩි අහිතකර බලපෑම් එල්ල වී ඇතැයි ගොවීන් පවසයි. කෙසේවුවත් ජාතික කෘෂිකර්ම තොරතුරු මධ්‍යස්ථානය පෙන්වා දෙන්නේ එලෙස වී වගා ආශ්‍රිතව හමුවී ඇත්තේ සේනා දළඹුවා නොවන බවයි. බඩඉරිඟු , උක් , කුරක්කන් සහ එළවලු වගාවල පැතිර ගිය සේනා දළඹුවන් අනුරාධපුර , නොච්චියාගම , දොඹවලගම ප්‍රදේශයේ වී වගාවටද මේ වන විට ව්‍යාප්තව ඇතැයි වාර්තා වෙයි. ගොවීන් පවසන්නේ ප්‍රදේශයේ වී වගා කොට ඇති අක්කර 5ක පමණ කොටසක් මේ වනවිට සේනා දළඹුවා ආක්‍රමණය කර ඇති බවයි. කෙසේවෙතත් ජාතික කෘෂිකර්ම තොරතුරු මධ්‍යස්ථානයේ සහකාර අධ්‍යක්ෂ සනත් එම්.බණ්ඩාර මහතා පවසන්නේ නොච්චියාගම ප්‍රදේශයේ වී වගා බිම් කිහිපයකින් ඊයේ (28) වාර්තා වූයේ සේනා දළඹුවා නොවන බවයි. තිරසාර සංවර්ධන වැඩසටහන යටතේ හාලිඇල විද්‍යාලයේ දරුවන් හා ගුරුවරුන් විදුහල් භූමියේ පවත්වාගෙන යන බඩ ඉරිඟු වගාවද සේනා දළඹුවාගේ ආක්‍රමණයට ලක්වීම නිසා කෘෂිකර්ම නිළධාරින් උපදෙස් පරිදි එම වගාව අද කපා ඉවත් කෙරුණි. මේ අතර බණ්ඩාරවෙල කහන්තේවෙල රජයේ ආදර්ශ ගොවි ගම්මානයේ ඇපල වගාවකින් සේනා දළඹුවන් හමුවීමත් සමඟ එහි පැමිණි කෘෂිකර්ම නිලධාරින් ප්‍රකාශ කළේ එම වගාව ගලවා විනාශ කරන ලෙසයි. උවදුර සම්බන්ධයෙන් ප්‍රදේශයේ ගොවි ජනතාව දැනුවත් කිරීමද සිදුකෙරුණි. මේ අතර වසවිස නැති ගොවිතැන ව්‍යාපෘතියේ ත්‍රිකුණාමල දිස්ත්‍රික් නියාමක ප්‍රියන්ත පතිරණ මහතා දේශිය අමුද්‍රව්‍ය භාවිත කරමින් සේනා දළඹුවාට එරෙහි පළිබෝධ නාශකයක් නිෂ්පාදනය කර තිබේ. ඉගුරු,මිරිස්,සුදු ළූනු සහ කහ වැනි අමුද්‍රව්‍ය භාවිතයෙන් සකස් කර ඇති මෙම දියරය සේනා දළඹුවන්ට ඉසිමෙන් පසු මිනිත්තු 5ත් 8ත් අතර කාලයේදි දළඹුවන් මිය යන බවයි පැවසෙයි. වියත්මඟ සංවිධානය අද පැවැත්වූ මාධ්‍ය හමුවකදී ද සේනා දළඹු වසංගතය ගැන අදහස් පළ විය. මේ අතර යල කන්නයේ බඩඉරිගු වගාව නවතා දමන ලෙස කිසිදු ඉල්ලීමක් කෘෂිකර්ම දෙපාර්තමේන්තුව සිදු කර නොමැති බව නියෝජ්‍ය කෘෂිකර්ම අධ්‍යක්ෂ අනුර විජේතුංග මහතා ගොවීන්ට දැනුම් දෙයි. මේ අතර සේනා දළඹු උවදුර සම්බන්ධයෙන් දේශපාලන වේදිකාවේද අදහස් පල විය.", "URL": "https://sinhala.adaderana.lk/news.php?nid=103305", "Category": null, "Parent URL": null}