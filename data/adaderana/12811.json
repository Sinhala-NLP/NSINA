{"Source": "Adaderana", "Timestamp": "December 13, 2010 11:57 am", "Headline": "මම යුතුකම් ඉටුකළා-26 දා ලක්ෂ 10 ක් කොළඹට ගේනවා", "News Content": "තමන් තමන්ගේ යුතුකම් ඉටු කළ බව විපක්ෂ නායක රනිල් වික්‍රමසිංහ මහතා පවසයි. එක්සත් ජාතික පක්ෂයට නව පක්ෂ ව්‍යවස්ථාවක් සම්මත කරදීම තුළින් මෙසේ යුතුකම් ඉටුකළ බව අද පැවති මාධ්‍ය හමුවකට එක්වෙමින් විපක්ෂ නායකවරයා කියා සිටියේය. ජනවාරි මස 26 වන දින\"ඒකාධිපති වියරුව පරදවමු\"යන මැයෙන් දැවැන්ත උද්ඝෝෂණයක් කොළඹදී පවත්වන්නට කටයුතු යොදා ඇති බව ද හෙතෙම සඳහන් කළේය. එම උද්ඝෝෂණයට ලක්ෂ 10 ක ජනතාවක් කොළඹට කැඳවන්නට අපේක්ෂා කරන බවද විපක්ෂ නායකවරයා කියා සිටියේය. ගිය වසරේ ජනවාරි මස 26 වන දින වත්මන් ජනාධිපතිවරයා සිය ඒකාධිපති ගමන ආරම්භ කිරීම සනිටුහන් කරමින් මෙම දැවැන්ත උද්ඝෝෂණය පවත්වන බව විපක්ෂ නායක රනිල් වික්‍රමසිංහ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12811", "Category": null, "Parent URL": null}