{"Source": "Adaderana", "Timestamp": "July 15, 2012 11:23 am", "Headline": "ප්‍රභූ ලේකම් වෙසින් මුදල්  වංචා කළ සැකකරුවෙකු කොටුවෙයි", "News Content": "රජයේ ප්‍රභූවරයෙකුගේ පුද්ගලික ලේකම්වරයෙක් ලෙස පෙනී සිටිමින් මුදල් වංචා කිරීමේ ජාවාරමක නිරත වූ පුද්ගලයෙකු කොළඹ අපරාධ කොට්ඨාශය විසින් අත්අඩංගුවට ගෙන තිබේ. මොහු මාතලේ නගරාධිපතිවරයාගේ පුද්ගලික ලේකම්ගෙන්, නාමල්ඹය ප්‍රාදේශීය සභාවේ උප සභාපතිවරයාගෙන්, පදවි ශ්‍රී පුර ප්‍රාදේශීය සභා මන්ත්‍රීවරයෙකුගෙන් මෙලෙස මුදල් වංචා කර ඇති බව සඳහන්ය. පිටකොටුව බැස්ටියන් බස් නැවතුම් පොළේදී ඊයේ දිනයේ මෙම පුද්ගලයා අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කරයි. අත්අඩංගුවට ගත් සැකකරු සෙවනගල හබරළුවැව ප්‍රදේශයේ පුද්ගලයෙකු වන අතර කොළඹ අපරාධ කොට්ඨාශය සැකකරු සම්බන්ධයෙන් වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=25794", "Category": null, "Parent URL": null}