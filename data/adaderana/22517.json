{"Source": "Adaderana", "Timestamp": "March 2, 2012 08:25 am", "Headline": "ජනපති හා ධීවර සංගම් නියෝජිතයින් අතර විශේෂ සාකච්ඡාවක්", "News Content": "මීගමුව සහ හලාවත ප්‍රදේශයන්හි ධීවර ගැටලුව විසඳාලීම සඳහා එම ප්‍රදේශවල ධීවර සංගම් නියෝජිතයින් සමග විශේෂ සාකච්ඡාවක් පැවැත්වීමට ජනාධිපති මහින්ද රාජපක්ෂ මහතා තීරණය කර තිබේ. ඒ අනුව එම සාකච්ඡාව අද(02) අරලිය ගහ මන්දිරයේ දී පැවැත්වීමට නියමිත බයි වාර්තා වේ. අගරදගුරු අතිඋතුම් මැල්කම් කාදිනල් රංජිත් හිමිපාණන් ඇතුළු මීගමුව හා හලාවත කලාප භාර පියතුමන් හමුවීමෙන් අනතුරුව ජනාධිපති මහින්ද රාජපක්ෂ මහතා මෙම තීරණය ගෙන ඇත. හලාවත හා මීගමුව ධීවර ප්‍රජාවගේ ගැටලු සම්බන්ධයෙන් සොයාබැලීමට ජනාධිපති මහින්ද රාජපක්ෂ මහතා දක්වන සහයෝගය පිළිබඳ මෙහිදී අගරදගුරු හිමිපාණන් ජනාධිපතිවරයා වෙත සිය ස්තුතිය පළ කර ඇති බව ජනාධිපති මාධ්‍ය අංශය සඳහන් කරයි. ඒ අනුව උන්වහන්සේගේ අදහස් මත අද පෙරවරුවේ වහාම ධීවර ප්‍රජාව හමුවී අදාළ ගැටලු සම්බන්ධයෙන් සාකච්ඡා කර කඩිනම් විසඳුම් ලබාදෙන බවට ජනාධිපති මහින්ද රාජපක්ෂ මහතා සහතික වී තිබේ.", "URL": "https://sinhala.adaderana.lk/news.php?nid=22517", "Category": null, "Parent URL": null}