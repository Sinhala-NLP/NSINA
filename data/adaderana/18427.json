{"Source": "Adaderana", "Timestamp": "August 31, 2011 12:52 pm", "Headline": "තවත් පුංචි ආණ්ඩු දෙකක ඡන්දය කල්යයිද?", "News Content": "එළඹෙන පළාත් පාලන මැතිවරණය පැවැත්වෙන ඔක්තෝම්බර් මස 08 වන දින පුදකුඩඉරිප්පු සහ මරිටයිම්පත්තු ප්‍රාදේශීය සභාවන්ට අදාළව මැතිවරණය නොපැවැත්වෙන බව රජයේ ප්‍රවෘත්ති දෙපාර්තමේන්තුව සඳහන් කරයි. එසේ වුවද ඒ පිළිබඳ අවසන් තීරණයක් මේවනතුරුත් ගෙන නොමැති බවත්,පක්ෂ මහ ලේකම්වරුන් සමග හෙට දිනයේ පැවැත්වෙන සාකච්ඡාවකින් අනතුරුව එම පළාත් පාලන ආයතන දෙකට අදාළව මැතිවරණය ඔක්තෝම්බර් 08 වන පවත්වන්නේද නැද්ද යන වග තීරණය කරන බව නියෝජ්‍ය මැතිවරණ කොමසාරිස් එම්.එම් මොහොමඩ් මහතා අද දෙරණට කියා සිටියේය. පුදකුඩඉරිප්පු සහ මරිටයිම්පත්තු ප්‍රාදේශීය සභා බල ප්‍රදේශවල යළි පදිංචි කිරීම් කටයුතු තාමත් සිදුවෙමින් පැවතීම මා ඇතැම් ප්‍රදේශවල බිම් බෝම්බ ඉවත්කිරීම සිදුනොවීම නිසා මෙසේ අවිනිශ්චිත තත්ත්වයක් උද්ගත වී ඇති බව නියෝජ්‍ය මැතිවරණ කොමසාරිස් එම්.එම් මොහොමඩ් මහතා පෙන්වා දුන්නේය. විශේෂයෙන්ම පුදකුඩඉරිප්පු ප්‍රාදේශීය සභා බල ප්‍රදේශයේ ග්‍රාම සේවා වසම් 8 ක ජනයා යළි පදිංචි කරවීමට සිටින බවත්,එළඹෙන සැප්තැම්බර් මාසයේ එහි ග්‍රාම සේවක වසම් 4 ක ජනයා යළි පදිංචි කරවීමට කටයුතු යොදා ඇති බවත් සිහිපත් කළ ඔහු ඇතැම්විට අදාළ ඡන්ද බල ප්‍රදේශයෙන් පිටත වුව ඡන්ද මධ්‍යස්ථා‍න පවත්වාගෙන යාමට ඇති හැකියාව පිළිබඳ සොයා බැලෙනු ඇති බවද සඳහන් කළේය. එසේ වුවහොත් අදාළ ඡන්ද බල ප්‍රදේශයේ ලියාපදිංචි ඡන්ද දායකයින් මේවන විට සිටින්නේ මැණික් ෆාම් සහන කඳවුරේ බැවින් ඔවුන්ට ඡන්දය ප්‍රකාශ කිරීම සඳහා ප්‍රවාහන පහසුකම් සපයාදිය යුතු බවත්,අනෙක් අතට එසේ ප්‍රවාහන පහසුකම් ලබාදීම මැතිවරණ නීතියට අනුව අනන්‍ය වන්නේ කෙසේද යන්න සොයා බැලිය යුතු බවත් නියෝජ්‍ය මැතිවරණ කොමසාරිස්වරයා අවධාරණය කළේය. මේ හේතුව නිසා මේවනතුරුත් අවසන් තීරණයක් ගෙන නොමැති බවත්,හෙට දිනයේ ඒ පිළිබඳ අවසන් තීරණයක් ගන්නා බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18427", "Category": null, "Parent URL": null}