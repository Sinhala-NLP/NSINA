{"Source": "Adaderana", "Timestamp": "January 25, 2012 05:40 pm", "Headline": "කළුතරට ජලය හිඟවිය හැකියි", "News Content": "පවතින වියළි කාලගුණය හේතුවෙන් කළුතර දිස්ත්‍රික්කයේ ප්‍රදේශ කිහිපයක ජලසැපයුමට විටින් විට බාධා පැමිණිය හැකි බව ජාතික ජල සම්පාදන හා ජලාපවහන මණ්ඩලය පවසයි. වියළි කාලගුණයත් සමග කළු ග‍ඟේ ජල මට්ටම පහල ගොස් ගංගාවේ ජලයට කරදිය මුසුවන තත්ත්වයක් පවතින බව එම මණ්ඩලය නිකුත් කළ නිවේදනයක දැක්වෙයි. වඩදිය අවස්ථාවලදී එම තත්ත්වය වඩාත් ඉහළ යන බැවින් එවැනි අවස්ථාවල ජල සැපයුම අත්හිටුවිමට සිදුවන බව ජලසම්පාදන මණ්ඩලය සඳහන් කරයි. ඒ අනුව වාද්දුව, වස්කඩුව, කළුතර, පයාගල, බේරුවල, අලුත්ගම සහ බෙන්තර යන ප්‍රදේශවලට මෙම ජලසැපයුම අත්හිටුවීම බලපානු ඇත. කෙසේවෙතත් පානීය ජල අවශ්‍යතා වෙනුවෙන් තාවකාලික ජල ටැංකි යෙදවීමට සහ වාද්දුව, බණ්ඩාරගම ජලසම්පාදන පරිශ්‍රයට පැමිණෙන පාරිභෝගිකයින්ට පානීය ජලය නිකුත් කිරීමට කටයුතු කර ඇති බව ද ජලසම්පාදන මණ්ඩලය වැඩිදුරටත් කියා සිටියි.", "URL": "https://sinhala.adaderana.lk/news.php?nid=21641", "Category": null, "Parent URL": null}