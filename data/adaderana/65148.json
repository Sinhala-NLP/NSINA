{"Source": "Adaderana", "Timestamp": "October 18, 2016 01:06 pm", "Headline": "වරදට දඬුවම් නොදිය යුතු නෑ", "News Content": "තිස් අවුරුදු යුද්ධය නිමා කිරීමේ ගෞරවය හිටපු ආරක්ෂක ලේකම්තුමා,ත්‍රිවිධ හමුදාපතිවරුන් ඇතුළු සියලුමදෙනාට හිමිවිය යුතු බව ශ්‍රීලනිප තරුණ පෙරමුණේ සභාපති,හිටපු පාර්ලිමේන්තු මන්ත්‍රී ශාන්ත බණ්ඩාර මහතා පවසයි.එහෙත් එසේ වූ පමණින් වරදකට දඬුවම් නොදිය යුතු යයි අදහස් නොකරන බවත හෙතෙම කියා සිටියේ අද(18)කොළඹ පැවති මාධ්‍ය හමුවකදීය.චෝදනා එල්ල වී ඇති හමුදා නිලධාරීන් සම්බන්ධයෙන් පරීක්ෂණ මන්දගාමීව සිදුවන නිසාත්,හිටපු එල්.ටී.ටී.ඊ සාමාජිකයින්ට අදාළ පරීක්ෂණ කඩිනමින් සිදුවී ඔවුන් පුනරුත්ථාපනය කොට නිදහස් කරන බැවිනුත් රණවිරුවන් පාවාදෙන බවට ‍චෝදනා එල්ලවන බව ඔහු සඳහන් කළේය.අල්ලස් හෝ දූෂණ චෝදනා කොමිෂන් සභාවේ අධ්‍යක්ෂ ජනරාල්වරිය ඉල්ලා අස්වූයේ ඇයට එම තනතුරේ වගකීම හා කාර්යභාර්ය ඉටුකිරීමේ ධාරිතාව අඩු නිසා විය හැකි බවත්,ඇයට ඉල්ලා අස්වන ලෙස ජනාධිපතිවරයා නොකී බවත් ශාන්ත බණ්ඩාර මහතා සිහිපත් කළේය.එසේ වුවද ජනාධිපතිවරයා කියා සිටියේ මෙම ආයතන මීට වඩා විධිමත් විය යුතුව පවත්නා බව යයි ඔහු අවධාරණය කළේය.පසුගිය කාලයේ අල්ලස් කොමිසම මගින් සිදුකෙරෙන පරීක්ෂණ නිසි ලෙස සිදුනොවුණු බවත්,ඇතැම් පරීක්ෂණ අතරමගදී කඩාවැටුණු තත්ත්වයක් දක්නට ලැබුණු බවත් බණ්ඩාර මහතා සිහිපත් කළේය.එබැවින් ජනාධිපතිවරයා පසුගියදා ප්‍රකාශ කරනු ලැබුවේ වැරදිකරුවන් නිවරදි කළ යුතු බව නොව අදාළ ආයතන තව දුරටත් විධිමත්ව පවත්වාගෙන යා යුතු බව යයිද හෙතෙම කියා සිටියේය.මෙම මාධ්‍ය හමුවට එක්වුණු පාර්ලිමේන්තු මනූෂ නානයක්කාර මහතා කියා සිටියේ ජනාධිපතිවරයා විසින් පසුගියදා කළ ප්‍රකාශය අන්තර්ජාලය තුළ \"දෙබරයට ගල් ගැසීමක්\"බඳු සිද්ධියක් බවට පත්වූ බවයි.ජනාධිපතිවරයා අත්දැකීම් සහිත නායකයෙකු ලෙස කටයුතු කරන බව තමන් දන්නා බවත්,2020 වන විට ශ්‍රීලනිප ආණ්ඩුවක් ස්ථාපිත කරන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=65148", "Category": null, "Parent URL": null}