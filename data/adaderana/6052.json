{"Source": "Adaderana", "Timestamp": "January 13, 2010 04:05 pm", "Headline": "ඇමරිකාව නිදහස් මැතිවරණයක් ඉල්ලයි", "News Content": "පැවැත්වීමට නියමිත ඉදිරි ජනාධිපතිවරණය නිසා වර්ධනය වෙමින් පවතින ප්‍රචණ්ඩ ක්‍රියා පිළිබඳව ඇමරිකාව සිය විශේෂ අවධානය යෙ‍ාමුකරන බව ශ්‍රී ලංකාවේ ඇමරිකානු තානාපති කාර්යාලය ප්‍රකාශ කරයි. විශේෂයෙන්ම ඊයේ තංගල්ලේ සිදුවූ මාරාන්තික ප්‍රහාරය මෙම තීරණයට හේතු වූ බව නිවේදනයක් නිකුත් කරමින් ඔවුන් අවධාරණය කර ඇත. ඊයේ සිදුවූ සිදුවීම මෙන්ම අනෙකුත් මැතිවරණ ප්‍රචණ්ඩ ක්‍රියා පිළිබඳවත් සම්පූර්ණ පරීක්ෂණයක් පවත්වන ලෙසත්, තම කැමැත්ත මත ඕනෑම මැතිවරණ අපේක්ෂකයෙකුට සහය දැක්වීමේ ප්‍රජාතන්ත්‍රව‍ාදී ජනතා අයිතිය සුරක්ෂිත කරන ලෙසත් තානාපති කාර්යාලය බලධාරීන්ගෙන් ඉල්ලා සිටියි. දශක කිහිපයකට පසු එක්සත් ශ්‍රී ලංකාවක් තුළ දීප ව්‍යාප්තව පැවැත්වෙන ප්‍රථම මැතිවරණය මෙය වන බැවින් එම මැතිවරණය ප්‍රචණ්ඩත්වයෙන් තොර නිදහස් හා සාමකාමී මැතිවරණයක් වීම ඇමරිකාවේ අපේක්ෂාව බවද තානාපති කාර්යාලය නිකුත් කළ නිවේදනයේ වැඩිදුරටත් දැක්වේ.", "URL": "https://sinhala.adaderana.lk/news.php?nid=6052", "Category": null, "Parent URL": null}