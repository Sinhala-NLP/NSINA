{"Source": "Adaderana", "Timestamp": "December 31, 2018 07:23 pm", "Headline": "පොරොන්දු ඉටුකරන ලෙස ඉල්ලා මුලතිව් ජනතාව පාරට", "News Content": "රජය ‍ලබාදුන් පොරොන්දු අනුව දෙසැම්බර් 31 වැනිදාට පෙර මුලතිව් ආරක්ෂක අංශ සතුව පවතින සිය මුල් ඉඩම් නිදහස් නොකිරීමට විරුද්ධව මුලතිව් කේප්පාපිලව් ජනතාව අද(31) මුලතිව් ආරක්ෂක සේනා මූලස්ථානය ඉදිරිපස විරෝධතාවයක නිරතවිණ. විරෝධතාවයට එක්වු මුලතිව් ජනතාව පැවසූවේ රජය දෙසැම්බර් 31 වැනිදාට පෙර ආරක්ෂක අංශ සතුව පවතින නිදහස් කරන බවට පොරොන්දු වුවත් අදාළ පොරොන්දු මේ දක්වා ඉටු නොවීම හේතුවෙන් තමන් විරෝධතාවය සංවිධානය කළ බවයි. රජය අවස්ථා කිහිපයකදීම තම ඉඩම් නිදහස් කරන බවට පොරොන්දු ලබාදි තමන් රැවටු අතර තම බලාපොරොත්තු මෙවරද ඉටු කිරීමට රජය කටයුතු නොකළ බවයි. උතුරු පළාතේ ආරක්ෂක අංශ සතුව පවතින නිදහස් කළ හැකි සියළු ඉඩම් දෙසැම්බර් 31 වැනිදා පෙර නිදහස් කරන බවට උතුරු පළාත් ආණ්ඩුකාරවරයාගේ ප්‍රධානත්වයෙන් මුලතිව්, කිලිනොච්චිය, යාපනය, වව්නියාව හා මන්නාරම දිස්ත්‍රික් ලේකම්වරුන්,ප්‍රදේශ බාර ආරක්ෂක අංශ ප්‍රධානීන්ගේ සහභාගීත්වයෙන් සාකච්ජා කිහිපයක්ම පැවැත්වූහ. අදාළ සාකච්ජාවන්ට එක්වු උතුරු පළාත් දිස්ත්‍රික් ලේකම්වරුන් හා උතුරු පළාත් ආණ්ඩුකාරවරයා පැවසූවේ දෙසැම්බර් 31 වැනිදාට පෙර ඉඩම් විශාල ප්‍රමාණයක් නිදහස් කිරීමට හැකි බවයි. එහෙත් අදාළ පොරොන්දු අනුව උතුරු පළාත තුළ සැළකිය යුතු ප්‍රමාණයක්වත් ඉඩම් නිදහස් නොකර ඇති බව විරෝධතාකරුවන් පැවසූහ.", "URL": "https://sinhala.adaderana.lk/news.php?nid=101602", "Category": null, "Parent URL": null}