{"Source": "Adaderana", "Timestamp": "October 7, 2018 08:13 pm", "Headline": "පොලිස් සැරයන්ට සාධාරණයක් ඉල්ලා ගම්මු පාරට බසී", "News Content": "ගිනි අවියක් අතැතිව කලහකාරී ලෙස හැසිරුණු ‍තෙබුවන පොලිස් ස්ථානයේ සැරයන්වරයාගේ සේවය තාවකාලිකව අත්හිටුවීමට විරෝධය පළ කරමින් සහ ඔහුට සාධාරණයක් ඉටු කරන ලෙස ඉල්ලමින් තෙබුවන ප්‍රදේශවාසීන් අද(07) ස්ථාන දෙකකදී උද්ඝෝෂණ සංවිධාන කර තිබුණි. තෙබුවන පොලිසියට අනුයුක්තව සේවය කරන මෙම පොලිස් සැරයන්වරයා විසින් ඉකුත් දා අත්අඩංගුවට ගැණුනු වැලි ප්‍රවාහනය කළ ලොරි රථයක් ස්ථානාධිපතිවරයා ඊට පසු දින නිදහස් කිරීම පිළිබඳ විරෝධය පළ කරමින් ටි.56 ගිනි පසුගිය 3වනදා අවියක්ද රැගෙන තෙබුවන මංසන්ධියට පැමිණ තම විරෝධය පළ කළේය. පැය දෙකක පමණ මෙහෙයුමකින් අනතුරුව පොලිස් විශේෂ කාර්ය බලකායේ නිලධාරින් පොලිස් සැරයන්වරයා අත්අඩංගුවට ගත් අතර එළඹෙන 09 වනදා දක්වා රක්ෂිත බන්ධනාගාරගත කර ඔහුගේ සේවය තාවකාලිකව අත්හිටවනු ලැබුවේය. එම පොලිස් සැරයන්වරයාට සාධාරණයක් ඉටු කරන ලෙස ඉල්ලමින් තෙබුවන ප්‍රදේශවාසීන් අද තෙබුවන සහ කළුතර නගරවල උද්ඝෝෂණ සංවිධාන කර තිබුණි. අද පෙරවරුවේ තෙබුවන නගරයේ සිට පාගමනින් පැමිණි ප්‍රදේශවාසීන් තෙබුවන පොලිස් ස්ථානය ඉදිරිපිටට පැමිණ විරෝධතාවයේ නිරත වුණි. මේ අතර තවත් ප්‍රදේශවාසීන් පිරිසක් කළුතර නගර මධ්‍යෙය් සිට විරෝධතාව පළ කළ බව අප වාර්තාකරු වැඩිදුරටත් පැවසීය.", "URL": "https://sinhala.adaderana.lk/news.php?nid=97319", "Category": null, "Parent URL": null}