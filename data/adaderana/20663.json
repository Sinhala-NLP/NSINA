{"Source": "Adaderana", "Timestamp": "December 13, 2011 04:58 pm", "Headline": "මෙරට ආහාර අර්බුදයක් නොවුණේ ගොවියා නිසයි", "News Content": "ලෝකය ආහාර අර්බුදවලට මුහුණ දෙන අවස්ථාවල දීත් මෙරට ජනතාව එවැනි ගැටලුවකට මුහුණ නොදුන්නේ ගොවි ජනතාවගේ සුවිශේෂි දායකත්වය හේතුවෙන් බව ජනාධිපති මහින්ද රාජපක්ෂ මහතා පවසයි. අනාගත ආහාර අර්බුදයක් පිළිබඳ අවබෝධයක් තිබූ බැවින් නිවැරදි තීන්දු තීරණ ගැනීමට රජය ක්‍රියා කළ බව ජනාධිපතිවරයා පෙන්වා දෙයි. ඇතැම් රජයන් කුඹුරු ගොඩ කර ගොඩනැගිලි ඉදිකිරීම සඳහා සැලසුම් සකස් කරද්දීත් වත්මන් රජය වාරි ක්ෂේත්‍රය ‍නඟා සිටුවමින් ‍ගොවි ජනතාව වෙනුවෙන් අනඟි මෙහෙයක් ඉටු කළ බව ජනාධිපතිවරයා සඳහන් කළේය. පොහොර සහනාධාරය ලබාදීමට වත්මන් රජය කටයුතු කර ඇත්තේ ගොවි ජනතාවට සහනයක් වශයෙන් බව මහවැලි ගොවි උපහාර 2011 උත්සවයට අද(13) අරලියගහ මන්දිරයේ දී සහභාගී වෙමින් ජනාධිපතිවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=20663", "Category": null, "Parent URL": null}