{"Source": "Adaderana", "Timestamp": "February 8, 2019 03:51 pm", "Headline": "අධික ශීතලට අමෙරිකාවේ බොහෝ ස්ථාන හිමෙන් වැසෙයි", "News Content": "අධික ශීතල හේතුවෙන් අමෙරිකාවේ යූටා ප්‍රාන්තයේ බොහෝ ස්ථාන හිමෙන් වැසී ගොස් තිබේ. වසර 30කින් පමණ පසු එම ප්‍රදේශයට බලපෑ ශීතලෙන් වැඩිම කාලය මෙය ලෙසද වාර්තා වෙයි. පසුගිය කාල සීමාවේදී අමෙරිකාවට දරුණු ශීත කාලගුණයකින් පීඩාවට විදීමට සිදුවිය. ඒ හේතුවෙන් එහි ජනජීවිතය මුලුමනින්ම පවා අඩාල වු අතර උත්තරධ්‍රැවයෙන් හමා ආ අධික ශීත වායු ධාරා හේතුවෙන් එතරම් ශීතලක් ඇති වූ බවට වාර්තා වී තිබුණි. මෙම ශීත කාලගුණය මේ වනවිට මදක් සමනය වෙමින් පැවතියත්, එරට බොහෝ ප්‍රදේශවල වැසියන් තවමත් ශීතලෙන් පීඩා විදින බව සඳහන්ය. බටහිරින් පිහිටි යූටා ප්‍රාන්තයට තවමත් ඉන් වැඩි බලපෑම් එල්ල වී තිබේ. එහි සෝල්ට් ලේක් නිම්නයද හිමෙන් වැසී ගොස් තිබුණි. ඉන් ටුඑලා නගරයට අගල් 25ක හිම පතනයක් ලැබී ඇති අතර, විශාල රථ යොදා ප්‍රදේශයේ හිම ඉවත්කිරීමට එහි වැසියන්ට සිදුව තිබුණි. 1986 වසරෙන් පසු නගරය වෙත ලැබුණු වැඩිම හිම පතනය මෙය ලෙසද වාර්තා වෙයි.", "URL": "https://sinhala.adaderana.lk/news.php?nid=103923", "Category": null, "Parent URL": null}