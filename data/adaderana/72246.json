{"Source": "Adaderana", "Timestamp": "April 19, 2017 05:23 pm", "Headline": "මීතොටමුල්ල කුණු මාස 6 න් ඉවතට", "News Content": "මීතොටමුල්ල කුණු සියල්ල මාස 6ක් තුළ කසළ ප්‍රතිචක්‍රීයකරණය සඳහා ඉවත් කර ගැනීමට නාගරික සංවර්ධන අධිකාරිය තීරණය කර ඇති බව බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා පැවසීය. කුණු කන්ද පිහිටි ඉඩම් නාගරික සංවර්ධන අධිකාරිය සතු වෙන බැවින් මෙම තීරණය ගෙන තිබෙන බව ද අමාත්‍යවරයා කියා සිටියේ ය. පක්ෂයේ මැයි දින සුදානම සම්බන්ධයෙන් මාධ්‍ය දැනුවත් කිරීමේ අද (19) පැවති මාධ්‍ය හමුවට එක් වෙමින් ප්‍රධාන අමාත්‍යවරයා මේ බව කියා සිටියේ ය. මේ අතර පළාත් පාලන මැතිවරණය මෙම වසර තුළ පැවැත් වීම සඳහා ජනාධිපති මෛත්‍රීපාල සිරිසේන මහතා සුදානමින් සිටින බව බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා පවසයි. ශ්‍රී ලංකා නිදහස් පක්ෂය බහුතරයක් පළාත් සභා ජයග්‍රහණය කර ඇති බවත් එනිසා ඕනෑම මොහොතක පක්ෂයක් ලෙස ඡන්දයකට මුහුණ දීමට තමා ඇතුළු පක්ෂය සුදානමින් සිටින බවත් ඉසුර දේවප්‍රිය මහතා වැඩි දුරටත් පැවසීය. මෙම වසරේ සැප්තැම්බර් මාසය වන විට පළාත් සභා 3 ක නිළ කාලය අවසන් වන බවත් ඒ අනුව ජනාධිපතිවරයා විසුරුවා හැරෙන පළාත් සභා සඳහා මෙන්ම පළාත් පාලන මැතිවරණයක් පැවැත් වීමටත් පැහැදිලි ස්ථාවරයක සිටින බව ද අමාත්‍යවරයා මෙහිදි කියා සිටියේ ය.", "URL": "https://sinhala.adaderana.lk/news.php?nid=72246", "Category": null, "Parent URL": null}