{"Source": "Adaderana", "Timestamp": "January 11, 2015 05:27 pm", "Headline": "ජනමාධ්‍ය ලේකම් පුටුව කරුණාරත්න පරණවිතානට", "News Content": "ජනමාධ්‍යවේදියකු, ගත් කතුවරයෙකු සහ රාජ්‍යතාන්ත්‍රික නිලධාරියකු වන කරුණාරත්න පරණවිතාන මහතා ප්‍රවෘත්ති හා ජනමාධ්‍ය අමාත්‍යාංශයේ ලේකම්වරයා ලෙස පත්කරනු ලැබ තිබේ. පරණවිතාන මහතා මීට පෙර ශ්‍රී ලංකා ගුවන් විදුලි සංස්ථාවේ අධ්‍යක්ෂ ජනරාල්, ලේක්හවුස් ආයතනයේ කර්තෘ මණ්ඩල අධ්‍යක්ෂ, ජාතික රූපවාහිනී සංස්ථාවේ ප්‍රධාන විධායක නිලධාරී තනතුරු දැරූ අතර 2010 සිට 2014 දක්වා කැනඩාවේ ශ්‍රී ලංකා කොන්සල් ජනරාල්වරයා ලෙසද සේවය කළේය. ජනමාධ්‍ය විෂය පිළිබඳව න්‍යායික හා ප්‍රායෝගික අවබෝධයකින් හෙබි පරණවිතාන මහතා එම විෂය පිළිබඳ කැලණිය හා කොළඹ විශ්වවිද්‍යාලයන්හි බාහිර කථිකාචාර්යවරයෙකු ලෙස කටයුතු කර තිබේ. ජනමාධ්‍ය න්‍යාය පිළිබඳ “සිවුවැනි ආණ්ඩුවේ දේශපාලනය” නමින් ශාස්ත්‍රීය ග්‍රන්ථයක් ද ඔහු විසින් ලියා පළකර ඇත. රත්නපුර, ලෙල්ලෝපිටිය දිප්පිටිගල මහා විද්‍යාලයෙන් සහ රත්නපුර ශාන්ත ඇලෝසියස් විදුහලෙන් මූලික අධ්‍යාපනය ලැබූ පරණවිතාන මහතා කොළඹ විශ්වවිද්‍යාලයේ ශාස්ත්‍රවේදී ගෞරව උපාධියත් එංගලන්තයේ බ්රැවඩ්ෆර්ඩ් විශ්වවිද්‍යාලයෙන් ජාත්‍යන්තර දේශපාලනය පිළිබඳ ශාස්ත්‍රපති උපාධියත් ලබා තිබේ.", "URL": "https://sinhala.adaderana.lk/news.php?nid=48609", "Category": null, "Parent URL": null}