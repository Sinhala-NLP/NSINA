{"Source": "Adaderana", "Timestamp": "February 13, 2013 11:30 am", "Headline": "සිසුන් දෙදෙනා නිදහස්", "News Content": "අත්අඩංගුවේ සිටි යාපනය සරසවියේ සිටි සිසුන් දෙදෙනා අද (13) නිදහස් කිරීමට කටයුතු කර තිබේ. අත්අඩංගුවේ සිටින යාපනය සරසවියේ සිසුන් නිදහස් කරන ලෙස ජනාධිපති මහින්ද රාජපක්ෂ මහතා පොලිස්පතිවරයා ඇතුළු අදාළ නිලධාරීන්ට ලබාදුන් උපදෙස් අනුව මෙම සිසුන් නිදහස් කර ඇතැයි සඳහන් වේ. මහවිරු දිනය සැමරීම හා උද්ඝෝෂණයක් පැවැත්වීම අතරතුර පොලීසිය සමග ඇති වු කලහාකාරී සිද්ධියකදී යාපනය සරසවි සිසුන් 4 දෙනෙකු පොලීසිය විසින් අත්අඩංගුවට ගත් අතර ඔවුන්ගෙන් දෙදෙනෙකු මීට පෙරාතුව නිදහස් කරන ලදී. අනෙක් සිසුන් දෙදෙනා ත්‍රස්ත විමර්ශන අංශය භාරයේ මේ වනතෙක් රඳවාගෙන සිටිනු ලැබිණි. කෙසේ වෙතත් ඊයේ (12) පැවැති යාපනය දිස්ත්‍රීක් සංවර්ධන කමිටු රැස්වීම අතරතුර දී අදාළ සිසුන්ගේ මව්පියන් විසින් තම දරුවන් නිදහස් කරන ලෙසට ජනාධිපතිවරයාගෙන් කළ ඉල්ලීමට අනුව මෙම සිසුන් නිදහස් කිරීමට උපදෙස් දුන් බව වාර්තා වේ.", "URL": "https://sinhala.adaderana.lk/news.php?nid=31594", "Category": null, "Parent URL": null}