{"Source": "Adaderana", "Timestamp": "November 25, 2016 11:56 am", "Headline": " පළාත් පාලන මැතිවරණය වහාම පැවැත්විය යුතුයි", "News Content": "පළාත් පාලන මැතිවරණය වහාම පැවැත්වීමට ආණ්ඩුව පියවර ගත යුතු බව බැසිල් රාජපක්ෂ මන්ත්‍රීවරයා පවසයි.ඔහු පවසන්නේ මැතිවරණය දිනෙන් දින කල් දැමීම මගින් ජනතාවගේ ඡන්ද අයිතිය උල්ලංඝණය කෙරෙන බවයි.ලංකා පොදුජන පෙරමුණ පක්ෂයට නව සාමාජිකයින් බඳවා ගැනීමේ අවස්ථාවට සහභාගී වෙමින් බැසිල් රාජපක්ෂ මහතා මේ බව කියා සිටියේය.මේ අතර පළාත් පාලන නියෝජිතයින් පමණක් නොව පාර්ලිමේන්තු මන්ත්‍රීවරු නොසිටිය ද රට කිසිඳු අර්බුදයකින් තොරව ඉදිරියට ගමන් කරන බව ජනතා විමුක්ති පෙරමුණේ දේශපාලන මණ්ඩල සභික කේ.ඩී.ලාල්කාන්ත මහතා පවසයි.ඔහු පවසන්නේ පළාත් පාලන ආයතන විසුරුවාහැර ඇති පසුබිමක වුවද එහි කටයුතු මේ වන විටත් නිසි පරිදි සිදුවන බවයි.ඊයේ පැවති සම්මන්ත්‍රණයකට සහභාගීවෙමින් කේ.ඩි.ලාල්කාන්ත මහතා මේ බව කියා සිටියේය.මේ අතර ජාති, ආගම්, කුලවාදය රටකට අහිතකර ප්‍රතිඵල ගෙන දෙන්නක් බව ඩිලාන් පෙරේරා රාජ්‍ය අමාත්‍යවරයා පවසයි.ඔහු පවසන්නේ ඇතැම් දේශපාලන නියෝජිතයින් ජාතිවාදී, ආගම්වාදී හැඟීම් ව්‍යාප්ත කරමින් පටු දේශපාලන අරමුණු ඉටුකර ගැනීමට කටයුතු කරමින් සිටින බවයි.ඊයේ පැවති මාධ්‍ය හමුවකට සහභාගී වෙමින් ඩිලාන් පෙරේරා අමාත්‍යවරයා මේ බව පැවසුවේය.", "URL": "https://sinhala.adaderana.lk/news.php?nid=66406", "Category": null, "Parent URL": null}