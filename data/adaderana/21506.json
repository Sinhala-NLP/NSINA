{"Source": "Adaderana", "Timestamp": "January 19, 2012 04:37 pm", "Headline": "45% ක වැටුප් වැඩිවීමක් දෙන්න බෑ", "News Content": "වෘත්තීය සමිති ඉල්ලා සිටින පරිදි වැටුප් ඉහළ නැංවිය නොහැකි බව කැබිනට් ප්‍රකාශක අමාත්‍ය කෙහෙළිය රඹුක්වැල්ල මහතා පවසයි. විදුලිබල, ජලසම්පාදන හා ඛණිජ තෙල් සංස්ථා සේවකයින්ගේ වැටුප් වැඩිවීම මූලික වැටුපෙන් 25% ක් බවට පත්කිරීමට රජය තීරණය කර ඇති බව ඔහු සඳහන් කරයි. මෙම ප්‍රමාණයට වඩා ඉහළ අගයකින් වැටුප් වැඩි කළහොත් විදුලි බල, ජලය, ඛණිජ තෙල් යන අංශවල දැඩි අර්බුදකාරී තත්ත්වයක් උද්ගත වනු ඇති බව හෙතෙම පෙන්වාදෙයි. වෘත්තීය සමිති ඉල්ලා සිටින පරිදි 45% ක වැටුප් වැඩිවීමක් ලබාදීමට ආණ්ඩුවට නොහැකි බව කෙහෙළිය රඹුක්වැල්ල අමාත්‍යවරයා අද(19) පෙරවරුවේ පැවති කැබිනට් තීරණ දැනුම දීමේ මාධ්‍ය හමුවට එක්වෙමින් සඳහන් කළේය.", "URL": "https://sinhala.adaderana.lk/news.php?nid=21506", "Category": null, "Parent URL": null}