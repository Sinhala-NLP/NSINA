{"Source": "Adaderana", "Timestamp": "February 25, 2019 11:32 am", "Headline": "බලපිටියේ වැලි හැරීම නතර කරන්න ඉල්ලා ජනතාව විරෝධතාවයේ", "News Content": "බලපිටිය ප්‍රදේශයේ වැලි හැරීම නතර කරන ලෙස බලකරමින් ප්‍රදේශවාසීන් විසින් අද(25) උදෑසන නගර මධ්‍යයේ විරෝධතාවයක් පවත්වා තිබේ. බලපිටිය, පාතගම, ගොඩගම යන ප්‍රදේශවල ජනතාව මෙම විරෝධතාවයට එක්ව ඇත. උදෑසන 9ට පමණ ආරම්භ වු මෙම විරෝධය ප්‍රාදේශීය ලේකම් කාර්යාලය ඉදිරිපිට දී පවත්වා තිබේ. එහිදී ප්‍රාදේශීය ලේකම්තුමිය විසින් විරෝධතාකරුවන්ට පවසා ඇත්තේ, තවමත් වැලි ගොඩදැමීම සඳහා බලපත්‍ර ලබා දී නොමැති බවයි. කෙසේ වෙතත් එම ස්ථානයේ සිටි කාන්තාවක් තමා සතුව බලපත්‍රය ඇතැයි පවසා ඇති නමුත් එය පෙන්වීමට ඇය අකමැත්ත ප්‍රකාශ කර තිබේ. අදාළ විරෝධය පිළිබඳ භූ විද්‍යා සමීක්ෂණ හා පතල් කාර්යාංශය දැනුවත් කිරීමට කටයුතු කරන බව ද ප්‍රාදේශීය ලේකම්තුමිය විසින් විරෝධතාකරුවන්ට පවසා තිබේ. විරෝධය සඳහා බලපිටිය ප්‍රාදේශීය සභාවේ පක්ෂ විපක්ෂ මන්ත්‍රීවරු ද එක්ව සිටියේය.", "URL": "https://sinhala.adaderana.lk/news.php?nid=104992", "Category": null, "Parent URL": null}