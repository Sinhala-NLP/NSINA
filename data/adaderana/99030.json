{"Source": "Adaderana", "Timestamp": "November 10, 2018 09:47 pm", "Headline": "ජීව අත් බෝම්බයක් සමඟ දෙන්නෙක් හසුවෙයි", "News Content": "ජීව අත් බෝම්බයක් සන්තකයේ තබාගෙන යතුරුපැදියකින් පලා යමින් සිටි දෙදෙනෙකු පොලීසිය මගින් අත්අඩංගුවට ගෙන තිබේ. පොලීසිය මගින් අද (10) අළුයම අත්අඩංගුවට ගත් ඇල්පිටිය සැකකරුවන් හෙට (11) දින ඇල්පිටිය මහේස්ත්‍රාත්වරයා වෙත ඉදිරිපත් කිරීමට නියමිතව තිබේ. ඇල්පිටිය පොලීසියේ අපරාධ අංශයේ ස්ථානාධිපති ජනක සම්පත් මහතා ඇතුළු නිලධාරීන් පිරිසක් අද (10) අළුයම 1.30 ට පමණ ඇල්පිටිය, යක්කටුව ප්‍රදේශයේ මාර්ග මුර සංචාරයේ යෙදී සිටියදී සැකකරුවන් පැමිණි යතුරුපැදිය නවත්වන ලෙසට කරන ලද සංඥාව නොතකා යතුරු පැදිය ධාවණය කර තිබේ. පසුව පොලීසිය සැකකරුවන් ලුහුබැද ගොස් තිබෙන අතර අධික වේගය නිසාවෙන් යතුරුපැදිය යක්කටුව, ඇත්කදුර මාර්ගයේදී අනතුරට ලක්ව තිබේ. පසුව සැකකරුවන් අත්අඩංගුවට ගෙන පරීක්ෂා කිරීමේදී සන්තකයේ තිබී ජීව අත් බෝම්බය සොයාගෙන තිබේ. මෙසේ අත්අඩංගුවට ගෙන ඇත්තේ බටදූව, බටපොළ පදිංචි මල්ලියාවඩු දම්මික ප්‍රදීප් කුමාර නම් 34වයසැති සහ කොබෙයිතුඩුව, බටපොළ ලිපිනයේ පදිංචි කෙරමිණියගේ හේෂාන්ත මෛත්‍රීපාල නම් 41වයසැති පුද්ගලයින් දෙදෙනාය. සැකකරුවන් ගමන් ගනිමින් තිබූ යතුරුපැදියද පොලීසිය බාරයට ගෙන තිබේ. එසේම සැකකරුවන් පෙර වැරදි ගණනාවක් සහිත දෙදෙනකු බව ඇල්පිටිය පොලීසිය පැවසීය. මොවුන් දෙදෙනාට එරෙහිව යතුරුපැදි වලින් ගොස් මහමග ගමන් ගන්නා කාන්තාවන්ගේ ගෙලබැදි රන්මාල කඩාගත්තේ යැයි පැමිණිලි රැසක්ම ලැබී තිබෙන බව ඇල්පිටිය පොලීසිය සඳහන් කලේය. ඇතැම් අවස්ථාවල අත් අත්බෝම්බ පෙන්වා බිය ගන්වා රන්මාල කඩා ගැනීම් සම්බන්ධයෙන් පැමිණිලි ලැබී තිබෙන බවද පොලීසිය පැවැසීය. ඇල්පිටිය පොලීසියේ අපරාධ අංශයේ ස්ථානාධිපති ජනක සම්පත්, උප පොලිස් පරීක්ෂක සනත් මෙන්ඩිස් යන නිලධාරීන් ඇතුළු පිරිසක් වැටලීම සිදුකර සැකකරුවන් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=99030", "Category": null, "Parent URL": null}