{"Source": "Adaderana", "Timestamp": "August 14, 2017 08:55 pm", "Headline": " රජරට නවෝදය-පිබිදෙන පොලොන්නරුවට මිලියන 600ක්", "News Content": "පොලොන්නරුව නව නගරයේ ඉදිකෙරෙන කෞතුකාගාරයේ සහ තොරතුරු මධ්‍යස්ථානයේ ඉදිරිකිරීම් පිළිබඳව සොයා බැලීමේ සාකච්ඡාවක් ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවත්වා තිබේ. අද (14) පෙරවරුවේ ජනාධිපති ලේකම් කාර්යාලයේදී මෙම සාකච්ඡාව පැවැත් වූ බව ජනාධිපති මාධ්‍යය අංශය සඳහන් කළේය. “රජරට නවෝදය - පිබිදෙන පොලොන්නරුව“ යන දිස්ත්‍රික් සංවර්ධන වැඩසටහන යටතේ ඉදිවන මෙම කෞතුකාගාරය සහ තොරතුරු මධ්‍යස්ථානය සඳහා වැය කෙරෙන මුදල රුපියල් මිලියන 600කි. මෙම කෞතුකාගාරය සහ තොරතුරු මධ්‍යස්ථානය ඉදිකිරීමේ අරමුණ වී තිබෙන්නේ ඓතිහාසික වටිනාකම් රැසකින් යුත් පුලතිසි පුරවරයේ වැදගත්කම පිළිබඳ මතු පරපුරට අවබෝධයක් ලබා දීමයි. එහි ඉදිරිකිරීම් කටයුතුවල ප්‍රගතිය විමසූ ජනාධිපතිවරයා එම කටයුතු කඩිනම් කරන ලෙස අදාළ අංශ වෙත උපදෙස් ලබා දුන් බව ජනාධිපති මාධ්‍යය අංශය තවදුරටත් සඳහන් කළේය.", "URL": "https://sinhala.adaderana.lk/news.php?nid=76299", "Category": null, "Parent URL": null}