{"Source": "Adaderana", "Timestamp": "October 12, 2010 09:08 am", "Headline": "මෙරට සංවර්ධනයට රතු කුරුසයේ අඛණ්ඩ සහය හිමිවෙයි", "News Content": "ශ්‍රි ලංකාවේ සංවර්ධනයට ලබාදිය හැකි ආධාර උපකාර අඛණ්ඩව ලබාදීමට තම සංවිධානය සූදානම් බව ජාත්‍යන්තර රතු කුරුස කමිටුව පවසයි. උතුරු නැගෙනහිර පළාත්වල ජනතාවගේ සෞඛ්‍ය පහසුකම් නංවාලීමේ ව්‍යාපෘති රැසක් මේ වන විටත් ක්‍රියාත්මක කර ඇති බව ජාත්‍යන්තර රතු කුරුස කමිටුවේ ශ්‍රී ලංකා නේවාසික නි‍යෝජිත පෝල් ක්‍රැස්ටෙලා මහතා සඳහන් කරයි. ජාත්‍යන්තර රතු කුරුස කමිටුවේ වාර්ෂික වාර්තාව අග්‍රාමාත්‍ය දී. මු. ජයරත්න මහතා වෙත පිළිගන්වමින් පෝල් ක්‍රැස්ටෙලා මහතා මෙම අදහස් පළ කළේය. වසර ගණනාවක් ශ්‍රී ලංකාවේ සංවර්ධනයට විශාල බාධාවක්ව පැවති ත්‍රස්තවාදය තුරන් කර රටට සාමය උදාවීම සතුටට කරුණක් බව එහිදි අදහස් දැක්වු ක්‍රැස්ටෙලා මහතා සඳහන් කළේය. උදා වු සාමය සදාකාලික සාමයක් බවට පත්වේවායි තම සංවිධානය ප්‍රාර්ථනා කරන බව ද පෝල් ක්‍රැස්ටෙලා මහතා ප්‍රකාශ කර සිටියේය.", "URL": "https://sinhala.adaderana.lk/news.php?nid=11438", "Category": null, "Parent URL": null}