{"Source": "Adaderana", "Timestamp": "March 8, 2019 03:11 pm", "Headline": "වෛද්‍ය සංගමේ කොස් ඇට කථාවට රාජිතගෙන් පිළිතුරක්", "News Content": "දිවයින පුරා පාසල් සිසුන්ට කොස් ඇට ලබාදීමට සුදුසු බව ප්‍රකාශ කරන වෛද්‍ය සංගමයේ නායකයා තම දරුවන්ට කොස් ඇට ලබාදුන්නේ දැයි සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා ප්‍රශ්න කර සිටියි. චීන රජයේ සහන ණය ආධාර යටතේ තෝරාගත් රෝහල් 13 ක් සංවර්ධනය කිරීමේ ව්‍යාපෘතිය යටතේ පදවිය මූලික රෝහලේ ඉදිකිරීමට යෝජිත සිව් මහල් වාට්ටු සංකීර්ණය සදහා මුල්ගල් තැබීමේ අවස්ථාවට අද (08) පෙරවරුවේ එක්වෙමින් සෞඛ්‍ය අමාත්‍යවරයා මේ බව ප්‍රකාශ කළේය. මෙහිදී වැඩිදුරටත් අදහස් දැක් වූ සෞඛ්‍ය අමාත්‍යවරයා මේ බව පැවසීය. “සුවසැරිය” ගිලන් රථ සේවාව දීප ව්‍යාප්ත කර තිබෙනවා. බස්නාහිර සහ දකුණූ පළාතෙන් ආරම්භ වූ “සුවසැරිය” ගිලන් රථ සේවාව මේ වනවිට දීප ව්‍යාප්ත කිරීමට රජය පියවර ගත්තා. නමුත් “සුවසැරිය” ගිලන් රථ සේවාව හදුන්වා දෙනවිට වෛද්‍ය සංගමයේ නායකයා ප්‍රකාශ කළා රෝ ඔත්තුකරුවන්, මැලේරියා මදුරුවන්, පුහුණු නැති සේවකයින් ලංකාවට එනවා කියලා. නමුත් ඒ සියලු චෝදනා අද පදනම් විරහිත වෙලා. මේ වනවිට ලක්ෂ 05 කට අධික රෝගීන් පිරිසක් සුවසැරියේ ප්‍රතිලාභ ලබාගෙන තිබෙනවා. දරු ප්‍රසූත 40 ක් සිදුව තිබෙනවා. මෙම ගිලන් රථ වලට ගල්ගහන්න කියලා වෛද්‍ය සංගමයේ නායකයා කිවුවා. ගිලන් රථයකට ගල් ගහන්න කියපු ලොව පළමු වෛද්‍යවරයා ශ්‍රී ලංකාවේ වෛද්‍ය සංගමයේ නායකයායි. නමුත් හොඳ වෛද්‍යවරු සියයට 95 ක් විතර ඉන්නවා. වෛද්‍ය සංගමයේ කිහිපදෙනෙක් තමයි මෙහෙම හැසිරෙන්නේ. මෙම වෛද්‍ය සංගමයේ කිහිප දෙනෙක් විපක්ෂ නායකවරයා ඊයේ හමුවෙලා තිබුනා. අයවැයේ ප්‍රතිලාභ ලබාගන්න නම් ඇමැතිවරයා හමුවිය යුතුයි. විපක්ෂ නායක හමුවෙලා මොනවා ලබාගන්න ද. විපක්ෂ නායකවරයාත් රෝගීන් ගැන සොයා බලන්න මට කථා කරනවා. එම සාකච්ඡාවෙන් පසු වෛද්‍ය සංගමයේ නායකයා ප්‍රකාශ කළා පාසල් දරුවන්ට දියර කිර හොද නැහැ කැඳ බොන්න දෙන්න ඕනි. නැතිනම් කොස් ඇට දෙන්න ඕනි කියලා. මම අහන්න කැමැතියි වෛද්‍ය සංගමයේ නායකයාගේ දරුවන්ට කොස් ඇට ලබාදුන්නා ද කියලා. එම නායකයා තවම වැඩවසම් යුගයේ ජනතාව ලංකාවේ ඉන්නවා කියලා තමයි හිතාගෙන ඉන්නේ. ඔවුන් වෘත්තීය සමිති වැඩ වලට වඩා දේශපාලන ගමනක් යන්නේ. නමුත් සෞඛ්‍ය අමාත්‍යාංශයේ අනෙක් වෘත්තීය සමිති මා සමග හොදින් වැඩ කරනවා.”", "URL": "https://sinhala.adaderana.lk/news.php?nid=105721", "Category": null, "Parent URL": null}