{"Source": "Adaderana", "Timestamp": "December 16, 2010 09:19 am", "Headline": "පෑලියගොඩ -කිරිබත්ගොඩ අද පස්වරුවේ වාහන තදබදයක්", "News Content": "පෑලියගොඩ සිට කිරිබත්ගොඩ දක්වා නුවර කොළඹ මාර්ගයේ අද(16) පස්වරු පහේ සිට වාහන තදබදයක් ඇති විය හැකි බව පොලිස් මූලස්ථානය පවසයි. කැලණිය බුළුගහහන්දියේ පිහිටි විෂ්ණු දේවාලයේ ප්‍රථම මහා පෙරහැර වීදි සංචාරය කිරීම මීට හේතුව වී ඇත. මේ හේතුවෙන් අද පස්වරු පහේ සිට කොළඹට ඇතුළු වන හා පිටවන වාහන විකල්ප මාර්ග ඔස්සේ ධාවනය කරවීමට කටයුතු යොදා ඇති බව පොලිස් මූලස්ථානය සඳහන් කරයි. ඒ අනුව කොළඹට ඇතුළු වන බර වාහන බැලුම්මහර හන්දිය, වැලිවේරිය, දෙල්ගොඩ හා කඩුවෙල ඔස්සේ නව නුවර මාර්ගයෙන් කොළඹට ඇතුළු විය හැකිය. තව ද නුවර මාර්ගයේ කොළඹ දෙසට ගමන් ගන්නා සැහැල්ලු වාහන කිරිබත්ගොඩින් මාකොළ මාර්ගයේ සපුගස්කන්ද බියගම පාර කැළණිය දෙසින් කොළඹට පිවිසීමට කටයුතු යොදා තිබේ. මේ අතර කොළඹින් පිටවන වාහන නවලෝක වටරවුම, මීගමු මාර්ගය, ඇවරිවත්ත පාර, හුණුපිටිය පාර, කිරිබත්ගොඩින් කොළඹ නුවර මාර්ගයට පිවිස ධාවනය කළ හැක. තවද තොරණ හන්දිය, වනවාසල පාර, මීගමු පාර, ඇවරිවත්ත පාර දෙසින් කිරිබත්ගොඩට පිවිසිය හැකිය. මේ අතර එම මාර්ග ඔස්සේ කන්ටේනර් රථ කොළඹට ඇතුළු වීම සහ පිටවීම අද පස්වරු 4 සිට හැකි තරම් අවම කරන ලෙස ද පොලිස් මූලස්ථානය දැනුම් දෙයි.", "URL": "https://sinhala.adaderana.lk/news.php?nid=12886", "Category": null, "Parent URL": null}