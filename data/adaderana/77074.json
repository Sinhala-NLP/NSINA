{"Source": "Adaderana", "Timestamp": "September 3, 2017 03:00 pm", "Headline": " ජාතිවාදය වපුරලා බලයට එන්න හිතනවානම් ඒක හීනයක්!", "News Content": "ජාතීන් අතර සහෝදරත්වය ඇති කර සියලු ජන කොටස්වලට නිදහසේ ජීවත්වීමේ අවස්ථාව වත්මන් යහපාලන රජය විසින් උදා කර දී ඇතැයි ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා පවසයි.ඒ මහතා පැවසුවේ හිටපු පාලකයන් අදත් බලයට ඒම සඳහා ජාතින් අතර අසමඟිය නිර්මාණය කර ජාතිවාදය වැපිරවීමට උත්සහ කරමින් සිටින බවයි.එවැනි ජාතිවාදය වැපිරීම සඳහා වත්මන් යහපාලන රජයෙන් කිසිඳු ඉඩක් නොලැබෙන බව සහතික කර ප්‍රකාශ කළ හැකි බව දිලිප් වෙදආරච්චි මහතා කියා සිටියේය.හජ්ජි උත්සවය නිමිත්තෙන් තංගල්ල මොහිදීන් ජුම්මා මජ්ජිඩ් දේවස්ථානයේදී පැවති සහෝදරත්වයේ ජනකොටස් අතර සුහදත්වය වර්ධනය කිරීමේ රැස්වීමේදී දිලිප් වෙදආරච්චි මහතා මේ බව පැවසීය.මෙහිදී තවදුටත් අදහස් දැක්වූ දිලිප් වෙදආරච්චි මහතා මෙසේද පැවසී,“ ඇත්තෙන්ම මට අද ඉතාමත් සතුටු දවසක් . ඒ අපේම මුස්ලිම් ජනතාව තම හජ්ජි උත්සවය සමරන්න සියල්ල සුදානම් වන මොහොතේ ඔබලත් සමඟ මොහොතක් ගතකිරීමට ලැබීම. ඇත්තෙන්ම මට මීට දින කිහිපයකට පෙර හමු වුණා එක්සත් අරාබි එමීර් රාජ්යොයේ තානාපතිතුමා. එතුමා සමඟ දෙරටට අදාළ කරුණු සාකච්ජා කරමින් ඉන්න කොට මම ඔබලාගේ අවශ්‍යතා පිළිබඳවත් පැහැදිලි කළා. එවිට තානාපතිතුමා මට කැමැත්ත පළ කළා ඒ සඳහා උදවු කරන්න.ඔබලා අපේම රටේ අපේම සහෝදර ජනතාව. දේශපාලකයන් විදිහට අපිට එක් එක් ජනකොටස් වෙන්කරලා කටයුතු කරන්න බැහැ. මීට දින ගණනාවකට පෙර චීන තානාපතිතුමාගේ ප්‍රදානත්වයෙන් පාසැල් දරුදැරියන් දහසකට පාසැල් උපකරණ ලබාදීමේ අවස්ථාවේදී පවා මම ඔබලාගේ අවශ්‍යතා දෙස බැලු. එදත් මේ අපේම මුස්ලිම් සහෝදර ජනතාවගේ දරුවන් වෙනුවෙන් පාසැල් උපකරණ බෙදාදීමට මම කටයුතු කළා . ඒ නිසා මට වාර්ෂිකව ලැබෙන ප්‍රතිපාධන වලින් පවා මේ ගම්මානය සංවර්ධනය කරන්න වගේම ඔබලාගේ සුභසාධනය වෙනුවෙන් මුදල් වෙකරලා දීලා තියෙන. නමුත් මම දන්නවා පසුගිය පාලන කාලයේ මේ ගම්මානයට ලැබුණු කුඩම්මාගේ සැලකිල්ල. එදත් මම ඔබත් සමඟ සිටියා. අදත් ඉන්නවා. ඒ නිසා මට කරන්න පුළුවන් සියල්ල මම කරනවා. මට රජයෙන් ගෙනත් දෙන්න පුළුවන් මොකද්ද. ඒ සියල්ල වගේම මාගේ හිතවත් කම් අනුව ලබාගෙන දෙන්න පුළුවන් මොනවද ඒ සියල්ලම ලබාදෙනවා කියන සහතිකය දෙනවා. මගේ එක් පිපාසයක් තියෙනවා මේ තංගල්ල නගරය සංවර්ධනය කිරීම පිළිබඳව. පසුගිය පාලන කාලයේ ජනාධිපතිවරු , අගමැතිවරු බිහිකරපු මේ තංගල්ල නගරයේ සංවර්ධනය පිළිබඳව අපිට තියෙන්නේ කලකිරීමක්. ඒ නිසා අපි පාලක පක්ෂයේ හිටියත් නගරයේ සංවර්ධනය වගේම ඔබලාගේ අනෙකුත් අවශ්‍යතා ඉටුකරන්න ශක්තිමත් පළාත් පාලන ආයතනයක් අවශ්‍ය. මම විශ්වාස කරනවා මේ තංගල්ල ජනතාව තමන්ගේ ප්‍රදේශය , නගරය සංවර්ධන සඳහා අවශ්‍ය ඒ ශක්තිමත් ආයතනය ගොඩනැගීමට කැපවී කටයුතු කරයි කියලා.මේ වෙලාවේ ඔබලා මොහොතක් කල්පනා කර බලන්න පසුගිය පාලන සමයේ බේරුවල මොකක්ද වුණේ කියලා. අපේ සිංහල හා මුස්ලිම් ජනතාව බේද කරලා ගැටුම් ඇතිකරලා රට ගිනිතියන්න කටයුතු කලේ කවුද. ඒවා මෙරට ජනතාවට රහසක් නෙමෙයි. ඒ ජාතිවාදය නැවත ඇතිකරන්න යහපාලන රජය යටතේ කිසිඳු ඉඩක් නැහැ . අතිගරු ජනාධිපතිතුමා සහ ගරු අගමැතිතුමා ඇතුළු ජාතිවාදයට නැවතීමේ තිත තැබුවා. එදා ඒ බේරුවල ඇතිවූ සිද්ධීන් වලින් හානියට පත් දේපළ සදහා වත්මන් රජය යටතේ වන්දි ලබාදීම මේ වෙන කොට සිදුවෙමින් තියෙනවා. ඒ හින්දා මම බය නැතිව කියනවා වත්මන් රජය සමත්වෙලා ඉන්නවා එවැනි කටයුතු මනාලෙස කළමනාකරණය කරගනිමින් ජනතාවගේ නිදහසේ ජීවත්වීමේ අයිතිය තහවුරු කරලා දෙන්න. ඒ නිසා ඔය කවුරු හරි හිතන් ඉන්නවනම් නැවත ජාතිවාදය වපුරලා බලයට එන්න ඒ අයට මේ අවස්ථාවේ කියන්න ඕනේ එය සිහිනයක්ම පමණක් බව. ” යැයිද ධීවර හා ජලජ සම්පත් සංවර්ධන රාජ්‍ය අමාතය දිලිප් වෙදආරච්චි මහතා පැවසීය.", "URL": "https://sinhala.adaderana.lk/news.php?nid=77074", "Category": null, "Parent URL": null}