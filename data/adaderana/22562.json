{"Source": "Adaderana", "Timestamp": "March 4, 2012 08:48 am", "Headline": " ළමුන් ඇතුළත් කර ගැනීමට මුදල් ගත් අය සම්බන්ධයෙන් නීත්‍යනුකූල පියවරක් නෑ", "News Content": "බස්නාහිර පළාතේ පාසල්වලට ළමුන් ඇතුළත් කිරීමේදී ලබාගත් මුදල් ආපසු ලබාදුන්න ද මුදල් එකතු කළ පුද්ගලයන් සම්බන්ධයෙන් නීත්‍යානුකූල පියවරක් ගෙන නොමැති බව ලංකා ගුරු සංගමය පවසයි. එම සංගමයේ ප්‍රධාන ලේකම් ජෝශප් ස්ටාලින් මහතා‍ගේ අත්සනින් යුතුව නිකුත් කර ඇති නිවේදනයක මේ බව සඳහන් වන අතර එකී නිවේදනයේ ඉතිරිය පහත පරිදිය. පාසල්වලට ළමුන් ඇතුළත් කිරීම සම්බන්ධයෙන් අධ්‍යාපන අමාත්‍යාංශය නිකුත් කර ඇති චක‍්‍රලේඛ සහ පළාත් අධ්‍යාපන අමාත්‍යාංශය ලබාදී ඇති උපදෙස් අනුව ළමුන් ඇතුළත් කිරීමේදී මුදල් ලබා ගැනීම නීතිවිරෝධී බවත්, එසේ මුදල් අය කළ නොහැකි බවත් පැහැදිලිව දක්වා ඇත. එසේ තිබියදීත් එම චක‍්‍රලේඛ හා උපදෙස්වලට පටහැනිව බස්නාහිර පළාතේ පාසල් ගණනාවක දිගින් දිගටම මුදල් එකතු කිරීම සිදුවිණි. මෙම තත්ත්වයට එරෙහිව විවිධ පැමිණිලි අධ්‍යාපන අමාත්‍යාංශයට, අල්ලස් හා දූෂණ කොමිසමට හා බස්නාහිර පළාතේ පළාත් අධ්‍යාපන අමාත්‍යාංශයට ලැබී තිබුණි. එම තත්ත්වයන් සැලකිල්ලට ගනිමින් සිදුකළ සමහර විමර්ශනවලින් අනතුරුව එසේ නීත්‍යානුකූල නොවන ලෙස ලබාගත් මුදල් ආපසු ගෙවන ලෙස පළාත් අධ්‍යාපන අමාත්‍යාංශය ලබාදුන් උපදෙස් පරිදි එම මුදල් පාසල් කිහිපයකම නැවත ලබා දී ඇත. එහෙත් බහුතරයක් පාසල්වල එසේ මුදල් ලබාදීමට කටයුතු කර නැති අතර මෙම විමර්ශනයට ලක් නොවූ පාසල් ද බොහොමයක් වේ. එසේ මුදල් නැවත ලබාදීම තුළින් සහ තවමත් මුදල් ආපසු ලබා නොදුන්න ද මුදල් එකතු කළ බවට චෝදනා ලද විදුහල්පතිවරුන් හා ඒ සම්බන්ධයෙන් කටයුතු කළ වෙනත් පිරිස් සම්බන්ධයෙන් කිසිදු නීත්‍යානුකූල පියවර ගැනීමක් සිදුවන බව පෙනෙනන්ට නැත. එමෙන් ම තවමත් මුදල් ආපසු ගෙවා නැති පාසල්වල එම මුදල් ගෙවීමට පියවර ගතයුතය. විශේෂයෙන් නීත්‍යානුකූල නොවන ලෙස මුදල් ලබාගෙන ආපසු ගෙවීමෙන් ම ඔවුන් නීත්‍යානුකූල නොවන ලෙස මුදල් එකතු කොට ඇති බවට පැහැදිලිව ම තහවුරු වී ඇත. නමුත් අප ඉහතින් සඳහන් කර ඇති පරිදි මෙම නීත්‍යානුකූල නොවන කටයුත්තේ නිරත වූ පුද්ගලයන් සම්බන්ධයෙන් ද මුදල් ආපසු ගෙවීමට අදාළව ගත් පියවර සේම නීත්‍යානුකූල ලෙස පියවර නොගැනීම හරහා මෙම අයථා කටයුතු ඉදිරියට ද සිදුකිරීමට වක‍්‍රාකාර අනුබලයක් ලැබෙන බැවින් මේ පිළිබඳ ව සොයා බලා විධිමත් කි‍්‍රයාමාර්ගයක් ගන්නා ලෙස ලංකා ගුරු සංගමය බස්නාහිර පළාත් මහ ඇමතිවරයාගෙන් සහ බස්නාහිර පළාත් අධ්‍යාපන ලේකම්වරයාගෙන් ඉල්ලා ඇත. එසේ ම මෙම කි‍්‍රයාවලිය දිවයින පුරා සිදු කළ යුතු බවද අවධාරණය කරයි.", "URL": "https://sinhala.adaderana.lk/news.php?nid=22562", "Category": null, "Parent URL": null}