{"Source": "Adaderana", "Timestamp": "August 1, 2017 05:11 pm", "Headline": "වරාය ගිවිසුම අධීක්ෂණයට සතියක කාලයක්", "News Content": "අත්සන් තබන ලද හම්බන්තොට වරාය ගිවිසුමට එක් කරන ලද සංශෝධනයන් අධීක්ෂණය සඳහා කැබිනට් අමාත්‍යවරුන්ට සතියක කාලයක් ලබා දිය යුතු බව ජනාධිපතිවරයා තීරණය කළ බව වරාය හා නාවික කටයුතු අමාත්‍ය මහින්ද සමරසිංහ මහතා පවසයි. අද(01) පැවති ශ්‍රී ලංකා නිදහස් පක්ෂයේ මාධ්‍ය හමුවට එක්වෙමින් අමාත්‍යවරයා මෙම අදහස් පළ කළේය. මෙම ගිවිසුමේ මුලික සංශෝධන කිහිපයක් සිදුව ඇති අතර එහිදී ජනාධිපතිවරයා විසින් ගිවිසුම සංශෝධනයට ඉඩකඩ තිබිය යුතු බවත්, මුදල් අමාත්‍යාංශය විසින් ගිවිසුමට සම්බන්ධ පාර්ශවයන් යටත් වීමට සිදුවෙන බවත් තුන්වැනි සංශෝධනය වශයෙන් නීතිපති දෙපාර්තමේන්තුවෙන් එක් කරන ලද සංශෝධනත් ඇතුළත් කර තිබෙන බව අමාත්‍යවරයා වැඩිදුරටත් කියා සිටියේය. ඒ අනුව සංශෝධිත ගිවිසුම අධ්‍යනයට අමාත්‍යවරුන්ට සතියක කාලයක් හිමිවන අතර ලබන අඟහරුවාදා දිනයේ දී මේ පිළිබඳ නැවත සාකච්ඡා කර පාර්ලිමේන්තුවට ඉදිරිපත් කිරීමට නියමිත බව ද අමාත්‍යවරයා පැවසීය.", "URL": "https://sinhala.adaderana.lk/news.php?nid=75868", "Category": null, "Parent URL": null}