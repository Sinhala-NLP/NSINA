{"Source": "Adaderana", "Timestamp": "March 11, 2017 08:55 am", "Headline": "පාසලේ මත්පැන් පෙරූ 1ක් මාට්ටු", "News Content": "හිඟුරක්ගොඩ නගරයේ ප්‍රධාන පෙළේ පාසලක් තුළ නීතිවිරෝධී මත්පැන් පෙරූ පුද්ගලයෙකු සුරාබදු දෙපාර්තමේන්තුව විසින් අත්අඩංගුවට ගෙන තිබේ.සුරාබදු දෙපාර්තමේන්තුවේ ප්‍රකාශකයෙකු සඳහන් කළේ විශේෂ මෙහෙයුම් ඒකකයේ නිලධාරීන් විසින් සැකකරු ඊයේ(10) රාත්‍රියේ අත්අඩංගුවට ගත් බවය. ඔහු එම පාසලේ ආපන ශාලාවේ සේවකයෙකු බව සඳහන්වේ.අත්අඩංගුවට ගත් පුද්ගලයා එම ප්‍රදේශයේම පදිංචිකරුවෙකු බව වාර්තා වේ.මේ අතර නීති විරෝධී මත්පැන් පෙරීමේ ස්ථානයක් පවත්වාගෙන ගිය පුද්ගලයෙකු මිනුවන්ගොඩ, කටුවැල්ලේගම ප්‍රදේශයේදී අත්අඩංගුවට ගෙන තිබේ.මිනුවන්ගොඩ පොලිස් ස්ථානයට ලද තොරතුරක් මත සිදුකළ වැටලීමකදී මොහු අත්අඩංගුවට ගෙන ඇති අතර එහිදී නීති විරෝධී මත්පැන් ලීටර් 101ක් හා ගෝඩා ලීටර් 1890ක් සොයාගත් බව පොලීසිය පැවසුවේය.අත්අඩංගුවට ගෙන ඇත්තේ මිනුවන්ගොඩ ප්‍රදේශයේ පදිංචි 34 හැවිරිදි අයෙකි. ඔහු අද(11) දින මිනුවන්ගොඩ මහේස්ත්‍රාත් අධිකරණය වෙත ඉදිරිපත් කිරීමට නියමිත අතර මිනුවන්ගොඩ පොලීසිය වැඩිදුර විමර්ශන සිදුකරයි.මේ අතර සූරියවැව, කෝන්ගහආර ප්‍රදේශයේදී නීති විරෝධී මත්පැන් නිෂ්පාදනය කළ පුද්ගලයෙකු අත්අඩංගුවට ගෙන තිබේ.පොලිස් විශේෂ කාර්යය බලකා සූරියවැව කඳවුරේ නිලධාරීන් පිරිසක් විසින් සිදු කළ වැටලීමකදී සැකකරු අත්අඩංගුවට ගත් බව වාර්තා වෙයි.එහිදී ඔහු සතුව තීබි නීති විරෝධී මත් පැන් තොගයක් පොලිස් විශේෂ කාර්යය බලකාය භාරයට ගෙන තිබේ. අත්අඩංගුවට ගත් සැකකරු වැඩිදුර විමර්ශන සඳහා සූරියවැව පොලිස් ස්ථානය වෙත භාරදුන් බව පොලීසිය පැවසුවේය.", "URL": "https://sinhala.adaderana.lk/news.php?nid=70714", "Category": null, "Parent URL": null}