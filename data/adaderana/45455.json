{"Source": "Adaderana", "Timestamp": "August 19, 2014 11:51 am", "Headline": "වතුර ඉල්ලා මන්ත්‍රීන් මේසෙට නඟියි", "News Content": "බෝපේ - පෝද්දල ප්‍රාදේශීය සභා බලප්‍රදේශයට අයත් අරලියවත්ත ගම්මානයේ පවුල් 25ට නල ජලය ලබාදීම අවුරුදු 3ක් ති‍ස්සේ ප්‍රමාද කරන බවට චෝදනා නඟමින් එම ප්‍රාදේශීය සභාවේ සන්ධාන මන්ත්‍රී ප්‍රේමලාල් අබේසේකර හා එජාප මන්ත්‍රී හුසේන් කියාස් අද (19) මේස මත වාඩි වී විරෝධතාවයක නිරත විය. අරලියවත්තේ ජනතාව මඩ පැහැයට හුරු ජලය ‍බොමින් ඉතා අමාරුවෙන් ජීවිකාව ගෙනයද්දී නල ජලය ලබා ගැනීම සඳහා අවශ්‍ය ලිය කියවිලි මෙන්ම මුදල් ද ඒ සඳහා බැඳ අවශ්‍ය සියල්ල සපුරා තිබියදීත් ජලය ලබාදීම ප්‍රමාද කරන්නේ මන්දැයි කියමින් විරෝධතාවයට එක්වූ මන්ත්‍රීහූ චෝදනා නැඟුහ. ඔවුන්ගේ ‍චෝදනාව වූයේ ඉදිරි මැතිවරණයක් අපේක්ෂාවෙන් අදාළ ව්‍යාපෘතිය ප්‍රමාද කරමින් එහි ඡන්ද වාසිය ගැනීමට අයෙකු උත්සාහ කරන බවකි. කෙසේ හෝ බෝපේ - පෝද්දල ප්‍රාදේශීය සභාවේ සභාපති උක්වත්තේ චන්දිම හිමියන් එහිදී කියා සිටියේ ජල නල එළීම සඳහා ලබන 25 වැනිදාට එම ප්‍රදේශයේ කානු පද්ධතිය කැපීම ආරම්භ කරන බවයි. එහෙත් 25 වැනිදා කානු කැපීම ආරම්භ කර 30 වැනිදාට ජලය දිය හැකිදැයි මන්ත්‍රීන් ඇසූ විට ස්වාමින් වහන්සේට ඊට නිසි පිළිතුරක් දීමට නොහැකි වීම නිසා තමන් සභාවාරය ආරම්භ කරන සෑම දිනකම මෙලෙස මේස මත වාඩි වී විරෝධතා දක්වන බවට ඔවුන් කියා සිටින්නට විය. මීට වසර 3ට පමණ ඉහතදී අරලියවත්තට ජලය ලබාදීම සඳහා කානු කැපීමට යාමේදී ප්‍රදේශවාසියෙකු ජේ.සී.බී යන්ත්‍රයකට මෝල් ගසකින් පහරදීම නිසා ව්‍යාපෘතිය අතර මඟ ඇණහිටිණ. පහරදුන් පුද්ගලයාට එරෙහිව නීතිමය ක්‍රියාමාර්ග ද ගැනුණ අතර එම යන්ත්‍රයට ද හානි සිදුව තිබුණි. නැවත වතාවක් එම ව්‍යාපෘතිය ඇරඹීමට යාමේදී මෙවැනිම සිද්ධියකට මුහුණපෑමට වෙතැයි ප්‍රාදේශීය සභා නියෝජිතයින් බියවී සිටින බවට ද මතයක් ගොඩනැඟී ඇත. එසේම ප්‍රදේශයේ දේශපාලනඥයෙකු මෙම ව්‍යාපෘතිය ප්‍රමාද කරමින් සිටින බවට ද චෝදනාවක් නැඟී ඇති අතර ඉදිරි මැතිවරණයකදී ඡන්ද ගුණ්ඩුවක් ලෙස එය භාවිතා කිරීමට ඔහු සුදානම් වන බවට ද චෝදනාවක් නැඟී ඇතැයි අප වාර්තාකරු පැවසීය. ඡායා රූ - සනත් පතිරණ", "URL": "https://sinhala.adaderana.lk/news.php?nid=45455", "Category": null, "Parent URL": null}