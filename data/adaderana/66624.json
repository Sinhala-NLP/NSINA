{"Source": "Adaderana", "Timestamp": "December 1, 2016 05:48 pm", "Headline": "  ලංකා ඉතිහාසයේ දුර්වලම විදේශ ඇමති මංගල සමරවීරයි", "News Content": "තම පුතු රජයේ මුදලින් අමෙරිකාවේ නිවසක ජීවත් වූ බවට විදේශ අමාත්‍ය මංගල සමරවීර මහතා සිදුකළ ප්‍රකාශය තරයේ හෙළා දකින බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි. මේ පිළිබඳව අද(01) ‍කොළඹදී මාධ්‍ය වෙත අදහස් දක්වමින් හිටපු ආරක්ෂක ලේකම්වරයා කියා සිටියේ විදේශ කටයුතු අමාත්‍ය මංගල සමරවීර මහතා බොරු ප්‍රචාරය කිරීමට පටන්ගත්තේ ආණ්ඩුව බලයට පත්වෙත්ම බවයි.මේ ආණ්ඩුව ජනවාරි 08 බලයට පත් වු බවත්, ජනවාරි 09 දින සිට ඔහු බොරු ප්‍රචාරය කිරීමට පටන්ගත් බවත් ඒ මහතා කියා සිටියේය.මුලින්ම ගෝඨාභය රාජපක්ෂ මහතා විසින්‍ කුමන්ත්‍රණයක් සිදු කළ බවට ප්‍රචාරයන් සිදු කළ බවත්, වර්තමානයේ තවදුරටත් ඔහු‍ගේ හැකියාව වන බොරුව ප්‍රචාරය කරමින් සිටින බවත් හිටපු ආරක්ෂක ලේකම්වරයා පෙන්වා දී තිබේ.එනම් තමා ඩොලර් බිලියන 18ක් ඩුබායි බැංකු ගිණුමක තැන්පත් කර ඇති බවට අසත්‍ය ප්‍රචාරයන් පසුගිය සමයේ මංගල සමරවීර මහතා විසින් සිදු කළ අතර, දැන් අලුත්ම චෝදනාවක් ඔහු විසින් නිර්මාණය කර ඇත්තේ තමාගේ දරුවාට එරෙහිව බව ‍ගෝඨාභය රාජපක්ෂ මහතා පවසයි.මේ මගින් මංගල සමරවීර මහතා‍ගේ පහත් දේශපාලනය පෙන්නුම් කරන බවත්, ඒ මගින් ඔහුගේ දේශපාලන අවශ්‍යතා ඉටු කර ගැනීමට යත්න දරණ බවත්, මෙවැනි පුද්ගලයින් දේශපාලනය කිරීමටවත් සුදුසු නොවන බවත් ඒ මහතා පෙන්වා දී තිබේ.එමෙන්ම තමාගේ දරුවාට මෙවැනි චෝදනාවක් සිදු කිරීම කිසිසේත් අනුමත නොකරන බවත්, මේ මගින් ඔහුගේ බොරුව මනාව ඔප්පුවන බවත් ඒ මහතා පෙන්වා දී ඇත.එනම් පසුගිය සමයේ තමන් විසින් ඩොලර් බිලියන ගණන් හොරකම් කළානම් තමාගේ පුතාව කුලී නිවසක නොතබන බවත්, ඔහුට අලුතින් නිවසක් මිලදීගෙන ලබා දෙන බවත් ඒ මහතා පවසයි.විදේශ කටයුතු අමාත්‍යවරයා ලෙස මෙවැනි කතාවන් අයවැය අතරතුරදී පාර්ලිමේන්තුව තුළ සිදු කිරීමෙන් ඔහුගේ විදේශ ප්‍රතිපත්තිය මනාවට පැහැදිලි බව ‍ගෝඨාභය රාජපක්ෂ මහතා පෙන්වා දී ඇත.එමෙන්ම මෙවැනි විදේශ කටයුතු අමාත්‍යවරයෙකු ලංකා ඉතිහාසයේම නොසිටි බවත්, ලංකා ඉතිහාසයේම සිටි අදූරදර්ශී, දුර්වලම විදේශ ඇමති මංගල බවත් ඔහු පෙන්වා දී තිබේ.පසුගිය සමයේ රණවිරුවන් දඩමීමා කර ගනිමින් ඔවුන් හිරේට යැවීමට කුමන්ත්‍රණයක් සිදු කළ බවත්, ඩොනල් ට්‍රම්ප් බලයට පත්වීමත් සමග එම තත්ත්වය මගහැරී ගිය බවත් ඔහු පෙන්වා දුනි.එමෙන්ම යුද්ධය අවසන් කළ හේතුවෙන් මංගල සමරවීර මහතා ගෝඨාභය රාජපක්ෂ මහතා සමග තරහකින් පසුවන බවත්, එසේ වුවද ඔහු අවශ්‍යතාවයන් හමුවේ ගෝඨාභය රාජපක්ෂ මහතා සොයා ආ බවත්, පසුගිය මැතිවරණ සමයේද ඔහු තමා සොයා ආ බව ඒ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=66624", "Category": null, "Parent URL": null}