{"Source": "Adaderana", "Timestamp": "June 16, 2014 12:48 pm", "Headline": "ගුරුවරු ලෙඩ නිවාඩු - පාසලේ සිසුන් අනාථයි ", "News Content": "ආණමඩුව, සියඹලාගස්හේන කනිටු විදුහලේ නියෝජ්‍ය විදුහල්පතිවරයා හැර සෙසු ගුරුවරුන් සියලුම දෙනා ලෙඩ නිවාඩු වාර්තා කිරීම හේතුවෙන් එම පාසලේ දරු දැරියන් දැඩි දුෂ්කරතාවයකට පත්ව තිබේ. පළමු වන වසර සිට 13 වන වසර දක්වා පන්ති පැවැත්වෙන මෙම විද්‍යාලයේ සිසු සිසුවියන් 495 දෙනෙකු ඉගෙනුම ලබන බව වාර්තා වෙයි. විදුහල්පති, නියෝජ්‍ය විදුහල්පතිවරයා ඇතුළු ගුරුවරුන් 26 දෙනෙකු අදාළ පාසලේ සේවය කරනු ලබයි. පසුගිය 13 වැනිදා මෙම විද්‍යාලයේ විදුහල්පති කාර්යාලය තුළදී විදුහල්පතිවරයා විසින් කාන්තාවකට පහර දීමේ සිද්ධියක් වාර්තා විය. පහර කෑමට ලක්වූ බව කියන කාන්තාව ආණමඩුව දිසා රෝහලට ඇතුළත් කර ප්‍රතිකාර ලබා ගැනීමෙන් පසුව රෝහලෙන් පිටව ගොස් ඇත. මෙම සිද්ධිය සම්බන්ධයෙන් පොලීසිය විසින් අත්අඩංගුවට ගෙන තිබූ විදුහල්පතිවරයා පුත්තලම වැඩ බලන මහේස්ත්‍රාත් වෙත ඉදිරිපත් කිරීමෙන් පසුව ඇප මත මුදා හැර තිබේ. ඇප මත නිදහස ලැබු විදුහල්පතිවරයා අද(16) දින නිවාඩු ලබා ගොස් තිබුණි. මේ හේතුවෙන් විදුහල්පති තනතුරේ වැඩ බැලීම සිදුකර ඇත්තේ නියෝජ්‍ය විදුහල්පතිවරයා විසිනි. විදුහල්පති තනතුරේ වැඩ බැලීම සිදු කළ නියෝජ්‍ය විදුහල්පතිවරයා හැර සෙසු ගුරුවරුන් 24 දෙනා අද(16) දින ලෙඩ නිවාඩු දමා ඇත.", "URL": "https://sinhala.adaderana.lk/news.php?nid=43996", "Category": null, "Parent URL": null}