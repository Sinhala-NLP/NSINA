{"Source": "Adaderana", "Timestamp": "June 7, 2012 09:05 am", "Headline": "ජුලි 4 දා විදුලි සේවක පැය 24 ක වර්ජනයක්", "News Content": "වැටුප් විෂමතා ඉවත් කිරීම ඇතුළු ඉල්ලීම් කිහිපයක් මුල් කරගනිමින් පැය 24 ක වෘත්තීය සමිති ක්‍රියාමාර්ගයක නිරතවීමට ලංකා විදුලිබල මණ්ඩල‍ ඒකාබද්ධ වෘත්තීය සමිති සන්ධානය තීරණය කර තිබේ. ජුලි මස 4 වන දින එම වැඩ වර්ජනය ක්‍රියාත්මක කරන බව එම සන්ධානයේ මෙහෙයුම් කමිටු සාමාජික රංජන් ජයලාල් මහතා සඳහන් කළේය. ඊයේ(06) රැස්වූ ලංකා විදුලිබල මණ්ඩලයේ ඒකාබද්ධ වෘත්තීය සමිති සන්ධානයේ සාමාජිකයින් මෙම තීරණය ගත් බව රංජන් ජයලාල් මහතා ප්‍රකාශ කළේය. පසුගිය දිනවල ගනුලැබූ වෘත්තීය ක්‍රියාමාර්ගවලට දිගින් දිගටම බලධාරීන්ගෙන් නිසි ප්‍රතිචාරයක් නොලැබුණු නිසා මෙම තීරණයට එළඹනු බව අද දෙරණ වෙත අදහස් දක්වමින් ඒ මහතා පෙන්වාදුන්නේය. ඒ අනුව ජූලි 04 වන දින පැවැත්වෙන වැඩ වර්ජනයට සියලුම බලාගාර, කාර්යාල නි‍යෝජනය කරමින් සියලුම සේවකයින් සහභාගි වන බව ද ඔහු සඳහන් කළේය. වරුවක වැඩ වර්ජනයෙන් පසු පැය 24 ක වැඩ වර්ජනයට යාමට පෙර මාසයක කාලයක් ලබා දී ඇති බැවින් විදුලිබල මණ්ඩල සේවකයින්ගේ ඉල්ලීම්වලට කන්දෙන ලෙස අදාළ බලධාරීන්ගෙන් ඉල්ලා සිටින බව ද රංජන් ජයලාල් මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=24821", "Category": null, "Parent URL": null}