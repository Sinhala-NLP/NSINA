{"Source": "Adaderana", "Timestamp": "September 10, 2012 12:02 pm", "Headline": "බේබද්දන් ඇල්ලීම අද සිට අලුත්වෙයි", "News Content": "බීමතින් රිය පදවන පුද්ගලයින් අත්අඩංගුවට ගැනීම සඳහා අද (10) සිට අඛණ්ඩ මෙහෙයුම් ක‍්‍රියාත්මක කරන බව පොලීසිය අවධාරණය කරයි. බීමත් රියදුරන් අත්අඩංගුවට ගැනීම සඳහා මෙහෙයුම් සිදුකළේ සන්ධ්‍යා හා රාත‍්‍රී කාලයේදී බව පවසන පොලීසිය, රියදුරන් දිවා කාලයේ ද බීමතීන් රිය පදවන බව හඳුනාගෙන ඇතැයි සඳහන් කරයි. ඒ අනුව ඔවුන් අත්අඩංගුවට ගැනීම සඳහා අද සිට පැය 24 පුරාම මෙහෙයුම් දැඩි කරන ‍බව පොලිස් මාධ්‍ය ප්‍රකාශක කාර්යාලය විසින් නිකුත් කළ නිවේදනයක සඳහන් වෙයි. එම නිවේදනය වැඩිදුරටත් පහත පරිදිය. ඊයේ (09) අවිස්සාවේල්ල පොලිස් බලප්‍රදේශයේ උක්වත්ත ප‍්‍රදේශයේදී හා ඇහැළියගොඩ පොලිස් බලප්‍රදේශයේ මින්නාන ප‍්‍රදේශයේදි සිදුවූ රිය අනතුරු දෙකකින් තිදෙනෙකු මියගොස් තවත් පුද්ගලයින් ගණනාවක් තුවාල ලබා ඇත. රියදුරන් බීමත්ව සිට ඇත. එමෙන්ම මීට සතියකට පමණ පෙර මීරිගම පොලිස් වසමේදි යුවලක් මිය ගිය අතර එහිදී ද ලොරි රථයේ රියදුරා බීමත්ව සිට ඇත. මගී ප‍්‍රවාහන සේවා බස් රථ සහ ලොරි රථවල රියදුරන් මත්පැන් බී වාහන පැදවීමේ ප‍්‍රවනතාවයක් ඇති බව පෙනී යයි. ඒ අනුව බීමත් රියදුරන් අත්අඩංගුවට ගැනීම සඳහා අද දින සිට අඛණ්ඩ මෙහෙයුම් ක‍්‍රියාත්මකවේ. මේ සම්බන්ධව නියෝජ්‍ය පොලිස්පති රථවාහන විසින් දිවයිනේ සියලු පොලිස් ස්ථානවලට දැන්වීමට කටයුතු කෙරෙනු ඇත. විශේෂයෙන්ම මීට පෙර බීමත් රියදුරන් සඳහා මෙහෙයුම් වැඩිපුර සිදුකරන ලද්දේ සන්ධ්‍යා සහ රාත‍්‍රී කාලවලදී නමුත් දවල් කාලයේදී ද බීමත්ව රිය පදවන බව පෙනී ගොස් ඇති නිසා පැය 24 පුරාම මෙම මෙහෙයුම් ක‍්‍රියාත්මකවේ. බීමත් රියදුරකු අධිකරණයට ඉදිරිපත් කර නඩු පැවරීමෙන් පසු වරදකරු වුවහොත් ඔහුට ලැබෙන දඩුවම් පහත පරිදි මෝටර් රථ වාහන පනතේ 151 වගන්තිය සමග කියවෙන 216 වගන්තිය අනුව, මත්පැන් බී රිය පැදවීමකදී රු 2000- දඩයක්, මාස තුනක සිරදඬුවමක් සහ වර්ෂයක කාලයකට රිය බලපත‍්‍රය අත්සිටුවීම. මත්පැන් බීමෙන් පසු මගී ප‍්‍රවාහන රථයක් පැදවීමකදී රු 3000/- දඩයක්, මාස 06 ක සිර දඬුවමක් සහ රියදුරු බලපත‍්‍රය අවලංගු කිරීම. මත්පැන් බීමෙන් පසුව රිය පදවා යම් තැනැත්තකුට තුවාල සිදු කිරීමකදි රු 5000/- දඩයක් අවුරුදු 05 ක සිර දඬුවමක් සහ රියදුරු බලපත‍්‍රය අවලංගු කිරීම. මත්පැන් බීමෙන් පසුව රිය පදවා යම් තැනැත්තකුගේ මරණය සිදු කිරීමකදී අවුරුදු 10 සිර දඬුවමක් සහ රියදුරු බලපත‍්‍රය අවලංගු කිරීම. තවද බීමත් රියදුරකු සේවයේ යෙදවුවහොත් වාහනයේ අයිතිකරුට විරුද්ධව ද නඩු පැවරීමේ හැකියාවක් ඇති බව දන්වමි.", "URL": "https://sinhala.adaderana.lk/news.php?nid=27286", "Category": null, "Parent URL": null}