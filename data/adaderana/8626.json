{"Source": "Adaderana", "Timestamp": "May 26, 2010 09:29 am", "Headline": "අන්තරේ කැඳවුම්කරුට නොතීසි", "News Content": "ජනාධිපතිවරයාට සහ රජයට අපහාසාත්මක අයුරින් බැණ වැදී රජයේ දේපළවලට අලාභ හානි සිදුකිරීමේ සිද්ධියක සැකකරුවෙකු ලෙස නම් කර ඇති අන්තර් විශ්ව විද්‍යාලීය ශිෂ්‍ය බල මණ්ඩලයේ කැඳවුම්කරු උඳුල් ප්‍රේමරත්න මහතාට අධිකරණය හමුවේ පෙනී සිටින ලෙස නොතීසි නිකුත් කර තිබේ. කුරුඳුවත්ත පොලිසිය මගින් කළ ඉල්ලීමක් පිළිගත් කොළඹ ප්‍රධාන මහේස්ත්‍රාත් චම්පා ජානකී රාජරත්න මහත්මිය සැකකරු ලබන මස 11 වැනිදා අධිකරණය හමුවේ පෙනී සිටිය යුතු බවට නියෝග කළාය. පසුගිය 20 වැනිදා සිසුන් 400 ක් පමණ සමග පෙළපාලියකින් පැමිණ විශ්ව විද්‍යාල ප්‍රතිපාදන කොමිසමේ ප්‍රධාන ගේට්ටුව කඩා බිඳ දමා කලහකාරී අයුරින් හැසිරුණු බවට උඳුල් ප්‍රේමරත්න මහතාට එරෙහිව චෝදනා එල්ල වී තිබේ. මෙය මහජන සාමය කඩකිරීමේ සිද්ධියක් බවත් මේ පිළිබඳ ප්‍රකාශ රැසක් සටහන් කරගෙන ඇති බවත් පොලිසිය අධිකරණයට දන්වා තිබිණි.", "URL": "https://sinhala.adaderana.lk/news.php?nid=8626", "Category": null, "Parent URL": null}