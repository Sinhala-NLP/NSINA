{"Source": "Adaderana", "Timestamp": "April 11, 2016 09:29 am", "Headline": "මන්ත්‍රීවරුන්ට නව ආචාර ධර්ම පද්ධතියක්", "News Content": "විනය ගරුක ආදර්ශමත් පාර්ලිමේන්තුවක් බිහි කිරීම සඳහා මන්ත්‍රීවරුන් වෙනුවෙන් නව ආචාර ධර්ම පද්ධතියක් යෝජනා කළ බව කථානායක කරූ ජයසූරිය මහතා පවසයි.ලොව අනෙකුත් රටවල උපදෙස් ලබා ගනිමින් සහ දැනට පවතින ආචාර ධර්ම පද්ධති සැළකිල්ලට ගනිමින් නව ආචාර ධර්ම පද්ධතිය සකස් කළ බව කථානායකවරයා පවසා ඇත.විදෙස් මාධ්‍ය සමඟ සම්මුඛ සාකච්ඡාවකට එක්වෙමින් කථානායක කරූ ජයසුරිය මහතා මේ බව පවසා තිබේ.මන්ත්‍රීවරුන්ගේ සෘජු වත්කම් සහ ඔවුන්ට අදාළ අනෙක් සියළු මූල්‍ය සබඳතා පාර්ලිමේන්තුවට හෙළි කළ යුතු බව නව ආචාර ධර්ම පද්ධතියේ ඇතුළත් ප්‍රධානතම අංගයක් වෙයි.කිසියම් පාර්ශවයකින් ලැබෙන ආධාර සහ ත්‍යාග ප්‍රදානයන්ද ඊට ඇතුළත් කළ යුතු බව කථානායකවරයා සඳහන් කර ඇත.යෝජිත ආචාර ධර්ම පද්ධතිය උල්ලංඝණය කිරීම සම්බන්ධයෙන් ඕනෑම පුරවැසියෙකුට පැමිණිලි ඉදිරිපත් කිරීමට අයිතිය පවතින බව කථානායකවරයා සඳහන් කළේය.එමෙන්ම එම චෝදනාවලට වරදකරු වන අදාළ මන්ත්‍රිවරයාට හෝ මන්ත්‍රීවරියට කිසියම් කාලයකට පාර්ලිමෙන්තුව තහනම් කිරීම ඇතුළු දඩුවම් පැමිණ විය හැකි වන ලෙස එම ආචාර ධර්ම පද්ධතිය සකස් කර ඇති බව සඳහන්ය.මහජන නියෝජිතයෙකු වශයෙන් ගන්නා සියළු තීරණ සහ තමන්ගේ සියළු ක්‍රියාකාරකම් සම්බන්ධයෙන් මහජනතාවට විවෘතව කරුණු දැක්විය යුතු බව ද අදාළ ආචාර ධර්ම පද්ධතිය තුළින් යෝජනා වී තිබේ.", "URL": "https://sinhala.adaderana.lk/news.php?nid=59081", "Category": null, "Parent URL": null}