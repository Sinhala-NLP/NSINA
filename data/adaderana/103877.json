{"Source": "Adaderana", "Timestamp": "February 7, 2019 10:28 pm", "Headline": "ආනයනික කිරිපිටි ගැන පරීක්ෂණයක් ඉල්ලයි", "News Content": "ආනයනික කිරිපිටි වලින් ඉවත් වී දේශීය දියරකිරි සඳහා යොමු වන ලෙස රජයේ වෛද්‍ය නිලධාරීන්ගේ සංගමය ජනතාවගෙන් ඉල්ලා සිටියි. එම සංගමය අද(07) මේ අදහස් පළකර සිටියේ ආනයනික කිරිපිටි සම්බන්ධයෙන් නියෝජ්‍ය අමාත්‍ය බුද්ධික පතිරණ මහතා පසුගියදා පාර්ලිමේන්තුවේ සිදු කළ අනාවරණයට ප්‍රතිචාර දක්වමින්ය. කෙසේ වෙතත් බුද්ධික පතිරණ නියෝජ්‍ය අමාත්‍යවරයා ආනයනික කිරිපිටිවලට අදාළව සිදු කළ ප්‍රකාශය සාවද්‍ය බව සෞඛ්‍ය අමාත්‍ය රාජිත සේනාරත්න මහතා අද කියාසිටියේය. කෙසේ වෙතත් කිරිපිටි ආනයන සමාගමක් වන ෆොන්ටේරා ආයතනය අද මෙම චෝදනා ප්‍රතික්ෂේප කරමින් මාධ්‍ය නිවේදනයක් නිකුත් කර තිබුණි. තම ආයතනය විසින් බෙදාහරින කිරිපිටි ලොව ඉහළම ප්‍රමිතීන්ට අනුව නිපදවා ඇති අතර , නවසීලන්තයේ සහ ශ්‍රී ලංකාවේ රජයන් මඟින් වෙන වෙනම පරීක්ෂාවන්ට ලක් කර තහවුරු කර ඇති බව එම නිවේදනයේ සඳහන්ය. එබැවින් ඌරුතෙල් හෝ පාම්තෙල් වැනි අහිතකර ද්‍රව්‍ය කිසිවක් තම නිෂ්පාදනවල අඩංගු නොවන බවත්, ආනයනික කිරිපිටි පිළිබඳ පැතිර යන තොරතුරු පදනම් විරහිත බවත් එම ආයතනය නිවේදනය කර සිටියි.", "URL": "https://sinhala.adaderana.lk/news.php?nid=103877", "Category": null, "Parent URL": null}