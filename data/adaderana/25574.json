{"Source": "Adaderana", "Timestamp": "July 7, 2012 09:02 am", "Headline": "ශ්‍රී ලංකා යොවුන් මලල ක්‍රීඩා කණ්ඩායම අද ස්පාඤ්ඤයට යයි", "News Content": "2012 ජගත් යොවුන් මලල ක්‍රීඩා ශූරතා තරගාවලිය සඳහා සහභාගී වන ශ්‍රී ලංකා යොවුන් මලල ක්‍රීඩා කණ්ඩායම අද(07) ස්පාඤ්ඤ බලා පිටත්ව යාමට නියමිතය. ජගත් යොවුන් මලල ක්‍රීඩා ශූරතා තරගාවලිය මෙවර පැවැත්වෙන්නේ ස්පාඤ්ඤයේ බාසිලෝනා නුවරදීය. අවුරුදු 20 න් පහල යොවුන් මලල ක්‍රීඩක ක්‍රීඩිකාවන් සඳහා නියමිත මෙම තරගාවලිය සඳහා සහභාගීවීමට ශ්‍රී ලංකාවෙන් ක්‍රීඩක ක්‍රීඩිකාවන් හත්දෙ‍නෙකු සුදුසුකම් ලබා තිබේ. මීටර් 100 ඉසව්ව සඳහා අෂේන් කුමාර්, මීටර් 400 ඉසව්ව සඳහා දුලාජ් මධුශංඛ, මීටර් 800 ඉසව්ව සඳහා ඉඳුනිල් හේරත් , මීටර් 110 කඩුළු පැනීමේ ඉසව්ව සඳහා විරාජ් රන්දෙනිය, උස පැනීමේ ඉසව්ව සඳහා මිලාන් දිසානායක සහ නිමේෂා සිරිවර්ධන , මීටර් 3000 බාධක දිවීමේ ඉසව්ව සඳහා චාමිකා ජයමිණි යන ක්‍රීඩක ක්‍රිඩිකාවන් තරගාවලිය සඳහා සහභාගී වන බව සඳහන්ය.", "URL": "https://sinhala.adaderana.lk/news.php?nid=25574", "Category": null, "Parent URL": null}