{"Source": "Adaderana", "Timestamp": "January 25, 2011 04:23 pm", "Headline": "ජනපතිට එරෙහිව පරීක්ෂණ අරඹන්න -අමෙරිකාවේ ද්‍රවිඩ ජනයා ඔබාමාගෙන් ඉල්ලයි ", "News Content": "ශ්‍රී ලංකාවේ යුද ගැටුම් පැවති කාල සීමාව තුළ සිදුවූ බව කියන යුද ගැටුම් සම්බන්ධව ශ්‍රී ලංකා ජනාධිපති මහින්ද රාජපක්ෂ මහතාට එරෙහිව විමර්ශන කටයුතු මෙහෙයවීම ආරම්භ කරන ලෙස අමෙරිකාවේ වෙසෙන ද්‍රවිඩ ජනතාව විසින් එරට ජනාධිපති බැරක් ඔබාමාගෙන් ඉල්ලීමක් කර තිබේ. ඊයේ(24) ධවල් මන්දිරය සහ අමෙරිකානු රාජ්‍ය දෙපාර්තමේන්තුවේ ෆොගී බොටම් මූලස්ථාන ඉදිරිපිට පැවති උද්ඝෝෂණයක් අතරතුර ද්‍රවිඩ අමෙරිකානු සංවිධාන 12 ට වැඩි ප්‍රමාණයක් මගින් අමෙරිකානු ජනාධිපතිවරයා වෙත ලේඛනයක් අත්සන් තැබීමට කටයුතු කර ඇති බව සඳහන්ය. ජනාධිපති මහින්ද රාජපක්ෂ මහතා මේ දිනවල අමෙරිකාවේ පෞද්ගලික සංචාරයක නිරතව සිටින අතර ඔහුට එරෙහිව නෛතික ක්‍රියා මාර්ග ගැනීමට කටයුතු කිරීම ආරම්භ කරන ලෙස මෙම පිරිස් ඔබාමා රජයෙන් ඉල්ලා ඇති බව ද විදෙස් මාධ්‍ය වාර්තා කරයි. යුද අපරාධ පිළිබඳව ස්වාධීන ජාත්‍යන්තර පරීක්ෂණයක් පැවැත්වීමට කටයුතු සලසන ලෙස ඉල්ලා පසුගිය ගිම්හානයේදී සාමාජිකයින් 58 දෙනෙකුගෙන් යුත් කොංග්‍රසය මගින් ලේකම් ක්ලින්ටන් වෙත ලිඛිතව දැනුම්දුන් බව ද අමෙරිකානු ද්‍රවිඩ ජනතාව අත්සන් තබන ලද ලේඛනයෙන් පෙන්වා දී තිබේ.", "URL": "https://sinhala.adaderana.lk/news.php?nid=13747", "Category": null, "Parent URL": null}