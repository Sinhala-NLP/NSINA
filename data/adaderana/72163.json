{"Source": "Adaderana", "Timestamp": "April 17, 2017 04:54 pm", "Headline": " නව දුම්වැටි සමාගමක් ගැන GMOAවෙන් හෙළිදරව්වක් ", "News Content": "ශ්‍රී ලංකාව තුළ තවත් දුම්වැටි සමාගමක් ලියාපදිංචි කිරීමේ සූදානමක් ඇති බවට පළ වන වාර්තා පිළිබඳ ජනාධිපතිවරයාගේ අවධානය යොමු කිරීමට රජයේ වෛද්‍ය නිලධාරීන්ගේ සංගමය තීරණය කර තිබේ. එම සංගමයේ ලේකම් වෛද්‍ය නවීන්ද සොයිසා මහතා පවසන්නේ දුම්වැටි පාලනය සඳහා ජනාධිපතිවරයා විසින් ගනු ලැබූ ක්‍රියාමාර්ග සඳහා සිය සංගමය කොන්දේසි විරහිතව සහයෝගය ලබාදුන් බවය. එහි ප්‍රතිඵලයක් ලෙස මේ වන විට දුම්වැටි පාලනය සඳහා සාධනීය පියවර කිහිපයක් ගැනීමට හැකිවී ඇති බව වෛද්‍ය නවීන්ද සොයිසා මහතා පෙන්වාදෙයි. කෙසේවෙතත් දුම්වැටි පාලනය සඳහා එලෙස ක්‍රියාමාර්ග ගනිමින් සිටියදී ශ්‍රී ලංකාව තුළ තවත් දුම්වැටි සමාගමක් ලියාපදිංචි කිරීම සඳහා කටයුතු කරමින් සිටින බවට වාර්තා පළ වී ඇති බව රජයේ වෛද්‍ය නිලධාරීන්ගේ සංගමයේ ලේකම්වරයා පවසයි. ඒ අනුව මේ සම්බන්ධයෙන් කටයුතු සොයාබලා මෙම ක්‍රියාවලිය පිටුපස සිටින ජාවාරම්කරුවන් රටට හෙළි කිරීමට ක්‍රියා කරන ලෙස ජනාධිපතිවරයාගෙන් ඉල්ලා සිටීමට සිය සංගමය තීරණය කළ බව වෛද්‍ය නවීන්ද සොයිසා මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=72163", "Category": null, "Parent URL": null}