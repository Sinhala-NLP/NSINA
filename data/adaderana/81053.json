{"Source": "Adaderana", "Timestamp": "December 5, 2017 11:43 am", "Headline": "පුංචි ඡන්දෙ දෝෂ හෙට නැවතත් නිවැරදි වෙයි", "News Content": "පළාත් පාලන මැතිවරණ ඡන්ද විමසීමේ පනත් කෙටුම් පතෙහි සිංහල භාෂාවෙන් පවතින මුද්‍රණ දෝෂ නැවත වතාවක් සකස් කර හෙට(06) දිනයේ දී පාර්ලිමේන්තුවට ඉදිරිපත් කිරීමට නියමිත බව පළාත් සභා සහ පළාත් පාලන අමාත්‍යාංශ ලේකම්, එච්.ටී.කමල් පත්මසිරි මහතා පැවසීය. අද(05) කොළඹ පැවති එම අමාත්‍යාංශයේ මාධ්‍ය හමුවට එක් වෙමින් ඔහු මෙම අදහස් පළ කළේය. මේ අතර පළාත් සභා සහ පළාත් පාලන අමාත්‍යාංශය විසින් මෙම වසර 3ක කාලය අඛණ්ඩ භෞතිකව හා මූල්‍ය ප්‍රගතිය සියයට 90 ඉක්මවා ගොස් ඇති බව මෙම මාධ්‍ය හමුවට එක්වෙමින් විෂය භාර අමාත්‍ය ෆයිසර් මුස්තාෆා මහතා පවසයි. මේ වසර සඳහා විශාල වශයෙන් ග්‍රාමිය පාලම් ඉදිකිරීම සඳහා විදේශ ආධාර ඇතිව ව්‍යපෘති රැසක් ක්‍රියාකිරීමට නියමිත බව ද අමාත්‍යවරයා මෙහිදී සඳහන් කළේය. එමෙන්ම වකුගඩු රෝගය ඇති ප්‍රදේශවල පානීය ජල ගැටළුවට විසඳුම් ලබා දීමට හැකි වෙනු ඇති බවත් එවැනි ව්‍යාපෘති රැසක් නිමකිරීමට බලාපොරොත්තු වන බව ද අමාත්‍යවරයා මෙහිදී වැඩිදුරටත් පැවසීය. දුෂ්කර පළාත් පාලන ආයතන 25ක් ලෙස යොදා ගෙන එය තාක්ෂණය හා අනෙකුත් සියලුම පහසු කම් ලබා දී ආදර්ශමත් පළාත් පාලන ආයතන 25ක් කිරීමට ඉදිරියේ දී කටයුතු කරන බව ද අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=81053", "Category": null, "Parent URL": null}