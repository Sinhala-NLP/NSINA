{"Source": "Adaderana", "Timestamp": "March 13, 2012 08:04 am", "Headline": "මහමෝදර ළදරු ඒකකය ගැන කමිටු වාර්තාව අද මාධ්‍ය හමුවට", "News Content": "ගාල්ල, මහමෝදර රෝහලේ නොමේරූ ළදරු ඒකකය සම්බන්ධයෙන් සොයා බැලීමට පත්කළ කමිටු වාර්තාව සෞඛ්‍ය අමාත්‍යාංශය වෙත භාර දී තිබේ. ඊයේ අදාළ වාර්තාව සෞඛ්‍ය අධ්‍යක්ෂ ජනරාල්වරයා වෙත භාරදුන් බව වෛද්‍ය පර්යේෂණ ආයතනයේ අධ්‍යක්ෂ විශේෂඥ වෛද්‍ය අනිල් සමරනායක මහතා සඳහන් කළේය. ගාල්ල, මහමෝදර රෝහලේ නොමේරූ ළදරු ඒකකය තුළ දී එකවර ළමුන් කිහිපදෙනෙකු මියයාම හේතුවෙන් එම ඒකකය තාවකාලිකව වසා දැමීමට සෞඛ්‍ය අමාත්‍යාංශය තීරණය කරනු ලැබීය. එයින් අනතුරුව ඒ සම්බන්ධයෙන් පරීක්ෂණයක් පැවැත්වීමට විශේෂඥ වෛද්‍යවරුන් පස්දෙනෙකුගෙන් සමන්විත කණ්ඩායමක් පත්කරනු ලැබීය. අදාළ කණ්ඩායම විසින් දීර්ඝ වශයෙන් සිදුකළ පරීක්ෂණ වලින් අනතුරුව සකස් කළ වාර්තාව මෙලෙස සෞඛ්‍ය අමාත්‍යාංශයට භාරදී තිබේ. එම වාර්තාව මගින් විශේෂ නිර්දේශ කිහිපයක් සිදුකර ඇති අතර අදාළ වාර්තාව අද(13) මාධ්‍ය වෙත ඉදිරිපත් කිරීමට නියමිත බව සෞඛ්‍ය අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=22756", "Category": null, "Parent URL": null}