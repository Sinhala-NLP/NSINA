{"Source": "Adaderana", "Timestamp": "August 12, 2012 03:20 pm", "Headline": "පටු අරමුණු සඳහා ප‍්‍රචාර නොකරන්න", "News Content": "වව්නතිව්, උනච්චිය ඉරුනේරුවිල් ප‍්‍රදේශයේ තාවකාලික නිවාස 04ක් ගිනි තැබා ඇත්තේ දෙපිරිසක් අතර ඇති වු ගැටුමක් හේතුවෙන් බව පොලිසිය පවසයි. ඊයේ (11) රාත්‍රී එම ගිනි තැබීම සිදුව ඇත. මෙම සිද්ධියට මුල් වී ඇත්තේ ඊට යාබද ගමෙහි පිරිසක් සහ මෙම ගම්මානයේ පිරිසක් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් ‍රෝහණ මහතා සඳහන් කරයි. සිද්ධිය සම්බන්ධයෙන් සැකකරුවෙකු මේ වන විට අත්අඩංගුවට ගෙන තිබේ. කෙසේ වෙතත් ඇතැම් විද්‍යුත් මාධ්‍ය හා වෙබ් අඩවි මෙය මෙරටේ සුළු ජාතිකයින් හා මහ ජාතිය වන සිංහලයින් අතර ප‍්‍රශ්නයක් බවට පෙන්වීමට උත්සාහ දරා ඇතැයි ඔහු පෙන්වාදෙයි. අදාළ ප‍්‍රදේශයේ කිසිම සිංහල ‍ජාතිකයෙකු පදිංචිව නැති බවද අජිත් රෝහණ මහතා සඳහන් කරයි‍. අවුරුදු 30ක අමිහිර අත්දැකීම් සහිත යුද්ධයකට මුහුණ දුන් සිංහල, දෙමළ, මුස්ලිම් ජාතීන් සහෝදරත්වයෙන් එක්සත්ව සිටින මෙවන් මොහොතක පටු අරමුණු සඳහා මෙවැනි ප‍්‍රචාර නිකුත් කිරිම කණගාටුදායක තත්ත්වයක් බවද ඔහු පෙන්වාදෙයි. එම සිද්ධිය සදහා කිසිම දේශපාලන කරුණක්ද බලපා නොමැති බවත් එය හුදෙක්ම දෙපිරිසක් අතර වු ප‍්‍රශ්නයක් බව තවදුරටත් අවධාරණය කරන අතරම ගිනි තබා ඇත්තේ ස්ථිර ගොඩනැගිලි නොව තාවකාලිකව සැදු නිවාස කිහිපයකට බවද ඔහු කියා සිටියි.", "URL": "https://sinhala.adaderana.lk/news.php?nid=26522", "Category": null, "Parent URL": null}