{"Source": "Adaderana", "Timestamp": "October 9, 2018 12:01 pm", "Headline": "පස්වෙනි වතාවටත් ජනපතිට හා අගමැතිට සිතාසි ", "News Content": "හිටපු එක්සත් ජාතික පක්ෂ මහලේකම් තිස්ස අත්තනායක මහතාට එරෙහිව ගොනු කර තිබෙන නඩුවේ සාක්ෂි දීම සඳහා ජනවාරි මස 22 වනදා අධිකරණය හමුවේ පෙනී සිටින්නැයි දන්වා එම නඩුවේ සාක්ෂිකරුවන් ලෙස නම් කර සිටින අග්‍රාමාත්‍ය රනිල් වික්‍රමසිංහ මහතා සහ ජනාධිපති මෛත්‍රීපාල සිරිසේන යන මහත්වරු වෙත කොළඹ මහාධිකරණය විසින් අද(09) පස්වන වතාවටත් සිතාසි නිකුත් කරනු ලැබීය. මෙම නඩුව අද කොළඹ මහාධිකරණ විනිසුරු විකුම් කළුආරච්චි මහතා ඉදිරියේ කැඳවූ අවස්ථාවේදී සාක්ෂිකරුවන් ලෙස නම් කර සිටින අග්‍රාමාත්‍ය රනිල් වික්‍රමසිංහ ජනාධිපති මෛත්‍රීපාල සිරිසේන මහතා සිය ලේකම්වරු මාර්ගයෙන් ලිඛිතව අධිකරණයට දන්වා සිටියේ සිය විදේශ සංචාර හේතුවෙන් අද දින සාක්ෂි දීම සඳහා අධිකරණයට පැමිණීමට නොහැකි තත්ත්වයක් උද්ගතව ඇති බවයි. මෙහිදී පැමිණිල්ල වෙනුවෙන් පෙනී සිටින නියෝජ්‍ය සොලිසිටර් ජනරාල් දිලීප පිරිස් මහතා අධිකරණයට දන්වා සිටියේ ජනාධිපතිවරයා සහ අග්‍රාමාත්‍යවරයා සාක්ෂි දීම සඳහා අද දින අධිකරණයේ පෙනී නොසිටිය ද වෙනත් සාක්ෂිකරුවන් යොදා ගෙන නඩුව ආරම්භ කිරීමට තමන් සූදානම් වන බවයි. කෙසේවෙතත් විත්තිය වෙනුවෙන් පෙනී සිටින ජනාධිපති නීතිඥවරයා වෙනත් නඩුවකට සහභාගී වන හෙයින් මෙම නඩුවේ විභාගය කල් තබන ලෙස ඔහුගේ කනිෂ්ඨ නීතිඥවරයා අධිකරණයෙන් ඉල්ලීමක් කළේය. මෙහිදී රජයේ නියෝජ්‍ය සොලිස්ටර් ජනරාල් දිලීප පිරිස් මහතා අධිකරණයට දන්වා සිටියේ විත්තියේ නීතිඥවරු එසේ නඩුව කල් දමන මෙන් ඉල්ලා සිටිය ද මෙම නඩුවේ විත්තිකරු ඉකුත් දා ගුවන්විදුලි වැඩසටහනකට සහභාගී වෙමින් පැමිණිල්ල මෙම නඩුව ප්‍රමාද කරමින් සිටින බවට චෝදනාවක් එල්ල කර ඇති බව සඳහන් කර සිටියේය. අද දින නඩුව කල් තැබෙන්නේ විත්තියේ ඉල්ලීම මත පමණක් බවත් එම නිසා මෙම නඩුව පැමිණිල්ල විසින් කල් දමමින් සිටින බවට අභූත චෝදනා නැඟීමෙන් විත්තිය වැළකිය යුතු බව ද නියෝජ්‍ය සොලිසිටර් ජනරාල්වරයා අධිකරණයට දන්වා සිටියේය. මෙහිදී පැමිණිල්ල කිසිදු සාක්ෂිකරුවෙකුට විශේෂත්වයත් නොදක්වන බව සඳහන් කළ නියෝජ්‍ය සොලිස්ටර් ජෙනරාල් දිලීප පිරිස් මහතා අධිකරණය හමුවේ සාක්ෂිකරුවන්ගේ නිලතල අධිකරණයට අදාළ නොවන අතර කුමන නිලතල දැරුවද සියලු දෙනා අධිකරණය හමුවේ සාක්ෂි කරුවන් පමණක් බවද අවධාරණය කළේය. ඒ අනුව මෙම නඩුවේ විභාගය ජනවාරි මස 22 වනදා සහ 23 වනදා පැවැත්වීමට තීන්දු කළ කොළඹ මහාධිකරණ විනිසුරු විකුම් කළුආරච්චි මහතා එදින අධිකරණය හමුවේ පෙනී සිටින්නැයි දන්වා එම නඩුවේ සාක්ෂිකරුවන් ලෙස නම් කර සිටින අග්‍රාමාත්‍ය රනිල් වික්‍රමසිංහ සහ ජනාධිපති මෛත්‍රීපාල සිරිසේන යන අයට පස්වන වතාවටත් සිතාසි නිකුත් කළේය. මෙම නඩුවේ විත්තිකාර තිස්ස අත්තනායක මහතාට ආගමික සංචාරයකට සහභාගි වීම සඳහා ජපන් ශ්‍රී ලංකා මිත්‍රත්ව පදනමින් ආරාධනයක් ලැබීමට නියමිතව තිබෙන බවත් ඒ අනුව නොවැම්බර් මස 15 වනදා සිට 25 වැනිදා දක්වා කාලසීමාව තුළ ඔහුට ජපානයේ සංචාරය කිරීමට අවශ්‍යතාවක් ඇතිව තිබෙන බව ඔහුගේ නීතිඥවරයා කියා සිටියේය. ඊට අමතරව ඕස්ට්‍රේලියාවේ අධ්‍යාපනය ලබන ඔහුගේ දියණිය හමු වී සුවදුක් සොයා බැලීම සඳහා දෙසැම්බර් මස දහ වන දා සිට ජනවාරි මස 05 වනදා දක්වා කාලසීමාව තුළ ඕස්ට්‍රේලියාවේ සංචාරය කිරීමට ඔහුට අවශ්‍යව ඇති බව ද නීතිඥවරයා දුන්නේය. ඊට අවශ්‍ය වීසා බලපත්‍ර ලබා ගැනීම සඳහා දැනට අධිකරණය භාරයේ පවතින විත්තිකාර තිස්ස අත්තනායක මහතාගේ විදේශ ගමන් බලපත්‍රය මුදාහැරීමේ නියෝගයක් නිකුත් කරන ලෙස විත්තියේ නීතිඥවරයා මෙහිදී ඉල්ලා සිටියේය. එම ඉල්ලීම පිළිගත් විනිසුරුවරයා අධිකරණය භාරයේ පවතින විත්තිකරුගේ විදේශ ගමන් බලපත්‍රය ඔහු වෙත තාවකාලිකව මුදාහරින ලෙස නියම කළේය. ඉකුත් ජනාධිපතිවරණය සමයේ එක්සත් ජාතික පක්ෂය සහ දෙමළ ජාතික සන්ධානය අතර රහසිගත ගිවිසුමක් පවතින බවට ව්‍යාජ ලියවිල්ලක් කොළඹ පැවති මාධ්‍ය හමුවක දී ප්‍රදර්ශනය කිරීම තුළින් ජාතීන් අතර පවතින සුහදතාවය කඩාකප්පල් කිරීමට කටයුතු කළේ යැයි චෝදනා කරමින් සිවිල් හා දේශපාලන අයිතිවාසිකම් සම්මුති පනත යටතේ නීතිපතිවරයා විසින් මෙම නඩුව තිස්ස අත්තනායක මහතාට එරෙහිව ගොනු කර තිබේ.", "URL": "https://sinhala.adaderana.lk/news.php?nid=97405", "Category": null, "Parent URL": null}