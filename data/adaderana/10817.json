{"Source": "Adaderana", "Timestamp": "September 12, 2010 07:24 pm", "Headline": "දුරකථන රැහැන් එසවීමට ගොස් වහලය කඩාවැටී මියයයි", "News Content": "හැටන් නගරයේ කොටගල මුත්තුවිනායගර් නම් කෝවිලේ වාර්ෂික වේල් පෙරහැරෙහි වේල් කරත්තය ගමන් කිරීම සඳහා මාර්ගය දෙපස වන දුරකථන රැහැන් ඉහළට එසවීම සඳහා වහලක් මතට නැගුණු පුද්ගලයෙක් එම වහලය කඩාවැටී බිමට ඇදවැටීම නිසා මරණයට පත්ව ඇත. අද පස්වරු 2 .30 ට පමණ මෙම අනතුර සිදුව ඇත. 36 හැවිරිදි නඩරාජ් සුදාකර් නැමති මෙම පුද්ගලයා දෙදරු පියෙක් බව ද සඳහන්ය. ඔහු ට්‍රයිටන් නම් වතුයායේ මිල්කෝ ආයතනයෙහි සේවකයෙකි. වහලය කඩා වැටීම නිසා බිමට ඇදවැටීමේදී හිසට සිදුවූ බරපතල තුවාල ඔහුගේ මරණයට හේතු වී ඇත. මොහු තුවාල ලැබීමෙන් අනතුරුව කොටගල රෝහලට ඇතුළත් කර ඇති අතර රෝහලේදී මරණයට පත්ව ඇත. මෙම සිද්ධිය සම්බන්ධව පතන පොලිසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=10817", "Category": null, "Parent URL": null}