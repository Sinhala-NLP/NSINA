{"Source": "Adaderana", "Timestamp": "February 5, 2013 08:37 am", "Headline": "දෙමළ ජනතාවගේ ගැටලු ගැන අවදියෙන්", "News Content": "ශ්‍රී ලංකාවේ දෙමළ ජනතාවගේ ගැටලු සම්බන්ධයෙන් අවධානයෙන් සිටින බව ඉන්දීය කොංග්‍රස් පක්ෂයේ සභාපති සෝනියා ගාන්ධි මහත්මිය පවසයි. ඩී.එම්.කේ. පක්ෂයේ නායක එම්.කරුණානිධි වෙත ලිපියක් යොමුකරමින් ඇය මේ පිළිබඳව දන්වා ඇති බව ඉන්දීය මාධ්‍ය වාර්තා කරයි. කරුණානිධි විසින් සෝනියා ගාන්ධි වෙත පසුගියදා ඉදිරිපත් කළ ලිපියකට පිළිතුරු ලිපියක් යොමුකරමින් ඇය මේ බව පවසා තිබේ. ශ්‍රී ලංකාවේ දෙමළ ජනතාව මුහුණ දී ඇති ගැටලු සම්බන්ධයෙන් ඉන්දියාවේ අවධානය යොමුවිය යුතු බවට එම්.කරුණානිධිගේ අදාළ ලිපිය මගින් දැනුවත් කර ඇත. ලංකාවෙ දෙමළ ජනතාවගේ ගැටලු සම්බන්ධයෙන් කරුණානිධිගේ නිරීක්ෂණයන් පිළිබඳව සැළකිලිමත් වන බව සෝනියා ගාන්ධි පවසයි. අදාළ ගැටලු සම්බන්ධයෙන් ඉදිරියේ දී ඉන්දීය විදේශ කටයුතු අමාත්‍යවරයා දැනුවත් කිරීමට ද පියවර ගන්නා බව ඇය සිය ලිපිය මගින් දැනුම් දී තිබේ. මේ අතර ජනාධිපති මහින්ද රාජපක්ෂ මහතාගේ ඉන්දීය සංචාරයට එරෙහිව ඩී.එම්.කේ පක්ෂයේ නායක එම්.කරුණානිධි කටයුතු කරමින් සිටින බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=31353", "Category": null, "Parent URL": null}