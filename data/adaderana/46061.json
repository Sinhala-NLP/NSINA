{"Source": "Adaderana", "Timestamp": "September 15, 2014 05:38 am", "Headline": "යතුරුපැදි දෙකක් මුහුණට මුහුණ ගැටී එක් අයෙක් මරුට", "News Content": "යතුරු පැදි දෙකක් මුහුණට මුහුණ ගැටීමෙන් සිදුවී ඇති අනතුරකින් එක් අයෙකු මිය ගොස් තවත් අයෙකු බරපතළ ලෙස තුවාල ලබා හලාවත මහ රෝහලට ඇතුළත් කර ඇත. ඊයේ (14) සවස 6.00 ට පමණ හලාවත - කොළඹ මාර්ගයේ මයික්කුලම ප්‍රදේශයේදී මෙම අනතුර සිදුවී ඇති බව අද දෙරණ වාර්තාකරු පවසයි. අනතුරින් මිය ගොස් ඇත්තේ හලාවත - මයික්කුලමේ පදිංචිව සිටි ජයසිංහ මුදියන්සේලාගේ ප්‍රේමසිරි නම් අයෙකි. අනතුරින් තුවාල ලබා ඇති කාක්කපල්ලිය - පොන්නන්කන්නිය පදිංචි දිසානායක මුදියන්සේලාගේ සුරංග දිසානායක යන අය හලාවත මහා රෝහලේ ප්‍රතිකාර ලබමින් සිටියි. හලාවත පොලීසියේ රථවාහන අංශය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=46061", "Category": null, "Parent URL": null}