{"Source": "Adaderana", "Timestamp": "September 19, 2017 11:11 pm", "Headline": " මහේන්ද්‍රන් හෙටත් බැඳුම්කර කොමිසම හමුවට ", "News Content": "හිටපු මහ බැංකු අධිපති අර්ජුන මහේන්ද්‍රන් මහතා අද ප්‍රශ්නගත මහ බැංකු බැඳුම්කර ගනුදෙනුව පිළිබඳ විමර්ශන සිදුකරන ජනාධිපති කොමිසම හමුවේ සාක්ෂි ලබාදුනි.ඒ පසුගියදා කොමිසම විසින් ඔහු වෙත නිකුත් කරන ලද නොතීසියකට අනුවයි.බැඳුම්කර අලෙවි කිරීමේ දී එතෙක් භාවිත වූ ඍජු ක්‍රමවේදය වෙනුවට විනිවිදභාවයෙන් යුත් වෙන්දේසි ක්‍රමය හඳුන්වා දිය යුතු බව තමන් ජනාධිපතිවරයාට සහ අගමැතිවරයාට දැනුම් දුන් බව මෙහිදී මහේන්ද්‍රන් මහතා සඳහන් කර තිබේ.අදාළ වෙන්දේසිය සිදුවු 2015 පෙබරවාරි මස 27 වනදා වෙන්දේසිය අතරතුර රාජ්‍ය ණය දෙපාර්තමේන්තුවට දෙවරක් ගොස් තොරතුරු විමසුවේ එහි යථා ස්වභාවය දැනගැනීමට පමණක් බව ඔහු ප්‍රකාශ කළේය.හෙට දිනයේත් ජනාධිපති කොමිසම අර්ජුන මහේන්ද්‍රන් මහතාගෙන් සාක්ෂි විමසීමට නියමිතය.", "URL": "https://sinhala.adaderana.lk/news.php?nid=77765", "Category": null, "Parent URL": null}