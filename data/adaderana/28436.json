{"Source": "Adaderana", "Timestamp": "October 19, 2012 05:45 pm", "Headline": "  ජාතික වනෝද්‍යානවල පෞද්ගලික ඉදිකිරීම් වහා ඉවත් කරන්න", "News Content": "ජාතික වනෝද්‍යාන තුළ පවතින සියලු පෞද්ගලික ඉදිකිරීම් වහාම ඉවත් කරන ලෙස ජනාධිපති මහින්ද රාජපක්ෂ මහතා වන ජීවි දෙපාර්තමේන්තුවේ අධ්‍යක්ෂ ජනරාල්වරයා වෙත නියෝග කර තිබේ. යාල ජාතික වනෝද්‍යානය තුළ පෞද්ගලික සමාගම් විසින් ස්ථීර සංචාරක කඳවුරු ඉදිකර ඇති බවට මහජන නියෝජිතයින් දැනුම්දීමෙන් අනතුරුව ජනාධිපතිවරයා මෙම තීරණයට එළඹ ඇති බව සඳහන්ය. යාල ජාතික වනෝද්‍යානය තුළ පෞද්ගලික සමාගම් විසින් ඉදිකර ඇති සියලු ස්ථීර හා තාවකාලික සංචාරක කඳවුරු හෙට දිනය වන විට වහාම ඉවත් කරන ලෙස ජනාධිපතිවරයා නියෝග කර තිබේ. දිවයින පුරා ජාතික වනෝද්‍යාන තුළ ස්ථාපිත කර ඇති සියලු පෞද්ගලික ඉදිකිරීම් ඉදිරියේදී ඉවත් කරන ලෙස ද ජනාධිපතිවරයා අදාළ අංශ වෙත නියෝග කර ඇති බව ජනාධිපති මාධ්‍ය අංශය පවසයි.", "URL": "https://sinhala.adaderana.lk/news.php?nid=28436", "Category": null, "Parent URL": null}