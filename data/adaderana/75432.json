{"Source": "Adaderana", "Timestamp": "July 19, 2017 10:43 pm", "Headline": "සයිටම් සඳහා ව්‍යාජ විසදුම් දුන්නොත් දැඩි තීන්දුවලට එළඹෙනවා", "News Content": "සයිටම් ගැටලුවට ව්‍යාජ විසඳුම් ලබා දීමට රජය උත්සාහ කළහොත් දැඩි තීන්දු තීරණවලට එළඹීමට සිදුවන බව රජයේ වෛද්‍ය නිලධාරීන්ගේ සංගමය පවසයි. විශේෂයෙන් සෞඛ්‍ය අමාත්‍යවරයාගේ ක‍්‍රියාකලාපය පාලනය කිරීමට අග‍්‍රාමාත්‍යවරයා පියවර ගත යුතු බව කොළඹ අද(19) පැවති මාධ්‍ය හමුවකදී රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා සඳහන් කළේය. මේ අතර අද කැබිනට් තීරණ දැනුම්දී මේ මාධ්‍ය හමුවේදී නව වෛද්‍ය සංගමයක් සෞඛ්‍ය අමාත්‍යවරයාගේ මූලිකත්වයෙන් පිහිටුවීම සම්බන්ධයෙන් මාධ්‍යවේදීන් සම කැබිනට් ප‍්‍රකාශක අමාත්‍ය රාජිත සේනාරත්න මහතාගෙන් විමසා සිටියේය. රජයේ වෛද්‍ය නිලධාරීන්ගේ සංගමයේ මාධ්‍ය හමුවට එක්වූ එම සංගමයේ ලේකම් වෛද්‍ය හරිත අලුත්ගේ මහතා පවසා සිටියේ මාළඹේ වෛද්‍ය නෙවිල් ප‍්‍රනාන්දු රෝහල රජයට පවරා ගැනීමක් සිදුව නොමැති බවයි. නෙවිල් ප‍්‍රනාන්දු රෝහල රජයට පවරා ගැනීමක් සිදුව නොමැති බවට ඊයේ(18) පෙරටුගාමී සමාජවාදී පක්ෂයේ නියෝජිතයින්ද මාධ්‍ය හමුවක් පවත්වමින් ප‍්‍රකාශ කළ අතර මේ පිළිබඳ කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදීන් රාජිත සේනාරත්න අමාත්‍යවරයාගෙන් විමසා සිටියේය.", "URL": "https://sinhala.adaderana.lk/news.php?nid=75432", "Category": null, "Parent URL": null}