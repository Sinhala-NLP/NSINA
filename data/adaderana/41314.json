{"Source": "Adaderana", "Timestamp": "February 22, 2014 08:49 pm", "Headline": " මවගේ ලෙඩේ සුවයක් නැතැයි කියා පුතා ගෙල වැලලාගනී", "News Content": "මවගේ අසනීපය සුව නොවීම හේතුවෙන් සිත්තැවුලට පත්ව සිටින බැව් ලිපියක ලියා දංකොටුව, පන්නල ප්‍රදේශයේ අවිවාහක තරුණයෙක් (34) ඔහු සේවය කරමින් සිටි ඇඟළුම් කම්හල තුළදී අද පස්වරුවේ ගෙල වැලලාගෙන සියදිවි නසාගෙන තිබේ. දංකොටුව, බුජ්ජම්පොළ පිහිටි කර්මාන්ත පුරයේ ඇඟළුම් කම්හලක අද පස්වරු 5ට පමණ මෙය සිදුව ඇති බව අද දෙරණ වාර්තාකරු පැවසීය. අදාළ තරුණයා තවත් තරුණයින් දෙදෙනෙකු සමග කර්මාන්ත ශාලාවේ ඇසුරුම් අංශයේ කතා බහ කරමින් සිටින අතර තුර මිතුරන් දෙදෙනා මදකට පිටතට යවා නයිලෝන් ලනුවක් ආධාරයෙන් ගෙල වැලලාගෙන ඇති බව පොලිස් පරීක්ෂණවලදී අනාවරණය වී ඇත. මෙලෙස මියගොස් ඇත්තේ පන්නල, පහලකොටුවැල්ල ප්‍ර දේශයේ පදිංචිව සිටි 34 හැවිරිදි අවිවාහක තරුණයෙකි. ඔහු ළඟ තිබී සොයාගත් ලිපියට අනූව දීර්ඝ කාලයක සිට මව අසනීපයකින් පෙළෙන බවත් එම අසනීපයට ප්‍රතිකාර කළත් සුවයක් නොමැති නිසා තමන් කලකිරී සිටින බවත් එහි සඳහන් බව අප වාර්තාකරු පැවසීය. පශ්චාත් මරණ පරීක්ෂණය සඳහා මියගිය තරුණයාගේ දේහය දංකොටුව රෝහලේ මෘත ශරීරාගාරයේ තබා ඇත.", "URL": "https://sinhala.adaderana.lk/news.php?nid=41314", "Category": null, "Parent URL": null}