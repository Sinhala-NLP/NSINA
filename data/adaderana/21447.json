{"Source": "Adaderana", "Timestamp": "January 17, 2012 02:38 pm", "Headline": " ෆවුසිගේ සම්බන්ධීකරණ ලේකම්ට ලක්ෂ 10 බැගින් ඇප", "News Content": "අල්ලස් චෝදනා එල්ලවීමෙන් පසු අධිකරණය මගහැර සිටි අමාත්‍ය ඒ.එච්.එම් ෆවුසි මහතාගේ සම්බන්ධීකරණ ලේකම්වරයකු වූ චන්ද්‍රරත්න ධර්මවර්ධන නමැති අය අද නීතිඥයකු මාර්ගයෙන් අධිකරණයට භාරවී තිබේ. එහිදී මොහුට එරෙහිව පනවා තිබුණු වරෙන්තු නියෝගය යළි කැඳවූ මහාධිකරණ විනිසුරුවරයා මොහු ලක්ෂ 10 බැගින් වූ පුද්ගලික ඇපමත මුදාහැරීමට නියෝග කර ඇත. ඒ.එච්.එම් ෆවුසි මහතා, ප්‍රවාහන අමාත්‍යවරයා ලෙස කටයුතු කළ අවධියේ බස් රථ බලපත්‍රයක් ලබාදීම සඳහා පුද්ගලයකුගෙන් ලක්ෂ 3 ක මුදලක් අල්ලස් ලෙස මෙම සැකකරු විසින් ලබාගෙන ඇති බව අල්ලස් හෝ දුෂණ වංචා විමර්ශන කොමිසන් සභාව අද අධිකරණයට කරුණු දක්වමින් පෙන්වාදී තිබේ. මෙම අල්ලස් මුදල අදාළ පැමිණිලිකරු විසින් ගෙවා ඇති බව සැකකරුට එරෙහිව නඩු පවරා ඇති අල්ලස් කොමිසම අධිකරණය හමුවේ පවසා ඇත. කෙසේ වෙතත් මීට අදාළ නඩු විභාගය කොළඹ මහාධිකරණය විසින් ලබන 22 දාට කල්තබා තිබේ.", "URL": "https://sinhala.adaderana.lk/news.php?nid=21447", "Category": null, "Parent URL": null}