{"Source": "Adaderana", "Timestamp": "June 22, 2017 12:15 pm", "Headline": "දොස්තර වර්ජනයෙන් රෝහල් කටයුතුවලට බාධා", "News Content": "රජයේ වෛද්‍ය නිලධාරීන්ගේ සංගමය දීපව්‍යාප්තව ක්‍රියාත්මක කර ඇති වැඩවර්ජනය හේතුවෙන් රෝහල් කටයුතුවලට බාධා එල්ල වී තිබේ.ඊයේ විශ්වවිද්‍යාල සිසුන් විසින් සංවිධානය කළ විරෝධතාවයට සිදුකළ පහරදීම සහ මාලඹේ සයිටම් ආයතනයට විරෝධය පළ කරමින් අද(22) පෙරවරු 8.00 සිට මධ්‍යහ්න 12.00 දක්වා වැඩවර්ජනයක නිරත වීමට රජයේ වෛද්‍ය නිලධාරීන්ගේ සංගමය තීරණය කර තිබේ.කෙසේවෙතත් වෛද්‍ය වර්ජනය හේතුවෙන් අද පෙරවරුවේ ප්‍රතිකාර ලබාගැනීම සඳහා රෝහල් වෙත පැමිණ සිටි රෝගීන් දැඩි දුෂ්කරතාවයට පත්ව සිටි බව අද දෙරණ වාර්තාකරුවන් සඳහන් කළේය.අද පෙරවරුවේ ක්‍රියාත්මක කළ වර්ජනය සම්බන්ධයෙන් ගනු ලබන ඉදිරි ක්‍රියාමාර්ග පිළිබඳ සාකච්ඡා කිරීම සඳහා රජයේ වෛද්‍ය නිලධාරීන්ගේ සංගමයේ හදිසි මධ්‍යම කාරක සභා රැස්වීමක් මේ වන විට පැවැත්වෙන බව රජයේ වෛද්‍ය නිලධාරීන්ගේ සංගමයේ සහකාර ලේකම් වෛද්‍ය හරිත අලුත්ගේ මහතා කියා සිටියේය.ඊයේ සෞඛ්‍ය අමාත්‍යංශය පරිශ්‍රයේදී ඇතිවූ නොසන්සුන්කාරී තත්ත්වය හේතුවෙන් තුවාල ලැබූ පොලිස් විශේෂ කාර්ය බලකා සාමාජිකයින්ට වෛද්‍යවරුන් විසින් ප්‍රතිකාර ලබාදීම ප්‍රමාද කළ බවට එල්ල වන චෝදනාව ප්‍රතික්ෂේප කරන බව ද වෛද්‍ය හරිත අලුත්ගේ මහතා පැවසුවේය.කෙසේ වෙතත් අද දෙරණ කළ විමසීමකදී පොලිස් විශේෂ කාර්ය බලකායේ අණ දෙන නිලධාරියා පැවසුවේ ඊයේ ඇතිවූ සිද්ධියෙන් තුවාල ලැබූ විශේෂ කාර්ය බලකා සාමාජිකයින් කොළඹ ජාතික රෝහලට ඇතුළත් කිරීමෙන් අනතුරුව ප්‍රතිකාර ලබාදීමේදී ප්‍රමාදයන් සිදුවූ බවයි.පැය තුනක කාලයක් රෝහලට ඇතුළත්වීම සඳහා රැදී සිටීමෙන් අනතුරුව එම සාමාජිකයින් නාරාහේන්පිට පොලිස් රෝහල වෙත ඇතුළත් කිරීමට පියවර ගත් බව එම නිලධාරියා පැවසුවේය.", "URL": "https://sinhala.adaderana.lk/news.php?nid=74457", "Category": null, "Parent URL": null}