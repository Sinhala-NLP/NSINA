{"Source": "Adaderana", "Timestamp": "November 18, 2018 04:38 pm", "Headline": "ජවිපෙන් ජනපතිට අප්‍රසාදය", "News Content": "පාර්ලිමේන්තුවේ වත්මන් අර්බුදකාරී තත්ත්වය නිරාකරණය කරගැනීම සඳහා පාර්ලිමේන්තුව නියෝජනය කරන වගකිව යුතු දේශපාලන පක්ෂයක් ලෙස සිදුකළ හැකි උපරිම මැදිහත්වීම මේ වන විට සිදුකර අවසන් බව ජනතා විමුක්ති පෙරමුණ පැවසීය. ජනාධිපති මෛත්‍රීපාල සිරිසේන මහතා වෙත ලිපියක් යොමුකරමින් එම පක්ෂයේ නායක අනුර කුමාර දිසානායක මහතා පවසන්නේ ඒ සම්බන්ධයෙන් ඉදිරි පියවර ගැනීම ජනාධිපතිවරයා සතු කාර්යයක් බවයි. අද(18) පස්වරුවේ ජනාධිපති මෛත්‍රීපාල සිරිසේන මහතා විසින් සර්ව පාක්ෂික හමුවක් කැඳවා ඇති අතර ඊට සහභාගී නොවීමට ජනතා විමුක්ති පෙරමුණ තීරණය කළේය. අදාළ සාකච්ඡාවට සහභාගී වන ලෙස ජනාධිපති ලේකම්වරයා විසින් යොමුකරන ලද ලිපියට ප්‍රතිචාර දක්වමින් පක්ෂ නායක අනුර කුමාර දිසානායක මහතා පෙන්වා දී ඇත්තේ වත්මන් ආණ්ඩුවට එරෙහිව සිය පක්ෂය විසින් ගෙන එන ලද විශ්වාසභංග යෝජනාව අවස්ථා දෙකකදී සම්මත වුව ද එය ජනාධිපතිවරයා පිළිනොගැනීම පිළිබඳ අප්‍රසාදය පල කරන බවයි. පාර්ලිමේන්තුව තුළ පවතින අර්බුදකාරී තත්ත්වය නිවැරදි කළ හැක්කේ ජනාධිපතිවරයාට පමණක් වන බැවින් ඒ පිළිබඳ තවදුරටත් සාකච්ඡා කිරීමෙන් ලබාගත හැකි විසදුමක් නොමැති බවට විශ්වාස කරන බව අනුර කුමාර දිසානායක මහතා සිය ලිපියෙන් පෙන්වා දී තිබේ. ජනතා විමුක්ති පෙරමුණ ජනාධිපතිවරයාට යොමු කළ ලිපිය පහතින් දැක්වේ. JVP Writes President by Hasini Poornima Ayuwardana on Scribd", "URL": "https://sinhala.adaderana.lk/news.php?nid=99406", "Category": null, "Parent URL": null}