{"Source": "Adaderana", "Timestamp": "June 16, 2010 02:18 pm", "Headline": "සංවර්ධනය ගැන එක්සත් ජාතීන් සතුටුයි", "News Content": "යුද්ධයෙන් විනාශයට පත් වූ ප්‍රදේශ වල කර ඇති සංවර්ධනය සම්බන්ධයෙන් තමන් සතුටට පත්වන බව එක්සත් ජාතීන්ගේ සංවිධානයේ දේශපාලන කටයුතු පිළිබඳ මහලේකම් ලින් පැස්කෝ මහතා පවසයි. මුලතිව් ප්‍රදේශයේදී මාධ්‍යවේදීන් පිරිසකට අදහස් දක්වමින් හෙතම මේ බව සඳහන් කර තිබේ.. තෙදින නිල සංචාරයක් සඳහා ලින් පැස්කෝ මහතා අද අලුයම දිවයිනට පැමිණි අතර මේ වන විට ඔහු මුලතිව් ප්‍රදේශයේ සංචාරයක නිරත වී සිටියි. මෙම සංචාරය අතරතුරදී ලින් පැස්කෝ මහතා ප්‍රමුඛ එක්සත් ජාතීන්ගේ නියෝජිත පිරිස ජනාධිපති මහින්ද රාජපක්ෂ මහතා ඇතුළු මැති ඇමතිවරුන් රැසක් හමුවීමට ද නියමිතව ඇත. එක්සත් ජාතීන්ගේ නියෝජිත පිරිස මෙරට අවතැන් ජනතාව නැවත පදිංචි කිරීමේ කටයුතු පිළිබඳව මෙන්ම එක්සත් ජාතීන්ගේ සංවිධානයේ මහලේකම් බැන්කී මූන් සහ ජනාධිපති මහින්ද රාජපක්ෂ මහතා අතර පසුගිය මැයි මාසයේ ඇතිකරගත් එකඟතා පිළිබඳ වැඩි අවධානයක් යොමු කරනු ඇතැයි වාර්තා වේ.", "URL": "https://sinhala.adaderana.lk/news.php?nid=9038", "Category": null, "Parent URL": null}