{"Source": "Adaderana", "Timestamp": "April 4, 2017 05:08 pm", "Headline": "වැලිකඩ බන්ධානාගාර ගැටුම- විධිමත් පරීක්ෂණයක් පවත්වන්නැයි පෙත්සමක්", "News Content": "2012 වසරේ වැලිකඩ බන්ධානාගාරයේ ඇති වූ ගැටුමෙන් රැඳවියන් 27 දෙනෙකු මිය යාමේ සිද්ධියට අදාළව විධිමත් පොලිස් පරීක්ෂණයක් සිදු කරන ලෙසට පොලිස්පතිවරයාට නියෝග කරන මෙන් ඉල්ලා අභියාචනාධිකරණයට පෙත්සමක් ඉදිරිපත් කර තිබේ.සිද්ධිය ඇසින් දුටු සාක්ෂිකරුවෙකු විසින් මෙම පෙත්සම ඉදිරිපත් කර ඇති බව අද දෙරණ අධිකරණ වාර්තාකරු සඳහන් කළේය.ඒ අනුව අදාළ පෙත්සමේ වගඋත්තරකරුවන් ලෙස පොලිස්පතිවරයා, බන්ධනාගාර කොමසාරිස් ජෙනරාල්වරයා සහ බන්ධනාගාර විෂය භාර අමාත්‍යවරයා ඇතුළු පිරිසක් නම් කර තිබේ.පෙත්සම්කරු පෙන්වා දෙන්නේ 2012 වසරේ නොවැම්බර් මස 9 වන දින සිදුවූ මෙම සිද්ධියෙන් රැඳවියන් 27දෙනෙකු මියගොස් තවත් විශාල පිරිසක් තුවාල ලැබූ බවය.මේ සම්බන්ධයෙන් ශ්‍රී ලංකා මානව හිමිකම් කොමිසමට මෙන්ම අපරාධ පරීක්ෂණ දෙපාර්තමේන්තුවට පැමිණිලි කළද ඒ සම්බන්ධයෙන් මෙතෙක් විධිමත් පරීක්ෂණයක් සිදු කර නොමැති බව පෙත්සම්කරු චෝදනා කරයි.ඒ අනුව අදාළ සිද්ධිය සම්බන්ධයෙන් විධිමත් පරීක්ෂණයක් පවත්වා ඊට වගකිව යුතු සැකකරුවන් අත්අඩංගුවට ගෙන අධිකරණයට ඉදිරිපත් කරන ලෙස පොලිස්පතිවරයාට සහ අපරාධ පරීක්ෂණ දෙපාර්තමේන්තුවේ අධ්‍යක්ෂවරයාට නියෝගයක් පනවන ලෙසද පෙත්සම්කරු අභියාචනාධිකරණයෙන් ඉල්ලීමක් කර ඇති බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=71727", "Category": null, "Parent URL": null}