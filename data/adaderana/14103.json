{"Source": "Adaderana", "Timestamp": "February 9, 2011 02:31 pm", "Headline": "අවදානම් කලාප වලට අනතුරු ඇඟවීමක්..!", "News Content": "ඉදිරි පැය 24 තුළ ඇතිවිය හැකි වැසි සහිත කාලගුණික තත්ත්වය හේතුවෙන් බදුල්ල සහ නුවරඑළිය දිස්ත්‍රික්ක වල ස්ථාන කිහිපයක් නාය යාමේ අවදානමකට ලක්විය හැකි බවට ජාතික ගොඩනැගිලි පර්යේෂණ සංවිධානය අනතුරු අඟවයි. ඒ අනුව බදුල්ල දිස්ත්‍රික්කයේ හල්දුමුල්ල , හපුතලේ , බණ්ඩාරවෙල , හාලි ඇල , බෙරගල , ඇල්ල , බදුල්ල , ඌව පරණගම සහ සොරනාතොට යන ප්‍රාදේශීය ලේකම් කොට්ඨාස නාය යාමේ අවදානම් කලාප ලෙස නම් කර ඇති බව සඳහන් වේ. මීට අමතරව නුවරඑළිය දිස්ත්‍රික්කයේ වලපනේ , හඟුරන්කෙත ‍, කොත්මලේ , අඹගමුව සහ නුවරඑළිය යන ප්‍රාදේශීය ලේකම් කොට්ඨාශ වල ද නාය යාමේ අවදානමක් මතුව තිබේ. එබැවින් අදාළ ප්‍රදේශ වල ජනතාව නාය යාම් පිළිබඳ අවධානයෙන් සිටිය යුතු බව ජාතික ගොඩනැගිලි පර්යේෂණ සංවිධානය පෙන්වාදෙයි. මේ අතර මාර්ග කිහිපයක් ද නාය යාමේ අවදානමකට‍ ලක්ව තිබේ. නුවරඑළිය - බදුල්ල , රත්නපුර - බදුල්ල , ඇල්ල - වැල්ලවාය , බදුල්ල - මීගහකිවුල සහ නුවර - බදුල්ල යන මාර්ග නාය යාම් අනතුරු සිදුවිය හැකි මාර්ග ලෙස හඳුනාගෙන ඇත. මීට අමතරව ගම්පොල - නුවරඑළිය , වලපනේ - පදියපැලැල්ල , නාවලපිටිය - හැටන් සහ නුවරඑළිය - උඩුපුස්වැල්ලාව යන මාර්ග වල ගමනාගමනයේ දී ද සැලකිලිමත් විය යුතු බව ජාතික ‍ගොඩනැගිලි පර්යේෂණ සංවිධානය පවසයි. මේ අතර අද පෙරවරු 9වන විට වර්ෂාව හේතුවෙන් දිවයින පුරා විපතට පත්ව සිටින පුද්ගලයන්ගේ සංඛ්‍යාව එටකොළොස් ලක්ෂ හැත්තෑ අට දහස දක්වා පහළ ගොස් තිබේ. ආපදා කළමනාකරණ මධ්‍යස්ථානය කියා සිටියේ අවතැන් කඳවුරු 548ක් තුළ තවත් පවුල් හතළිස් හත් දහසක් පමණ රැඳී සිටින බවයි. පසුගිය දින කිහිපය තුළ ඇද හැළුණු වර්ෂාව හේතුවෙන් සිදු වූ විවිධ අනතුරු වලින් පුද්ගලයින් 16 දෙනෙකු මිය ගොස් ඇති බව ද වාර්තා වේ. මේ අතර දිවයින අවට අඩු පීඩන කලාපය තවදුරටත් පවතින බව කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=14103", "Category": null, "Parent URL": null}