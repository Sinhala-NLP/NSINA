{"Source": "Adaderana", "Timestamp": "August 10, 2012 04:08 pm", "Headline": "කුරුණෑගල ගබ්සා මධ්‍යස්ථානයක් වටලයි", "News Content": "කුරුණෑගල, වෙලන්ගොල්ලවත්ත ප්‍රදේශයේ පවත්වාගෙන ගිය ගබ්සා මධ්‍යස්ථානයක් වටලා පුද්ගලයින් සිව් දෙනෙකු අත්අඩංගුවට ගෙන තිබේ. සෝදිසි වරෙන්තුවක් මත, කුරුණෑගල කොට්ඨාස අපරාධ විමර්ශන ඒකකයේ නිලධාරීන් කණ්ඩායමක් විසින් අදාළ වැටලීම සිදුකර ඇති බව සඳහන්ය. එහිදී වෛද්‍යවරයෙකු වශයෙන් පෙනී සිටි පුද්ගලයෙකු සහ ගබ්සාවට ලක්වූ බවට සැකකරන කාන්තාවන් තිදෙනෙකු අත්අඩංගුවට ගත් බව පොලිසිය පැවසුවේය. අත්අඩංගුවට ගත් කාන්තාවන් තිදෙනා කුරුණෑගල අධිකරණ වෛද්‍ය නිලධාරී වෙත ඉදිරිපත් කිරීමෙන් අනතුරුව ප්‍රතිකාර සඳහා රෝහල් ගත කර තිබේ. ගබ්සා මධ්‍යස්ථානයේ වෛද්‍යවරයෙකු වශයෙන් පෙනී සිටි පුද්ගලයාගේ මෝටර් රථය පරීක්ෂා කිරීමේ දී ජේ.ආර්. වර්ගයේ ජීව අත්බෝම්බයක් ද සොයාගත් බව පොලිසිය පැවසුවේය. කුරුණෑගල අපරාධ විමර්ශන ඒකකය සිද්ධිය සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=26472", "Category": null, "Parent URL": null}