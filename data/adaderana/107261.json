{"Source": "Adaderana", "Timestamp": "April 3, 2019 08:47 am", "Headline": "මතින් නිදහස් රටක් වෙනුවෙන් “බක්මහ දිවුරුම“ ප්‍රතිඥාව ලබා දෙයි", "News Content": "රටට, අනාගත පරපුරට පිළිලයක් වී ඇති මත්ද්‍රව්‍ය මෙරටින් තුරන් කරදැමීම සඳහා මේ වන විටත් පොලිසිය ඇතුළු ආරක්ෂක අංශවල මැදිහත්වීමෙන් මෙහෙයුම් රැසක් ක්‍රියාත්මක වෙයි. එවන් පසුබිමක මත්ද්‍රව්‍ය මර්දනයට සහාය වෙමින් මතින් නිදහස් රටක් බිහිකිරීම වෙනුවෙන් \" බක්මහ දිවුරුම\" ප්‍රතිඥාව ලබාදීමේ ජාතික වැඩසටහන ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කොළඹ නිදහස් චතුරස්‍රෙය්දී අද(03) පැවැත් විය. විෂ මත්ද්‍රව්‍ය ජාවාරම් වැටලීමේ මෙහෙයුම් පසුගිය කාලය මුළුල්ලේ පොලිසිය විසින් දියත් කරනු ලැබූ අතර එම වැටලීම්වලදී මත්ද්‍රව්‍ය තොග සමග නම් දැරූ මත්ද්‍රව්‍ය ජාවාරම්කරුවන් රැසක්ද නීතියේ රැහැනට හසුකර ගැනුණි. එලෙස සිදුකල වැටලීම්වලදී මෙරට ආරක්ෂක අංශ භාරයට ගැනීමෙන් අනතුරුව අධිකරණ ක්‍රියාවලිය අවසන් කළ කොකේන් මත්ද්‍රව්‍ය කිලෝ 769යි ග්‍රැම් 464ක් පසුගිය සඳුදා විනාශ කරදැමුණේ එහි එක් පියවරක් ලෙසයි. මෙම මෙහෙයුම්වලට සමගාමීව 'මතින් තොර රටක් බිහිකිරීම වෙනුවෙන් රටම එක්ව දිවුරුම් දීමේ වැඩසටහනක්' අද සංවිධාන කර තිබූ අතර “බක්මහ දිවුරුම” ලෙසින් එය නම් කර තිබුණි. එම ජාතික වැඩසටහන අද කොළඹ නිදහස් චතුරස්‍රෙය්දී ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ආරම්භ වූ අතරඅග්‍රාමාත්‍ය රනිල් වික්‍රමසිංහ මහතා , පාර්ලිමේන්තු මැති ඇමතිවරුන් ,පළාත් ආණ්ඩුකාරවරුන්, ප්‍රධාන අමාත්‍යවරුන් ඇතුළු නියෝජිතයින් රැසක් ඊට එක්ව සිටියේය. ජාතික ගීය ගායනාකිරීමෙන් උත්සවයේ කටයුතු ආරම්භ කෙරුණි. මත්ද්‍රව්‍ය නිවාරණ ජාතික වැඩසටහන සාර්ථක කරගැනීම වෙනුවෙන් උපරිම කැපවීමෙන් සහ අවංකභාවයෙන් යුතුව කටයුතු කරන බවට පොරොන්දු දෙමින් සිංහල සහ දමිල භාෂාවලින් 'බක්මහ දිවුරුම' ලබාදීම උදෑසන 8.30 ට සිදු කෙරුණි. මෙම ජාතික වැඩසටහනට සමගාමීව සියලු පාසල් , රාජ්‍ය ආයතන , සංස්ථා , ව්‍යවස්ථාපිත ආයතන , පෞද්ගලික ආයතන සහ වැඩබිම් ආදි වූ දිවයින පුරා ස්ථාන රැසක බක්මහ දිවුරුම ලබාදීම උදෑසන 8.30 ට සිදු කරනු ලැබීය. මේ අතර විෂ මත්ද්‍රව්‍ය මෙරටට ගෙන්වන්නන්, අලෙවි කරන්නන් මෙන්ම ඒවා ළඟ තබා ගන්නා සහ භාවිත කරන පුද්ගලයින්ට එරෙහිව ද ඉදිරියේදී දැඩි නීති රිති ක්‍රියාත්මක කරන බව ජනාධිපති මෛත්‍රීපාල සිරිසේන මහතා යළි අවධාරණය කර සිටියේය. ඒ මත්ද්‍රව්‍ය පාලනයට සහ අපරාධ අවම කිරිමට අදාල පනත් කෙටුම්පත් පිළිබඳව ජනාධිපතිවරයාගේ ප්‍රධානත්වයෙන් ජනාධිපති කාර්යාලයේ පැවති සාකච්ඡාවේදීයි. පරීක්ෂණ සහ නෛතික කටයුතුවල පවතින ප්‍රමාදයන් වළක්වා ගනිමින් මත්ද්‍රව්‍ය වැරදිකරුවන්ට නීතිය ක්‍රියාත්මක කිරිම කඩිනම් කිරිම සදහා සුදුසු වැඩපිළිවෙළක් ක්‍රියාවට නංවන ලෙසද ජනාධිපතිවරයා මෙහිදී අධිකරණ අමාත්‍ය තලතා අතුකෝරාල මහත්මියට උපදෙස් ලබා දී තිබේ. මේ අතර දිවයින පුරා රාජ්‍ය ආයතන, පොලිස් ස්ථාන, පාසල් ඇතුළු ආයතන රැසක් මෙම ‘‘බක්මහ දිවුරුමට‘‘ එක්විය. ඌව පළාත් සභාව විසින් සංවිධානය කළ බක්මහ දිවුරුම් වැඩසටහන ඌව පළාත් ප්‍රධාන අමාත්‍ය චාමර සම්පත් දසනායක මහතාගේ ප්‍රධානත්වයෙන් අද පෙරවරුවේදී පැවත් විය. පාසල් දරුවන්ගේ සහ ගුරුවරුන්ගේ සහභාගීත්වයෙන් ඉබ්බාගමුව මධ්‍ය මහා විද්‍යාලය පරිශ්‍රයේදීද තවත් වැඩසටහනක් පැවැත් විය. මත්ද්‍රව්‍ය මර්දනය සඳහා වන ජාතික වැඩපිළිවෙළේ ‘බක්මහ දිවුරුම‘ට සමගාමීව අද ගාල්ල නාගොඩ පොලිසීයේදී ද වැඩසටහනක් පැවැත්වුණා. මේ හැටන් පොලිස්ථාන පරිශ්‍රයේ පැවති බක්මහ දිවුරුම් වැඩසටහනයි. පොලොන්නරුව හබරණ පොලිස්ථානයද අද බක්මහ දිවුරුම්ට එක්විය. මතින් නිදහස් රටක් වැඩසටහනට සමගාමීව පාර්ලිමේන්තු පරිශ්‍රයේද නියෝජ්‍ය කතානායකරවරයාගේ ප්‍රධානත්වයෙන් වැඩසටහනක් පැවැත්විය. සුරාබදු දෙපාර්තමේන්තු නිලධාරීන්ද මත්ද්‍රව්‍යයට එරෙහි ප්‍රතිඥාවට අද මෙලෙස එක්විය.", "URL": "https://sinhala.adaderana.lk/news.php?nid=107261", "Category": null, "Parent URL": null}