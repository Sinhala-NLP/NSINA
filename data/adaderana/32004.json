{"Source": "Adaderana", "Timestamp": "February 28, 2013 05:41 pm", "Headline": "ආණ්ඩුව ආසනික් වාර්තාව නිකුත් නොකරන්නේ ඇයි?", "News Content": "කෘෂි රසායනවල ආසනික් අඩංගු බවට ලෝක සෞඛ්‍ය සංවිධානය විසින් තහවුරු කළ වාර්තාව එළිදැක්වීම ආණ්ඩුව ප්‍රමාද කරමින් සිටින බව ජාතික හෙළ උරුමයේ පාර්ලිමේන්තු මන්ත්‍රී අතුරලියේ රතන හිමියෝ පවසති. අද (28) කොළඹදී මාධ්‍ය හමුවක් පවත්වමින් උන්වහන්සේ මේ බව පවසන ලදී. කෘෂිරසායනවල ආසනික අන්තර්ගතවී ඇති ද යන්න සොයාබලන ලෙස රජය ලෝක සෞඛ්‍ය සංවිධානයට රුපියල් මිලියන 100ක් ලබාදී පරීක්ෂණයක් සිදුකළ බවත් එහි වාර්තාව එකී ආයතනය විසින් නිකුත්කර ඇති බවත් ඒ අනුව එහි ඇත්ත නැත්ත ජනතාවට හෙළිනොකරන්නේ මන්දැයි උන්වහන්සේ විමසා සිටියි. උතුරු පළාතේ ජනතාවගෙන් වකුගඩු රෝගයට ගොදුරු බහුතර රෝගීන් සංඛ්‍යාවකගේ සෞඛ්‍ය වාර්තා පරික්ෂා කිරීමේදී හෙළිව ඇත්තේ ආසනික් නිසා ඔවුන් මෙම තත්ත්වයට පත්ව ඇති බව අතුරලියේ රතන හිමියෝ අවධාරණය කළහ. ජනමාධ්‍ය මගින් මේ සම්බන්ධයෙන් ලබාදෙන ප්‍රචාරවල අඩුවක් ද ඇතැයි උන්වහන්සේ පෙන්වාදෙන ලදී. ආසනික් සම්බන්ධයෙන් ආණ්ඩුව වහා පියවරක් ගත යුතු බවද රතන හිමියෝ එම මාධ්‍ය හමුවේදී වැඩිදුරටත් අවධාරණය කළහ.", "URL": "https://sinhala.adaderana.lk/news.php?nid=32004", "Category": null, "Parent URL": null}