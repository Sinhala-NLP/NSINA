{"Source": "Adaderana", "Timestamp": "March 28, 2019 12:12 pm", "Headline": "‍විදුලිබල අමාත්‍යංශ ලේකම් වංචා දූෂණ සොයා බැලීමේ ජනපති කොමිසමට", "News Content": "ලංකා විදුලිබල මණ්ඩලයේ සිදුව ඇතැයි කියන මහා පරිමාණ මූල්‍ය වංචාවක් සම්බන්ධයෙන් ප්‍රකාශයක් ලබාදීම සඳහා විදුලිබල අමාත්‍යංශ ලේකම් සුරේන් බටගොඩ මහත රාජ්‍ය ආයතතනවල සිදුව ඇතැයි කියන වංචා දූෂණ සොයා බැලීමේ ජනාධිපති කොමිසමට පැමිණ ඇත. ඒ මහතා අද උදෑසන 09.00ට පමණ කොමිසන් සභාවේ විශේෂ පොලිස් ඒකකය වෙත ප්‍රකාශයක් ලබා දුන් බව කොමිසමේ ප්‍රකාශකයෙකු සඳහන් කළේය. ලංකා විදුලිබල මණ්ඩලයට පෞද්ගලික අංශයෙන් විදුලිය මිලදී ගැනිමේදී මහා පරිමාණ මූල්‍ය වංචාවක් සිදුව ඇති බවට පාඨලී චම්පික රණවක අමාත්‍යවරයා විසින් මෙම පැමිණිල්ලක් සිදු කර තිබුණි. මේ අතර දැනට කෘෂිකර්ම අමාත්‍යංශය පවත්වාගෙන යන රාජගිරිය ප්‍රදේශයේ පිහිටි ගොඩනැගිල්ල සම්බන්ධයෙන් වංචා දුෂණ සොයා බැලීමේ කොමිෂන් සභාවට ලද පැමිණිල්ලක් පිළිබඳව ද කොමිසම විමර්ශන ආරම්භ කර ඇත. ඒ සඳහා ප්‍රකාශයක් ලබාදීමට කෘෂිකර්ම අමාත්‍යංශයේ ජේ්‍ය්ෂ්ඨ සහකාර ලේකම්වරියක කොමිසම වෙත පැමිණ ඇති බව ද සඳහන් වෙයි.", "URL": "https://sinhala.adaderana.lk/news.php?nid=106889", "Category": null, "Parent URL": null}