{"Source": "Adaderana", "Timestamp": "August 15, 2012 03:35 pm", "Headline": "රනිල්, තිස්ස දෙපළට වාරණ නියෝග", "News Content": "එක්සත් ජාතික පක්ෂ නායක රනිල් වික්‍රමසිංහ මහතාට හා මහ ලේකම් තිස්ස අත්තනායක මහතාට එරෙහිව කොළඹ දිසා අධිකරණය විසින් අද (15) වාරණ නියෝගයක් නිකුත් කර තිබේ. නුවරඑළිය ප්‍රාදේශීය සභා මන්ත්‍රී සහ කම්කරු ජාතික සංගමයේ සාමාජික අමීර්දීන් අබ්දුල් හසීස් මහතා විසින් ගොනුකළ පැමිණිල්ලක් සලකා බැලීමෙන් අනතුරුව කොළඹ අතිරේක දිසා විනිසුරු එම්.වයි.එම්.ඉසදීන් මහතා විසින් අදාළ වාරණ නියෝගය නිකුත් කර ඇති බව සඳහන්ය. දිසා විනිසුරුවරයා විසින් නිකුත් කළ අදාළ වාරණ නියෝගය අගොස්තු මස 29 වැනි දින දක්වා බලපැවැත්වෙන බව අද දෙරණ අධිකරණ වාර්තාකරු සඳහන් කරයි. තමා පක්ෂයෙන් නෙරපිමට අවශ්‍ය ක්‍රියාමාර්ග ගන්නා බව පවසමින් එක්සත් ජාතික පක්ෂ නායකයා සහ පක්ෂ මහලේකම්වරයා විසින් තමා වෙත දන්වා එවා ඇති බව පැමිණිලිකාර අබ්දුල් හසීස් මහතා අධිකරණය හමුවේ පවසා ඇත . ඒ අනුව එම නියෝගය වළකාලමින් වාරණ නියෝගයක් නිකුත් කරන ලෙස පැමිණිලිකාර අබ්දුල් හසීස් මහතා අධිකරණයෙන් ඉල්ලීමක් කර තිබිණි. අදාළ කරුණු සලකා බැලූ කොළඹ අතිරේක දිසා විනිසුරුවරයා මෙම නි‍යෝගය නිකුත් කර තිබේ.", "URL": "https://sinhala.adaderana.lk/news.php?nid=26610", "Category": null, "Parent URL": null}