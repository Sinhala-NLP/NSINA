{"Source": "Adaderana", "Timestamp": "December 8, 2016 03:44 pm", "Headline": "  යුක්‍රේන ජාතිකයාගේ මරණ දඬුවම තහවුරුයි", "News Content": "නාවල, ගල්පොත්ත ප්‍රදේශයේදී කාන්තාවක සහ කුඩා දරුවෙකු ඝාතනය කිරීමේ චෝදනාවකට වරදකරු කරමින් යුක්‍රේන ජාතිකයෙකුට නියම කර ඇති මරණ දඬුවම ශ්‍රේෂ්ඨාධිකරණය විසින් යළි තහවුරු කර තිබේ.කෙසේ වෙතත් අදාළ චෝදනාව සම්බන්ධයෙන් මරණ දඬුවම නියමව සිටි යුක්‍රේන ජාතික කාන්තාවක නිදහස් කිරීමට ද ශ්‍රේෂ්ඨාධිකරණය නියෝග කළ බව අද දෙරණ අධිකරණ වාර්තාකරු සඳහන් කළේය.2010 වසරේ සිදුවූ මෙම ඝාතනවලට අදාළව කොළඹ මහාධිකරණය හමුවේ පැවති නඩු විභාගයකින් අනතුරුව අදාළ යුක්‍රේන ජාතික පුද්ගලයාට සහ කාන්තාවට මරණ දඬුවම පනවා තිබුණි.මෙම දඬුවමට එරෙහිව ඔවුන් විසින් ඉදිරිපත් කළ අභියාචනා පිළිබඳව තීන්දුව ලබාදෙමින් ශ්‍රේෂ්ඨාධිකරණය මෙම නියෝග ප්‍රකාශයට පත් කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=66848", "Category": null, "Parent URL": null}