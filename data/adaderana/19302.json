{"Source": "Adaderana", "Timestamp": "October 12, 2011 08:43 am", "Headline": "ඉන්දු -ශ්‍රී ලංකා ධීවර ගැටලුව විසඳීමට වහා පියවර ගන්නවා", "News Content": "ශ්‍රී ලංකාව හා ඉන්දියාව අතර පවතින ධීවරයින් පිළිබඳ ගැටලුව නිරාකරණය කර ගැනීම සදහා වහාම පියවර ගන්නා බව ඉන්දීය විදේශ ලේකම් රන්ජන් මාතායි මහතා පවසයි. මෙරට තෙදින නිල සංචාරයක් නිමාකොට ඉන්දියාව වෙත ගිය රන්ජන් මාතායි මහතා එරට මාධ්‍ය වෙත ‍අදහස් දක්වමින් මේ බව ප්‍රකාශ කර තිබේ. ධීවර සංවිධාන සමග ද මේ පිළිබඳව සාකච්ඡා කිරීමට අපේක්ෂා කරන බව ඔහු පවසා ඇත. ඉන්දීය විදේශ ලේකම් රන්ජන් මාතායි මහතා ශ්‍රී ලංකා සංචාරයෙන් අනතුරුව තමිල්නාඩු මහ ඇමතිනි ජයලලිතා ජයරාම් මහත්මිය හමු වී මේ පිළිබඳ දැනුවත් කර ඇති බව සඳහන්ය. දෙරටේ මුහුදු කලාපවල සාමකාමී වාතාවරණයක් පවත්වාගෙන යාමට ශ්‍රී ලංකා සංචාරයේ දී එකඟ වූ බව ද ඉන්දීය විදේශ ලේකම්වරයා ප්‍රකාශ කර තිබේ. ඉන්දීය ධීවරයින්ට ප්‍රහාර එල්ල කිරීමේ සිද්ධීන් සදහා ශ්‍රී ලංකා නාවික හමුදාවේ කිසිදු සම්බන්ධයක් නොමැති බවට ශ්‍රී ලංකා බලධාරීන් අවධාරණය කර සිටි බව විදේශ ලේකම් රන්ජන් මාතායි මහතා පවසයි.", "URL": "https://sinhala.adaderana.lk/news.php?nid=19302", "Category": null, "Parent URL": null}