{"Source": "Adaderana", "Timestamp": "August 7, 2019 11:18 pm", "Headline": "දේශපාලනඥයෙකුගේ සම්බන්ධීකරණ නිලධාරියෙක් ලෙස රඟපෑ පුද්ගලයා පොලීසියට", "News Content": "මෙරට විපක්ෂයේ ප්‍රබල දේශපාලනඥයෙකුගේ සම්බන්ධීකරණ නිලධාරියෙකු ලෙස පෙනී සිටි පුද්ගලයෙක් සැකපිට අද (07) දහවල් බදුල්ල කොට්ඨාශ අපරාධ විමර්ශන අංශයේ නිලධාරීහු පිරිසක් විසින් මීගහකිවුල ප්‍රදේශයේදී අත්අඩංගුවට ගෙන ඇත. පසුව අනාවරණය වී ඇත්තේ මෙම පුද්ගලයා විපක්ෂයේ ප්‍රබල දේශපාලනඥයෙකුගේ සම්බන්ධීකරණ නිලධාරියෙකු ලෙස පෙනී සිටිමින් සාවද්‍ය මුදල් පරිහරණ කර ඇති බවයි. මොහු කලක් තිස්සේ මිනිසුන් රට යවන මුවාවෙන් දිවයිනේ ප්‍රදේශයේ රැසක පුද්ගලයින්ගෙන් වංචා සහගත අයුරින් මුදල් ලබා ගත් පුද්ගලයෙකු බව මූලික විමර්ශනවලදී අනාවරණය වී තිබේ. බණ්ඩාරගම ප්‍රදේශයේ ස්ථීර පදිචිකරුවෙකු වූ මෙම පුද්ගලයා හංවැල්ල, කොළඹ, පිළීයන්දල ඇතුලු දිවයිනේ නගර කිපයකම තාවකාලික ලෙස කුලී නිවෙස්වල ජීවත් වෙමින් එම ප්‍රදේශන්හි පුද්ගලයින් විදෙස්ගත කරන මුවාවෙන් මුදල් වංචාකර ඇතිබව හෙලිවී ඇත. බදුල්ල පොලිස් විශේෂ කාර්යාංශ නිලධාරීන් හා කන්දකැටිය පොලිසිය විසින් කාලයක් තිස්සේ සිදු කළ විමර්ශන කීපයකින් පසුව මොහු අත්අඩංගුවට ගනු ලැබීය. සැකකරු සාවද්‍ය මුදල් පරිහරණ චෝදනා යටතේ හෙට (08) දින බදුල්ල මහේස්ත්‍රාත්වරයා හමුවට පැමිනවීමට කටයුුතු කරන බව පොලීසිය පවසයි. සිද්ධිය සම්බන්ධයෙන් පොලිස් විශේෂ කාර්යාංශ නිලධාරීන් හා කන්දකැටිය පොලිසිය වැඩි වැඩිදුරටත් විමර්ශන සිදුකරයි.", "URL": "https://sinhala.adaderana.lk/news.php?nid=116020", "Category": null, "Parent URL": null}