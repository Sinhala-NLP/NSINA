{"Source": "Adaderana", "Timestamp": "August 15, 2014 07:19 am", "Headline": " පකිස්ථාන සරණාගතයින් පිටුවහල් නොකරන්නැයි එක්සත් ජාතීන් ඉල්ලයි", "News Content": "ශ්‍රී ලංකාවේ රැඳී සිටින පකිස්ථාන සරණාගතයින් පිටුවහල් කිරිම අත්හිටුවන ලෙස එක්සත් ජාතින්ගේ සංවිධානයේ විශේෂඥයින් දෙදෙනෙකු විසින් ඉල්ලීමක් කර තිබේ. සුළු ජාතික කරුණු පිළිබඳ සහ ආගමික නිදහස පිළිබඳ ජගත් සංවිධාන නියෝජිතයින් මෙම ඉල්ලීම සිදුකර ඇති බව වාර්තා වේ. අදාළ පාකිස්ථාන් ජාතිකයින්ට තාවකාලික රැකවරණයක් අවශ්‍ය බව එක්සත් ජාතින්ගේ සංවිධානයේ නියෝජිතයින් පෙන්වා දි තිබේ. මේ අතර පකිස්ථාන් සරණාගතයින් පිටත් කර හැරීම සම්බන්ධයෙන් ශ්‍රී ලංකාව කිසිදු වැරැද්දක් සිදුකර නොමැති බව කැබිනට් ප්‍රකාශක අමාත්‍ය කෙහෙළිය රඹුක්වැල්ල මහතා කියා සිටියි. අමාත්‍යවරයා පෙන්වා දෙන්නේ සංචාරක වීසා මත මෙරටට පැමිණ වීසා නීති උල්ලංඝණය කරන්නන්ට එරෙහිව රජය නීති මගින් කටයුතු කරන බවයි. මේ සම්බන්ධයෙන් පකිස්ථාන් රජය සහ ශ්‍රී ලංකා රජය අතර අවබෝධයක් පවතින අතර දෙපාර්ශවයට ඒ පිළිබඳ ගැටළුවක් මතුවී නොමැති බව ද කෙහෙළිය රඹුක්වැල්ල මහතා කැබිනට් තීරණ දැනුම්දීමේ මාධ්‍ය හමුවේ දි වැඩිදුරටත් කියා සිටියේය.", "URL": "https://sinhala.adaderana.lk/news.php?nid=45364", "Category": null, "Parent URL": null}