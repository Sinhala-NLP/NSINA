{"Source": "Adaderana", "Timestamp": "March 27, 2010 01:21 pm", "Headline": "බන්ධනාගාර රැඳවියන්ට නව පුනරුත්ථාපන කලාපයක්", "News Content": "මත්ද්‍රව්‍ය භාවිතා කිරීම සම්බන්ධයෙන් දඩුවම් නියම වූ බන්ධනාගාර රැඳවියන් වෙනුවෙන් ආරක්ෂිත පුනරුත්ථාපන කලාපයක් ස්ථාපිත කිරීමට රජය තීරණය කර තිබේ. එවැනි නව ආරක්ෂිත පුනරුත්ථාපන කලාප 3 ක් ස්ථාපිත කිරීමට සැලසුම් කර ඇති බව අධිකරණ හා නීති ප්‍රතිසංස්කරණ අමාත්‍යාංශය පවසයි. මහනුවර, පල්ලෙකැලේ හා බදුල්ල, තල්දෙන යන ප්‍රදේශවල එවැනි බන්ධනාගාර ස්ථාපිත කර ඇති අතර හම්බන්තොට වීරවිල ප්‍ර‍දේශයේ තවත් එවැනිම බන්ධනාගාරයක් ස්ථාපිත කරන බව බන්ධනාගාර දෙපාර්තමේන්තුව සඳහන් කරයි. රැඳවියන් සමාජගත කිරීම සඳහා ජනාධිපති කාර්ය සාධක බලකාය ඇතුළු මත්ද්‍රව්‍ය නිවාරණ සංවිධානවල සහය ලබාගන්නා බව ද අධිකරණ හා නීති ප්‍රතිසංස්කරණ අමාත්‍යාංශය ප්‍රකාශ කරයි. මත්ද්‍රව්‍ය භාවිතය සම්බන්ධයෙන් දඩුවම් නියමවූ පුද්ගලයින් සහ වෙනත් අපරාධ සම්බන්ධයෙන් වැරදිකරුවන් වූ පුද්ගලයින් එකම බන්ධනාගාරයක් තුළ රැඳවීමෙන් සිදුවිය හැකි අයහපත සලකා බලා මෙම පියවර ගත් බව එම අමාත්‍යාංශය අවධාරණය කරයි.", "URL": "https://sinhala.adaderana.lk/news.php?nid=7530", "Category": null, "Parent URL": null}