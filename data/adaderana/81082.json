{"Source": "Adaderana", "Timestamp": "December 5, 2017 09:01 pm", "Headline": "  ආසියානු යොවුන් පැරා ශූරතාවලියට ශ්‍රී ලංකාවෙන් 08ක් ඩුබායි යයි", "News Content": "දෙසැම්බර් 10 සිට 14 දක්වා එක්සත් අරාබි එමීර් රාජ්‍යයේ ඩුබායිහිදී පැවැත්වෙන 03 වැනි ආසියානු යොවුන් පැරා තරඟාවලියට සහභාගීවීම සඳහා ශ්‍රී ලංකා යොවුන් ක්‍රීඩක ක්‍රීඩිකාවන් 08 දෙනෙකුගෙන් යුත් කණ්ඩායමක් දෙසැම්බර් 08 වැනිදා ඩුබා‍යි බලා යාමට නියමිතය. වයස අවු. 20 ට අඩු විවිධ ආබාධ සහිත ආසියානු රටවල් 40ක 600 කට අධික පිරිසක් මෙවර තරඟාවලිය සඳහා ඩුබායි වෙත පැමිණීමට නියමිත අතර ශ්‍රී ලංකාව මළල ක්‍රීඩා හා පිහිණුම් යන ඉසව් දෙක සඳහා තරඟ වදිනු ඇත. තරඟ ඉසව් 10කින් සමන්විත මෙවර තරඟාවලිය වෙනුවෙන් පවත්වන සෙසු ඉසව් වනුයේ බොක්සියා, ගෝල් බෝල්, දුනු ශිල්පය, චෙස්, බැඩ්මින්ටන්, 10 පින් බෝලිං, සවි එසවීම හා ටේබල් ටෙනිස් වේ. ශ්‍රී ලංකා කණ්ඩායමේ යෝෂිත ප්‍රභාත් ( ටී54 කාණ්ඩය ) 2013 වසරේ මැලේසියාවේදී පැවැති 02 වැනි ආසියානු යොවුන් පැරා තරඟාවලියේදී හෙල්ල විසිකිරීම, යගුලිය දැමීම හා මීටර් 100 දිවීමෙන් ලෝකඩ පදක්කම් 03ක් දිනා ඇත. 08 වැනිදා ඩුබායි බලා යාමට නියමිත කණ්ඩායම මෙසේය, පී.ඩබ්. ප්‍රදීප් සෝමසිරි ( ටී46 කාණ්ඩය මී.200,මී.400 ), යූ.ඩී යෝෂිත ප්‍රභාත් ( ටී54 හෙල්ල විසිකිරීම , යගුලිය දැමීම, මී. 100 ), ඒ.එල්. අයි.බී. ලියනගේ ( ටී46 මී.100, මී.200, දුර පැනීම ), එන්.එම්.අයේෂා දමයන්ති ( ටී42 යගුලිය, හෙල්ල, කවපෙත්ත ), ඩී.ජී.රසාංජලී අනුපමා ( එම්.ආර්.අයි. මී400, මී1500, දුර පැනීම ), කේ.ඒ. නිරෝෂා දිල්හානි ( අඟල් 25 කාණ්ඩය මී.100, කවපෙත්ත, යගුලිය ), නවීඩ් රහීම් ( එස්.44 මී.100 නිදහස් , සමනළ හා පසුපස ආර ) මීට අමතරව කණ්ඩායම් කළමණාකරු ලෙස ජාතික පැරාලිම්පික් කමිටුවේ ලේකම් ලුතිතන් කර්නල් ධනංජය අළුදෙනිය මහතා, මලල ක්‍රීඩා භාර හා කාන්තා කළමණාකාරිය ලෙස ජාතික පැරාලිම්පික් කමිටුවේ ක්‍රීඩා ප්‍රවර්ධන නිලධාරිනී නාලිනී රණසිංහ මෙනවිය, මලල ක්‍රීඩා පුහුණුකරු ලෙස ජී.ඩී.නෙල්සන් මහතා හා පිහිණුම් පුහුණුකරු ලෙස එල්.වී.ප්‍රනාන්දු මහතාත් ශ්‍රීලංකා කණ්ඩායම හා ඩුබායි බලා යාමට නියමිතය. ක්‍රීඩා අමාත්‍යාංශය මෙම කණ්ඩායමට පූර්ණ අනුග්‍රහය දක්වයි.", "URL": "https://sinhala.adaderana.lk/news.php?nid=81082", "Category": null, "Parent URL": null}