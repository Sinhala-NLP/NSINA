{"Source": "Adaderana", "Timestamp": "July 2, 2010 10:19 am", "Headline": "බුදු පිළිමයක් සොරාගත් දෙදෙනෙකුට මාංචු", "News Content": "මැදගම, පොතුබද්දන රජමහා විහාරස්ථානයෙන් කිරිගරුඩ බුදු පිළිමයක් සොරාගැනීමට සම්බන්ධ සැකකරුවන් දෙදෙනකු අත්අඩංගුවට ගෙන තිබේ. පසුගියදා විහාරස්ථානයට ඇතුළු වී සොරකම් කරන ලද මෙම කිරිගරුඩ ප්‍රතිමාව කිලෝග්‍රෑම් 44 ක් පමණ බරැති එකක් බව පොලිසිය පැවසුවේය. ඒ පිළිබඳ සිදුකළ පරීක්ෂණවලදී මහියංගණය, ආරවත්ත ප්‍රදේශයේ නිවසක් තුළ බුදු පිළිමය පිරිසිදු කරමින් සිටියදී සැකකරුවන් අත්අඩංගුවට ගැනීමට පොලිසියට හැකිවිය. ඔවුන් ලුණුවත්ත සහ කොත්මලේ යන ප්‍රදේශවල පදිංචිකරුවන් බව පොලිසිය සඳහන් කරයි. සැකකරුවන් අද බිබිල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=9340", "Category": null, "Parent URL": null}