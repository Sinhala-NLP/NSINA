{"Source": "Adaderana", "Timestamp": "June 27, 2011 04:22 pm", "Headline": "චන්දන කත්‍රිආරච්චි ඇතුළු සිව් දෙනාගේ මාස 5 ක සිරදඬුවම වසර 10 ට අත්හිටුවයි", "News Content": "නාම්පමුණුව ප්‍රදේශයේ මිනිස් ඝාතනයක් සිදුවූ අවස්ථාවේ නීති විරෝධී ලෙස රැස්වීමේ චෝදනාව මත පොදුජන එක්සත් පෙරමුණේ හිටපු නියෝජ්‍ය අමාත්‍ය චන්දන කත්‍රිආරච්චි ඇතුළු සිව් දෙනෙකුට වසර 10 ට අත්හිටවූ බරපතළ වැඩ සහිතව මාස 5 ක සිරදඬුවමක් නියම වී තිබේ. අදාළ පිරිසට මීට පෙරාතුව මිනීමැරුම් චෝදනා එල්ල වී තිබුණද පසුව නීතිපතිවරයා විසින් එම චෝදනා ඉවත් කරගත් බැවින් නීති විරෝධී රැස්වීම ඇතුළු චෝදනා කිහිපයකට තමන් වරදකරුවන් බව විත්තිකරුවන් විසින් පිළිගන්නා ලදී. ඒ අනුව චන්දන කත්‍රිආරච්චි ඇතුළු සිව්දෙනාට වසර 10 ට අත්හිටවූ බරපතළ වැඩ සහිතව මාස 5 ක සිරදඬුවම් නියම කරන බව අද(27)අදාළ නඩුව කැඳවූ අවස්ථාවේ කොළඹ මහාධිකරණ විනිසුරු කුමුදුනී වික්‍රමසිංහ මහත්මිය තීන්දු කළාය. ඊට අමතරව කත්‍රිආරච්චි මහතා ඇතුළු පිරිසට රුපියල් 5000 ක දඩයක්ද නියම කෙරුණු අතර අදාළ සිදුවීමේදී මරණයට පත් වූ කේ.ඩී චන්ද්‍රරත්න නමැති අයගේ පවුලේ උදවියට රුපියල් ලක්ෂය බැගින් වන්දිගෙවීමටද අධිකරණය විසින් නියම කරන ලදී. එසේම එම සිද්ධියෙන් තුවාල ලැබූ තවත් පුද්ගලයෙකුට 25,000 ක වන්දියක් ගෙවන ලෙසද නියම කොළඹ මහාධිකරණය නියෝග කර තිබේ. කෙසේ වුවද මීට පෙරාතුව චන්දන කත්‍රිආරච්චි මහතා ඇතුළු 4 දෙනෙකු 2010 අගෝස්තු 5 දින අදාළ නඩුව කැඳවූ අවස්ථාවේදී ඇප පිට නිදහස් කරන ලෙස කොළඹ මහාධිකරණ විනිසුරු කුමුදුනී වික්‍රමසිංහ මහත්මිය විසින් නියෝග කර තිබිණි. එදින කොළඹ මහාධිකරණයේ නඩු විභාගය කැඳවූ අවස්ථාවේදී රු.10,000 ක මුදල් ඇප සහ පුද්ගලික ඇප මත සැකකරුවන් මුදාහරින්නට තීරණය කෙරිණි. 1996 දී පිළියන්දල ප්‍රදේශයේදී කේ.ඩී චන්ද්‍රරත්න යන අයගේ මරණය සිදුකිරීම සම්බන්ධයෙන් වන නඩු විභාගය කොළඹ මහාධිකරණයේදී පසුගිය ජූලි මස 01 වන දින විභාගයට ගත් අවස්ථාවේදී මහාධිකරණ විනිසුරු කුමුදුනී වික්‍රමසිංහ මහත්මිය විසින් නඩු විභාගය අවසන්වනතුරු දින නියමයක් නැතිව සැකකරුවන් රිමාන්ඩ් භාරයේ තබන ලෙස මීට පෙරාතුව නියෝග කර තිබිණි. මෙම නඩුවේ අදාළ නඩු විභාගය දෛනිකව පැවැත්වෙන බැවින් නඩුව අවසන් වනතුරු සැකකරුවන් හතරදෙනාම රිමාන්ඩ් භාරයේ තැබීම සුදුසු බවත්,මෙම නඩුව ජූරි සභාවක් ඉදිරියේ විභාග කළ යුතු බවත් විනිසුරුවරිය එහිදී කියා තිබිණි. එහෙත් 2010 අගෝස්තු 5 දින මෙම නඩුව විභාගයට ගත් අවස්ථාවේදී පැමිණිලි පාර්ශවය විසින් විශේෂ ජූරි සභාවක් ඉදිරියේ නොව සාමාන්‍ය නඩුවක් ලෙස ඉදිරි කටයුතු පවත්වාගෙන යන්නට‍ කැමැත්ත පළ කළ බැවින් සැකකරුවන් මෙසේ ඇප පිට නිදහස් කරන්නට තීරණය කරන ලදී. 1996 අගෝස්තු මස 24 වන දින බෝකුන්දර විවිධ සේවා සමූපකාර සමිතියට අයත් පිලියන්දල-නාම්පමුණුව ප්‍රාදේශිකයේ නිලවරණයට නාමයෝජනා ලබාදෙන්නට චන්දන කත්‍රිආරච්චි මහතා ඇතුළු පිරිසක් ගමන්ගත් අවස්ථාවේදී එවක පාර්ලිමේන්තු මන්ත්‍රීවරයෙකු වූ ගාමිණි ලොකුගේ මහතාගේ ආධාරකරුවන් පිරිසක් සමග ගැටුමක් හට ගෙන තිබුණි. එහිදී සිදුවූ වෙඩිතැබීමකින් කේ.ඩී චන්ද්‍රරත්න යන අය මරණයට පත් වූ අතර ඒ වෙනුවෙන් චන්දන කත්‍රිආරච්චි මහතා ඇතුළු පිරිසකට චෝදනා එල්ලවිය. කෙසේ වෙතත් ඇප මත නිදහස් වී සිටි හිටපු නියෝජ්‍ය අමාත්‍ය චන්දන කත්‍රිආරච්චි ඇතුළු පිරිසට අද(27) කොළඹ මහාධිකරණය විසින් දඬුවම් නියම කරනු ලැබුවේ අදාළ මරණය සිදුවූ ස්ථානයට නීති විරෝධී ලෙස රැස්වීමේ චෝදනාවට බව අද දෙරණ අධිකරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=17039", "Category": null, "Parent URL": null}