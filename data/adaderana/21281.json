{"Source": "Adaderana", "Timestamp": "January 10, 2012 09:03 am", "Headline": "ඉරානයේ යුරේනියම් කැණීම් කටයුතු සාර්ථකයි", "News Content": "ඉරානය සිය යුරේනියම් කැණීම් කටයුතු සාර්ථක කරගෙන ඇති බව වාර්තා වේ. ඉරානයේ ක්වාම් නගරය ආසන්නයේ ෆොරාඩෝ ප්‍රදේශයේ මෙම යුරේනියම් නිධිය පිහිටා ඇති බවට අනාවරණය වී ඇති බව විදෙස් මාධ්‍ය වාර්තා කරයි. එක්සත් ජාතීන්ගේ සංවිධානය සහ ජාත්‍යන්තර පරමාණුක බලශක්ති කාර්යාංශය මෙය තහවුරු කර තිබේ. ඉරාය විසින් 2006 වසරේ මෙම නිධියේ කැණීම් කටයුතු සැලසුම් කර ඇති අතර 2007 වසරේ සිට මෙම ව්‍යාපෘතිය ක්‍රියාත්මක කර ඇති බව වාර්තා වේ. පසුගිය 2009 වසරේ දී ඉරානය විසින් මෙලෙස යුරේනියම් නිධියක කැණීම් සිදුකරන බවට චන්ද්‍රිකා ඡායාරූප මගින් පළමුවරට බටහිර බුද්ධි අංශ තහවුරු කරනු ලැබීය. මේ වන විට අදාළ නිධියේ යුරේනියම් පවතින බවට තහවුරු වී ඇති බව වාර්තා වේ. ඉරානය විසින් ගෙන යනු ලබන මෙම න්‍යෂ්ටික වැඩපිළිවෙළට අමෙරිකා එක්සත් ජනපදය ඇතුළු බටහිර රටවල් රැසක් විරෝධය පළ කර සිටින අතර ඔවුන් විසින් මේ වන විට ඉරානයට ආර්ථික සම්බාධක ද පනවා තිබේ.", "URL": "https://sinhala.adaderana.lk/news.php?nid=21281", "Category": null, "Parent URL": null}