{"Source": "Adaderana", "Timestamp": "October 29, 2013 04:03 pm", "Headline": "වැඩ ඉක්මන් කරන්න - පවිත්‍රාගෙන් උපදෙස් ", "News Content": "නොරොච්චෝල ලක්විජය විදුලි බලාගාරයේ දෙවන අදියර ජාතික විදුලිබල පද්ධතියට සම්බන්ධ කිරීම සඳහා අවශ්‍ය ක්‍රියාමාර්ග කඩිනමින් ක්‍රියාත්මක කරන ලෙස විදුලිබල හා බලශක්ති අමාත්‍ය පවිත්‍රා වන්නිආරච්චි මහත්මිය නිලධාරීන්ට උපදෙස් ලබාදී තිබේ. නොරොච්චෝල විදුලිබලාගාරයේ නිරීක්ෂණ චාරිකාවකට එක්වෙමින් ඇය මෙම අදහස් පළ කර ඇත. මෙම ගල් අඟුරු විදුලිබලාගාරයේ දෙවන අදියරේ ඉදිකිරීම් කටයුතු මේ වන විට සම්පූර්ණයෙන්ම අවසන් වී තිබේ. ඒ අනුව දෙවන අදියරේ මෙගාවොට් 300ක ධාරිතාව ජාතික විදුලිබල පද්ධතියට සම්බන්ධ කිරීම සඳහා අවශ්‍ය කඩිනම් ක්‍රියාමාර්ග ගන්නා ලෙස අමාත්‍යවරිය උපදෙස් ලබාදී ඇත. මෙම බලාගාරයේ සමස්ත ධාරිතාව මෙගාවොට් 900ක් වන අතර එය ජාතික විදුලිබල පද්ධතියට සම්බන්ධ කිරීමෙන් අනතුරුව අනාගතයේ දී රට තුළ ඇති වන විදුලි ඉල්ලුමට සාර්ථකව මුහුණදිය හැකි බව ද විදුලිබල හා බලශක්ති අමාත්‍ය පවිත්‍රා වන්නිආරච්චි මහත්මිය මෙහිදී පවසා තිබේ.", "URL": "https://sinhala.adaderana.lk/news.php?nid=38470", "Category": null, "Parent URL": null}