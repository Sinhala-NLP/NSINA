{"Source": "Adaderana", "Timestamp": "November 1, 2018 06:24 pm", "Headline": "අරලියගහ මන්දිරය ඉදිරිපිට දී අජිත් ප්‍රසන්නට පහරදීමක්", "News Content": "අද(01) සවස අරලියගහ මන්දිරය ඉදිරිපිට දී විශ්‍රාමික මේජර් අජිත් ප්‍රසන්න මහතාට පහර දීමක් සිදුව ඇත. සවස 2.30 ත් 3 ත් අතර කාලයේ දී ඔහු තවත් කිහිප දෙනෙකු සමඟ අරලියගහ මන්දිරය ඉදිරිපිටින් මාර්ගයේ පැමිණෙමින් සිටිය දී අරලියගහ මන්දිරය තුළ සිටි පිරිසක් විසින් මෙලෙස පහර දුන් බව අද දෙරණට අදහස් දක්වමින් අජිත් ප්‍රසන්න මහතා පවසයි. කළුතර දිස්ත්‍රික් පාර්ලිමේන්තු මන්ත්‍රී පාලිත තෙවරප්පෙරුම මහතා හා රත්නපුර දිස්ත්‍රික් පාර්ලිමේන්තු මන්ත්‍රී හේෂාන් විතාරණ මහතා සහ තවත් පිරිසක් පැමිණ තමාට ඉතා අසභ්‍ය ලෙස බැන වැදෙමින් පහර දුන් බව ඔහු වැඩිදුරටත් සඳහන් කරයි. හිසට හා ශරීරයට පහර දීම සිදුව ඇති අතර, පහර දීමෙන් අජිත් ප්‍රසන්න මහතාගේ ඇසට ඉහළින් තුවාල වීමක් සිදුව තිබේ. පහර දීමෙන් අනතුරුව අදාළ ස්ථානයෙන් පලා ගිය ඔහු කොල්ලුපිටිය පොලීසියට මෙම පහරදීම සම්බන්ධයෙන් පැමිණිල්ලක් කර තිබේ. පසුව අධිකරණ වෛද්‍ය පරීක්ෂණයක් සඳහා රෝහල් ගතව ඇති අතර, තමා නීතිඥයෙක් වශයෙන් එම ඇඳුමින් සැරසී සිටින විට මෙම ප්‍රහාරයට ලක්වීම ඉතා දැඩි ලෙස හෙළා දකින බව ද ඔහු මාධ්‍ය වෙත අදහස් දක්වමින් කියා සිටියේය. කෙසේ වෙතත් මේ සම්බන්ධයෙන් පරීක්ෂණයක් පවත්වන ලෙස ජනාධිපතිවරයාගෙන් හා පොලිස්පතිවරයාගෙන් ඉල්ලීමක් කළ අජිත් ප්‍රසන්න මහතා, අද වන විට අරලියගහ මන්දිරය මැරකල්ලි පාලනය කරන තැනක් බවට පත්ව ඇතැයි ද සඳහන් කළේය.", "URL": "https://sinhala.adaderana.lk/news.php?nid=98563", "Category": null, "Parent URL": null}