{"Source": "Adaderana", "Timestamp": "July 11, 2010 10:16 am", "Headline": "ශ්‍රී  ලංකා නාවික හමුදාවට විරුද්ධව ඩී. එම්. කේ උද්ඝෝෂණයක", "News Content": "ශ්‍රී ලංකා නාවික හමුදාව විසින් තමිල්නාඩු ධීවරයෙකු ඝාතනය කළ බවට එල්ල වී ඇති චෝදනාව සම්බන්ධයෙන් ද්‍රාවිඩ මුන්නේත්‍ර කලහම් පක්ෂය උද්ඝෝෂණයක් සංවිධානය කර තිබේ. එම පක්ෂයේ ධීවර කටයුතු පිළිබඳ ඒකක‍යේ ලේකම් එරා බර්නාඩ් විසින් අදාළ සිදුවීම දැඩි ලෙස හෙළා දකිමින් ශ්‍රී ලංකාවේ නියෝජ්‍ය මහ කොමසාරිස් වෙත ලිපියක් ද බාර දී ඇති බව සඳහන්ය. පසුගිය බදාදා දින එක් තමිල්නාඩු ධීවරයකු මරණයට පත්කරමින් හා තවත් කිහිපදෙනෙකුට හානි සිදුකරමින් ප්‍රහාරයක් එල්ල කළ බවට ශ්‍රී ලංකා නාවික හමුදා නිලධාරීන් කිහිපදෙනෙකුට චෝදනා එල්ල විය. මෙම උද්ඝෝෂණකරුවන් නාවික හමුදාවේ මෙම ක්‍රියාවට විරෝධය දක්වන ප්‍රකාශ රැගත් පුවරු ප්‍රදර්ශනය කළ අතර ඒ සම්බන්ධව නිසි ක්‍රියාමාර්ග ගන්නා ලෙස අදාළ බලධාරීන්ගෙන් ඉල්ලීමක් කර තිබේ. තමිල්නාඩු මහ ඇමති එම්. කරුණානිධි විසින් මෙම සිදුවීම සම්බන්ධව ඉක්මනින් විමසා බලන ලෙස ඉන්දීය අග්‍රාමාත්‍ය මන්මෝහන් සිං මහතාගෙන් හා අභ්‍යන්තර කටයුතු අමාත්‍ය පී. චිදම්බරම් මහතාගෙන් ඉල්ලා ඇත. විදෙස් කටයුතු අමාත්‍යාංශය හරහා ශ්‍රී ලංකාව සමග මේ පිළිබඳව සාකච්ඡා කරන බව එහිදී චිදම්බරම් මහතා සඳහන් කර ඇත.", "URL": "https://sinhala.adaderana.lk/news.php?nid=9529", "Category": null, "Parent URL": null}