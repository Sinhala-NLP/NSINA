{"Source": "Adaderana", "Timestamp": "February 27, 2019 09:34 am", "Headline": "ඉන්දියාවේ ප්‍රහාරයට පාකිස්ථානය ප්‍රතිචාර දක්වන්න සූදානම්?", "News Content": "ඉන්දියානු ගුවන් හමුදාවට අයත් යානා පාකිස්තාන දේශසීමාව වෙත ඇතුලු වී හදුනාගත් ත්‍රස්ත ඉලක්කයක් වෙත ප්‍රහාර එල්ල කළ බව ඊයේ විදෙස් පුවත් වාර්තා කළේය. එල්ලවිය හැකි ඕනෑම අභියෝගයකට මුහුණදීමට පාකිස්තානය සූදානම් බව මේ සම්බන්ධයෙන් ප්‍රතිචාර දක්වමින් එරට ජනාධිපතිවරයා අවධාරණය කර තිබේ. පාකිස්තානය පාදක කරගෙන ක්‍රියාත්මක කෙරෙන ජායිෂ් ඊ මුහම්මද් ත්‍රස්ත කණ්ඩායමේ කදවුරක් ඉන්දීය ගුවන් ප්‍රහාරයේ ඉලක්කය වුණි. ප්‍රහාරය සියයට සියයක් සාර්ථක බවත් ඉන් ඉලක්කගත ත්‍රස්තවාදී කදවුර මුලුමනින්ම විනාශ වී ගිය බවත් ඉන්දීය වාර්තා අවධාරණය කළත් පාකිස්තානය පවසන්නේ එම ප්‍රහාරය වගකීම් රහිත හැසිරීමක් බවයි. සිය රටේ පරමාධිපත්‍යයට අභියෝග කිරීමට කිසිදු පිටස්තර රාජ්‍යයකට අවස්ථාව ලබානොදෙන බව පාකිස්තාන ජනාධිපති අරීෆ් අල්වී අනතුරු අගවා සිටියේය. ප්‍රහාරය සඳහා මිරාජ් 2000 වර්ගයේ ප්‍රහාරක ජෙට් යානා 12ක් යොදාගෙන තිබූ අතර එමඟින් ලේසර් කිරණ සහයෙන් ක්‍රියාත්මක වන කිලෝ 1000ක පමණ බරින් යුතු බෝම්බ පතිත කරවූ බවද මේ වාර්තාවල වැඩිදුරටත් සඳහන්ය. ඉන් ත්‍රස්තයන් විශාල පිරිසක් මියගිය බවටත් ඉන්දීය වාර්තාවල සඳහන් වුණි. කෙසේ නමුත් ඉන් පාකිස්තානයේ කිසිදු ගොඩනැඟිල්ලකට හෝ හානි සිදු නොවූ බවත් කිසිදු මරණයක් වාර්තා නොවූ බවත් පාකිස්තානයේ හමුදා ප්‍රකාශක මේජර් ජෙනරාල් අසීෆ් ඝාෆෝස් මීට පෙර ප්‍රකාශ කළේය. ප්‍රහාරය අගයමින් ඉන්දියාවේ ස්ථාන රැසක පිරිස් වීදි බැස ජය සමරන ආකාරයද විදෙස් මාධ්‍ය වාර්තා කර තිබුණි. ඔවුන් ගිනිකෙලි දල්වමින් නර්ථනයේ නිරතවෙමින් සහ ඉන්දීය ධජ ලෙලවමින් ප්‍රීතිඝෝෂා කළ බවට සඳහන්ය. මේ අතර ප්‍රහාරය සම්බන්ධයෙන් අදහස් දක්වමින් ඉන්දීය අගමැති නරේන්ද්‍ර මෝදි පවසා සිටියේ රට විපතට හෙළිමට තමන් කිසිසේත් කටයුතු නොකරන බවයි. ඉන්දීය හමුදා ඉලක්ක කර ඉන්දීය කාෂ්මීරයේ පුල්වාමා නගරයේදී එල්ල වූ ත්‍රස්ත ප්‍රහාරයෙන් පසුව දෙරට අතර මතභේදාත්මක තත්ත්වයක් උදාවුණි. ඉන් පසුව අඛණ්ඩව දින හතරක කාලයක් තිස්සේ දේශසීමා සමීපයේ දෙපාර්ශ්වය අතර ගැටුම් ආරම්භ වූ අතර පාකිස්තානය විසින් පැවැති සටන්විරාමය කඩ කළ බවට ඉන්දියාව චෝදනා කළේය.", "URL": "https://sinhala.adaderana.lk/news.php?nid=105116", "Category": null, "Parent URL": null}