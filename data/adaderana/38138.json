{"Source": "Adaderana", "Timestamp": "October 14, 2013 04:20 pm", "Headline": "තරුණයින් 5ක් ඝාතනය කිරීමේ චෝදනාවෙන් එස්‍.ටී.එෆ්. සෙබළු 13ට ඇප ", "News Content": "2006 වසරේ ජනවාරි 02 වන දින ත්‍රීකුණාමලය මුහුදු වෙරළ ඉදිරිපිට ගාන්ධි වට රවුමේ දී වෙඩි තබා ඝාතනයට ලක්වු දෙමළ තරුණයින් පස් දෙනාගේ ඝාතන සම්බන්ධයෙන් සැකපිට රක්ෂිත බන්ධනාගාර ගත කර සිටි පොලිස් විශේෂ කාර්ය බලකායේ නිලධාරින් 13 දෙනාට ත්‍රීකුණාමලය මහාධිකරණය විසින් අද(14) ඇප නියම කර තිබේ. මෙම ඝාතන සිද්ධිය සම්බන්ධයෙන් විශේෂ කාර්යය බලකායේ සහකාර පොලිස් අධිකාරවරයකු ඇතුළු 13 කු 2006 වසරේ පෙබරවාරි මස 12 වන දින අත්අඩංගුවට ගත් නමුදු,නඩුව තවදුරටත් පවත්වාගෙන යෑමට ප්‍රමාණවත් සාක්ෂි නොතිබු බැවින් 2006 අප්‍රේල් මස 13 වන දින නීතිපති උපදෙස් මත ඔවුන්ට ඇප ලබා දී ඇත. කෙසේ නමුත් නැවත වරක් මෙම පිරිස අපරාධ පරීක්ෂණ දෙපාර්තමේන්තුව විසින් ඉකුත් ජූලි මස 04 වන අත්අඩංගුවට ගෙන රක්ෂිත බන්ධනාගාර ගත කර තිබේ. මෙහිදී ත්‍රීකුණාමලය මහාධිකරණ විනිසුරු ආර්.ඒ.රණරාජා මහතා 01 - 13 දක්වා සැකකරුවන් පිරිසට එක් අයෙකුට රුපියල් 50000 ක මුදල් ඇපයක්ද, රුපියල් ලක්ෂ 5 බැගින් වු ශරීර ඇප දෙකක්ද නියම කළේය. එහිදී එක් ඇපකරුවෙකු සතුව රුපියල් ලක්ෂ 5ට වැඩි වත්කමක් තිබෙන බවට ග්‍රාම නිළධාරී විසින් සහතික කළ යුතුව තිබුණි. එසේම මෙම පිරිස සතියේ සෑම ඉරිදාවකම කොළඹ අපරාධ කොට්ඨාසයේ පෙරවරු 9.00 සිට 12.00 දක්වා කාලය තුළ පෙනී සිටින ලෙසද නියෝග කරන ලදී. එසේම මේ සම්බන්ධයෙන් සාක්ෂිකරුවන්ට කිසිදු බලපෑමක් නොකරන ලෙසටද විනිසුරුවරයා තරයේ අවධාරණය කළේය.", "URL": "https://sinhala.adaderana.lk/news.php?nid=38138", "Category": null, "Parent URL": null}