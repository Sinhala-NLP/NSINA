{"Source": "Adaderana", "Timestamp": "October 5, 2018 11:14 am", "Headline": "ශිෂ්‍යත්වය ඉහළින්ම ජය ගත් හපන්නු", "News Content": "5 ශ්‍රේණිය ශිෂ්‍යත්ව විභාගයේ ප්‍රතිඵල මේ වන විට නිකුත් කර තිබේ. පෙරවරු 10.00ට පමණ ප්‍රතිඵල නිකුත් කෙරුණු අතර විභාග දෙපාර්තමේන්තුවේ www.doenets.lk වෙබ් අඩවියට පිවිසිමෙන් ප්‍රතිඵල ලබාගත හැකි බව විභාග කොමසාරිස් ජනරාල් සනත් පූජිත මහතා පැවසුවේය. මෙවර ශිෂ්‍යත්ව ප්‍රතිඵල වලට අනුව ලකුණු 199ක් හිමිකර ගත් සිසුන් දෙදෙනෙකු දිවයිනේ ප්‍රථම ස්ථානය හිමිකර ගැනිමට සමත්ව තිබේ. පිළියන්දල සෝමවීර චන්ද්‍රසිරි විද්‍යාලයේ බුමිත් මෙත්නුල් විතානගේ සහ වේයන්ගොඩ ශාන්ත මරියා මහා විද්‍යාලයේ සනූප දිමත් පෙරේරා දිවයිනේ ප්‍රථම ස්ථානය හිමිකරගෙන ඇති බව විභාග දෙපාර්තමේන්තුව පැවසුවේය. දිවයිනේ දෙවන ස්ථානය හිමිකර ගැනිමට ලකුණු 198 බැගින් හිමිකර ගත් සිසු සිසුවියන් තිදෙනෙකු සමත්ව තිබේ. මිනුවන්ගොඩ රේජි රණතුංග ප්‍රථමික විද්‍යාලයේ සෙනුජි අකිත්මා හෙට්ටිආරච්චි, යාපනය හින්දු ප්‍රථමික විද්‍යාලයේ මාගේන්ද්‍රන් තිගාලොලිබවන් සහ යාපනය, චාවකච්චේරි හින්දු ප්‍රථමික විද්‍යාලයේ නාවාස්කන් නාති දිවයිනේ දෙවන ස්ථානය හිමිකර ගත් සිසු සිසුවියන් වෙයි. වව්නියාව සිවපුරම් ප්‍රථමික විද්‍යාලයේ බාලකුමාර් හරිතිකන්සුජා මෙවර ප්‍රතිඵලවලට අනුව දිවයිනේ තෙවන ස්ථානය හිමිකරගෙන ඇත්තේ ලකුණු 197ක් ලබා ගනිමිනි. මේ අතර මෙවර ශිෂ්‍යත්ව විභාගයේ කඩඉම් ලකුණු ද විභාග දෙපාර්තමේන්තුව මඟින් ප්‍රකාශයට පත් කර තිබේ. කොළඹ, ගම්පහ, කළුතර, මහනුවර, මාතලේ, ගාල්ල, මාතර, කුරුණැගල සහ කෑගල්ල යන දිස්ත්‍රික්කවල කඩඉම් ලකුණ 168ක් වෙයි. හම්බන්තොට, රත්නපුර, යන දිස්ත්‍රික්කවල කඩඉම් ලකුණ 166ක් වන අතර පුත්තලම, අනුරාධපුර,පොලොන්නරුව, බදුල්ල සහ මොණරාගල දිස්ත්‍රික්කවල කඩඉම් ලකුණ 165 වන බව විභාග දෙපාර්තමේන්තුව සඳහන් කරයි. අම්පාර දිස්ත්‍රික්කයේ 164ක්, ත්‍රිකුණාමලය සහ නුවරඑළිය දිස්ත්‍රික්කවල 163ක්, මුලතිව් හා වව්නියාව දිස්ත්‍රික්කවල 158ක් ලෙස ශිෂ්‍යත්ව විභාගයේ කඩඉම් ලකුණු ප්‍රකාශයට පත් කර තිබේ. දිවයිනේ ඉහළින්ම සමත් වුණ හපන්නු by Anonymous 4xL1hr21yl on Scribd", "URL": "https://sinhala.adaderana.lk/news.php?nid=97215", "Category": null, "Parent URL": null}