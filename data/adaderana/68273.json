{"Source": "Adaderana", "Timestamp": "January 19, 2017 07:35 am", "Headline": "කැලණි ගඟේ පරිසර දූෂණ වළකන්න වැඩපිළිවෙළක්", "News Content": "කැලණි ගඟ ආශ්‍රීතව සිදුවන පරිසර දූෂණය වළක්වා ගැනීම සඳහා විශේෂ වැඩපිළිවෙළක් ක්‍රියාත්මකකිරීමට ජාතික පොලිස් කොමිසමේ අවධානය යොමුව තිබේ. කැලණි ගඟේ කොළඹ සිට අවිස්සාවෙල්ල දක්වා කොටස තුළ විශාල ලෙස පාරිසරික හානි සිදුවන බව වාර්තා වේ.මේ පිළිබඳව පාරිසරික පොලිස් ඒකක හරහා නව වැඩපිළිවෙළක් ක්‍රියාත්මක කිරීම සඳහා වූ යෝජනාවක් ජාතික පොලිස් කොමිසමට ඉදිරිපත් වී තිබේ.ඒ අනුව කැලණි ගඟට අපද්‍රව්‍ය බැහැර කරන පුද්ගලයින් පිළිබඳව සොයාබලා ඒවා නතර කිරීමට අවශ්‍ය ක්‍රියාමාර්ග ගැනීම මෙමගින් සැළසුම් කර ඇති බව වාර්තා වේ.අදාළ යෝජනාව අද දිනයේ රැස්වන පොලිස් කොමිසම විසින් අනුමත කිරීමට නියමිතය.ඒ අනුව ප්‍රජා පොලිස් ඒකක හරහා අදාළ වැඩපිළිවෙල ක්‍රියාත්මක කිරීමට බලාපොරොත්තු වන බව ජාතික පොලිස් කොමිසමේ ලේකම් ආරියදාස කුරේ මහතා සඳහන් කළේය.", "URL": "https://sinhala.adaderana.lk/news.php?nid=68273", "Category": null, "Parent URL": null}