{"Source": "Adaderana", "Timestamp": "July 16, 2011 11:27 am", "Headline": "චැනල් ෆෝ වීඩියෝව ගැන විමසා බැලිය යුතුයි -කොංග්‍රස් සාමාජිකයින්", "News Content": "චැනල් ෆෝ නාලිකාව මගින් විකාශය කරන ලද ශ්‍රී ලංකාව පිළිබඳ වාර්තා වැඩසටහනෙහි ඇතුළත් කරුණු පිළිබඳව ජාත්‍යන්තර විමර්ශනයක් සිදුකළ යුතු බව අමෙරිකානු නීති සම්පාදකයින් හා මානව හිමිකම් පිළිබඳ නීතිවේදීන් පවසයි. මෙරට සිවිල් යුද ගැටුම් පැවති කාල සීමාව තුළ සිදුවූ බව කියන යුද අපරාධ පිළිබඳව දර්ශන ඇතුළත් මෙම ආන්දෝලනාත්මක වාර්තා වැඩසටහන ඊයේ(15) අමෙරිකානු ප්‍රතිපත්ති සම්පාදකයින්, සෙනෙට්සභිකයින් හා කොංග්‍රස් සාමාජිකයින් වෙත නැරඹීමට සැලැස්වීමට ජාත්‍යන්තර මානව හිමිකම් සංවිධාන කටයුතු කර තිබිණි. \"ශ්‍රී ලංකාස් කිලිං ෆීල්ඩ්\" ලෙස නම්කර ඇති මෙම වාර්තා වැඩසටහන මනුෂ්‍යත්වයේ බිහිසුණුම අවස්ථාවක් සඳහා එක් උදාහරණයක් බව ද මෙම විද්වතුන් පෙන්වා දී තිබේ. මේ සම්බන්ධව අවශ්‍ය ක්‍රියා මාර්ග ගැනීමට ශ්‍රී ලංකා රජය කටයුතු නොකරයි නම් හෝ ඊට විරෝධය පළකරන්නේ නම් ජාත්‍යන්තර ප්‍රජාන ඒ සඳහා ප්‍රතිචාර දැක්විය යුතු බව අමෙරිකානු ජනාධිපති බැරක් ඔබාමා මහතාගේ පක්ෂ සාමාජිකයකු වන මැක්ගොවර්න් මහතා සඳහන් කර ඇත. රජයේ හමුදාවන්ට හෝ එල්.ටී.ටී.ඊ සංවිධානයට අයත් වුවද යුද අපරාධ පිළිබඳව වගකිවයුතු ඕනෑම පුද්ගලයෙකු අනිවාර්යයෙන්ම අඬුවමට ලක්විය යුතු බව ද ඔහු අවධාරණය කර ඇති බව විදෙස් මාධ්‍ය පෙන්වාදෙයි.", "URL": "https://sinhala.adaderana.lk/news.php?nid=17431", "Category": null, "Parent URL": null}