{"Source": "Adaderana", "Timestamp": "January 31, 2011 11:10 am", "Headline": "ප්‍රජාතන්ත්‍රවාදයටත් මාධ්‍ය නිදහසටත් කළු පැල්ලමක්", "News Content": "ලංකා ඊ නිවුස් වෙබ් අඩවියේ මාලඹේ පිහිටි කාර්යාලයට කිසියම් පිරිසක් විසින් පහරදීම ප්‍රජාතන්ත්‍රවාදයට හා මාධ්‍ය නිදහසට තැබූ කළු පැල්ලමක් බව අන්තර් විශ්ව විද්‍යාල ශිෂ්‍ය බල මණ්ඩලය පවසයි. ලංකා ඊ නිවුස් වෙබ් අඩවියේ කාර්යාලයට පහරදී ගිනි තබා අලාභ හානි සිදුකිරීම හෙලාදකිමින් අන්තර් විශ්ව විද්‍යාල ශිෂ්‍ය බල මණ්ඩලයේ මාධ්‍ය ඒකකය නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. ලංකා ඊ නිවුස් වෙබ් අඩවියේ මාලඹේ පිහිටි කාර්යාලයට අද අලුයම 2.00 ට පමණ කඩා වැදුණු පිරිසක් විසින් ගිනි තබා එහි තිබු සියලූ ලිපි වලට හා වාර්තා වලට හානි පමුණවා ඇතැයි වාර්තා වේ. මෙම වෙබ් අඩවිය ප‍්‍රහාරයට හෝ තර්ජනයට ලක්වු පළමු අවස්ථාව මෙය නොවේ. මීට පෙර අවස්ථා කිපයකදීම විවිධ තර්ජනයන්ට සේම ප‍්‍රහාරයන්ට ලක්වනු අප දුටුවෙමු. මෙම මාධ්‍ය ආයතනය ඒ සියලූ තර්ජන ගර්ජන හමුවේ නිවට නොවී සිය මාධ්‍ය මෙහෙවර ඉටු කළ මාධ්‍ය ආයතනයකි. ජනපති මැදුරේ ඉඳුල් සුවඳට ගිජුව බොහෝ මාධ්‍යවේදින් හා මාධ්‍ය සංවිධාන රාජපක්ෂ වර්ණනාවේ යෙදෙන යුගයක සැබෑ මාධ්‍ය ආයතන හා මාධ්‍යවේදින් ඉතිරි වුයේ ඉතා අතලොස්සකි. මෙම වෙබ් අඩවිය ද ඒ අතලොස්සෙන් එක් මාධ්‍ය ආයතනයකි. මේ සියල්ලන්ට පසුගිය කාලය පුරාවට ඔවුන්ගේ සැබෑ මාධ්‍ය භාවිතාව වෙනුවෙන් හිමිවුයේ පන්න පන්නා පහරදිම්, අතුරුදහන් කිරීම්, ආයතන ගිනිබත් කිරීම් යනාදී සම්මානයන්ට පාත‍්‍රවීමටය. මෙම සියලූ ප‍්‍රහාරයන්ට ආණ්ඩුව වග කිව යුතුව ඇත. නොඑසේ නම් මෙකී සියලූ ප‍්‍රහාරයන්ට වග කිව යුතු පාර්ශවයන් අත්අඩංගුවට ගත යුතුව ඇත. එහෙත් ඒ සඳහා විධිමත් පරික්ෂණයක් පැවැත්වීම හෝ වගකිව යුත්තන් අත්අඩංගුවට ගැනීමක් සිදුවනු මෙතෙක් අප නොදුටුවෙමු. එහෙත් සිදුවිය හැක්කේ මීට පෙර සිදුවු පරිදිම මෙය හඳුනා නොගත් මැර පිරිසක් විසින් සිදුකළ ප‍්‍රහාරයක් බවට පත් වීමයි. එම නිසා මෙම ප‍්‍රහාරයන්ගේ වගකීම ආණ්ඩුව භාර ගත යුතුයැයි වගකීමෙන් යුතුව ප‍්‍රකාශ කර සිටිමු. එම ප‍්‍රහාරය රටේ ප‍්‍රජාත‍්‍රන්ත‍්‍රවාදය හා මාධ්‍ය නිදහස කෙරෙහි ඇති කරනුයේ ඉතා තද කළු පැල්ලමකි. අප මෙම ප‍්‍රහාරය දැඩි පිළිකුලෙන් යුතුව හෙලා දකින අතර මෙය මෙවැනි ප‍්‍රහාරවල ආරම්භය හා අවසානය නොවන බව මේ සියලූ ප‍්‍රජාතන්ත‍්‍ර විරෝධි ප‍්‍රහාරයන්ට එරෙහිව සියලූ මාධ්‍යවේදීන් සේම සියලූ ජනතාවත් පෙළ ගැසි සටන් වැදිය යුතු බවත් අවධාරණය කර සිටිමු. ස්තූතියි. මෙයට, මාධ්‍ය ඒකකය", "URL": "https://sinhala.adaderana.lk/news.php?nid=13880", "Category": null, "Parent URL": null}