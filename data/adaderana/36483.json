{"Source": "Adaderana", "Timestamp": "August 8, 2013 04:29 pm", "Headline": "ලාංකිකයින්ට මුදල් වංචා කළ නයිජීරියානුවා මාට්ටු ", "News Content": "ජාත්‍යන්තර සංවිධානයකින් මුදල් ත්‍යාගයක් දිනා ඇති බව පවසා මුදල් වංචා කිරීමේ සිද්ධියක් සම්බන්ධයෙන් නයිජීරියානු ජාතිකයෙකු අත්අඩංගුවට ගෙන තිබේ. අපරාධ පරීක්ෂණ දෙපාර්තමේන්තුව විසින් සිදුකළ දීර්ඝ විමර්ශනයකින් අනතුරුව සැකකරු අත්අඩංගුවට ගෙන ඇති බව පොලීසිය පැවසුවේය. ජාත්‍යන්තර සංවිධානයකින් අමෙරිකානු ඩොලර් ලක්ෂ 5ක ත්‍යාග මුදලක් දිනා ඇති නිසා විද්‍යුත් තැපෑල මගින් හා දුරකථන කෙටි පණිවිඩ මාර්ගයෙන් මෙරට පුද්ගලයින්ට දැනුම් දී ඔවුන්ගේ පෞද්ගලික තොරතුරු ලබා ගැනීමෙන් අනතුරුව අදාළ ත්‍යාග මුදල ලංකාවට රැගෙන ඒමේදී රේගු නිෂ්කාශන ගාස්තු ගෙවිය යුතු බව පවසා මුදල් වංචා කර ඇති බව සඳහන් වෙයි. සිද්ධිය සම්බන්ධයෙන් අත්අඩංගුවට ගත් නයිජීරියානු ජාතිකයා වත්තල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 19 වැනිදා දක්වා රක්ෂිත බන්ධනාගාර ගතකර තිබේ. විවිධ ආයතන හා සමාගම්වලින් වටිනා ත්‍යාග හිමිව ඇති බව පවසා මුදල් වංචා කළ සිදුවීම් පිළිබඳ පැමිණිලි රැසක් පසුගිය දිනවල ලැබි ඇති අතර එවන් වංචනික පුද්ගලයින්ට හසු නොවී ඒ පිළිබඳ පොලීසිය වෙත දැනුම් දෙන ලෙස පොලිස් මූලස්ථානය ඉල්ලීමක් කරයි.", "URL": "https://sinhala.adaderana.lk/news.php?nid=36483", "Category": null, "Parent URL": null}