{"Source": "Adaderana", "Timestamp": "May 7, 2018 02:19 pm", "Headline": " රණමයුර සම්මාන පදක්කම සොරා ගැනීමේ සිද්ධිය-සැකකරුවන් අධිකරණයට ඉදිරිපත් කිරීමට නියමිතයි", "News Content": "අභාවප්‍රාප්ත ප්‍රවීන සිනමාවේදී ආචාර්ය ලෙස්ටර් ජේම්ස් පීරිස් මහතාගේ නිවසේ තිබූ රණමයුර සම්මාන පදක්කම සොරා ගැනීමේ සිද්ධිය සම්බන්ධයෙන් පුද්ගලයින් 05 දෙනෙකු අත්අඩංගුවට ගත් අතර ඔවුන් අද(07) දිනයේ අළුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිත බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. තවද මෙම පුද්ගලයින් 5දෙනා හඳුනා ගැනීමේ පෙරෙට්ටුවකටද ඉදිරිපත් කරන බව මාධ්‍ය ප්‍රකාශකවරයා සඳහන් කළේය. අත්අඩංගුවටගත් මෙම පුද්ගලයින් වසර ගණනක සිට ප්‍රධාන පෙලේ පුද්ලයින් ගැවසෙන ස්ථාවල ගැට කැපීම සිදුකළ ඇති බව පොලිස් පරීක්ෂණවලින් හෙලිව තිබේ. පොලීසිය විසින් මැයි 4 වන දින අසල්වැසි නිවෙස්වල සී.සී.ටී.වී රූපවාහිනී වීඩියෝ දර්ශන ලබා ගත් අතර එම වීඩියෝ පටය පරීක්ෂා කිරීමේ දී ත්‍රී රෝද රථයකින් පුද්ගලයින් තිදෙනෙක් ආචාර්ය ලෙස්ටර් ජේම්ස් පීරිස් මහතාගේ නිවස වෙත පැමිණ විනාඩි කිහිපයක් පිටව ගොස් අකාරය එම වීඩියෝ පටයේ සටහන්ව ඇති බව පොලීසිය පවසයි. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ සිදු කළ විමර්නවලදී ප්‍රදේශ කිහිපයකදී අදාළ සැකකරුවන් අත්අඩංගුවට ගත් බවයි. ‍අභාවප්‍රාප්ත ප්‍රවීන සිනමාවේදී ආචාර්ය ලෙස්ටර් ජේම්ස් පිරිස් මහතාගේ අවසන් කටයුතු සිදු කරන දිනියේ මෙම රණමයුර සම්මානය අතුරුදන්ව තිබුණි. මේ සම්බන්ධයෙන් බම්බලපිටිය පොලිස් ස්ථානයේ පැමිණිල්ලක් ද කර තිබූ අතර ඒ අනුව පොලීසිය අංශ කිහිපයක් ඔස්සේ විමර්ශන ආරම්භ කළේය. කෙසේවෙතත් මෙම රණමයුර සම්මාන පදක්කම මාර්ග අංක 177 කඩුවෙල - කොල්ලුපිටිය සුඛෝපබෝගී බස් රථයක තිබී පසුගිය සෙනසුරාදා දිනයේ සොයා ගත්තේය. අදාළ පුද්ගලික බස් රථයේ රියදුරු සහ කොන්දොස්තරවරයා විසින් මේ සම්බන්ධයෙන් කොල්ලුපිටිය පොලිස් ස්ථානයට දැනුම්දීමෙන් අනතුරුව පොලීසිය විසින් රණ මයුර සම්මාන පදක්කම සිය බාරයට ගත් බව සඳහන්ය.", "URL": "https://sinhala.adaderana.lk/news.php?nid=88679", "Category": null, "Parent URL": null}