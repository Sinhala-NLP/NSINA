{"Source": "Adaderana", "Timestamp": "April 13, 2012 09:40 am", "Headline": "අද ප.ව 7.20 ට අලුත් අවුරුද්ද උදාවෙයි", "News Content": "නැකත් චාරිත්‍ර අනුව අද අපරාභාග 7.20 ට අලුත් අවුරුද්ද උදාවේ. අද අපරභාග 12.56 සිට අප්‍රේල් 14 වැනි සෙනසුරාදා පූර්ව භාග 1.44 දක්වා පුණ්‍ය කාලය ලෙස සැලකෙයි. අද දිනයේ අපරභාග 12.56 ට පෙර ආහාරපාන ගෙන සියලු වැඩ අත්හැර ආගමික වතාවත්වල යෙදීම මැනවැයි ජ්‍යෝතිෂයේ සඳහන්ය. ආහාර පිසීමේ නැකත් චාරිත්‍ර යෙදී තිබෙන්නේ අද අපරභාග 7. 42 ටයි. සුදු මිශ්‍ර ලා නිල් පැහැති වස්ත්‍රාභරණයෙන් සැරසී දකුණු දිශාව බලා ලිප් බැඳ, ගිනි මොලවා ගිතෙල් හා සකුරු මිශ්‍ර කිරිබතක් ද තල මිශ්‍ර කැවිලි වර්ගයක් ද පිළියෙළ කරගැනීම සිදුකළ යුතු බව දැක්වෙයි. අද අපරභාග 10.28 ට වැඩ ඇල්ලීම , ගනුදෙනු කිරීම සහ ආහාර අනුභවය යෙදී තිබේ. සුදු මිශ්‍ර ලා නිල් පැහැති වස්ත්‍රාභරණයෙන් සැරසී දකුණු දිශාව බලා සියලු වැඩ අල්ලා ගනුදෙනු කොට ආහාර අනුභවය මැනවැයි සිංහල , දෙමළ අලුත් අවුරුදු චාරිත්‍රවල සඳහන්ය. හිසතෙල් ගෑමේ මංගල්‍යය අප්‍රේල් මස 15 වන දිනට යෙදී තිබේ. ඒ අනුව පූර්ව භාග 7. 08ට දකුණු දිශාව බලා හිසට ඉඹුල්පත් ද පයට නුගපත් ද තබා රන්වන් පැහැති වස්ත්‍රාභරණයෙන් සැරසී තෙල් සහ ඉඹුල්පත් යුෂ මිශ්‍ර නානු ද ගා ස්නානය කිරීම මැනවැයි නැකැත් චාරිත්‍රවල දැක්වෙයි. රැකි රක්ෂා සඳහා පිටත්ව යාම අප්‍රේල් මස 18 වන බදාදා දිනට යෙදී තිබේ. එදින පලාවන් පැහැති වස්ත්‍රභරණයෙන් සැරසී සකුරු මිශ්‍ර කිරිබත් අනුභව කොට බටහිර දිශාව බලා පිටත්වීම සුදුසු වේ. නමුත් සේවා අවශ්‍යතා සඳහා අප්‍රේල් මස 16 වන සඳුදා පූර්ව භාග 6.31ට සුදු පැහැති වස්ත්‍රාභරණයෙන් සැරසී කිරිබත් හා තල මිශ්‍ර ආහාරයක් අනුභව කොට දකුණු දිශාව බලා පිටත්වීම යෝග්‍ය බව නැකැත් චාරිත්‍රවල දැක්වෙයි. මෙම සියලු නැකැත් වේලාවන් ශ්‍රී ලංකාවේ දැනට ක්‍රියාත්මක සම්මත ඔ‍ර‍ලෝසු වේලාවට අනූව දක්වා තිබේ.", "URL": "https://sinhala.adaderana.lk/news.php?nid=23476", "Category": null, "Parent URL": null}