{"Source": "Adaderana", "Timestamp": "August 19, 2010 09:32 am", "Headline": "වීසා නැති පිරිසක් පොදු සමාවෙන් හෙට දිවයිනට", "News Content": "ලෙබනන් රජය විසින් ලබාදී ඇති පොදු සමා කාලය යටතේ වීසා නොමැතිව ලෙබනනයේ රැඳී සිටි ශ්‍රි ලාංකික ශ්‍රමිකයින් පිරිසක් හෙට දිනයේ දිවයිනට පැමිණීමට නියමිත බව ශ්‍රි ලංකා විදේශ සේවා නියුක්ති කාර්යාංශය පවසයි. ලෙබනන් රජය සමඟ කළ සාකච්ඡාවක ප්‍රතිඵලයක් ලෙස මෙම පොදු සමා කාලය හිමිවු බව එහි සභාපති කිංස්ලි රණවක මහතා සඳහන් කරයි. හෙට දිවයිනට පැමිණීමට නියමිත සියලුදෙනාට අමතරව වීසා නොමැතිව තවත් ශ්‍රමිකයින් රැසක් එරට රැඳී සිටින බව ද ඔහු පෙන්වා දෙයි. ලෙබනනය සමග තවදුරටත් සාකච්ඡා කර එම පිරිස ද මෙරටට ගෙන්වා ගැනීමට කටයුතු කරන බව කිංස්ලි රණවක මහතා වැඩිදුරටත් ප්‍රකාශ කරන ලදී.", "URL": "https://sinhala.adaderana.lk/news.php?nid=10321", "Category": null, "Parent URL": null}