{"Source": "Adaderana", "Timestamp": "August 14, 2018 11:02 am", "Headline": "කොකුම් පොතු හා වල්ලපට්ටා රට ගෙනියන්න හදපු අයෙකුට වැඩ වරදියි", "News Content": "වල්ලපට්ටා සහ කොකුම් පොතු තොගයක් නීතිවිරෝධී ලෙස තායිලන්තයේ බැංකොක් වෙත රැගෙන යෑමට තැත් කළ ශ්‍රී ලාංකික ගුවන් මගියෙකු කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. ඔහු මීගමුව ප්‍රදේශයේ පදිංචි 24 හැවිරිදි ව්‍යාපාරිකයෙකි බව වාර්තා වෙයි. අදාළ පුද්ගලයා ඊයේ(13) දහවල් 2.20 ට තායිලන්තයේ බැංකොක් බලා පිටත්ව යන ශ්‍රී ලන්කන් ගුවන් සේවයේ යූ.එල්.- 406 දරන ගුවන් යානයට කටුනායක ගුවන් තොටුපොළ වෙත පැමිණ තිබුණි. ඔහු විසින් රැගෙන ආ විශාල ගමන් මල්ල පිරෙන්නටම රුපියල් 5,75,000 ක් වටිනා වල්ලපට්ටා කිලෝ ග්‍රෑම් 07 යි ග්‍රෑම් 400 ක් සහ කොකුම් පොතු කිලෝ ග්‍රෑම් 17 යි ග්‍රෑම් 400 ක් අසුරා ගෙන තිබී රේගු නිලධාරීන් විසින් අත් අඩංගුවට ගෙන තිබුණි. ශ්‍රී ලංකාවේ ක්‍රියාත්මක වනජීවී සහ වෘක්ෂලතා ආඥාපනත යටතේ මෙම ද්‍රව්‍යයන් විදේශයන් වෙත රැගෙන යෑම සපුරා තහනම් වන අතර මෙම වල්ලපට්ටා සහ කොකුම් පොතු තොගය රාජසන්තක කළ අතර, මෙම ව්‍යාපාරිකයාට රුපියල් ලක්ෂයක දඩ මුදලක් ගෙවන ලෙසද නියෝග කළේය . සිද්ධිය සම්බන්ධයෙන් පිළිබඳ වැඩිදුර පරීක්ෂන ගුවන්තොටුපළ රේතුව විසින් සිදු කරයි.", "URL": "https://sinhala.adaderana.lk/news.php?nid=94374", "Category": null, "Parent URL": null}