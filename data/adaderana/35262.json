{"Source": "Adaderana", "Timestamp": "June 26, 2013 01:59 pm", "Headline": "තම්ලිනී මුදා හැරෙයි", "News Content": "එල්.ටී.ටී.ඊ යේ හිටපු කාන්තා දේශපාලනික අංශ නායිකා ශිවසුබ්‍රමනියම් ශිවගාමි හෙවත් තම්ලිනී අද (26) ඇගේ මව්පියන්ට භාරදී තිබේ. වව්නියාව , පූන්තෝට්ටම් පුනරුත්ථාපන කඳවුරේ වසරක කාලයක් පුනරුත්ථාපනය කිරීමෙන් පසු ඇය මුදා හළ බව පුනරුත්ථාපන කොමසාරිස් කාර්යාලය කියා සිටියි. යුද්ධය නිමාවූ 2009 වසරේ මැයි මස 20 වන දින වව්නියාව ප්‍රදේශයේදී එල්.ටී.ටී.ඊ සංවිධානයේ හිටපු කාන්තා දේශපාලන අංශ නායිකා සුබ්‍රමනියම් ශිවගාමි හෙවත් තම්ලිනි අත්අඩංගුවට පත්වූ අතර එතැන් සිට දීර්ඝ කාලයක් රැඳවුම් නියෝග මත රඳවා තබා ගන්නා ලදී. පසුව තමන් පුනරුත්ථාපනය වීමට කැමැත්ත පළ කරන බව ඇය වෙනුවෙන් පෙනී සිටි නීතිඥ මංජුල පතිරාජ මහතා විසින් අධිකරණයට කරුණු දැක්වීමෙන් අනතුරුව තම්ලිනී පුනරුත්ථාපනය සඳහා යොමු කරන ලදී. එහෙත් ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතා මීට පෙරාතුව මාධ්‍යයට පවසා තිබුණේ තම්ලිනීට ලබා දුන් ඉඩ ප්‍රස්ථාව සෙසු එල්.ටී.ටී.ටී සාමාජිකයින්ට නොලැබෙන්නේ මන්ද යන්නයි.", "URL": "https://sinhala.adaderana.lk/news.php?nid=35262", "Category": null, "Parent URL": null}