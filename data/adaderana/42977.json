{"Source": "Adaderana", "Timestamp": "May 5, 2014 08:28 am", "Headline": "ත්‍රීරෝද රථයේ ගැටුණු මගියා අතරමගදී මරුට", "News Content": "පුත්තලම - මන්නාරම මාර්ගයේ 2 කණුව ප්‍රදේශයේදී ත්‍රීරෝද රථයක ගැටීමෙන් තුවාල ලබා පුත්තලම මූලික රෝහලට ඇතුළත් කළ පුද්ගලයෙකු වැඩි දුර ප්‍රතිකාර සඳහා කොළඹ ජාතික රෝහලට රැගෙන යමින් සිටින විට අතර මගදී මිය ගොස් ඇති බව පුත්තලම පොලීසිය කියයි. මිය ගොස් ඇත්තේ පුත්තලම - මන්නාරම පාර පදිංචිව සිටි මොහොමඩ් නවාස් (අවු:48) නම් අයෙකි. ඊයේ (04) මෙම අනතුර සිදුවී ඇත. අනතුරට සම්බන්ධ ත්‍රීරෝද රථය අයිස්ක්‍රීම් අලෙවි කිරීම සඳහා සකස් කරන ලද එකක් වන අතර එම රථය පුත්තලම දෙස සිට මන්නාරම දෙසට ගමන් කරමින් සිටින විට මාර්ගය මැද සිටි අයෙක් එක් වරම මාර්ගයේ වම් පසට යාමට උත්සාහ කරන විට අනතුර සිදුවී ඇති බව පොලීසිය කියයි. තුවාලකරු එම අවස්ථාවේදීම පුත්තලම මූලික රෝහලට ඇතුළත් කර ඇති බවත්, ඔහුගේ තත්ත්වය බරපතළ බැවින් කොළඹ ජාතික රෝහලට මාරු කර යැවීමට වෛද්‍යවරුන් කටයුතු කර ඇති බවත් කියැවෙයි. කෙසේ වුවද ජාතික රෝහලට රැගෙන යමින් සිටින විට අතරමගදී තුවාලකරු මිය ගොස් ඇත. අනතුරට සම්බන්ධව අදාළ ත්‍රීරෝද රථය සහ එහි රියදුරු පොලීසිය විසින් අත්අඩංගුවට ගෙන ඇති අතර පුත්තලම පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=42977", "Category": null, "Parent URL": null}