{"Source": "Adaderana", "Timestamp": "December 7, 2012 08:03 am", "Headline": "වර්ජනයෙන් දුම්රිය ධාවනයට බාධා", "News Content": "දුම්රිය වෘත්තීය සමිති කිහිපයක් ආරම්භ කර ඇති වර්ජනය හේතුවෙන් දුම්රිය ගමනාගමන කටයුතු ඇණහිට තිබේ. මේ හේතුවෙන් මගීන් විශාල පිරිසක් දුෂ්කරතාවට පත්ව සිටින බව අද දෙරණ වාර්තාකරුවන් සඳහන් කළේය. කෙසේ වුව ද ප්‍රධාන දුම්රිය මාර්ග අශ්‍රිතව ලංකා ගමනාගමන මණ්ඩලයට අයත් බස් රථ සහ පෞද්ගලික බස් රථ යොදවා ඇති බව ප්‍රවාහන අමාත්‍ය කුමාර වෙල්ගම මහතා පැවසීය‍. මාර්ග කිහිපයක දුම්රිය 15 ක් පමණ ධාවනය කිරීමට අවශ්‍ය පියවර ගෙන ඇති බව අද දෙරණ කළ විමසීමක දී හෙතෙම සඳහන් කළේය. ඉල්ලීම් කිහිපයක් මුල්කර ගනිමින් ඊයේ (06) මධ්‍යම රාත්‍රියේ ආරම්භ කළ සංකේත වැඩ වර්ජනය අද මධ්‍යම රාත්‍රිය දක්වා ක්‍රියාත්මක කරන බව වෘත්තීය සමිති නියෝජිතයින් ප්‍රකාශ කර සිටියි. මේ අතර දුම්රිය වර්ජනය හේතුවෙන් කාර්යාල වෙත ප්‍රමාද වී පැමිණෙන පුද්ගලයින් සම්බන්ධයෙන් සහනදායී ක්‍රියා පිළිවෙතක් අනුගමනය කරනු ඇති බවට ප්‍රවාහන අමාත්‍යවරයා විශ්වාසය පළ කරයි.", "URL": "https://sinhala.adaderana.lk/news.php?nid=29764", "Category": null, "Parent URL": null}