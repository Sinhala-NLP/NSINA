{"Source": "Adaderana", "Timestamp": "October 4, 2010 08:20 am", "Headline": "ගංගා ජල මට්ටම ගැන තවදුරටත් අවධානෙන් සිටින්න ", "News Content": "නුඑරඑළිය පූඩළුඔය පොලිස් වසමට අයත් මිල්ලෑව ප්‍රදේශයේ නිවසක් මතට පස් කන්දක් කඩා වැටීමෙන් පුද්ගලයෙකු මියගොස් තිබේ. හැටන් වටවල නගරයේ ඉදිකරමින් තිබු වෙළඳසැල් 6කට ද ඊයේ(04) රාත්‍රී 9.30ට පමණ පස් කන්දක් කඩා වැටීමෙන් හානි සිදුවිය. එසේම ගිනිගත්හේන නෝර්ටන්බ්‍රිජ් ප්‍රධාන මාර්ගයේ දියගල ප්‍රදේශයේදී පස් කන්දක් කඩා වැටීමෙන් ‍එම මාර්ගයේ ගමනාගමනයට ද බාධා පැමිණ තිබුණි. අඹගමුව ප්‍රාදේශීය ලේකම් කොට්ඨාසයට අයත් ප්‍රදේශවලට ඇද හැලුනු අධික වාර්ෂාව හේතුවෙන් ලක්ෂපාන සහ කැනියන් ජලාශවල ජල මට්ටම ඉහළ යාමෙන් එහි වාන් දොරටු විවෘත කර තිබේ. උඩරට දුම්රිය මාර්ගයේ ගම්පොල සහ නාවලපිටිය අතර දුම්රිය මාර්ගයට විශාල ගල් පර්වතයක් පෙරළී ඇති බව නුවරඑළිය දිස්ත්‍රික් ලේකම් ඩි.පි.ජි.කුමාරසිරි මහතා පැවසුවේය. මේ හේතුවෙන් උඩරට දුම්රිය මාර්ගයේ ගමනාගමන කටයුතු කොළඹ සිට ගම්පොල දක්වාත්, බදුල්ලේ සිට නාවලපිටිය දක්වාත් ක්‍රියාත්මක බව නාවලපිටිය දුම්රිය පාලක මැදිරිය පවසයි. මේ අතර ප්‍රධාන ගංඟාවල ජලමට්ටම පහත බැස යමින් තිබෙන බව වාරිමාර්ග දෙපාර්තමේන්තුව පවසයි. ඊයේ(03) පස්වරුව වන විට කැළණි ගඟ, නිල්වලා ගඟ, ගිං ගඟ සහ අත්තනගලුඔය ජල මට්ටම් පහත බැස ඇති බව එම දෙපාර්තමේන්තුවේ ජල විද්‍යා අංශය සඳහන් කරයි. කෙසේ වුවද අද දිනය තුළ තව දුරටත් වර්ෂාපතනය ලැබුණහොත් ගංඟාවල ජලමට්ටම ඉහළ යා හැකි බැවින් ඒ ආශ්‍රිත ජීවත් වන ජනතාව අවධානමින් සිටිය යුතු බව වාරිමාර්ග දෙපාර්තමේන්තුව දන්වා සිටියි.", "URL": "https://sinhala.adaderana.lk/news.php?nid=11266", "Category": null, "Parent URL": null}