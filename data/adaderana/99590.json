{"Source": "Adaderana", "Timestamp": "November 22, 2018 11:42 am", "Headline": "හැටන්-නුවරඑළිය ප්‍රධාන මාර්ගය යළි යථා තත්ත්වයට", "News Content": "හැටන් නුවරඑලිය ප්‍රධාන මාර්ගයේ අභියස තිබූ විශාල නුග ගසක කොටසක් ප්‍රධාන මාර්ගයට කඩා වැටීමෙන් ඇණහිට තිබූ එම මාර්ගයේ ගමනා ගමන කටයුතු යළි යථා තත්ත්වයට පත් කල බව තලවකැලේ පොලීසිය පැවසිය. අද (22) අලුයම 5 ට පමණ මෙම නුග ගසේ කොටස කඩා වැටී තිබුණේ හැටන් නුවරඑළිය ප්‍රධාන මාර්ගයේ තලවකැලේ ලොගි වත්ත ප්‍රදේශයේදීය. ප්‍රධාන මාර්ගයට කඩා වැටුණු නුග ගසේ කොටස තලවකැලේ ලිදුල නගර සභාව, තලවකැලේ සහ ලිදුල පොලීස් ස්ථාන වල නිලධාරින් සහ තලවකැලේ පොලීස් විශේෂ කාර්යය බලකායේ නිලධාරින් එක්ව කපා ඉවත් කිරීමෙන් පසු පැය 5කට පසු එම මාර්ගයේ ගමනා ගමන කටයුතු උදැසන 10 සිට යථා තත්ත්වයට පත් වී තිබේ. වසර 100කට වඩා ඉපැරණි ඝණ දෙවි කොවිලේ තිබු නුග ගසේ කොටසක් කඩා වැටීමෙන් එම කෝවිලට සුළු අලාභ හානි සිදු වී ඇති අතර, ගස කඩා වැටීමෙන් ප්‍රධාන මාර්ගය හරහා ඇද තිබු අධි බලැති විදුලි රැහන් පද්ධතිය සහ දුරකථන රැහන් පද්ධතියටද දැඩි අලාභ හානි සිදු වී තිබේ. විදුලි රැහන් පද්ධතියට ගස කඩා වැටීම හේතුවෙන් තලවකැලේ ප්‍රදේශයට විදුලි බලය ඇණ හිට ඇති අතර, ඇණ හිට තිබූ විදුලි බලය යථා තත්ත්වයට පත් කිරීමට විදුලි බල මණ්ඩලය කටයුතු කරමින් සිටියි.", "URL": "https://sinhala.adaderana.lk/news.php?nid=99590", "Category": null, "Parent URL": null}