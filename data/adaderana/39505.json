{"Source": "Adaderana", "Timestamp": "December 11, 2013 04:24 pm", "Headline": "පිරිවෙන් ගුරුවරුන්ට දෙන සහන අපටත් දෙන්න ", "News Content": "2014 අයවැය තුළින් පිරිවෙන් ගුරුවරුන් සඳහා ලබා දීමට නියමිත සහනාධාරය රජයේ අනුමත පෞද්ගලික පාසල්වල ගුරුවරුන්ට ද ලබා දෙන ලෙස ලංකා ගුරු සංගමය විසින් අධ්‍යාපන අමාත්‍යංශයෙන් ඉල්ලීමක් කර තිබේ. අධ්‍යාපන ලේකම්වරයා වෙත ලිපියක් යොමු කරමින් මෙම ඉල්ලීම සිදුකළ බව ලංකා ගුරු සංගමයේ ලේකම් ජෝශප් ස්ටාලින් මහතා සඳහන් කළේය. රජයේ සේවකයින්ට ලබා දෙන ආපදා ණය, දේපල ණය, අග්‍රහාර රක්ෂණය හා දුම්රිය වාර ප්‍රවේශ පත්‍ර පිරිවෙන් ගුරුවරුන්ට ද ලබා දීමට මෙවර අය වැයෙන් යෝජනා කර තිබේ. අදාළ යෝජනාව හරහා ප්‍රතිලාභ ලබන ගුරුවරුන් සංඛ්‍යාව 6129 දෙනෙකු පමණ වන බව ලංකා ගුරු සංගමය පෙන්වා දෙයි. මෙරට රජයේ අනුමත පෞද්ගලික පාසල් 79ක් පවතින අතර අධ්‍යාපනයට අදාළ චක්‍රලේඛ මෙම පාසල් සියල්ලටම බලපාන පරිදි නිකුත් කෙරෙන බව එම සංගමය පවසයි. මේ හේතුවෙන් අදාළ පාසල් වල සේවය කරන ගුරුවරුන් 5600 කට ආසන්න පිරිස සඳහා ද අයවැයෙන් යෝජිත සහනාධාරය ලබා දෙන ලෙස ලංකා ගුරු සංගමය ඉල්ලා සිටියි.", "URL": "https://sinhala.adaderana.lk/news.php?nid=39505", "Category": null, "Parent URL": null}