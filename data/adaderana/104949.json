{"Source": "Adaderana", "Timestamp": "February 24, 2019 05:39 pm", "Headline": "මහනුවර සත්මහල් වකුගඩු රෝග සහන මධ්‍යස්ථානය ජනපති අතින් හෙට විවෘත වෙයි", "News Content": "මහනුවර මහ රෝහලට අනුබද්ධව ඉදිකරන වකුගඩු රෝග සහන සත්කාරක හා සුබසාධන මධ්‍යස්ථානය ජනාධිපති මෛත්‍රීපාල සිරිසේන මහතා අතින් හෙට විවෘත කිරීමට නියමිතයි. ජාතික වකුගඩු අරමුදලේ රුපියල් මිලියන 628ක මුල්‍ය ප්‍රතිපාදන උපයෝගී කරගනිමින් ඉදිකර ඇති මෙම සත්මහල් වකුගඩු රෝග සහන මධ්‍යස්ථානය රුධිර කාන්දුකරණ ඒකකයකින් සහ රෝගී ජනතාවට නේවාසික පහසුකම් සැපයීමේ නේවාසිකාගාරයකින් ද සමන්විතයි. වකුගඩු රෝගීන් පෙර හදුනාගැනීම සදහා සායන සහ පරීක්ෂණ පහසුකම්, උපදේශන පහසුකම් සහ රෝග නිවාරණය සදහා අධ්‍යාපනික තොරතුරු ලබාගැනීමේ පහසුකම් ද මෙම මධ්‍යස්ථානය තුළින් ලබාගත හැකි බව ජනාධිපති මාධ්‍ය අංශය පවසන්නේය. අනුරාධපුර සහ ගිරඳුරුකෝට්ටේ යන ප්‍රදේශවල ද මෙවැනි මධ්‍යස්ථාන ඉදිකෙරෙමින් පවතින අතර ඒවා ද නුදුරු දිනකදී ජනතා අයිතියට පත් කිරීමට නියමිතයි.", "URL": "https://sinhala.adaderana.lk/news.php?nid=104949", "Category": null, "Parent URL": null}