{"Source": "Adaderana", "Timestamp": "July 5, 2017 11:08 pm", "Headline": "ආණ්ඩුවේ ක‍්‍රියාකලාපයට චෝදනාවක්", "News Content": "වත්මන් ආණ්ඩුවේ ක‍්‍රියා කලාපය අදූරදර්ශි බව ප‍්‍රවිණ දේශපාලන විචාරකයෙකු වන ගෙවිඳු කුමාරතුංග මහතා පවසයි. අද(05) ජාතික පුස්තකාලයේ පැවති වෙනස සැපද මැයෙන් පවත්වන ලද සංවාදයකට එක් වෙමින් ඒ මහතා මෙම අදහස් පළ කළේය. එමෙන්ම ඡන්ද ලක්ෂ 5 ක් පමණ ලබා ගත් සම්බන්දන් මහතා විපක්ෂ නායක ලෙස පත් කිරීමත් ජනතා විමුක්ති පෙරමුණ විපක්ෂයේ ප‍්‍රධාන සංවිධායකධූරයට පත් කිරීමත් ඉතා භයානක තීරණයන් වන බව ද කුමාරතුංග මහතා වැඩි දුරටත් පැවසයි. මේ තුළින් ලක්ෂ 50 කට අධික ජනතාවගේ ජන මතය පාර්ලිමේන්තු ක‍්‍රියාවලියෙන් බැහැර වී ඇති බව ද ඔහු කියා සිටියේය. අද වන විට සැබෑ විපක්ෂයේ ජනමතය පාර්ලිමේන්තුවෙන් බැහැර කරමින් සිටින බවත් පාර්ලිමේන්තුව තුළ කාලය වෙන් කිරීම හා අනපනත් සම්මත කර ගැනීමේ දී කතානායකවරයා, අගමැතිවරයා, විපක්ෂ නායක, සභානායක හා විපක්ෂයේ ප්‍රධාන සංවිධායක යන සියලු තනතුරු එකම පොදු පෙරමුණක බැවින් සම්පූර්ණ වශයෙන් පාර්ලිමේන්තු ප්‍රජාතන්ත්‍රවාදය හකුලා දමා ඇතැයි ද ගෙවිඳු කුමාරතුංග මහතා චෝදනා කර සිටියේය. මේ අතර පසුගිය දා අගමැතිවරයා විසින් නව ව්‍යවස්ථාවක් ගෙන ඒම සඳහා ආර්ථිකය ඉදිරියට ගෙන යෑම අත්‍යාවශ්‍ය බව ප්‍රකාශ කළ බවත් එය ඔහුගේ පෞද්ගලික ප්‍රතිපත්ති මාලාවේ ඇති කරුණක් වන අතර එය වර්තමාන ආණ්ඩුවෙන් ඉටු කර ගැනීමට කිසිදු අයිතියක් නොමැති බව ද කුමාරතුංග මහතා තව දුරටත් කියා සිටියේය. මෙම සංවාදය සඳහා ජනාධිපති නීතිඥ මනෝහර ද සිල්වා මහතා ද එක්ව සිිටියේය.", "URL": "https://sinhala.adaderana.lk/news.php?nid=74918", "Category": null, "Parent URL": null}