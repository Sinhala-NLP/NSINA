{"Source": "Adaderana", "Timestamp": "November 6, 2011 12:31 pm", "Headline": "පෞද්ගලික අංශයේ දේපළ පවරාගැනීමක් නෑ", "News Content": "ඌණ කාර්යය සාධන ව්‍යාපාර සහ ඌණ උපයෝජිත වත්කම් යළි යථා තත්ත්වයට පත් කිරිම සඳහා යෝජනා කර තිබෙන පනත මගින් පෞද්ගලික අංශයේ දේපල කිසිදු අයුරකින් රජය වෙත පවරා ගැනීමක් සිදු නොකෙරෙන බව ජනාධිපතිවරයා අවධාරණය කරයි. යෝජිත පනත් කෙටුම්පතේ ලේඛනගත ව්‍යාපාර හැරුණු විට වෙනත් කිසිදු ව්‍යාපාරයක් හෝ දේපලක් සඳහා එම පනත බලාත්මක නොවන බව ජනාධිපතිවරයා පෙන්වා දෙයි. රජය විසින් පෞද්ගලික අංශය වෙත කිසියම් නිශ්චිත අරමුණක් සඳහා ඉලක්කයන් පවරා ඇති දේපල එම අරමුණ වෙනුවෙන් යෙදවීමකින් තොරව වෙනත් කටයුතු සඳහා යොදවා ඇති විට එම ව්‍යාපාර යථා තත්ත්වයට පත්කිරීම සඳහා පමණක් අදාළ පනත් කෙටුම්පත ඉදිරිපත් කර ඇති බව රජය සඳහන් කරයි. දේශීය ව්‍යවසායකයින් පිරිසක් සමඟ ඊයේ පැවති සාකච්ඡාවකදී ජනාධිපතිවරයා අදාළ පනත් කෙටුම්පත සම්බන්ධයෙන් දීර්ඝ පැහැදිලි කිරීමක් සිදුකළ බව ජනාධිපති මාධ්‍ය අංශය නිවේදනය කරයි. එහිදි අදාළ පනතට තමන් සම්පූර්ණයෙන් එකඟ වන බව ව්‍යවසායකයින් ප්‍රකාශ කළ බව ජනාධිපති මාධ්‍ය අංශය පවසයි. සාකච්ඡාව සඳහා සහභාගී වු රජයේ නියෝජිතයින් මෙහිදි පෙන්වා දී ඇත්තේ පනත් කෙටුම්පත යටතේ ව්‍යාපාර පවරා ගැණුන ද එහි සේවකයින්ගේ රැකියා සුරක්ෂිතතාව පනත මගින් තහවුරු කර ඇති බවයි.", "URL": "https://sinhala.adaderana.lk/news.php?nid=19819", "Category": null, "Parent URL": null}