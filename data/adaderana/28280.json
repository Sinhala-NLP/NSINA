{"Source": "Adaderana", "Timestamp": "October 14, 2012 04:59 pm", "Headline": " නල්ලූර් ප්‍රාදේශීය සභා සභාපතිවරයාට ප්‍රහාරයක්", "News Content": "යාපනය, නල්ලූර් ප්‍රාදේශීය සභාවේ සභාපති පී. වසන්තකුමාර් මහතාට නාදුනන කණ්ඩායමක් විසින් ප්‍රහාරයක් එල්ල කර තිබේ. ප්‍රහාරයෙන් තුවාල ලැබු ඒ මහතා මේවන විට යාපනය රෝහලේ ප්‍රතිකාර ලබන බව පොලීසිය පවසයි. බලහත්කාරයෙන් ඉඩම් අත්පත් කර ගැනීමක් සම්බන්ධයෙන් ඔහු හෙට (15) අභියාචනාධිකරණය හමුවේ නඩුවක් ගොනු කිරීමට නියමිතව තිබිණ. ඊට අදාළ ලිපි ලේඛන විශේෂයක් කෝපායි පොලීසියට භාරදී නැවත පැමිණෙමින් සිටියදී මෙලෙස ඔහු ප්‍රහාරයට ලක්ව ඇතැයි කෝපායි පොලීසිය පැවසුවේය. කෙසේ වෙතත් පහරදීම සිදුව ඇත්තේ යාපනය පොලිස් බලප්‍රදේශයේදී බව ද තමාට වාර්තා වී ඇතැයි පොලීසිය සඳහන් කළේය. අද පස්වරු 2.30ට පමණ එම ප්‍රහාරය එල්ල වී ඇතැයි සඳහන්ය. කොක්තුවිල්, අම්බලම පාර ප්‍රදේශයේදී එම පහරදීම සිදුව තිබේ. යතුරු පැදියකින් පැමිණි කිහිප දෙනෙකු නල්ලූර් ප්‍රාදේශීය සභා සභාපතිවරයා ගමන් කරමින් තිබු යතුරු පැදිය හප්පා ඔහු සතුව තිබු අදාළ ලිපිගොනු පැහැර ගෙන ඇතැයි සඳහන්ය. සිද්ධිය සම්බන්ධයෙන් පරීක්ෂණ පැවැත්වීම සඳහා පොලිස් නිලධාරීන් කණ්ඩායමක් පිටත් කර තිබේ.", "URL": "https://sinhala.adaderana.lk/news.php?nid=28280", "Category": null, "Parent URL": null}