{"Source": "Adaderana", "Timestamp": "July 17, 2019 09:28 am", "Headline": "බ්‍රිතාන්‍ය සිදු කල ක්‍රියාව මුහුදු කොල්ලයක්-ඉරානයෙන් චෝදනා", "News Content": "සිය ඉන්ධන නෞකාව අත්අඩංගුවට ගනිමින් බ්‍රිතාන්‍ය සිදුකළ ක්‍රියාව මුහුදුකොල්ලයක් බව ඉරානය පවසයි. ඉරාන අධ්‍යාත්මික නායක අයතුල්ලා අල් කමෙයිනි මේ බව පැවසුවේ ටෙහෙරාන්හි පැවැති හමුවකට එක්වෙමින්. ඉරාන තෙල් නැවක් සිය භාරයට ගනිමින් බ්‍රිතාන්‍යය දැක්වූ හැසිරීම මුහුදු කොල්ලකරුවන්ගේ ක්‍රියාවකට සමාන බව ඉරානයේ ආධ්‍යාත්මීය නායක අයතුල්ලා අල් කමෙයිනි පවසයි. ඔහු ඒ බව පැවසුවේ ටෙහෙරාන් නුවර පැවැති හමුවක් අමතමින්. යුරෝපා සම්බාධක කඩකරමින් යාත්‍රා කළේයැයි සැකකරමින් මෙම ඉරාන නෞකාව අත්අඩංගුවට ගැනුනේ ජීබ්‍රොල්ටාවේදීයි. බ්‍රිතාන්‍ය රාජකීය නාවික හමුදා භාරයට ගත් ඉරාන නෞකාව වහාම නිදහස් කළ යුතු බව මෙහිදී අදහස් දක්වමින් ඉරාන නායකයා පැවසීය. සිදුවීම සම්බන්ධයෙන් අදහස් දැක්වූ බ්‍රිතාන්‍ය විදෙස් කටයුතු ලේකම් ජෙරමි හන්ට් සදහන් කළේ, නෞකාව නිදහස් කිරීමට තමන් ඕනෑම මොහොතක සූදානම් බවයි. ඒ අත්අඩංගුවට පත් ග්‍රේස් වන් නමැති ඉරාන නෞකාව කිසිදු අවස්ථාවක සිරියාව වෙත ගමන් නොකරන බවට තහවුරුවක් ඉල්ලා කොන්දේසියක් පැනවීමෙන් අනතුරුවයි. තමන් කිසිවිටෙකත් යුරෝපානු සම්බාධක බිදනොහෙලූ බවත්, ඉන්ධන රැගත් නෞකාවක් සිරියාව බලා ගමන් කරමින් නොතිබූ බවත් ඉරානය තහවුරු කර තිබේ. එහෙත් බ්‍රිතාන්‍යය මේ මතය පිළිගැනීමට මැලිකමක් දැක්වීම හේතුවෙන් ගැටලුව ඔඩුදුවා ඇතිබවයි විදෙස් වාර්තා පෙන්වා දෙයි. යුරෝපානු සංගමය ඉරානය මත සම්බාධක පනවා නැහැ. කෙසේ නමුත් ඉරානය හා සිරියාව අතර පවතින මිතුරුදම එම සංගමයේ දැඩි විවේචනයට ලක්ව තිබේ.", "URL": "https://sinhala.adaderana.lk/news.php?nid=114315", "Category": null, "Parent URL": null}