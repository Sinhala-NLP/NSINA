{"Source": "Adaderana", "Timestamp": "November 27, 2012 07:27 pm", "Headline": " එ.ජා.ප පාර්ලිමේන්තු මන්ත්‍රීවරයාගේ වාහනේ ගංජා - ගිනි අවි සහ උණ්ඩ", "News Content": "එක්සත් ජාතික පක්ෂයේ හම්බන්තොට දිස්ත්‍රික් පාර්ලිමේන්තු මන්ත්‍රී දිලිප් වෙදආරච්චි මහතා ඇතුළු පිරිසක් ගමන් ගත් මෝටර් රථය තුළ තිබී ගංජා ග්රෑම් 36 ක් මෙන්ම ගිනි අවි හා උණ්ඩ තොගයක් සොයාගෙන තිබේ. අද (27)උදෑසන මන්ත්‍රීවරයා ඇතුළු පිරිස ගමන් ගත් පෙජරෝ රථය බස් රථයක හැපීමෙන් සිදුවූ රිය අනතුරින් පුද්ගලයෙකු ජීවිතක්ෂයට පත්වී මන්ත්‍රීවරයා ඇතුළු පිරිස තුවාල ලැබූහ. කෙසේ වෙතත් අනතුරට පත්වූ මෝටර් රථය පරීක්ෂා කිරීමේදී එහි තිබී මෙම නීති විරෝධී මත් ද්‍රව්‍ය හා ගිනි අවි,ජීව උණ්ඩ ආදිය සොයා ගත් බව පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී ප්‍රිශාන්ත ජයකොඩි මහතා පවසයි. පොලිස් මාධ්‍ය ප්‍රකාශක කාර්යාලය විසින් නිකුත් කළ නිවේදනයක මේ බව දැක්වෙන අතර එකී සම්පූර්ණ නිවේදනය පහත පරිදිය. 2102-11-27 වන දින පැය 0325 ට පමණ හුංගම පොලිස් වසමේ තිස්ස මාතර ප‍්‍රධාන මාර්ගයේ වාඩියගල 207 KM කණුව අසල දි බස් රථයක මුහුණට මුහුණ ගැටි රිය අනතුරක් සිදුවි ඇත. කතරගම ඩිපොවට අයත් ලංගම බස් රථය කොළඔ සිට කතරගම බලා ධාවනය වි ඇත. පෙජරෝ ජිප් රථය හුංගම සිට තංගල්ල දෙසට ගමන් කර ඇත. මෙම අනතුරින් එම ස්ථානයේ බස් රථයක් බලාපොරොත්තුවෙන් මාර්ගයේ රැඳී සිටි වයස අවුරුදු 39 වන වාඩියගල රන්න ලිපිනයේ පදිංචි සිරිල් නැමති අය බරපතළ තුවාල ලබා තංගල්ල රෝහලට ඇතුළත් කිරිමෙන් පසුව මියගොස් ඇත. මෙම අනතුරින් ජීප් රථයේ ගමන් කළ හම්බන්තොට දිස්ත‍්‍රික් එක්සත් ජාතික පක්‍ෂ පාර්ලිමේන්තු මන්ත‍්‍රි දිලිප් වෙද ආරච්ච් මහතා ඇතුළු තිදෙනෙකු තුවාල ලබා තංගල්ල රෝහලේ ප‍්‍රතිකාර ලබයි. මෙම අනතුරින් පසු ජීප් රථය පරික්‍ෂාකිරිමේදි එහි තිබී 01. බෝර 12 අවි 01 යි. 02. රිවෝල්වර් 01 යි. 03. 3.8 ජිව උණ්ඩ 06 යි. 04. බෝර 12 ජිව පතුරම් 11 යි. 05. ගංජ ග්රෑම් 36 යි මිලි ග්රුම් 600 යි. සමග ජිප් රථයේ රියදුරු අත් අඩංගුවට ගෙන පොලිස් ආරක්‍ෂාව යටතේ දැනට තංගල්ල රෝහලේ ප‍්‍රතිකාර ලබයි. හුංගම පොලිසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=29534", "Category": null, "Parent URL": null}