{"Source": "Adaderana", "Timestamp": "October 19, 2010 12:17 pm", "Headline": "මත්ද්‍රව්‍ය ගෙන අසුවුණොත් මින්පසු හිරගෙදර ඉඩ නෑ", "News Content": "මින් ඉදිරියට මත්ද්‍රව්‍ය භාවිතා කිරීමේ චෝදනාව සම්බන්ධව අත්අඩංගුවට ගන්නා සැකකරුවන් අධිකරණය වෙත පමුණුවා සිර දඬුවම් ලබාදීමට කටයුතු නොකරන බව අන්තරායකර ඖෂධ පාලක ජාතික මණ්ඩලයේ අධ්‍යක්ෂ ජනරාල් කේ. ගමගේ මහතා පවසයි. සිර දඬුවම් ලබාදීම වෙනුවට එසේ අත්අඩංගුවට ගන්නා පුද්ගලයින් කොළඹ හා ගම්පහ දිස්ත්‍රික් ප්‍රධාන කොටගත් දිවයින පුරා පිහිටි පුනරුත්ථාපන මධ්‍යස්ථාන වෙත යොමුකර පුනරුත්ථාපනය කිරීමට කටයුතු කරන බව ද ඔහු සඳහන් කළේය. අද(19) කොළඹ, ජාතික ආරක්ෂාව පිළිබඳ මාධ්‍ය මධ්‍යස්ථා‍නයේ පැවති මාධ්‍ය හමුවකදී අදහස් දක්වමින් හෙතෙම මේ අදහස් පළ කළේය. එමෙන්ම මහා පරිමාණ මත්ද්‍රව්‍ය ජාවාරම් නැවැත්වීමේ අරමුණින් දෙසැම්බර් 04 වන දින පූර්ව රසායන ද්‍රව්‍ය පාලනය කිරීමේ අධිකාරියක් පිහිටුවීමට කටයුතු කරන බව ඒ මහතා කියා සිටියේය. ඒ තුළින් නීති විරෝධී හා ක්ෂණිකව නිෂ්පාදනය කරනු ලබන මත්ද්‍රව්‍ය සහ මත්පැන් ජාවාරම් පාලනය කිරීමට කටයුතු කරන බව ගමගේ මහතා පෙන්වා දුන්නේය. එමෙන්ම වයස අවුරුදු 21 ට අඩු තරුණ තරුණියන් රාත්‍රී සමාජ ශාලා වෙත ඇතුළු වීම තහනම් කිරීමට ද කටයුතු කර ඇති බව අධ්‍යක්ෂ ජනරාල්වරයා ප්‍රකාශ කළේය. එමෙන්ම ඒ පිළිබඳව එම සමාජ ශාලාවල හිමිකරුවන් දැනුවත් කර ඇති බව ද ඔහු අවධාරණය කළේය.", "URL": "https://sinhala.adaderana.lk/news.php?nid=11601", "Category": null, "Parent URL": null}