{"Source": "Adaderana", "Timestamp": "February 26, 2017 03:42 pm", "Headline": "එච්.ශ්‍රී නිශ්ශංක මහතාගේ 63 වන ගුණසැමරෙයි", "News Content": "දිවංගත හිටපු සෙනට් සභික එච්.ශ්‍රී නිශ්ශංක මහතාගේ 63 වන ගුණසමරු උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද(26) පැවැත්වුණි.කොළඹ 6 ශ්‍රී යමුනා සදහම් ආරාමයේදී පැවති මෙම උත්සවයට අමාත්‍ය සුසිල් ප්‍රේම්ජයන්ත, බස්නාහිර පළාත් ප්‍රධාන අමාත්‍ය ඉසුර දේවප්‍රිය, පාර්ලිමේන්තු මන්ත්‍රී දිනේෂ් ගුණවර්ධන යන මහත්වරුන් ඇතුළු පිරිසක් එක්ව සිටි බව සඳහන්ය.උත්සවය ඇමතූ ජනාධිපති මෛත්‍රීපාල සිරිසේන මහතා සඳහන් කළේ රාජ්‍ය දේපල සහ රාජ්‍ය සම්පත් අනිසි ලෙස භාවිත කරමින් තම සුඛවිහරණය පිළිබඳ පමණක් සිතන දේශපාලනඥයින් සිටින රටක ශ්‍රී නිශ්ශංක මහතා වැනි දේශප්‍රේමීන්ගේ චරිත නැවත නැවත අධ්‍යයනය කළ යුතු කාලය පැමිණ ඇති බවයි.එදා යුගයේ බිහිවූ චරිත හා වර්තමානයේ බිහිවන චරිත පිළිබද සැසදීමේ දී එය විශාල ඛේදවාචකයක් බව සඳහන් කළ ජනාධිපතිවරයා එක් එක් යුගයන් තුළ මාතෘ භූමිය වෙනුවෙන් කැපවීම් කළ විශිෂ්ට දේශපාලන චරිත පිළිබඳ වත්මන් පරපුර දැනුවත් කිරීමට පුළුල් වැඩසටහනක් අවශ්‍ය බව ද කියා සිටියේය.", "URL": "https://sinhala.adaderana.lk/news.php?nid=70140", "Category": null, "Parent URL": null}