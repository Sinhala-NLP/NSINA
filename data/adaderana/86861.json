{"Source": "Adaderana", "Timestamp": "April 4, 2018 06:48 am", "Headline": "අගමැතිට එරෙහි විශ්වාසභංග යෝජනාවට අදාළ පාර්ලිමේන්තු විවාදය අද", "News Content": "අග්‍රාමාත්‍ය රනිල් වික්‍රමසිංහ මහතාට එරෙහි විශ්වාසභංග යෝජනාවට අදාළ පාර්ලිමේන්තු විවාදය අද(04) පැවැත්වීමට නියමිතව තිබේ. අද පෙරවරු 9.30ට කථානායක කරූ ජයසූරිය මහතාගේ ප්‍රධානත්වයෙන් පාර්ලිමේන්තුව රැස්වීමට නියමිතව ඇත. රාත්‍රි 9.30 දක්වා මෙම පාර්ලිමේන්තු විවාදය පැවැත්වෙන අතර අනතුරුව අදාළ විශ්වාසභංගය සම්බන්ධයෙන් වන ඡන්ද විමසීම සිදු කිරීමට නියමිතයි. ඒකාබද්ධ විපක්ෂයේ මන්ත්‍රී කණ්ඩායමක් විසින් අදාළ විශ්වාසභංග යෝජනාව පසුගිය 21 වනදා කථානායක කරූ ජයසූරිය මහතා වෙත භාරදී තිබුණා. එම විශ්වාසභංගය සඳහා ඒකාබද්ධ විපක්ෂය නියෝජනය කරන මන්ත්‍රීවරු 55 දෙනෙක්ද, ශ්‍රි ලංකා නිදහස් පක්ෂයේ මන්ත්‍රීවරු සිව් දෙනෙක්ද අත්සන් තබා තිබූ බව සඳහන්ය. අග්‍රාමාත්‍යවරයාට එරෙහිව කරුණු 14ක් යටතේ අදාළ විශ්වාසභංග යෝජනාව ඉදිරිපත් කර තිබේ. බැඳුම්කර වංචාව සිදුකිරීමේ අරමුණින් සම්මතයට පටහැනිව මහබැංකුව මුදල් අමාත්‍යංශයෙන් ඉවත් කර තමා යටතට පත්කරගැනීම, ලාංකීය පුරවැසියෙකු නොවූ අපකීර්තිමත් ඉතිහාසයක් ඇති පුද්ගලයෙකු මහබැංකු අධිපතිධුරයට යෝජනා කිරීම, දැවැන්ත මූල්‍ය වංචාවක් ලෙස සැලකෙන මහබැංකු බැඳුම්කර වංචාවට සම්බන්ධ වීම යන කරුණු ඊට අයත්ව ඇති කරුණු වේ. එමෙන්ම බැදුම්කර වංචනිකයින් බේරාගැනීමට තම දේශපාලන හිතවතුන්ගෙන් සමන්විත කමිටුවක් පත් කිරීම, මහබැංකු බැඳුම්කර වංචාවට සම්බන්ධ පුද්ගලයින් ආරක්ෂා කරමින් විශේෂ ප්‍රකාශයක් සිදුකර පාර්ලිමේන්තුව නොමග යැවීම, බැඳුම්කර වංචාව පිළිබඳ කෝප් කමිටු විමර්ශනය සිදුකරන අතරතුර එක්සත් ජාතිත කමිටු සාමාජිකයෙකු ඉවත් කොට නව සාමාජිකයෙකු පත් කිරීම යන කරුණූද අගමැතිවරයාට එරෙහි විශ්වාසභංග යෝජනාවෙහි ඇතුළත් ව ඇත. කෝප් කමිටු විමර්ශනය සිදුවන අතරතුර කාරක සභාවේ මන්ත්‍රීවරුන්ට බලපෑම් කිරීම, මහබැංකු බැදුම්කර අක්‍රමිකතාවට සම්බන්ධ බවට ජනාධිපති කොමිසමේදී හෙළි වූ මහබැංකුවේ නියෝජ්‍ය අධිපතිවරයෙකු මුදල් අමාත්‍යංශයේ උපදේශක තනතුරකට පත් කිරීම, අරජුන් මහේන්ද්‍රන් මහතා ශ්‍රි ලංකාවෙන් පිටවන තෙක් ඔහු විදේශ ගතවීම වලක්වන අධිකරණ නියෝගයක් නොගැනීම මඟින් ඔහුට අධිකරණය මගහැර සිටීමට අවස්ථාව සැලසීම යන කරුණු ද අදාළ විශ්වාසභංග යෝජනාවට ඇතුළත්ය. මේ අතර 2015 වසරේ පැවති පාර්ලිමේන්තු මහ මැතිවරණයෙන් තේරී පත්වූ මන්ත්‍රී සංයුතිය අනුව පාර්ලිමේන්තුව තුළ එක්සත් ජාතික පක්ෂයට මන්ත්‍රීධුර 106ක් හිමිව තිබේ. ඉන් කථානායකවරයා ස්වාධීනව කටයුතු කරන පසුබිමක් තුළ එක්සත් ජාතික පක්ෂය තුළ මන්ත්‍රී ධුර 105ක් මේ වන විය පවතියි. එක්සත් ජනතා නිදහස් සන්ධානයට මන්ත්‍රීධුර 95ක් හිමිව ඇති අතර ඉන් මන්ත්‍රීවරුන් 55 දෙනෙකු ඒකාබද්ධ විපක්ෂය ලෙස වෙන්ව කටයුතු කරයි. එක්සත් ජනතා නිදහස් සන්ධානය ලෙස ශ්‍රි ලංකා නිදහස් පක්ෂයට මන්ත්‍රීවරුන් 40 දෙනෙක් ගෙන් සමන්විතය. දෙමල ජාතික සන්ධානය නියෝජනය කරන මන්ත්‍රිවරුන් 16 දෙනෙකු සිටින අතර ජනතා විමුක්ති පෙරමුණට මන්ත්‍රීවරු 06 දෙනෙකු ඇතුළත් වෙයි. ඊලාම් ජනතා ප්‍රජාතන්ත්‍රවාදී පක්ෂය ලෙස එක් මන්ත්‍රීවරයෙකු පාර්ලිමේන්තුව නියෝජනය කරයි. ශ්‍රී ලංකා මුස්ලිම් කොංග්‍රසය ලෙස නියෝජනය කරන්නේ එක් මන්ත්‍රීවරයෙකු පමණය. මෙම මන්ත්‍රීවරු අතරින් එක්සත් ජාතික පෙරමුණෙන් තේරී පත්වූ විජේදාස රාජපක්ෂ මන්ත්‍රීවරයා සහ අතුරලියේ රතන හිමි ස්වාධීන මන්ත්‍රීවරු ලෙස කටයුතු කරයි.", "URL": "https://sinhala.adaderana.lk/news.php?nid=86861", "Category": null, "Parent URL": null}