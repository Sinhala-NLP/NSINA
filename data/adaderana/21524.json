{"Source": "Adaderana", "Timestamp": "January 20, 2012 02:35 pm", "Headline": "මත්ද්‍රව්‍ය චෝදනා එල්ල වූ 8 දෙනෙකුට ජීවිතාන්තය දක්වා සිර දඬුවම්", "News Content": "හෙරොයින් මත්ද්‍රව්‍ය ළඟ තබාගැනීමේ චෝදනාවට වරදකරු කෙරුණු පුද්ගලයින් 8 දෙනෙකුට කොළඹ මහාධිකරණය ජීවිතාන්තය දක්වා වූ සිර දඬුවම් නියම කර තිබේ. කොළඹ මහාධිකරණ විනිසුරු ලලිත් ජයසූරිය මහතා විසින් එම සිර දඬුවම් පනවනු ලැබීය. වැල්ලම්පිටිය ප්‍රදේශයේ පදිංචිව සිටි පුද්ගලයින් 08 දෙනෙකුට එරෙහිව මෙසේ දඬුවම් නියමවිය. 2001 වසරේ වැල්ලම්පිටිය ප්‍රදේශයේ කළ වැටලීමකදී පොලිසිය විසින් හෙරොයින් මත්කුඩු ග්‍රෑම් 37 ක් සමග මෙම සැකකරුවන් අත්අඩංගුවට ගෙන තිබිණි. පසුව හොරොයින් ළඟ තබාගැනීම සහ ජාවාරම් කිරීමේ චෝදනාව යටතේ නීතිපතිවරයා විසින් මහාධිකරණය හමුවෙහි නඩු පැවරීය. මෙම විත්තිකරුවන්ට එරෙහිව නීතිපතිවරයා එල්ල කළ චෝදනා සාධාරණ සැකයකින් තොරව ඔප්පු වී ඇති බව දීර්ඝ නඩු විභාගයකින් පසුව විනිසුරුවරයා තීන්දු කළේය. ඒ අනුව මෙම සිර දඬුවම් පමුණුවන බව ද අධිකරණය නිවේදනය කර තිබේ.", "URL": "https://sinhala.adaderana.lk/news.php?nid=21524", "Category": null, "Parent URL": null}