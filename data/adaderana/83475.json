{"Source": "Adaderana", "Timestamp": "January 24, 2018 07:03 pm", "Headline": " අයවැයට පක්ෂව ජන්දයදීමට දෙමළ සන්ධාන මන්ත්‍රීවරුන් අල්ලස් ලබාගෙන", "News Content": "2018 වර්ධයේ අයවැය වෙනුවෙන් පක්ෂය ජන්දය ලබාදීමට දෙමළ ජාතික සන්ධාන පාර්ලි‍මේන්තු මන්ත්‍රීවරුන් 15 දෙනෙකු රුපියල් කෝටි දෙකක අල්ලස් මුදලක් ලබාගෙන ඇති බව ‍ඊ.පි.ආර්.එල්.එෆ් පක්ෂ නායක සුරේෂ් ප්‍රේමචන්ද්‍ර මහතා පවසයි. යාපනය මාධ්‍ය මධ්‍යස්ථානයේ ඊයේ(23) පැවැත්වූ මාධ්‍ය සාකච්ජාවකට එක්වෙමින් සුරේෂ් ප්‍රේමචන්ද්‍ර මහතා එලෙස පැවසුවේය. ප්‍රේමචන්ද්‍රන් මහතා පැවසූවේ දෙමළ ජාතික සන්ධාන පාර්ලිමේන්තු මන්ත්‍රීවරුන් 16 දෙනා අතුරින් තම පක්ෂයේ නියෝජිත ශිවශක්ති ආනන්දන් මහතා හැර අනෙකුත් පාර්ලිමේන්තු මන්ත්‍රීවරුන් අයවැය වෙනුවෙන් පක්ෂව ජන්දය ලබාදීමට රුපියල් කෝටි දෙකක අල්ලස් මුදල ලබාගෙන ඇති බවයි. අදාළ මුදල් ලබා ගැනීම සම්බන්ධයෙන් පාර්ලිමේන්තු මන්ත්‍රී ශිවශක්ති ආනන්දන් මහතා පාර්ලිමේන්තුවේදීද අදහස් දැක්වීම සිදුකළ බවද ප්‍රේමචන්ද්‍ර මහතා පැවසුවේය. ප්‍රේමචන්ද්‍ර මහතා වැඩිදුරටත් පැවසූවේ අයවැය වෙනුවෙන් පක්ෂය ජන්දය ලබාදීමට රුපියල් කෝටි දෙකක මුදල් ලබා ගැනීම සම්බන්ධයෙන් ශිවශක්ති ආනන්දන් මහතා අදහස් දැක්වු අවස්ථාවේදී, අදාළ මුදල් උතුරු නැගෙනහිර සංවර්ධන කටයුතු වෙනුවෙන් ලබාගත් බවට ඉලංගෙයි තමිල් අරසු කච්චි පක්ෂ නායක මාවෙයි සේනාධිරාජා මහතා පවසා ඇති බවයි. සේනාධිරාජා මහතාගේ අදාළ ප්‍රකාශය තුළින්ම අයවැය වෙනුවෙන් පක්ෂය ජන්දය ලබාදීමට දෙමළ ජාතික සන්ධාන පාර්ලිමේන්තු මන්ත්‍රීවරුන් අල්ලස් මුදලක් ලබාගෙන ඇති බවට ඔප්පු වන බවද හෙතෙම පැවසීය. දෙමළ ජාතික සන්ධාන පාර්ලිමේන්තු මන්ත්‍රී ශිවඥානම් ශ්‍රීධරන් මහතාද අදාළ මුදල් කිලිනොච්චිය ප්‍රදේශයේ සංවර්ධනය වෙනුවෙන් යොදාගත් බවට පසුගියදා පැවසු බවද ඊ.පි.ආර්.එල්.එෆ් පක්ෂ නායකයා සදහන් කළේය. එහෙත් අදාළ මුදල්වලින් සිදුකළ සංවර්ධන ව්‍යාපෘති සම්බන්ධයෙන් වාර්තාවක් ඉදිරිපත් කරන ලෙසට ශිවශක්ති ආනන්දන් මහතා ප්‍රසිද්ධියේ ඉල්ලා සිටියද දෙමළ ජාතික සන්ධාන පාර්ලිමේන්තු මන්ත්‍රීවරුන් අදාළ වාර්තාව මේ දක්වා ඉදිරිපත් කොට නොමැති බවද ප්‍රේමචන්ද්‍ර මහතා කීය. අදාළ වාර්තාව ඉදිරිපත් නොකිරීම තුළින්ම අදාළ මුදල් අල්ලස් වශයෙන් ලබාගෙන ඇති බවට ඔප්පුවන අතර, තම පක්ෂය ඒ සම්බන්ධයෙන් ඉදිරියේදී නීතිමය ක්‍රියාමාර්ග වෙත යොමුවීමට කටයුතු කරන බවද හෙතෙම ප්‍රකාශ කළේය.", "URL": "https://sinhala.adaderana.lk/news.php?nid=83475", "Category": null, "Parent URL": null}