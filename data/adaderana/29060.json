{"Source": "Adaderana", "Timestamp": "November 9, 2012 10:23 pm", "Headline": "වැලිකඩ ගැටුමෙන් මියගිය සංඛ්‍යාව 11 ඉහළ දක්වා යයි", "News Content": "වැලිකඩ බන්ධනාගාරයේ ගැටුමෙන් මිය ගිය සංඛ්‍යාව 11 දෙනෙකු දක්වා ඉහළ ගොස් තිබේ. ගැටුමේදී තුවාල ලැබු පුද්ගලයින් 40 දෙනෙකු කොළඹ ජාතික රෝහලට ඇතුළු කෙරුණු බව එම රෝහලේ අධ්‍යක්ෂ වෛද්‍ය අනිල් ජාසිංහ මහතා පවසයි. ඒ අනුව ඔවුන්ගෙන් 29 දෙනෙකු ප්‍රතිකාර ලබන අතර 6 දෙනෙකුගේ තත්ත්වය බරපතළ බවද ඔහු කියයි. මෙම ගැටුමේදී තුවාල ලැබූ අය අතර පොලිස් විශේෂ කාර්ය බලකායේ අණදෙන නිලධාරී නියෝජ්‍ය පොලිස්පති ආර්.ඩබ්ලිව්.එම්.සී. රණවන මහතාද වන බව අනිල් ජා සිංහ මහතා සඳහන් කළේය. ඒ අනුව රණවන මහතා ශෛල්‍යකර්මයකට භාජන කර ඇත.. අද පස්වරුවේ වැලිකඩ බන්ධනාගාරයේ ඇතිවූ නොසන්සුන්කාරී තත්ත්වය මේවනතුරුත් පහව ගොස් නැති අතර තත්ත්වය පාලනය කිරීම සඳහා පොලිස් විශේෂ කාර්ය බලකායට අමතරව යුද හමුදාව කැඳවා තිබේ.", "URL": "https://sinhala.adaderana.lk/news.php?nid=29060", "Category": null, "Parent URL": null}