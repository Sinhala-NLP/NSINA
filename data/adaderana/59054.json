{"Source": "Adaderana", "Timestamp": "April 10, 2016 10:49 am", "Headline": "ළඟදීම විදුලි දුම්රිය සේවාව ආරම්භ කරනවා", "News Content": "විදුලි දුම්රිය සේවාව නුදුරු කාලය තුළ ආරම්භ කරන බව මහනගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි.අමාත්‍යවරයා මෙම අදහස් පළ කරනු ලැබුවේ පානදුර නගර සංවර්ධන වැඩසටහනේ සමාරම්භක උත්සව අවස්ථාවට එක්වෙමිනි.එහිදී අමාත්‍යවරයා මෙසේද සඳහන් කළේය.පානදුර අපට ඓතිහාසික වශයෙන් ඉතාමත් වැදගත් නගරයක්. මේ රටේ බ්‍රිතාන්‍ය අධිරාජ්‍යවාදීන් විසින් අපව යටපත් කරපු අවස්ථාවේ දේශීය ව්‍යාපාරික පන්තියත් නැගිටපු ප‍්‍රධාන මූලස්ථානයක් තමයි පානදුර නගරය. මේ පානදුරෙන් බිහිවෙච්ච මේ ව්‍යාපාරික පන්තියේ ශක්තිය නිසා තමයි බෞද්ධ පුනරුද ව්‍යාපාරයට ආර්ථික ශක්තියක් ලැබුනේ. ඒ වගේම එදා රටේ පැවතිච්ච පංච මහා විවාදයන්ගෙන් පානදුරේ තමයි ඒ මොහොට්ටිවත්තේ ගුණානන්ද ස්වාමීන්වහන්සේ පැමිණිලා ඒ මහා විවාදය කළේ. මේ ස්ථානයේ ඉඳන් මීටර් තුන් හාරසියයක් ඈතින් මේ වාද භූමිය පිහිටලා තියෙන්නේ. ඒක ඉතාම අවිහිංසාවාදීව සිද්ද වෙච්ච දෙයක්. ලෝකය පුරා අද සිද්ධ වෙන ආගමික ගැටුම් බැලූවහම, ආගම මත පදනම් වෙලා සිදුකරන මිනිස් ඝාතන බැලූවහම, තර්ක විතර්ක මත සත්‍යය සොයාගෙන යාම පිළිබඳ ආදර්ශයක් එදා අපේ රටෙන් ලැබුණා. ඒකෙන් මුළු ලෝකය පුරාම මේ රටේ ඒ ධර්මය පිළිබඳව තර්කාන්විත භාවය පිළිබඳව විශාල පැහැදීමක් ඇතිවුණා. ග්ලැවට්ස්කි මැතිණිය, හෙන්රි ස්ටීල් ඕල්කොට් මේ පිරිස ලංකාවට එන්න තීරණය කළේ පානදුරාවාදයෙන් ඇතිවෙච්ච ඒ මහා විවාද ශක්තිය ඇමරිකා එක්සත් ජනපදය යුරෝපය දක්වාම ගමන් කරපු නිසයි. ඉතින් ඒ උරුමය ආරක්‍ෂා කිරීම අපේ වගකීමක්. ඊළඟට අද මේ නූතන නාගරිකරණයේදී පානදුර ඉතාම වැදගත්. අපේ බස්නාහිර මහානගර සැලසුමේ අපි හොරණ රයිගම් ප‍්‍රදේශය කාර්මික නගරයක් හැටියට දියුණු කරන්න බලාපොරොත්තු වෙනවා. බණ්ඩාරගම පරිපාලන මධ්‍යස්ථානයක හැටියට, වෘත්තීය නගරයක් හැටියට ගොඩනඟන්න බලාපොරොත්තු වෙනවා. පානදුර අපි ප‍්‍රවාහන මධ්‍යස්ථානයක්, වාණිජ මධ්‍යස්ථානයක් හැටියට ගොඩනගන්න බලාපොරොත්තු වෙනවා. අපේ සුඛිත පුරවර වැඩපිළිවෙල යටතේ පානදුරේ ඒ අතීතයේ හිටපු රෙජිනෝල්ඞ් කුරේ මැතිතුමා ඇතුළු ඒ අය කරගෙන ආපු කරගෙන ආපු කිසිම හොඳ වැඩක් අපි නතර කරන්නේ නැහැ. ඉදිරියටම කරගෙන යනවා. ඒ වගේම අපි කරන්නේ සහභාගීත්ව සංවර්ධණය. සියළු දෙනාගේම අදහස් විමසලා ඒ අදහස්වලට අනුකූලව තමයි අපි ඒ කටයුතු කරන්නේ. බස්නැවතුම වේවා, දුම්රිය ස්ථානය වේවා ඒ වගේම පොදු වෙලඳපළ වේවා අපි කටයුතු කරන්නේ ඒ මත පදනම් වෙලයි. අපි ඉදිරියේ බලාපොරොත්තු වෙනවා ලංකාවේ දුම්රිය සේවයේ විප්ලවකාරී පියවරක් තබන්න. ඒ තමයි දුම්රිය විදුලිකරණය කරන්න. මේ රටේ විදුලි බල ක්ෂේත්‍රයේ ප‍්‍රධානියා වෙච්ච විමල සුරේන්ද්‍ර මැතිතුමා, එතුමා 1931දී රාජ්‍ය මණ්ත‍්‍රන සභාවට යෝජනා කළා දුම්රිය විදුලිකරණය. එතකොට දැන් අවුරුදු 100 ක් ගතවෙලා තියෙනවා. තාමත් බැරිවුණා ඒ වැඬේ හරියට කරගන්න. එනිසා අපි බලාපොරොත්තු වෙනවා ආසියානු සංවර්ධන බැංකුවේ උපකාර ඇතිව දුම්රිය විදුලි කරන වැඩපිළිවෙළක් දියත් කරන්න. විශේෂයෙන්ම වේයන්ගොඩ ඉඳන්, අඩුම තරමේ මීරිගම ඉඳන් පානදුර දක්වා. එතකොට ඒ පානදුර දුම්රිය ස්ථානය විශේෂ දුම්රිය ස්ථානයක් හැටියට දියුණු වෙනවා. මේ බස්නැවතුම්පළයි ඒ දුම්රිය ස්ථානයයි එකට යාවෙලා ප‍්‍රධාන ප‍්‍රවාහන මධ්‍යස්ථානයක් බවට පත්වෙනවා. බස්නාහිර පළාතේ ප‍්‍රවාහන මධ්‍යස්ථාන 05 ක් අපි ඉදිකරනවා. කොට්ටාවේ ප‍්‍රවාහන මධ්‍යස්ථානය ඉදිකරමින් තිබෙනවා. මේ පානදුරත් ඊට සමගාමීව අපි සංවර්ධනය කරනවා. ඒ වගේම කඩවත, කටුනායක සහ කොටුව, පිටකොටුව ප‍්‍රදේශයන්හි මේ ප‍්‍රධාන ප‍්‍රවාහන මධ්‍යස්ථාන කිරීමට නියමිතයි. ඒ නිසා පානදුරට ශක්තිමත් අනාගතයක් නුදුරේදීම බිහිවනවා.වෘත්තීයවේදී දියුණු ජනතාවක් ජීවත්වෙන ප‍්‍රදේශයක් හැටියට, ජාතික ආගමික වශයෙන් ජනතාවගේ දේශපාලන හෘද ස්පන්ධනය දැනෙන ස්ථානයක් හැටියට, මෙ පානදුරේට අවශ්‍ය ඒ වැදගත් ස්ථානය ලබාදෙන්න අපි කටයුතු කරන බව ප‍්‍රකාශ කරන්න ඕනේ. මේ රටේ විශේෂයෙන්ම සිංහල බෞද්ධ ජනතාවගේ දේශපාලනයේ හද ගැස්ම තීරණය වෙන්නේ කැලණියයි මහරගමයි පානදුරයි කියන ඡන්ද කොට්ඨාශ තුනේ ජීවත්වන ජනතාවගේ තීරණය මත. ඒ තුනෙන් තමයි තීරණය කරන්නේ රටේ මධ්‍යම පන්තිය කොහොමද රටේ දේශපාලනය ගැන හිතන්නේ කියන එක. එනිසා ඒ දේශපාලන ගරුත්වය තියෙන, ඒ විශිෂ්ට වෘත්තීයවේදීන්ගේ නගරයට අවශ්‍ය නිසිතැන ලබාදෙන්න අපි කටයුතු කරන බව ප‍්‍රකාශ කරන්න කැමතියි. ඒ වගේම අපි මේ දේශපාලනික වශයෙන්, ආර්ථික වශයෙන් කිසියම් ආකාරයක කැළඹුනු යුගයක් පහු කරලා නව යුගයකට පිවිසිලා තිබෙන්නේ. ආර්ථික වශයෙන් අපට විශාල බරක් ඇදගෙන යන්න සිද්ධවෙලා තියෙනවා. දශක ගානක් සැලසුම්කරණයකින් තොරව කරපු වියදම් නිසා රටේ ආර්ථිකය විශාල, බරපතල ප‍්‍රශ්නවලට මුහුණ දෙමින් තියෙනවා. රටේ සමාජය, ආර්ථිකය භයානක විදිහට පාදඩකරණය පහුගිය කාලේ සිද්ධවුනා. පසුගිය ජනාධිපතිවරණයේදී අපි කිව්වේ මේ ආර්ථිකය, මේ සමාජ පාදඩකරණයෙන් රට බේරගන්න අපට ශක්තිය දෙන්න කියලා. එක පැත්තකින් හෙරොයින් මත්කුඩු ජාවාරම්කාරයින්ගේ ග‍්‍රහණයට රටේ දේශපාලනය, රටේ මාධ්‍යය, රටේ සමාජය හසුවෙලා තිබුණා. තව පැත්තකින් එතනොල් මාෆියාවල සහ කැසිනෝ බලවේගවල බලපෑමට රටේ දේශපාලනය, රටේ මාධ්‍යය, රටේ සමාජය හසුවෙලා තිබුණා. ඒ වගේම ආසනික් වස විස රටට ගෙනැල්ලා පොහොර හැටියට රටපුරා අපේ ජනතාවට පොහොර සහනාධාරය කියල බෙදාදීලා වකුගඩු රෝගයෙන් දස දහස් ගණනක් අපේ ජනතාව මිය යන තැනට ආසනික් මාෆියාවට මේ රට ගොදුරු වෙලා තිබුණා. ඒ වගේම කොටි ත‍්‍රස්තවාදය අපි පරාජය කලාට කොටි ත‍්‍රස්තවාදයට අරමුදල් සපයපු, කොටි ත‍්‍රස්තවාදීන් සමග එකට කටයුතු කරපු, කොටි ත‍්‍රස්තවාදීන්ට වාහන සපයපු, උදව් උපකාර කරපු ඒ මඩ කොටි රැළට දඬුවම් ලැබීම පිළිබඳ ප‍්‍රශ්නයක් පැන නැඟී තිබුණා. ඒ නිසා සෑම මැතිවරණයකදීම උතුරේ ඡන්ද වළක්වලා තමන්ගේ අපේක්‍ෂකයා ජයග‍්‍රහණය කරවන්න පුළුවන්ය කියන ඒ ඡන්ද හදාගැනීමේ මඩ කොටි රැළේ වැඩපිළිවෙළ ක්‍රියාත්මක වුණා.ඒවා පරාජය කරන්න තමයි අපි ඇපකැප වූණේ.‍‍ ඔවුන්ව අපි දේශපාලන වශයෙන් පරාජය කළා. දැන් ඔවුන්ව සමාජමය වශයෙන් පරාජය කිරීමේ යුගයට අපි එළඹිලා තියෙනවා. මං ආඩම්බර වෙනවා දූෂිත ආසනික් මාෆියාවේ විශ්වාසය අපි ගැන භංගවීම ගැන, දූෂිත හෙරොයින් මාෆියාවේ විශ්වාසය භංගවීම ගැන. දුෂිත කැසිනෝ මාෆියාවේ විශ්වාසය භංගවීම ගැන. කොටියට අරමුදල් සපයලා අපේ දරුවෝ මහමග මරපු මඩ කොටි රැළේ විශ්වාසය අපි ගැන භංගවීම ගැන අපි ආඩම්බර වෙනවා. ඒ නිසා මේ බලවේග තවදුරටත් පරාජය කරන්න, නීතිය ඉදිරියේ ඔවුන්ට දඬුවම් දීලා, නීතිය ඉදිරියේ ඔවුන්ට යුක්ති ධර්මය ස්ථාපිත කරන තෙක් මේ අරගලය අපි පෙරට ගෙන යන බව ප‍්‍රකාශ කරමින් පානදුරය නැවත වතාවක් ඒ ජාතික පුනරුද ව්‍යාපාරයේ මහා පහන්ටැඹ උනා වගේ ඉදිරි කාලයේත් මේ රටේ ශක්තිමත් යුගයක පුනරුදය බවට, මහා පහන්ටැඹ බවට පත්වේවා කියා ප‍්‍රාර්ථනා කරනවා.", "URL": "https://sinhala.adaderana.lk/news.php?nid=59054", "Category": null, "Parent URL": null}