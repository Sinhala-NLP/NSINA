{"Source": "Adaderana", "Timestamp": "January 30, 2018 06:02 am", "Headline": "සෝදිසිය නිසා උතුරේ ජනතාව සිත් තැවුලෙන්", "News Content": "දෙමළ ජාතික සන්ධාන නායක ආර්.සම්බන්ධන් මහතා හා පාර්ලිමේන්තු මන්ත‍්‍රී එම්.ඒ.සුමන්තිරන් මහතා සහභාගි වු දෙමළ ජාතික සන්ධාන මුලතිව් පුදුකුඩිඉරිප්පු දේශපාලන රැස්වීමකදී ඊයේ(29) සවස ජනතාව දැඩි සෝදිසි කිරීමට ලක් කිරීම හේතුවෙන් දෙමළ ජනතාව දෙමළ ජාතික සන්ධානය කෙරෙහි කළකිරී ඇති බව ප‍්‍රදේශවාසීන් පවසති. තමන් පාර්ලිමේන්තුව වෙත යැවු දෙමළ ජාතික සන්ධාන නියෝජිතයින් හමුවීම වෙනුවෙන් පැවති ජන හමුවකට සහභාගිවීම වෙනුවෙන් පැමිණීමේදී ප‍්‍රදේශයේ ජනතාව පූර්ණ පරීක්ෂා කිරීමකට ලක්කොට රැස්වීම් භූමියට කැදවීමට තරම් දෙමළ සන්ධාන නායකයින්ට තමන් අවිශ්වාස වී තිබීම අනුමත නොකරන බවයි. අදාළ ජන හමුව වෙනුවෙන් ජනතාව සහභාගිවීමේදී ආරක්ෂක අංශ විසින් ජනාධිපතිවරයා සහභාගිවන ජනහමුවකදී තරම් ජනතාව ‍සෝදිසි කිරීමට ලක්කළ බවද පුදුකුඩිඉරිප්පු වැසියන් පැවසූහ. ජනතාව පැවසූවේ තමන්ගේ මුළු ශරීරයම පරීක්ෂා කොට අදාළ ජනහමුව පැවති ස්ථානයට ජනතාව ඇතුළු කිරීමට ආරක්ෂක අංශ කටයුතු කළ අතර, දෙමළ සන්ධාන නියෝජිතයින්ද අදාළ ක‍්‍රියාව බලා සිටි බවයි. තමන් පත්කළ නියෝජිතයින් තමන් සම්බන්ධයෙන් එපමණ අවිශ්වාසයෙන් කටයුතු කරන්නේ නම් අදාළ පිරිස සම්බන්ධයෙන් එළැඹෙන මැතිවරණයේදී නැවත සළකා බැලිය යුතු බවද පුදුකුඩිඉරිප්පු වැසියන් පැවසීය. අදාළ ජනහමුවේදී ජනහමුව ආවරණය වෙනුවෙන් පැමිණි ප‍්‍රාදේශීය මාධ්‍යවේදීන්ද දැඩි සෝදිසි කිරීමකට ලක්කරනු ලැබිය.", "URL": "https://sinhala.adaderana.lk/news.php?nid=83764", "Category": null, "Parent URL": null}