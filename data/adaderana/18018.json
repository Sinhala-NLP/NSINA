{"Source": "Adaderana", "Timestamp": "August 12, 2011 02:00 pm", "Headline": "තො‍ටාගලවත්ත නොසන්සුන් -පාලනයට පොලිසිය යොදවයි", "News Content": "හපුතලේ, තො‍ටාගලවත්ත ප්‍රදේශයේ හටගත් නොසන්සුන්කාරී තත්ත්වය පාලනය කිරීම සඳහා පොලිස් විශේෂ කාර්යය බලකාය යොදවා තිබේ. ආරක්ෂිත පියවරක් වශයෙන් විශේෂ කාර්යය බලකා නිලධාරීන් අනුයුක්ත කර සිටින බව විශේෂ කාර්ය බලකායේ සහකාර පොලිස් අධිකාරී සිල්වෙස්ටර් විජේසිංහ මහතා පැවසුවේය. තොටාගලවත්ත ප්‍රදේශයට පැමිණි ආගන්තුකයින් දෙදෙනෙක් ග්‍රීස් යකුන් බවට වැරදි වැටහීමකින් යුතුව ප්‍රදේශවාසීන් විසින් සිදුකළ පහරදීම් හේතුවෙන් ඊයේ(11) මියගොස් තිබුණි. ඊයේ පස්වරුවේ අදාළ පුද්ගලයින් දෙදෙනාගේ මළ සිරුරු හපුතලේ පොලිසිය වෙත රැගෙන විත් තිබු බව අද දෙරණ වාර්තාකරු සඳහන් කළේය. සිද්ධියෙන් මියගිය දෙදෙනා ඇල්ල පොලිස් වසමේ කුඹල්වෙල සහ කිනලන්වත්තේ පදිංචිකරුවන් බවට අනාවරණය වී තිබේ. මේ අතර ප්‍රදේශයේ වතු ආශ්‍රිත ආරක්ෂාව පිළිබඳ සාකච්ඡා කිරීම සඳහා අද දිනයේ ප්‍රදේශයේ වතු අධිකාරීවරුන් කැඳවා ඇති බව ද වාර්තා වේ.", "URL": "https://sinhala.adaderana.lk/news.php?nid=18018", "Category": null, "Parent URL": null}