{"Source": "Adaderana", "Timestamp": "July 17, 2018 06:50 pm", "Headline": "අමෙරිකාවේ හා රුසියාවේ අර්බුදයට දෙරටම වගකිව යුතු බව ට්‍රම්ප් කියයි", "News Content": "අමෙරිකාව සහ රුසියාව අතර පැවති අර්බුදකාරී තත්ත්වයට දෙරටම වගකිව යුතු බව අමෙරිකානු ජනාධිපති ඩොනල්ඩ් ට්‍රම්ප් පවසයි. ඊයේ ෆින්ලන්තයේ හෙල්සිංකි නුවරදී රුසියානු ජනාධිපතිවරයා සමඟ පැවති සාකච්ඡාවෙන් පසු මාධ්‍ය හමුවකට එක්වෙමින් ඔහු මේ බව සඳහන් කළේය. අමෙරිකානු ජනාධිපති ඩොනල්ඩ් ට්‍රම්ප් සහ රුසියානු ජනාධිපති ව්ලැදිමීර් පුටින් ඊයේ ෆින්ලන්තයේදී පෞද්ගලික සාකච්ඡාවක් පැවැත් විය. පැය දෙකක පමණ කාලයක් පැවති සාකච්ඡාවෙන් අනතුරුව නායකයින් දෙදෙනා ඇතුළු පිරිස දිවා භෝජන සංග්‍රහයකට එක් විය. නායකයින් දෙදෙනා මාධ්‍ය සාකච්ඡාවකට එක් වූයේ ඉන් අනතුරුවයි. එහිදී ට්‍රම්ප් ජනාධිපතිවරයා පැවසුවේ රුසියාව සමඟ සබඳතා පෙර තිබුණාට වඩා ශක්තිමත් කර ගැනීමට මෙම හමුවේදී හැකිවූ බවයි. මේ අතර රුසියානු ජනාධිපති ව්ලැදිමීර් පුටින්, ත්‍රස්තවාදය, දේශ සීමා සහ කලාපීය අර්බුද වැනි ගැටළුවලදී අමෙරිකාවට සහයෝගය ලබාදීමට කැමැත්ත පල කළේය. 2018 පාපන්දු ලෝක කුසලානය රුසියාවේදී පැවැත්වීම සහ 2026 පාපන්දු ලෝක කුසලානය අමෙරිකාවේදී පැවැත්වීමට නියමිතව තිබීම සංකේතවත් කරමින් මෙහිදී පුටින් ට්‍රම්ප්ට පාපන්දුවක් පිරිනමා තිබීමත් විශේෂත්වයත්.", "URL": "https://sinhala.adaderana.lk/news.php?nid=92722", "Category": null, "Parent URL": null}