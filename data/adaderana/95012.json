{"Source": "Adaderana", "Timestamp": "August 25, 2018 05:12 pm", "Headline": "ශ්‍රී දළදා මාලිගාවේ අවසන් රන්දෝලී පෙරහැර අදයි", "News Content": "ශ්‍රී දළදා මාලිගාවේ ඇසල මංගල්‍යයේ අවසන් මහා රන්දෝලී පෙරහැර අද(25) රාත්‍රීයේ වීථි සංචාරය කිරීමට නියමිතයි. අද පැවැත්වෙන පෙරහැරින් අනතුරුව‍ හෙට මහවැලි ගඟේ ගැටඹේ තොටේදී දියකැපීමෙන් පසු ශ්‍රී දළදා මාලිගාවේ පෙරහැර මංගල්‍යය නිමාවට පත් වනවේ. මහනුවර ඇසල පෙරහාර මංගල්‍යෙයේ සිව් වන රන්දෝලි පෙරහැර ඊයේ (24) රාත්‍රියේ වීථි සංචාරය කළ අතර අවසන් පෙරහැර අද රාත්‍රී 7.58 ට යෙදෙන සුභ මොහොතින් ගමන් ආරම්භ කිරීමට නියමිතයි. ශ්‍රී දළදා මාලිගාවෙන් පිටත් වන අවසන් මහා රන්දෝලි පෙරහැර දළදා වීදීය යටිනුවර වීදීය , කන්දෙ වීදීය ඔස්සේ ගමන් කර ඩී එස් සේනානායක වීදීයට පැමිණ රජවීදීයට හැරී ඉහළට විත් ගෙවදීමට නියමිතයි. අවසන් මහා රන්දෝලි පෙරහැරෙන් අනතුරුව ශ්‍රී දළදා මාලිගාවේ සිට අද මධ්‍යම රාත්‍රීයේ පෙරහැරක් අස්ගිරි ගෙඩිගේ විහාරස්ථානය කරා ගමන් කරන අතර කරඬුව එම විහාරයේ තැන්පත් කර පෙරහැර එහි නතර වීමට නියමිතව තිබේ. හෙට(26) උදෑසන සතර මහා දේවාල මහවැලි ගඟේ ගැටඹේ තොටේදී දියකැපීමේ මංගල්‍යය පැවැත්වීමෙන් පසු ශ්‍රී දළදා මාලිගාවේ සහ සතර මහා දේවාලවල හෙට දහවල් පෙරහැර පැවැත්වෙනු ඇති. අනතුරුව ශ්‍රී දළඳා මාලිගාවේ දියවඩන නිලමේතුමන් සහ බස්නායක නිලමේවරුන් පෙරහැරෙන් මහනුවර ජනාධිපති මන්දිරය වෙත ගොස් ජනාධිපතිවරයා වෙත පෙරහැර නිසි පරිදි පැවැත්වූ බවට සංදේශයක් භාරදීමෙන් පසු ජනාධිපතිවරයා විසින් පෙරහැරේ කුසලතා දැක්වූ කලාකරුවන් වෙත ත්‍යාග සහ සහතිකපත් පිරිනැමීමට කටයුතු කරනු ඇති. ඉන් පසු මහනුවර ඇසළ පෙරහැර මංගල්‍යය නිල වශයෙන් නිමාවට පත්වීමට නියමිතයි.", "URL": "https://sinhala.adaderana.lk/news.php?nid=95012", "Category": null, "Parent URL": null}