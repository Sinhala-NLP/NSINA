{"Source": "Adaderana", "Timestamp": "July 23, 2012 10:53 am", "Headline": "එංගලන්තයට එරෙහි ටෙස්ට් තරගයේ දකුණු අප්‍රිකාව ඉදිරියෙන්", "News Content": "සංචාරක දකුණු අප්‍රිකානු කණ්ඩායම සහ එංගලන්ත කණ්ඩායම අතර පැවැත්වෙන පළමු ටෙස්ට් ක්‍රිකට් තරගයේ සිව්වන දිනය සඳහා තරගය නතර කරන විට එංගලන්ත කණ්ඩායම සිය දෙවන ඉනිම වෙනුවෙන් කඩුළු 4 ක් බිඳ වැටී ලකුණු 102 ක් ලබාගෙන තිබේ. තරගයේ පළමුවෙන් පන්දුවට පහර දුන් එංගලන්ත කණ්ඩායම සිය ප්‍රථම ඉනිම වෙනුවෙන් සියලු ක්‍රීඩකයන් දැවී ලකුණු 385 ක් ලබා ගැනීමට සමත්විය. ඊට පිළිතුරු ලෙස දකුණු අප්‍රිකානු කණ්ඩායම සිය ප්‍රථම ඉනිමට කඩුලු 2 ක් පමණක් බිඳ වැටී ලකුණු 637 ක් ලබා සිටිය දී ඉනිම අත්හිටුවීමට තීරණය කරන ලදී. එහිදී විශිෂ්ට පිතිහරඹයක නිරත වූ හෂීම් අම්ලා ලකුණූ 311 ක් සහ ජැක් කාලීස් නොදැවී ලකුණු 182 ක් ලබා ගැනීමට සමත්විය. මීට අමතරව ග්‍රැහැම් ස්මිත් ලකුණු 131 ක් ලබා ගත්තේය. ඒ අනුව එංගලන්ත කණ්ඩායම දකුණු අප්‍රිකානු කණ්ඩායමට වඩා කඩුලු 6 ක් අතැතිව ලකුණු 150 ක් පිටුපසින් පසුවේ.", "URL": "https://sinhala.adaderana.lk/news.php?nid=25987", "Category": null, "Parent URL": null}