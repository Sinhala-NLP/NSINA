{"Source": "Adaderana", "Timestamp": "May 14, 2013 12:19 pm", "Headline": "කල් ඉකුත් වු ඖෂධ වික්කාට නඩු!", "News Content": "පාරිභෝගික අධිකාරිය විසින් සිදුකරන ලද පෞද්ගලික රෝහල් සහ ඖෂධ අලෙවිසැල්වල ඖෂධ ගබඩා පරික්ෂාවේ දී කල් ඉකුත් වු ඖෂධ අසුරා තිබු ගබඩා 6ක් සොයාගෙන තිබේ. සමූපකාර හා අභ්‍යන්තර වෙළෙඳ කටයුතු අමාත්‍යාංශයට ලැබුණු පැමිණිලිවලට අනුව ඖෂධ ගබඩා පරික්ෂාවට ලක් කිරීමට පාරිභෝගික අධිකාරිය පියවර ගෙන තිබුණි. ඊයේ දිනයේ දී කොළඹ, නුවර, ගම්පහ සහ කුරුණෑගල දිස්ත්‍රික් කේන්ද්‍ර කරගනිමින් සෝදිසි මෙහෙයුම් සිදුකෙරුණු අතර එහිදී ඖෂධ ගබඩා 35ක් පරික්ෂාවට ලක් කෙරුණු බව පාරිභෝගික අධිකාරිය සඳහන් කළේය. ඒ අනුව කල් ඉකුත් වු ඖෂධ ගබඩා කර තිබු අලෙවිසැල් හිමියන්ට එරෙහිව නීතිමය පියවර ගැනීමට නියමිත බව ද පාරිභෝගික අධිකාරියේ සභාපති රූමි මර්ෂුක් මහතා පැවසීය. ඉදිරියේ දී දිවයින පුරා සියලුම පෞද්ගලික රෝහල් සහ පෞද්ගලික ඖෂධ අලෙවිසැල් පරික්ෂාවට ලක්කරන බව සභාපතිවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=34082", "Category": null, "Parent URL": null}