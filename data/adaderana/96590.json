{"Source": "Adaderana", "Timestamp": "September 23, 2018 03:05 pm", "Headline": "බෝට්ටු අනතුරින් මියගිය පිරිස 183 දක්වා ඉහළට", "News Content": "ටැන්සානියාවේදී සිදුවූ බෝට්ටු අනතුරින් මියගිය පිරිස 183 දක්වා ඉහළ ගොස් තිබේ. අතුරුදන් වූ අනෙක් පිරිස සොයා මෙහෙයුම් තවදුරටත් ක්‍රියාත්මක වන බව විදෙස් වාර්තා සඳහන් කරයි. ප්‍රමාණය ඉක්මවා මගීන් පටවාගෙන යාම හේතුවෙන් ටැන්සානියාවේ වික්ටෝරියා ජලාශයේ දී පසුගියදා ගිලී ගිය යාත්‍රාවේ ගමන්ගත් මගීන් 183දෙනෙකුගේ මළ සිරුරු සොයාගැනීමට බලධාරීන් සමත්ව ඇත. 300කට අධික මගීන් ප්‍රමාණයක් ගමන් ගත් මෙම යාත්‍රාවේ සිටි 100කට ආසන්න පිරිසකගේ දිවිගලවා ගැනීමට හැකිවුවත් ඉන් පුද්ගලයින් 207දෙනෙක් විපතට පත් විය. අනතුරින් අතුරුදන් වූ බොහෝදෙනාගේ සිරුරු ගිලීගිය යාත්‍රාව සමීපයේ පාවෙමින් තිබියදී සොයාගත් බව සෙවිමේ කණ්ඩායම් පවසන්නේය. අතුරුදන් වූ අනෙක් පිරිස සොයා මෙහෙයුම් තවදුරටත් ක්‍රියාත්මක අතර ඒ සදහා නාවික කිමිදුම්කරුවන් සිවුදෙනෙක් සහභාගිවී සිටින බවට පැවසෙයි. අනතුරට වගකිව යුත්තන් සොයා කඩිනමින් ඔවුන්ට එරෙහිව නීතිය ක්‍රියාත්මක කරන ලෙස ටැන්සානියානු ජනාධිපති ජෝන් මගුෆුලි නියෝග කර ඇති බව විදෙස් මාධ්‍ය වාර්තා කර තිබේ.", "URL": "https://sinhala.adaderana.lk/news.php?nid=96590", "Category": null, "Parent URL": null}