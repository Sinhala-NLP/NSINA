{"Source": "Adaderana", "Timestamp": "March 2, 2019 09:51 am", "Headline": "ඇල්ජීයාවේ විරෝධතාවක් අතරතුර තෙරපීමකින් අයෙක් මියයයි", "News Content": "ඇල්ජීයාවේ අගනුවර පැවැති විරෝධතාවක් අතරතුර සිදුවූ තෙරපීමකින් පුද්ගලයෙක් මියගොස් ඇති බව විදෙස් වාර්තා සඳහන් කරනු ලබයි. වත්මන් ජනාධිපතිවරයා නැවතත් මැතිවරණයට ඉදිරිපත් වීමට එරෙහිව පසුගිය දින කිහිපයේදී එරට විරෝධතා ඇතිවුණි. පුද්ගලයා මියගොස් තිබෙන්නේ පොලීසිය සහ විරෝධතාකරුවන් අතර ඇතිවූ ගැටුමකදීය. සිදුවීමෙන් තවත් පිරිසක් තුවාල ලැබූ අතර තවත් 45දෙනෙක් ද අත්අඩංගුවට පත්ව ඇති බව වාර්තා වෙයි. ඇල්ජීරියස් අගනුවර දිගින් දිගටම විරෝධතා පැවැත්වුණු අතර ඒවා විසුරුවා හැරීමට පොලීසිය කදුලු ගෑස් යොදාගැනීමත් සමඟ දෙපාර්ශ්වය අතර දරුණු ගැටුම් ඇතිවුණි. පොලිස් වාර්තාවලට අනුව ගැටුම්වලදී පොලිස් නිලධාරීන්ද 50දෙනෙක්ද තුවාල ලබා ඇත. 81 හැවිරිදි ඇල්ජීරියානු ජනාධිපති ඇබ්දෙලාසීස් බුටෆියේකා 20 වසරක කාලයක් තිස්සේ ඇල්ජීරියාව පාලනය කරනු ලබයි. ඔහු සිය පස්වැනි ධූරකාලය වෙනුවෙන් ලබන මාසයේ 18වැනිදා පැවැත්වීමට නියමිත ජනාධිපතිවරණය සඳහා ඉදිරිපත්වන බවට පැවසීමත් සමඟ රටපුරා විරෝධතා ආරම්භ විය. ඒ සදහා විශ්වවිද්‍යාල සිසුන් විශාල පිරිසක්ද එක්ව සිටියහ. කෙසේ වෙතත් ජනාධිපතිවරයා සිය රෝගී තත්ත්වයක් සඳහා ප්‍රතිකාර ලබාගැනීමට මේ වන විට ස්විට්සර්ලන්තය වෙත ගොස් සිටින බව වාර්තා වෙයි. 2013 වසරේදීද ඔහු දැඩි ලෙස රෝගී වූ අතර ඉන් පසුව ජනතාව හමුවට පැමි‍ණීමේන් වැලකීමට ජනාධිපතිවරයා කටයුතු කළේය.", "URL": "https://sinhala.adaderana.lk/news.php?nid=105329", "Category": null, "Parent URL": null}