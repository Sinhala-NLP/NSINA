{"Source": "Adaderana", "Timestamp": "October 28, 2018 07:52 am", "Headline": "එකිනෙකා විවේචනය කර ගන්න එපා-නව අගමැති කියයි", "News Content": "එක්සත් ජාතික පක්ෂය සමඟ කටයුතු කිරීම දුෂ්කර වූ බව වසරක් ගත වන විට තමාට හැඟී ගිය බව ඊයේ (27) නව අගමැති සහ එක්සත් ජනතා නිදහස් සන්ධානය නියෝජනය කරන සියලු මන්ත්‍රීවරුන්ගේ සහභාගිත්වයෙන් පැවති හමුවෙදි ජනාධිපති මෛත්‍රීපාල සිරිසේන මහතා ප්‍රකාශ කළ බව වාර්තා වේ. මෙම දේශපාලන තත්ත්වය රුසියාවේ ක්‍රියාත්මක කළ බල හුවමාරුවට සමාන බව එම සාකච්ඡාවේ දී අනාවරණය කර ඇත. එකම කණ්ඩායමක් ලෙස සියලු දෙනා කටයුතු කිරීමටත් වේදිකාවල එකිනෙකා විවේචනය නොකිරීමටත් කටයුතු කරන ලෙස නව අග්‍රාමාත්‍ය මහින්ද රාජපක්ෂ මහතා සියලු මන්ත්‍රීවරුන්ට උපදෙස් දුන් බව එම සාකච්ඡාවට එක්වූ පාර්ලිමේන්තු මන්ත්‍රී ලක්ෂ්මන් යාපා අබේවර්ධන මහතා ප්‍රකාශ කළේය. වත්මන් දේශපාලන තත්ත්වය පිළිබඳ තානාපතිවරුන් දැනුම්වත් කිරීම සදහා කමිටුවක් පත් කිරීමට ජනාධිපතිවරයා උපදෙස් ලබාදී තිබේ. මේ අතර විකුණා දැමූ දේපල නැවත ලබාගැනීමට පියවර ගන්නා බව පාර්ලිමේන්තු මන්ත්‍රී නිශාන්ත මුතුහෙට්ටිගම මහතා අදාළ සාකච්ඡාවෙන් අනතුරුව මාධ්‍ය වෙත අදහස් පල කරමින් කියා සිටියාය. එමෙන්ම ශ්‍රී ලංකා නිදහස් පක්ෂයේ මධ්‍යම කාරක සභාව ලබන සතියේ රැස්වන බව එම පක්ෂ මහලේකම් මහාචාර්ය රෝහණ ලක්ෂ්මන් පියදාස මහතා ප්‍රකාශ කළේය.", "URL": "https://sinhala.adaderana.lk/news.php?nid=98340", "Category": null, "Parent URL": null}