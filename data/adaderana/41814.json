{"Source": "Adaderana", "Timestamp": "March 15, 2014 09:38 am", "Headline": "ඝාතකයාට පෝරකය ස්ථීරයි", "News Content": "මනුෂ්‍ය ඝාතනයක් කළ බවට වරකරුවෙකු වු පුද්ගලයෙකුට අනුරාධපුර මහාධිකරණය විසින් මරණ දඬුවම නියම කර තිබේ. 2003 වසරේ දෙසැම්බර් 14 හෝ ඊට ආසන්න දිනයක අනුරාධපුර ශ්‍රාවස්තිපුර ප්‍රදේශයේ දී පුද්ගලයෙකුට තියුණු ආයුධයකින් ඇන ඝාතනය කිරීම සම්බන්ධයෙන් විත්තිකරුට එරෙහිව චෝදනා එල්ලවී තිබුණි. නඩුවේ මුලික විභාගය අනුරාධපුර මහේස්ත්‍රාත් අධිකරණයේ පැවති අතර අනතුරුව එය අනුරාධපුර මහාධිකරණය හමුවේ විභාගයට ගැනුණි. එහිදී විත්තිකරුට එරෙහිව නීතිපතිවරයා විසින් අධිචෝදනා ගොණු කර තිබු බව සඳහන්ය. දීර්ඝ නඩු විභාගයකින් අනතුරුව විත්තිකරුට එරෙහි චෝදනා සාධාරණ සැකයකින් තොරව සනාථ කර ඇති බවට තීන්දු කළ මහාධිකරණ විනිසුරු සුනන්ද කුමාර රත්නායක මහතා මෙම නියෝගය ලබා දී ඇත‍. මරණ දඩුවම නියම වුයේ අනුරාධපුර ශ්‍රාවස්තිපුර, අලුත්වැව ප්‍රදේශයේ පදිංචි 61 හැවිරිදි නවරත්නබණ්ඩා නැමැති පුද්ගලයෙකුටය.", "URL": "https://sinhala.adaderana.lk/news.php?nid=41814", "Category": null, "Parent URL": null}