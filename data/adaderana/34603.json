{"Source": "Adaderana", "Timestamp": "June 3, 2013 03:19 pm", "Headline": "මැතිවරණයට පෙර ව්‍යවස්ථාවේ කරුණු 05ක් සංශෝධනය කළ යුතුයි ", "News Content": "පළාත් සභා ක්‍රමය සම්පූර්ණයෙන්ම අහෝසි කළ යුතු බව තම පක්ෂයේ ස්ථාවරය බව ජාතික හෙළ උරුමය පවසයි. උතුරු පළාත් සභාව පිහිටුවීමට පෙර ආණ්ඩුක්‍රම ව්‍යවස්ථාවේ ප්‍රධාන කරුණු 5ක් සංශෝධනය විය යුතු බව හෙළ උරුමය පක්ෂයේ ප්‍රධාන ලේකම් අමාත්‍ය පාඨලි චම්පික රණවක මහතා අද (03)පැවති මාධ්‍ය හමුවකදී ප්‍රකාශ කළේය. උතුරු පළාත් සභා මැතිවරණය පැවැත්වීමට පෙර ආණ්ඩුක්‍රම ව්‍යවස්ථාවේ අත්‍යාවශ්‍යයෙන්ම සංශෝධනය විය යුතු කරුණු ජාතික හෙළ උරුමය විසින් පහත පරිදි දක්වා තිබේ‍. 1. පළාත් සභා සතු පොලිස් බලතල ඉවත් කිරීම 2. පළාත් සභා සතු ඉඩම් බලතල ඉවත් කිරීම 3. එකිනෙකට යාබද පළාත් දෙකකට හෝ තුනකට ඒකාබද්ධව තනි පළාත් සභාවක් පිහිටුවීමට හැකි විධිවිධාන ඉවත් කිරීම 4. පළාත් සභා ලැයිස්තුවේ විෂයක් සම්බන්ධයෙන් හෝ දහතුන් වන ආණ්ඩුක්‍රම ව්‍යවස්ථා සංශෝධනයේ විධිවිධාන සංශෝධනය කිරීම සම්බන්ධයෙන් පාර්ලිමේන්තුවට ගෙනෙන පනත් කෙටුම්පතක් සරල බහුතරයෙන් සම්මත කර ගැනීම සඳහා සියලූම පළාත් සභාවන් හි එකඟතාවය ලබා ගත යුතුය යන විධිවිධානය පළාත් සභා බහුතරයක එකඟතාවය ලබා ගත යුතු බවට සංශෝධනය කිරීම‍. 5.යම් පළාතක් ජනරජයට එරෙහිව කටයුතු කරන අවස්ථාවන්හි ශ්‍රී ලංකාණ්ඩුවට ඊට සෘජුවම මැදිහත්වීමට හැකි වන අයුරින් ඉන්දියානු ව්‍යවස්ථාවේ 256 සහ 257 වගන්ති වලින් එරට මධ්‍යම ආණ්ඩුවට ලබා දී ඇති බලතල ශ්‍රී ලංකාණ්ඩුවට ද ලබා දීම යන ප්‍රධාන කරුණු 5 එසේය.", "URL": "https://sinhala.adaderana.lk/news.php?nid=34603", "Category": null, "Parent URL": null}