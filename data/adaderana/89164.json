{"Source": "Adaderana", "Timestamp": "May 15, 2018 06:48 pm", "Headline": "ධීවර වර්ජනය අවසන්-වර්ණ ගැන්වු ඉන්ධන ලබා දෙන ක්‍රමවේදයක් ගැන සාකච්ඡා", "News Content": "ඉන්ධන මිල ඉහළ දැමීමට විරෝධය පල කරමින් ආරම්භ කර තිබූ වර්ජනය අවසන් කිරීමට තීරණය කළ බව හලාවත දිස්ත්‍රික් ග්‍රාමීය ධීවර සංවිධානයේ සභාපති රෝෂන් ප්‍රනාන්දු මහතා පැවසීය. ඉන්ධන මිළ ඉහළ දැමීමට එරෙහිව බේරුවල සිට මන්නාරම දක්වා ධීවරයින් ඊයේ(14) සහ අද(15) යන දෙදින තුළ වර්ජනයක් ආරම්භ කර තිබුණි. මෙම හේතුව නිසා එම ප්‍රදේශවල මාළු අලෙවියක් සිදු නොවීය. පවතින තත්ත්වය සම්බන්ධයෙන් ධීවර අමාත්‍ය විජිත් විජිතමුණි සොයිසා මහතා සහ ධීවර නියෝජිතයින් අතර සාකච්ඡාවක් අද දහවල් ධීවර අමාත්‍යාංශයේ දි සිදුවිය. වර්ණ ගැන්වූ ඉන්ධන එක් දින යාත්‍රා සඳහා ලබා දිය හැකි ක්‍රමවේදයක් සම්බන්දයෙන් එහිදී සාකච්ඡා වී ඇත. ඉන්ධන සහනාධාරය ලබා දීම තුළින් සිදු වන්නේ අකටයුතුකම් පමණක් වන බැවින් සියලූම ධීවර සංවිධාන නියෝජිතයින් ඊට විරෝධය පල කර ඇත. වර්ණ ගැන්වූ ඉන්ධන නිකුත් කිරීම සම්බන්ධයෙන් ඛනිජ තෙල් නීතිගත සංස්ථාව සමඟ සාකච්ඡාවක් පැවැත්වීමට මෙම හමුවේදී තීරණය වී ඇත. ඒ අනුව ආරම්භ කර තිබූ වර්ජනය තාවකාලිකව අත්හිටුවීමට තීරණය කළ බවත් හෙට(16) අළුයම සිට සුපුරුදු පරිදි මසුන් මැරීම සඳහා කටයුතු කරන ලෙස සියලූම ධීවරයින්ගෙන් ඉල්ලීමක් කරන බවත් හලාවත දිස්ත්‍රික් ග්‍රාමීය ධීවර සංවිධානයේ සභාපතිවරයා කියා සිටියේය.", "URL": "https://sinhala.adaderana.lk/news.php?nid=89164", "Category": null, "Parent URL": null}