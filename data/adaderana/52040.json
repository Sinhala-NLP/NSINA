{"Source": "Adaderana", "Timestamp": "June 16, 2015 04:17 pm", "Headline": "මහින්දට 58 ලක්ෂයේ ජනවරම අද නෑ", "News Content": "මැතිවරණයකට ගියහොත් පරාජය වන බව දන්නා විපක්ෂය මැතිවරණයකට යාමට බියෙන් විශ්වාසභංගය හා 20 වැනි සංශෝධනය ගැන කතා කරමින් කල්මරමින් සිටින බව ප්‍රවාහන අමාත්‍ය රංජිත් මද්දුම බණ්ඩාර මහතා පවසයි.19 වැනි සංශෝධනයෙන් බලාත්මක කළ කොමිෂන් සභා ක්‍රියාත්මක කිරීමට ඉඩ නොදෙන විපක්ෂයේ ඇතැමුන් 20 වැනි සංශෝධනයට සහය ‍දෙන්නේ කෙසේදැයි මේ නිසා ප්‍රශ්නයක් මතුවන බවද හෙතෙම අද සිරිකොත පක්ෂ මූලස්ථානයේදී මාධ්‍යවේදීන් අමතමින් පැවසීය.මහින්ද රාජපක්ෂ මහතාට බලය තිබියදී රජයේ දේපළ පාවිච්චි කරමින් ලබාගත් 58 ලක්ෂයක ජනවරමට සිදුවන්නේ කුමක්දැයි අද ඡන්දයකට ගියහොත් සිතා ගත හැකි බවත්, පැවසූ අමාත්‍යවරයා මෛත්‍රිපාල සිරිසේන මහතා ජනපති වූ සැණින් පාර්ලිමේන්තුව විසුරුවා හැරියේ නම් විපක්ෂයට ආසන කීයක් ගත හැකිදැයි සිතාගත හැකිව තිබූ බවද ඔහු කීවේය.රනිල් වික්‍රමසිංහ මහතා අගමැති තනතුරට පත් කළේ ජනපති මැතිවරණයට පෙර ලබාදුන් පොරොන්දුවකට අනූව බවද ඔහුට අගමැති තනතුර පිරිනෑමීම ගැන ‍චෝදනා කරන අය ඒ ගැන නොදන්නවා නොවේ යැයි ද ඇමතිවරයා ප්‍රකාශ කළේය.පසුගිය ආණ්ඩුව ඉකුත් ජනාධිපතිවරණයේදී ලංගම බස් රථ 1000ක් මැතිවරණ කටයුතු වලට යොදාගෙන ඇති බවත්, ලංගමට රුපියල් ලක්ෂ 1425ක් ගෙවීමට ඇති බවත්, හෙතෙම පැවසීය.එසේම පසුගිය ආණ්ඩුව ලංගම සේවකයින්ගේ හිඟ වැටුප්, අර්ථ සාධක අරමුදල් සඳහා රුපියල් මිලියන 9300ක හිඟ පියවා නැතැයිද ඔහු චෝදනා කළේය.ජනතාවගේ බදු බර අඩු කිරීම නිසා වත්මන් ආණ්ඩුව ණය ලබාගත්තා මිස පසුගිය රජය මෙන් ණය ලබාගෙන ජනතාව පීඩාවට පත් නොකළ බවද හෙතෙම පැවසීය.අල්ලස් ‍හා දූෂණ සම්බන්ධ ලිපිගොනු 40ක වැඩ අවසන් වෙමින් ඇති බවද ජනපති අගමැති සම්බන්ධතාවය බිඳ වැටීමේ කුමන්ත්‍රණ සිදුවුවද ඒවා මැනවින් අවබෝධ කරගෙන වත්මන් රජය පැහැදිලි ගමනක් යන බවද අමාත්‍යවරයා එහිදී වැඩිදුරටත් කීවේය.", "URL": "https://sinhala.adaderana.lk/news.php?nid=52040", "Category": null, "Parent URL": null}