{"Source": "Adaderana", "Timestamp": "February 11, 2011 09:26 am", "Headline": "රිසානා බේරාගැනීමේ අභියාචනා අලුත් කෙරෙයි ", "News Content": "ආසියානු මානව හිමිකම් කොමිසම විසින් ශ්‍රී ලාංකික ගෘහ සේවිකා රිසානා නෆීක්ගේ ජීවිතය දිවි ගලවා ගැනීම සඳහා රියාද්හි විදෙස් රාජ්‍ය තාන්ත්‍රික මෙහෙයුම් වෙත ඉදිරිපත් කළ අභියාචනා නැවත අලුත් කිරීමට තීරණය කර තිබේ. සෞදි අරාබියේ ගෘහ සේවිකාවක ලෙස සේවය කළ රිසානා නෆීක්ට සිව් මස් වියැති බිළි‍ඳෙකු ඝාතනය කිරීමේ චෝදනාව මත මරණ දඬුවම නියමවිය. ඇය සේවය කළ නිවසෙහි විසූ අරාබි යුවලගේ දරුවා වූ මෙම මරණයට පත් දරුවාට රිසානා විසින් කිරි පෙවීමට උත්සාහ කිරීමේදී කිරි සිරවීම නිසා දරුවා මරණයට පත්ව තිබිණි. පසුව රිසානා නිදහස් කරගැනීම උදෙසා විවිධ අභියාචනා ඉදිරිපත් වූ අතර 2010 වසරේ ඔක්තොම්බර් මස ඇය මරණ දඬුවමින් නිදහස් කරන ලෙස ඉල්ලා ශ්‍රී ලංකා ජනාධීපති මහින්ද රාජපක්ෂ මහතා විසින් සෞදි රජු වෙත අභියාචනයක් ඉදිරිපත් කරනු ලැබීය. රිසානා නෆීක්ගේ දිවි ගලවාගැනීම සඳහා අවශ්‍ය සියලු පියවර ගැනීමට කටයුතු කරන බව ද හොංකොංහි ආසියානු මානව හිමිකම් කොමිසමේ විධායක අධ්‍යක්ෂ බැසිල් ප්‍රනාන්දු පවසයි.", "URL": "https://sinhala.adaderana.lk/news.php?nid=14140", "Category": null, "Parent URL": null}