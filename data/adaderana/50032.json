{"Source": "Adaderana", "Timestamp": "March 17, 2015 04:25 pm", "Headline": "සිරිපාලලා කියන කතා ඇහුවාම මැරිලා ඉපදුණාද කියලා හිතෙනවා", "News Content": "ජනාධිපති මෛතී‍්‍රපාල සිරිසේන මහතා කටයුතු කළ යුතු වන්නේ පරාජයට පත්වුණු, ජනතාව ප‍්‍රතික්ෂේප කළ, තමන්ව පරද්දන්න හදපු, සිරිපාලලාගේ වුවමනාව අනුව නොව ජනතා කැමැත්තට අනුව යැයි ජනතා විමුක්ති පෙරමුණ කියයි.එහි ප්‍රධාන ලේකම් ටිල්වින් සිල්වා මහතා මේ බව පැවසූවේ බත්තරමුල්ල පැලවත්තහි පිහිටි ජවිපෙ ප්‍රධාන කාර්යාලයේ අද (17) පෙරවරුවේ පැවති මාධ්‍ය හමුවක් අමතමිනි. එම අවස්ථාවට ජවිපෙ ප්‍රචාරක ‍ලේකම් විජිත හේරත් මහතාද සහභාගී වූ අතර එහිදී ටිල්වින් සිල්වා මහතා වැඩිදුරටත් මෙසේද අදහස් පළ කළ අතර එය පහත පරිදිය.“ජනතා විමුක්ති පෙරමුණ 16වෙනිදා විශේෂ මධ්‍යමකාරක සභාවක් කැඳවලා සාකච්ඡාවක් කළා. එහිදී ව්‍යවස්ථා සංශෝධන පිළිබඳව පාර්ලිමේන්තුව විසුරුවීම පිළිබඳව තීරණ කිහිපයක් ගනු ලැබුවා. පසුගිය කාලය තුළ සිදුවුණු විවිධ සංවාදවලින් අනතුරුව 19වන සංශෝධනය ඇවිල්ලා තිබෙනවා. විධායක ජනාධිපති ධුරයේ බලතල අඩුකිරීම සඳහා සංශෝධන කිහිපයකුත් යහපාලනය ස්ථාපිත කිරීම සඳහා නීති රීතිත්, 19වන සංශෝධනයට ඇතුළත් වී ඇති බවට ගැසට් නිවේදනයක් නිකුත්කර තිබෙනවා. ඒවා මේ මාසය ඇතුළත පාර්ලිමේන්තුවට ඉදිරිපත් කර සම්මත කරගැනීමට නියමිතව තිබෙනවා. පසුගිය කාලය තුළ ඇතිවුණු සංවාදවලින් පසුව විධායක බලතල අඩුකිරීම සඳහා 19වන සංශෝධනය ගැසට් කිරීම යනු ජනතාවගේ ජයග‍්‍රහණයක්. සමහරු මෙම 19වන සංශෝධනයේ අයිතිය ලියාගන්න හදනවා. ඒ උප්පැන්න සහතිකයට නම දාගන්න උත්සාහ කරමින් ඉන්නවා. ජනතා විමුක්ති පෙරමුණේ අපිට 19වන සංශෝධනයේ අයිතිය තහවුරු කරගන්න ඕන නැහැ. ජනතා විමුක්ති පෙරමුණටත් රටේ බහුතරයක් ජනතාවටත් තවත් දේශපාලන පක්‍ෂවලටත් අවශ්‍යවෙලා තිබුණේ මහින්ද රාජපක්‍ෂ පවුල් පාලනය පළවා හැරලා රටට මෙවැනි ප‍්‍රජාතන්ත‍්‍රවාදී ජයග‍්‍රහණ දිනා දීමටයි.” විධායක ජනාධිපති ධුරය සම්බන්ධයෙන් ජනතා විමුක්ති පෙරමුණේ මතය ඉතාම පැහැදිලියි. විධායක ජනාධිපති ධූරය අපේ රටේ ස්ථාපිත කරන සමයේ ඉඳලම අපේ පක්‍ෂයේ නායක රෝහණ විජේවීර සහෝදරයා නායකත්වය දරන සමය තුළත් අපිට තිබුණු ස්ථාවරය වුණේ විධායක ජනාධිපති ධුරය මේ රටට පිළිලයක් බවයි. එය මුළුමනින්ම අහෝසි කළ යුතු බවයි. එම ස්ථාවරයේ අපි අදත් ඉන්නවා. මේ දින 100 වැඩපිළිවෙළ තුළ යම් යම් සීමාකම් නිසා පැනනැගී තිබෙන ප‍්‍රායෝගික ගැටලු නිසාත් විධායක ජනාධිපති ක‍්‍රමය මුළුමනින්ම අහෝසි කරන්න මේ අවස්ථාවේ බැහැ. නමුත් යම් බලතල ප‍්‍රමාණයක් අඩුකර විධායක ජනාධීපති ක‍්‍රමයේ ඒකාධිපති ස්වභාවය යම් තරමකට අඩුකර ගැනීම රටටත් ජනතාවටත් වාසිසහගත ලෙසයි අපි දකින්නේ. මෙම 19වන සංශෝධනයේ සඳහන් කරුණුවලට අනුව තවත් වෙනස් කළ යුතු දේවල් තිබෙනවා. මුලින් සංවාදයක් තිබුණා, ජනාධිපතිවරයා රටේ නායකයා ලෙසත් අගමැතිවරයා ආණ්ඩුවේ නායකයා ලෙසත් බලතල හිමිවන ලෙස ව්‍යවස්ථාව සංශෝධනය කළ යුතුයි කියලා. නමුත් මෙම අලුත් සංශෝධනයේ එය ඇතුළත්වී නැහැ. 19වන සංශෝධනය තුළත් ජනාධිපතිවරයාට බලතල තිබෙනවා. එම බලතල වත්මන් ජනාධිපති මෛත‍්‍රීපාල සිරිසේන මහතා ධුරය දරන කාලයට පමණක් සීමා කළ යුතුයි. මෛතී‍්‍රපාල ජනාධිපතිවරයාගේ ධුර කාලය අවසන් වනවාත් සමඟම ජනාධිපති ධුරයේ එම බලතල අහෝසිවී යන ආකාරයට මෙම සංශෝධනය ඉදිරිපත් කළ යුතුයි. බොහෝ දෙනෙක් මෙම සංශෝධනය බලාපොරොත්තු වුණා. ඉතිහාසයේ පළමු වතාවට විධායක ජනාධිපති ධුරයේ බලතල යම් ප‍්‍රමාණයක් අඩුකරගන්න අවස්ථාව උදාවෙලා තිබෙනවා. ඉදිරියටත් මෙම සංශෝධනවල අඩුපාඩු මගහැරගන්න අවශ්‍යයි.මැතිවරණ ක‍්‍රමය පිළිබඳවද සංවාදයක් මතුවෙලා තිබෙනවා. ඇතැම් පක්‍ෂ මතුකරන ප‍්‍රධාන කාරණය වන්නේ මනාප ක‍්‍රමය පිළිබඳවයි. සමානුපාතික ක‍්‍රමය තියාගෙන වුවත් මනාප ක‍්‍රමය අහෝසි කළ හැකියි. නමුත් බොහෝ දෙනක් ඊට කැමැත්ත දක්වන්නේ නැහැ. ජනතා විමුක්ති පෙරමුණේ ස්ථාවරය වන්නේ නව මැතිවරණ ක‍්‍රමයක් ගේනවා නම් එය වඩා නිවැරදි, ප‍්‍රජාතන්ත‍්‍රවාදී, සාධාරණ හා වඩා විද්‍යාත්මකව සකස්කළ යුතු බවයි. පුද්ගලයින්ගේ හෝ දේශපාලන පක්‍ෂවල පටු වුවමනාවන් අනුව මැතිවරණ ක‍්‍රමය සකස්විය යුතු නැහැ. ඒ වගේම යම් යම් පුද්ගලයින් මේ වෙලාවේ දරන දේශපාලන අදහස අනුව මැතිවරණ ක‍්‍රමය වෙනස් කළ යුතු නැහැ. අප කියා සිටින්නේ එයට පැහැදිලි මූලධර්මයක් තිබිය යුතුයි. එය තමයි අපේ රටේ ජීවත්වන සෑම ජන කණ්ඩායමකගේම ජනතා පරමාධිපත්‍යය, මහජන කැමැත්ත මැතිවරණයෙන් සාධාරණ ලෙස පාර්ලිමේන්තුව තුළ නියෝජනය විය යුතුයි. දින 100 වැඩපිළිවෙළට අනුව අප්‍රේල් 23දායින් පසුව පාර්ලිමේන්තුව විසුරුවා හැරලා මහ මැතිවරණයකට යා යුතුයි.වත්මන් ජනාධිපතිවරයා ඇතුළු එක්සත් ජාතික පක්‍ෂය ප‍්‍රමුඛ ආණ්ඩුවටත් ජනවරම ලැබී තිබෙන්නේ දින 100 තාවකාලික ආණ්ඩුවක් සඳහා. ඒ නිසා අවිද්‍යාත්මක කරුණු ඉදිරිපත් කරමින් පාර්ලිමේන්තු මැතිවරණයකට බාධා කොට කල් දමනවා වෙනුවට අප්‍රෙල් 23වැනිදායින් පසුව මැතිවරණයකට යා යුතුයි. ඇතැම් පිරිස් එයට බාධා කරනවා. සමහර පක්‍ෂ අදිමදි කරනවා මැතිවරණයකට. නමුත් අපි කියන්නේ පුද්ගලයින්ගේ හෝ දේශපාලන පක්‍ෂවල කැමැත්ත අකැමැත්ත අනුව නොවෙයි මැතිවරණයකට යා යුත්තේ. ඉතිහාසයේ මැතිවරණ පැවැත්වුවේ පුද්ගලයින්ගේ, දේශපාලන පක්‍ෂවල වාසියට අනුවයි. මහින්ද රාජපක්‍ෂ පාලනය සමයේ මැතිවරණ පැවැත්වූවේ නිසි කාලයට අනුව නොවෙයි. ඔවුන් ඒ වෙලාවේ කිවුවේ \"අපි මැතිවරණවලට බය නැහැ. ඒ නිසා අපි ඕන වෙලාවක මැතිවරණ තියනවා\" කියලා. එහෙම කරපු ශී‍්‍ර ලංකා නිදහස් පක්‍ෂය දැන් ඡන්දය වළක්වන්න හදනවා. මැතිවරණ පැවැත්විය යුත්තේ යම් ක‍්‍රමවේදයකට අනුවයි. ඒ නිසා තමයි 19වන ව්‍යවස්ථාවට මැතිවරණය පැවැත්වීම සම්බන්ධයෙන්ද සංශෝධන ඇතුළත්කරලා තිබෙන්නේ. එයට අනුව පාර්ලිමේන්තුව වසර 05ක කාලයක් සඳහා වලංගු වන අතර වසර හතර හමාරක් ගෙවුණු පසුව වසර 05 සම්පූර්ණ වීමට පෙර අතර කාලය තුළ මහ මැතිවරණයකට යා යුතුයි.දින 100 වැඩපිළිවෙල තුළ පැහැදිලිව සඳහන් වෙනවා අපේ‍්‍රල් 21න් පසුව පාර්ලිමේන්තුව විසුරුවනවා කියලා. එනිසා ඒ පොරොන්දුව ඉටුකළ යුතුයි. නිමල් සිරිපාලලා කියන කතා ඇහුවාම මැරිලා ඉපදුණාද කියලා හිතෙනවා. මහින්ද රාජපක්‍ෂ ආණ්ඩුවේ සද්දයක් නැතිව හිටපු නිමල් සිරිපාලද මේ? දැන් මැතිවරණ වළක්වන්න හදන්නේ. ඔවුන් මැතිවරණය වළක්වන ප‍්‍රධාන අරමුණු දෙකක් තිබෙනවා. මැතිවරණයක් තිබ්බොත් ශී‍්‍රලනිපයට හිමිවන ආසන ප‍්‍රමාණය අඩු වෙනවා. ඒක එකක්. එජාප සුළුතර ආණ්ඩුව පවත්වාගෙන යන්නේ ශී‍්‍රලනිප සහාය ඇතිවයි. එය පදනම්කරගෙන නිමල් සිරිපාලලා කල්පනා කරනවා පහුගිය ආණ්ඩුවේ වංචා-දූෂණවලට හවුල් වුණු පුද්ගලයින්ට එරෙහිව ආරම්භ කර තිබෙන පරීක්‍ෂණ, නඩු කටයුතු වළක්වා ගන්න. මොකද ඔවුන් හිරේ යන්නත් පුළුවන්. ඒ නිසා මේ පාර්ලිමේන්තුවම තියාගන්න හදනවා. ඒ කතාව නොකියා අද නිමල් සිරිපාලලා වෙන වෙන කතා කියනවා. දින 100 වැඩපිළිවෙළේ මේ පාර්ලිමේන්තුව ජාතික ආණ්ඩු හදන කතාවක් නැහැ. ඒ වැඩපිළිවෙළේ තිබෙන්නේ මහ මැතිවරණයකින් පසුව ගොඩනැගෙන නව පාර්ලිමෙන්තුවේ ජාතික ආණ්ඩුවක් හදන බවයි. අපිට ඔය ජාතික ආණ්ඩුවලින් වැඩක් නැහැ. ඒ අයට ඕන නම් මැතිවරණයෙන් පස්සේ ජාතික ආණ්ඩුවක් හදාගන්න පුළුවන්. දැන් ඇතැම් අය විධායක ජනාධිපති ක‍්‍රමයේ බලය අහෝසි කරන සංශෝධන සමඟ මැතිවරණ ක‍්‍රමය සංශෝධනයත් ගේන්න කියනවා. ඒක හරියට නොකෙරෙන වෙදකමට කෝඳුරු තෙල් හොයනවා වගේ වැඩක්. මැතිවරණ ක‍්‍රමය සතියෙන් දෙකෙන් හදන්න බැහැ. ඒ නිසා ඒ අයට තිබෙන්නේ කුහක අරමුණක්.ඊළඟට නිමල් සිරිපාල කියනවා විධායක ක‍්‍රමයට අනුව තමයි මැතිවරණ ක‍්‍රමය හදලා තියෙන්නේ. ඒ නිසා විධායක ක‍්‍රමය අහෝසි කිරීමට නම් මැතිවරණ ක‍්‍රමය අනිවාර්යයෙන් අහෝසි කළ යුතුයි කියලා. ඒක බොරු තර්කයක්. මේ ගේන සංශෝධනයෙන් විධායක ක‍්‍රමය මුළුමනින්ම ඉවත් නොවන නිසා මැතිවරණ ක‍්‍රමයත් මුළුමනින්ම වෙනස් නොකර අවශ්‍ය නම් මනාප ක‍්‍රමය පමණක් වුවත් සංශෝධනය කළ හැක. ඒ නිසා නිමල් සිරිපාලගේ තර්කය වලංගු වෙන්නේ නැහැ. පහුගිය මාස දෙකේ තුනේ ඉතිහාසය මතක නම් කාටත් මතකයි, සාකච්ඡාවට භාජනය වුණේ විධායක ක‍්‍රමය අහෝසි කිරීමද, මැතිවරණ ක‍්‍රමය සංශෝධනයද කියලා. පහුගිය ජනාධිපතිවරණයේදී මාදුළුවාවේ සෝභිත හාමුදුරුවෝ ඇතුළු පිරිස් පොදු අපේක්‍ෂකයෙක් හෙව්වෙත් විධායක ජනාධිපති ක‍්‍රමය අහෝසි කරන්න. මෛතී‍්‍රපාල මහත්තයා ශී‍්‍රලනිපයයේ ලේකම් ධුරය දාලා ඇවිත් පොදු අපේක්‍ෂකයා වුණෙත් විධායක ජනාධිපති ක‍්‍රමය අහෝසි කරන්න මිසක මැතිවරණ ක‍්‍රමය සංශෝධනය කරන්න නෙවෙයි. දේශපාලන පක්‍ෂ, සිවිල් සංවිධාන, ජනතා විමුක්ති පෙරමුණේ අපි සටන් කළේ ඒකාධිපති පාලනය පළවා හැර විධායක ක‍්‍රමය අහෝසි කිරීම සඳහා අවස්ථාවක් උදාකර ගන්නයි. ශී‍්‍ර ලංකා නිදහස් පක්‍ෂයේ නිමල් සිරිපාලලා බලයේ ඉන්නකොටත් විධායක ජනාධිපති ක‍්‍රමය අහෝස කළේ නැහැ. දැන් පාර්ලිමේන්තුවේ බහුතර බලය පාවිච්චි කරලා විධායක ක‍්‍රමය අහෝසි කිරීම වළක්වන්න හදනවා.පහුගිය දවස්වල නිමල් සිරිපාලලා කිව්වා, මේ සංශෝධනය කඩිමුඩියේ ගේන්න අවශ්‍ය නැහැ. එය ජනතා සංවාදයකට විවෘත කළ යුතුයි කියලා. එහි යටි අරමුණු වෙලා තියෙන්නේ ඡන්දය කල්දා ගන්න එකයි. පහුගිය කාලයේ බලයේ ඉන්නකොට සිරිපාලලාගේ ආණ්ඩුව 18 සංශෝධනය ගෙනාවා. එය විධායක බලතල වැඩිකරන, ජනාධිපති ධුර කාලය දීර්ඝ කරන, ප‍්‍රජාතන්ත‍්‍රවාදය මරන්න ගෙනාපු එකක්. ඒකට ජනතා සංවාදයකට ඉඩ දුන්නේ නැහැ. අඩුම තරමේ කැබිනට් මණ්ඩලයවත් ඒ ගැන දැනගෙන හිටියේ නැහැ. ඒවා සිරිපාලට මතක නැහැ. දැන් ප‍්‍රජාතන්ත‍්‍රවාදයේ මාවත විවෘත කරමින් සංශෝධනයක් ගේන කොට ඒකට බාධා කරනවා. නිමල් සිරිපාලලා මොන ජනතා නායකයෝද? ඔවුන් ලැජ්ජා විය යුතුයි. කොහොමත් 19වන සංශෝධනය ගේන්නේ විශාල සංවාදයකින් පසුවයි. ජනාධිපතිවරණයට කලිනුත්, ජනාධිපතිවණ මැතිවරණ සමයේ විවිධ සාකච්ඡා, සම්මන්ත‍්‍රණවලත් ඇතැම් දේශපාලන පක්‍ෂ, සිවිල් සංවිධාන, බුද්ධිමතුන් සාකච්ඡා කළේ මෙම සංශෝධන ගැනයි. අලුත් නීති ගේන එක ගැන ජාතික විධායක සභාව තුළත් සාකච්ඡාවට භාජනය වුණා. ඒ සියලු අදහස් අනුවයි 19වන සංශෝධනය එන්නේ. එසේ තිබියදී නිමල් සිරිපාල අඳබාල තර්ක ඉදිරිපත් කරනවා.ජනාධිපති මෛතී‍්‍රපාල මහත්තයා කටයුතු කළ යුතු වන්නේ පරාජයට පත්වුණු ජනතාව ප‍්‍රතික්ෂේප කළ තමන්ව පරද්දන්න හදපු සිරිපාලලාගේ වුවමනාව අනුව නොව ජනතා කැමැත්තට අනුවයි. දැන් මෛතී‍්‍රපාල ශී‍්‍රලනිප නායකයා වුණාට ජනාධිපතිවරණයේදී ශී‍්‍රලනිපය වැඩ කළේ මෛතී‍්‍ර පරද්දන්නයි. ඒ මැතිවරණයෙන් සිරිපාලගේ පක්‍ෂය පැරදුණා. ඔහු ආසනයත් පරාජයට පත්වුණා. පැරදුණු පක්‍ෂවල වැඩපිළිවෙළට නොව ජනතා කැමැත්තට අනුව ජනාධිපතිවරයා කටයුතු කළ යුතුයි. ජනතාවාදී පාලනයක් මේ රට තුළ ගොඩනගා ගන්න එකට කවුරුත් බාධා නොකළ යුතුයි.දැන් සමහර අය කියනවා අපේ‍්‍රල් 23 පාර්ලිමේන්තුව විසුරුවනවා කියලා සඳහනක් නැහැ කියලා. තවත් සමහරු කියනවා මේක කියන්නේ ජවිපෙ වාසියට කියලා. අපි අපේ වාසිය ගැන හිතලා නෙවෙයි කටයුතු කරන්නේ. ජනතාවට ලබාදෙන පොරොන්දු ඉටුකරන සංස්කෘතියක් මේ රට තුළ හදන්න ඕනෑ. මේ රටේ ඛේදවාචක වෙලා තිබෙන්නේ දේශපාලනඥයින් ජනතාවට ලබාදෙන පොරොන්දු ඉටු නොකරන එකයි. පොරොන්දු කඩකරන එක සරල කාරණයක් නෙවෙයි. ඒ නිසයි අපි පොරොන්දු ඉටු කිරීමට බලපෑම් කරන්නේ. ඡන්ද කාලේ අප්‍රෙල් 23 පාර්ලිමේන්තුව විසුරුවීම ගැන කතා කළා. බලයට පත්වීමෙන් පසු මෛතී‍්‍රපාල ජනාධිපතිවරයා ජනවාරි 12 ඇමති මණ්ඩලය දිවුරුම් දෙන අවස්ථාවේ ඇමති මණ්ඩලය අමතා කළ කතාවේදී මේ බව අවධාරණය කළා. \"මේ අමාත්‍ය මණ්ඩලය පත්වන්නේ දින 100 වැඩපිළිවෙලට පමණයි. ඒ නිසා මේ ඇමති මණ්ඩලය තාවකාලිකයි. දින 100න් පස්සේ පවත්වන මැතිවරණයෙන් පත්වන අලුත් ආණ්ඩුවේ තමයි ස්ථිර ඇමති මණ්ඩලයක් හදන්නේ. අප විසින් අවධාරණය කළයුතු කරුණ තමයි දින 100න් පස්සේ මැතිවරණයකට යන බව. එය හිතේ තියාගෙන වැඩකළ යුතුයි.\" එහෙමයි ජනාධිපතිවරයා ප‍්‍රකාශ කළේ. ඉතින් තවත් මොන සංවාදද? කාටවත් එයට බාධා කරන්න බැහැ. මාර්තු මාසේ 19වන සංශෝධනය සම්මත කළ යුතුයි. වෙන අවස්ථාවක් එන්නේ නැහැ. පොඩි පොඩි බාධා නිසා ලොකුම වැඩේ කල්දාන්න බැහැ. විධායක ජනාධිපති ධුරයේ බලතල යම් ප‍්‍රමාණයකින් හරි අඩුකරගන්න ඕනැ.\"මාධ්‍යවේදීන් නැගූ ප‍්‍රශ්නවලට පිළිතුරු.\"ඊයේ (16) රාතී‍්‍රයේ රවුෆ් හකීම් ඇමතිවරයාගේ නිවසේ සාකච්ඡාවක් පැවැත්වුවා. එයට රවුෆ් හකීම් ඇමතිවරයා, ටී.එන්.ඒ. මනෝ ගනේෂන් ඇතුළු නියෝජිතයින් රැසක් සහභාගි වුණා. අපේ පක්‍ෂයේ නායක අනුර දිසානායක සහෝදරයා, සුනිල් හඳුන්නෙත්ති සහෝදරයා එයට සහභාගි වුණා. එහිදී විශේෂයෙන් සාකච්ඡා වුණේ ජාතික ගැටලුව සම්බන්ධයෙන් පක්‍ෂ අතර තිබෙන වෙනස්කම් සම්බන්ධයෙනුත්, ඒ පිළිබඳව යම් එකඟතාවයකට පැමිණිය හැකිද යන්නයි. ඒ වගේම මැතිවරණ ක‍්‍රමය සංශෝධනය පිළිබඳවත් විවිධ පක්‍ෂවලට විවිධ අදහස් තිබෙනවා. එය වඩා සාධාරණව කළ යුතු වන්නේ කෙසේද කියන කාරණයත් සාකච්ඡා වුණා.අපි කියන්නේ මැතිවරණ ක‍්‍රමය වෙනස් විය යුත්තේ මූලධර්මයකට අනුව බවයි. අපේ රටේ සිංහල, දෙමළ, මුස්ලිම්, බර්ගර්, මැලේ ජන කණ්ඩායම් ඉන්නවා. ඒ වගේම විශාල දේශපාලන පක්‍ෂ ප‍්‍රමාණයකුත් තිබෙනවා. ජනතාව එම දේශපාලන පක්‍ෂවලට ඡන්දය ප‍්‍රකාශ කළාට පසුව එම ජනතා කැමැත්ත සාධාරණ ලෙස නිරූපනය වන ආකාරයේ මැතිවරණ ක‍්‍රමයක් සකස් කළ යුතුයි. දිනේෂ් ගුණවර්ධන මහතා ඉදිරිපත් කළ මැතිවරණ ක‍්‍රමයට අපි එකඟ නැහැ. මොකද එය බලයේ ඉන්න පක්‍ෂයට වාසිසහගත ආකාරයෙන් තමයි හදලා තිබෙන්නේ.මන්තී‍්‍ර ආසන ප‍්‍රමාණය වැඩිකිරීම සම්බන්ධයෙන් විවිධ අදහස් මතුවෙලා තිබෙනවා. මන්තී‍්‍ර ආසන ගණන 250ක් දක්වා වැඩිවිය යුතුයි කියලා යෝජනාවක් තිබෙනවා. ඉදිරිපත් වී තිබෙන එම විවිධ අදහස් සම්බන්ධයෙන් යම් අදහසක් කියන්න අපිට පුළුවන්කමක් නැහැ. මැතිවරණ කොමසාරිස්වරයාම කියනවා නිලධාරින් දවසට පැය 12ක් වැඩ කළත් නව මැතිවරණ ක‍්‍රමයකට සීමා නිර්ණය කිරීමට මාස 3ක කාලයක් ගතවෙනවා. කියලා. එතැනයි ප‍්‍රශ්නය තිබෙන්නේ. ඒ වගේම මන්තී‍්‍ර ආසන ප‍්‍රමාණය 250ක් දක්වා වැඩිකරනවා නම් අලුතින් පාර්ලිමේන්තුවකුත් හදන්න ඕනැ. මොකද මේ පාර්ලිමේන්තුවේ තිබෙන්නේ මන්තී‍්‍ර ආසන 232ක් පමණයි. එනිසයි මෙය සංකීර්ණ ප‍්‍රශ්ණයක් කියලා අපි කියන්නේ.19වැනි සංශෝධනය පාර්ලිමේන්තුවට දාලා බලමු. විපක්‍ෂ නායක නිමල් සිරිපාලගේ ඡන්දය විතරක් නෙවයි වැදගත්. ශී‍්‍රලනිපයේ තවත් ඡන්ද තිබෙනවා. ඒ හැමෝම නිමල් සිරිපාලට අනුව ඡන්දය දෙයි කියලා හිතන්න අමාරුයි. ඒ වගේම නිමල් සිරිපාලගේ පක්‍ෂයේ නායකයා මෛතී‍්‍රපාල මහත්තයා. මේ තත්ත්වය තුළ පාර්ලිමේන්තුවට නව සංශෝධනය ගෙනල්ලා සම්මත කරගන්න බැරි නම් ඡන්දයකට ගිහින් ජනතාවට කියන්න පුළුවන් නව සංශෝධනය සම්මත කරගන්න පුළුවන් පාර්ලිමේන්තුවක් හදන්න කියලා. මොකද, නිමල් සිරිපාලට ඕන දේ නෙවෙයි ආණ්ඩුව කළ යුත්තේ.දේශපාලනඥයින්ට ආචාර ධර්ම පද්ධතියක් පිළිබඳ යෝජනාවක් අපි ඉදිරිපත්කර තිබෙනවා. අපි මුල සිටම කිව්වා අපේ රටේ දේශපාලන සදාචාරය ආචාරධර්මවලින් පමණක් හදන්න පුළුවන්කමක් නැහැ කියලා. මොකද අපේ රටේ දේශපාලනය පාදඩකරණය වෙලයි තිබෙන්නේ. එනිසයි දේශපාලන පක්‍ෂවල නායකයින් තමන්ගේ ඡන්ද ලයිස්තුවලට නම් ඇතුළත් කිරීමේදී ඡන්දයකදී ජනතාව හොඳ දේශපාලනඥයින් තෝරා ගැනීමේදී මේ සම්බන්ධයෙන් සැලකිලිමත් වෙන්නේ නැත්නම් හොඳ දේශපාලන සංස්කෘතියක් හදන්න බැහැ.\"", "URL": "https://sinhala.adaderana.lk/news.php?nid=50032", "Category": null, "Parent URL": null}