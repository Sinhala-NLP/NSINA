{"Source": "Adaderana", "Timestamp": "April 2, 2013 08:54 am", "Headline": "එංගලන්ත සංචාරකයින්ට කොකා පෙන්නු දෙන්නා මාට්ටු", "News Content": "සොයාගත් භාණ්ඩ පොලීසිය පරික්ෂා කරන අයුරු - (ඡායා රූ - ජූඩ් සමන්ත) මාරවිල ප්‍රදේශයේ සංචාරක හෝටලයක නවාතැන් ගෙන සිටි එංගලන්ත ජාතිකයින් දෙදෙනෙකුට අයත් පරිගණකයක්, කැමරාවක් ඇතුළු රුපියල් ලක්ෂ 05 ක් පමණ වටිනා භාණ්ඩ සොරාගෙන අලෙවි කිරීමට සුදානම් වු දෙදෙනෙකු හලාවත කොට්ඨාස බුද්ධි අංශයේ නිලධාරීන් විසින් අත්අඩංගුවට ගෙන තිබේ. හලාවත, කොක්කාවිල ප්‍රදේශයේ දී සැකකරුවන් දෙදෙනා සහ සොරා ගන්නා ලද භාණ්ඩ සොයාගැනීමට පොලිස් නිලධාරීන් ඊයේ සවස සමත්වී ඇතැයි අද දෙරණ වාර්තාකරු පවසයි. සොයාගෙන ඇති භාණ්ඩ අතර ලැප්ටොප් වර්ගයේ පරිගණයකයක්, ඩිජිටල් කැමරාවක්, කැමරා කාච දෙකක්, කුඩා ප්‍රමාණයේ මුද්‍රණ යන්ත්‍ර 02ක්, මෙරට සංචාරය කිරීමට අවශ්‍ය සිතියමක් සහ ලිපි ගොනු කට්ටලයක්ද වේ. විදේශිකයින් දෙදෙනා නවාතැන් ගෙන සිටි හෝටලයේ වේටර්වරයෙකුව සහ යුද හමුදාවෙන් පලාවිත් සිටින කෑගල්ල ප්‍රදේශයේ පදිංචි අයෙකු ද මේ සමග අත්අඩංගුවට ගෙන ඇත. එංගලන්තයේ ලන්ඩන් නුවර පදිංචිකරුවන් වන ස්ටැපර්ඩ් ජේමිස් විලියම් සහ එඩ්මන් පෝල් මිලර් යන දෙදෙනා මෙරටට පැමිණ මාරවිල ප්‍රදේශයේ සංචාරක හෝටලයක නවාතැන් ගෙන සිට තිබේ. ඔවුන් තමන් ලැගුම් ගෙන සිටි කාමරයෙන් පිටතට ගිය අවස්ථාවක එම හෝටලයේම සේවය කළ වේටර්වරයා සහ ඔහුගේ හිතවතෙකු එක්ව මෙම භාණ්ඩ සොරාගෙන ඇත. සොරා ගෙන තිබු මෙම භාණ්ඩ හලාවත, කොක්කවිල ප්‍රදේශයේ පුද්ගලයෙකුට අලෙවි කිරීමට සුදානම් වන බව කන්තලේ පොලිස් කොට්ඨාසයේ විශේෂ කාර්යංශයේ සේවය කරන පොලිස් කොස්තාපල් 41374 අජිත් යන අයට තොරතුරක් ලැබී තිබේ. එම තොරතුර හලාවත කොට්ඨාස බුද්ධි අංශයේ නිලධාරීන්ට ලබාදීමෙන් පසුව මෙම වැටලීම සිදු කර ඇත. මෙම සැකකරුවන්ගෙන් වැඩිදුර ප්‍රශ්න කිරීම් මේ වන විට ආරම්භ කර ඇති බව අද දෙරණ වාර්තාකරු පවසයි. සිද්ධිය ගැන වැඩිදුර පරීක්ෂණ ක්‍රියාත්මකය.", "URL": "https://sinhala.adaderana.lk/news.php?nid=32933", "Category": null, "Parent URL": null}