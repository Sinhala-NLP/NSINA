{"Source": "Adaderana", "Timestamp": "May 8, 2019 08:49 pm", "Headline": "මත්ද්‍රව්‍ය ටින් 80ක් සමඟ පුද්ගලයෙකු අත්අඩංගුවට", "News Content": "සෞඛ්‍යය අමාත්‍යංශය මඟින් මේ රට තුළ අලෙවි කිරීම තහනම් කර ඇති එන්.සි නැමති මත්ද්‍රව්‍ය ටින් 80 සමඟ සැකකරුවෙකු අද(08) සැකපිට අත්අඩංගුවට ගත් බව බගවන්තලාව පොලීසිය පැවසීය. ඉන්දියාවෙන් මේ රටට නිතිවිරෝධි ලෙස ආනයනය කර ඇති මෙම එන්.සි නැමති මත්ද්‍රව්‍යය පාසල් ළමුන් ඉලක්ක කර ගනිමින් අලෙවි කිරීම සඳහා සැකකරු කොළඹ ප්‍රදෙශයෙන් රැගෙන විත් බගවන්තලාව බ්‍රෙඩ්වෙල් වතුයායේ ඔහු පදිංචි නිවසේ ගෙවත්තක වලදමා තිබෙන බවට ලද තොරතුරක් මත බගවන්තලාව පොලීසිය මඟින් මෙම වැටලිම සිදු කර ඇති බව වාර්තා වෙයි. අත්අඩංගුවට ගත් මත් ද්‍රව්‍යය ග්‍රෑම් 10 බැඟින් කුඩා ටින් 80 ක අසුරා තිබුණි. ග්‍රෑම් 10 බැගින් වු එක් මත්ද්‍රව්‍යය ටින් එකක් පාසල් ළමුන්ට සහ වතු කම්කරුවන්ට ඉතා අධික මිලකට සැකකරු විසින් කාලයක් තිස්සේ අලෙවි කරමින් සිට ඇති බව මෙම වැටලීම සිදු කළ බගවන්තලාව පොලීසියේ නිලධාරීන් පැවසුවේය. අත්අඩංගුවට ගත් මත් ද්‍රව්‍යයවල වටිනාකම මෙතෙක් තක්සේරු කර නොමැති අතර අත්අඩංගුවට ගත් සැකකරු සහ මත් ද්‍රව්‍යය තොගය හැටන් මහෙස්ත්‍රාත් අධිකරණය වෙත ඉදිරිපත් කරන බව මෙම වැටලීම සිදුකළ බගවන්තලාව පොලිසියේ නිලධාරින් පැවසීය.", "URL": "https://sinhala.adaderana.lk/news.php?nid=109564", "Category": null, "Parent URL": null}