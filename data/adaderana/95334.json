{"Source": "Adaderana", "Timestamp": "September 1, 2018 07:20 am", "Headline": "වත්කම් බැරකම් නීතියේ සංශෝධනයක්", "News Content": "වත්කම් බැරකම් නීතිය සංශෝධනය කිරීම සඳහා කටයුතු කරමින් සිටින බව අල්ලස් හෝ දූෂණ චෝදනා විමර්ශන කොමිෂන් සභාව පවසයි. එහි අධ්‍යක්ෂ ජනරාල් ජනාධිපති නීතීඥ සරත් ජයමාන්න මහතා සඳහන් කළේ වසර 30ක පමණ කාලයක සිට වත්කම් බැරකම් නීතිය සංශෝධනයකට ලක්ව නොමැති බවයි. යම් අයෙකුගේ වත්කම් පිළිබඳ පැමිණිල්ලක් ලැබුණු විට එහි විමර්ශනය සඳහා ප්‍රමුඛ ලේඛන ලෙස සලකනු ලබන්නේ ඔහුගේ වත්කම් බැරකම් ප්‍රකාශනය වන අතර මේ හේතුවෙන් වත්කම් බැරකම් නීතිය යාවත්කාලීන කිරීමේ දැඩි අවශ්‍යතාවක් පවතින බව ජනාධිපති නීතීඥ සරත් ජයමාන්න මහතා පෙන්වා දෙයි. මේ වන විට නව වත්කම් බැරකම් නීතියක් සකස් කිරීම සඳහා වන කැබිනට් අනුමැතිය ලැබී ඇති බව හෙතෙම පවසන්නේය. වත්කම් බැරකම් ප්‍රකාශ කිරීම සදහා පෙර සිදුකළ අයදුම් පත්‍ර පිරවීම වෙනුවට අන්තර්ජාලය හරහා නව ක්‍රමවේදයක් හඳුන්වාදීමට නියමිත අතර දැනට පවතින නීතියට අනුව වත්කම් බැරකම් ලබා නොදෙන්නෙකුට එරෙහිව නඩු පැවරීම සිදු කළ ද නව සංශෝධනයට අනුව අදාළ පුද්ගලයින්ගේ මාසික වැටුපෙන් මාස්පතා දඩ මුදලක් ලෙස මුදලක් අය කරගැනීමට අපේක්ෂිත බව සරත් ජයමාන්න මහතා පවසයි. මෙම සියලු කාරණා ආශ්‍රයෙන් රටට හිතැති සක්‍රීය සහ ශක්තිමත් නව වත්කම් බැරකම් නීතියක් සකස් කිරීම සඳහා අවශ්‍ය සියලු ප්‍රතිපාදන සකස් කර ඇති බව අල්ලස් හෝ දූෂණ චෝදනා විමර්ශන කොමිෂන් සභාවේ අධ්‍යක්ෂ ජනරාල් ජනාධිපති නීතීඥ සරත් ජයමාන්න මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=95334", "Category": null, "Parent URL": null}