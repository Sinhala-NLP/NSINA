{"Source": "Adaderana", "Timestamp": "December 25, 2017 03:35 pm", "Headline": "  කුණු ආහාර අලෙවි කළ 28කට නඩු වැටෙයි", "News Content": "නාත්තන්ඩිය ප‍්‍රදේශයේ පරිභෝජනයට නුසුදුසු ආහාර අලෙවි කළ ව්‍යාපාරිකයින් 48 දෙනෙකුට එරෙහිව නඩු පැවරීමට මහජන සෞඛ්‍ය පරීක්ෂකවරුන් කටයුතු කර තිබේ. මහජන සෞඛ්‍ය පරීක්ෂකවරුන් දින 03ක් පුරා සිදු කළ වැටලීම් වලින් අනතුරුව අදාළ ව්‍යාපාරිකයින්ට එරෙහිව නඩු පැවරීමට කටයුතු කළ බව වාර්තා වෙයි. එම කාලය තුළ නාත්තන්ඩිය ප්‍රදේශයේ ව්‍යාපාරික ස්ථාන 278ක් මහජන පරීක්ෂකවරුන් විසින් පරීක්ෂාවට ලක් කර තිබේ. එහිදී මිනිස් පරිභෝජනයට නුසුදුසු ආහාර අලෙවි කිරීම සඳහා ළඟ තබාගෙන සිටි ව්‍යාපාරිකයින් 100 දෙනෙකුට පමණ අවවාද කර එම ආහාර විනාශ කිරීමට කටයුතු කළ බව සඳහන්ය. උත්සව සමයේ ඇතැම් ව්‍යාපාරිකයින් මිනිස් පරිභෝජනයට නුසුදුසු ආහාර කූඨ ලෙස පාරිභෝගිකයින්ට අලෙවි කිරීමට කටයුතු කරන බැවින් මෙම වැටලීම සිදු කරන බව සෞඛ්‍ය පරීක්ෂකවරුන් සඳහන් කළේය.", "URL": "https://sinhala.adaderana.lk/news.php?nid=82069", "Category": null, "Parent URL": null}