{"Source": "Adaderana", "Timestamp": "May 22, 2012 12:43 pm", "Headline": " මා දේශපාලනයෙන් ඉවත්කිරීමට අදිසි හස්තයක් ක්‍රියාත්මකයි", "News Content": "තමා දේශපාලනයෙන් ඉවත් කර වීමේ සූදානමක් ඇතැමුන් තුළ ඇතැයි එක්සත් ජාතික පක්ෂ පාර්ලිමේන්තු මන්ත්‍රී කරු ජයසූරිය මහතා පවසයි. ගංගොඩවිල දිසා අධිකරණයට ශ්‍රීනාත් පෙරේරා කමිටු වාර්තාව සම්බන්ධයෙන් කරුණු ඉදිරිපත් කිරීමට ගිය අවස්ථාවේ දී ඔහු මේ බව සඳහන් කළේය. සිරිකොතට පහර දීමේ සිද්ධිය පිළිබඳ සොයා බැලීමට පත් කළ ශ්‍රීනාත් පෙරේරා කමිටු වාර්තාව පිළිබඳ විවේචනය කිරීමේ චෝදනා මත පක්ෂ විනය කමිටුව හමුවේ කරුණු දක්වන ලෙස එම කමිටුව කරු ජයසූරිය මහතාට දැනුම් දී තිබුණි. කරු ජයසූරිය මහතා අද ගංගොඩවිල දිසා අධිකරණයේ නඩුවක් ගොනු කරනු ලැබුවේ එම විනය කමිටුවට එරෙහිව කරුණු දක්වමිනි. අධිකරණය හමුවේ කරුණු දැක්වීමෙන් අනතුරුව මාධ්‍ය වෙත අදහස් දැක් වූ එක්සත් ජාතික පක්ෂ පාර්ලිමේන්තු මන්ත්‍රී කරු ජයසූරිය මහතා කියා සිටියේ තමන් සෑම විටකම පක්ෂයට විනයක් තිබිය යුතු යැයි විශ්වාස කළා සේම රටටද විනයක් තිබිය යුතු යයි තරයේ විශ්වාස කරන බවයි. තමන් දේශපාලනයෙන් ඉවත් කිරීමේ අදිසි හස්තයක් ක්‍රියාත්මක වන බව මේවන විට පැහැදිලි වන බවත්,අධිකරණයෙන් තමාට සාධාරණයක් ඉෂ්ඨවනු ඇතැයි තමන් බලාපොරොත්තු වන බවත් ජයසූරිය මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24446", "Category": null, "Parent URL": null}