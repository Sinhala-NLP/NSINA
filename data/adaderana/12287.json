{"Source": "Adaderana", "Timestamp": "November 20, 2010 03:33 pm", "Headline": "ධනවාදී රටවල් සහන නවතද්දි චීනය මෙරටට සහයදෙනවා", "News Content": "ධනවාදී රටවල් මෙරටට දෙන සහන නවතාලීමේ දී මෙරට කටයුතුවලට සහය දීමට චීනය ඉදිරිපත්ව සිටින බව මහාමාර්ග නියෝජ්‍ය අමාත්‍ය මර්වින් සිල්වා මහතා පවසයි. ජී. එස්. පී ප්ලස් බදු සහනය‍ ‍නොදෙන බවට ඇතැම් බටහිර රටවල් අනතුරු ඇඟවූ අවස්ථාවේ මෙරට ඇඟළුම් ක‍්ෂේත්‍රය ශක්තිමත් කිරීමට චීනය ඉදිරිපත්ව ඇති බව ඔහු සඳහන් කළේය. ජී. එස්. පී සහනය අහිමි වීම හේතුවෙන් කිසිඳු කර්මාන්තශාලාවක් වසා දැමීමට ඉඩ නොදෙන බව චීනය ප්‍රකාශ කර ඇතැයි ද මර්වින් සිල්වා මහතා සඳහන් කරයි. ජනාධිපතිවරයා ප්‍රමුඛ වත්මන් ආණ්ඩුව පිළිබඳව චීන රජයට ඇති පැහැදීම මෙවැනි සහන ලැබීමට හේතුව බව ජනපති දෙවන පදවි ප්‍රාප්තිය වෙනුවෙන් කිරිබත්ගොඩ ඉදිකර තිබෙන තොරණ විවෘත කිරීමේ අවස්ථාවට එක්වෙමින් මර්වින් සිල්වා මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=12287", "Category": null, "Parent URL": null}