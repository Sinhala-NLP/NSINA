{"Source": "Adaderana", "Timestamp": "June 14, 2012 01:45 pm", "Headline": "අල්ලස් ගත් පොලිස් සැරයන්ට වසර 02 ක සිර දඬුවමක්", "News Content": "පොලිස් සහතිකයක් නිකුත් කිරීම සඳහා රුපියල් 1500 ක අල්ලස් මුදලක් ලබාගැනීම සම්බන්ධව අල්ලස් කොමිසම විසින් පවරා තිබූ නඩුවට අදාළව වරදකරු වූ කැකිරාව පොලිසියට අනුයුක්තව රාජකාරී කළ පොලිස් සැරයන් ධර්මසිරි ඒකනායක නැමැත්තාට කොළඹ ප්‍රධාන මහේස්ත්‍රාත් රශ්මි සිංගප්පුලි මහතා බරපතළ වැඩ සහිත වසර 02 ක සිර දඬුවමක් අද(14) නියම කළේය. මොහොමඩ් රවුෂාන් නැමැති අයට පොලිස් සහතිකයක් නිකුත් කිරීම සඳහා 2009 ජූලි 04 වන දින කැකිරාවේ දී රුපියල් 1500 ක අල්ලස් මුදලක් විත්තිකරු ලබාගෙන තිබෙන බව අල්ලස් කොමිසම අධිකරණයට දන්වා තිබිණි. දීර්ඝ නඩු විභාගයකින් අනතුරුව අල්ලස් කොමිසම ඉදිරිපත් කර තිබූ චෝදනා 04 න් චෝදනා 02 ට වරදකරු කළ විත්තිකරුට අදාළ දඬුවම් ප්‍රධාන මහේස්ත්‍රාත්වරයා විසින් නියම කළේය. අල්ලස් කොමිසම ඉදිරිපත් කර තිබූ චෝදනා 04 න් චෝදනා 02 න් විත්තිකරුට නිදහස් කිරීමට ද ප්‍රධාන මහේස්ත්‍රාත්වරයා තීරණය කළේය. එක් චෝදනාවකට වසර බැගින් වසර 02 ක බරපතළ වැඩ සහිත සිර දඬුවමක් විත්තිකරුට නියම කළ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා ඊට අමතරව රුපියල් 5000 ක දඩ මුදලක් ද නියම කළේය. අදාළ රුපියල් 5000 ක දඩු මුදල නොගෙවන්නේ නම් තවත් වසරක අමතර සිර දඬුවමක් ද ප්‍රධාන මහේස්ත්‍රාත්වරයා නියම කර තිබේ.", "URL": "https://sinhala.adaderana.lk/news.php?nid=25023", "Category": null, "Parent URL": null}