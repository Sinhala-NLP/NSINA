{"Source": "Adaderana", "Timestamp": "May 14, 2019 06:52 am", "Headline": "යතුරුපැදි දෙකක් මහ මඟ ලිස්සයි-ජීවිත දෙකක් අහිමි වෙයි", "News Content": "කඩවත පොලිස් වසමේ කඩවත රාගම මාර්ග‍යේ විරව ප්‍රදේශයේ දී රාගම දෙසට ධාවනය වු කන්ටේනර් රථයකට එම දිශාවටම ධාවනය වු යතුරු පැදියක් ඉස්සර කිරිමට යෑමේ දී අනතුරක් සිදුව තිබේ. යතුරු පැදිය ලිස්සා යෑමෙන් කන්ටේනර් රථයේ ගැටී මෙම අනතුර සිදුව තිබේ. ඊයේ(13) සවස 5.35ට පමණ මෙම අනතුර සිදුවන ඇත. අනතුරින් බරපතළ තුවාල ලැබු යතුරු පැදිකරු රාගම රෝහලට ඇතුලත් කිරීමෙන් පසු මියගොස් තිබේ. මෙසේ මියගොස් ඇත්තේ වයස අවුරුදු 32 ක් වු පේරලන්ද, රාගම ලිපිනයේ පදිංචි නිරංජන් ප්‍රභාත් කුමාර නැමැත්තෙකි. මෘත ශරීරය රාගම රෝහලේ තැන්පත් කර ඇත. කන්ටේනර් රථ රියදුරු අත්අඩංගුවට ගෙන තිබේ. කඩවත පොලීසිය වැඩිදුර විමර්ශන පවත්වයි. මේ අතර, ඊයේ සවස 1.30ට පමණ ගිරිඋල්ල පොලිස් වසමේ කැලණිමුල්ල ප්‍රදේශයේ ගිරිඋල්ල මාර්ගයේ බටපොතැල්ල ප්‍රදේශයේ රිය අනතුරක් සිදුව තිබේ. ගිරිඋල්ල දෙසට ධාවනය වු ත්‍රීරෝද රථයකට එම දිශාවකට ධාවනය වු යතුරු පැදියක් ඉස්සර කිරීමට යාමේදී ලිස්සා යෑමෙන් ත්‍රීරෝද රථයේ ගැටී ඉදිරියෙන් පැමිණි ටිපර් රථයක ගැටී මෙම අනතුර සිදුව ඇත. අනතුරින් බරපතළ තුවාල ලැබූ වයස අවුරුදු 43 ක් වු ඇ‍ටඹේ, නාරම්මල ප්‍රදේශයේ පදිංචි නලින්ද ප්‍රියංකර නැමති පුද්ගලයා දඹදෙණිය රෝහලට ඇතුළත් කිරීමේ දී මිය ගොස් තිබේ. මෘත ශරීරය ‍දඹදෙණිය රෝහලේ තැන්පති කර ඇත. ටිපර් රථයේ රියදුරු අත්අඩංගුවට ගෙන තිබේ. ගිරිඋල්ල පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=109885", "Category": null, "Parent URL": null}