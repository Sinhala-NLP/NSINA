{"Source": "Adaderana", "Timestamp": "December 5, 2013 03:20 pm", "Headline": "රාජා මහේන්ද්‍රන් 11දා අධිකරණයට එන්නේ නෑ", "News Content": "මහාරාජා සමූහ ව්‍යාපාරයේ සභාපති (MTV/MBC) සභාපති රාජා මහේන්ද්‍රන් මහතාට ලබන 11 වන දින මාතර මහේස්ත්‍රාත් අධිකරණය හමුවේ පෙනී සිටීම අනවශ්‍ය බවට අධිකරණය විසින් තීරණය කර තිබේ. කෙසේ වුවද එදින ඔහුට අධිකරණය ඉදිරියේ පෙනී සිටින ලෙස යළි නොතීසි නිකුත් කරනවාද නැද්ද යන්න පිළිබඳව අධිකරණය තීරණයක් ගැනීමට නියමිතය. එක්සත් ජාතික පක්ෂයට එරෙහිව මහජන සාමය බිඳෙන ලෙස සිදුකළ වෛරීය මාධ්‍ය භාවිතයට අදාළව ඇඟනොබැඳීමට කරුණු දක්වන්නැයි රාජා මහේන්ද්‍රන් මහතාට පසුගිය මස 25 වැනිදා මාතර මහේස්ත්‍රාත් අධිකරණය නොතීසි නිකුත් කරන ලදී. ඒ එක්සත් ජාතික පක්ෂ පාර්ලිමේන්තු මන්ත්‍රී මංගල සමරවීර මහතා ඇතුළු පිරිසක් විසින් අධිකරණයට ඉදිරිපත් කරන ලද පෙත්සමක් එදින විභාගයට ගත් අවස්ථාවේදීය. මාතර නගරයේදී පසුගිය දිනෙක සිදුවූ ගැටුමට අදාළව පාක්ෂිකයින් කුපිත කරන අන්දමට මාධ්‍ය භාවිතයක යෙදුණු බවට එම පෙත්සමෙන් චෝදනා නඟා තිබිණි. එදින අධිකරණය හමුවේ කරුණු ඉදිරිපත් කරමින් මංගල සමරවීර මන්ත්‍රීවරයාගේ නීතිඥයින් පවසා ඇත්තේ පසුගිය පාර්ලිමේන්තු මැතිවරණය දක්වා ආර්. රාජා මහේන්ද්‍රන් මහතා එක්සත් ජාතික පක්ෂය සමග ඉතා සුහදශීලීව කටයුතු කළ බවයි. එහෙත් එක්සත් ජාතික පක්ෂයෙන් ජාතික ලැයිස්තු මන්ත්‍රී ධූර දෙකක් තමන් නම් කරන නියෝජිතයින් දෙදෙනෙකුට ලබාදෙන ලෙස රාජා මහේන්ද්‍රන් මහතා විසින් පක්ෂ නායක රනිල් වික්‍රමසිංහ මහතාගෙන් ඉල්ලීම් කර තිබුණු බවත්, එකී ඉල්ලීම වික්‍රමසිංහ මහතා විසින් ප්‍රතික්ෂේප කිරීම හේතුවෙන් මෙලෙස වෛරී සහගත ලෙස මාධ්‍ය භාවිතාවක නිරතවන බවත් අධිකරණයට ඉදිරිපත් කළ පෙත්සමේ දැක්වෙයි.", "URL": "https://sinhala.adaderana.lk/news.php?nid=39349", "Category": null, "Parent URL": null}