{"Source": "Adaderana", "Timestamp": "June 23, 2016 09:00 am", "Headline": " ඩෙංගු වසංගත තත්ත්වයක්", "News Content": "නිරිත දිග වැසි තත්ත්වය ආරම්භවීමත් සමග ඩෙංගු වසංගත තත්ත්වයක් වාර්තා වන බව සෞඛ්‍ය අමාත්‍යංශය පවසයි.මෙම තත්ත්වය පාලනය කිරීම සඳහා ඉදිරි සති දෙක තුළ විශේෂ වැඩසටහන් රැසක් ක්‍රියාත්මක කිරීමට සැළසුම් කර ඇති බව වාර්තා වෙයි.සෞඛ්‍ය හා දේශීය වෛද්‍ය අමාත්‍ය රාජිත සේනාරත්න මහතාගේ උපදෙස් පරිදි ඩෙංගු මදුරු මර්දනය පිළිබඳ විශේෂ සාකච්ඡාවක් ඊයේ(22) පස්වරුවේ සෞඛ්‍ය අමාත්‍යංශයේදී පවත්වා තිබේ.එහිදී අනාවරණය වී ඇත්තේ මේ වන විට දිවයින පුරා ඩෙංගු රෝගීන් 18,735ක් වාර්තා වී ඇති අතර මරණ 24ක් සිදුව ඇති බවයි.වැඩිම රෝගීන් සංඛ්‍යාවක් බස්නාහිර පළාතෙන් වාර්තා වී තිබේ.පවතින තත්ත්වය පිළිබඳව අවධානය යොමු කර කඩිනමින් මෙම තත්ත්වය පාලනය කිරීම සඳහා පුළුල් වැඩපිළිවෙළක් ක්‍රියාත්මක කිරීමට සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා බලධාරීන්ට උපදෙස් ලබාදී ඇති බව සෞඛ්‍ය අමාත්‍යංශය සඳහන් කළේය.ඒ යටතේ මෙම මස 30 වන දින සිට ජූලි 02 වන දින දක්වා ඩෙංගු මර්දන වැඩසටහනක් ක්‍රියාත්මක කිරීමට ද, ඩෙංගු රෝගීන් වැඩි වශයෙන් වාර්තා වන ප්‍රදේශ වල කටයුතු සොයාබැලීම සඳහා නිලධාරීන් 04 දෙනෙකු පත් කිරීමටද යෝජනා වී තිබේ.මෙම ඩෙංගු වසංගත තත්ත්වය අවසන් වන තුරු සෞඛ්‍ය අමාත්‍යංශයේ හදිසි ආපදා කළමනාකරණ ඒකකය පැය 24 පුරා කඩිනම්ව ක්‍රියාත්මක කිරීමට උපදෙස් ලබාදී ඇති බව සෞඛ්‍ය අමාතත්‍යංශය සඳහන් කළේය.", "URL": "https://sinhala.adaderana.lk/news.php?nid=61373", "Category": null, "Parent URL": null}