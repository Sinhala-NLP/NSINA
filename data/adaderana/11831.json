{"Source": "Adaderana", "Timestamp": "October 30, 2010 01:14 pm", "Headline": "උදරයේ සඟවා ඉන්දියාවට රන් බිස්කට් ගෙනගිය පුද්ගලයෙක් අත්අඩංගුවට", "News Content": "ශ්‍රී ලංකාවේ සිට ඉන්දියාවට නීති විරෝධීව රත්තරන් බිස්කට් තොගයක් ගෙනගිය ඉන්දීය ජාතිකයෙකු චෙන්නායිහි මීනම්පාක්කම් ගුවන් තොටුපළේදී අත්අඩංගුවට පත්ව ඇත. 43 හැවිරිදි අබ්දුල්ලා නම් මෙම පුද්ගලයා මෙම රත්තරන් බිස්කට් තොගය ගිල දමා, උදරය තුළ සඟවාගෙන රැගෙන ගොස් ඇත. සැකකරු සංචාරක වීසා මත ශ්‍රී ලංකාවට පැමිණ ඇති බවද ඉන්දීය මාධ්‍ය වාර්තා කරයි. ඔහු චෙන්නායිහි පුදුකෝට්ටෙයි ප්‍රදේශයේ පදිංචිකරුවෙක් වන බව ද වාර්තා වේ. මීනම්පාක්කම් ගුවන් තොටුපළේදී මෙම පුද්ගලයා ගමන් කළ ආකාරය පිළිබඳව සැකයක් පැන නැගීම නිසා ගුවන් තොටුපළ නිලධාරීන් විසින් ඔහුව පරීක්ෂාවට ලක් කර තිබේ. එම පරීක්ෂණ කටයුතු වලදී තම උදරය තුළ රත්තරන් තොගයක් සඟවා ඇති බව සැකකරු හෙළිදරව් කර ඇති බව ද ඉන්දීය මාධ්‍ය වාර්තා කරයි. පසුව ඔහුගේ උදරයේ තිබී රත්තරන් බිස්කට් 07 ක් සොයාගෙන ඇති බව ද සඳහන්ය. එම බිස්කට් වල වටිනාකම ඉන්දීය රුපියල් ලක්ෂ 20 වන බව ද වාර්තා වේ. අදාළ සිද්ධියට සම්බන්ධ අනෙකුත් පුද්ගලයින් පිළිබඳව ද මේ වනවිට විමර්ශන කටයුතු සිදුකෙරෙන බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=11831", "Category": null, "Parent URL": null}