{"Source": "Adaderana", "Timestamp": "February 7, 2014 02:58 pm", "Headline": "රජරට සිසුන් 10 වැනිදාට පෙර ඉවත් විය යුතුයි ", "News Content": "රජරට විශ්ව විද්‍යාලය ඉදිරිපිට උපවාසයේ නිරත වන සිසුන්ට ලබන 10 වැනිදා දහවල් 12.00 ට පෙර ඉන් ඉවත් වන ලෙස අනුරාධපුර මහේස්ත්‍රාත් අධිකරණය නියෝග කර තිබේ. මිහින්තලය පොලීසිය අධිකරණයට කළ කරුණු දැක්වීමක් සැලකිල්ලට ගනිමින් මහේස්ත්‍රාත් රුවන්දිකා මාරපන මහත්මිය මෙම නියෝගය නිකුත් කර ඇති බව සඳහන් වෙයි. රජරට විශ්ව විද්‍යාලයේ සිසුන් 28 දෙනෙකුගේ පංති තහනමට විරෝධය පළ කරමින් එම විශ්ව විද්‍යාලයේ සිසුන් පිරිසක් දින 60කට ආසන්න කාලයක සිට උපවාසයක නිරත වෙයි. විශ්ව විද්‍යාලය ඉදිරිපිට ඉදිකරන ලද අට්ටාලයක ඔවුන් උපවාසයේ නිරත වන අතර මේ හේතුවෙන් මහජනයාට දැඩි පීඩාකාරී තත්ත්වයක් පැන නැගී ඇති බව පොලීසිය අධිකරණයට ප්‍රකාශ කර ඇත. මේ සම්බන්ධයෙන් මීට පෙර ද පොලීසිය අධිකරණයට කරුණු දක්වා ඇති අතර ඒ අනුව උපවාසයේ නිරත සිසුන්ට එම ස්ථානයෙන් ඉවත් වන ලෙසට පසුගිය පළමු වැනිදා ද අධිකරණය නියෝගයක් නිකුත් කර තිබුණි. අදාළ නියෝගය පොලීසිය විසින් සිසුන් වෙත දැනුම් දුන්න ද ඔවුන් උපවාසය අත්නොහැරීම හේතුවෙන් මේ සම්බන්ධයෙන් යළිත් වරක් අධිකරණ නියෝගයක් නිකුත් කරන ලෙස පොලීසිය අනුරාධපුර මහේස්ත්‍රාත් අධිකරණයෙන් ඉල්ලා ඇති බව සඳහන් වෙයි. කරුණු සැලකිල්ලට ගත් මහේස්ත්‍රාත්වරිය ලබන 10 වැනිදා දහවල් 12.00ට පෙර උපවාසයේ නිරත පිරිස ඉන් ඉවත් විය යුතු බවට නියෝග කර ඇති අතර අදාළ නියෝගය රජරට විශ්ව විද්‍යාලයේ මහා ශිෂ්‍ය සංගමයේ නියෝජිතයින්ට බාරදෙන ලෙසට පොලීසියට නියෝග කර තිබේ.", "URL": "https://sinhala.adaderana.lk/news.php?nid=40943", "Category": null, "Parent URL": null}