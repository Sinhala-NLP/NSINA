{"Source": "Adaderana", "Timestamp": "December 10, 2011 08:39 am", "Headline": "ඉල්ලීම් 8 ක් වෙනුවෙන් වෘත්තීය සමිති 9 ක වැඩ වර්ජනයක්", "News Content": "අතුරු වෛද්‍ය සේවාවේ ඒකාබද්ධ පෙරමුණ ලෙස වෘත්තීය සමිති 9ක් වැඩ වර්ජනයක නිරතවීමට තීරණය කර තිබේ. ඉල්ලීම් 8 ක් මුල් කරගනිමින් මෙම වැඩ වර්ජනය ක්‍රියාත්මක කරන බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා‍ ප්‍රකාශ කළේය. ලබන 21 වැනි දින සිට සිය ඉල්ලීම්වලට යහපත් ප්‍රතිචාර ලැබෙන තුරු අඛණ්ඩ වැඩ වර්ජන ක්‍රියාවලිය දියත් කරන බව උපුල් රෝහණ මහතා සඳහන් කළේය. සෞඛ්‍ය අමාත්‍යාංශයේ බලධාරීන් සෞඛ්‍ය අමාත්‍යවරයාගේ නියෝග පවා නොතකමින් සිය අභිමතය පරිදි හැසිරීම නිසා අතුරු වෛද්‍ය සේවාවට දැඩි අසාධාරණයක් සිදුකරන බවට ඒ මහතා චෝදනා කරයි. මෙම වැඩ වර්ජනය සඳහා 16, 000 ට අධික සේවක සංඛ්‍යාවක් සහභාගි වන බව ද උපුල් රෝහණ මහතා කියා සිටියේය.", "URL": "https://sinhala.adaderana.lk/news.php?nid=20579", "Category": null, "Parent URL": null}