{"Source": "Adaderana", "Timestamp": "May 18, 2010 09:22 am", "Headline": "වැස්ස නිසා යෝජනා පස්සට ", "News Content": "එක්සත් ජාතික පක්ෂ ප්‍රතිසංවිධාන කමිටු වාර්තාව ඊයේ දිනයේත් සකසා අවසන්කිරීමට නොහැකි වූ බව කමිටු සභාපති ජෝශප් මයිකල් පෙරේරා මන්ත්‍රීවරයා කියා සිටියි. ඔහු පවසන පරිදි ප්‍රතිසංවිධාන කමිටු සාමාජිකයින් කිහිපදෙනෙකු ඊයේ පැවති රැස්වීමට පැමිණ නැත. ඊයේ දිනය පුරා පැවති අයහපත් කාලගුණ තත්ත්වය ‍ඔවුන්ගේ නොපැමිණීමට හේතුව වූ බව ජෝශප් මයිකල් පෙරේරා මන්ත්‍රීවරයා කියා සිටියේය. කෙසේවෙතත් එක්සත් ජාතික පක්ෂ ප්‍රතිසංවිධානය පිළිබඳ තවදුරටත් යෝජනා ඉදිරිපත් කළ හැකි බව හෙතෙම පවසයි.. අද පස්වරුවේ ප්‍රතිසංවිධාන කමිටුව යළි රැස්වීමට නියමිතව ඇති අතර සියලු කමිටු සාමාජිකයින් අද සිරිකොත පක්ෂ මූලස්ථානයට රැස්වුවහොත් අවසන් වාර්තාව පක්ෂ නායකත්වයට භාරදිය හැකි බව ජෝශප් මයිකල් පෙරේරා මන්ත්‍රීවරයා පැවසීය. එහෙත් ඊට ද අයහපත් කාලගුණය බලපානු ඇති බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=8465", "Category": null, "Parent URL": null}