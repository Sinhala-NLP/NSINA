{"Source": "Adaderana", "Timestamp": "April 25, 2018 09:08 am", "Headline": " ඉරණතිව් ඉඩම් ඒවායෙහි අයිතිකරුවන්ට ලබා ගන්න පූජකවරුන් නාවික හමුදා නිලධාරීන් හමුවට යයි", "News Content": "කිළිනොච්චිය දිස්ත්‍රික්කයේ ඉරණතීව් පළාතේ පිහිටි ඉඩම් ඒවායෙහි අයිතිකරුවන්ට ලබා ගැනීම සඳහා කතෝලික පූජකවරුන්,හින්දු පූජකවරුන් හා පළාතේ තෝරාගත් වැසියන් කීප දෙනෙකු 23 දා නාවික හමුදා නිලධාරීන් හමුවට ගොස් තිබේ. මෙම ඉඩම් ඔවුන්ට ලබා දෙන ලෙස ඉල්ලමින් ඉරණතීව් පළතේ වැසියන් පිරිසක් දින 362 ක් තිස්සේ අඛණ්ඩ විරෝධතාවයක නිරත්ව සිටින අතර විරෝධතාකරුවෝ කියා සිටින්නේ නාවික හමුදාව තම ඉඩම් අත්පත් කරගෙන සිටින බවයි. ආගමික නායකයින් හා පළාත් වාසීන් නාවික හමුදාවේ නිලධාරීන් හමු වූ අවස්ථාවේදී එම නිලධාරීන් ප්‍රකාශ කොට ඇත්තේ නාවික හමුදාව බලහත් කාරයෙන් උතුරේ වැසියන්ගේ ඉඩම් අල්ලාගෙන නොමැති බවයි. රාජ්‍ය ආරක්ෂක අමාත්‍යංශයත් පළාතේ දිසාපතිවරයාත් නාවික හමුදාවේ අවශ්‍යතාවය මත ඉඩම් ඉල්ලා සිටි අවස්ථාවේදී ඉඩම් නිලධාරීන් හා මිනින්දෝරු නිලධාරීන් පැමිණ නාවික හමුදාවට මෙම ඉඩම් ලබා දුන් ආකාරයද නාවික හමුදා නිලධාරීන් විස්තර කොට තිබේ. නාවික හමුදාව ඉරණතීව් පළාතේ ස්ථානගතව ඇත්තේ සාමාන‍ය වැසියන්ගේ ඉඩම් ලබා ගැනීමට නොව රටේ ආරක්ෂාවට බව පවසා ඇති නාවික හමුදා නිලධාරීන් රජය මේ සම්බන්ධයෙන් තීරණයක් ගන්නා තුරු නාවික හමුදාවට මෙම ඉඩම් වල රැඳී සිටීමට සිදුවන බවත්, සාමාන්‍ය වැසියන්ට යම් අසාධාරණයක් සිදුව ඇත්නම් ඊට සාධාරණයක් රජය මඟින් සපයා දෙනු ඇති බවද පෙන්වා දී තිබේ.", "URL": "https://sinhala.adaderana.lk/news.php?nid=87987", "Category": null, "Parent URL": null}