{"Source": "Adaderana", "Timestamp": "September 16, 2018 10:46 am", "Headline": "දිය පොදක් සොයා පැමිණි මුවන්ට අත් වූ ඉරණම", "News Content": "හම්බන්තොටට බලපා තිබෙන වියලි කාලගුණ තත්වය හමුවේ රක්ෂිත ප්‍රදේශයන්තුල තිබෙන කුඩා වැවු සිඳීයාම නිසා නොයෙක් ප්‍රදේශයන් තුල බිමට ජලය සොයා එන වන සතුන් දඩයම් කිරීමේ ජාවාරම් කරුවන්හට ගොදුරු බවට පත්වීම ඉහල ගොස් තිබේ . මේ ආකාරයෙන් පසුගිය දින කීපය තුල හම්බන්තොට විවිද ප්‍රදේශයන් තුල වන සතුන් දඩයම් කිරීම් වාර්තා වූ අතර පසුගිය 13 වනදාද ඒ ආකාරයෙන් මුවන් සිවු දෙනෙකු පමණ දඩයම් කල අයෙකු වනජීවී නිලධාරින් විසින් අත්අඩංගුවට ගැනීමට හැකිවිය. හම්බන්තොට වනජීවී කාර්යාලයේ නිලධාරීන්හට ලැබුණු තොරතුරකට අනුව හම්බන්තොට කැටන් වැව ආසන්නයේ වනජීවී නිලධාරීන් හා විශේෂ කාර්ය්‍ය බලකා නිලධාරින් සමඟ සිදු කළ මෙහෙයුමක දී තිත් මුවන් 04 දෙනෙක් මස් කර මස් වල කොටසක් රැගෙන ගොස් තිබූ අතර ඉතිරි කොටස නැවත රැගෙන යෑමට පැමිණෙමින් සිටි සැකකරුවන් දෙදෙනෙකු අත්අඩංගුවට ගැනීමට හැකිවිය . අත්අඩංගුවට ගත සැකකරුවන් කාලයක් තිස්සේ මේ ආකාරයෙන් මස් පිණිස මුවන් ඝාතනය කර ඇතිබවටද මෙහිදී තොරතුරු අනාවරණය කරගෙන ඇති අතර පසුව මෙම සැකකරුවන් දෙදෙනා හම්බන්තොට අධිකරණයට ඉදිරිපත් කරීමෙන් පසු එක් පුද්ගලයෙකුට රු 80000.00 බැගින් වූ දඩ නියම කර තිබේ .", "URL": "https://sinhala.adaderana.lk/news.php?nid=96161", "Category": null, "Parent URL": null}