{"Source": "Adaderana", "Timestamp": "December 13, 2010 11:00 am", "Headline": "ඌවතැන්නේ සුමන හිමියන් ඇප මත මුදාහැරීමට නියෝගයක් ", "News Content": "පසුගිය ජනාධිපතිවරණ සමයෙහි පුපුරණ ද්‍රව්‍ය ළඟ තබාගැනීමේ චෝදනාව මත අත්අඩංගුවට ගෙන රිමාන්ඩ් භාරයට පත්කර තිබූ මාළිගාවත්ත බොධිරාජාරාම විහාරස්ථානයේ විහාරාධිපති පූජ්‍ය ඌවතැන්නේ සුමන හිමියන් ඇප මත මුදාහැරීමට කොළඹ මහාධිකරණය අද(13) නියෝග කරනු ලැබීය. සැකකාර හිමියන් ඇප මත මුදාහැරීම සම්බන්ධ නීතිපතිවරයාගේ විරුද්ධත්වයක් නොමැති බව අදාළ නඩුව කැඳවූ අවස්ථාවේ රජයේ නීතිඥ යොහාන් ලියනගේ අධිකරණයට දැනුම් දී සිටියේය. ඒ බව තහවුරු කෙරෙන ලිපියක් ද රජයේ නීතිඥවරයා විසින් අධිකරණයට ඉදිරිපත් කරනු ලැබීය. ඉදිරිපත් වූ කරුණු සලකා බැලූ කොළඹ මහාධිකරණ විනිසුරු දීපාලි විජේසුන්දර මහත්මිය විත්තිකාර හිමියන් රුපියල් ලක්ෂයක මුදල් ඇප සහ රුපියල් ලක්ෂ 10 බැගින් වූ පුද්ගලික ඇප 2ක් මත මුදාහැරීමට නියෝග කළාය. එමෙන්ම විත්තිකාර හිමියන්ට රටින් බැහැරවීම තහනම් කළ අධිකරණය, එම හිමියන්ගේ විදේශ ගමන් බලපත්‍රයක් තිබේ නම් එය අධිකරණයට ඉදිරිපත් කළ යුතු බව ද නියෝග කරනු ලැබීය. පසුගිය ජනාධිපතිවරණ සමයෙහි මාළිගාවත්ත බොධිරාජාරාම විහාරස්ථානයේ තිබී පුපුරණ ද්‍රව්‍ය තොගයක් පොලිස් විශේෂ කාර්යය බලකායක් මගින් සොයාගැනීමෙන් අනතුරුව විත්තිකාර ඌවතැන්නේ සුමන හිමියන් රහස් පොලිසිය මගින් අත්අඩංගුවට ගනු ලැබීය.", "URL": "https://sinhala.adaderana.lk/news.php?nid=12808", "Category": null, "Parent URL": null}