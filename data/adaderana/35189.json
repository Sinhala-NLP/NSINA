{"Source": "Adaderana", "Timestamp": "June 24, 2013 07:39 am", "Headline": "  උතුරේ ඉඩම් පවරා ගැනීමට එරෙහිව ක්‍රියාත්මක වෙන්න නීතිඥයින් සූදානම්", "News Content": "අත්තනෝමතික ලෙස උතුරේ ඉඩම් පවරා ගැනීම සම්බන්ධයෙන් ඊට එරෙහිව ක්‍රියාත්මක වීමට ශ්‍රී ලංකා නීතිඥ සංගමයේ අවධානය යොමුව තිබේ. පසුගියදා පැවති සාකච්ඡාවකදී මේ සම්බන්ධයෙන් ශ්‍රී ලංකා නීතීඥ සංගමයේ සාමාජිකයින් අවධානය යොමු කර ඇති බව සඳහන්ය. විවිධ පාර්ශව විසින් උතුරේ ඉඩම් අත්පත් කර ගන්නා බවට මේ වන විට විවිධ කථාබහක් මතුව ඇති අතර මේ නිසා උතුරේ ජනතාවට බලවත් අසාධාරණයක් සිදුවන බව ශ්‍රී ලංකා නීතීඥ සංගමය සඳහන් කරයි. එමෙන්ම ඉදිරියේදී පැවැත්වීමට නියමිත උතුරු පළාත් සභා මැතිවරණයේදී පවතින රජයට එය වාසිදායක තත්ත්වයක් වනු ඇති බව ද එම සංගමය අවධාරණය කරයි. ඒ අනුව මෙම ඉඩම් පවරා ගැනීම් පිළිබඳව ගතහැකි ක්‍රියාමාර්ග පිළිබඳවත් ඉදිරියේදී සාකච්ඡා කර අවසන් තීරණයක් ගන්නා බව එම සංගමයේ ප්‍රකාශකයෙක් අද දෙරණට සඳහන් කළේය. කෙසේ වෙතත් මේ වන විට උතුරේ බිම්බෝම්බ ඉවත් කළ ප්‍රදේශවල ඉඩම් එවායේ මුල් පදිංචිකරුවන්ට ලබා දීමට රජය පියවර ගෙන තිබේ.", "URL": "https://sinhala.adaderana.lk/news.php?nid=35189", "Category": null, "Parent URL": null}