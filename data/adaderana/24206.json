{"Source": "Adaderana", "Timestamp": "May 13, 2012 09:09 am", "Headline": "දෙල්කඳ පොළේ උණුසුමක්", "News Content": "නුගේගොඩ , දෙල්කඳ පොළ පිහිටි භූමිය වෙළෙඳාම සඳහා ලබානොදීමට එම ඉඩම් හිමිකරු ගෙන ඇති තීරණය හේතුවෙන් ගැටලුකාරී තත්ත්වයක් උද්ගතව තිබේ. පෞද්ගලික හිමිකරුවෙකුට අයත් භූමියක් තුළ දෙල්කඳ පොළ පවත්වාගෙන යන අතර එය වසර 100කට අධික කාලයක් තිස්සේ පවත්වාගෙන යන බව එහි වෙළෙඳ පිරිස් පවසති. ඉරිදා දෙල්කඳ පොළ භූමියට ඇතුළු වීම වළක්වා තිබුණ ද අද අලුයම වෙළෙඳුන් බලහත්කාරයෙන් එම භූමියට ඇතුළු වී වෙළෙඳාම් කටයුතු ආරම්භ කිරීම නිසා තරමක නොසන්සුන්කාරී තත්ත්වයක් උද්ගත වී තිබේ. දෙල්කඳපොළ වෙනත් ස්ථානයකට ගෙන යාම සම්බන්ධයෙන් යෝජිත ක්‍රියාමාර්ග නොගැනීමෙන් තමන් දුෂ්කරතාවට පත්ව සිටින බවට ඔවුහු පෙන්වාදෙති. රත්තණපිටිය ප්‍රදේශයේ පවතින ඉඩමක් සම්බන්ධයෙන් කෝට්ටේ සහ මහරගම නගර සභා අතර එකඟතාවක් නොමැති වීම ‍එම යෝජනාව ක්‍රියාත්මක කිරීම කල් යාමට හේතුව බව අනාවරණය වේ.", "URL": "https://sinhala.adaderana.lk/news.php?nid=24206", "Category": null, "Parent URL": null}