{"Source": "Adaderana", "Timestamp": "November 26, 2018 09:48 am", "Headline": "විදෙස් දුම්වැටි තොගයක් ව්‍යාපාරිකයින් 3ක් සමඟ රේගු දැලේ", "News Content": "එක්සත් අරාබි එමීර් රාජ්‍යයේ සිට නීතිවිරෝධී ලෙස විදේශීය නිෂ්පාදිත දුම්වැටි තොගයක් මෙරටට ගෙන ආ ශ්‍රී ලාංකික ගුවන් මගීන් තිදෙනකු අද‍(26) උදෑසන කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන තිබේ. මොවුන් තිදෙනාගෙන් ගාල්ල ප්‍රදේශයේ පදිංචි 31 හැවිරිදි ව්‍යාපාරිකයෙකු සහ 28 සහ 17 හැවිරිදි කොළඹ , මාලිගාවත්ත ප්‍රදේශයේ පදිංචි ව්‍යාපාරිකයන් දෙදෙනෙකු ද බව අනාවරණය වී ඇත. මොවුන් අද උදෑසන 6.00 ට එක්සත් අරාබි එමීර් රාජ්‍යයේ සාජා නුවර සිට පැමිණි , එයා ඇරේබියා ගුවන් සේවයට අයත් ජී-90501 දරන ගුවන් යානයෙන් කටුනායක ගුවන් තොටුපොළ වෙත පැමිණ , එහි කිසිවක් ප්‍රකාශ කිරීමට නොමැති \" හරිත මාවත \"ඔස්සේ ගුවන් තොටුපොළෙන් පිටව යමින් සිටියදී රේගු නිලධාරීන් විසින් අත් අඩංගුවට ගෙන තිබුණි. ඔවුන් විසින් රුපියල් 24,90,000 ක් වටිනා මෙම විදේශීය නිෂ්පාදිත දුම්වැටි 49,800 ක් අඩංගු , දුම්වැටි කාටූන් 249 ක් තම ගමන් මලුවල සඟවා ගෙන සිටිය බව රේගු මාධ්‍ය ප්‍රකාශකවරයා වැඩිදුරටත් පැවසීය. මෙම අත්අඩංගුවට ගැනීම සහ මේ පිළිබඳව විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් ස්ටැන්ලි සේනාරත්න මහතාගේ උපදෙස් මත, කටුනායක ගුවන් තොටුපොළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ සිදු කරමින් සිටිති.", "URL": "https://sinhala.adaderana.lk/news.php?nid=99793", "Category": null, "Parent URL": null}