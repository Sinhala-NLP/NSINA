{"Source": "Adaderana", "Timestamp": "June 30, 2018 07:14 pm", "Headline": "රන්ජන්ට නිව්යෝර්ක් ටයිම්ස් මාධ්‍යවේදිනියගෙන් ප්‍රතිචාර", "News Content": "නියෝජ්‍ය අමාත්‍ය රන්ජන් රාමනායක මහතා පසුගියදා කළ ප්‍රකාශයකට නිව්යෝක් ටයිම්ස් මාධ්‍යවේදිනී මරියා අභිහබී අද ප්‍රතිචාර දක්වා තිබේ. හිටපු ජනාධිපතිවරයා චයිනා හබර් සමාගමට අයත් පෞද්ගලික බැංකු ගිණුමකින් මුදල් ලබාගත් බවට කෙරුණු අනාවරණයට අදාළ ප්‍රවෘත්ති මූලාශ්‍ර තමා හෙළා කර නොමැති බවත් නියෝජ්‍ය අමාත්‍ය රන්ජන් රාමනායක මහතා තමා දුරකථය ඔස්සේ පැවසූ දෙය වෙනත් ආකාරයකට ප්‍රකාශ කර ඇති බවත් නිව්යෝක් ටයිම්ස් මාධ්‍යවේදිනී මරියා අභිහබී පවසයි. ඇය මේ බව ප්‍රකාශ කර ඇත්තේ සිය ට්ව්ටර් ගිණුමේ සටහනක් තබමින්. එමෙන්ම දේශපාලන මඩ ගැසීම්වලට සහයදීමට තමාට අවශ්‍යතාවයක් නොමැති බවත් ඇය පවසා තිබේ. මේ අතර ශ්‍රී ලංකාවේ චීන තානාපති කාර්යාලය අද නිවේදනයක් නිකුත් කරමින් සඳහන් කරේ මෙම පුවත සම්බන්ධයෙන් පළ වන අදහස් පිළිබඳව චීන තානාපති කාර්යායේ අවධානය යොමුව ඇති බවයි. කෙසේ වෙතත් චීනය ශ්‍රී ලංකාව සමඟ සහයෝගයෙන් කටයුතු කරන බව එහි සඳහන් වේ.", "URL": "https://sinhala.adaderana.lk/news.php?nid=91755", "Category": null, "Parent URL": null}