{"Source": "Adaderana", "Timestamp": "May 22, 2018 07:17 am", "Headline": "ජල පවිත්‍රාගාර කිහිපයක් වැස්ස නිසා අක්‍රිය වෙලා", "News Content": "පවතින අයහපත් කාලගුණ තත්ත්වය හේතුවෙන් ජල පවිත්‍රාගාර කිහිපයක් වසා දැමීමට සිදුව ඇති බව ජල සම්පාදන හා නගර සංවර්ධන අමාත්‍ය රවුෆ් හකීම් මහතා පවසයි. අමාත්‍යවරයා පෙන්වා දෙන්නේ ඇතැම් ජල පවිත්‍රාගාරවල විදුලි සැපයුම ද ඇණ හිට ඇති බවයි. කෙසේවෙතත් ජනතාවට පිරිසිඳු ජලය ලබාදීම සඳහා උපරිම අයුරින් කටයුතු කරන බව අමාත්‍ය රවුෆ් හකීම් මහතා සඳහන් කළේය. මේ අතර ජල ගැලීම් තත්ත්වය හේතුවෙන් රත්නපුර දිස්ත්‍රික්කයේ ප්‍රදේශ කිහිපයක විදුලිබලය විසන්ධි කිරීමට ලංකා විදුලිබල මණ්ඩලය පියවර ගෙන තිබේ. කුරුවිට, ඇහැලියගොඩ, කිරිඇල්ල, ඇලපාත යන ප්‍රදේශවල විදුලි සැපයුම මෙලෙස විසන්ධි කර ඇති බව විදුලිබල හා පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන මහතා සඳහන් කළේය. මේ අතර දිවයිනට බලපා ඇති අයහපත් කාලගුණ තත්ත්වය හේතුවෙන් සබරගමුව පළාතේ අධ්‍යාපන කලාප තුනකට අයත් පාසල් අද(22) දිනයේත් වසා තැබෙන බව සබුරගමුව පළාත් අධ්‍යාපන දෙපාර්තමේන්තුව පවසයි. ඒ අනුව රත්නපුර, දෙහිඕවිට සහ නිවිතිගල යන අධ්‍යාපන කලාපවල පාසල් ඊයේ(21) දිනයේ සිට වසා දමා තිබේ. මේ අතර ආපදා සහිත ප්‍රදේශවල පාසල් විවෘත කිරීම හෝ වසා තැබීමේ තීරණ ගැනීම විදුහල්පතිවරුන්ට සහ කලාප අධ්‍යාපන අධ්‍යක්ෂවරුන්ට පවරා ඇති බව අධ්‍යාපන අමාත්‍ය අකිල විරාජ් කාරියවසම් මහතා සඳහන් කළේය.", "URL": "https://sinhala.adaderana.lk/news.php?nid=89563", "Category": null, "Parent URL": null}