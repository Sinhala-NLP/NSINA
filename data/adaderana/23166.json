{"Source": "Adaderana", "Timestamp": "March 29, 2012 05:05 pm", "Headline": "උගත් පාඩමේ නිර්දේශ ගැන රජය මෙතෙක් නිල ප්‍රකාශයක් කර නෑ", "News Content": "උගත් පාඩම් හා ප්‍රතිසන්ධාන කොමිසමේ නිර්දේශ සම්බන්ධයෙන් රජය මෙතෙක් නිල ප්‍රකාශයක් සිදුකර නොමැති බව වැඩ බලන ජනමාධ්‍ය අමාත්‍ය ලක්ෂ්මන් යාපා අබේවර්ධන මහතා පවසයි. මෙතෙක් ඇතැම් ඇමතිවරු මේ සම්බන්ධයෙන් කර ඇති ප්‍රකාශ රජයේ නිල ප්‍රකාශය නොවන බව හෙතෙම සඳහන් කරයි. කෙසේවෙතත් උගත් පාඩම් හා ප්‍රතිසන්ධාන කොමිසම් වාර්තාවේ ඇතැම් නිර්දේශ ක්‍රියාත්මක කිරීම කෙරෙහි රජයේ අවධානය යොමු වී ඇති බව හෙතෙම කියා සිටියි. එය ශ්‍රී ලංකාවට අවේණික ක්‍රමවේදයක් ඔස්සේ සිදුකිරීමට දැනටමත් පියවර ගෙන ඇති බව ලක්ෂ්මන් යාපා අබේවර්ධන අමාත්‍යවරයා පවසයි. කිසිදු බාහිර පාර්ශ්වයක කාල රාමුවකට අනුව එය ක්‍රියාත්මක කිරීමට ශ්‍රී ලංකාව බැඳී නොමැති බව ද හෙතෙම කියා සිටියි.", "URL": "https://sinhala.adaderana.lk/news.php?nid=23166", "Category": null, "Parent URL": null}