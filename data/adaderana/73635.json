{"Source": "Adaderana", "Timestamp": "May 27, 2017 04:26 pm", "Headline": " ආපදාවන්ට සහන සලසන්න ලෝක සෞඛ්‍ය සංවිධානයෙන් ඩොලර් ලක්ෂ 1.5ක් ", "News Content": "දිස්ත්‍රික්ක 08කට බලපා ඇති ගං වතුර තත්ත්වයෙන් පීඩාවට පත්ව සිටින ජනතාව වෙනුවෙන් සහන සැලසීම සඳහා ලෝක සෞඛ්‍ය සංවිධානය විසින් අමෙරිකානු ඩොලර් ලක්ෂ 1.5ක මුදලක් ලබාදීමට පොරොන්දු වූ බව සෞඛ්‍ය අමාත්‍යංශය පවසයි.අමාත්‍යවරයා සඳහන් කළේ ගංවතුර හේතුවෙන් ඉත්තෑපාන, ගල්පාත, රත්නපුර, දෙණියාය, මොරවක, සහ කඹුරුපිටිය යන රෝහල් ජලයෙන් යටවී ඇති බවයි.එම රෝහල්වල සිටි රෝගීන් මේ වන විට ඉන් ඉවත් කිරීමට කටයුතු කර ඇති බව සඳහන් කළ අමාත්‍යවරයා ඒ සඳහා අවශ්‍යම වෛද්‍යවරුන් සහ හෙද හෙදියන් යොමු කර ඇති බව ද සඳහන් කරයි.සෞඛ්‍ය අමාත්‍ය රාජිත සේනරාත්න මහතා කොළඹ අද පැවති මාධ්‍ය හමුවකට එක්වෙමින් මේ බව ප්‍රකාශ කර තිබේ.", "URL": "https://sinhala.adaderana.lk/news.php?nid=73635", "Category": null, "Parent URL": null}