{"Source": "Adaderana", "Timestamp": "October 6, 2015 04:05 pm", "Headline": "FCIDට එරෙහි ‍ගෝඨාභයගේ පෙත්සම කල්යයි  ", "News Content": "පොලිස් මුල්‍ය අපරාධ කොට්ඨාශය මගින් තමන්ව අත්අඩංගුවට ගැනීම තහනම් කිරීමේ නියෝගයක් නිකුත් කරන ලෙස ඉල්ලා හිටපු ආරක්ෂක ලේකම් ගෝඨාභය රාජපක්ෂ මහතා ඉදිරිපත් කළ මූලික අයිතිවාසිකම් පෙත්සම විභාග කිරීම ශ්‍රේෂ්ඨාධිකරණය කල් දමා තිබේ.පෙත්සම අද කැඳවු අවස්ථාවේ පෙත්සම්කාර පාර්ශවයේ නීතීඥවරයා සඳහන් කළේ පෙත්සමේ වගඋත්තරකරුවන් ලෙස නව අමාත්‍ය මණ්ඩලයේ සාමාජිකයින් ඇතුළත් කිරීමට අවශ්‍ය බවයි.ඒ අනුව ඒ සඳහා කල් ලබාදෙන ලෙස පෙත්සම්කාර පාර්ශවයේ නීතීඥවරයා ශ්‍රේෂ්ඨාධිකරණයෙන් ඉල්ලීමක් කර තිබේ.කරුණු සලකා බැලූ අගවිනිසුරු කේ.ශ්‍රීපවන් මහතා ප්‍රමුඛ ත්‍රිපුද්ගල විනිසුරු මඩුල්ල පෙත්සම් විභාගය ජනවාරි මස 28 වැනිදාට කල්තැබු බව අද දෙරණ අධිකරණ වාර්තාකරු සඳහන් කළේය.මූල්‍ය අපරාධ විමර්ශන කොට්ඨාශය කිසිදු සාධාරණ හේතුවක් නොමැතිව තමන්ව අත්අඩංගුවට ගැනීමට සූදානම් වන බව පවසමින් ගෝඨාභය රාජපක්ෂ මහතා මෙම පෙත්සම ඉදිරිපත් කර තිබුණි.එය සලකා බැලූ ශ්‍රේෂ්ඨාධිකරණය පෙත්සම් විභාගය අවසන් වන තුරු හිටපු ආරක්ෂක ලේකම්වරයා අත්අඩංගුවට ගැනීම වළක්වාලමින් මීට පෙර තහනම් නියෝගයක් නිකුත් කරන ලදී.", "URL": "https://sinhala.adaderana.lk/news.php?nid=54281", "Category": null, "Parent URL": null}