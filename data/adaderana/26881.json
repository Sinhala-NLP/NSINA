{"Source": "Adaderana", "Timestamp": "August 25, 2012 05:06 pm", "Headline": "උසස් පෙළ බී.සී ප්‍රශ්න තාප්පවල ප්‍රදර්ශනය වෙයි", "News Content": "අද (25) පැවැති උසස් පෙළ විභාගයේ බෞද්ධ ශිෂ්ටාචාරය ප්‍රශ්න පත්‍රයේ ප්‍රශ්න කිහිපයක් පාසල් දෙකක තාප්පවල ප්‍රදර්ශනය කර ඇතැයි ලංකා ගුරු සේවා සංගමය පවසයි. මතුගම සී.ඩබ්ලිව්.ඩබ්ලිව් කන්නන්ගර මහා විද්‍යාලයේ හා ශාන්ත මරියා විද්‍යාලයේ තාප්පවල‍ මෙලෙස අදාළ ප්‍රශ්න ප්‍රදර්ශනය කර ඇතැයි එම සංගමයේ ප්‍රධාන ලේකම් මහින්ද ජයසිංහ මහතා සඳහන් කරයි. අදාළ ප්‍රශ්න සහිත පෝස්ටර් සම්බන්ධයෙන් සිසුවෙකු පෞද්ගලික ගුවන් විදුලි නාලිකාවකට දැනුම්දී ඇතැයි ද ඔහු පෙන්වාදෙයි. එම පෝස්ටරයේ අඩංගු ප්‍රශ්න ප්‍රශ්න පත්‍රයේ ද ඒ ආකාරයටම තිබී ඇතැයි සඳහන්ය. මේ අතර ඊයේ (24) පැවැති දේශපාලන විද්‍යාව 2 වන ප්‍රශ්න පත්‍රයේ ඒ කොටසේ 4 වන ප්‍රශ්නය ද වරදවා සිසුන්ට ලබා දී ඇතැයි මහින්ද ජයසිංහ මහතා කියා සිටියි. මෙවැනි ආකාරයට මේ දක්වා උසස් පෙළ විභාගය පුරා වැරදි රැසක් වාර්තා වු බව හෙතෙම වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=26881", "Category": null, "Parent URL": null}