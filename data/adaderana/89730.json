{"Source": "Adaderana", "Timestamp": "May 24, 2018 10:16 am", "Headline": "කිලිනොච්චියේ  නිවස ඉදිරිපස අඩි හයක් පමණ වළක දමා තිබූ දේ මෙන්න", "News Content": "එල්.ටී.ටී.ඊ සාමාජිකයෙකු ලෙස ‍කටයුතු කළ මුණියාන්ඩිරාජා රංජන් නොහොත් දීපන් නමැත්තාගේ කිලිනොච්චිය ධර්මපුරම් ප්‍රදේශයේ නිවස ඉදිරිපස වළ දමා තිබූ බෝම්බ සොයන උපකරණයක් හා ආයුධ තොඟයක් සොයාගත් බව ධර්මපුරම් පොලීසිය පවසයි. ධර්මපුරම් පොලීසිය පැවසූවේ ගුවන් හමුදාවට ලද තොරතුරක් මත කිලිනොච්චිය මහේස්ත්‍රාත් අධිකරණයෙන් ලබාගත් නියෝග යටතේ සිදුකළ කැනීමකදී අදාළ ආයුධ ඊයේ(23) හමු වූ බවයි. නිවස ඉදිරිපස අඩි හයක් පමණ ගැඹුරින් සකස් කළ වළක සඟවා තිබු පෙට්ටියත තිබි අදාළ ආයුධ සොයාගත් බවද පොලීසිය සඳහන් කළේය. පොලිසිය පැවසූවේ ගුවන් හමුදා නිළධාරීන්, පොලිස් විශේෂ කාර්ය බළකා බෝම්බ නිශ්ක්‍රීය අංශ නිළධාරීන් හා ධර්මපුරම් පොලිස් නිළධාරීන් සිදුකළ පරීක්ෂා කිරීමේදී බෝම්බ සෙවීමට යොදාගන්නා නවීන උපකරණයක් හා පිස්තෝල පතුරම් කිහියපයක් සොයාගත් බවයි. මීට පෙරද අවස්ථා ගණනාවකදී කිලිනොච්චිය හා මුල්ලිවයික්කාල් ප්‍රදේශයේ එල් ටි ටි සංවිධානය වළ දැමු රත්රන් හා ආයුධ පවතින බවට ලද තොරතුරු මත ස්ථාන කිහිපයක කැනීම් කටයුතු සිදුකළද කිසිවක් සොයා ගැනීමට හැකියාවක් නොලැබිණ.‍ සොයාගත් උපකරණ කිලිනොච්චිය මහේස්ත්‍රාත් අධිකරණයට ඉදිරිපත් කිරීමට නියමිත අතර,සිද්ධිය සම්බන්ධයෙන් ධර්මපුරම් පොලිසිය වැඩිදුර පරීක්ෂණ මෙහෙ‍යවයි.", "URL": "https://sinhala.adaderana.lk/news.php?nid=89730", "Category": null, "Parent URL": null}