{"Source": "Adaderana", "Timestamp": "January 3, 2013 07:52 am", "Headline": "අගවිනිසුරුගේ පෙත්සම අද විභාගයට", "News Content": "අගවිනිසුරුවරිය සම්බන්ධයෙන් පාර්ලිමේන්තු විශේෂ කාරක සභාව කර ඇති නිගමනයන්ට අභියෝග කරමින් අගවිනිසුරු ශිරාණි බණ්ඩාරනායක මහත්මිය අභියාචනාධිකරණයට ඉදිරිපත් කර ඇති පෙත්සම අද (03) විභාග කිරීමට නියමිතය. එම පෙත්සමට එරෙහිව මැදිහත් පෙත්සම්කරුවෙකු වශයෙන් ශ්‍රී ලංකා නිදහස් පක්ෂයේ වෘත්තීය සමිති නායකයෙකු ඊයේ දිනයේ පෙත්සමක් ගොනු කරනු ලැබීය. පාර්ලිමේන්තු විශේෂ කාරක සභාවේ නිගමනයන්ට අභියෝග කරමින් අගවිනිසුරුවරිය ගොනුකර ඇති පෙත්සම ඉවත දමන ලෙස අදාළ පෙත්සමෙන් ඉල්ලීමක් කර තිබේ. පාර්ලිමේන්තු විශේෂ කාරක සභාව පාර්ලිමේන්තුවේ කතානායකවරයා විසින් පත් කර ඇති බවත් පාර්ලිමේන්තු තේරීම් කාරක සභාවක් සම්බන්ධයෙන් අධිකරණයට කිසිදු අධිකරණ බලතලයක් නොමැති බැවින් අගවිනිසුරුවරියගේ පෙත්සම ඉවත දමන ලෙස පෙත්සම්කරු ඉල්ලා සිටියි. මේ අතර මීට පෙර පුද්ගලයින් 6 දෙනෙකු විසින් අගවිනිසුරුවරි‍යගේ දෝශාභියෝග යෝජනාවට එරෙහිව පෙත්සම් 6 ක් අභියාචනාධිකරණයට ඉදිරිපත් කර තිබිණි. අදාළ පෙත්සම්වලින් දැනුම් දී සිටියේ පාර්ලිමේන්තු විශේෂ කාරක සභාව පත් කිරීම වැරදි බවය. පාර්ලිමේන්තු තේරීම් කාරක සභාවට අධිකරණ බලයක් නොමැති බැවින් දෝශාභියෝග යෝජනාවට අදාළ චෝදනා විභාග කිරීමට කාරක සභාවට බලයක් නොමැති බව ප්‍රකාශ කරන මෙන් ඉල්ලා එම ‍පෙත්සම් 6 ගොනුකර තිබිණි. එම පෙත්සම් ආණ්ඩුක්‍රම ව්‍යවස්ථා‍වේ අර්ථ නිරූපනයක් මතුකරන බැවින් අභියාචනාධිකරණය විසින් ඒ පිළිබඳව ශ්‍රේෂ්ඨාධිකරණයට යොමු කිරීමට තීරණය කළේය.‍ එම ශ්‍රේෂ්ඨාධිකරණයේ නිගමනයන් ඊයේ දිනයේ අභියාචනාධිකරණයට යොමුකර තිබේ. ඒ අනුව අද අදාළ නිගමනයන් අභියාචනාධිකරණය විසින් ප්‍රකාශයට පත් කරනු ඇති. මේ අතර අදාළ තේරීම් කාරක සභාවේ සාමාජිකයින්ට අද දිනයේ අභියාචනාධිකරණයේ පෙනී සිටින ලෙස නොතීසි නිකුත් කරනු ලැබීය. නොතීසි නිකුත් කල ද අද දිනයේ සිය සාමාජිකයින් අධිකරණය හමු‍වේ පෙනී නොසිටින බව ආණ්ඩු පක්ෂය සඳහන් කළේය. එක්සත් ජාතික පක්ෂය ද අධිකරණය හමුවේ පෙනී නොසිටින බව එම පක්ෂයේ මහ ලේකම් තිස්ස අත්තනායක මහතා ප්‍රකාශ කළේය. කෙසේ වෙතත් පාර්ලිමේන්තු වීශේෂ ‍කාරක සභාවේ පාර්ශව කරුවෙකු වන දෙමළ ජාතික සන්ධානය අද දිනයේ අධිකරණය හමුවේ පෙනී සිටින බව එම පක්ෂයේ පාර්ලිමේන්තු මන්ත්‍රී එම්.ඒ සුමන්දිරම් මහතා පැවසීය. ජනතා විමුක්ති පෙරමුණ ද අද දිනයේ අධිකරණයේ පෙනී සිටින බව එම පක්ෂයේ දේශපාලන මණ්ඩල සභික අනුර කුමාර දිසානායක මහතා සඳහන් කළේය. මේ අතර පාර්ලිමේන්තුව දැනුවත් කිරීමකින් තොරව කාරක සභාවේ මන්ත්‍රීවරයෙකුට අධීකරණය හමුවේ පෙනී සිටිය නොහැකි බව නියෝජ්‍ය කතානායක චන්දිම වීරක්කොඩි මහතා පැවසීය.‍ මෙතෙක් ඒ පිළිබඳව කිසිදු මන්ත්‍රීවරයෙක් පාර්ලිමේන්තුව දැනුවත් කර නොමැති බව ද නියෝජ්‍ය කතානායකවරයා පවසයි. යම් මන්ත්‍රීවරයෙකු පාර්ලිමේන්තු අවසරයකින් තොරව අධිකරණය හමුවේ පෙනී සිටියහොත් එම මන්ත්‍රීවරයාට ‍එරෙහිව කටයුතු කළ හැකි බව ද චන්දිම වීරක්කොඩි මහතා වැඩිදුරටත් සඳහන් කළේය. මේ අතර අගවිනිසුරුවරියගේ දෝශාභියෝග යෝජනාවට ‍එරෙහිව පෙත්සමක් අත්සන් කිරීම ඊයේ පිළියන්දල නගරයේ දී සිදු කෙරිණි.", "URL": "https://sinhala.adaderana.lk/news.php?nid=30450", "Category": null, "Parent URL": null}