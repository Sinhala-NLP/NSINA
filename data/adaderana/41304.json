{"Source": "Adaderana", "Timestamp": "February 22, 2014 04:04 pm", "Headline": "අපරාධකරුවන් රැසක් නිදැල්ලේ -රොයිස් ගැන අපක්ෂපාති පරීක්ෂණයක් ඕනෑ", "News Content": "පාලක රෙජිමය අපරාධකරුවන්, මත්ද්‍රව්‍ය ජාවාරම්කරුවන්, ස්ත්‍රී දූෂකයින් සහ මිනීමරුවන් සිය ගණනකට රැකවරණය සැලසීම ගැන ජනතාවගේ බලවත් පිළිකුළට පාත්‍රවී ඇති බවත් මීගමුවේ කොල්ලයක් සම්බන්ධව අත්අඩංගුවට ගත් තම ප්‍රාදේශීය දේශපාලනඥයා පිළිබඳ සාධාරණ පරීක්ෂණයක් පැවැත්විය යුතු බවත් එජාපය පවසයි. ඉකුත් 17 වැනිදා මීගමුවේ සිදුව ඇති කොල්ලයකට සැකපිට එජාප බස්නාහිර පළාත් සභා අපේක්ෂක රොයිස් ප්‍රනාන්දු මහතා අද අත්අඩංගුවට ගැනීම පිළිබඳව මාධ්‍ය නිවේදනයක් නිකුත් කරමින් එම පක්ෂය මේ බව පෙන්වාදෙයි. එම නිවේදනයේ වැඩිදුරටත් දැක්වෙන්නේ ඇමතිවරුන‍්ගේ සිට ප්‍රාදේශීය සභා මන්ත්‍රීන් දක්වා විවිධ අපරාධකරුවන් ආණ්ඩුවේ රැකවරණයට මුවා වී නීතියෙන් ගැලවී සිටින බවයි. මෙවන් තත්ත්වයක රොයිස් ප්‍රනාන්දු මහතා ගැන සාධාරණ අපක්ෂපාති පරීක්ෂණයක් පැවැත්විය යුතු බව අදාළ නිවේදනයේ දැක්වෙන අතර එම නිවේදනය වැඩිදුරටත් ඉහත දක්වා ඇත.", "URL": "https://sinhala.adaderana.lk/news.php?nid=41304", "Category": null, "Parent URL": null}