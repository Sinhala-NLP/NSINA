{"Source": "Adaderana", "Timestamp": "July 25, 2019 08:34 am", "Headline": "සීමාව ඉක්මවා ගිය ඉන්දීය ධීවරයින් 4ක් අත්අඩංගුවට", "News Content": "නීති විරෝධි ලෙස මෙරට මුහුදු සීමාවට ඇතුළු වූ ඉන්දීය ධිවරයින් සිව් දෙනෙකු නාවික හමුදාව භාරයට ගෙන තිබේ. ශ්‍රී ලංකාවට අයත් උතුරු මුහුදු සීමාවේ කෝවිලම් ප්‍රදීපාගාරයට ඔබ්බෙන් වූ මුහුදු ප්‍රදේශයේදී මෙම ඉන්දීය ධිවරයින් සිව් දෙනා සිය භාරයට ගත් බවයි නාවික හමුදාව සඳහන් කළේය. මෙම ඉන්දීය ධිවරයින් ටොලර් යාත්‍රාවකින් පැමිණ මෙරට මුහුදු සීමාවේ ධිවර කටයුතු වල නිරත වෙමින් සිට ඇති අතර ඔවුන් ගොඩබිමට රැගෙන ඒමෙන් අනතුරුව වෛද්‍ය පරික්ෂණයකට භාජනය කර තිබේ. ඉන්දිය ධිවරයින් වැඩිදුර පරික්ෂණ කටයුතු සදහා යාපනය සහකාර ධිවර අධ්‍යක්ෂවරයා වෙත භාරදුන් බවයි නාවික හමුදාව සදහන් කළේය. මේ අතර බලපත්‍ර රහිතව කෝමාරිකා පැල තොඟයක් මුහුදු මගින් ප්‍රවාහනය කරමින් සිටි පුද්ගලයින් දෙදෙනෙකු පේසාලෙයි මුහුදු ප්‍රදේශයේදී නාවික හමුදාව විසින් අත්අඩංගුවට ගෙන තිබේ. උතුරු මැද නාවික විධානයට අනුයුක්ත නාවිකයින් පිරිසක් විසින් සිදු කළ වැටලීමකදී මෙම කෝමාරිකා පැල තොඟය සොයා ගෙන ඇති බවයි නාවික හමුදාව සඳහන් කළේය. අත්අඩංගුවට ගත් සැකකරුවන් සතුව තිබී කෝමාරිකා පැල කිලෝග්‍රෑම් 618ක් සොයා ගෙන ඇති අතර ඔවුන් වැඩිදුර පරික්ෂණ සදහා සිලාවතුර අඩවි වන සංරක්ෂණ කාර්යාලය වෙත භාරදී තිබේ.", "URL": "https://sinhala.adaderana.lk/news.php?nid=114941", "Category": null, "Parent URL": null}