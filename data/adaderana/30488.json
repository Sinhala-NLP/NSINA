{"Source": "Adaderana", "Timestamp": "January 4, 2013 01:02 pm", "Headline": "මං අධිකරණයට ගියා කියලා කිසිම ක්‍රියාමාර්ගයක් ගන්න පාර්ලිමේන්තුවට බෑ", "News Content": "තමන් අධිකරණය හමුවේ පෙනී සිටීම සම්බන්ධයෙන් කිසිදු ක්‍රියාමාර්ගයක් ගැනීමට පාර්ලිමේන්තුවට හැකියාවක් නොමැති බව දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ.සුමන්තිරන් මහතා පවසයි. ඊයේ (03) පැවති මාධ්‍ය හමුවක දී නියෝජ්‍ය කතානායක චන්දිම වීරක්කොඩි මහතා අදාළ මන්ත්‍රීවරුන් සම්බන්ධයෙන් ගන්නා ක්‍රියාමාර්ග පිළිබඳ පැහැදිලි කළේය. කෙසේ වුව ද තමන් ඊයේ අධිකරණය හමුවේ පෙනී සිටීයේ සාක්ෂිදීමක් සඳහා නොව එහි කටයුතු සඳහා සහය පළ කිරීමට පමණක් බව එම්.ඒ.සුමන්තිරන් මන්ත්‍රීවරයා කියා සිටියේය. කතානායකවරයාගේ අවශ්‍යතාව පරිදි නොව ජනතාවගේ අවශ්‍යතා මත පමණක් පාර්ලිමේන්තුව තුළ කටයුතු කරන බව මේ සම්බන්ධයෙන් කළ විමසීමක දී ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා ප්‍රකාශ කළේය. පාර්ලිමේන්තු තේරීම් කාරක සභාවේ ආණ්ඩු පක්ෂයේ නියෝජිතයින් හත් දෙනා සහ එක්සත් ජාතික පක්ෂයේ නියෝජිතයන් දෙදෙනා ඊයේ අධිකරණය හමුවේ පෙනී නොසිටියහ.", "URL": "https://sinhala.adaderana.lk/news.php?nid=30488", "Category": null, "Parent URL": null}