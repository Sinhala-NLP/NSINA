{"Source": "Adaderana", "Timestamp": "January 15, 2012 01:52 pm", "Headline": " හිමිකම් නොකියූ ශ්‍රී ලාංකිකයාගේ දේහයට ඉන්දියානු බිරිඳ ඉදිරිපත්වෙයි", "News Content": "සෞදි අරාබියේ රැකියාවක යෙදී සිටියදී හෘද රෝගී තත්ත්වයක් හේතුවෙන් ජීවිතක්ෂයට පත්වූ ශ්‍රී ලාංකිකයකුගේ මෘත ශරීරය බාරගැනීමට ඉන්දියානු ජාතික බිරිඳ ඉදිරිපත්ව ඇති බව එරට මාධ්‍ය වාර්තා කරයි. රුක්මනීදේවි නමැති මෙම කාන්තාව ගුවන් මගින් අදාළ මෘත දේහය ඉන්දියාවට ගෙන්වා දෙන්නැයි ඉල්ලීමක් කර ඇති බවත්,ඊට ජෙදාහ් හි ශ්‍රී ලංකා කොන්සල් ජනරාල් කාර්යාලය මැදිහත්වී කටයුතු සලසමින් සිටින බවත් ඉන්දීය මාධ්‍ය ‍උපුටා දක්වයි. සෞදි අරාබියේ ගබඩාකරුවකු ලෙස සේවය කළ 65 හැවිරිදි පුෂ්පතිපිල්ලෙයි ශිවනන්දන් නමැති මෙම ශ්‍රී ලාංකිකයා දින කිහිපයකට ඉහතදී ඔහුගේ නවාතැන්පොළේ සිටියදී හෘද රෝගී තත්ත්වයක් හේතුවෙන් ජීවිතක්ෂයට පත්වූ බව Arab News විසින් උපුටා දක්වා තිබිණි. එසේ වුවද ඔහුගේ මෘත ශරීරය ලබාගැනීම සඳහා ශ්‍රී ලංකාවෙන් කිසිදු පුද්ගලයකු ඉදිරිපත් වී නොතිබිණි. කෙසේ වුවත් ශිවනන්දන් නමැති අයගේ බිරිඳ සහ දරුවන් දෙදෙනා ඉන්දියාවේ චෙන්නායිහි ජීවත්වන බවට පසුව හෙළිදරව් වූ අතර රුක්මනීදේවි නම් බිරිඳ විසින් ඉන්දියානු කොන්සල් ජනරාල් කාර්යාලය මගින් සිය සැමියාගේ දේහය ලබාදෙන ලෙස ඉල්ලීම් කර තිබේ. එකී ඉල්ලීමට එකඟවෙමින් මේවන විට මෘත දේහය ලබාදීමට කටයුතු කරමින් සිටින බවත්,ජෙදාහ්හි ඔහු සේවය කළ හෝටලයේ හිමිකාරිත්වය විසින් සිය සේවකයාගේ හිඟ වැටුප් හා දීමනා සියල්ල ශ්‍රී ලංකා කොන්සල් ජනරාල් කාර්යාලය හරහා ඔහුගේ ඉන්දියානු බිරිඳට ලබාදෙනු ඇති බවත් පී.ටී.අයි පුවත් සේවය වාර්තා කරයි.", "URL": "https://sinhala.adaderana.lk/news.php?nid=21396", "Category": null, "Parent URL": null}