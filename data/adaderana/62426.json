{"Source": "Adaderana", "Timestamp": "July 25, 2016 03:58 pm", "Headline": "මොන ආණ්ඩු ආවත් පැවිදිහඬ නිහඬ කරන්න බෑ", "News Content": "ආණ්ඩුවට එරෙහි උද්ඝෝෂණ නතර කිරීමට මෙම ආණ්ඩුව විසින් අනුගමනය කරනු ලබන එකම ක්‍රියාමාර්ගය අධිකරණ නියෝග ලබාගැනීම බව පැවිදිහඬ සංවිධානය පවසයි.එම සංවිධානය නියෝජනය කරමින් අද(25)කොළඹ පැවති මාධ්‍ය හමුවකදී එහි සමකැඳවුම්කරු පූජ්‍ය මුරුත්තෙට්ටුවේ ආනන්දහිමියන් කියා සිටියේ මහනුවර සිට කොළඹට එන තෙක් අධිකරණ 19ක් පවත්නා බවයි.ඒ අධිකරණවලින් එක එක නියෝග ගැනීමට හැකියාව පවතින බව උන්වහන්සේ මෙහිදී අවධාරණය කළේය.සමහර පන්සල්වල හිමිවරුන්ට දායකයින් විසින් තර්ජනය කරන බවත්,තවත් සමහර පන්සල්වල හිමිවරුන්ට ආයෙමත් පන්සලට නොඑන ලෙස මන්ත්‍රීවරුන් විසින් තර්ජනය කරන බවත් ආනන්ද හිමියන් සඳහන් කළේය.කුමන ආණ්ඩු ආවත් පැවිදි හඬ නිහඬ කළ නොහැකි බව බලධාරීන්ට සිහිපත් කළ යුතුව ඇති බව උන්වහන්සේ කියා සිටියේය.ඒකාබද්ධ විපක්ෂයේ මන්ත්‍රීවරුන් සිරිසේනගේ ඉල්ලීමට එකඟවී මෙම පාගමන කඩාකප්පල් කිරීමට පොරොන්දු වුවත් මහජනයා පාගමනට එක්වීම වැළැක්වීමට හැකි‍ නොවන බව මෙම මාධ්‍ය හමුවට එක්වූ පූජ්‍ය බෙංගමුවේ නාලකහිමි සඳහන් කළේය.මෙම පා ගමනට එක්වන මහජනයා මෙන්ම භික්ෂුන්ද කිසිදු බියක් ඇතිකරගත යුතු නැති බව නාලක හිමියන් අවධාරණය කළේය.", "URL": "https://sinhala.adaderana.lk/news.php?nid=62426", "Category": null, "Parent URL": null}