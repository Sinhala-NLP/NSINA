{"Source": "Adaderana", "Timestamp": "December 26, 2016 06:46 am", "Headline": " එල්.ටී.ටී.ඊ. සුසාන භූමි අනුස්මරණීය  ස්ථාන වෙයිද?", "News Content": "එල්.ටී.ටී.ඊ. සුසාන භූමි දෙමළ ජනතාවගේ ගෞරවයට පාත්‍රවන අනුස්මරණීය ස්ථාන බවට පත් කළ යුතු බවට වන යෝජනාවක් සම්මත වී තිබේ.කිලිනොච්චි සංවර්ධන කමිටු රැස්විමේදී අදාළ යෝජනාවට එකඟතාව ලැබුණු බව අද දෙරණ වාර්තාකරු සඳහන් කළේය.දෙමළ ජාතික සන්ධානය නියෝජනය කරන කිලිනොච්චි දිස්ත්‍රික් පාර්ලිමේන්තු මන්ත්‍රී එස්. ශීදරන් අදාළ යෝජනාව ඉදිරිපත් කර තිබේ.එහිදී ඔහු ප්‍රකාශ කර ඇත්තේ සුසාන භූමි දෙකක් අනුස්මරණීය තැන් බවට පත් කළ යුතු බවයි.කිලිනොච්චියේ මුලංගාවිල් සහ කනතපුරම් යන ප්‍රදේශවල පිහිටි සොහොන් බිම් මෙම තත්ත්වයට පත් කළ යුතු බව ඔහු පවසා ඇත.මියගිය පිරිස්වල ඥාතීන්ට මෙන්ම දෙමළ ජනතාවට මියගිය එල්.ටී.ටී.ඊ සාමාජිකයින්ට ගෞරව දැක්වීමට ස්ථානයක් නොමැති නිසා මේ යෝජනාව ඉදිරිපත් කළ බවද ශිදරන් මන්ත්‍රීවරයා ප්‍රකාශ කර තිබේ.ඒ අනුව අදාළ යෝජනාව සම්මත වී ඇති අතර මෙම අවස්ථාවට එක්ව සිටි උතුරු පළාත් අමාත්‍ය සී.වී විග්නේෂ්වරන් මහතා ඉල්ලා ඇත්තේ සුසාන භුමි පිහිටි ඉඩම් පිළිබඳ ගැටළුවක් ඇති නොවන්නේනම් එම ස්ථාන අනුස්මරණීය ස්ථාන ලෙස සංවර්ධනය කිරීමට හැකියාව පවතින බවයි.", "URL": "https://sinhala.adaderana.lk/news.php?nid=67377", "Category": null, "Parent URL": null}