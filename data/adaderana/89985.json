{"Source": "Adaderana", "Timestamp": "May 28, 2018 10:48 pm", "Headline": " පරිභෝජනයට නුසුදුසු ටින්මාළු කන්ටේනර් 74ක්  සොයාගනී", "News Content": "පරිභෝජනයට නුසුදුසු ටින්මාළු කන්ටේනර් 74 ක් දිවයිනට ආනයනය කර තිබියදී සොයාගත් බව ශ්‍රී ලංකා රේගුව පවසයි. එහි මාධ්‍ය ප්‍රකාශක සුනිල් ජයරත්න මහතා සඳහන් කළේ එම තොගයේ වටිනාකම රුපියල් මිලියන 378 ක් බවයි. චීනය හා තායිවානය යන රටවල් වලින් ආනයනය තරන ලද ටින්මාළු තොගයක් මෙලෙස ප්‍රමිතියෙන් තොර බව සෞඛ්‍ය අංශ විසින් හදුනාගෙන තිබුණි. මෙම ටින් මාළු තොගයේ වටිනාකම රුපියල් මිලියන 378ක් පමණ වව බව රේගු මාධ්‍ය ප්‍රකාශක සුනිල් ජයරත්න මහතා සඳහන් කළේය. මෙලෙස ආනයනය කරන ලද ටින්මාළු සහිත බහාලුම් 74න් 15ක් ප්‍රතිඅපනයනය කිරීමට පියවර ගෙන තිබේ. මේ අතර සෞඛ්‍ය පෝෂණ හා දේශීය වෛද්‍ය අමාත්‍යංශයේ ආනයනික ආහාර පර්යේෂණ ඒකකය පවසන්නේ ප්‍රමිතියෙන් තොර ටින්මාළු මෙරටට ආනයනය කරන බව තම ඒකකය සිදුකළ විශේෂ පරීක්ෂණයකින් තහවුරු වී ඇති බවයි. ආහාර උපදේශක කමිටුවේ ගත් තීරණයක් පරිදි එවැනි ටින්මාළු විවෘත වෙළඳපොලේ පවතිනවාද යන්න සොයා බැලීමත් එසේ පවතීනම් ඒවා ඉවත් කිරීමටද වැඩපිළිවෙළක් යෙදීමටත් තීරණය වී තිබේ. මේ අතර සෞඛ්‍ය ප්‍රවර්ධන කාර්යාංශයේ පැවති මාධ්‍ය හමුවේදීද භාවිතයට නුසුදුසු ටින්මාළු සම්බන්ධයෙන් සාකච්ඡා කෙරුණි.", "URL": "https://sinhala.adaderana.lk/news.php?nid=89985", "Category": null, "Parent URL": null}