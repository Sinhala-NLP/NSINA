{"Source": "Adaderana", "Timestamp": "March 4, 2014 08:19 am", "Headline": "ශ්‍රී ලංකාවට එරෙහි යෝජනා සමුළුවට ඉදිරිපත් කරයි ", "News Content": "ශ්‍රී ලංකාව සම්බන්ධයෙන් ජාත්‍යන්තර පරීක්ෂණයක් පැවැත්විය යුතු බවට වු යෝජනා කෙටුම්පත එක්සත් ජාතීන්ගේ මානව හිමිකම් කවුන්සිල සැසිවාරයට ඉදිරිපත් කර තිබේ. ඊයේ(03) පස්වරුවේ මානව හිමිකම් කවුන්සිලයේ 25 වන සැසිවාරයේ දී ශ්‍රී ලංකාව සම්බන්ධයෙන් වු එම යෝජනාව ඉදිරිපත් වී ඇති බව වාර්තා වෙයි. අමෙරිකාව, බ්‍රිතාන්‍යය, මොන්ටිනීගෝර්, මැසිඩෝනියාව සහ මොරිෂස් යන රටවල් පහ එක්ව අදාළ යෝජනාව මානව හිමිකම් කවුන්සිලයට ඉදිරිපත් කර තිබේ. එම යෝජනාවෙන් පෙන්වා දී ඇත්තේ ශ්‍රී ලංකාවේ සිදුවු බව කියන මානව හිමිකම් උල්ලංඝණය වීමේ සිද්ධීන් සම්බන්ධයෙන් සොයාබැලීමට ජාත්‍යන්තර යාන්ත්‍රණයක් අවශ්‍ය බවයි. එක්සත් ජාතීන්ගේ මානව හිමිකම් මහකොමසාරිස්වරියගේ වාර්තාවේ කරුණුවලට අනුව ශ්‍රී ලංකා රජය සත්‍යය සොයා ගැනීමේ ක්‍රියාවලිය සිදුකර නොමැති බැවින් ඒ සඳහා ජාත්‍යන්තර මැදිහත්වීමක අවශ්‍යතාවය පවතින බව එම යෝජනාවෙන් පෙන්වා දී තිබේ. මේ අතර ඊයේ ජිනිවාහිදී ආරම්භ වු එක්සත් ජාතීන්ගේ මානව හිමිකම් කවුන්සිලයේ 25 වන සැසිවාරය ඇමතූ බ්‍රිතාන්‍යයේ පොදුරාජ්‍ය මණ්ඩලයීය කටයුතු පිළිබඳ රාජ්‍ය අමාත්‍ය හියුගෝ ස්වියර් විසින් ද ශ්‍රී ලංකාව සම්බන්ධයෙන් අදහස් පළ කර ඇති බව සඳහන් වෙයි. ඔහු පවසන්නේ නිදහස හා විශ්වසනීයත්වය තහවුරු කිරීමට ශ්‍රී ලංකාව අපොහොසත් වී ඇති බවයි. එක්සත් ජාතීන්ගේ මානව හිමිකම් කවුන්සිලය ඉදිරිපත් කළ යෝජනා ක්‍රියාත්මක කිරීමට ශ්‍රී ලංකා රජය අපොහොසත් වී ඇති බව ද ඔහු එහිදි පෙන්වා දී තිබේ. එක්සත් ජාතීන්ගේ මහ ලේකම් බැන්කී මූන් මහතා ද මානව හිමිකම් සැසිවාරය අමතමින් ප්‍රකාශ කළේ ශ්‍රී ලංකාවේ සංහිදියාව සහ වගවීම ප්‍රවර්ධනය කිරීම උදෙසා මානව හිමිකම් මහකොමසාරිස් නවනීදන් පිල්ලෙයි ඉදිරිපත් කළ වාර්තාව පිළිගන්නා බවයි. මේ අතර මෙවර එක්සත් ජාතීන්ගේ මානව හිමිකම් කවුන්සිලයේ 25 වන සැසිවාරය සඳහා සහභාගී වන ශ්‍රී ලංකා නියෝජිත පිරිස අද(04) ජිනීවා නුවරට ළඟා වීමට නියමිතය. ශ්‍රී ලංකා නියෝජිත පිරිසේ නායක, විදේශ කටයුතු අමාත්‍ය මහාචාර්ය ජී.එල්.පීරිස් මහතා හෙට දිනයේ ශ්‍රී ලංකාව සම්බන්ධයෙන් වු වාර්තාවක් මානව හිමිකම් කවුන්සිලයට ඉදිරිපත් කිරීමට නියමිත බව ජිනීවාහි පිහිටි ශ්‍රී ලංකා නිත්‍ය නියෝජිත කාර්යාලය සඳහන් කළේය. ලබන 6 වන දින අමාත්‍ය ජි.එල්.පීරිස් මහතා එක්සත් ජාතීන්ගේ මානව හිමිකම් කවුන්සිලයේ මහ කොමසාරිස් නවනීදන් පිල්ලෙයි මහත්මිය ද හමුවීමට සැලසුම් කර ඇති බව සඳහන් වෙයි.", "URL": "https://sinhala.adaderana.lk/news.php?nid=41518", "Category": null, "Parent URL": null}