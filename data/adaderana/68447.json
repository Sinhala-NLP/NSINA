{"Source": "Adaderana", "Timestamp": "January 23, 2017 11:12 am", "Headline": " ෆවුසිගේ සාක්ෂි විභාගය අප්‍රේල් මසදී ", "News Content": "ආපදා කළමනාකරණ අමාත්‍යංශයට අයත් වාහනයක් පුද්ගලික පරිහරණය සඳහා යොදා ගනිමින් රජයට රුපියල් දස ලක්ෂයකට අධික අලාභයක් සිදු කළ බවට චෝදනා මත හිටපු අමාත්‍ය ඒ.එච්.එම් ෆවුසි මහතාට එරෙහි නඩුවක් අද(23) කොළඹ ප්‍රධාන මහේස්ත්‍රාත් අධිකරණය හමුවේ කැඳවා තිබුණි.රෝගී තත්ත්වයක් හේතුවෙන් ෆවුසි මහතා කොළඹ ජාතික රෝහලේ ප්‍රතිකාර ලබන බැවින් අද දිනයේ අධිකරණයට ඉදිරිපත් නොවූ බව අද දෙරණ අධිකරණ වාර්තාකරු පැවසුවේය.ඒ අනුව අදාළ නඩුව සම්බන්ධයෙන් සාක්ෂි විභාගය අප්‍රේල් මස 05 සහ 06 දිනවල සිදු කිරීමට කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා නියෝග කර තිබේ.ආපදා කළමනාකරණ අමාත්‍යංශයට නෙදර්ලන්තයෙන් පරිත්‍යාගයක් වශයෙන් ලැබුණු රුපියල් කෝටි දෙකක් පමණ වටිනා ජීප් රථයක් අවභාවිත කිරීම සම්බන්ධයෙන් හිටපු අමාත්‍යවරයාට එරෙහිව චෝදනා ගොණු කර තිබුණි.", "URL": "https://sinhala.adaderana.lk/news.php?nid=68447", "Category": null, "Parent URL": null}