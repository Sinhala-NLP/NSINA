{"Source": "Adaderana", "Timestamp": "February 24, 2014 10:27 am", "Headline": "ගෙහිමියන් දේවස්ථානයේ - සොරු දේපළ කොල්ලකති", "News Content": "ගෙහිමියන් ආගමික වතාවත් සඳහා දේවස්ථාන වෙත ගොස් සිටියදී නිවාස 03 ක් බිඳ මුදල් සහ දේපල සොරා ගැනීමේ සිද්ධීන් 03 ක් සම්බන්ධයෙන් පරීක්ෂණ ආරම්භ කර ඇති බව මාදම්පේ සහ වෙන්නප්පුව පොලීසිය කියයි. ඉකුත් 22 වැනිදා රාත්‍රීයේ මෙම නිවාස කොල්ලකෑම් සිදුවී ඇත. තමන් ඇතුළු පවුලේ අය ගමේ දේවස්ථානයේ වාර්ෂික මංගල්‍යයට සහභාගි වීමට ගොස් සිටියදී නිවසට ඇතුළු වූ කිසියම් අයෙකු විසින් නිවස තුළ තිබූ රුපියල් 217,000 ක් වටිනා රන් ආභරණ සොරා ගෙන ගොස් ඇති බව කාක්කපල්ලිය - දෙමටපිටිය පදිංචි වර්ණකුලසුරිය සකරියස් පීටර් ප්‍රනාන්දු යන අය විසින් මාදම්පේ පොලීසියට කර ඇති පැමිණිල්ලේ සඳහන් වේ. තමන් ඇතුළු පවුලේ අය සඳලංකාවේ පිහිටි දේවස්ථානයක් වෙත ගොස් ආපසු පැමිණෙන විට තම නිවස බිඳ ඇති අයෙක් රුපියල් 90,000 ක් වටිනා මුදල් සොරා ගෙන ගොස් ඇති බව ලුණුවිල - බණ්ඩිරිප්පුව පදිංචි මල්වත්ත ලියනගේ දොන් සුසිල් යන අය විසින් වෙන්නප්පුව පොලීසියට පැමිණිලි කරමින් පවසා ඇත. මේ අතර තමන් ඇතුළු පවුලේ අය ගමේ දේවස්ථානයට ගොස් සිටියදී තමන්ගේ නිවසද බිඳ රුපියල් 302,000 ක් වටිනා මුදල් සහ ස්වර්ණාභරණ සොරකම් කරගෙන ගොස් ඇති බව වයික්කාල - අංගම්පිටිය පදිංචි ප්‍රසාද් ප්‍රසන්න ප්‍රනාන්දු යන අය විසින් වෙන්නප්පුව පොලීසියට පැමිණිලි කරමින් පවසා තිබේ. තම නිවසේ තිබූ මුදල් රුපියල් ලක්ෂයක් සහ රුපියල් 202,000 ක් වටිනා ස්වර්ණාභරණද කොල්ලකරුවන් විසින් රැගෙන ගොස් ඇති බවද එම පැමිණිල්ලේ වැඩිදුරටත් සඳහන් වේ. මෙම සොරකම් කවුරුන් විසින් සිදු කළාද යන්න මෙතෙක් අනාවරණය වී නැත. වෙන්නප්පුව සහ මාදම්පේ පොලීසි වැඩිදුර පරීක්ෂණ කර ගෙන යයි.", "URL": "https://sinhala.adaderana.lk/news.php?nid=41343", "Category": null, "Parent URL": null}