{"Source": "Adaderana", "Timestamp": "December 23, 2011 03:43 pm", "Headline": "කොහොම ආවත් නායකත්වය පිළිගන්නවා", "News Content": "කෘත්‍යාධිකාරී මණ්ඩලය විසින් අනුමත කරනු ලැබු තනතුරුවලට ගරු කළ ද වැරදී දේ වෙනුවෙන් නැගී සිටීමට පසුබට නොවන එක්සත් ජාතික පක්ෂ පාර්ලිමේන්තු මන්ත්‍රී සුජීව සේනසිංහ මහතා පවසයි. එක්සත් ජාතික පක්ෂයේ ප්‍රධාන තනතුරු තෝරාගැනීම වෙනුවෙන් පැවති ඡන්ද විමසීම ප්‍රජාතන්ත්‍රවාදී, සාධාරණ ඡන්දයක් නොවන බව ඒ මහතා සඳහන් කරයි. කොළඹ අද(23) පැවති මාධ්‍ය හමුවකට එක්වෙමින් මන්ත්‍රීවරයා මේ බව කියා සිටියේය. රහස් ඡන්දයක් ප්‍රකාශ කරන විට හඳුනාගත හැකි ලෙස අංක ලබාදිය නොහැකි බව එහිදී සේනසිංහ මහතා ප්‍රකාශ කළේය. කෘත්‍යාධිකාරී මණ්ඩලයේ අසාධාරණ පත්වීම් තිබුණු බවත්, ඒ සියල්ල සම්බන්ධව චෝදනා නගන බවත් හෙතෙම සඳහන් කළේය. කුමන ආකාරයකින් පැමිණිය ද නායකත්වය පිළිගන්නා නමුත් නායකත්වයේ සියලුම ක්‍රියාවන් අනුමත නොකරන බව ද මන්ත්‍රීවරයා අවධාරණය කර සිටියේය. එමෙන්ම කිසිවිටකත් පක්ෂය හැර නොයන බව එම මාධ්‍ය හමුවට එක්වෙමින් එක්සත් ජාතික පක්ෂ පාර්ලිමේන්තු මන්ත්‍රීනි රෝසි සේනානායක මහත්මිය පැවසීය. නායකත්වයේ කවුරුන් රැඳී සිටිය ද පක්ෂය හැර යාමේ කිසිදු අදහසක් නොමැති බව ඇය සඳහන් කළාය. ලබන වසරේදී ද එක්සත් ජාතික පක්ෂයේ අභිවෘද්ධිය වෙනුවෙන් කැපවී ක්‍රියා කරන බව ද එම මහත්මිය ප්‍රකාශ කළාය.", "URL": "https://sinhala.adaderana.lk/news.php?nid=20892", "Category": null, "Parent URL": null}