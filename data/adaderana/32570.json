{"Source": "Adaderana", "Timestamp": "March 19, 2013 10:56 pm", "Headline": " උතුරු පළාතේ ගුරු හිඟයට කඩිනම් විසඳුමක් ඕනෑ ", "News Content": "උතුරු පළාතේ ගුරුවරුන් 12,592 ක් සේවය කළද එම පළාතට අවශ්‍ය ගුරු සංඛ්‍යාව 13,984 ක් බවත් ගුරු හිඟයට පිළියම් වශයෙන් මේවන විට යාපනය අර්ධද්වීපයේ සහ වව්නියාව දකුණ කලාපවලට අයත් අතිරික්ත ගුරුවරුන් ස්ථාන මාරු කිරීමේ පිළියම අසාර්ථක බව ලංකා ගුරු සංගමයේ ලේකම් ජෝසෆ් ස්ටාලින් මහතා පවසයි. ඔහු විසින් නිකුත් කළ මාධ්‍ය නිවේදනයක ඒ ගැන වැඩිදුරටත් මෙසේ ද සඳහන්ය. උතුරු පළාත තුළ දැනට ගුරුවරුන් 12,592 ක් සේවය කළද එම පළාතට අවශ්‍ය ගුරු සංඛ්‍යාව 13,984 කි. මෙවැනි පසුබිමක 1392 ක ගුරු හිඟයක් පවතී. විශේෂයෙන් කිලිනොච්චි කලාපයේ 182 ක්ද, මඩු කලාපයේ 82 ක්ද, මුලතිව් 219 ක්ද, තුනුක්කායි 88 ක්ද, වව්නියා උතුර 138 ක්ද, වව්නියාව දකුණ 152 ක් ද වශයෙන් කලාප අධ්‍යාපන කාර්යාල 12 තුළම මෙම ගුරු හිඟය දැකිය හැක. නමුත් මෙම ගුරු හිඟය පියවීමට බලධාරීන් මේ දක්වා කිසිදු පියවරක් ගෙන නැත. මෙම ගුරු හිඟය පියවීම සඳහා මේ වන විට යාපනය අර්ධද්වීපයේ සහ වව්නියාව දකුණ කලාපවලට අයත් අතිරික්ත ගුරුවරුන් ස්ථාන මාරු කිරීම පිළියමක් ලෙස යොදා ගත්තද එය සාර්ථක විසඳුමක් වී නොමැති බව ඉතා පැහැදිළිය. විද්‍යාපීඨවලින් උතුරු පළාත සඳහා 2013 වසරේදී ගුරුවරු 225 ක් පත්වීම ලැබීමට නියමිත අතර එය මෙම ගුරු හිඟය පියවීමට කිසිසේත් ප‍්‍රමාණවත් නොවේ. එම නිසා කඩිනමින් උතුරු පළාත් ගුරු හිඟය පියවීමට පාසල් මට්ටමින් ඇති පුරප්පාඩු සංඛ්‍යාවට පාසල් පදනම් කරගෙන නිශ්චිත සේවා කාලයක් මත නව ගුරු පත්වීම් ලබාදෙන ලෙස උතුරු පළාත් ආණ්ඩුකාරවරයාගෙන් ලංකා ගුරු සංගමය ඉල්ලා සිටී. යුද්ධය අවසන් වී වසර 4 කට ආසන්න කාලයක් ගත වී ඇතත් වන්නි ප‍්‍රදේශයේ පාසල්වල ගුරු නිවාස අවශ්‍යතාවය සම්පූර්ණ කර නැති අතර දුෂ්කර දීමනා ඇතුළු දිරි ගැන්වීම් ද එම ප‍්‍රදේශවල ගුරුවරුන්ට විධිමත්ව ලබාදීමට කටයුතු කර නැත. ලංකාවේ අනෙකුත් පළාත්වල උපාධිධාරී ගුරු පත්වීම් ලබාදෙමින් පවතින අතර උතුරු පළාතට අදාළව එම පත්වීම් පිරි නැමීමක් සිදු වී නැත. එම නිසා කඩිනමින් මෙම ගුරු හිඟය පියවීමටත්, ගුරුවරුන්ට අවශ්‍ය පහසුකම් ලබාදීමටත් අවශ්‍ය පියවර ගන්නා ලෙස ලංකා ගුරු සංගමය ආණ්ඩුවට බලකර සිටී. ජෝසප් ස්ටාලින් ලේකම්", "URL": "https://sinhala.adaderana.lk/news.php?nid=32570", "Category": null, "Parent URL": null}