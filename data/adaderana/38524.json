{"Source": "Adaderana", "Timestamp": "November 1, 2013 01:23 pm", "Headline": "වර්ජනයෙන් රෝහල් රැසක කටයුතුවලට බාධා - රෝගීන් අමාරුවේ", "News Content": "කොළඹ ජාතික රෝහලේ දසුනකි. (ඡායා රූ - එරංග පෙරේරා) හෙද, පරිපූරක, අතුරු වෛද්‍ය සේවය ඇතුළු වෘත්තීය සමිති 16ක් ආරම්භ කර ඇති වර්ජනය හේතුවෙන් රෝහල් රැසක කටයුතු වලට බාධා එල්ල වී තිබේ. වැටුප් විෂමතා ඇතුළු ඉල්ලීම් 6 ක් මුල්කර ගනිමින් හෙද පරිපූරක අතුරු වෛද්‍ය සේවය ඇතුළු වෘත්තීය සමිති 16ක නියෝජිතයන් අද උදෑසන හතේ සිට මෙම වැඩවර්ජනය ආරම්භ කරන ලදී. දිවයින පුරා පිහිටි රෝහල් 568ක මෙම වර්ජනය ක්‍රියාත්මක වන බව වාර්තා වේ. කෙසේ වෙතත් රිජ්වේ ආර්යා ළමා රෝහල, සිරිමාවෝ බණ්ඩාරනායක ළමා රෝහල, මහමෝදර රෝහල, මහරගම පිළිකා රෝහල, කාසල් වීදිය කාන්තා රෝහල, ද සොයිසා රෝහල යන රෝහල්වල මෙම වර්ජනය ක්‍රියාත්මක නොවන බව වෘත්තීය සමිති සඳහන් කළේය. මෙම වර්ජනය සම්බන්ධයෙන් දැනට පවතින තත්ත්වය පිළිබඳ අද දෙරණ සමඟ අදහස් දැක්වු හෙද, පරිපූරක අතුරු වෛද්‍ය වෘත්තීමය සේවාවන්ගේ ඒකාබද්ධ බල මණ්ඩලයේ කැඳවුම්කරු සමන් රත්නප්‍රිය මහතා සඳහන් කළේ වර්ජනය සාර්ථකව ක්‍රියාත්මක වන බවයි. වර්ජනය හේතුවෙන් ප්‍රතිකාර ලබාගැනීම සඳහා පැමිණෙන රෝගීන් දැඩි අපහසුතාවට පත්ව ඇති බව අද දෙරණ වාර්තාකරුවන් පැවසීය.", "URL": "https://sinhala.adaderana.lk/news.php?nid=38524", "Category": null, "Parent URL": null}