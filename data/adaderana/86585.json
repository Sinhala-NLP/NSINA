{"Source": "Adaderana", "Timestamp": "March 29, 2018 04:27 pm", "Headline": "පන්දුව පළුඳු කරාට ජීවිතකාලය පුරාවටම පසුතැවෙනවා", "News Content": "පන්දුව පළුඳු කිරීමට ගත් තීරණය පිළිබඳ තමා සිය ජීවිතකාලය පුරාවටම පසුතැවෙන බව ඔස්ට්‍රේලියානු ක්‍රීඩක කැමරන් බැන්ක්‍රොෆ්ට් පවසයි. තරඟ තහනමකට ලක්වී සිය රට වෙත පැමිණීමෙන් පසුව පළමුවරට මාධ්‍ය වෙත අදහස් දක්වමින් ඔහු සඳහන් කර ඇත්තේ කණ්ඩායමේ උපනායක ඩේවිඩ් වෝනර්ගේ උපදෙස් පරිදි වැලිකඩදාසියක් උපයෝගී කරගනිමින් තමා පන්දුව පළුඳු කළ බවයි. තරඟය අතරතුර ඒ පිළිබඳ විනිසුරුවරුන් විමසූ අවස්ථාවේ තමන් අසත්‍ය ප්‍රකාශ සිදුකළේ එම අවස්ථාවේ ඇතිවූ කම්පනය හේතුවෙන් බව ඔහු සඳහන් කර තිබේ. තමන් සිදුකළ ක්‍රියාව සහ එම අවස්ථාවේ හැසිරුණු ආකාරය පිළිබඳ දැඩිලෙස කණගාටුවට පත්වන අතර සිද්ධිය පිළිබඳ ලොව පුරා සියලු ප්‍රේක්ෂකයින්ගෙන් තමා සමාව අයදින බව බැන්ක්‍රොෆ්ට් වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=86585", "Category": null, "Parent URL": null}