{"Source": "Adaderana", "Timestamp": "June 13, 2014 10:15 am", "Headline": "වෑන් රථ අනතුරින් 8ට තුවාලයි", "News Content": "වන්දනා නඩයක් ගමන් කළ වෑන් රථයක් මාර්ගයෙන් ඉවතට පැන දුරකථන රැහැන් කණුවක ගැටීමෙන් සිදුවී ඇති අනතුරකින් වෑන් රථයේ ගමන් කරමින් සිටි 08 දෙනෙකු තුවාල ලබා පුත්තලම මූලික රෝහලට ඇතුළත් කර තිබේ. 13 වැනිදා අළුයම 6.30 ට පමණ පුත්තලම - කොළඹ මාර්ගයේ මංගළඑළිය ප්‍රදේශයේදී මෙම අනතුර සිදුවී ඇත. තුවාල ලබා රෝහල් ගත කර සිටින අය අතර වයස අවුරුදු 13 ක දැරියක් සහ කාන්තාවන් තිදෙනෙක්ද,පිරිමි අයවළුන් 04 දෙනෙකුද වේ. එක් කාන්තාවගේ තත්ත්වය බරපතළ බව රෝහල් ආරංචි මාර්ග කියයි. රෝහල් ගත කර ඇති පිරිස ගම්පහ - දෙල්ගොඩ ප්‍රදේශයේ පදිංචිකරුවන් බව මුන්දලම පොලීසිය කියයි. අනතුරට පත් වෑන් රථයේ සිටි පිරිස පොසොන් උත්සවය සඳහා අනුරාධපුරයට ගොස් ආපසු දෙල්ගොඩ ප්‍රදේශය බලා ගමන් කරමින් සිට තිබේ. අධික වේගයෙන් පැමිණ ඇති වෑන් රථයේ වේගය පාලනය කර ගැනීමට රියදුරුට නොහැකි වීම හේතුවෙන් අනතුර සිදුවී ඇති බව පොලීසිය කියයි. මුන්දලම පොලීසියේ රථවාහන අංශයේ වැඩ බලන ස්ථානාධිපති පොලිස් සැරයන් 41388 සුසන්ත මහතා ඇතුළු නිලධාරීන් වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=43939", "Category": null, "Parent URL": null}