{"Source": "Adaderana", "Timestamp": "March 14, 2017 02:30 pm", "Headline": "පුපුරණ ද්‍රව්‍ය යොදා ධීවර කටයුතුවල නිරතවූ 13ක් අල්ලයි", "News Content": "පුපුරණ ද්‍රව්‍ය යොදා ගනිමින් ධීවර කටයුතුවල නිරතව සිටි ධීවරයින් 13 දෙනෙකු ප්‍රදේශ දෙකකදී අත්අඩංගුවට ගෙන තිබේ.මන්නාරම සවුත්බාර් සහ නච්චිකුඩා වෙඩිතලතිව් යන මුහුදු ප්‍රදේශවලදී ඔවුන් අත්අඩංගුවට ගත් බව නාවික හමුදාව සඳහන් කළේය.ඩයිනමයිට් යොදා ගනිමින් ධීවර කටයුතුවල නිරතව සිටි ධීවරයින් සිව් දෙනෙකු මන්නාරම සවුත්බාර් ප්‍රදේශයේ දී අත්අඩංගුවට ගෙන තිබේ.එහි දී ඔවුන් සතුව තිබී ධීවර කටයුතු සඳහා යොදා ගත් ජී.පී.එස්. යන්ත්‍රයක්, කිමිදුම් උපකරණ තොගයක් සහ මසුන් කිලෝග්රෑම් 766ක් සිය බාරයට ගත් බව නාවික හමුදාව සඳහන් කළේය.මේ අතර නච්චිකුඩා , වෙඩිතලතිව් මුහුදු ප්‍රදේශයේදී ද ජෙලට්නයිට් යොදා ගනිමින් ධීවර කටයුතුවල නිරතවූ ධීවරයින් 9 දෙනෙකු අත්අඩංගුවට ගෙන තිබේ.ඔවුන් සතුව තිබී ඩිංගි යාත්‍රා දෙකක් , ජී.පී.එස් යන්ත්‍ර දෙකක්, කිමිදුම් උපකරණ තොගයක් සහ මසුන් කිලෝග්රෑම් 2475 ක් නාවික හමුදාව බාරයට ගෙන තිබේ.අත්අඩංගුවට ගත් පුද්ගලයන් සහ භාණ්ඩ මන්නාරම සහකාර ධීවර අධ්‍යක්ෂ කාර්යාලය වෙත බාරදුන් බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=70873", "Category": null, "Parent URL": null}