{"Source": "Adaderana", "Timestamp": "June 29, 2011 04:36 pm", "Headline": "විදේශයන්ට විකුණන ඉඩම්වල සල්ලි මහා භාණ්ඩාගාරයටයි", "News Content": "විදේශීය සමාගම්වලට ඉඩම් විකුණා ලැබෙන මුදල් සෘජුවම මහා භාණ්ඩාගාරයට යන බව ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි. එම මුදල් මහා භාණ්ඩාගාරයේ අංක 6000 වෙනි ගිණුමට බැර කෙරෙන බව නියෝජ්‍ය අමාත්‍යවරයා කියා සිටියේ අද(29)කොළඹ පැවති මාධ්‍ය හමුවකට සහභාගී වෙමිනි. කොළඹ සහ හම්බන්තොට තරු 7 සංචාරක හෝටල් ව්‍යාපෘති අරඹා ඇති බවත් ඒ වෙනුවෙන් ෂැන්ග්‍රිලා සමාගමට ලබා දුන් ඉඩම් වෙනුවෙන් ඩොලර් මිලියන 125 ක් රජයට උපයාගන්නට හැකිවූ බවත්,AVIC සමාගමට දුන් ඉඩම් වෙනුවෙන් ඩොලර් මිලියන 136 ක් හිමිවූ බවත් නි.අමාත්‍යවරයා අනාවරණය කළේය. කුච්චවේලී සංචාරක කලාපය සඳහා අක්කර 510 ක භූමියක් විදේශීය සමාගමකට ලබාදී ඇති වග කියා සිටි ඔහු එහි ස්ථාපිත කෙරෙන සංචාරක හෝටලයේ කාමර 2500 ක් ඉදිකිරීමට බලාපොරොත්තු වන බව සඳහන් කළේය. කුච්චවේලී ඉඩම් විදේශිකයින්ට ලබා දුන්නද 2.5%-5% දක්වා මුදලක් එකී ප්‍රදේශයේ ජනතාවගේ සංවර්ධනය සඳහා යොදවන්නට තීරණය කර ඇති බව ද අබේවර්ධන මහතා කියා සිටියේය. කල්පිටිය සංචාරක කලාපයේද මේවන විට සංවර්ධන කටයුතු සිදුවෙමින් පවතින බවත්,එහි කිසිදු පවුලක් ඉවත් නොකරන බවත්,බත්තලංගුණ්ඩුවේ ජීවත්වන පවුල් 1500 ක පමණ ජනතාවට අවශ්‍ය පානීය ජලය,විදුලිය වැනි අත්‍යවශ්‍ය සේවා සැපයීමට පියවර ගන්නා බවත් නි.අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17081", "Category": null, "Parent URL": null}