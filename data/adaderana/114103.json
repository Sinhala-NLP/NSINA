{"Source": "Adaderana", "Timestamp": "July 14, 2019 12:09 pm", "Headline": "හී පහරින් වේදනා විඳි නාගයාට ජීවය දුන් වෙදුන්", "News Content": "නාගයෙකුගේ දිවි බේරාගත් වෛද්‍යවරු පිරිසක් පිළිබඳව ඉන්දියාවෙන් වාර්තා වෙයි. ඊතල පහර කෑ නාගයෙකුගේ දිවි බේරා ගැනීමට ඉන්දියාවේ ඔඩීෂා ප්‍රාන්තයේ පශු වෛද්‍යවරු පිරිසක් සමත් වුණි. කෙසේ වෙතත් ඔවුන්ට නාගයාගේ දිවි ගලවා ගැනීමට හැකි වීම ආශ්චර්යයක් බව විදෙස් වාර්තා සඳහන් කරයි. පූරි නගරයේදී ප්‍රදේශවාසීන් පිරිසක් සිදුකළ පහරදීමක් අතරතුර යකඩ ඊතලයක් නාගයාගේ සිරුර පසාරු කර තිබුණි. ඉන් නාගයාගේ පෙනහළුවලටද හානි සිදු වී ඇත. කෙසේ වෙතත් පහරදීමෙන් නාගයාට තුවාල සිදු වූ බවට ප්‍රදේශවාසීන් ඊට අදාළ අංශයක් දැනුවත් කර තිබුණි. ඒ අනුව පශු වෛද්‍යවරු නාගයාගේ සහයට පැමිණි අතර ඔවුන් ආරක්ෂිතව ඊතලය ඉවත් කිරීමට කටයුතු කළේය. කොඳු ඇට පෙළට හානියක් සිදු නොවීම හේතුවෙන් නාගයා තවමත් ස්ථාවර තත්ත්වයේ පසුවන බවත් ඊතලය ඉවත් කළද වැඩිදුර ප්‍රතිකාර සිදුකරන බවත් පශු වෛද්‍යවරු පවසයි. මෙම ඉන්දියානු නාගයින් විශේෂය ශ්‍රී ලංකාව භූතානය බංග්ලාදේශය ඉන්දියාව සහ පාකිස්තානය යන ආසියානු රටවලද දක්නට ලැබෙන බව විදෙස් වාර්තා සඳහන් කරයි. කෙසේ වෙතත් 2017 වසරේ ඉන්දීය වනජීවී ආරක්ෂණ පනත මඟින් එම නාගයින් ආරක්ෂා කරගත යුතු සත්ත්ව විශේෂයක් ලෙස නම්කර ඇති බව එම වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=114103", "Category": null, "Parent URL": null}