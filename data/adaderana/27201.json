{"Source": "Adaderana", "Timestamp": "September 7, 2012 09:18 am", "Headline": "රටවල් 54 ක නියෝජිතයින් දිවයිනට", "News Content": "පොදු රාජ්‍යය මණ්ඩලීය පාර්ලිමේන්තු මන්ත්‍රීවරුන්ගේ 58 වන සැසිවාරයට සහභාගීවීම සඳහා ලොව පුරා රටවල් 54 ක නියෝජිතයන් අද (07) සහ හෙට (08) දිවයිනට පැමිණෙයි. කථානායකවරුන්, ඇමතිවරුන් ඇතුළු නියෝජිතයන් 800 කට වැඩි පිරිසක් සැසිවාරය සඳහා සහභාගී වන බව විදේශ කටයුතු අමාත්‍යංශය සඳහන් කළේය. පොදු රාජ්‍යය මණ්ඩලීය පාර්ලිමේන්තු සැසිවාරය අද සිට ලබන 15 වන දින දක්වා පැවැත්වීමට නියමිතය. කුඩා සැසි කිහිපයක් පැවැත්වීමෙන් අනතුරුව ලබන 11 වෙනිදා සමාරම්භක උත්සවය ජනාධිපති මහින්ද රාජපක්ෂ මහතාගේ ප්‍රධානත්වයෙන් නෙළුම් පොකුණ මහින්ද රාජපක්ෂ රංග ශාලාවේ දී පැවැත්වේ. සැසිවාරය පැවැත්වෙන කාලය තුළ කොළඹ සහ ඒ අවට දැඩි ආරක්ෂක වැඩපිළිවෙලක් ක්‍රියාත්මක කරන බව පොලීසිය පවසයි. 2013 වසරේ දී පොදු රාජ්‍යය මණ්ඩලීය රාජ්‍ය නායක සමුළුව කොළඹ දී පැවැත්වීමට ද සැලසුම් කර තිබේ.", "URL": "https://sinhala.adaderana.lk/news.php?nid=27201", "Category": null, "Parent URL": null}