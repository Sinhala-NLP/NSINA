{"Source": "Adaderana", "Timestamp": "September 21, 2011 03:59 pm", "Headline": "මීළඟ ටෙස්ට් තරගාවලියට ශ්‍රී ලංකා සංචිතය නම් කෙරේ", "News Content": "එළඹෙන ඔක්තෝබර් මාසයේ දී පකිස්ථානය සමග පැවැත්වෙන ටෙස්ට් තරගාවලිය සඳහා ශ්‍රී ලංකා සංචිතය අද නම් කෙරුණි. ඒ අනුව තිලාන් සමරවීර, අජන්ත මෙන්ඩිස් සහ සික්කුගේ ප්‍රසන්න මෙම සංචිතයෙන් ඉවත් කර තිබේ. දිනේෂ් චන්දිමාල්, කඩුලු රකින්නෙකු ලෙස ක්‍රීඩා කරන කෞශාල් සිල්වා සහ වේගපන්දු යවන ක්‍රීඩක නුවන් ‍ප්‍රදීප් සංචිතයට ඇතුළත් කර තිබේ.. නුවන් ප්‍රදීප් සහ කෞශාල් සිල්වා‍යන ක්‍රීඩකයින්‍ශ්‍රී ලංකාව වෙනුවෙන් ටෙස්ට් සංචිතයකට ඇතුළත් වන්නේ ප්‍රථම වරට බව සඳහන් වේ. නව සංචිතයේ කඩුලු රකින්නන් සිව් දෙනෙකු සිටීම විශේෂත්වයකි. ඒ ශ්‍රී ලංකා ටෙස්ට් කණ්ඩායමේ නිත්‍ය කඩුලු රකින ප්‍රසන්න ජයවර්ධන, කුමාර් සංගක්කාර, දිනේෂ් චන්දිමාල් සහ කෞශාල් සිල්වා යන ක්‍රීඩකයින්ය. කණ්ඩායමේ නායකත්වය ටී.එම්. ඩිල්ෂාන්ට හිමිව ඇති අතර උපනායකත්වය ඇන්ජලෝ මැතිව්ස්ට හිමිව තිබේ. කණ්ඩායමේ සෙසු ක්‍රීඩකයින් වන්නේ, තරංග පරණවිතාන, ළහිරු තිරිමාන්න, මහේල ජයවර්ධන, රංගන හේරත්, සුරාජ් රන්දිව්, චානක වෙලගෙදර, සුරංග ලක්මාල්, ශමින්ද එරංග සහ ධම්මික ප්‍රසාද් යන අයයි.", "URL": "https://sinhala.adaderana.lk/news.php?nid=18876", "Category": null, "Parent URL": null}