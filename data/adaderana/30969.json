{"Source": "Adaderana", "Timestamp": "January 22, 2013 12:27 pm", "Headline": "වැලිමඩ ප්‍රා.සභාවේ කටයුතු නවතියි - මාස 3කින් වාර්තාවක් ඉල්ලයි", "News Content": "වැලිමඩ ප්‍රාදේශීය සභාවේ පාලනය අත්හිටුවා එහි කටයුතු පරික්ෂා කර මාස 3ක් ඇතුළත වාර්තාවක් ලබාදෙන ලෙස විශ්‍රාමික මහාධිකරණ විනිසුරුවරයෙකුට පැවරු බව ඌව පළාත් පාලන කොමසාරිස් නිශාන්ත මොහාන් වික්‍රමසිංහ මහතා පවසයි. ඌව පළාත් ප්‍රධාන අමාත්‍ය ශෂින්ද්‍ර රාජපක්ෂ මහතාගේ උපදෙස් මත එය ක්‍රියාත්මක කරන බවත් පසුගිය 16 වැනිදා සිට එසේ ප්‍රාදේශීය සභාවේ කටයුතු අත්හිටවු බවත් ඔහු කියයි. වැලිමඩ ප්‍රාදේශිය සභාවේ පාලනය පවතින්නේ එක්සත් ජනතා නිදහස් සන්ධානය යටතේය. ඉකුත් කාලයේදී ප්‍රාදේශීය සභාවේ සභාපතිවරයා ප්‍රමුඛ මන්ත්‍රීවරුන් අතර ඇති වු නොයෙකුත් මතවාද හේතුවෙන් කිසිදු වාර්තාවක් සම්මත නොවු බව පළාත් පාලන කොමාසාරිස්වරයා පැවසීය. ඒ අනුව වැලිමඩ ප්‍රාදේශීය සභාවේ සභාපති ආර්. එම්. අබේවර්ධන මහතා ඉවත් කර එහි කටයුතු තමා යටතට පවරා ගත් බවත් ප්‍රාදේශීය සභාවේ සිදුව ඇති අකටයුතුකම් සම්බන්ධයෙන් මාස 3ක් ඇතුළත වාර්තාවක් ලබාදෙන ලෙස එකී විශ්‍රාමික විනිසුරුවරයාට දන්වා ඇති බවත් ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=30969", "Category": null, "Parent URL": null}