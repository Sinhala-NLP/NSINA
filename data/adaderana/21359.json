{"Source": "Adaderana", "Timestamp": "January 13, 2012 04:02 pm", "Headline": "ඩෙංගු මර්දනය වෙනුවෙන් කෝටි 30 ක්", "News Content": "2012 වසරේ ඩෙංගු මර්දන කටයුතු වෙනුවෙන් රුපියල් කෝටි 30 ක මුදලක් වෙන්කර ඇති බව සෞඛ්‍ය අමාත්‍යාංශය පවසයි. ඩෙංගු රෝග මර්දන කටයුතු වඩාත් ශක්තිමත් කිරීම සඳහා වැඩසටහන් ගණනාවක් සැලසුම් කර ඇති බව අමාත්‍යාංශයේ අතිරේක ලේකම් වෛද්‍ය පාලිත මහීපාල මහතා ප්‍රකාශ කරයි. පසුගිය වසරේ දෙසැම්බර් මාසයේ දත්ත හා සැසඳීමේ දී මේ වසරේ මුල් මාස කිහිපය ඇතුළත ඩෙංගු රෝගය යළි වසංගත තත්ත්වයක් බවට පත්වීමේ අවදානමක් පවතින බව සෞඛ්‍ය අමාත්‍යාංශය පැවසීය. ලබන 16 වැනිදා සිට 22 වැනිදා දක්වා මදුරු මර්දන සතියක් ක්‍රියාත්මක කිරීමට තීරණය කරනු ලැබුවේ ද ඒ හේතුවෙන් බව සෞඛ්‍ය අමාත්‍යාංශය සඳහන් කරයි. ඊට අමතරව රෝගී සත්කාරක සේවා පුළුල් කිරීම සහ ජනතාව දැනුවත් කිරීමේ වැඩසටහන් ක්‍රියාත්මක කිරීම ද සිදුකරන බව සෞඛ්‍ය අමාත්‍යාංශය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=21359", "Category": null, "Parent URL": null}