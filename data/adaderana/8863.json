{"Source": "Adaderana", "Timestamp": "June 7, 2010 02:17 pm", "Headline": "ජනතාව දුක් විඳිද්දි මුදල් නාස්ති කිරීම ගැන කණගාටුයි ", "News Content": "රටේ ජනතාව ගංවතුරෙන් සහ ස්වභාවික විපත් වලින් පීඩාවට පත්ව සිටින අවස්ථාවක රජය විවිධ උත්සව සඳහා නිකරුණේ මුදල් වැය කිරීම කනගාටුවට කරුණක් බව එක්සත් ජාතික පක්ෂ පාර්ලිමේන්තු මන්ත්‍රී ගයන්ත කරුණාතිලක මහතා පවසයි. \"අයිෆා\"සම්මාන උළෙල සඳහා සුපිරි නළු නළියන් වැඩි දෙනෙකු සහභාගී නොවු බැවින් ආණ්ඩුවේ එම කර්තව්‍යද අසාර්ථක බව මන්ත්‍රිවරයා පෙන්වා දෙයි. \"අයිෆා\"සිනමා උළෙල හරහා රටටත් ජනතාවටත් සෙතක් සිදුනොවු බව ද ගයන්ත කරුණාතිලක මහතා සඳහන් කරයි. ජනතාවාදී ආණ්ඩුවක් නම් මුදල් නාස්ති කරනු වෙනුවට ජනතාවට සහන සැලසීමට කටයුතු කළ යුතු බව කරුණාතිලක මහතා අද කොළඹ දී පැවති මාධ්‍ය හමුවකට සහභාගි වෙමින් සඳහන් කළේය.", "URL": "https://sinhala.adaderana.lk/news.php?nid=8863", "Category": null, "Parent URL": null}