{"Source": "Adaderana", "Timestamp": "August 7, 2019 04:41 pm", "Headline": "20යි 20 තරගාවලියේ ජය ඉන්දියාවට", "News Content": "සංචාරක ඉන්දියා කණ්ඩායම සහ බටහිර ඉන්දීය කොදෙව් කණ්ඩායම අතර පැවති තරග 3කින් සමන්විත 20යි 20 තරගාවලිය 3ට 0ක් ලෙස ජයගැනීමට ඉන්දියා කණ්ඩායම සමත් විය. දෙරට අතර ඊයේ පැවති තුන්වන 20යි 20 තරගය ඉන්දියා කණ්ඩායම ජයගත්තේ කඩුළු 7කින්. තරගයේ කාසියේ වාසිය දිනූ ඉන්දියා කණ්ඩායම ප්‍රථමයෙන් පන්දුවට පහරදීම සඳහා කොදෙව් කණ්ඩායමට ආරාධනා කළේය. ඒ අනුව පිටියට පිවිසි කොදෙව් කණ්ඩායම නියමිත පන්දුවාර 20 අවසානයේ කඩුළු 6ක් දැවී රැස් කරගත් ලකුණු සංඛ්‍යාව 146ක්. කොදෙව් කණ්ඩායම වෙනුවෙන් කිරන් පොලාඩ් පන්දු 45කදී හයේ පහර 6ක් සහ හතරේ පහරක් සමඟින් ලකුණු 58ක් රැස් කරගත්තේය. රෝමන් පවෙල් පන්දු 20කදී ලකුණු 32යි. පන්දු යැවීමේදී දීපාක් චහාර් ලකුණු 4කට කඩුළු 3ක් දවාගනිමින් විශිෂ්ට පන්දු යැවීමක නිරත විය. ලකුණු 147ක ජයග්‍රාහි ඉලක්කයක් හඹා ඉන්දියාව පන්දුවාර 19යි එක් පන්දුවකදී කඩුළු 3ක් පමණක් දැවී ජයග්‍රාහි ඉලක්කය පසුකර ගියේය. එහිදී නායක විරාත් කෝලි පන්දු 45කදී හතරේ පහර 6ක් සමගින් රැස් කරගත් ලකුණු සංඛ්‍යාව 59ක්. වේගවත් ඉනිමක් ක්‍රීඩා කළ රිෂාබ් පාන්ට් පන්දු 42කදී නොදැවී ලකුණු 65ක් රැස් කළේ හයේ පහර 4ක් සහ හතරේ පහර 4ක් සමඟින්.", "URL": "https://sinhala.adaderana.lk/news.php?nid=115997", "Category": null, "Parent URL": null}