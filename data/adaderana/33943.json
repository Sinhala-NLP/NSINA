{"Source": "Adaderana", "Timestamp": "May 9, 2013 12:45 pm", "Headline": "ඩාබර් ලංකා පළතුරු ආශ‍්‍රිත සිසිල් බීම නිෂ්පාදනය අරඹයි", "News Content": "ඉන්දියාවේ ප‍්‍රමුඛ පෙළේ පාරිභෝගික භාණ්ඩ නිෂ්පාදකයකු වන ඩාබර් ඉන්දියා හී අනුබද්ධිත සමාගමක් ලෙස කටයුතු කරන ඩාබර් ලංකා පුද්ගලික සමාගම නවීන යන්ත්‍රෝපකරණයන්ගෙන් සමන්විත නව නිෂ්පාදනාගාරයක් අද දින ආර්ථික සංවර්ධන අමාත්‍ය බැසිල් රාජපක්‍ෂ මහතා ගේ ප‍්‍රධානත්වයෙන් ඇරඹිණි. මෙම අවස්ථාවට ශ‍්‍රී ලංකා රජයේ නියෝජිතයින් සේම ඉන්දියානු මහ කොමසාරිස් අශෝක් කේ. කාන්තා ඩාබර් ඉන්ටනැෂනල් හී සභාපති අචාර්ය ආනන්ද් සී.බර්මන් සහ ඩාබර් ඉන්දියා ලිමිටඞ් හී ප‍්‍රධාන විධායක නිළධාරී සුනිල් ඩුග්ගල් යන මහත්වරු සහභාගී වූහ. ආයෝජන මණ්ඩල ව්‍යාපෘතියක් ලෙස ඇරඹෙන මෙම නිෂ්පාදනාගාරය සඳහා ඩොලර් මිලියන 16ක් මුලින්ම ආයෝජනය කෙරෙන අතර මෙහි මාසික ධාරිතාව වන්නේ බීම බහලූම් ලක්‍ෂ 2.8කි. මෙම පරිසර හිතකාමී ව්‍යාපෘතිය ගම්පහ මීරිගම කොටදෙනියාවේ යකඩගල වතුයායේ ස්ථාපිත කර ඇත. \"ශ‍්‍රී ලංකාවේ ස්ථාපිත කරන ලද මෙම නිෂ්පාදනාගාරය ඩාබර් ගමන් මගේ සන්ධිස්ථානයක් බව කිව යුතුයි. මෙම ව්‍යාපෘතිය යථාර්ථයක් බවට පත් තර ගැනීම සඳහා කටයුතු කළ ශ‍්‍රී ලංකා රජයේ නියෝජිතයන්ට සහ ඩාබර් පවුලේ සමාජිකයින්ට ස්තුතිවන්ත වන අතර අපනයන වෙළෙඳපොළේ සහ දේශීය වෙළෙඳපොළ ඉහළ සාර්ථකත්වයක් ලබා ගැනීමට මෙම පියවර මහත් පිටුවහලක් වන බව පවසන්න කැමතියි\" යනුවෙන් ඔහු පැවසීය. සේවකයින් 75දෙනකු සහිතව 2013 මැයි මාසයේ සිට නිෂ්පාදන කටයුතු අරඹන ඩාබර් ඉදිරියේදී තවදුරටත් තම නිෂ්පාදන කටයුතු ව්‍යාප්ත කිරීමට අපේක්‍ෂාවෙන් සිටියි. මෙම ව්‍යාපෘතිය මගින් වක‍්‍ර රැකියා විශාල ප‍්‍රමාණයක් ජනිත වනු ඇති බව සමාගමේ අදහසයි. එමෙන්ම මීට සමගාමීව සේවක සංඛ්‍යාව වැඩි කිරීමට ද සමාගම අපේක්‍ෂාවෙන් සිටියි. පාරිසරික සාධකයන් සැලකිල්ලට ගනිමින් රජයේ පරිසර අධිකාරයන්ගේ සියලූ නිතී රීති පිළිපදිමින් ව්‍යාපෘතියේ ඉදිකිරීම් කටයුතු සිදු කර ඇත. එමෙන්ම නිසි අපද්‍රව්‍ය කළමනාකරණ පද්ධතියකින්ද මෙම කර්මාන්තශාලාව සමන්විත වේ. 2011 සැප්තැම්බර් මාසයේදී ඩාබර් ලංකා මෙම ව්‍යාපෘතියට අදාළව ගිවිසුමට එළැඹිණි.\" ඩාබර් නිපදවන Real පළතුරු යුෂ පානය සඳහා පවතින ඉල්ලූම ශක්තිමත්ව වර්ධනය වන අතර 2012-2013 කාලයේදී සැපයුමේ අපහසුවක් පැවතියත් අපගේ නිෂ්පාදනයන් 25% කින් වර්ධනය විය. ඉදිරියේදී මේ තත්ත්වය තවත් වර්ධනය වනු ඇති බව අපගේ විශ්වාසයයි. ශ‍්‍රී ලංකාවේ නිෂ්පාදනාගාරයක් ඇරඹීමත් සමග තරගකාරී මට්ටමකින් මෙම ක්ෂේත‍්‍රය තුළ කටයුතු කළ හැකි බව මගේ විශ්වාසයයි.\"’ යනුවෙන් සුනිල් ඩුග්ගල් මහතා වැඩිදුර පැවසීය.", "URL": "https://sinhala.adaderana.lk/news.php?nid=33943", "Category": null, "Parent URL": null}