{"Source": "Adaderana", "Timestamp": "June 22, 2018 12:25 pm", "Headline": "මාතර වෙඩි තැබීම-1ක් සැකකරුවෙක් අත්අඩංගුවට-රෝහල් ගත කළ පොලිස් නිලධාරියා මියයයි", "News Content": "මාතරදී සිදු වූ වෙඩි හුවමාරුවෙන් තුවාල ලබා ප්‍රතිකාර ලබමින් සිටි පොලිස් නිලධාරියෙකු මිය ගොස් තිබේ. මෙලෙස මිය ගොස් ඇත්තේ, පොලිස් කොස්තාපල් 69532 වීරසිංහ නැමති නිලධාරියෙකි. මාතර මහ රෝහලේ ප්‍රකාශකයෙකු සඳහන් කළේ මීට සුළු මොහොතකට පෙර එම පොලිස් නිලධාරියා මියගොස් ඇති බවයි. සිද්ධියෙන් තුවාල ලැබූ සෙසු පොලිස් නිලධාරින් දෙදෙනෙකු සහ සිවිල් වැසියන් දෙදෙනා තවදුරටත් ප්‍රතිකාර ලබමින් සිටියි. මේ අතර කොල්ලකෑමේ සිද්ධියට සම්බන්ධ සැකකරුවෙකු මාතර, හුණුකොටුව ප්‍රදේශයේ සිදු කළ සෝදිසි මෙහෙයුමකින් අනතුරුව පොලීසිය විසින් අත්අඩංගුවට ගත් බව ද අද දෙරණ වාර්තාකරු පවසයි. අත්අඩංගුවට පත් සැකකරු මාලිගාතැන්න, වේයන්ගොඩ ලිපිනයේ පදිංචි කංකානම්ලාගේ චාමර ඉන්ද්‍රජිත් යන පුද්ගලයෙකු බව පොලීසිය පවසයි.", "URL": "https://sinhala.adaderana.lk/news.php?nid=91312", "Category": null, "Parent URL": null}