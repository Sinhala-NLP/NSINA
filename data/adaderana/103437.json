{"Source": "Adaderana", "Timestamp": "January 31, 2019 02:23 pm", "Headline": "හැටන් තෙත් බිම් කලාපයක හට ගත් ගින්න පාලනයට", "News Content": "හැටන් කොටගල ප්‍රදේශයේ තෙත් බිම් කලාපයක අද (31) උදෑසන හට ගත් ගින්නක් පාලනය කිරීමට යුධ හමුදා භට පිරිස් සහ හැටන් දික්ඔය නගර සභාවේ ගිනි නිවන ඒකකය සමත් විය. අද පෙරවරු 11 ට පමණ එම තෙත් බිම් කලාපයේ හටගත් ගින්නෙන් අක්කර 10 ක පමණ කොටසක් ගිනිගෙන විනාශ වී ඇත. එම තෙත් බිම් කලාපය අසල නිවාස කිහිපයක්ද පිහිටා තිබු අතර ගින්න එම නිවාස වලට පැතිර යාමේ අවධානමක් තිබු නිසා එම ගින්න පාලනය කිරීමට හැටන් දික්ඔය නගර සභාවේ ගිනි නිවන ඒකකය සහ යුධ හමුදා නිලධාරින්ගේ සහයෝගය ලබාගත් බව හැටන් දික්ඔය නගර සභාවේ සභාපති සඩෙන් බාලචන්ද්‍රන් මහතා පැවසිය. හැටන් නුවරඑලිය ප්‍රධාන මාර්ගයේ පිහිටි සුන්දර ඩෙවොන් දිය ඇල්ලේ ප්‍රධාන ජල පෝෂක ප්‍රදේශය වන්නේ මෙම කොටගල තෙත් බිම් කලාපයයි. කිසියම් පිරිසක් මෙම තෙත් බිම් කලාපයට ගිනි තබන්නට ඇති බව ප්‍රදේශවාසින් පවසයි.", "URL": "https://sinhala.adaderana.lk/news.php?nid=103437", "Category": null, "Parent URL": null}