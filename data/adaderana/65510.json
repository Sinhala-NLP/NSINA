{"Source": "Adaderana", "Timestamp": "October 29, 2016 12:13 pm", "Headline": " ගැටළු රහිත පළාත් පාලන ආයතනවල ඡන්දය පැවත්වීමේ හැකියාව සොයා බලයි", "News Content": "සීමා නීර්ණය ගැටළු රහිත පළාත් පාලන ආයතනවල මැතිවරණය පැවත්වීමට පවතින හැකියාව පිළිබද සොයා බැලීමට මැතිවරණ කොමිසම තීරණය කර තිබේ.එහි නිලධාරියෙකු සඳහන් කළේ පළාත් පාලන 61කට අදාළව සීමා නිර්ණය පිළිබඳ පැමිණිලි ලැබී නොමැති බවයි.මේ හේතුවෙන් මෙම පළාත් පාලන ආයතවලට අදාළ මැතිවරණය පැවැත්වීමට ඇති හැකියාව සම්බන්ධයෙන් සොයා බලා අවසන් තීරණයක් ගන්නා බව එම ප්‍රකාශකයා සඳහන් කළේය.මෙරට ක්‍රියාත්මක වන පළාත් පාලන 336 මහජන නියෝජිතයින්ගෙන් තොරව දැනට වසර 02කට වැඩි කාලයක් ක්‍රියාත්මක වන අතර උතුරේ ඇතැම් පළාත් පාලන ආයතන ඊට වඩා වැඩි කාලයක් මහජන නියෝජිතයින්ගෙන් තොරව ක්‍රියාත්මක වෙයි.නව මැතිවරණ ක්‍රමයට අනුව සීමා නීර්ණය කටයුතු අවසන් නොවීම හේතුවෙන් මෙලෙස පළාත් පාලන ආයතන මැතිවරණය පැවැත්වීම කල්දමා ඇති බව වාර්තා වෙයි.කෙසේ වෙතත් මේ වන විට සීමා නිර්ණ කටයුතු අවසන් කළද පනතේ පවතින තාක්ෂණික දෝෂ හේතුවෙන් මැතිවරණය කල්දැමීමේ අවධානමක්ද මතුව තිබේ.එහෙත් මේ වන විට පළාත් පාලන ආයතන 61කට අදාළව සීමා නීර්ණය පැමිණිලි ලැබී නොමැති අතර මෙම ආයතනවල මැතිවරණය පැවැත්වීමට හැකියාව පවතින බව මැතිවරණ නිරීක්ෂණ සංවිධාන මැතිවරණ කොමිසමේ සභාපතිවරයා වෙත ලිපියක් යොමු කරමින් පසුගියදා ප්‍රකාශ කළේය.", "URL": "https://sinhala.adaderana.lk/news.php?nid=65510", "Category": null, "Parent URL": null}