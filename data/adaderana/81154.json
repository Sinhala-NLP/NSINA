{"Source": "Adaderana", "Timestamp": "December 6, 2017 10:31 pm", "Headline": " රිවෝල්වරයක් එක්ක 1ක් මාට්ටු", "News Content": "නිකවැරටිය - කිරිඳිගල්ල ප්‍රදේශයේ දී රිවෝල්වරයක් ළඟ තබාගෙන සිටි අයෙකු අත්අඩංගුවට ගෙන ඇත. නිකවැරටිය දූෂණ මර්දන ඒකකය මඟින් මෙම අත්අඩංගුවට ගැනීම සිදුකර තිබේ. සැකකරු රඹුක්කන ප්‍රදේශයේ පදිංචි තිස් හත් හැවිරිදි අයෙකු බවත්, රිවෝල්වරය සමඟ උණ්ඩ පහක්ද සැකකරු සතුව තිබූ බවත් පොලීසිය ප්‍රකාශ කරයි. මෙය යම් අයෙකුට අලෙවි කිරීම සඳහා රැගෙන යමින් සිටින්නට ඇති බව පොලීසිය විශ්වාස කරයි. බස් රථයකින් බැස පයින් ගමන් කරමින් සිටියදී සැකකරු අත්අඩංගුවට පත්ව තිබේ. නිකවැරටිය කොට්ඨාස භාර පොලිස් අධිකාරී සංජීව බංඩාර මහතාට ලැබුණ තොරතුරක් මත වැටලීම සිදුකර ඇත.", "URL": "https://sinhala.adaderana.lk/news.php?nid=81154", "Category": null, "Parent URL": null}