{"Source": "Adaderana", "Timestamp": "January 22, 2014 02:43 pm", "Headline": "කල්පිටිය-පලාවි මාර්ග සංවර්ධනයෙන් බෝධියට හානි එපා", "News Content": "කල්පිටිය-පලාවි මාර්ගයේ සිදුකරන සංවර්ධන කටයුතු හේතුවෙන් කල්පිටිය කොටුව ආසන්නයේ පිහිටි පෞරාණික වටිනාකමින් යුත් බෝධියකට හානී සිදුවීමේ අවදානමක් පවතින බව වාර්තා වේ. කල්පිටිය සමුද්‍රාසන්න විහාරස්ථානයේ විහාරාධිපති පූජ්‍ය බැඳිවැව දියසේන හිමි පවසන්නේ බෝධීන් වහන්සේට සිදුවන හානිය වැළැක්වීම සඳහා බලධාරීන් වහාම පියවර ගත යුතු බවයි. මේ සම්බන්ධයෙන් අද දෙරණ කල්පිටිය ප්‍රාදේශීය ලේකම් රංගන ප්‍රනාන්දු මහතාගෙන් කළ විමසීමකදී ඔහු කියා සිටියේ අදාළ බෝධියට හානියක් සිදුනොවන අයුරින් විකල්ප ක්‍රියාමාර්ගයක් ඔස්සේ අදාළ කාර්යයන් සිදුකිරීමට පියවර ගන්නා බවයි. එසේම මෙම මාර්ගය සංවර්ධනය කිරීම හේතුවෙන් බෝධියට හානියක් සිදුනොවන බව මාර්ග සංවර්ධන අධිකාරියේ පුත්තලම විධායක ඉංජිනේරු එම්.ජේ.අරුන්දාසන් මහතා පවසයි. කෙසේ වෙතත් අද දිනයේ මේ පිළිබඳ ක්ෂේත්‍ර පරික්ෂාවක් සිදුකිරීමෙන් අනතුරුව එමගින් බෝධියට හානියක් සිදුවන්නේ නම් ඒ සඳහා විකල්ප ක්‍රියාමාර්ගයක් අනුගමනය කරන බව වැඩිදුරටත් කියා සිටියේය.", "URL": "https://sinhala.adaderana.lk/news.php?nid=40561", "Category": null, "Parent URL": null}