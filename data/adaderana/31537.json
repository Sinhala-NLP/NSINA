{"Source": "Adaderana", "Timestamp": "February 11, 2013 02:43 pm", "Headline": "ප්‍රසන්න‍ රණතුංගගෙන් මාධ්‍යයට දොස් මුරයක්", "News Content": "පොල් ගෙඩි සොරකම ගැන මාධ්‍ය කළ හෙළිදරව්වෙන් පාසල් සිසුවියට සිදුවු අගතිය මාධ්‍ය විසින්ම නිවැරදි කළ යුතු බව බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතා පවසයි. කොළඹදී අද (11) පැවැති මාධ්‍ය හමුවකදී ප්‍රධාන අමාත්‍යවරයා මේ බව පැවසීය. මෙම සිද්ධියේදී පළාත් සභාව ලෙස මාධ්‍යයට තොරතුරු ලබාදුන්නේ ද සිසුවියකට අගතියක් නොවන පරිදි යැයිද ඔහු සඳහන් කළේය. කෙසේ හෝ මෙම සිද්ධිය ගැන වෙනමම විමර්ශනයක් පවත්වා ‍එහි සත්‍ය අසත්‍යතාවය සොයාගෙන ඇති බවද ප්‍රසන්න රණතුංග මහතා පැවසීය. 1982 මාර්තු 30 හා 2009 නව(09) වැනි මාසයට අදාළව පාසල් සංවර්ධන සමිති කටයුතුවලට අදාළ චක්‍රලේඛ 2ක යටතේ පාසලක සංවර්ධන කටයුතු සඳහා මව්පියන්ට මුදල් එකතු කළ හැකිය. ඒ සඳහා විදුහල්පතිවරුන්ට මැදිහත්වීමට පවා අවශ්‍යතාවයක් නොමැති බව කී ප්‍රධාන අමාත්‍ය ප්‍රසන්න රණතුංග මහතා මෙම චක්‍රලේඛවලට අනූව හොරණ ‍ශ්‍රී මේධාංකර විද්‍යාලයේ ද මුදල් එකතු කිරීම සිදුව ඇතැයි පෙන්වාදුන්නේය. කෙසේ වුවද අදාළ නඩුව දැන් ඉල්ලා අස්කර ගෙන ඇති බවත් එසේම එකී චක්‍රලේඛ සංශෝධනය කිරීමට පියවර ගන්නා ලෙස මධ්‍යම රජයෙන් ඉල්ලීමක් කරන බවත් ඔහු පැවසීය. ඒ අනුව පාසලක සංවර්ධන කටයුතු සඳහා මව්පියන්ගෙන් රුපියල් 200ක් වැනි මුදලක් එකතු කළ හැකි පරිදි එය සංශෝධනය කිරීමට අපේක්ෂා කරන්නේ යැයිද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=31537", "Category": null, "Parent URL": null}