{"Source": "Adaderana", "Timestamp": "May 10, 2017 10:14 pm", "Headline": "දෙරණාභිවන්දනා අද දිනය පුරා", "News Content": "දෙරණාභිවන්දනා වෙසක් පොහොය දින වැඩසටහන අද (10) දිනය පුරා කැලණිය රජමහා විහාරස්ථානයේ දී පැවැත් විය. ඒ කැලණිය රජමහා විහාරාධිපති මහාචාර්ය පූජ්‍ය කොල්ලුපිටියේ මහින්ද සංඝරක්ඛිත නාහිමියන්ගේ අනුශාසකත්වයෙනි. දෙරණාභිවන්දනා වෙසක් පොහෝ දින වැඩසටහන කැලණිය රජමහා විහාරස්ථාන පරිශ‍්‍රයේදී අද අලුයම 5.15ට මහ සෑ වන්දනාවෙන් අනතුරුව ආරම්භ කෙරුණී. ඉන් අනතුරුව උපාසක උපාසිකාවන් අටසිල් සමාදන් කරවීම උදෑසන 6.00ට විය. වෙසක් පොහෝ දින සාකච්ඡාව ඉන් අනතුරුව පැවති අතර ඒ සඳහා අධිකරණ හා බුද්ධ ශාසන අමාත්‍ය විජේදාස රාජපක්ෂ මහතා සහ ජාත්‍යන්තර වෙසක් දින මෙහෙයුම් කමිටුවේ උපදේශක මහාචාර්ය අසංක තිලකරත්න යන මහත්වරුන් සහභාගී වුයේ ය. අනතුරුව පොහෝ දින ධර්මදේශනය පූජ්‍ය මැදගමුවේ විජය මෛත‍්‍රී හිමි විසින් සිදුකළ අතර දෙරණාභිවන්දනා වෙසෙක් පොහෝ දින වැඩසටහනට සමගාමීව කැලණිය රජමහා විහාරස්ථාන පරිශ‍්‍රයේ මනුසත් දෙරණ සොබාදහම් බලකාය මගින් පැළ මිලියනයක් සිටුවිමේ ව්‍යාපෘතිය යටතේ පැළ සිටුවීම ද සිදු කෙරුණි. අනතුරුව පොහෝ දින ධර්ම සාකච්ඡාව පැවති අතර ඒ සඳහා කැලණිය රජමහා විහාරාධිපති මහාචාර්ය පූජ්‍ය කොල්ලුපිටියේ මහින්ද සංඝරක්ඛිත නාහිමියන් සහ මහාචාර්ය ජේ.බි.දිසානායක මහතා එක්ව සිටියේය. අද දහවල් බුද්ධ පූජා පිංකම දෙරණ මාධ්‍ය ජාලයේ කළමනාකාරීත්ව සාමාජිකත්වයෙන් පැවති අතර අද දහවල් කාලයේ අසිරිමත් කැලණි වෙහෙර පුරාණය කවි දැහැන පැවැත් විය. අද පස්වරුවේ ධර්ම සාකච්ඡාව සඳහා ආදීවාසී නායක ඌරුවරිගේ වන්නියල ඇත්තන් ද එක්ව සිටි අතර එය මහරගම සිරි වජිරඥාන ධර්මායතනයේ පිරිවෙන් ආචාර්ය රාජකීය පණ්ඩිත ශාස්ත‍්‍රපත් පුජ්‍ය උඩුදුම්බර ලංකානන්ද හිමියන් විසින් පවත්වනු ලැබීය. අනතුරුව අද පස්වරුවේ ඓතිහාසික කැලණිය රජමහා විහාරස්ථානයේ සිට මාපිය වන්දනා වැඩසටහනක් ද දෙරණාභිවන්දනා වෙසක් පොහෝ දින වැඩසටහනට සමගාමීව පැවැත් විය. මේ අතර දෙරණ ශ‍්‍රී කල්්‍යානි වෙසක් කලාපය අද පස්වරු 6.30ට ආරම්භ වුයේය.", "URL": "https://sinhala.adaderana.lk/news.php?nid=73042", "Category": null, "Parent URL": null}