{"Source": "Adaderana", "Timestamp": "June 6, 2019 02:48 pm", "Headline": "බැඳුම්කර සිද්ධියේ සැකකරුවෙක් වන ජෙෆ්රි ඇලෝසියස්ට රට යන්න අවසර", "News Content": "මහ බැංකු බැඳුම්කර සිද්ධියේ සැකකරුවකු ලෙස නම් කර සිටින පර්පචුවෙල් ට්‍රෙෂරීස් සමාගමේ සභාපති ජෙෆ්රි ඇලෝසියස් හට විදේශගත වීම සඳහා පනවා ඇති තහනම තාවකාලිකව ලීහිල් කිරීමට කොළඹ මහේස්ත්‍රාත් අධිකරණය නියම කර තිබේ. සැකකරු වෙනුවෙන් පෙනී සිටි නීතිඥවරු කළ ඉල්ලීමක් සලකා බැලීමෙන් පසු කොළඹ ප්‍රධාන මහේස්ත්‍රාත් ලංකා ජයරත්න මෙනෙවිය එම නියෝග ලබාදුන් බව අද දෙරණ අධිකරණ වාර්තාකරු සඳහන් කළේය. තම සේවාදායකයාට ජූලි මස පළමු වනදා සිට අගෝස්තු මස 07 වනදා දක්වා ඉන්දියාවේ සහ කැනඩාවේ සංචාරය කිරීමට අවශ්‍ය ඇති බැවින් එම කාලසීමාව සඳහා දැනට අධිකරණය මගින් පනවා තිබෙන විදේශ ගමන් තහනම ලිහිල් කර ලෙස නීතිඥවරු අධිකරණයෙන් ඉල්ලා තිබේ. එම ඉල්ලීම පිළිගත් ප්‍රධාන මහේස්ත්‍රාත්වරිය ජෙෆ්රි ඇලෝසියස්ට අදාළ කාල සීමාව සඳහා විදේශ ගතවීමට අවසර ලබාදුන් අතර ඔහුට පණවා ඇති විදේශ ගමන් තහනම ලිහිල් කරන ලෙස ආගමන සහ විගමන පාලකවරයාට නියම කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=111460", "Category": null, "Parent URL": null}