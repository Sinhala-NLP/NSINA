{"Source": "Adaderana", "Timestamp": "August 16, 2019 08:50 am", "Headline": "රතු පොල් කුරුමිණියා මට්ටු කරන්න ලංකාවේ ඉංජිනේරුවන් දෙපලක් සුදානම්", "News Content": "පොල් වගාව වනසන රතු පොල් කුරුමිණියාගෙන් ගස්වලට වී ඇති හානිය කල් තබා හඳුනා ගත හැකි සංවේදක උපකරණයක් මෙරට ඉංජිනේරුවරුන් දෙපලක් විසින් නිර්මාණය කර තිබේ. පොල් වගාව විනාශ කරන විවිධ කෘමීන් පිළිබඳව කලින් කල වාර්තා වන අතර එලෙස අලුතින්ම වගාවට බලපෑම් කළ බවට හඳුනාගැනුනේ රතු පොල් කුරුමිණියායි. මෙම කුරුමිනියා පොල් ගසේ කඳ කොටසේ සිදුරුවල බිත්තර දමන අතර ඉන් බිහිවන කීටෑවන් පසුව පොල් ගසේ කඳට ඇතුළතින් හානි සිදු කරනු ලබයි. එම හානිය හඳුනා ගැනීම අසීරුබැවින් එය දැනගතහැකි වන්නේ පොල්ගස මියගිය පසුවයි. මෙරට ඉංජිනේරුවරුන් දෙදෙනකු මෙම රතු පොල් කුරුමිනියා බෝ වී ඇති පොල් ගස් කල්තබා හඳුනාගැනීම සඳහා සංවේදක උපකරණයක් නිර්මාණය කර සාර්ථක ප්‍රතිඵල අත් කරගෙන තිබේ. මෙහිදී අද දෙරණට අදහස් දක්වමින් ආචාර්ය ත්‍රිෂාන්ත නානායක්කාර මහතා පවසා සිටියේ, රතු පොල් කුරුමිණියා ලෝකයේ රටවල් 60 ක පමණ තාල වර්ගයේ ශාක 40කට පමණ හානි කරන බවයි. ලංකාවේ පොල් ඵලදාවෙන් සියයට 10ක් පමණ මෙම කුරුමිණියා හේතුවෙන් විනාශ වන බවත් එය මුදල්වලින් නම් රුපියල් මිලියන 300 ක පමණ හානියක් බවත් ඒ මහතා පැවසීය. කෙසේ වෙතත් මතුපිටින් පෙනෙන ලක්ෂණ හඳුනා ගැනීමේ දී ගසේ කොළ කහ පැහැති වීම හා ශ්‍රාවය ගැලීම වැනි ලක්ෂණ මතු පෙන විට ගස විනාශ වී අවසන් බවද ඔහු කියා සිටියේය. ඉංජිනේරු හසිත බණ්ඩාර වේගිරිය මහතා මෙහි ක්‍රියාකාරීත්වය ගැන පහදමින් කියා සිටියේ, එම උපකරණය ශාකයට සම්බන්ධ කිරීමෙන් පසුව App එකක් මඟින් එහි ශබ්දයන් පටිගත කළ හැකි බවත් එයින් එම ගසට සෑදී ඇත්තේ රතු කුරුමිණි රෝගය ද කියා නිශ්චිතව දැන ගැනීමෙන් ප්‍රතිකාර කළ හැකි බවයි.", "URL": "https://sinhala.adaderana.lk/news.php?nid=116664", "Category": null, "Parent URL": null}