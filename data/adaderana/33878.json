{"Source": "Adaderana", "Timestamp": "May 7, 2013 12:14 pm", "Headline": "වේව්නෙට් වෙතින් ගිලන් රථවලට නව මෘදුකාංගයක්", "News Content": "හදිසි අවස්ථාවකදී ගිලන් රථයකට රෝගියා සිටින ස්ථානය ස්වයංක්‍රීයව සොයාගෙන ප්‍රතිකාර සඳහා යොමු කර ලිය හැකි මෘදුකාංගයක් මෙරටට හඳුන්වාදීමට ලොව අංක එකේ ගිලන් රථ සේවා සපයන්නා වන “ෆැල්ක්” සන්නිවේදන සමාගම කටයුතු කරමින් සිටී. වේව්නෙට් හා ෆැල්ක් සමාගම් විසින් ඉදිරි මාස දෙක ඇතුළත ගිලන් රථවල භාවිතා වන මෙම මෘදුකාංගය හඳුන්වාදීමට සැලසුම් කර ඇත. එමඟින් දේශීය මෙන්ම විදේශීය සංචාරකයන් කොහේ සිටියත් හදිසි අවස්ථාවකදී වෛද්‍ය සහය පැතිය හැක. මෙය ඇන්ඩ්‍රොයිඩ් මෘදුකාංගයක් ආකාරයෙන් නිර්මාණය වී ඇති අතර, හදිසි අවස්ථාවකදී 1990 ඇමතීම මඟින් අවශ්‍ය වෛද්‍ය සහය පැතිය හැක. මෙහි ඇති විශේෂත්වය වන්නේ, දුරකතන ඇමතුම ලැබුණු ස්ථානය මෙම මෘදුකාංගය මඟින් නිවැරදිව හඳුනාගෙන ඒ ස්ථානය කරා ගිලන් රථය ගෙන යෑමයි. මෙම නව ගිලන් රථ සේවය දේශීය වශයෙන් ප්‍රචලිත කිරීමේ අරමුණින් වේව්නෙට් සමාගම හා ෆැල්ක් සමාගම පසුගියදා සම්මූතියකට එළඹිණි. ෆැල්ක් සමාගමේ ප්‍රධාන විධායක නිලධාරී ඩොනී වුඩ්යාර්ඩ් විසින් ඔවුන්ගේ සේවාව සිදුවන ආකාරය පිළිබඳ හැඳින්වීමක් සිදුකළේය. “හදිසි අවස්ථාවකදී ඕනෑම කෙනෙකුට පැය 24 පුරාවටම ෆැල්ක් හදිසි ඇමතුම් අංකය වන 1990 අමතා සහය ලබා ගැනීමට පුළුවන්. මෙය භාෂා තුනෙන්ම සිදුකල හැකියී. අප සේවාව සමඟ ලියාපදිංචි වූ පසු සහාය සඳහා පැමිණෙන සේවා සපයන්නාට රෝගියාගේ සම්පූර්ණ විස්තරයක් දිස් වෙනවා. ඒ සමඟම රෝගියාට නුසුදුසු බෙහෙත් වර්ග මොනවාද, රෝගියාට පවතින අසාත්මිකතාවන් ආදී සියලු තොරතුරු ඉතා කෙටි කාලයක් ඇතුළත දැනගැනීමේ හැකියාව ද පවතිනවා. තවද, GPS තාක්ෂණය මඟින් රෝගියෙක්ගෙන් ඇමතුමක් ලැබූ සැනින් රෝගියා සිටින ස්ථානය සොයාගෙන ලඟම ඇති ගිලන් රථය අවශ්‍ය ස්ථානය වෙත යොමු කරනවා.ගිලන් රථය සුදුසු ස්ථානය කරා ලඟා වෙන තුරු රෝගියාට අවශ්‍ය කරන වෛද්‍ය උපදෙස් ලබාදීමට පවා මෙම කණ්ඩායම පුහුණු කර තිබෙනවා”. “තවද අප සමාගම විසින් පළමු වරට කෙටි පණිවුඩ තාක්ෂණය මඟින් අප හා සම්බන්ධ වන පාරිභෝගිකයන්ට සාමාජිකත්වය ලබාදීමට කටයුතු යොදා තිබෙනවා. ඕනෑම ඩයලොග්, එටිසලාට් හා මොබිටෙල් අංක හිමි අයෙකුට 1990 වෙත කෙටි පණිවුඩයක් යැවීමෙන් අප හා ලියාපදිංචි විය හැකියි” වේව්නෙට් සමාගමේ ප්‍රධාන විධායක නිළධාරී සුරේන් පින්ටෝ තම අදහස් දක්වමින් පැවසුවේ ඔවුන්ගේ ගිලන් රථ සේවාව බටහිර රටවල් වල සේවාව හා සමාන ප්‍රමිතියකින් යුක්තබවත්, වේව්නෙට් සමාගම ෆැල්ක් සමාගම සමග එක්ව වඩාත් හොඳ සේවාවක් ලබා දීමේ අරමුණින් කැප වී කටයුතු කරන බවත්ය.", "URL": "https://sinhala.adaderana.lk/news.php?nid=33878", "Category": null, "Parent URL": null}