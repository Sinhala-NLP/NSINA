{"Source": "Adaderana", "Timestamp": "July 29, 2011 12:02 pm", "Headline": "අර්ල්ට පක්ෂය අහිමි කිරීම වළකමින් ස්ථීර අතුරු තහනම් නියෝගයක්", "News Content": "ර‍ජයට එක්ව අමාත්‍ය ධුරයක් ලබාගත් පාර්ලිමේන්තු මන්ත්‍රී අර්ල් ගුණසේකර මහතාගේ පක්ෂ සාමාජිකත්වය අහෝසි කිරීම වළක්වාලමින් කොළඹ දිසා අධිකරණය ස්ථීර අතුරු තහනම් නියෝගයක් නිකුත් කර තිබේ. මෙම ස්ථීර අතුරු තහනම් නියෝගය නඩු විභාගය අවසන් වන තෙක් බලපැවැත්වෙන බව තීන්දුව දෙමින් දිසා අධිකරණය ප්‍රකාශ කර ඇත. රජයට එක්ව ඇමති ධුරයක් ලබාගැනීමෙන් පසුව එක්සත් ජාතික පක්ෂය මගින් තමාට එරෙහිව විනය පරීක්ෂණයක් ආරම්භ කළ බව පෙත්සම ගොනුකරමින් අර්ල් ගුණසේකර මන්ත්‍රීවරයා සඳහන් කළේය. තමන්ගෙන් නිදහසට කරුණු විමසීමකින්‍ තොරව පවත්වන අදාළ විනය පරීක්ෂණය නීති විරෝධී යැයි තීන්දු කොට එම පරීක්ෂණය අත්හිටුවීමට ස්ථීර අතුරු තහනම් නියෝගයක් නිකුත් කරන්නැයි ඉල්ලා අර්ල් ගුණසේකර මන්ත්‍රීවරයා විසින් මෙම පෙත්සම ගොනුකර තිබුණි.", "URL": "https://sinhala.adaderana.lk/news.php?nid=17719", "Category": null, "Parent URL": null}