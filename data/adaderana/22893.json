{"Source": "Adaderana", "Timestamp": "March 19, 2012 11:12 am", "Headline": "DreamSpark වෙනුවෙන් ගිවිසුමක්", "News Content": "ඡාරූපය- ගිවිසුම අත්සන් කිරීමෙන් අනතුරුව අධ්‍යාපන අමාත්‍ය ගරු බන්දුල ගුණවර්ධන මැතිතුමා සහ මයික්‍රොසොෆ්ට් සමාගමේ ගිණිකොන දිග ආසියානු කලාපයේ සාමාන්‍යාධිකාරී ජේමි හාපර් මහතා ගිවිසුම හුවමාරුකරගත් අවස්ථාව, අධ්‍යාපන අමාත්‍යංශයේ ලේකම් එච්.එම් ගුණසේකර සහ මයික්‍රොසොෆ්ට් ශ‍්‍රී ලංකා ආයතනයේ දේශීය කළමනාකාර ශ‍්‍රීයාන් ද සිල්වා විජේරත්න යන මහත්වරු පසෙකින් සිටියි. ද්වීතීය පාසල් දහසක් සංවර්ධන වැඩසටහනට නවතම මෘදුකාංග රැසක් අප රටේ සමාජ දායකත්වය වඩාත් ඉහළ තලයකට ගෙන ඒමේ අරමුණෙන් සම්පත් දායකත්වය ලබාදීමේ දැක්ම පෙරදැරි කරගනිමින්, මෙරට පාසැල් දරු දැරියන්ට DreamSpark නම් නවතම මෘදුකාංග පෙළ ලබාදීමේ අවබෝධතා ගිවිසුමකට අධ්‍යාපන අමාත්‍යංශය සහ මයික්‍රොසොෆ්ට් ශ‍්‍රී ලංකා ආයතනය පසුගියදා අත්සන් තැබීය. මෙම අවබෝධතා ගිවිසුමට අත්සන් තැබීමේ අවස්ථාවට අධ්‍යාපන අමාත්‍ය ගරු බන්දුල ගුණවර්ධන මැතිතුමා, අධ්‍යාපන අමාත්‍යංශයේ ලේකම් එච්.එම් ගුණසේකර, මයික්‍රොසොෆ්ට් සමාගමේ ගිණිකොන දිග ආසියානු කලාපයේ සාමාන්‍යාධිකාරී ජේමි හාපර් මෙන්ම මයික්‍රොසොෆ්ට් ශ‍්‍රී ලංකා ආයතනයේ දේශීය කළමනාකාර ශ‍්‍රීයාන් ද සිල්වා විජේරත්න, අධ්‍යාපන අමාත්‍යාංශයේ දැනුමැති සමාජයක් සඳහා වූ අධ්‍යාපන ව්‍යාපෘතියේ ව්‍යාපෘති කළමනාකාර (ඇගයීම් හා නියාමන)ආර්.කරුණාසිරි, මිලදීගැනීමේ විශේෂඥ එල්.එස් සේනානායක යන මහත්ම මහත්මීන් ඇතුළු අධ්‍යාපන අමාත්‍යාංශයේත් මයික්‍රොසොෆ්ට් ශ‍්‍රී ලංකා ආයතනයේත් තවත් නිලධාරීන් පිරිසක් සහභාගී වූහ. මෘදුකාංග නිර්මාණය,පරිගණක ක‍්‍රීඩා සහ සකැසුම්(Gaming, Designer, Developer) සඳහා උපයෝගී කර ගැනීමට හැකි නවතම මයික්‍රොසොෆ්ට් මෘදුකාංග රාශියක් නොමිලේ භාවිතා කිරීමේ පහසුව DreamSpark මගින් පාසැල් දරුවන්ට ලැබෙනු ඇත. අධ්‍යාපන අමාත්‍යාංශයේ ද්වීතීය පාසැල් දහසක් සංවර්ධන වැඩසටහන ව්‍යාපෘතියට අයත් ඕනෑම පාසැලක තොරතුරු තාක්ෂණය හදාරන සිසු සිසුවියන්ට මෙම DreamSpark වැඩසටහන විවෘතවේ. තොරතුරු තාක්ෂණ දැණුමෙන් නිපුණ මෘදුකාංග නිර්මාණකරුවන් (Developers)සංචිතයක් ද්වීතීය පාසැල් මට්ටමෙන් බිහිකිරීමට අධ්‍යාපන අමාත්‍යාංශය හා මයික්‍රොසොෆ්ට් ශ‍්‍රී ලංකා ආයතනය අපේක්ෂා කරයි. මෙම අවබෝධතා ගිවිසුම අත්සන් තැබීමේ අවස්ථාවේදී අදහස් දැක්වූ අධ්‍යාපන අමාත්‍ය ගරු බන්දුල ගුණවර්ධන මැතිතුමා පැවසූයේ,\"මෙම DreamSpark වැඩසටහන දිවයිනේ සෑම දිස්ත‍්‍රික්කයක් පාසා ද්විතීය පාසැල් දහසක් සංවර්ධන වැඩසටහන සාර්ථක කරගැනීමේ තවත් අදියරක් බවයි. DreamSpark වැඩසටහන හඳුන්වාදීමත් සමග මෙම පාසැල් වඩාත් උසස් තත්ත්වයකට ගෙන එනවා මෙන්ම මහින්ද චින්තනයට සමගාමීව දැනුමැති, නිපුණතාවයෙන්යුත්, වෘත්තිය සුදුසුකම් වලින් පරිපූර්ණ, මානව ප‍්‍රාග්ධනයක් අනාගත ශ‍්‍රී ලංකාවට ලබාදීමට හැකිවෙනවා. මෙරට අධ්‍යාපන ක්ෂේත‍්‍රයට රුකුලක් වීමේ මෙවැනි වැඩසටහන් රාශියකට මයික්‍රොසොෆ්ටි ආයතනය දැනටමත් අප සමග සම්බන්ධවී තිබෙනවා. DreamSpark එවැනිම සාර්ථක වැඩසටහනක් වනවාට කිසිම සැකයක් නැහැ.\" ඇමතිවරයා තවදුරටත් අදහස් දක්වමින් පවසා සිටියේ ද්වීතීය පාසල් දහසක් සංවර්ධන වැඩසටහන මගින් සෑම ශ‍්‍රී ලාංකික සිසුවෙකුටම සන්නිවේදන තාක්ෂණ, විද්‍යා, ගණිතමය, ඉංග‍්‍රීසි භාෂාව, සෞන්දර්ය හා ක‍්‍රීඩා යන විෂයන්හි විශේෂ කුසලතා සහ හැකියාවන් වැඩි දියුණු කරගැනීමට හැකිවනවා. වෘත්තිය හැකියාවෙන් නිපුණ පුරවැසියන් වී මෙරට සංවර්ධනයට දායකවීමේ සමාන අවස්ථාවක් උදාවන බවයි. මෙම සංවර්ධනය කරා යාමට නම් ජාත්‍යන්තර අධ්‍යාපන රටාවන් අපගේ අධ්‍යාපන ක‍්‍රමවේදයට ඈදා ගැනීම අත්‍යාවශ්‍යය කරුණක්. අප නව අධ්‍යාපන සංකල්පයේ වැදගත් සංධිස්ථානයක් වනු ඇතැයි මගේ විශ්වාසයයි ” මයික්‍රොසොෆ්ට් සමාගමේ ගිණිකොන දිග ආසියානු කලාපයේ සාමාන්‍යාධිකාරී ජේමි හාපර් මහතා අධ්‍යාපන ඇමතිතුමන්ගේ ඉදිරි දැක්ම අගය කරමින් පැවසූයේ DreamSpark තුළින් ශ‍්‍රී ලංකාවේ පාසැල් සිසුන්ට හා ගුරුභවතුන්ට ලොව නව්‍ය මෘදුකාංග රාශියක් ලැබෙනවා. මෙම මෘදුකාංග භාවිතයෙන් නව්‍යතම යෙදුම්,පරිගණක ක‍්‍රීඩා, මෙවලම් සහ මෘදුකාංග නිර්මාණ(Applications, Games, Tools, Designs) උත්පාදනය කිරීමට ඔවුනට හැකිවනු නොඅනුමානයි. මයික්‍රොසොෆ්ට් සමාගම මෙය දකින්නේ අනාගතයේදී තොරතුරු තාක්ෂණ අභියෝගතා ජයගත හැකි සිසු ගුරු කැළක් බිහිකිරීමට ශ‍්‍රී ලංකා රජය දියත් කර ඇති දැවැන්ත ව්‍යාපාරයට සහකරුවෙක් වීමේ තවත් පියවරක් ලෙසයි.\" ජාත්‍යන්තර දැනුම හා ප‍්‍රමිතීන් මෙරට ව්‍යාප්ත කරමින් අධ්‍යාපන ක්ෂේත‍්‍රය නඟාසිටුවීම සඳහා විශාල දායකත්වයක් මයික්‍රොසොෆ්ට් ශ‍්‍රී ලංකා ආයතනය විසින් ලබාදී ඇත. මෙවර සිසුන්ට හැකි ප‍්‍රමාණයෙන් හෝ නොමිලේ තොරතුරු තාක්ෂණය භාවිතා කිරීමට අවකාශ ලබාදීමේ ව්‍යාපෘති රැසකට දායකත්වය ලබාදීමට අධ්‍යාපන අමාත්‍යාංශය හා මයික්‍රොසොෆ්ට් සමාගම ඒකාබද්ධ වී තිබේ. මෙරට තොරතුරු තාක්ෂණයට ලැදි ශක්තිමත් සිසු පරපුරක් බිහි කිරීම මැයෙන් මයික්‍රොසොෆ්ට් විසින් ලබාදෙන නවතම දායාදය DreamSpark ඩසටහනයි. මහින්ද චින්තන ඉදිරි දැක්ම හරහා අපේක්ෂා කරන පරිදි ශ‍්‍රී ලංකාව ආසියාවේ දැණුමේ කේන්ද්‍රස්ථානය බවට පත්කරලීමේ අරමුණ ජයගැනීමට ඉවහල් වන වැඩසටහන් රාශියක් මයික්‍රොසොෆ්ටි ආයතනය සිය ජාතික සැලැස්ම යටතේ ක‍්‍රියාත්මක කරයි. මෙම වැඩසටහන තොරතුරු තාක්ෂණයට ඇල්මක් ඇති සිසු දරු සමාජයක් බිහිකිරීමේ ඉලක්කය වෙත හඹායෑමේ තවත් පියවරක් යන්න මයික්‍රොසොෆ්ට් සමාගමේ විශ්වාසයයි.", "URL": "https://sinhala.adaderana.lk/news.php?nid=22893", "Category": null, "Parent URL": null}