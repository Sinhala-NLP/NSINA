{"Source": "Adaderana", "Timestamp": "June 30, 2011 11:29 am", "Headline": "ජූලි 1 සිට ආහාර සම්බන්ධ නීති තදවෙයි", "News Content": "මානව සෞඛ්‍යට අහිතකර අයුරින් ආහාර ඇසුරුම් කිරීම, පාවිච්චි කිරීම, ගබඩා කිරීම, බෙදාහැරීම, ආනයනය කිරීම, නිෂ්පාදනය කිරීම හා අලෙවිය සඳහා ප්‍රචාරය කිරීම හෙට(01) සිට තහනම් බව සෞඛ්‍ය අමාත්‍යාංශය පවසයි. 1980 අංක 26 දරණ ආහාර පනතේ 32 වන වගන්තියට අදාළව ආහාර ද්‍රව්‍ය සහ ආයතන හැසිරීමේ නියෝග යටතේ සෞඛ්‍ය අමාත්‍යවරයාගේ උපදෙස් පරිදි මෙම පියවර ගන්නා බව එම අමාත්‍යාංශය නිවේදනයක් නිකුත් කරමින් සඳහන් කරයි. මහජන පැමිණිලි සැලකිල්ලට ගනිමින් මෙම නීති කඩන පුද්ගලයින්ට එරෙහිව තරාතිරම නොබලා හෙට සිට දැඩි තීරණ ගන්නා ලෙස සෞඛ්‍ය අමාත්‍යවරයා විසින් අදාළ නිලධාරීන්ට උපදෙස් ලබාදී තිබේ. මෙම නව තීරණය යටතේ යම් ආහාර නොවන නිෂ්පාදිතයක් සඳහා භාවිත කර ඇති ලෙස අදහස් කරන යම් ඇසුරුම් ද්‍රව්‍ය, දවටන, බහාලුම් හෝ භාජන කිසිවක් ආහාර සකස් කිරීම, ඇසිරීම, ගබඩා කිරීම, බෙදාහැරීම හෝ අලෙවිය සඳහා ඉදිරිපත් නොකළ යුතුය. එමෙන්ම වෙනත් යම් කාර්යයක් සඳහා කලින් භාවිත කර ඇති යම් ගෝනියක් හෝ බහාලුමක් සීනි හෝ පිටි ඇසිරීම, ගබඩාකිරීම හෝ අලෙවිය සඳහා ඉදිරිපත් කිරීම නොකළ යුතුය.", "URL": "https://sinhala.adaderana.lk/news.php?nid=17093", "Category": null, "Parent URL": null}