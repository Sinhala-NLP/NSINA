{"Source": "Adaderana", "Timestamp": "February 22, 2014 05:07 pm", "Headline": "මැ.කො ප්‍රධානත්වයෙන් විශේෂ හමුවක් සඳුදා", "News Content": "මැතිවරණ මහලේකම් කාර්යාලය මගින් ක්‍රියාත්මක කෙරෙන සම්බන්ධීකරණ කමිටුවේ නිත්‍ය නියෝජිතයින් සහ මැතිවරණ කොමසාරිස්වරයා අතර විශේෂ හමුවක් ලබන සඳුදා පැවැත්වීමට නියමිතව තිබේ. අදාළ සම්න්ධීකරණ කමිටුවට ජන්ද විමසීම සඳහා තරග කරන සියලූම පක්ෂ නියෝජනය කරන සාමාජිකයින් ඇතුළත්ය. ඒ අනුව මෙවර මෙම නිත්‍ය නියෝජිත කමිටුව සඳහා සාමාජිකයින් 20 දෙනෙක් ඇතුළත්වේ. රජයේ නිලධාරීන් දේශපාලන රැළි සඳහා සහභාගි වීම, පොදු දේපල භාවිතය, නීති විරෝධී ප්‍රචාරක කටයුතු ඇතුළු ප්‍රධාන කරුණු 05ක් සම්බන්ධයෙන් මෙහිදී දීර්ඝ ලෙස සාකච්ජා කිරීමට නියමිතය. මැතිවරණ වලට අදාළව පවතින ගැටලු පිළිබදව සාකච්ජා කිරීම සඳහා මෙම රැස්වීම පවත්වනු ලබන අතර එහිදී ගන්නා තීරණ පක්ෂ ලේකම්වරුන්ගේ සාකච්ජාවට ඉදිරිපත් කිරීමට නියමිතය. ඒ අනුව අදාළ සාකච්ජාව ලබන සඳුදා සවස 03ට මැතිවරණ මහලේකම් කාර්යාලයේ දී පැවැත්වීමට කටයුතු යොදා තිබේ.", "URL": "https://sinhala.adaderana.lk/news.php?nid=41307", "Category": null, "Parent URL": null}