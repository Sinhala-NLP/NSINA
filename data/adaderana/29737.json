{"Source": "Adaderana", "Timestamp": "December 5, 2012 04:09 pm", "Headline": "දුම්රියක ගැටී ළමුන් දෙදෙනෙක් මරුට", "News Content": "ගාල්ල, තල්පේ ප‍්‍රදේශයේ දී පාපැදියක් දුම්රියක ගැටීමෙන් සිදුවූ අනතුරකින් කුඩා ළමුන් දෙදෙනෙකු ජීවිතක්ෂයට පත්ව තිබේ. වව්නියාවේ සිට මාතර බලා ධාවනය වූ දුම්රියක ගැටීමෙන් අද (05) දහවල් මෙම අනතුර සිදුවූ බව ගාල්ල දුම්රිය ස්ථානයේ ප‍්‍රකාශකයෙක් සඳහන් කළේය. ළමුන් දෙදෙනා පාපැදියෙන් දුම්රිය මාර්ගය හරහා ගමන් කිරීමට උත්සාහ කිරීමේ දී මෙම අනතුර සිදුව ඇත. අනතුරින් ජීවිතක්ෂයට පත්ව ඇත්තේ 06 හැවිරිදි සහ 11 හැවිරිදි වියේ පසු වූ ළමුන් දෙදෙනෙක් බව පොලිස් මාධ්‍ය ප්‍රකාශක කාර්යාලය නිවේදනය කරයි. ජීවිතක්ෂයට පත්වූ ඉදිගහවත්ත,තල්පෙ ප්‍රදේශයේ පදිංචි දිසානායක මුදියන්සේලාගේ හිමන් තත්සර(06), හීනටිගල ආරච්චිගේ රෂ්මික මධුෂාන් (11) යන දෙදෙනාගේ මෘත ශරීර මේවන විට කරාපිටිය රෝහලේ තබා ඇත. හබරාදූව පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=29737", "Category": null, "Parent URL": null}