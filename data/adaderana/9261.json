{"Source": "Adaderana", "Timestamp": "June 28, 2010 01:14 pm", "Headline": "කමිටුවට විරුද්ධව හෙළ උරුමය උද්ඝෝෂණයක ", "News Content": "එක්සත් ජාතීන්ගේ මහලේකම් බැන්කි මූන් මහතා ශ්‍රී ලංකාව සම්බන්ධයෙන් කරුණු වාර්තා කිරීමට කමිටුවක් පත්කිරීමට විරෝධය පළ කරමින් ජාතික හෙළ උරුමය අද විරෝධතාවක නිරත විය. කොළඹ සමස්ත ලංකා බෞද්ධ සම්මේලනයේ සිට එක්සත් ජාතීන්ගේ මෙරට කාර්යාලය දක්වා සාමකාමී පාගමනකින් පැමිණි හෙළ උරුමයේ පාක්ෂිකයින් එම ස්ථානයේ දී විරෝධතා පුවරු ද ප්‍රදර්ශනය ක‍ළහ. ලොව ගැටුම් සමථයකට පත්කිරීම වෙනුවෙන් පවතින එක්සත් ජාතීන්ගේ සංවිධානය මෙරට සාමයට එරෙහි ත්‍රස්තවාදය ක්‍රියාත්මක කිරීම කණගාටුවට කරුණක් බව ජාතික හෙළ උරුමයේ නායක පූජ්‍ය ඕමල්පේ සෝභිත හිමියන් එහිදී සඳහන් කළේය. එමෙන්ම ඔවුන්ගේ ක්‍රියා මාර්ග ත්‍රස්තවාදයට උඩ ගෙඩි දීමක් බව ද සෝභිත හිමියන් අවධාරණය කළේය. ජගත් මහලේකම්වරයා කමිටුවක් පත්කිරීම තුළින් ශ්‍රී ලංකාවේ අභ්‍යන්තර කටයුතුවලට අතපෙවීමට උත්සහ දරන බවට ද ජාතික හෙළ උරුමය මෙහිදී චෝදනා කළේය.", "URL": "https://sinhala.adaderana.lk/news.php?nid=9261", "Category": null, "Parent URL": null}