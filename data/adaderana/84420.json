{"Source": "Adaderana", "Timestamp": "February 16, 2018 04:20 pm", "Headline": " අර්ජුන මහේන්ද්‍රන්ට නොතීසි ", "News Content": "මහ බැංකු බැඳුම්කර නඩුවේ පළමු සැකකරුවන් ලෙස නම් කර ඇති ශ්‍රී ලංකා මහ බැංකුවේ හිටපු අධිපති අර්ජුන මහේන්ද්‍රන් මහතාට ලබන 8වන දා හෝ ඊට පෙර අපරාධ පරීක්ෂණ දෙපාර්තමේන්තුවට පැමිණ එහි අධ්‍යක්ෂවරයාට ප්‍රකාශයක් ලබා දෙන දන්වා සීඝ්‍රගාමී තැපැලෙන් සහ කුරියර් සේවාව ඔස්සේ නොතීසි යැවීමට කොළඹ කොටුව මහේස්ත්‍රාත්වරිය නියෝග කර තිබේ. අර්ජුන මහේන්ද්‍රන් මහතාට පෙබරවාරි මස 15 වනදාට පෙර අපරාධ පරීක්ෂණ දෙපාර්තමේන්තුවේ පෙනී සිට ප්‍රකාශයක් ලබාදෙන ලෙසට පසුගියදා අධිකරණය ලබාදුන් නියෝගය පිළිබඳ ඔහු දැනුවත් බවට අනාවරණය වී ඇති බව පැමිණිල්ල මෙහෙයවන අතිරේක සොලිසිටර් ජනරාල් යසන්ත කෝදාගොඩ මහතා අධිකරණය හමුවේ ප්‍රකාශ කර තිබේ. ඒ අනුව අර්ජුන මහේන්ද්‍රන් මහතා සිතාමතා එකී නියෝගය පැහැර හැර ඇති බවයි අතිරේක සොලිසිටර් ජනරාල්වරයා පෙන්වාදී ඇත්තේ. හිටපු මහබැංකු අධිපතිවරයා පෙර පදිංචිව සිටි ලිපිනයේ මේ දක්වාම පදිංචිව සිටින බවට ජාත්‍යන්තර පොලීසිය මඟින් තහවුරු කර ඇතත් ඔහුගේ ජංගම දුරකථනය අක්‍රිය කර ඇති බව පෙනී යන බවද අතිරේක සොලිසිටර් ජනරාල්වරයා අධිකරණය හමුවේ කියා සිටියේය. එමෙන්ම පර්පෙචුවල් ට්‍රෙෂරීස් සමාගම පසුගිය කාලය තුළදී මහා භාණ්ඩාගාර බැඳුම්කර වෙන්දේසිවලදී පෞද්ගලික හා රාජ්‍ය බැංකු 04ක් සමඟ සෘජුවම ගණුදෙනු කර ඇති බවට අනාවරණය වී ඇති බව යසන්ත කෝදාගොඩ මහතා පෙන්වාදී ඇත. ඒ අනුව පර්පෙචුවල් සමාගම සමඟ සිදුකළ සියලු ගණුදෙනුවලට අදාළ ලේඛන අපරාධ පරීක්ෂණ දෙපාර්තමේන්තුවට ලබාදෙන ලෙසට මහේස්ත්‍රාත්වරිය එම බැංකුවල සාමාන්‍යාධිකාරීවරුන් වෙත නියෝග කළ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=84420", "Category": null, "Parent URL": null}