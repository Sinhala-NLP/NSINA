{"Source": "Adaderana", "Timestamp": "June 22, 2012 09:41 am", "Headline": "ඩෙංගු මර්දනයට සහයෝගයෙන් කටයුතු කරන්නැයි රජයෙන් ඉල්ලීමක්", "News Content": "දිවයින පුරා වසංගතයක් ලෙස පැතිරයන ඩෙංගු රෝගය මර්දනය කිරීම සඳහා සියලු ආයතන සහ මහජනතාව සහයෝගයෙන් කටයුතු කරන ලෙස රජය ඉල්ලීමක් කර තිබේ. රාජ්‍ය ‍හෝ පෞද්ගලික ආයතනයක‍ හෝ‍ වෙනත් කුමන ස්ථානයක හෝ මදුරුවන් ‍බෝවන ස්ථාන පැවතියහොත් තරාතිරම නොබලා නීතිය ක්‍රියාත්මක කරන බව නිවේදනයක් නිකුත් කරමින් රජයේ ප්‍රවෘත්ති දෙපාර්තමේන්තුව පවසයි. මේ වන විට ජනාධිපති කාර්යය සාධක බලකාය සහ සෞඛ්‍ය අමාත්‍යාංශය ඇතුළු ආයතන ඒකාබද්ධව ඩෙංගු මර්දන වැඩසටහන් ක්‍රියාත්මක කරමින් ඇත. එහෙත් ඩෙංගු රෝගය පැතිරයාම ඉහළ ගොස් ඇති බව ප්‍රවෘත්ති දෙපාර්තමේන්තුව නිකුත් කර ඇති නිවේදනයේ දැක්වෙයි. එබැවින් ජාතික අවශ්‍යතාවක් සේ සලකා ඩෙංගු මර්දන වැඩපිළිවෙළ වෙනුවෙන් සියලුදෙනා එක්විය යුතු බව රජ‍ය වෙනුවෙන් ප්‍රවෘත්ති දෙපාර්තමේන්තුව අවධාරණය කර තිබේ. මේ අතර ඩෙංගු මර්දනය සඳහා කාර්යක්ෂම වැඩපිළිවෙළක් ක්‍රියාත්මක කළ යුතු බව සෞඛ්‍ය සේවා වෘත්තීය සමිති සන්ධානය පෙන්වාදෙයි. ඩෙංගු මදුරුවන් බෝවීම සම්බන්ධයෙන් ඍජුවම දායකත්වය ලබාදිය යුතු ඇතැම් අමාත්‍යාංශවල නිද්‍රාශීලී කටයුතු හේතුවෙන් ඩෙංගු මර්දන වැඩපිළිවෙළ අසාර්ථක වී ඇති බව අදාළ වෘත්තීය සමිතිය පෙන්වාදෙයි.", "URL": "https://sinhala.adaderana.lk/news.php?nid=25230", "Category": null, "Parent URL": null}