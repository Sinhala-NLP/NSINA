{"Source": "Adaderana", "Timestamp": "August 22, 2017 02:56 pm", "Headline": "දළදා මැදුරේ රන් වියනට ජනපතිගෙන් මිලියන 45 ක් ", "News Content": "මහනුවර ඓතිහාසික ශ‍්‍රී දළදා මාලිගාවේ රන් වියනේ රන් ආලේප කිරීම සඳහා ජනාධිපති මෛත‍්‍රීපාල සිරිසේන මහතා විසින් රුපියල් මිලියන 45ක මුදලක් ලබා දි තිබේ. මල්වතු සහ අස්ගිරි මහනාහිමිවරුන්ගේ ඉල්ලීම මත ජනාධිපතිවරයා විසින් මෙම මුදල ලබා දී ඇති අතර ඊට අදාළ චෙක්පත අද(22) පෙරවරුවේ ජනාධිපති කාර්යාලයේ දි මහනුවර දිස්ත‍්‍රික් ලේකම් එච්.එම්.පි.හිටිසේකර මහතා වෙත බාරදුන් බව ජනාධිපති මාධ්‍ය අංශය සදහන් කළේය. හිටපු ජනාධිපති රණසිංහ පේ‍්‍රමදාස මහතා විසින් ශ‍්‍රී දළදා මාලිගාවට රන් වියන පූජා කළ අතර දළදා සමිදුන් වැඩ සිටින කුටියට ඉහළින් එය ස්ථාපිත කර තිබේ. 2001 වසරේ දී මෙම රන් වියන මීට පෙර ප‍්‍රතිසංස්කරණය කර ඇත. මේ අතර නව ආරක්ෂක මාණ්ඩලික ප‍්‍රධානී සහ නව නාවික හමුදාපතිවරයා ජනාධිපති මෛත‍්‍රීපාල සිරිසේන මහතා මුණගැසී තිබේ.", "URL": "https://sinhala.adaderana.lk/news.php?nid=76559", "Category": null, "Parent URL": null}