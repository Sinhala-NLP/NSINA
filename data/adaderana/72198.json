{"Source": "Adaderana", "Timestamp": "April 18, 2017 03:35 pm", "Headline": " සිද්ධවුණේ සෘජු සමූහ මිනිස් ඝාතනයක්-ගෝඨාභය එදා ප්‍රශ්නය විසඳමින් හිටියා", "News Content": "මීතොටමුල්ල ඛේදවාචකයෙන් මිය ගිය ගණන පිළිබඳ නිසි ඉලක්කමක්වත් කියාගන්නට ආණ්ඩුවට නොහැකිවී ඇති බව පිවිතුරු හෙළ උරුමයේ නායක, පාර්ලිමේන්තු මන්ත්‍රී උදය ගම්මන්පිල මහතා පවසයි.එසේ කියන්නට නොහැකිවී ඇත්තේ ආණ්ඩුවට නිසි වැඩපිළිවෙළක් නැති නිසා බව මන්ත්‍රීවරයා කියා සිටියේ අද (18) කොළඹ පැවති මාධ්‍ය හමුවකදීය.මේ ආකාරයට තොරතුරු සොයා සැබවින්ම මිය ගිය හෝ අතුරුදහන් වූ අය පිළිබඳ තොරතුරු රටට පැවසීමට මේ අනතුරේ ඇත්ත භයානක බව රටට පැවසීමට පාලකයින් බැඳී සිටින බවත්, ඒ නිසා ඇත්ත තොරතුරු සඟවන්න එපා කියා තමන් ආණ්ඩුවෙන් ඉල්ලා සිටින බවත් ඔහු සඳහන් කළේය.එහිදී ඔහු මෙසේද සඳහන් කළේය. මෙය සෘජුවම සමුහ මිනිස් ඝාතනයක්. නිලධාරීන්ගේ දේශපාලකයන්ගේ ප්‍රතිපත්ති සම්පාදකයන්ගේ නොසැලකිල්ල බල අරගලය සහ ලකුණු දමාගැනීමේ තණ්හාව මත මෙය සිදුවූ බව අප කියනවා.වැඩ බැරි ආණ්ඩුවේ වැඩ බැරි ඇමතිවරුන් හැමදාමත් කරන්නේ තමන්ගේ නොහැකියාව වසා ගන්න පසුගිය ආණ්ඩුවට දොස් කීමයි. දෛවයේ සරදම කියන්නේ වත්මන් ජනාධිපති මෙන්ම මෙහෙම දොස් කියන ඇමතිවරුත් පසුගිය ආණ්ඩුවේ ප්‍රබල ඇමතිවරුන් වීමයි. මේ කුණු කන්ද නිල වශයෙන් බාර මෙගාපොලිස් ඇමතිවරයා වගකීම බාර ගන්නවා වෙනුවට ගෝඨාභය රාජපක්ෂ මහතා ඇතුළු පසුගිය ආණ්ඩුවට දොස් කියන්න පටන් අරන්. මේ නිසා මෙම සමූල ඝාතනයේ සැබෑ මිනීමරුවන් හෙළිකිරීම අපේ වගකීමක්.අවුරුදු 30ක් පමණ සිට කොළොන්නාව නගර සභාව කසළ බැහැර කළේ මීතොටමුල්ල පිහිටි මෙම පොතුවිල වෙල් යායට. කොළඹ මහ නගර සභාව බැහැර කළේ බ්ලූ මැන්ඩල් පිහිටි කසළ බිමට. බ්ලූ මැන්ඩල් කුණු කන්ද දැවැන්ත පරිසර ප්‍රශ්නයක් වුණාම 2009 දී ඒ පිළිබඳ ශ්‍රේෂ්ඨාධිකරණයේ නඩුවක් ගොනු කෙරෙනවා. ඒ නඩුවේ දී කොළඹ මහ නගර සභාව තමන් කසළ දහනය කිරීමට සැලසුම් සකස් කර ඇති බවත් එම ව්‍යාපෘතිය ආරම්භ කිරීමට මාස කිහිපයක් ගත වන බැවින් එතෙක් තාවකාලිකව මීතොටමුල්ලේ කසළ බැහැර කිරීමට අවසර දෙන මෙන් ඉල්ලා සිටිනවා. ඒ ලැබුණු අවසරය මත කොළඹ කුණු මීතොටමුල්ලට පැමිණීම ආරම්භ වුණා. අවසානයේ දී තාවකාලික අවසරය සදාකාලික වෙලා දවසකට ගෙනෙන කුණු ප්‍රමාණය ටොන් 800 සිට 1000 දක්වා වර්ධනය වුණා.2007 පෙබරවාරි මාසේ දී බ්ලූ මැන්ඩල් කුණු කන්දේ සිට මාධ්‍ය ඇමතූ එවකට පරිසර ඇමති පාච රණවක ඇමතිතුමා වසරක් ඇතුළත මෙම කුණු කන්ද ඉවත් කරන බවටත්, නැවත මෙවැනි කුණු කඳු බිහි වීමට ඉඩ නොතබන බවටත් ප්‍රකාශ කළා. නමුත් එතුමා පරිසර ඇමති වී සිටිය දී තමයි මීතොටමුල්ල කුණු කන්ද බිහි වීමත් ඇරඹුණේ. 2010 දී නාගරික සංවර්ධන අමාත්‍යාංශයේ ලේකම් ධූරයට පත් වුණේ ගෝඨාභය රාජපක්ෂ මහතා. ඔහු මාධ්‍ය සංදර්ශන පවත්වා වීර ප්‍රකාශ කරනවා වෙනුවට සද්ද නැතුව වැඩේට බැස්සා. එතුමාගේ විසඳුම වුණේ බ්ලූමැන්ඩල් සහ මිතොටමුල්ල කුණු කඳු වගේම කොළඹ දිනපතා එකතු වන කුණු පුත්තලම දිස්ත්‍රික්කයේ අරුවක්කාලු ප්‍රදේශයේ ඇති හුණුගල් හැරීමෙන් සෑදුණු වළවල් සනීපාරක්ෂක කසළ රඳවන බවට පෙරළා තැන්පත් කිරීමයි. මෙම පෙදෙස අයත් වියළි කලාපයට. එනිසා ජලයට වන බල පෑම අඩුයි. ඒ වගේම හුණු ගල් හැරීම නිසා ඇතිවු වළවල්ද පරිසරයට හානියක්. ඒ නිසා මෙම වළවල් සනීපාරක්ෂක කසළ රදවනයන් බවට පත්කරල එහි කසළ රැඳවීම තමයි ඉලක්කය වුණේ. එම ව්‍යාපෘතිය ක්‍රියාත්මක කළාම මීතොටමුල්ල සහ බ්ලු මැණ්ඩල් කුණු කඳු විතරක් නෙමේ තවස් වසර තිහක් පමණ ඉදිරියට කොළඹ නගරයේ බිහිවණ කුණු වලටත් විසඳුමක් ලැබෙනවා. මේ සඳහා දුම්රියෙන් කසළ ගෙනි යන්න සැලසුම් කර තිබුණේ. මේ ව්‍යාපෘතිය සදහා 2014 වසරේ අගෝස්තු මාසයේ අමාත්‍ය මණ්ඩල අනුමැතිය ලබාගෙන 2015 වසරේ ව්‍යාපෘතියේ වියදම් සඳහා රුපියල් බිලියන 2ක් 2014 අයවැයෙන් වෙන් කළා මහින්ද රාජපක්ෂ ජනපතිතුමන් මුදල් ඇමතිතුමන්ද විදිහට. ටෙන්ඩර් කැඳවීමකුත් කළා.අවාසනාවට 2015 ජනවාරි 8 ආණ්ඩු පෙරළියෙන් පසු මේ ව්‍යාපෘතිය ක්‍රියාත්මක වෙන්නේ නෑ. මම මේ පිළිබඳ 2017 පෙබරවාරි 8 පාර්ලිමේන්තුවේ දී මෙගාපොලිස් ඇමතිතුමාගෙන් ප්‍රශ්න කළා. අපිට එහෙම ප්‍රශ්න කරන්න හේතු තිබුණා. 2016 ජුලි මාසයේ 15 වෙනිදා ආණ්ඩුවේම රූපවාහිනි නාලිකාවක් වෙන අයි ටී එන් නාලිකාවේ වෙබ් අඩවියේම ප්‍රවෘත්තියක සදහන් වෙනවා වැසිකාලයේදී මෙම කුණු කන්ද නාය යෑමේ අනතුරක් තියෙන බවට. කුණු කන්ද නාය යෑමට මාස දහයකට කලිනුයි මේ කියන්නේ.ඊට පිළිතුරු දුන් නියෝජ්‍ය ඇමතිතුමා කිව්වේ මෙම හුණු ගල් වළවල් වලින් යම් ප්‍රමාණයක් විල්පත්තු ජාතික උද්‍යානයේ ස්වාරක්ෂක කලාපය තුළට වැටෙන නිසා වනජීවි දෙපාර්තමේන්තුව විරුද්ධයි කියලා. මම ඒ අවස්ථාවේ නියෝජ්‍ය ඇමතිතුමාගෙන් ප්‍රශ්න කළා වඩාත් පරිසර හානියක් සිදු වන්නේ මේ කුණු කන්ද ජනාකීර්ණ ප්‍රදේශයක පවත්වා ගෙන යෑමෙන් ද නැතිනම් ස්වාරක්ෂක කලාපය මීටර් කිහිපයක් වෙනස් කිරීමෙන් ද කියන එක. ඊට පිළිතුරු දෙන්න ඒ පිළිබඳ අධ්‍යයනයක් කර තිබුණේ නෑ.ස්වාරක්ෂක කලාපය කියන්නේ ඕනෑම ජාතික වනජීවි උද්‍යායනක සිට සැතපුමක් දුර වනජීවි දෙපාර්තමේන්තුවේ අවසරයකින් තොර මානව ක්‍රියාකාරකම් කළ නොහැකි ප්‍රදේශයක් නම් කරනවා. අවසරය සහිතව එම ප්‍රදේශයේ ක්‍රියාකාරකම් කරන්න පුළුවන්. එසේ නොහැකි නම් මීටර් තුන් සීයකින් පමණ විල්පත්තු සීමාව ඇතුළට ගෙනි යන්න පුළුවන්.මට පේන විදිහට ඇත්තටම තිබුණේ වන ජීවීන්ගේ ප්‍රශ්නය නෙමෙයි. සනීපාරක්ෂක කසළ රඳවන ගැන මට අවබෝධයක් තියෙනවා මොකද මම මධ්‍යම පරිසර අධිකාරියේ සභාපතිවරයා විදිහට මීට දස වසරකට කලින් දකුණු කොරියාවේ සනීපාරක්ෂක කසළ රදවනයක් නිරීක්ෂණය කළා. ඒවායෙන් කිසිම අපද්‍රව්‍ය කාන්දු වීමක් සිදුවෙන් නැහැ. එයින් පිටවන මීතේන් වැනි වායු විදුලිය නිපදවීමට ගන්නවා. අපදියර ප්‍රතිචක්ක්‍රීකරණය කරල තමයි පරිසරයට මුදා හරින්නේ. ඒ නිසා කසල රඳවනයක් කියන්නේ වළක් කුණුවලින් පිරවීම නෙවෙයි. වත්මන් ආණ්ඩුව සාධාරණ හේතුවකින් තොරව මේ ව්‍යාපෘතිය අත් හැරලා වෙනත් තැන්වලට මෙය ගෙනියන්න හැදුවා. ඔවුන් එය ජා ඇලට ගෙන යන්න හැදුවා. ජා ඇල කියන්නේ තෙත් බිමක්. ජනාකීර්ණ නාගරික පෙදෙසක්. ආණ්ඩුවට තිබුනේ ලංකාවේ කුණු ප්‍රශ්නය විසඳුවේ කවුද කියන එක ගැන කීර්තිය පිලිබද ප්‍රශ්නයක්. ගෝඨාභය රාජපක්ෂ මහත්තය ගෙනා සැලැස්ම අගටම ඇවිත් තිබ්බේ. ඒ සඳහා මුදල්ද වෙන් කරල තිබුනේ. ඒක කළානම් එතුමන්ට තමයි මෙහි කීර්තිය යන්නේ.ඒ වෙනුවට නව රජයට කීර්තිය ලබා ගැනීමට හිතාගෙන එම ව්‍යාපෘතිය අත් හැරල මුල ඉදල කරන්න යාමෙන් තමයි කුණු කන්ද කඩා වැටෙන තුරු මුකුත් කරගන්න බැරිවුනේ. මේ ආණ්ඩුව තව වරදක් කළා අපේ ආණ්ඩුව තියෙන කාලෙ යුධ හමුදාව හා නාවික හමුදාව යොදවා ඇළ මාර්ග පද්ධතිය ගොඩදාන්න කටයුතු කළා. නඩත්තු කළා. ඒ නිසා කුණු කන්දට එන වතුර වේගයෙන් ඇළවල් වලට ගිහින් ඒවා හරහා ඉවත්වුණා. නමුත් මේ ආණ්ඩුවෙන් ඇළ මාර්ග නඩත්තු නොකිරීම නිසා කුණු කන්දට වැටුණු වැසි ජලය නිසි පරිදි ගලා යාමක් සිදු වුණේ නැහැ. කුණු කන්දේ බර ජලයත් සමග තවත් වැඩිවීම මේ විපතට තවත් හේතුවක්.විපතකදී එකිනෙකාට ඇඟිල්ල දිගු නොකට විපතට පත්වුවන්ට සහන සැලසීමයි කළ යුත්තේ. නමුත් තමන්ගේ වගකීම ඉටුකර ගත නොහැකි වු මේ ආණ්ඩුවේ වැඩබැරි ඇමතිවරු ආණ්ඩුව පත්වී දෙවසරක් ගතවී තිබුණත් සුපුරුදු ලෙසම තවමත් පැරණි ආණ්ඩුවට ඇඟිල්ල දිගුකිරීම තම විසඳුම විදිහට සොයාගෙන තියෙනවා.අපිටත් එසේනම් එදා කොටි සංවිාධානය බිහිවුනේ කලින් ආණ්ඩුව වරදින්, එය අපේ වරදක් නෙමේ කියමින් පෙර පැවති රජයන් විවේචනය කරමින් ඉන්න තිබුණා. නමුත් අපි ඒ වෙනුවට ඒප්‍රශ්නය විසඳුවා. ඒ වගේම රටේ වෙනත් බොහෝ ප්‍රස්න වලටත් අපිට විසදුම් හොයන්නට පුළුවන් වුනේ අපි පලිගැනීම සහ විවේචන වෙනුවට අපි විකල්ප සොයා එ්වා ක්‍රියාත්මක කළ නිසයි.ඒ නිසා අපි ආණ්ඩුවට දැනුත් කියනවා මේ ප්‍රශ්නය විසඳීමේදී කාටද ලකුණු යන්නේ කියන එක නෙමෙයි වඩා හොඳ විසදුම කුමක්ද කියන එක සොයා ඒ අනුව මේ ප්‍රශ්නය විසඳන්න ඉදිරිපත්වෙන්න කියල. මොකද මෙහෙම ගියොත් කඩා වැටීමක් සිදු නොවුනොත් මීතොට මුල්ල කුණු කන්ද පිදුරුතලාගල පරදා ලංකාවේ උසම කන්ද බවට පත්වුනත් මේකට විසඳුම් ඉදිරිපත් කිරීමනම් සිදු වෙන් නෑ.", "URL": "https://sinhala.adaderana.lk/news.php?nid=72198", "Category": null, "Parent URL": null}