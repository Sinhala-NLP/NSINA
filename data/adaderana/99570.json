{"Source": "Adaderana", "Timestamp": "November 21, 2018 07:00 pm", "Headline": " වසර 3කට පසුව ලබා ගන්නා නිදහස", "News Content": "මාලදිවයිනේ ආරක්ෂිත මෆුෂි බන්ධනාගාරයේ වසර තුනක් තිස්සේ සිර භාරයට ගෙන සිටි ශ්‍රී ලාංකීක ලහිරු මධුශංක මන්කන්කන්ද මහතා බැලීමට පළාත් සභා,පළාත් පාලන හා ක්‍රීඩා අමාත්‍ය ෆයිසර් මුස්තාෆා මහතා ගොස් ඇත. ජනාධිපති මෛත්‍රීපාල සිරිසේන මහතාගේ විශේෂ නියෝජිතයෙකු ලෙස මාලදිවයිනේ අලුතෙන් තේරී පත්වූ ජනාධිපති ඉබ්රාහිම් මොහොමඩ් සෝලිහ් මහතාගේ දිවුරුම්දීමේ සමාරම්භක උත්සවයට සහභාගී විමට පළාත් සභා,පළාත් පාලන හා ක්‍රීඩා අමාත්‍ය ෆයිසර් මුස්තාෆා මහතා මාලදිවයින බලා පසුගියදා පිටත් විය. එහිදී මාලදිවයින් හිටපු ජනාධිපති මොහොමඩ් නෂීඩ් මහතා සමඟ මාලදිවයිනේ ආරක්ෂිත මෆුෂි බන්ධනාගාරයේ වසර තුනක් තිස්සේ සිර භාරයට ගෙන සිටි ලහිරු මධුශංක මන්කන්කන්ද මහතා බැලීමට අමාත්‍යවරයා කටයුතු කළේය. ඔහු නිදහස් කර ගැනීම සඳහා දැනටමත් ආරම්භ කර ඇති සාකච්ඡා දිගටම කරගෙන යාමට ෆයිසර් මුස්තාෆා අමාත්‍යවරයා කටයුතු කර කර ඇත. 2015 ඔක්තෝබර් 23 වන දින, ලහිරු මධුශංක මහතා මාලදිවයින් හිටපු ජනාධිපති අබ්දුල්ලා යමීන් අබ්දුල් ගයූම් ඝාතනය කිරීමට කුමන්ත්‍රණය කිරීමේ චෝදනාවකට අත්අඩංගුවට ගෙන තිබේ. 2016 සැප්තැම්බර් මාසයේ සිට නඩු විභාගයකින් තොරව රඳවා තබාගෙන සිටි අතර ඔහුගේ සිරගත කිරීම සියලු ශ්‍රී ලාංකිකයන්ගේ අවධානයට ලක් විය. ලහිරු මධුශංක මහතා හට පසුගිය වසර තුනක කාලය පුරාවට සාධාරණ නඩු විභාගයක් පැවැත්වීම සඳහා සාධාරණ නියෝජිතයකුට අවසර නොලැබිණි. වරදක් කල බවට ලහිරු මධුශංක මහතා හට ප්‍රමාණවත් හෝ පිළිගත හැකි සාක්ෂි නොමැති වීමත් සමඟ ශ්‍රී ලංකා රජය සහ ඇමිනෙස්ටි ඉන්ටර්නැෂනල් ආයතනය ඔහු සම්පූර්ණයෙන්ම නිර්දෝෂී බව පෙන්වා දෙන ලදි.", "URL": "https://sinhala.adaderana.lk/news.php?nid=99570", "Category": null, "Parent URL": null}