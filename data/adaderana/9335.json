{"Source": "Adaderana", "Timestamp": "July 2, 2010 08:26 am", "Headline": "සඳුදා අනිවාර්යයෙන්ම යෝජනා රනිල් අතට ", "News Content": "එක්සත් ජාතික පක්ෂ ප්‍රතිසංවිධාන යෝජනාවලිය අනිවාර්යයෙන්ම ලබන සඳුදා විපක්ෂ නායකවරයාට භාරදෙන බව ප්‍රතිසංවිධාන කමිටු සභාපති ‍පාර්ලිමේන්තු මන්ත්‍රී ජෝශප් මයිකල් පෙරේරා මහතා පවසයි. ප්‍රතිසංවිධාන යෝජනාවලියට අදාළ සියලු කටයුතු මේ වන විට අවසන් කර ඇති බව ඔහු සඳහන් කරයි. එම යෝජනාවලිය ඊයේ දිනයේ විපක්ෂ නායක රනිල් වික්‍රමසිංහ මහතාට භාරදීමට නියමිතව තිබුණ ද ගැටලු කිහිපයක් හේතුවෙන් එය කල්දැමුණු බව මන්ත්‍රීවරයා පැවසුවේය. දිගින් දිගටම සිදුවන මැතිවරණ පරාජයන් හමුවේ එක්සත් ජාතික පක්ෂය තුළ ප්‍රතිසංවිධානයක් ඇති විය යුතු බවට ප්‍රබල මතයක් ගොඩනැගීම හේතුවෙන් ඒ පිළිබඳ සොයාබැලීම සඳහා කමිටුවක් පත්කිරීමට එක්සත් ජාතික පක්ෂ කෘත්‍යාධිකාරී මණ්ඩලය තීරණය කරනු ලැබීය. ඒ අනුව රැස්වුණු අදාළ කමිටුව විවිධ පාර්ශවයන්ගෙන් අදහස් විමසූ අතර එම අදහස් විමසීම් පසුගිය 28 වැනිදායින් අවසන් විය. ඒ අනුව ජයග්‍රාහී පක්ෂයක් ලෙස එක්සත් ජාතික පක්ෂය ඉදිරියට ගෙන යා යුතු ආකාරය මෙම ප්‍රතිසංවිධාන කමිටුව මගින් යෝජනා කරනු ඇතැයි අපේක්ෂිතය. එක්සත් ජාතික පක්ෂයේ නායකත්වය වෙනස් විය යුතු බවට පක්ෂය තුළ වැඩි පිරිසකගේ මතයක් ගොඩනැගී තිබීමත්, ඊට විරුද්ධව තවත් කණ්ඩායමක් කටයුතු කිරීමත් මෙහි විශේෂත්වයක් වේ.", "URL": "https://sinhala.adaderana.lk/news.php?nid=9335", "Category": null, "Parent URL": null}