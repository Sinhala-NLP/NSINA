{"Source": "Adaderana", "Timestamp": "September 1, 2019 01:23 pm", "Headline": "අන්තෝනියෝ ගුටරෙස් කොංගෝ රාජ්‍යයයේ සංචාරයක", "News Content": "එක්සත් ජාතීන්ගේ මහ ලේකම් අන්තෝනියෝ ගුටරෙස් කොංගෝ රාජ්‍යයයේ සංචාරයක නිරත ඇත. කොංගෝ ජනරජයේ ඉබෝලා වෛරස් රෝගය පැතිර යමින් පවතින පසුබිමක ඔහු එම සංචාරයට සහභාගී වීම විශේෂත්වයක්. එක්සත් ජාතීන්ගේ මහ ලේකම් අන්තෝනියෝ ගුටරෙස් ඉබෝලා වෛරසය යළි හිස ඔසවා ඇති මධ්‍යම අප්‍රිකාවේ කොන්ගෝ ජනරජයේ සංචාරයක නිරත වනවා. මේ වන විට ඉබෝලා වෛරසය හේතුවෙන් කොංගෝ රාජ්‍යයෙන් වාර්තා වූ මරණ දෙදහසකට අධිකයි. එක්සත් ජාතීන්ගේ මහ ලේකම්වරයා සමග මෙම සංචාරයට එම සංවිධානයේ තවත් ජෙය්ෂ්ඨ නිලධාරීන් පිරිසක් එක්ව සිටින අතර ඔවුන් පුරා දින තුනක් කොංගෝ ජනරජයේ රැඳී සිටීමට නියමිතයි. එම කාලය තුළ ඔවුන් ඉබෝලා වසංගතය පාලනයට ගත යුතු ඉදිරි ක්‍රියාමාර්ග පිළිබඳවත් එක්සත් ජාතීන්ගේ සාමසාධක මෙහෙයුම් පිළිබඳවත් අවධානය යොමු කිරීමට නියමිතයි. කොංගෝ ජනරජයේ ඉබෝලා වෛරසය හිස එසවූ 10 වන අවස්ථාව මෙයයි. 2018 වසරේ අගෝස්තු මාසයේ දී නැවතත් ඉබෝලා වෛරසය කිවූ සහ ඉටුරි ප්‍රදේශවල ව්‍යාප්ත වෙයි. මෙවර වසංගතය ඇති වූ ප්‍රදේශයේ යුධ ගැටුම් පැවතීම නිසා රෝග නිවාරණය සඳහා එක්සත් ජාතීන්ට දැඩි පරිශ්‍රමයක් දැරීමට සිදුවන බව සඳහන්. මෙම සංචාරයේදී එක්සත් ජාතීන්ගේ මහ ලේකම්වරයා කොංගෝ ජරජයේ සාම සාධක මෙහෙයුම්වල නිරත භට පිරිසක් හමුවීමටත් ගොස් තිබුණි. අනතුරුව ට්විටර් පණිවිඩයක් නිකුත් කරමින් ඔවුන්ගේ සේවය ඇගයීමටත් ඔහු කටයුතු කළේය. කොංගෝ ජනරජයේ ඉබෝලා වෛරස් රෝගය පැතිර යමින් පවතින පසුබිමක එක්සත් ජාතීන්ගේ මහ ලේකම්වරයා මෙම සංචාරයට සහභාගී වීම ඉතාමත් සුවිශේෂයි. රජයේ වාර්තා පෙන්වා දෙන ආකාරයට මේ වනවිට එරටින් ඉබෝලා මරණ 2,006 ක් සහ රෝගය වැළදීමේ සිදුවීම් 3 000කට ආසන්න ප්‍රමාණයක් වාර්තා වී ඇත.", "URL": "https://sinhala.adaderana.lk/news.php?nid=117998", "Category": null, "Parent URL": null}