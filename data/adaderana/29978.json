{"Source": "Adaderana", "Timestamp": "December 15, 2012 12:38 pm", "Headline": "සාධාරණ පරීක්ෂණයකින් තොරව අගවිනිසුරු ඉවත් කළහොත් අලුත් කෙනෙක් පිළිගන්නේ නෑ", "News Content": "අද (15) පෙරවරුවේ ආරම්භ වූ ශ්‍රී ලංකා නීතිඥ සංගමයේ විශේෂ මහා සභා රැස්වීමට ඉදිරිපත් වූ යෝජනා 3ක් සම්මත වීමෙන් අනතුරුව අධිකරණ භූමිය තුළ මේවන විට උණුසුම්කාරී වාතාවරණයක් හටගෙන ඇති බව අද දෙරණ වාර්තාකරුවන් පවසයි. අගවිනිසුරුවරියට එරෙහිව එල්ල වී ඇති දෝෂාභියෝග යෝජනාව පිළිබඳව නීතිඥ සංගමය විසින් යෝජනා 3 ක් සම්මත කරගෙන තිබේ. කොළඹ දිසා අධිකරණ සංකීර්ණයේදී ශ්‍රී ලංකා නීතිඥ සංගමයේ විශේෂ මහා සභා රැස්වීම අද පෙරවරුවේ ආරම්භ විය. අගවිනිසුරුවරියට එරෙහිව එල්ල වී ඇති දෝෂාභියෝගය පිළිබඳව යෝජනා 3 ක් එහිදී විශේෂ මහාසභා රැස්වීමට ඉදිරිපත් කර ඇති අතර එම අවස්ථාවේ නීතිඥ සංගමය විසින් සම්මත කර ගනු ලැබූ යෝජනා 3 වන්නේ... 01 - අගවිනිසුරුවරිය සම්බන්ධයෙන් අවසන් තීන්දුවක් ගැනීම සඳහා ජනාධිපති මහින්ද රාජපක්ෂ මහතා විසින් ස්වාධීන කමිටුවක් පත් කරන බවට පසුගිය 11 වැනිදා කළ ප්‍රකාශයට අනූව ඇයට එරෙහිව ඉදිරිපත් කළ දෝෂාභියෝගය සම්බන්ධයෙන් ද යළි සලකා බැලිය යුතු බවට ඉදිරිපත් වු යෝජනාවක් එහිදී සම්මත වී ඇත. 02 එකී දෝෂාභියෝගයට මන්ත්‍රීවරුන් අත්සන් තැබූ ආකාරයටම ඉදිරියටත් එම ක්‍රියාදාමය ගෙන යන්නේ නම් ජනාධිපතිවරයා, කතානායකවරයා ඇතුළු පාර්ශවවලින් ඉල්ලා සිටින්නේ ශ්‍රේෂ්ඨාධිකරණ විනිසුරුවන් ඉවත් කිරීමේදී ස්වභාවික යුක්තියේ මූලධර්මවලට අනුකූලව සාධාරණ පරීක්ෂණයක් පවත්වා අදාළ ක්‍රියාමාර්ග ගත යුතු බව දෙවන යෝජනාවයි. 03 එසේම අගවිනිසුරුවරිය සම්බන්ධයෙන් ස්වභාවික යුක්ති මූලධර්මවලට අනූව සාධාරණ පරීක්ෂණයක් නොපවත්වා ඇය ඉවත් කළහොත් අලුතින් පත්කරන අගවිනිසුරු පිළිගැනීමට සුදානම් නැතැයි යන්න එහිදී සම්මත කර ගත් තෙවැනි යෝජනාව වේ. මෙම යෝජනා 3ට පක්ෂව හා විපක්ෂව අත් උස්සා නීතිඥවරුන් සිය මතය ප්‍රකාශ කර තිබේ. කෙසේ වෙතත් ආරංචි මාර්ග පවසන්නේ යෝජනා සම්මත කර ගැනීම සඳහා පැහැදිළි ඡන්ද විමසීමක් නොපැවැත්වීම සම්බන්ධයෙන් ඇතැම් ජ්‍යෙෂ්ඨ නීතිඥවරුන් අතර දැඩි කතා බහක් මතුව ඇති බවයි. කෙසේ හෝ නීතිඥයන් 440 දෙනෙකුගේ අත්සනින් යුතුව ඉදිරිපත් කර ඇති ඉල්ලීමක් හේතුවෙන් මෙම රැස්වීම කැඳවා තිබිණ. මෙම රැස්වීම සඳහා සංගමයේ සියලු ශාඛාවල නිලධාරීන් මෙ‍යට සහභාගී වී සිටින බව සංගමයේ ලේකම් සංජීව ගමගේ මහතා සඳහන් කළේය. මේ අතර තමන් ශ්‍රී ලංකා නීතිඥ සංගමයේ උප සභාපති තනතුරින් ඉල්ලා අස්වීමට තීරණය කළ බව නීතිඥ අනෝමා ගුණතිලක මහත්මිය පැවසුවාය. දෝෂාභියෝගය සම්බන්ධයෙන් සම්මත කර ගත් යෝජනා තුන නිසියාකාරයෙන් සම්මත නොවූ බවත් මේ හේතුව නිසා තමන් ශ්‍රී ලංකා නීතීඥ සංගමයේ උප සභාපති ධුරයෙන් ඉල්ලා අස්වන බවත් ඇය අද දෙරණට පැවසුවාය. කෙසේ වෙතත් ඉල්ලා අස්වීමට අදාළ කිසිදු ලිපියක් එම සංගමයේ සභාපති වන නීතීඥ විජේදාස රාජපක්ෂ මහතා වෙත ලැබී නොමැති බව ද සඳහන්ය.", "URL": "https://sinhala.adaderana.lk/news.php?nid=29978", "Category": null, "Parent URL": null}