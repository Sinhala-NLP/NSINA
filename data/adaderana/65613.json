{"Source": "Adaderana", "Timestamp": "November 1, 2016 12:49 pm", "Headline": " අර්ජුන ගුවන් තොටුපළේදීම අත්අඩංගුවට ගත යුතුයි", "News Content": "බැඳුම්කර වංචාව සම්බන්ධයෙන් හිටපු මහබැංකු අධිපති නැවත ශ්‍රී ලංකාවට පැමිණෙද්දී ඔහුව ගුවන් තොටුපළේදීම අත්අඩංගුවට ගත යුතු බව ඒකාබද්ධ විපක්ෂය පවසයි.පා.ම බන්දුල ගුණවර්ධන මහතා අද පැවැති මාධ්‍ය හමුවකදී කියා සිටියේ එය ඉංග්‍රීසි මාධ්‍යයෙන් කළ ශාස්ත්‍රීය හොරකමක් බවයි.බැඳුම්කර වංචාවෙන් සිදුවූ සමස්ත පාඩුව රුපියල් බිලියන 1000ක් බවත්, එය කෝප් වාර්තාවේ සඳහන් නොවන බවත් පැවසූ මන්ත්‍රීවරයා මේ ගැන සෙවීමට විශේෂඥයින්ගෙන් සමන්විත කණ්ඩායමක් ජනපති විසින් පත් කළ යුතු බවද පැවසුවේය.තවත් බැඳුම්කරයක් හිටපු මහබැංකු අධිපතිගේ බෑනාට ලබාදුන්නේ නම් ඔහුට තනිවම මත්තලක් හැදීමට හැකියාව ලැබෙන බවද පෙන්වාදුන් මන්ත්‍රීවරයා මෙම වංචාවට පර්පචුවල් සමාගමේ අධ්‍යක්ෂ මණ්ඩලය ද අත්අංඩගුවට ගත යුතු බව කියා සිටියේය.එසේම මෙම වංචාව සම්බන්ධයෙන් අර්ජුන ඇලෝෂියස් ද අත්අඩංගුවට ගත යුතු බවත්, අගමැතිවරයා ද තනතුරෙන් ඉල්ලා අස්විය යුතු බවත්, ඔහු අවධාරණය කළේය.මාධ්‍ය හමුව ඇමතු හිටපු අමාත්‍ය මහචාර්ය ජී.එල් පීරිස් මහතා කියා සිටි‍යේ මෙම වංචාව සම්බන්ධයෙන් හාල් මැස්සන් පස්සේ දිවීමෙන් ඵලක් නැති බවයි.මහබැංකුවක් කොල්ල කෑ කිසිම රටක් ගැන වාර්තා වී නැතැයිද පෙන්වාදුන් ඒ මහතා අර්ජුන් මහේන්ද්‍රන් මෙම වංචාවේදී බළල් අතක් බවත්, ඔහු පිටුපස සිටි ප්‍රබල චරිත සොයාගත යුතු බවත්, කියා සිටියේය.අගමැතිවරයා තනතුරෙන් අස්විය යුතු බවත්, ඔහු ඉවත් නොවන්නේ නම් ජනපතිට ඔහුව ඉවත් කිරීමට බලය ඇති බවත්, පැවසූ හිටපු අමාත්‍යවරයා ලැජ්ජාවක් ඇති නම් ශ්‍රීලනිප ඇමතිවරුද මේ ගැන කතා කර කර නොසිට තනතුරුවලින් ඉවත් විය යුතු බවත්, පැවසුවේය.", "URL": "https://sinhala.adaderana.lk/news.php?nid=65613", "Category": null, "Parent URL": null}