{"Source": "Adaderana", "Timestamp": "January 9, 2019 03:27 pm", "Headline": "යුද බිමේදි පාදයක් අහිමි වුවත් ජීවිතය ජය ගන්න වෙර දරන රණවිරුවෙක්", "News Content": "සිය ශාරීරික අපහසුතා නොතකමින් ජීවිතය ජය ගැනීමට වෙර දරන ධෛර්යවන්ත මිනිසෙකු පිළිබඳ පුවතක් රත්නපුර, ඇහැළියගොඩ ප්‍රදේශයෙන් අද දෙරණට වාර්තා විය. ඔහු නමින් ඩබ්.ඒ.උපාලි වීරසිංහ. රත්නපුර, ඇහැළියගොඩ දන්දෙනිය ප්‍රදේශයේ පදිංචි මොහු කලක් යුධ හමුදා ගැමුණු හේවා රෙජිමේන්තුවේ සෙබලෙකු වශයෙන් සේවය කර ඇත. බිරිඳ සමඟ සතුටින් දිවි ගෙවූ උපාලිගේ ජීවිතය අඳුරු යුගය ආරම්භවෙන්නේ 2001 වර්ෂයෙන්. එවකට යුධ පෙරමුණේ සිටි උපාලි ඇතුළු වීරෝදාර රණවිරුවන් පිරිසකට යාපනය සරසලේ ප්‍රදේශයෙදි කොටි ත්‍රස්තවාදින් එල්ල කළ අමානුෂික ප්‍රහාරයකින් උපාලිගේ දකුණු පාදයට බරපතල හානි සිදුවීමත් සමඟ පාදය කපා ඉවත් කරන්නට වෛද්‍යවරුන් තීරණය කර තිබේ. පාදය අහිමිවීමත් සමඟ හමුදා වෘත්තියට සමුදෙන උපාලි කුඩා කළ සිට තමන් ආශාවෙන් කළ වගා කටයුතු වලට යොමු වන්නේ එතැන් සිටයි. අහිමි වූ පාදය තම ජීවන ගමනට බාධාවක් කර නොගත් ඔහු මේ වන විට අක්කර ගණනාවක එළවළු වගාවක සාඩම්බර හිමිකරුවෙක්. සුසුම්නාවේ ආබාධයකින් පීඩා විඳින තම බිරිඳවද රැකබලා ගනිමින් ජීවිතය ජයගන්නට වෙරදරන උපාලි වැනි මිනිසුන් රටටම අභිමානයක් මෙන්ම ආශිර්වාදයක්.", "URL": "https://sinhala.adaderana.lk/news.php?nid=102077", "Category": null, "Parent URL": null}