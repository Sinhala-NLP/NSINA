{"Source": "Adaderana", "Timestamp": "August 23, 2016 10:51 am", "Headline": " අතුරුදන් වූවන් සොයන පනතට කරූ අත්සන් තබයි", "News Content": "පාර්ලිමේන්තුවේ සම්මත වූ අතුරුදන් වූ තැනැත්තන් පිළිබඳ කාර්යාලය (පිහිටුවීම, පරිපාලනය කිරීම සහ කර්තව්‍ය ඉටු කිරීම) පිළිබඳ පනත් කෙටුම්පතට කථානායක කරූ ජයසුරිය මහතා විසින් අත්සන් තබා තිබේ.එම පනත සහ මූල්‍ය කළමණාකරණ වගකීම් සංශෝධන පනත් කෙටුම්පතට ද කථානායකවරයා විසින් අද (23) පෙරවරුවේ අත්සන් තැබූ බව කථානායක මාධ්‍ය ඒකකය සඳහන් කරයි.පාර්ලිමේන්තුවේ දී සම්මත වූ පනත් කෙටුම්පතක් පනතක් බවට පත්වන්නේ කථානායකවරයා ඊට අත්සන් තැබීමෙන් අනතුරුවය.මේ අතර අතුරුදන්වූවන් පිළිබඳ කාර්යාලයක් පිහිටුවීමේ පනත් කෙටුම්පතට කථානායකවරයා අත්සන් තැබීම පිළිබඳ සාකච්ඡා කිරීම සඳහා ඒකාබද්ධ විපක්ෂයේ පාර්ලිමේන්තු මන්ත්‍රී කණ්ඩායම මේ වන විට රැස්වී තිබේ.අදාළ පනත් කෙටුම්පතට අත්සන් නොකරන ලෙස ඉල්ලමින් ඒකාබද්ධ විපක්ෂයේ මන්ත්‍රීවරුන් පිරිසක් පසුගියදා කථානායක කරු ජයසූරිය මහතා වෙත ලිපියක් ද භාරදී තිබුණි.කෙසේවෙතත් සිය ඉල්ලීම නොසලකා හරිමින් අදාළ පනත් කෙටුම්පතට කථානායකවරයා අත්සන් තබා ඇති බව පාර්ලිමේන්තු මන්ත්‍රී උදය ගම්මන්පිල මහතා පැවසුවේය.", "URL": "https://sinhala.adaderana.lk/news.php?nid=63370", "Category": null, "Parent URL": null}