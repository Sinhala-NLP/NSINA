{"Source": "Adaderana", "Timestamp": "May 6, 2012 07:44 am", "Headline": " රිය අනතුර වලින් 4 ක් මරුට-9ට තුවාලයි", "News Content": "දිවයිනේ ප්‍රදේශ කිහිපයක සිදුවූ රිය අනතුරුවලින් පුද්ගලයින් සිව් දෙනෙකු මියගොස් තවත් 9 දෙනෙකු තුවාල ලබා තිබේ. අම්බලන්තොට මල්පෙත්තාව ප්‍රදේශයේ දී බස් රථයක් සහ ත්‍රීරෝද රථයක් එකිනෙක ගැටීමෙන් ත්‍රිරෝද රථයේ ගමන් ගත් පුද්ගලයින් හයදෙනෙකු තුවාල ලබා තිබේ. තුවාල ලැබූවන් අම්බලන්තොට රෝහලට ඇතුළත් කිරීමෙන් පසු ඔවුන්ගෙන් එක් අයෙකු මියගොස් ඇති බව පොලිසිය සඳහන් කරයි. ගාල්ල - කොළඹ ප්‍රධාන මාර්ගයේ අහුංගල්ල ප්‍රදේශයේ දී ලොරි රථයක් යතුරුපැදියක ගැටීමෙන් පුද්ගලයින් දෙදෙනෙකු මියගොස් තිබේ. මියගොස් ඇත්තේ යතුරුපැදියේ ගමන් ගත් පුද්ගලයින් දෙදෙනා වන අතර ඔවුන් නාකියාදෙණිය ප්‍රදේශයේ පදිංචිකරුවන් බව අහුංගල්ල පොලිසිය පවසයි. පුත්තලම - අනුරාධපුර ප්‍රධාන මාර්ගයේ ළිඳ වැව ප්‍රදේශයේ දී ජීප් රථයක් මාර්ගයෙන් ඉවතට පැන සිදුවූ අනතුරකින් එක් අයෙකු මියගොස් තවත් සිව් දෙනෙකු තුවාල ලබා තිබේ. මියගිය පුද්ගලයා රනාල, නවගමුව දකුණ ප්‍රදේශයේ පදිංචිව සිටි අයෙකු බව නොච්චියාගම පොලිසිය සඳහන් කරයි.", "URL": "https://sinhala.adaderana.lk/news.php?nid=24044", "Category": null, "Parent URL": null}