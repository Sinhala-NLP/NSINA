{"Source": "Adaderana", "Timestamp": "June 30, 2015 06:56 am", "Headline": " කපා කොටා ඝාතනය කරලා-මැතිවරණ ව්‍යාපාරයේ පළමු බිල්ලද?", "News Content": "රත්නපුර-නිවිතිගල,කොරගොල්ල ප්‍රදේශයේදී යතුරුපැදියකින් ගමන් කළ පුද්ගලයෙකුට කිසියම් පිරිසික් විසින් තියුණු ආයුධයකින් පහරදී කැපුම් තුවාල සහිතව රත්නපුර රෝහලට ඇතුළත් කිරීමෙන් පසු ජීවිතක්ෂයට පත්ව ඇති බව පොලීසිය පවසයි.පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා කියා සිටියේ ජීවිතක්ෂයට පත්ව ඇත්තේ දඹගම්මන ජනපදයේ පදිංචිව සිටි 38 හැවිරිදි පුද්ගලයෙකු බවයි.මෙම ඝාතනයට සම්බන්ද සැකකරුවන් අනාවරණය කරගෙන නොමැති බවත්,සිද්ධිය සම්බන්ධයෙන් නිවිතිගල පොලීසිය වැඩිදුර විමර්ශන සිදුකරන බවත් පොලිස් මාධ්‍ය ප්‍රකාශකවරයා සඳහන් කළේය.කෙසේ වෙතත් කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතාගේ අත්සනින් යුතුව නිකුත් කළ නිවේදනයක දැක්වෙන්නේ ඝාතනයට ලක්ව ඇත්තේ හිටපු ඇමතිනී හා පාර්ලිමේන්තු මන්ත්‍රීවරියකගේ ප්‍රධාන ආධාරකරුවෙකු වන තුෂාර දේවාලේගම නැමැති අය බවයි. අදාළ හිටපු මන්ත්‍රීවරියගේ මැතිවරණ ප්‍රචාරක කටයතු මෙහෙයවීම සඳහා යතුරු පැදියකින් ගමන් කරමින් සිටිය දී මඟ හරස් කර ඇති පිරිසක් සිදුකළ පහරදීමකින් තුෂාර දේවාලේගම මහතා මිය ගොස් ඇති බව තෙන්නකෝන් මහතා නිකුත් කළ නිවේදනයේ දැක්වෙයි. එහෙත් මේ සම්බන්ධයෙන් අද දෙරණ කළ විමසීමේදී පොලිස් මාධ්‍ය ප්‍රකාශකවරයා කියා සිටියේ මෙම ඝාතනය දේශපාලන ප්‍රචණ්ඩ ක්‍රියාවක්ද යන්න මෙතෙක් අනාවරණය වී නොමැති බවයි.", "URL": "https://sinhala.adaderana.lk/news.php?nid=52335", "Category": null, "Parent URL": null}