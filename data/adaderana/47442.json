{"Source": "Adaderana", "Timestamp": "November 17, 2014 03:12 pm", "Headline": "අලුතෙන්ම අතට එන 10 කාසි මෙන්න", "News Content": "රුපියල් දහයේ වටිනාකම සහිත කාසි 25 කින් සමන්විත නව කාසි කාණ්ඩය ජනාධිපති මහින්ද රාජපක්ෂ මහතා වෙත පිළිගන්වා තිබේ. අද පෙරවරුවේ මහ බැංකු ශ්‍රවණාගාරයේ දී මහ බැංකුවේ අධිපති අජිත් නිවාඩ් කබ්රාල් මහතා විසින් එම කාසි ජනාධිපතිවරයා වෙත පිළිගැන්වු බව ජනාධිපති මාධ්‍ය අංශය සඳහන් කළේය. එම කාසිවල ශ්‍රී ලංකාවේ එක් එක් පරිපාලන දිස්ත්‍රික්කවලට අනන්‍ය වු ලක්ෂණ මෙන්ම ඒ ඒ දිස්ත්‍රික්කයන්ට විශේෂිත වු ස්ථාන සහ තොරතුරු ඇතුළත් වීම විශේෂත්වයකි. මෙම ප්‍රථම කාසි නිකුතුවෙන් පසු වාණිජ බැංකු සහ ශ්‍රී ලංකා මහ බැංකුවේ පළාත් කාර්යාල හරහා එම කාසි සංසරණය සඳහා නිකුත් කිරීමට ශ්‍රී ලංකා මහ බැංකුව කටයුතු යොදා තිබේ. කාසි එකතුකරන්නන් සඳහා කාසි 25 ක් සහිත ඇසුරුමක් සහ තනි කාසියක් සහිත ඇසුරුමක් ද පිළියෙළ කර ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=47442", "Category": null, "Parent URL": null}