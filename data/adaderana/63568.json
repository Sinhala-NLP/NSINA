{"Source": "Adaderana", "Timestamp": "August 29, 2016 10:30 am", "Headline": "  පියංකරටත් -රංගෙටත් උත්තර නැතිලු!", "News Content": "වැඩ කටයුතු අවසන් කර මාස කීපයක් ගතවී ඇතත් වගකිව යුත්තන්ගේ නොසැලකිල්ල හේතුවෙන් තම ගමට විදුලිය ලැබෙන දිනය දිනෙන් දින ඈත් වෙමින් පවතින බව ආඩිගම - කොට්ටමඩුව ගම්මානයේ පදිංචිකරුවෝ කියා සිටිති.ආණමඩුව මැතිවරණ බල ප්‍රදේශයේ පල්ලම ප්‍රාදේශීය ලේකම් කොට්ඨාසයේ නාගවිල ග්‍රාම නිලධාරී වසමේ පිහිටි කොට්ටමඩුව ගම්මානය තුළ පවුල් 40ක් වාසය කරති.ඔවුන්ගේ ප්‍රධානතම ජීවනෝපාය වී ඇත්තේ කිරි ගව පාලනය සහ ගොවිතැනය.මෙම ගමේ පදිංචිකරුවන් සියළුම දෙනා වරින් වර පැමිණි පාලකයින් වෙත කර ඇති එකම ඉල්ලීම වන්නේ තම ගමට විදුලිය ලබාදෙන ලෙසය.ඒ අනුව හිටපු කැබිනට් ඇමතිවරයෙකු වූ වත්මන් රාජ්‍යය අමාත්‍ය ආණමඩුව ආසනයේ ශ්‍රී ලංකා නිදහස් පක්ෂ සංවිධායක පියංකර ජයරත්න මහතා විසින් කොට්ටමඩුව ගම්මානයේ විදුලි යෝජනා ක්‍රමයක් ආරම්භ කර ඇත.2013 වර්ෂයේ අගෝස්තු මාසයේ 25 වැනිදා පියංකර ජයරත්න මහතා විසින්ම මුල් විදුලි පහන් කණුව සිටුවා වැඩ කටයුතු ආරම්භ කරන ලද මෙම විදුලි යෝජනා ක්‍රමය සඳහා වැය කරන මුදල රුපියල් 16,500,000ක් බව සඳහන් වේ.මංගල කටයුතු සිදු වීමෙන් පසුව විදුලි යෝජනා ක්‍රමය ස්ථාපනය කිරීම සඳහා අවශ්‍ය කණු,රැහැන් ආදිය ගමට ගෙනවිත් දැමුවත් වැඩ කටයුතු සිදු නොවීය.වසර දෙකක පමණ කාලයක් එක තැන තිබූ එකී උපකරණ මතින් ගස් කොළන්ද සරුවට වැඩී ගියේය.මේ බව මාධ්‍යයෙන් අනාවරණය කිරීමෙන් අනතුරුව විදුලි යෝජනා ක්‍රමයේ කටයුතු ලහි ලහියේ නැවතත් ආරම්භ විය.මේ වන විට සියළු විදුලි කණු සිටුවා අවසන්ය.අධි බලැති විදුලිය රැහැන් ගත කිරීම මෙන්ම නිවාස වලට විදුලිය ගෙන යන මාර්ගද අවසන් වී තරා පැවිය (ට්‍රාන්ස්පෝමරය) ද සවි කර අවසන්ය.නමුත් අධි බලැති විදුලිය රැහැන් ගත කිරීම සදහා සවි කර ඇති කණු වල ශක්තිය සම්බන්ධයෙන් ගැටළුක් ඇති බව ගම්මු කියති. මන්ද එකී විදුලිය කණු පොළවට සිටුවා ඇත්තේ කිසියම් අඩු තාක්ෂණයක් උපයෝගී කරගෙන වීම නිසාය.ඒ සියල්ල එසේ සිදුවන විට ගම්මුන් තම තමන්ගේ නිවෙස් විදුලිය ලබා ගැනීම සඳහා අවශ්‍ය තත්ත්වයට පත් කළේය.සියළුම නිවාස රැහැන් ගත කර අවසන්ය.සිදුවිය යුත්තේ විදුලිය සම්බන්ධ කිරීම පමණකි.නමුත් ඒ කිසිවක් මේ වන තුරු සිදුවී නැති බව කොට්ටමඩුව ගම්වාසීන් කියා සිටිති.පවතින තත්ත්වය සම්බන්ධයෙන් මුදල් වෙන් කර දුන් පිංයකර ජයරත්න ඇමතිවරයාගෙන් මෙන්ම ආණමඩුව ආසනයේ එක්සත් ජාතික පක්ෂ සංවිධායක රාජ්‍යය අමාත්‍ය පාලිත රංගේබණ්ඩාර මහතාගෙන් විමසූ විට නිසි පිළිතුරක් නොලැබෙන බව ගම්මු කියති.2013 වර්ෂයේ දෙසැම්බර් මස 26 වැනිදි විදුලි යෝජනා ක්‍රමය විවෘත කරන බව මුලින් ප්‍රකාශ කළ බවත්, එදින සිට දිනෙන් දින සියල්ල කල් යමින් පවතිනවා හැර වෙනත් යමක් සිදු නොවන බවද ඔවුන් කියයි. කෙසේ වෙතත් රුපියල් ලක්ෂ ගණනක මුදලක් වැය කර ඉදි කර ඇති විදුලි යෝජනා ක්‍රමයක් දෙපාර්ශවයක් විසින් සිදු කරන කඹ ඇදීමක් නිසා මෙතෙක් විවෘත වී නැත. ඒ නිසාම කොට්ටමඩුව ගම්වාසීන් අදත් ජීවත් වන්නේ අඳුරේය.ඔවුන් අදුරෙන් ආලෝකය ලබන දිනය කවදාද යන්න පමණක් ගැටළුවක් ඇත. ඡායා රූ ජූඩ් සමන්ත", "URL": "https://sinhala.adaderana.lk/news.php?nid=63568", "Category": null, "Parent URL": null}