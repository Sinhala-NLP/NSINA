{"Source": "Adaderana", "Timestamp": "December 10, 2018 10:36 pm", "Headline": "දැන් ප්‍රශ්නේ තියෙන්නේ රැල්ල වෙනස් කරපු මනුෂත් එක්කයි", "News Content": "ප්‍රජාතන්ත්‍රවාදය වෙනුවෙන් ආණ්ඩුවෙන් එළියට පැමිණි නිසා ආණ්ඩුවේ මන්ත්‍රීවරුන් තමන් එක්ක වෛරයෙන් සහ අපහාස කිරිමට පටන්ගෙන ඇති බව පාර්ලිමේන්තු මන්ත්‍රී මනුෂ නානායක්කාර මහතා පවසයි. ජනාධිපතිවරයාගේ හා මහින්ද රාජපක්ෂගේ මහතාගේ දේශපාලන හීන විනාශ කරමින් ප්‍රජාතන්ත්‍රවාදය වෙනුවෙන් සටන් කරන එක්සත් ජාතික පාක්ෂිකයින් සමඟ එක්වීම නිසා තමන්ට අභූත චෝදනා එල්ල කිරීමට පටන් ගෙන ඇතැයි ඔහු පවසයි. පොහොට්ටු පක්ෂයේ දේශපාලන නියෝජිතයින්ගේ ප්‍රජාතන්ත්‍ර විරෝධී ක්‍රියාමාර්ග වැලැක්වීමට තමන්ට හැකිවීම නිසා ඔවුන් තමන් සමඟ දේශපාලන වෛරයකින් කටයුතු කරන බවද ඔහු සදහන් කළේය. එහිදී වැඩිදුරටත් අදහස් දැක්වූ මනුෂ නානායක්කාර මහතා මෙසේද පැවසුවේය. (\"අද මහින්ද රාජපක්ෂලාගේ ගෝලයින්ට අපිත් එක් ලොකු වෛරයක් ඇතිවෙලා තියෙනවා. ඒ අයට රටට වෙලා තියෙන හානිය ගැන කිසිම හැගීමක් නෑ. රටට වෙලා තියෙන කාලකණ්නිකම ගැන කිසිම ප්‍රශ්ණයක් නෑ. ජාත්‍යන්තරයෙන් අපේ රට කොන් වෙන එක ගැන ඒ අයට ප්‍රශ්ණයක් නෑ. අද ප්‍රශ්ණය තියෙන්නේ මේ රැල්ල වෙනස් කරපු මනුෂත් එක්කයි. අපි යුක්තිය ඉදිරියේ යුක්තිය වෙනුවෙන් පෙනී සිටි අය. සාධාරණත්වය වෙනුවෙන් පෙනී සිටින අය. ප්‍රජාතන්ත්‍රවාදය වෙනුවෙන් පෙනී සිටින අය. මේ රටේ සිටින එක්සත් ජාතික පාක්ෂිකයින් එක්ක ප්‍රජාතන්ත්‍රවාදය වෙනුවෙන් සටන් කිරීමට ආවේ මේවාට බයේ නෙමෙයි.\")", "URL": "https://sinhala.adaderana.lk/news.php?nid=100558", "Category": null, "Parent URL": null}