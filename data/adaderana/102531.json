{"Source": "Adaderana", "Timestamp": "January 17, 2019 02:01 pm", "Headline": "ගැබ්බර එළදෙනකගේ ඇඟට යටවී පුද්ගලයෙක් මරුට", "News Content": "අනුරාධපුර,ගල්කිරියාගම, මානනකැටේ ප්‍රදේශයේ තම වාගා බිමේ බැඳ සිටි ගැබ්බර එළදෙනගේ ලණුවේ පැටළුම් ලෙහීමට ගොස් එම එළදෙන ඇඟ මතට වැටීමෙන් පුද්ගලයෙකු මියගොස් ඇති බව අද දෙරණ වාර්තාකරු පවසයි. ඊයේ(16) සවස ගසක බැඳ සිටි තම එළදෙන නිවස වෙත රැගෙන යාමට පැමිණි අදාළ පුද්ගලයා මෙලෙස අනතුරට ලක්ව ජීවිතක්ෂයට පත්ව ඇති බව වාර්තා වෙයි. අදාළ අනතුරින් මියගොස් ඇත්තේ ඉකුල්වැහැර ප්‍රදේශයේ පදිංචි 51 හැවිරිදි පී. තිලකරත්න නැමති දෙදරු පියෙකි. මළ සිරුර පිළිබඳ පශ්චාත් මරණ පරීක්ෂණය ඊයේ සිදු කර ඇති අතර සිද්ධිය සම්බන්ධයෙන් ගල්කිරියාගම පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=102531", "Category": null, "Parent URL": null}