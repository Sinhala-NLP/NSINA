{"Source": "Adaderana", "Timestamp": "January 6, 2018 03:38 pm", "Headline": "පැෆරල් සංවිධානයට මැතිවරණ පැමිණිලි 231 ක් ලැබෙයි", "News Content": "නාමයෝජනා භාරදිමෙන් අනතුරුව මේ දක්වා කාලය තුළ මැතිවරණ නීති රිති උල්ලංඝණය කිරිම් සම්බන්ධයෙන් පැමිණිලි 231ක් වාර්තා වී ඇති බව පැෆරල් සංවිධානය පවසයි. එම සංවිධානය පෙන්වා දෙන්නේ මැතිවරණයට අදාල සිද්ධින් සම්බන්ධයෙන් පැමිණිලි 194ක් වාර්තා වී ඇති බවයි. මේ අතරින් සිද්ධින් 20ක් බරපතල ගණයේ ඒවා බව ද එම සංවිධානය සදහන් කළේය. නීති විරෝධි ප්‍රචාරක කටයුතු සම්බන්ධයෙන් මින් වැඩිම පැමිණිලි සංඛ්‍යාවක් ලැබී ඇති අතර එම සංඛ්‍යාව 69ක් බව පැෆරල් සංවිධානය සඳහන් කළේය. මීට අමතරව භාණ්ඩ බෙදාදීම් සම්බන්ධයෙන් පැමිණිලි 60ක් ලැබී ඇති අතර ඉන් පැමිණිලි 44ක් තහවුරු කළ ඒවා අතර 16ක් තහවුරු නොකළ ඒවා බව ද එම සංවිධානය සඳහන් කළේය. මේ අතර මැතිවරණ නීති රිති උල්ලංඝණය කිරිම් සම්බන්ධයෙන් පැමිණිලි 29ක් සහ මැතිවරණයට අදාල වෙනත් පැමිණිලි 60ක් ලැබී ඇති බව පොලිස් මූලස්ථානය පැවසීය. මෙම පැමිණිලි සම්බන්ධයෙන් පුද්ගලයින් 103 දෙනෙකු අත්අඩංගුවට ගෙන ඇති බව පොලිස් මූලස්ථානය සදහන් කළේය.", "URL": "https://sinhala.adaderana.lk/news.php?nid=82599", "Category": null, "Parent URL": null}