{"Source": "Adaderana", "Timestamp": "September 25, 2016 10:01 am", "Headline": " ගිනි අවි ජාවාරම් කළ 2ක් කොටු", "News Content": "ගිනි අවි ජාවාරම්වලට සම්බන්ධ පුද්ගලයින් දෙදෙනෙකු මිරිහාන විශේෂ අපරාධ මෙහෙයුම් ඒකකය විසින් අත්අඩංගුවට ගෙන තිබේ.එහිදී සැකකරුවන් සතුව තිබී බෝර 12 ගිනි අවියක් සහ එම උණ්ඩ 02ක් සොයාගෙන ඇති බව පොලිස් මූලස්ථානය සඳහන් කළේය.මෙලෙස අත්අඩංගුවට ගෙන ඇත්තේ මීටියාගොඩ ප්‍රදේශයේ පදිංචිකරුවන් දෙදෙනෙකි.සැකකරුවන් කැස්බෑව මහේස්ත්‍රාත් අධිකරණය වෙත ඉදිරිපත් කිරීමට නියමිත අතර මිරිහාන පොලීසිය සිද්ධිය සම්බන්ධයෙන් වැඩිදුර විමර්ශන සිදුකරයි.මේ අතර හෙරොයින් ළඟ තබාගෙන සිටි පුද්ගලයෙකු ගල්කිස්ස, සොයිසාපුර ප්‍රදේශයේ දී අත්අඩංගුවට ගෙන තිබේ.ගල්කිස්ස පොලීසියට ලද තොරතුරක් මත සිදුකළ වැටලීමකදී ඔහු අත්අඩංගුවට ගෙන ඇති බව වාර්තා වෙයි.එහිදී සැකකරු සතුව තිබී හෙරොයින් ග්‍රෑම් 13යි මිලිග්‍රෑම් 140ක් පොලීසිය භාරයට ගෙන ඇති අතර සැකකරු ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට නියමිතය.මේ අතර හෙරොයින් ග්‍රෑම් 07ක් ළඟ තබාගෙන සිටි පුද්ගලයින් දෙදෙනෙකු වත්තල, ගල්වැටියපාර ප්‍රදේශයේ දී අත්අඩංගුවට ගෙන තිබේ.එහිදී එක් සැකකරුවෙකු සතුව තිබී හෙරොයින් ග්‍රෑම් 4ක් සහ අනෙක් සැකකරු සතුව තිබී හෙරොයින් ග්‍රෑම් 3ක් පොලීසිය භාරයට ගෙන තිබේ.සැකකරුවන් වත්තල ප්‍රදේශයේ පදිංචිකරුවන් වන අතර ඔවුන් වත්තල මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=64401", "Category": null, "Parent URL": null}