{"Source": "Adaderana", "Timestamp": "November 30, 2017 01:22 pm", "Headline": "ඉදිරි පැය කිහිපය තුළ ශ්‍රී ලංකාවට සුළි කුණාටුවක් ද? මේ වන විට කොළඹින් කි.මී 300ක් ඇතින් ", "News Content": "දිවයිනට තවදුරටත් දැඩි සුළං තත්ත්වයක් බලපෑමේ අවදානමක් නොමැති බව කාලගුණ විද්‍යා දෙපාර්තමේන්තුව අද දහවල් 12 ට නිකුත් කරන ලද නිවේදනයෙන් දක්වයි. -update - 12.00 noon මේ අතර එම දෙපාර්තමේන්තුවේ අනාවැකිකරණ අංශයේ අධ්‍යක්ෂ අනූෂා වර්ණසූරිය මහත්මිය පවසන්නේ අද(30) දිනය තුළ ද දිවයිනේ බස්නාහිර පළාත ඇතුළු ප්‍රදේශ කිහිපයක වැසි සහිත කාලගුණයක් අපේක්ෂා කරන බවයි. -update - 10.00 am ශ්‍රී ලංකාවට බටහිරින් පිහිටි අරාබි මුහුදේ පිහිටි ගැඹුරු අවපාතය මේ වන විට කොළඹින් කිලෝමීටර 300 ක් පමණ දුරින් පිහිටා ඇති බව කාලගුණ විද්‍යා දෙපාර්තමේන්තුව පවසයි. ඒ අනුව ඉදිරි පැය කිහිපය තුළ සුළි කුණාටුවක් බවට එය වර්ධනය වීමට ඉඩ ඇති අතර බටහිර-වයඹ දෙසට ගමන් කරන බව ද කාලගුණ නිවේදනයේ සඳහන් වෙයි. ඒ අනුව විශේෂයෙන් නිරිත දෙසින් හමා යන වැසි සහ සුළං තත්ත්වයන් (60-70 kmph) වේගයකින් දිවයින පුරා අපේක්ෂා කෙරෙන බව ද එහි වැඩිදුරටත් සඳහන් වෙයි. මේ අනුව දකුණු, සබරගමුව, මධ්‍යම, ඌව සහ බස්නාහිර පළාත්වල ඇතැම් ස්ථානවල අධික වර්ෂාපතනයක් (මීටර 100-150 පමණ) අපේක්ෂා කළ හැකි බව ද වාර්තා වෙයි. එය මුහුදු ප්‍රදේශ සඳහා, බස්නාහිර සහ දකුණු වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවල දී ඉතා දැඩි වර්ෂාව, ඉතා තද සුළං හා ඉතා රළු මුහුදක් අපේක්ෂා කළ හැකි බව ද වාර්තා වෙයි. සමහර අවස්ථාවල සුළඟේ වේගය 90-100 kmph දක්වා වැඩි විය හැකි බවට ද කාලගුණ විද්‍යා දෙපාර්තමේන්තුව අනතුරු අඟවයි. සෙසු මුහුද ආශ්‍රිත ප්‍රදේශවල සුළං වේගය පැයට කිලෝ මීටර් 50-60ක් දක්වා ඉහළ යා හැකි බව ද ඔවුන් වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=80810", "Category": null, "Parent URL": null}