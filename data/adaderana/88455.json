{"Source": "Adaderana", "Timestamp": "May 3, 2018 02:15 pm", "Headline": "ග්ලයිෆොසේට් ලෝකයේ රටවල් තහනම් කරද්දි රජය එය පිළිගැනීම විමතියට කරුණක්", "News Content": "රබර් සහ තේ සඳහා ග්ලයි‍ෆොසේට් තහනම ඉවත් කිරීමට රජය තීරණය කළ බව වැවිලි කර්මාන්ත අමාත්‍ය නවීන් දිසානායක මහතා අනාවරණ කරයි. ඒ පිළිබඳව අද දෙරණ 24X7 නාලිකාව මඟින් විකාශය කරන බිග් ෆෝකස් විශේෂාංගය අද අවදානය යොමු කළේය. මෙරට කෘෂිකාර්මික වකුගඩු රෝගයට ග්ලයිෆොසේට් කෘෂිරසායනිකය හේතු වන බව අමෙරිකාවේ කැලිෆෝනියා විශ්වවිද්‍යාලයේ කළ පර්යේෂණයකින් අනාවරණ කර තිබූ අතර ඒ හේතුවෙන් මෙරට තුළ එම කෘෂිරසායනිකය තහනම් කිරීමට බලපෑම් එල්ල විය. මෙම කරුණු සැලකිල්ලට ගත් රජය 2015 ඔක්තෝබර් 23 දින ගැසට් නිවේදනයක් මගින් ග්ලයිෆොසේට් මෙරටට ආනයනය සපුරා තහනම් කිරීමට පියවර ගත්තේ එවන් පියවරක් ගත් ලොව පළමු රට බවට පත් වෙමින්. කෙසේ වෙතත් ග්ලයිෆොසේට් තහනම නිසා තේ වගාවට අහිතකර බලපෑම් එල්ල වී ඇති බවට කර්මාන්තයට සම්බන්ධ පාර්ශ්ව වෙතින් චෝදනා නැගුණු අතර ඒ ගැන සේවීමට රජය කමිටුවක්ද පත් කරනු ලැබීය. මේ වැනි පසුබිමක වැවිලි කර්මාන්ත අමාත්‍ය නවීන් දිසානායක මහතා ඊයේ(02) අනාවරණ කළේ රබර් සහ තේ සදහා ග්ලයි‍ෆොසේට් තහනම ඉවත් කිරීමට රජය තීරණය කළ බවයි. ඒ අනුව ග්ලයිෆොසේට් තහනම ඉවත් කිරීමට රජය ගත් මේම තීරණය සම්බන්ධයෙන් අද දෙරණ 24/7 බිග් ෆෝකස් (FOCUS) විශේෂාංගයෙන් අවදානය යොමු කළ අතර ඒ සඳහා වකුගඩු රෝග පිළිබඳ පර්යේෂක, මහාචාර්ය චන්න ජයසුමන මහතා එක්විය. එහිදී ඒ මහතා කියා සිටියේ සිදු කරන ලද පර්යේෂණවලින් ඍජුවම ග්ලයිෆොසේට් වකුගඩු රෝගයට බලපෑම් කරන බව අනාවරණය වී ඇති බවයි. ලෝකයේ බොහෝ රටවල් ග්ලයිෆොසේට් තහනම් කරමින් සිටින මොහොතක රජයක් ලෙස කැබිනට් මණ්ඩලයෙන් ගනු ලැබූ මෙම තීරණය පිළිබඳ විමතියට හා කණගාටුවට පත් වෙන බවද ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=88455", "Category": null, "Parent URL": null}