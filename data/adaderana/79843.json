{"Source": "Adaderana", "Timestamp": "November 13, 2017 04:37 pm", "Headline": " ඡන්ද කොට්ඨාස නීර්ණයට ජනතාව මැදිහත් වෙයි", "News Content": "පළාත් සභා සඳහා පරිපාලන දිස්ත්‍රික්ක යටතේ තෝරා ගැනීමට නියමිත මන්ත්‍රීවරුන් සංඛ්‍යාවක් වෙනුවෙන් මැතිවරණ කොට්ඨාස පිහිටුවීමට අදාළව මහජන අදහස් 190ක් මේ වන විට ලැබී ඇති බව සීමා නීර්ණය කොමිසන් සභාව පවසයි. එහි දිස්ත්‍රික්ක මට්ටමින් මහජන අදහස් ලබා ගැනීමේ කටයුතු අනුරාධපුර දිස්ත්‍රික්කයෙන් පසුගියදා ආරම්භ කළ අතර දෙවන අදියර කෑගල්ල සහ රත්නපුර යන දිස්ත්‍රික්ක කේන්ද්‍රකර ගනිමින් සිදු කිරීමට නියමිත බව එම සභාවේ සභාපති ආචාර්ය කේ. තවලිංගම් මහතා සඳහන් කළේය. පළාත් සභා ඡන්ද විමසීම් පනත සංශෝධනය කර ඉදිරියේදී පවත්වනු ලබන පළාත් සභා ඡන්ද විමසීම සමානුපාතික හා කොට්ඨාස ක්‍රමයට පැවැත්වීමට රජය පසුගියදා තීරණය කරනු ලැබීය. ඒ අනුව මැතිවරණ කොට්ඨාස බෙදා වෙන්කිරීම සඳහා ජනාධිපති මෛත්‍රීපාල සිරිසේන මහතා විසින් සාමාජිකයින් 05 දෙනෙකුගෙන් සමන්විත සීමා නීර්ණ කමිටුවක් පත් කළේය. එම කමිටුව සිය කටයුතු ඔක්තෝබර් මස 13 වනදා ආරම්භ කළ අතර මහජනතාවට අදහස් සහ යෝජනා ඉදිරිපත් කිරීම පසුගිය 02 වන දින දක්වා අවස්ථාව ලබාදී තිබුණි. කෙසේවෙතත් එහි තවත් අදියරක් වශයෙන් දේශපාලන පක්ෂ මහජන සංවිධාන හා පොදු මහජනතාවට අදහස් ඉදිරිපත් කිරීම සඳහා දිස්ත්‍රික්ක මට්ටමින් මහජන අදහස් ලබා ගැනීමට එම කමිටුව තීරණය කරනු ලැබීය. මහජන අදහස් ලබා ගැනීමෙන් අනතුරුව සකස් කරන ලද අවසන් වාර්තාව ලබන වසරේ ජනවාරි 31 වන දිනට පෙර පළාත් සභා සහ පළාත් පාලන අමාත්‍ය ෆයිසර් මුස්තාෆා මහතා වෙත බාරදීමට නියමිත බව ආචාර්ය කේ. තවලිංගම් මහතා සඳහන් කළේය.", "URL": "https://sinhala.adaderana.lk/news.php?nid=79843", "Category": null, "Parent URL": null}