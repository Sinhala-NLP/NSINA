{"Source": "Adaderana", "Timestamp": "January 13, 2012 08:23 am", "Headline": "කටාර් පාලක අල් තානි දිවයිනට පැමිණෙයි", "News Content": "කටාර් රාජ්‍යයේ පාලක ෂෙයික් හමාඩ් බින් කලිෆා අල් තානි දෙදින නිල සංචාරයක් සඳහා මෙරටට පැමිණීමට නියමිතව තිබේ. ලබන ඉරිදා ඔහු මෙරටට පැමිණෙන්නේ ජනාධිපති මහින්ද රාජපක්ෂ මහතාගේ ආරාධනාවකට අනුවය. කටාර් පාලකයා සමග එරට ඉහළ පෙළේ රජයේ නිලධාරීන් කණ්ඩායමක් සහ ව්‍යාපාරිකයින් පිරිසක් ද පැමිණීමට නියමිතය. දෙරට අතර වෙළඳ, ආයෝජන, සංස්කෘතික හා කර්මාන්ත අංශයන්ට අදාළ ද්වීපාර්ශ්වික ගිවිසුම් කිහිපයකට එළඹීමට ද සැලසුම් කර තිබේ. මේ අතර දකුණු කොරියානු කතානායක පාක් හී ටක් මහතා ලබන ඉරිදා දිවයිනට පැමිණෙයි. ඉන්දීය විදේශ කටයුතු අමාත්‍ය එස්.එම්. ක්‍රිෂ්ණා මහතා ලබන සඳුදා දිවයිනට පැමිණීමට නියමිතය. ඉන්දීය විදේශ අමාත්‍යවරයා මේ දිනවල ජෝර්දානය, ඊශ්‍රාලය, එක්සත් අරාබි එමිර් රාජ්‍යය සහ පලස්තීනය යන රටවල සංචාරයක නිරත වේ.", "URL": "https://sinhala.adaderana.lk/news.php?nid=21345", "Category": null, "Parent URL": null}