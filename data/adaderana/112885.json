{"Source": "Adaderana", "Timestamp": "June 27, 2019 04:24 pm", "Headline": "මත්ද්‍රව්‍ය ජාවාරම්කරුවන්ට මෙන්ම ජනතා මුදල් කොල්ලකන පචපතිලාත් එල්ලා මැරිය යුතුයි", "News Content": "රටේ තරුණ පරපුර වළපල්ලට යවන මත්ද්‍රව්‍ය ජාවාරම්කරුවන් පමණක් නොව ජනතාව මුලාකරමින් බලයට පැමිණ මහ බැංකුව කොල්ල කෑමට දායක වු පුද්ගලයින් සහ ජනතාවගේ ඛෙහෙත් පෙත්තෙන් පවා ගසා කන පචපතිලා ද එල්ලා මැරීමට පියවර ගත යුතු බව ශ්‍රී ලංකා පොදුජන පෙරමුණ පවසයි. අද (27) බත්තරමුල්ල නෙලූම් මාවතේ පැවැති මාධ්‍ය හමුවකදී කලූතර දිස්ත්‍රික් පාර්ලිමේන්තු මන්ත්‍රී පියල් නිශාන්ත මහතා මේ බව පැවසීය. විශේෂයෙන්ම මේ රටේ ගැබිනි මවුවරුන් සඳහා ලබාදෙන ෆෝලික් ඇසිඩ් පෙත්තෙන් පවා ගසා කන රාජිත සේනාරත්න වැනි ඇමැතිවරු අනාගත පරපුරට දොස්තර සාෆිටත් වඩා බරපතල තර්ජනයක්ව ඇති බවද හෙතෙම චෝදනා කළේය. මත්ද්‍රව්‍ය ජාවාරම් කරුවන් තරුණ පරපුර පමණක් ඉලක්ක කළද ඖෂධ ජාවාරම් කරුවන් සමස්ත ජනතාවම අගාධයකට තල්ලූ කරමින් සිටින බව ඒ මහතා මෙහි දි අවධාරණය කරයි. තම දේශපාලන ගමන වෙනුවෙන් ළමුන්ගේ ජිවිත බිල්ලට දී පාසල් පෙළ පොත් වලට තම ජායාරූපය ඇතුළත් කිරීම සඳහා කෝටි 16ක මුදලක් අවභාවිත කළ ඇමැතිවරුන් සිටින රටක ජිවත්වීමටසිදුවිම ද අභාග්‍යසම්පන්න තත්ත්වයක් බව ඒ මහතා මෙහිදී වැඩි දුරටත් පෙන්වා දුන්නේය. එමෙන්ම රාජ්‍ය දේපළ මංකොල්ල කෑම තම වෘත්තීයකරගත් වත්මන් රජය ජනතාවගේ ඇස්වසා රාජ්‍ය බැංකු පෞද්ගලීකරණය කිරීමට සැරසෙන බවත් එහි පළමු පියවර ලෙස මහජන බැංකුව විකිණීමට සූදානම් වෙන බවත් මෙම මාධ්‍යහමුවට එක් වූ කෑගල්ල දිස්ත්‍රික් පාර්ලිමේන්තු මන්ත්‍රී කනක හේරත් මහතා පැවසීය. අස්ගිරි මහ නාහිමියන්ට අවලාද නගමින්, මහ නාහිමියන් ඉල්ලක කොට තම දේශපාලන අවශ්‍යතා සපුරා ගැනීමට වත්මන් රජය කටයුතු කරමින් සිටින බවත්, එය මෙරට බුද්ධ ශාසනය විනාශ කරමින් සංඝ භේදයක් ඇති කිරීමට රාජ්‍ය නොවන සංවිධාන දරන උත්සාහයට රාජ්‍ය අනුග්‍රහය ලබාදීමක් බව ද මෙම මාධ්‍ය හමුවේදී විශේෂයෙන් අවධාරණය කෙරිනි.", "URL": "https://sinhala.adaderana.lk/news.php?nid=112885", "Category": null, "Parent URL": null}