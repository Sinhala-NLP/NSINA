{"Source": "Adaderana", "Timestamp": "May 12, 2012 01:30 pm", "Headline": "ජෝර්දානයේ දී මෙරට ශ්‍රමිකයින් වෙනුවෙන් විශේෂ සමුළුවක්", "News Content": "ශ්‍රී ලාංකික ශ්‍රමිකයින් වෙනුවෙන් විශේෂ තෙදින සමුළුවක් ජෝර්දානයේ දී පැවැත්වීමට ශ්‍රී ලංකා විදේශ සේවා නියුක්ති කාර්යාංශය පියවර ගෙන තිබේ. විදේශ රැකියා සඳහා මෙරටින් ශ්‍රමිකයින් ලබාගන්නා රටවල ශ්‍රී ලංකා තානාපතිවරු, කම්කරු ලේකම්වරු, සුභසාධන නිලධාරීන් සමග ප්‍රථමවරට පවත්වන මෙම ජාත්‍යන්තර සමුළුව අනිද්දා දිනයේ දී ජෝර්දානයේ අම්මාන් නුවර දී ආරම්භ වීමට නියමිතය. දෙදිනක් පුරා පැවැත්වෙන මෙම සමුළුව සඳහා ජාත්‍යන්තර සංවිධාන නියෝජනය කරමින් ජාත්‍යන්තර කම්කරු සංවිධානය, ජාත්‍යන්තර සංක්‍රමණිකයන්ගේ සංවිධානය ප්‍රමුඛ නියෝජිතයන් මේ සඳහා සහභාගී වීමට නියමිත බව ශ්‍රී ලංකා විදේශ සේවා නියුක්ති කාර්යාංශයේ සභාපති අමල් සේනාලංකාධිකාර මහතා පැවසුවේය. ශ්‍රමිකයින්ට බලපාන ජාත්‍යන්තර නීති හා ප්‍රඥප්ති විදේශයන්හි සේවය කරන ශ්‍රී ලාංකික ශ්‍රමිකයන්ට බලපාන වෘත්තිමය ගැටලු රැකියා ස්ථාන පිළිබඳ ගැටලු පිළිබඳව මෙහිදී විශේෂ අවධානය යොමුකිරීමට නියමිතය. රටවල් 20 ක ශ්‍රී ලංකා තානාපතිවරුන් මෙම අවස්ථාවට සහභාගී වන අතර සමුළුවේ ප්‍රධානත්වය විදේශ රැකියා ප්‍රවර්ධන හා සුභසාධන අමාත්‍ය ඩිලාන් පෙරේරා මහතා විසින් දරනු ලබන බව ශ්‍රී ලංකා විදේශ සේවා නියුක්ති කාර්යාංශය සඳහන් කරයි.", "URL": "https://sinhala.adaderana.lk/news.php?nid=24192", "Category": null, "Parent URL": null}