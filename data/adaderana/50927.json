{"Source": "Adaderana", "Timestamp": "April 27, 2015 12:50 pm", "Headline": "  පනත් දෙකක් ගැන නඩු විභාගය 19න් පසුවට!", "News Content": "තොරතුරු දැන ගැනීමේ අයිතිය පිළිබඳ පනත් කෙටුම්පත සහ ජාතික විගණන පනත් කෙටුම්පත පිළිබඳ උසාවියේ මතය විමසීම සඳහා වන නඩු විභාගය ඉදිරි දිනක පැවැත්වීමට ශ්‍රේෂ්ඨාධිකරණය තීරණය කර තිබේ. අදාළ කෙටුම්පත විභාගයට ගැනීම සඳහා අගවිනිසුරු කේ ශ්‍රී පවන් මහතාද ඇතුළුව රෝහිණි මාරසිංහ, ප්‍රියන්ත ජයවර්ධන යන ත්‍රිපුද්ගල විනිසුරු මඩුල්ලක් පත් කර ඇත. කෙසේ වෙතත් අදත් හෙටත් පාර්ලිමේන්තුවේදී 19 වැනි ආණ්ඩුක්‍රම ව්‍යවස්ථා සංශෝධනය පිළිබඳ විවාදය පැවැත්වෙන බැවින් එම විවාදය අවසන් වූ පසූ ඉහත සඳහන් පනත් කෙටුම්පත් ගැන විභාගය පසුදිනක පැවැත්වීමට ශ්‍රේෂ්ඨාධිකරණය තීරණය කළ බව අප වාර්තාකරු පැවසීය. ඒ අනූව ඉදිරි දිනයක ඒ පිළිබඳ වන නඩු විභාගය විවෘත අධිකරණයේදී පැවැත්වීමට නියමිත අතර ඒ සඳහා දිනයක් ශ්‍රේෂ්ඨාධිකරණය විසින් දැනුම්දීමට නියමිතය. තොරතුරු දැන ගැනීමේ අයිතිය පිළිබඳ පනත සහ විගණන පනත් කෙටුම්පතෙහි අන්තර්ගත වගන්ති ආණ්ඩුක්‍රම ව්‍යවස්ථාවට අනුකූලදැයි නිගමනය කරමින් වාර්තාවක් ලබාදෙන ලෙස ඉල්ලමින් ජනාධිපති මෛත්‍රීපාල සිරිසේන මහතා විසින් ශ්‍රේෂ්ඨාධිකරණයෙන් ඉල්ලීමක් කර තිබුණි.", "URL": "https://sinhala.adaderana.lk/news.php?nid=50927", "Category": null, "Parent URL": null}