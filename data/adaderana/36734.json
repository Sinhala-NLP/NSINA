{"Source": "Adaderana", "Timestamp": "August 19, 2013 07:55 am", "Headline": "නවි පිල්ලෙයි සත්‍ය කරුණු ඉදිරිපත් කරන බව විශ්වාසයි ", "News Content": "එළඹෙන මානව හිමිකම් සැසිවාරයේ දී එක්සත් ජාතින්ගේ සංවිධානයේ මානව හිමිකම් කොමසාරිස් නවි පිල්ලෙයි මහත්මිය ශ්‍රී ලංකාව සම්බන්ධයෙන් සමබර සහ සත්‍ය කරුණු මත පදනම් වු වාර්තාවක් ඉදිරිපත් කරනු ඇති බව රජය විශ්වාසය පළ කරයි‍. මානව හිමිකම් පිළිබඳ නියෝජිත සහ වැවිලි කර්මාන්ත අමාත්‍ය මහින්ද සමරසිංහ මහතා පවසන්නේ ලබන මාසයේ දී පැවැත්වෙන එක්සත් ජාතීන්ගේ මානව හිමිකම් සැසිවාරයේ දී ශ්‍රී ලංකාව සම්බන්ධයෙන් නව වාර්තාවක් ඉදිරිපත් වනු ඇති බවයි. මානව හිමිකම් කොමසාරිස් නවි පිල්ලෙයි මහත්මිය මේ මස 25 වැනිදා සිට 31වන දින දක්වා මෙරට සංචාරයේ නිරත වන බව පසුගියදා නිවේදනය කර තිබුණි. ඒ පිළිබඳ අදහස් දක්වන මහින්ද සමරසිංහ අමාත්‍යවරයා පවසන්නේ ශ්‍රී ලංකා රජය ඇයගේ පැමිණීම අපේක්ෂාවෙන් සිටින බවයි. අදාළ සංචාරයේ දී කොමසාරිස්වරිය උතුරු නැගෙනහිර ප්‍රදේශවල සංචාරයක නිරත වීමට ද අපේක්ෂිතයි.", "URL": "https://sinhala.adaderana.lk/news.php?nid=36734", "Category": null, "Parent URL": null}