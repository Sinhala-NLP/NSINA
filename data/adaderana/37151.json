{"Source": "Adaderana", "Timestamp": "September 5, 2013 07:02 am", "Headline": "උගත් පාඩමට අනුව පිහිටවූ මහාධිකරණය අද සිට විවෘතයි", "News Content": "උගත් පාඩම් සහ ප්‍රතිසන්ධාන කොමිසන් සභා වාර්තාවේ නිර්දේශවලට අනුව ත්‍රස්තවාදී කටයුතුවලට සම්බන්ධ නඩු කඩිනමින් විභාග කිරීම සඳහා නව මහාධිකරණයක් පිහිටුවීමට රජය පියවර ගෙන තිබේ. අනුරාධපුර අධිකරණ සංකීර්ණයේ ඉදිවූ මෙම මහාධිකරණය අද දිනයේ විවෘත කිරීමට නියමිත බව අධිකරණ අමාත්‍යංශ ලේකම් කමලනී සිල්වා මහත්මිය ප්‍රකාශ කළාය. නඩු කඩිනමින් විභාග කිරීමේ අරමුණ ඇතිව ආරම්භ කෙරෙන මෙම නව මහාධිකරණයේ ළමා අපචාර සිද්ධීන් සම්බන්ධ නඩු ද විභාගයට ගැනීමට නියමිතය. අනුරාධපුර දිස්ත්‍රීක්කයේ විශාල වශයෙන් ළමා අපචාර සිද්ධීන් සම්බන්ධ නඩු පවතින බව අධිකරණ අමාත්‍යංශ ලේකම්වරිය සඳහන් කළාය. නඩු කටයුතු කඩිනම් කිරීම සඳහා ඉදිරියේදී දිවයින ප්‍රදේශ කිහිපයක නව මහාධිකරණ විවෘත කිරීමට බලාපොරොත්තු වන බවද ඇය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=37151", "Category": null, "Parent URL": null}