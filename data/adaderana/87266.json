{"Source": "Adaderana", "Timestamp": "April 11, 2018 05:46 am", "Headline": "පරිභෝජනයට නුසුදුසු ආහාර අලෙවි කළ ව්‍යාපාරිකයින්‍ 08ට වැඩ වරදී", "News Content": "මිනිස් පරිභෝජනයට නුසුදුසු ආහාර අලෙවි කිරීම සඳහා ළග තබා ගෙන සිටි හලාවත නගරයේ ව්‍යාපාරිකයින් 08 දෙනෙකුට එරෙහිව නඩු පැවරීමට මහජන සෞඛ්‍ය පරීක්ෂකවරුන් කටයුතු කර ඇති බව අද දෙරණ වාර්තාකරු පැවසීය. ඊයේ (10) වැනිදා දවස පුරා මහජන සෞඛ්‍ය පරීක්ෂකවරුන් විසින් මෙම මෙහෙයුම ක්‍රියාත්මක කර ඇත. මෙම මෙහෙයුමේදී සුපිරි වෙළද සැල්, අවන් හල්, සංචාරක ව්‍යාපාරිකයින්, සිල්ලර අලෙවි සැල් සහ කුඩා ප්‍රමාණයේ හෝටල්ද මහජන සෞඛ්‍ය පරීක්ෂකවරුන් විසින් පරීක්ෂාවට ලක් කර තිබේ. හලාවත නගරයේ පිහිටි ව්‍යාපාරික ස්ථාන 80 කට වැඩි ප්‍රමාණයක් මෙම මෙහෙයුමේදී මහජන සෞඛ්‍ය පරීක්ෂකවරුන් විසින් පරීක්ෂාවට ලක් කර ඇත. ඉන් මිනිස් පරිභෝජනයට නුසුදුසු ආහාර අලවි කිරීම සඳහා ළඟ තබා ගෙන සිටි ව්‍යාපාරිකයින් 25 දෙනෙකුට පමණ අවවාද කිරීමටද මහජන සෞඛ්‍ය පරීක්ෂකවරුන් කටයුතු කර ඇති අතර ව්‍යාපාරික ස්ථාන 15 ක පමණ තිබූ ආහාර තම බාරයට ගෙන විනාශ කිරීමටද මෙහෙයුම සිදු කළ නිලධාරීන් කටයුතු කර තිබේ. නගරය තුළ පවත්වා ගෙන යන කුඩා ප්‍රමාණයේ හෝටල්වල සෞඛ්‍ය තත්ත්වය සම්බන්ධයෙන්ද වැඩි අවදානයක් මෙහිදී යොමු කර ඇත. පසුගිය සතියේද මහජන සෞඛ්‍ය පරීක්ෂකවරුන් විසින් හලාවත නගරය තුළ ඇති ව්‍යාපාරික ස්ථාන පරීක්ෂාවක් සිදු කරන ඇති අතර එහිදී මිනිස් පරිභෝජනයට නුදුසුදු ආහාර අලෙවි නොකරන ලෙස අවවාද කළ ව්‍යාපාරිකයින් සම්බන්ධයෙන් මෙම මෙහෙයුමේදී වැඩි අවදානයක් යොමු කර තිබේ. කල් ඉකුත් වූ ආහාර අලෙවිය සඳහා ළඟ තබා ගෙන සිටීම, දුහුවිල්ට සහ කෘමී සතුන්ට නිරාවරණය වන ආකාරයට පිසින ලද ආහාර ගබඩා කර තබා ගැනීම, විවිධ ලේබල් අඩුපාඩු සහිත ආහාර අලවිය සඳහා ළඟ තබා ගෙන සිටීම යන චෝදනාවන් යටතේ නඩු පැවරීම සිදු කර ඇත.", "URL": "https://sinhala.adaderana.lk/news.php?nid=87266", "Category": null, "Parent URL": null}