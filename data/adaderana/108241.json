{"Source": "Adaderana", "Timestamp": "April 19, 2019 05:23 pm", "Headline": "නැවතත් ලෝක දැවැන්තයෙක් සංචාරයකට සැරසෙයි", "News Content": "උතුරු කොරියානු නායක කිම් ජොන් උන් රුසියානු සංචාරයකට සැරසෙයි. උතුරු කොරියානු නායක කිම් කිම් ජොන් උන්ට එරට පාලන බලය හිමිවුණේ 2011 වර්ෂයේදීයි. බලයට පත්වීමෙන් පසු ඇරයුම් ලැබුණද රුසියාවේ සංචාරය කිරීමට තිබූ සියලු අවස්ථා ඔහුට මඟහැරී ගියේය. කෙසේ වෙතත් ඔහු මේ මාසයේදී තම රටෙහි සංචාරයක් සඳහා සහභාගී වන බව ක්‍රෙම්ලිනය පසුගියදා නිවේදනය කළේය. 2011 වර්ෂයේ බලයට පත්වීමෙන් පසුව උතුරු කොරියානු නායකයා රුසියාවේ සංචාරය කරන පළමු අවස්ථාව ලෙස මෙය සුවිශේෂී වනු ඇති බවයි විචාරකයින් පෙන්වා දෙයි. එම සංචාරය අතරතුර ඔහු රුසියානු ජනාධිපති ව්ලැඩිමීර් පුටින් සමග ද්වි පාර්ශවික සාකච්ඡා සඳහා සහභාගී වීමට නියමිතයි. කොරියානු අර්ධද්වීපය න්‍යෂ්ටික අවි වලින් තොර කලාපයක් බවට පත්කිරීම සඳහා උතුරු කොරියාව සමග එකඟතාවකට එළඹීමට ට්‍රම්ප් පරිපාලනය කිහිප වරක් උත්සහ දරුවද එය සාර්ථක වුණේ නැහැ. එවන් පසුබිමක උතුරු කොරියානු නායකයා රුසියාවේ මෙලෙස සංචාරයක නිරත වීම කතාබහට ලක්වන සිදුවීමක් බවට පත්ව ඇත්තේ දෙරටම අමෙරිකාවට තර්ජනයක් වී ඇති රාජ්‍යයන් වීම හේතුවෙන්. 2011 වර්ෂයේ කිම් උතුරු කොරියාවේ බලයට පත්වුණේ ඔහුගේ පියා වන කිම් ජොන් ඉල් ගේ අභාවයෙන් පසුවයි. කිම් ජොන් ඉල් එම වර්ෂය මුලදී රුසියාවේ සංචාරයක් සඳහා සහභාගී වී ඇති අතර එවකට රුසියාවේ ජනාධිපතිවරයා ලෙස කටයුතු කර ඇත්තේ දිමිත්‍රි මෙද්වෙදෙෆ්. එමෙන්ම ඔහු ජනාධිපති පුටින් එරට පාලන බලය හෙබවූ 2002 වර්ෂයේද ඔහු එහි සංචාරයකට එක්ව තිබුණි. කෙසේ වෙතත් එම දෙවතාවේදීම ඔහු ඒ සඳහා යොදාගෙන ඇත්තේ සිය ප්‍රියතම ප්‍රවාහන මාධ්‍යය වන දුම්රිය බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=108241", "Category": null, "Parent URL": null}