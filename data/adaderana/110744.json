{"Source": "Adaderana", "Timestamp": "May 27, 2019 09:23 am", "Headline": "දිවයිනේ තැන් කීපයක රිය අනතුරු-කුඩා දැරියක් ඇතුළු 3ක් මරුට", "News Content": "දිවයිනේ ප්‍රදේශ කිහිපයක සිදුවු රිය අනතුරුවලින් කුඩා දැරියක් ඇතුළු පුද්ගලයෙන් තිදෙනෙකු මියගොස් තිබේ. මාවතගම ප්‍රදේශයේ දී යතුරුපැදියක් කාන්තාවකගේ ගැටීමෙන් අනතුරක් සිදුව තිබේ. අනතුරින් බරපතළ තුවාල ලැබු 59 හැවිරිදි කාන්තාව මාවතගම රෝහලට ඇතුළත් කිරීමෙන් පසු මියගොස් ඇති බව සඳහන් වෙයි. මේ අතර මාතර, තිහගොඩ නයිවල ප්‍රදේශයේදි ත්‍රීරෝද රථයක් සහ මෝටර් රථයක් මුහුණට මුහුණ ගැටිමෙන් අනතුරක් සිදුව තිබේ. අනතුරින් ත්‍රීරෝද රථයේ ගමන් ගත් 06 දෙනෙකු මාතර රෝහලට ඇතුළත් කර ඇති අතර එහිදී වයස මාස 03ක් වු කුඩා දැරියක මියගොස් ඇති බවයි පොලිසිය පැවසුවේය. අනතුරින් කාන්තාවන් දෙදෙනක්,කුඩා දැරියක් ඇතුළු පුද්ගලයින් 05 දෙනෙකු තුවාල ලබා ඇති අතර ඉන් එක් කාන්තාවක් සහ කුඩා දැරිය වැඩිදුර ප්‍රතිකාර සඳහා කරාපිටිය රෝහලට ඇතුළත් කර ඇති බව සඳහන් වෙයි. අනතුර සම්බන්ධයෙන් මෝටර් රථ රියදුරු අත්අඩංගුවට ගෙන තිබේ. මාතලේ පළාපත්වල ප්‍රදේශයේදී ත්‍රීරෝද රථයක්, කාර් රථයක පිටුපස ගැටි ඉදිරියෙන් පැමිණි කැබ් රථයක ද ගැටීමෙන් අනතුරක් සිදුව තිබේ. අනතුරින් කාන්තාවන් සිව් දෙනෙකු සහ ත්‍රීරෝද රථ රියදුරු තුවාල ලබා මාතලේ රෝහලට ඇතුළත් කර ඇති අතර අනතුරුව ත්‍රීරෝද රථ රියදුරු මියගොස් තිබේ. මියගොස් ඇත්තේ දොලපිහිල්ල ප්‍රදේශයේ පදිංචි 53 හැවිරිදි අයෙක්. සිද්ධිය සම්බන්ධයෙන් මෝටර් රථ රියදුරු අත්අඩංගුවට ගෙන ඇති අතර මාතලේ පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=110744", "Category": null, "Parent URL": null}