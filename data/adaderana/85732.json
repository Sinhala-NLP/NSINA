{"Source": "Adaderana", "Timestamp": "March 15, 2018 11:33 am", "Headline": "මිනිස් ජාවාරම් කළ පුද්ගලයින් 205 කට ලිබියාවෙන් වරෙන්තු නිකුත් කරයි", "News Content": "මිනිස් ජාවාරම් කිරීමේ චෝදනාව යටතේ ලිබියාව විසින් පුද්ගලින් 205 දෙනෙකුට අත්අඩංගුවට ගැනීම සඳහා වරෙන්තු නිකුත් කර තිබේ. එලෙස වරෙන්තු නිකුත් කළ පුද්ගලයින් අතර විදේශිකයින් මෙන්ම ආරක්ෂක අංශ නිළධාරීන්, සංක්‍රමණික කඳවුරු වල නායකයින් හා ලිබියාවේ පිහිටි අප්‍රිකානු තානාපති කාර්යාලවල නිලධාරීන් ද වන බව විදෙස් මාධ්‍ය වාර්තා කළේය. යුරෝපීය රටවල් කරා නීති විරෝධීව සංක්‍රමණිකයින් රැගෙන යන මිනිස් ජාවාරම්වලට සම්බන්ධ සැකකරුවන් සඳහා මෙලෙස වරෙන්තු නිකුත් කර තිබේ. මුහුදු මාර්ග ඔස්සේ යුරෝපයට ගමන් කරන සංක්‍රමණිකයින් නිරන්තරයෙන් ජාවාරම්කරුවන්ගේ ග්‍රහණයට පත් වන අතර ලිබියාව එම ජාවාරම් සඳහා කේන්ද්‍රස්ථානයක් බවට පත්වී ඇති බව සඳහන්ය. නීත්‍යානුකූල නොවන මිනිස් සංක්‍රමණ සංවිධානය කිරීම, මිනිස් ජාවාරම් සිදුකිරීම, වධ හිංසා පමුණුවීම, ඝාතන හා ස්ත්‍රී දූෂණ සිදුකිරීමේ චෝදනා යටතේ අදාළ පිරිසට වරෙන්තු නිකුත් කර ඇති බව ලිබියානු රජය ප්‍රකාශ කර ඇත.", "URL": "https://sinhala.adaderana.lk/news.php?nid=85732", "Category": null, "Parent URL": null}