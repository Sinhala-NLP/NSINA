{"Source": "Adaderana", "Timestamp": "August 13, 2014 12:02 pm", "Headline": "ශ්‍රී ලංකාව ජාත්‍යන්තර නීතිය උල්ලංඝණය කරනවා", "News Content": "ශ්‍රී ලංකාව සරණාගතයින් පිළිබඳ ජාත්‍යන්තර නීතිය උල්ලංඝණය කරමින් සිටින බව එක්සත් ජාතින්ගේ සරණාගතයින් පිළිබඳ මහ කොමසාරිස් කාර්යාලය පවසයි. මෙරට රැඳී සිටින පාකිස්ථානු ජාතික සරණාගතයින් පිටුවහල් කිරීම අත්හිටුවන ලෙස නැවතවරක් අනතුරු අඟවමින් එක්සත් ජාතින්ගේ සරණාගතයින් පිළිබඳ මහ කොමසාරිස් කාර්යාලයේ මාධ්‍ය ප්‍රකාශක ඇඩ්‍රියන් එඩ්වඩ් මෙය ප්‍රකාශ කර ඇත. පසුගිය දිනවලදී මෙරට රැඳීසිටි පාකිස්ථානු ජාතික සරණාගතයින් පිටුවහල් කිරීමේ ප්‍රමාණය ඉහළ ගොස් ඇති බව ඔහු පෙන්වාදෙයි. ජීවත් වීමේ තර්ජනයකට මුහුණදීමට සිදුවන පරිදි ඔවුන් නැවත පකිස්ථානයට පිටුවහල් කිරීම අත්හිටුවන ලෙස ජාත්‍යන්තරය ඉල්ලා සිටියදීත් මෙවැනි පියවරක් ගැනීම ජාත්‍යන්තර නීතිය උල්ලංඝණය කිරීමක් බව එක්සත් ජාතින්ගේ සරණාගතයින් පිළිබඳ මහා කොමසාරිස් කාර්යාලය පවසයි. එම කාර්යාලය පෙන්වා දෙන පරිදි පසුගිය අගෝස්තු මස 01 වනදා වන විට පකිස්ථානු ජාතික සරණාගතයින් 88 දෙනෙකු මෙරටින් පිටුවහල් කර ඇති බව සඳහන්ය. කෙසේ වෙතත් මෙලෙස සරණාගතයින් පිටුවහල් කිරීම හේතුවෙන් මේ වනවිට ඔවුන්ගේ පවුල් සංස්ථා බිඳ වැටීමට ලක්ව ඇති බව ද වාර්තා වේ.", "URL": "https://sinhala.adaderana.lk/news.php?nid=45321", "Category": null, "Parent URL": null}