{"Source": "Adaderana", "Timestamp": "July 29, 2019 09:59 am", "Headline": "අද්විතීය නාවික බල ඇණියක් ගැන රුසියාවෙන් අනාවැකියක්", "News Content": "රුසියාවේ නාවික හමුදා දින සංදර්ශනය ඊයේ(28) පැවැත්විය. ඒ එරට ජනාධිපති ව්ලැදිමීර් පුටින්ගේ ප්‍රධානත්වයෙන්. රුසියාවේ නාවික හමුදා දිනය මෙවර යෙදී තිබුණේ ජූලි 28වන දාටයි. ඒ වෙනුවෙන් සංවිධාන කළ විශේෂ නාවික සංදර්ශනයක් ශාන්ත පීටස්බර්ග් නගරයේදී පැවැත්විය. ඊට ජනාධිපති ව්ලැදිමීර් පුටින් ඇතුළු ප්‍රධාන පෙළේ නිලධාරීන් රැසක් සහභාගි වී සිටියේය. නාවික සංදර්ශනය සඳහා නැව් 43ක් සමග බෝට්ටු රැසක්ද එක්කර තිබුණි. රුසියාවේ නවතම නාවික යාත්‍රා කිහිපයක්ද ඒ අතර වූ බවයි විදෙස් වාර්තා සඳහන් කළේය. බෝල්ටික් මුහුද, කළු මුහුද, උතුරු සහ පැසිෆික් සාගරය ආශ්‍රීතව සේවයේ යොදවා සිටින නාවික බලඇණි මෙන්ම කැස්පියන් නාවික බල ඇණියත් ගුවන් හමුදාවත් සංදර්ශනයට එක්ව සිටි බව සඳහන් වෙයි. අද්විතීය හැකියාවන්ගෙන් සහ දැවැන්ත ස්වෛරී බලයක් සහිත නාවික බලඇණියක් ගොඩනඟන බව ජනාධිපති පුටින් මෙහිදී ප්‍රකාශ කළේය. එමෙන්ම නාවික හමුදාව පවතින තත්ත්වයෙන් තවදුරටත් ඉදිරියට ගෙන යන බවද ජනාධිපතිවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=115242", "Category": null, "Parent URL": null}