{"Source": "Adaderana", "Timestamp": "August 26, 2019 06:31 pm", "Headline": "නිදහස් පක්ෂයේ මධ්‍යම කාරක සභාව අද 7ට රැස් වෙයි", "News Content": "ශ්‍රි ලංකා නිදහස් පක්ෂ මධ්‍යම කාරක සභා රැස්වීම අද (26) රාත්‍රියේ පැවැත් වේ. පක්ෂ සභාපති ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් රාත්‍රි 07.00ට ජනාධිපති නිල නිවසේදී මධ්‍යම කාරක සභා රැස්වීම ආරම්භ වීමට නියමිත බව වාර්තා වේ. කෙසේවෙතත් අද පැවැත්වෙන මධ්‍යම කාරක සභාවට ශ්‍රි ලංකා පොදුජන පෙරමුණේ සමුළුවට සහභාගි වු ශ්‍රි ලංකා නිදහස් පක්ෂ මන්ත්‍රිවරුන්ට ආරාධනා කර නැත. අද දෙරණ කළ විමසීමකදී ශ්‍රි ලංකා නිදහස් පක්ෂ මහලේකම් දයාසිරි ජයසේකර මහතා මේ බව තහවුරු කළේය. ඒ අනුව පසුගිය ඩිලාන් පෙරේරා, චන්දිම වීරක්කොඩි, එස්.බී දිසානායක යන මන්ත්‍රිවරුන් ඇතුළු 11 වන දින කොළඹ සුගතදාස ගෘහස්ත ක්‍රිඩාංගනයේ පැවති ශ්‍රි ලංකා පොදුජන පෙරමුණේ සමුළුවට සහභාගී වු නිදහස් පක්ෂය නියෝජනය කරන මන්ත්‍රිවරුන්ට මධ්‍යම කාරක සභා රැස්වීම සදහා ආරාධනා කර නොමැති බව වාර්තා විය. මේ අතර ශ්‍රි ලංකා නිදහස් පක්ෂය සහ ශ්‍රි ලංකා පොදුජන පෙරමුණ අතර සාකච්ඡාවක් හෙට (27) පැවැත්වීමට නියමිතව තිබේ. හෙට පෙරවරු 10.00ට විපක්ෂ නායක කාර්යාලයේදී එම සාකච්ඡාව ආරම්භ වීමට නියමිත බවයි ශ්‍රි ලංකා පොදුජන පෙරමුණේ සභාපති ජී.එල් පීරිස් මහතා සඳහන් කළේය.", "URL": "https://sinhala.adaderana.lk/news.php?nid=117541", "Category": null, "Parent URL": null}