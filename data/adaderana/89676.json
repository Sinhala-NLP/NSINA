{"Source": "Adaderana", "Timestamp": "May 23, 2018 01:14 pm", "Headline": " අනුරගේ ප්‍රකාශය හරහා ඔහුගේ අඥානභාවය පෙන්නුම් කරනවා", "News Content": "ජනතා විමුක්ති පෙරමුණේ නායක අනුර කුමාර දිසානායක මහතාගේ ප්‍රකාශය හරහා ඔහුගේ අඥාන භාවය පෙන්නුම් කරන බව පාර්ලිමේන්තු මන්ත්‍රී වාසුදේව නානායක්කාර මහතා පවසයි. අද(23) කොළඹදී පැවති මාධ්‍ය හමුවකට එක්වෙමින් ඒ මහතා මේ බව කියා සිටියේය. යුද්ධය අවසන් කළේ මහින්ද රාජපක්ෂ මහතා නොවන බවට පසුගිය දා අනුරකුමාර දිසානායක මහතා සිදු කළ ප්‍රකාශය සම්බන්ධයෙන් අදහස් දක්වමින් ඒ මහතා මේ බව ප්‍රකාශ කළේය. එමෙන්ම් මේ හේතුවෙන් අනුර කුමාර දිසානායක මහතා මෝඩයින්ගේ තැනට වැටී ඇති බවද ඒ මහතා කියා සිටියේය. යුද්ධය අවසන් කිරීම සඳහා නායකත්වය දුන්නේ මහින්ද රාජපක්ෂ මහතා බව සියලු දෙනා දන්නා බවත් ඒ මහතා පැවසීය. එමෙන්ම ඒ අවස්ථාවට එක් වූ පාර්ලිමේන්තු මන්ත්‍රී මහින්දානන්ද අලුත්ගමගේ මහතා කියා සිටියේ දකුණේ පැතිර යන වෛරස් රෝගය සඳහා නිසි ක්‍රියාමාර්ග ගැනීමට වත්මන් රජය අපොහොසත් වී ඇති බවයි. එමෙන්ම ඒ සඳහා අවශ්‍ය ජෙල් ඹෟෂ්‍ය වර්ගයක් ගෙන්වීම සඳහාද මේ වන විට ටෙන්ඩර් කැඳවා ඇති බවත්, එයද ආණ්ඩුවේ සමීපතමයෙකුට ලබාදේවි යැයිද, ඒ ඔස්සේද මුදල් ගසා ගැනීමට සූදානම් බවද ඒ මහතා කියා සිටියේය. මේ වන විට එම රෝගී තත්ත්වය හේතුවෙන් සැළකිය යුතු මරණ සංඛ්‍යාවක් සිදු වී ඇති බවත්, තවත් මරණ සිදු වුවහොත් එහි වගකීම ආණ්ඩුව හා සුව ඇමතිවරයා භාර ගත යුතු බවද ඔහු කියා සිටියේය. එමෙන්ම ඊයේ දිනයේ මංගල සමරවීර මහතා ඇඹරී ඇඹරී ප්‍රවෘත්ති සාකච්ඡාවක් පැවැත්වූ බවත්, ඔහු ගෝඨාභය රාජපක්ෂ මහතාව පෞද්ගලිකව මුණ ගැසුණු බවට සාක්ෂි තමන් සතු බවත් ඒ මහතා කියා සිටියේය. මේ අවස්ථාවට එක් වූ පාර්ලිමේන්තු මන්ත්‍රී මහින්ද යාපා අබේවර්ධන මහතා කියා සිටියේ මහ බැංකුව කොල්ල කෑ ආණ්ඩුවේ ඊ ළඟ බිල්ල සමෘද්ධි බැංකුව බවයි. පවතින තත්ත්වය යටතේ තවත් ලක්ෂ 5 ක පිරිසකට සමෘද්ධිය ලබා දිය යුතු බවත් ඒ මහතා පැවසීය. එමෙන්ම පවතින ආපදා තත්ත්වය හමුවේද ජනතාව තවත් අසරණ වී ඇති බව ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=89676", "Category": null, "Parent URL": null}