{"Source": "Adaderana", "Timestamp": "November 22, 2017 08:11 am", "Headline": "පොලිස්පතිගේ දේශපාලනයට නාමල්ගෙන් උත්තර", "News Content": "නීතිය හා සාමය නිසි පරිදි ක්‍රියාත්මක කිරීමට නොහැකි වූ පොලිස්පතිවරයා දේශපාලනය පිළිබද අදහස් පළ කිරීම පිළිගත නොහැකි බව පාර්ලිමේන්තු මන්ත්‍රී නාමල් රාජපක්ෂ මහතා පවසයි. හම්බන්තොට ප්‍රදේශයේ පැවති ජන හමුවකදී ඒ මහතා මේ බව ප්‍රකාශ කළේය. මේ අතර ගාල්ල ගිංතොට දී ඇති වූ සිද්ධියෙන් පූර්වාදර්ශයක් ලබාගෙන ඉදිරියේ දී කටයුතු කළ යුතු බව පොලිස්පති පුජිත් ජයසුන්දර මහතා පසුගිය දා කියා සිටි අතර ඔහු පෙන්වා දුන්නේ අදාළ සිද්ධිය පාලනය කිරීමට අසමත් වීම බරපතළ ගැටළුවක් බවයි. එමෙන්ම බලලෝභී ඇතැම් අන්තවාදී දේශපාලඥයින් ඇතුළු කණ්ඩායම්වල අවශ්‍යතාවන්ට අනුව ජාතිවාදයට හෝ ත්‍රස්තවාදයට යොමුවන්නේ ද පිළිබඳ විමසා බැලිය යුතු බව පොලිස්පති පූජිත් ජයසුන්දර මහතා ඊයේ (21) දිනයේ කියා සිටියේය. ​බැඳුම්කර සිදුවීම සම්බන්ධයෙන් ආණ්ඩුවේ ඉහළ සිට පහළට සියලු දෙනා වගකිව යුතු බව ද නාමල් රාජපක්ෂ මහතා වැඩි දුරටත් කියා සිටියේය. වත්මන් ආණ්ඩුවට වැඩ කර ගැනීමට හැකියාවක් නොමැති බවත් බැඳුම්කර සිදුවීම සම්බන්ධයෙන් සියලු දෙනාට දඬුවම් පැනවිය යුතු බවත් මන්ත්‍රීවරයා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=80342", "Category": null, "Parent URL": null}