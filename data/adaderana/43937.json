{"Source": "Adaderana", "Timestamp": "June 13, 2014 09:59 am", "Headline": "උතුරේ හමුදාව වැඩියි - ආණ්ඩුව අපි රැවැට්ටුවා", "News Content": "උතුරේ හමුදා ව්‍යාප්තිය වැඩි බව උතුරු ප‍ළාත් සභාවේ මහඇමති සී.වී. විග්නේෂ්වරන් මහතා පවසයි. ඉන්දීය “ද හින්දු” පුවත්පත සමග සම්මුඛ සාකච්ඡාවකට එක්වෙමින් උතුරේ මහඇමතිවරයා මේ පිළිබඳව වැඩිදුරටත් අදහස් දක්වා තිබේ. එහිදී ඔහු කියා ඇත්තේ උතුරු පළාතේ හමුදාව ස්ථානගත වී සිටීම වැඩි බවයි. තමන් උතුරේ මහ ඇමති වුවද එහි පාලනය හමු‍දාව විසින් සිදුකරගෙන යන බව පැවසුවොත් එහි වරදක් නැතැයි පැවසිය හැකි බවද හෙතෙම පවසා ඇත. උතුරු පළාත් සභාවේ මැතිවරණය පැවැත්වීමෙන් පසු පළාතේ පැහැදිලි වෙනසක් වනු ඇතැයි ද්‍රවිඩ ජාතික සන්ධානය බලාපොරොත්තු වූ නමුත් එවන් වෙනසක් සිදුව නැති බව විග්නේෂවරන් සඳහන් කර තිබේ. මැතිවරණයෙන් පසු බලය බෙදාහරිනු ඇතැයි තැබූ බලාපොරොත්තු බිඳ වැටී ඇති බවත් ආණ්ඩුව ඒ අනූව උතුරේ ජනතාව රැවැට්ටුවේ යැයි කිව හැකි බවත් හෙතෙම පවසා ඇත. මේ නිසා කනගාටුවෙන් පසුවන නමුත් පළාතේ සංවර්ධන කටයුතු වලට දායකත්වයක් ලැබෙනු ඇතැයි යන විශ්වාසය අතහැර නැති බවද උතුරු පළාත් සභාවේ මහඇමතිවරයා කියා තිබේ. මහඇමතිවරයා ලෙස පත්වී මාස 7ක් පමණ ගෙවී ඇති බවත් එම කාලයේදී මහඇමතිවරයා ලෙස පළාතට කළේ කුමක්දැයි මෙම සම්මුඛ සාකච්ඡාවේදී මාධ්‍යවේදියා විසින් ප්‍රශ්න කර ඇත.‍ ඊට පිළිතුරු ලෙස විග්නේෂ්වරන් මහතා සඳහන් කර ඇත්තේ තමාට ඇත්තේ තනතුර පමණක් බවකි. හමුදාව උතුරේ වැඩිපුර ව්‍යාප්තවීම ඊට හේතුව බව පෙන්වාදී ඇති ඒ මහතා මේ නිසා පළාතට සේවයක් කිරීමට හැකියාවක් ලැබී නැති බව තවදුරටත් පෙන්වාදී තිබේ. එසේම මැතිවරණයෙන් පසු උතුරු පළාත තුළ ප්‍රජාතන්ත්‍රවාදය ස්ථාපිත කිරීමට නොහැකි වී ඇත්තේ ද හමුදාව එහි සිටීම නිසා යැයි හෙතෙම අවධාරණය කර ඇත. උතුරේ සංවර්ධන කටයුතු මේ නිසා පමා වී ඇති බවත් ආර්ථිකයට දායකත්වයක් ලබාදීමට ඒ අනූව වැළකී ගොස් ඇති බවත් විග්නේෂ්වරන් සඳහන් කර තිබේ.", "URL": "https://sinhala.adaderana.lk/news.php?nid=43937", "Category": null, "Parent URL": null}