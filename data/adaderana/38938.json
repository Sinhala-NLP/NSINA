{"Source": "Adaderana", "Timestamp": "November 18, 2013 04:17 pm", "Headline": "ගල් කොරියේ ගල් කැබැල්ලක් හිසට වැදී පොලිස් නිලධාරියා මරුට ", "News Content": "ලුණුගම්වෙහෙර මත්තල ප්‍රදේශයේ ගල්කොරියක පිපිරුමක් අතරතුර ගල් කැබැල්ලක් වැදීමෙන් පොලිස් නිලධාරීයෙකු මියගොස් තිබේ. අද(18) දහවල් සිදුවූ අනතුරෙන් මියගොස් ඇත්තේ ගල්බෝර පුපුරුවන අවස්ථාවේදී මාර්ගයේ ආරක්ෂාව සඳහා සිටි පොලිස් නිලධාරියෙකි. චීන සමාගමකට අයත් ගල්කොරියේ පිපිරීම් සිදුවන අවස්ථාවේදී ඊට ආසන්න මාර්ගයේ පොලිස් නිලධාරීන් තිදෙනෙකු සේවයේ නිරතව සිට තිබේ. එහිදී ගල් කැබැල්ලක් වැදීමෙන් මියගොස් ඇත්තේ ලුණුගම්වෙහෙර පොලීසියට අනුයුක්තව සේවය කළ 25 හැවිරිදි පොලිස් නිලධාරියෙකි. ඔහු මහනුවර ඇතුල්ගම ප්‍රදේශයේ පදිංචිකරුවෙක් බව වාර්තා වෙයි.", "URL": "https://sinhala.adaderana.lk/news.php?nid=38938", "Category": null, "Parent URL": null}