{"Source": "Adaderana", "Timestamp": "August 27, 2015 09:29 am", "Headline": "සජීවි රූපවාහිනි වැඩසටහනකදී මාධ්‍යවේදින් වෙඩි කා මරුට", "News Content": "අමෙරිකාවේ, වර්ජිනියා හි සජීවී රූපවාහිනී වැඩසටහනදී සිදුවූ වෙඩි තැබීමකින් මාධ්‍යවේදිනියක හා කැමරා ශිල්පියෙකු මියගොස් තිබේ. මෙලෙස මියගොස් ඇත්තේ ඩබ්ලිව්.ඩී.බී.ජේ. සෙවන් (WDBJ7) ටීවී ආයතනයේ මාධ්‍යවේදීන් දෙදෙනෙකි. ඔවුන් වෙළෙඳසැලක එළිමහනේ අදාළ වැඩසටහන වෙනුවෙන් සම්මුඛ සාකච්ඡාවක් රූගත කරමින් සිටි අවස්ථාවේ මෙය සිදුව ඇත. එහිදී කිසියම් පුද්ගලයෙකු වෙඩි තබා ඇති අතර, එම සිද්ධිය ද සජීවී ලෙස රූපවාහිනිය ඔස්සේ විකාශය කර තිබේ.මෙහිදී සම්මුඛ සාකච්ඡාවට බදුන් වූ කාන්තාවද තුවාල ලබා ඇති බව විදෙස් වාර්තා පවසයි.මෙම වෙඩි තැබීම සිදුකළ පුද්ගලයාද පසුව වෙඩි තබාගෙන මියගොස් ඇති බව පැවසේ. එසේම වෙඩි තැබීම කළ පුද්ගලයා අදාළ මාධ්‍ය ආයතනයේ වාර්තාකරුවෙකු ලෙස කලක් කටයුතු කළ අයෙකු බව කියැවේ. කෙසේ වෙතත් මෙම වෙඩි තැබීමට හේතුව කුමක්දැයි අනාවරණය වී නැත.", "URL": "https://sinhala.adaderana.lk/news.php?nid=53488", "Category": null, "Parent URL": null}