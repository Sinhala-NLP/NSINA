{"Source": "Adaderana", "Timestamp": "May 23, 2011 08:47 am", "Headline": "සරසවි සිසු නායකත්ව පුහුණුව අද ඇරඹෙයි", "News Content": "නායකත්ව හැකියාව සහ ධනාත්මක ආකල්ප වර්ධනය පිළිබඳ සරසවි සිසු පුහුණුව අද(23) ආරම්භ වේ. මෙම වැඩසටහන ආරම්භ කිරීමේ නිල උත්සවය ජනාධිපති මහින්ද රාජපක්ෂ මහතාගේ ප්‍රධානත්වයෙන් අරලියගහ මන්දිරයේ දී පැවැත්වෙයි. අද පෙරවරු 10 ට ආරම්භ වන එම උත්සවය සඳහා විශ්ව විද්‍යාලවල සිසුන් 3,000 ක් පමණ සහභාගී වීමට නියමිතය. ඊයේ පස්වරුව වන විට 90% ක පමණ සිසුන් පිරිසක් පුහුණු මධ්‍යස්ථාන වෙත පැමිණ තිබූ බව උසස් අධ්‍යාපන අමාත්‍ය එස්.බී. දිසානායක මහතා ප්‍රකාශ කළේය. කොළඹ, අනුරාධපුරය, ගාල්ල, පොළොන්නරුව, මින්නේරිය ඇතුළු ප්‍රදේශ කිහිපයක පුහුණු කඳවුරු 28ක දී මෙම පුහුණුව ලබාදීමට සැලසුම් කර තිබේ. මේ සඳහා සිසුන් දස දහසක් සහභාගී කරගන්නා අතර ඉන් 5,931 දෙනෙකු ශිෂ්‍යාවන් වේ. අද සිට ඇරඹෙන මෙම වැඩසටහන දින 21 ක් පුරා පැවැත්වෙයි. රුපියල් මිලියන 900 ක් පමණ වැය කරමින් ක්‍රියාත්මක කරන මෙම වැඩසටහන විශ්ව විද්‍යාල මහාචාර්යවරුන්, අධ්‍යාපන මනෝ විද්‍යාඥයින් සහ හමුදා කැ‍ඩෙට් නිලධාරීන් විසින් මෙහෙයවන බව කොතලාවල ආරක්ෂක විශ්ව විද්‍යාලයේ උපකුලපති මේජර් ජෙනරාල් මිලින්ද පීරිස් මහතා ප්‍රකාශ කළේය. අදාළ පාඨමාලාව කල්දමන ලෙස ඉල්ලා අන්තර් විශ්ව විද්‍යාල ශිෂ්‍ය බල මණ්ඩලය ශ්‍රේෂ්ඨාධිකරණයට පෙත්සමක් ද ගොනු කර තිබුණි. එහිදී අදාළ පුහුණුව පැවැත්වීම කල් දැමීමේ හැකියාව පිළිබඳ සොයාබලා වාර්තා කරන ලෙස ශ්‍රේෂ්ඨාධිකරණය නීතිපතිවරයා වෙත දැනුම් දෙනු ලැබීය. කෙසේවුවද අද දිනයේ කිසිදු වෙනසකින් තොරව පුහුණු වැඩසටහන ආරම්භ කිරීම සඳහා නීතිපතිවරයා උපදෙස් දී ඇති බව උසස් අධ්‍යාපන අමාත්‍යවරයා ප්‍රකාශ කළේය.", "URL": "https://sinhala.adaderana.lk/news.php?nid=16261", "Category": null, "Parent URL": null}