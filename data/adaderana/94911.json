{"Source": "Adaderana", "Timestamp": "August 23, 2018 07:06 pm", "Headline": "විගණකාධිපතිවරයාගේ වැටුප් ගැන යෝජනාව ඉල්ලා අස්කර ගනියි", "News Content": "විගණකාධිපතිවරයාගේ වැටුප් හා දීමනා වැඩිකිරිම සම්බන්ධයෙන් පාර්ලිමේන්තු න්‍යාය පත්‍රයට ඇතුළත් කර තිබු යෝජනාවක් ඉවත් කරගැනිමට සභානායක ලක්ෂ්මන් කිරිඇල්ල මහතා අද තිරණය කළේය. කෙසේ වෙතත් ජනතා විමුක්ති පෙරමුණේ මන්ත්‍රීවරුන් එයට විරෝධය පළ කිරිමත් සමග විවාදාත්මක තත්ත්වයක් ඇති විය. පසුගියදා සම්මත වු නව විගණන පනතට අනුව විගණකාධිපති දෙපාර්තුමේන්තුව ජාතික විගණන කොමිසමක් බවට පරිවර්තනය වූ අතර විගණකාධිපතිවරයා ලෙස කටයුතු කළ ගාමිණි විජේසිංහ මහතා එම කොමිසමේ සභාපතිවරයා ලෙස දිවුරුම් දිම පසුගියදා කතානායකවරයා ඉදිරියේ සිදු කළේය. ඔහුගේ තනතුරට අදාළව රාජ්‍ය පරිපාලන චක්‍ර ලේඛනයේ වැටුප් පරිමාණයේ අටවෙනි වැටුප් පියවරෙහි පිහිටුවා වැටුප් සහ අනිකුත් දිමනා ගෙවිමට ජනාධිපතිවරයා විසින් කැබිනට් මණ්ඩලයට ඉදිරිපත් කරන ලද යෝජනාවට ද පසුගියදා අනුමැතිය හිමිවිය. මේ අතර විගනකාධිපතිවරයාගේ වැටුප් සහ දීමනා ඉහළ නැංවීමට අදාලව මීට පෙර පාර්ලිමේන්තුවට ඉදිරිපත්කර න්‍යාය පත්‍රයට ඇතුලත් කරතිබූ යෝජනාවක් අද පාර්ලිමේන්තුව රැස් වු අවස්ථාවේ සභානායක අමාත්‍ය ලක්ෂ්මන් කිරිඇල්ල මහතා විසින් ඉල්ලා අස්කර ගනු ලැබීය. එහිදී අදහස් දැක්වූ ජනතා විමුක්ති පෙරමුණේ නායක අනුර කුමාර දිසානායක මහතා සඳහන් කළේ මහා පරිමාන මූල්‍ය වංචා හෙළි කිරීම හේතුවෙන් මෙය ඉල්ලා අස්කර ගත්තේ දැයි සැකයක් මතුවන බවයි.", "URL": "https://sinhala.adaderana.lk/news.php?nid=94911", "Category": null, "Parent URL": null}