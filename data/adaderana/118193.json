{"Source": "Adaderana", "Timestamp": "September 3, 2019 06:16 pm", "Headline": "ඇල්පිටියේ ඡන්ද දිනය ස්ථීරයි-ගැසට් නිවේදනය නිකුත් වෙයි", "News Content": "ඇල්පිටිය ප්‍රාදේශිය සභාවේ ඡන්දය ඔක්තෝම්බර් මස 11 වනදා පැවැත්වීම සම්බන්ධයෙන් වු ගැසට් නිවේදනය මේ වන විට නිකුත් කර තිබේ. මෙම දිනයට මැතිවරණය පැවත්වන ලෙස ගාල්ල දිස්ත්‍රික් ලේකම්වරයා මැතිවරණ කොමිෂන් සභාවට දැනුම් දී තිබිණි. අද දෙරණ කළ විමසීමකදී මැතිවරණ කොමිෂන් සභාව සඳහන් කළේ දිස්ත්‍රික් ලේකම්වරයා දැනුම් දුන් දිනට මැතිවරණය පැවැත්වීමට කොමිෂන් සභාව කටයුතු සූදානම් කරන බවයි. ඇල්පිටිය ප්‍රාදේශීය සභාවේ ඡන්දය ඔක්තෝම්බර් මස 11 වනදා පැවැත්වීමට කටයුතු සූදානම් කරන ලෙස ගාල්ල දිස්ත්‍රික්කයේ තේරීම් භාර නිලධාරියා ලෙස කටයුතු කරන ගාල්ල දිස්ත්‍රික් ලේකම්වරයා මැතිවරණ කොමිෂන් සභාවට ඊයේ(02) දැනුම් දී තිබේ. ඒ අනුව ඇල්පිටිය ප්‍රාදේශිය සභාවේ ඡන්දය සම්බන්ධයෙන් වන ගැසට් නිවේදනය මෙලෙස නිකුත් කර තිබේ. කෙසේවෙතත් මෙම තත්වය තුළ අද දෙරණ සිදුකළ විමසීමකදී මැතිවරණ කොමිෂන් සභාව සඳහන් කළේ දිස්ත්‍රික් ලේකම්වරයා දැනුම් දුන් දිනය වන ඔක්තෝබර් 11 වනදා ඡන්ද විමසීම පැවැත්වීමට කොමිෂන් සභාව කටයුතු සූදානම් කරන බවයි. 2018 වසරේ පෙබරවාරි මස 10 වැනිදා පැවති පළාත් පාලන ඡන්ද විමසීම සඳහා ප්‍රජාතන්ත්‍රවාදී එක්සත් ජාතික පෙරමුණ ඇල්පිටිය ප්‍රාදේශීය සභාව සඳහා ඉදිරිපත් කළ නාමයෝජනා පත්‍රය ගාල්ල දිස්ත්‍රික් තේරීම්භාර නිලධාරීවරයා විසින් ප්‍රතික්ෂේප කිරීමට එරෙහිව එම පෙරමුණේ අපේක්ෂකයින් ශ්‍රේෂ්ඨාධිකරණයේ මූලික අයිතිවාසිකම් පෙත්සමක් ගොනු කළේය. එහිදි ශ්‍රේෂ්ඨාධිකරණය විසින් ඇල්පිටිය ඡන්ද විමසීම අත්හිටවූ අතර පසුගිය 30 වනදා ගාල්ල දිස්ත්‍රික් තේරිම් භාර නිලධාරීයාට නියෝග කළේ ප්‍රජාතන්ත්‍රවාදී එක්සත් ජාතික පෙරමුණේ ප්‍රතික්ෂේප වූ නාමයෝජනා පත්‍රය භාර ගන්නා ලෙසයි. එම තීන්දුව ප්‍රකාරව ඇල්පිටිය ප්‍රාදේශිය සභාවට 2018 ජනවාරි මස නාමයෝජනා භාරදී තිබූ සියලුම පක්ෂ සහ ස්වාධින කණ්ඩායම් ඔක්තොම්බර් මස 11 වනදා පැවැත්වෙන ඡන්ද විමසීම සඳහා සුදුසුකම් ලබයි. ඒ අනුව ඇල්පිටිය ප්‍රාදේශිය සභාව සඳහා එක්සත් ජනතා නිදහස් සන්ධානය, එක්සත් ජාතික පක්ෂ්‍ය ,ශ්‍රී ලංකා පොදුජන පෙරමුණ, ජනතා විමුක්ති පෙරමුණ සහ ප්‍රජාතන්ත්‍රවාදී එක්සත් ජාතික පෙරමුණ යන දේශපාලන පක්ෂ 05 ඉදිරිපත් කළ නාමයෝජනා පිළිගත් නාමයෝජනා ලෙස සැළකෙනු ඇති. බෙන්තර - ඇල්පිටිය ඡන්ද ප්‍රෙද්ශය තුළ ලියාපදිංචි ඡන්ද සංඛ්‍යාව 53,384ක් වන අතර එම ඡන්ද බල ප්‍රෙද්ශයට ඇතුළු වන මැතිවරණ කොට්ඨාස ගණන 17ක් වෙයි. ඒ අනුව ඡන්දය භාවිත කිරීමට සුදුසුකම් ලැබූ ඡන්දදායකයින් ඡන්ද මධ්‍යස්ථාන 47කදී සිය ඡන්දය භාවිත කිරීමට නියමිතයි. ඇල්පිටිය ප්‍රාදේශිය සභාව සඳහා සභිකයින් 28 දෙනෙක් තෝරාපත්කරගැනීම සඳහා ඡන්ද විමසීම පැවැත්වෙන අතර කොට්ඨාස මට්ටමින් 17 දෙනෙක් සහ දෙවන ලැයිස්තුවෙන් 11 දෙනෙක් වශයෙන් අදාළ සභිකයින් 28 දෙනා තෝරා පත්කරගැනීමට නියමිතයි. මේ අතර බෙන්තර - ඇල්පිටිය ඡන්ද බලප්‍රෙද්ශය තුළ රාජ්‍ය දේපළ අවභාවිත කරමින් භාණ්ඩ බෙදාහැරීමට පිළිබඳ පැමිණිල්ලක් ඉදිරිපත් කිරීමට අද ශ්‍රී ලංකා පොදුජන පෙරමුණේ මන්ත්‍රීවරුන් පිරිසක් මැතිවරණ කොමිෂන් සභාව වෙත පැමිණියේය.", "URL": "https://sinhala.adaderana.lk/news.php?nid=118193", "Category": null, "Parent URL": null}