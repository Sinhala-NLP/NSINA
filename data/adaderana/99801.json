{"Source": "Adaderana", "Timestamp": "November 26, 2018 11:21 am", "Headline": "එජාපයේ විරෝධතා රැළියේ දෙවැන්න හෙටයි", "News Content": "පවතින දේශපාලන අර්බුදය පිළිබඳව ජනතාව දැනුවත් කිරීම සහ එය විසඳීමට ජනාධිපතිවරයාට බල කෙරෙන “යුක්තියේ ජන හඩ”විරෝධතා රැළි මාලාවේ දෙවැන්න හෙට(27) අඟහරුවාදා පස්වරු 2.00ට කළුතර නගර මධ්‍යයේ දී පැවැත්වෙයි. එක්සත් ජාතික පක්ෂ නායක රනිල් වික්‍රමසිංහ මහතාගේ ප්‍රධානත්වයෙන් පැවැත්වෙන මෙම විරෝධතා ජන රැළියේ දී නියෝජ්‍ය නායක සජිත් ප්‍රේමදාස, හිටපු අමාත්‍යවරුන් වන දොස්තර රාජිත සේනාරත්න, චම්පික රණවක, ඇතුලු දේශපාලන නායකයින් රැසක් ජනතාව ඇමතීමට නියමිතය. කළුතර දිස්ත්‍රික්කයේ එක්සත් ජාතික පක්ෂයේ පාර්ලිමේන්තු මන්ත්‍රීවරුන්, පළාත් සභා මන්ත්‍රීවරුන්, පළාත් පාලන ආයතන නියෝජිතයින් සහ ශාඛා සමිති නියෝජිතයින් ඒකාබද්ධව මෙම විරෝධතා රැළිය සංවිධානය කරයි. මාර්ග කිහිපයකින් පැමිණෙන විරෝධතා පෙළපාලිය නගර මධ්‍යයට පැමිණීමෙන් පසු රැළිය ආරම්භ වෙයි. මෙම වැඩපිළිවෙළේ ප්‍රථම රැළිය මහනුවර නගර මධ්‍යයේ දී පසුගිය 24 දින පැවැත්විය. ව්‍යවස්ථාදායකය සහ පාර්ලිමේන්තු ක්‍රමවේදය ආරක්ෂා කිරීමට බලාපොරොත්තු වන සියලුම ජනතාවට මෙම රැළියට සහභාගී වන ලෙස හිටපු සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා ඉල්ලා සිටියි.", "URL": "https://sinhala.adaderana.lk/news.php?nid=99801", "Category": null, "Parent URL": null}