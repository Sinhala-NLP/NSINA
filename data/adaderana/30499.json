{"Source": "Adaderana", "Timestamp": "January 5, 2013 08:50 am", "Headline": "සෞදියේ වධ හිංසාවලට ලක්වු කතක් රෝහලේ", "News Content": "සෞදි අරාබියේ දී වධ හිංසනයට ලක්ව දිවයිනට පැමිණ සිටින කාන්තාවක් ප්‍රතිකාර සඳහා බලපිටිය රෝහලට ඇතුළත් කර තිබේ. බෙන්තර, හඹුරුගල ප්‍රදේශයේ පදිංචි 37 හැවිරිදි කාන්තාවක් මෙලෙස එම රෝහලේ ප්‍රතිකාර ලබන බව සඳහන්ය. ඇගේ හිසට පහර දී, දෑත් පුළුස්සා වදහිංසා පමුණුවා තිබේ. වසර 02 කට අධික කාලයක් ඇය සෞදි අරාබියේ සේවයේ නිරතව සිටි බව ඇය පවසයි‍. මේ අතර සෞදි අරාබියේ මරණ දඬුවම නියම වී ඇති රිසානා නෆීක් නිදහස් කිරීම සම්බන්ධයෙන් නිශ්චිත දිනයක් මෙතෙක් ප්‍රකාශයට පත්කර නොමැති බව අධිකරණ අමාත්‍යංශය පවසයි. ජනාධිපති මහින්ද රාජපක්ෂ මහතාගේ ඉල්ලීම පරිදි සෞදි අරාබි රජු විසින් අදාළ කාන්තාවට නිදහස ලබාදෙන ලෙස එම සිද්ධියෙන් මියගිය බිළිඳාගේ දෙමව්පියන්ගෙන් ඉල්ලීමක් කර ඇතැයි අධිකරණ අමාත්‍යංශය කියයි. ඒ අනුව පළාත් ආණ්ඩුකාරවරයා මෙයට මැදිහත්වී අදාළ දෙමව්පියන් සමග මේ පිළිබඳ සාකච්ජා කරන බව සඳහන්ය. මෙම දෙමව්පියන් රිසානා නෆීක්ට නිදහස ලබාදීමට කැමැත්ත පළ කළහොත් එය අධිකරණයට දන්වා ඇය නිදහස් කෙරෙනු ඇත. මෙරට සෞදි අරාබි තානාපතිවරයා ඒ පිළිබඳ අධිකරණ අමාත්‍ය රවුෆ් හකීම් මහතා දැනුවත් කර ඇති බව අධිකරණ අමාත්‍යංශය පවසයි.", "URL": "https://sinhala.adaderana.lk/news.php?nid=30499", "Category": null, "Parent URL": null}