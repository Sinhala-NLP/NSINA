{"Source": "Adaderana", "Timestamp": "May 19, 2011 11:24 am", "Headline": "රුෂ්ඩිගේ නවකතාව මෙරටදී රහසිගතව සිනමාවට නැගෙයි", "News Content": "ආන්දෝලනාත්මක ග්‍රන්ථ කතුවරයෙකු වන සල්මන් රුෂ්ඩිගේ ජනප්‍රිය නවකතාවක් වන \"මිඩ්නයිට්ස් චිල්රන්\"ඇසුරින් නිර්මාණය කෙරෙන චිත්‍රපටයේ රූගත කිරී‍ම් කටයුතු ශ්‍රී ලංකාවේදී රහසිගතව අවසන් කර ඇති බව වාර්තා වේ. කැනේඩියානු චිත්‍රපට අධ්‍යක්ෂවරියක වන දීපා මෙහෙතා විසින් මෙම චිත්‍රපටය අධ්‍යක්ෂණය කර ඇති බව විදෙස් මාධ්‍ය වාර්තා සඳහන් කරයි. ආගමික මූලධර්මවාදීන්ගෙන් විරෝධතා එල්ල වීමේ අවදානමක් පැවතීම නිසා ඇය විසින් චිත්‍රපටයේ රූගත කිරිමේ කටයුතු සදහා පකිස්ථානය හෝ ඉන්දියාව වෙනුවට ශ්‍රී ලංකාව තෝරාගෙන ඇති බව ද සඳහන්ය. සල්මන් රුෂ්ඩි විසින් රචනා කරන ලද \"ද සැටනික් වර්සස්\" නම් කෘතිය නිසා 1989 වසරේදී ඉරානයේ ඉස්ලාමීය පාලන තන්ත්‍රය විසින් ඔහුට මරණ දඬුවම නියම කරනු ලැබීය. මේ වනවිට රුෂ්ඩි පොලිස් ආරක්ෂාව යටතේ බ්‍රිතාන්‍යයෙහි ජීවත්වෙයි‍. එමෙන්ම දීපා මෙහෙතා විසින් අධ්‍යක්ෂණය කරන ලද ස්ත්‍රී මෛථුනය පිළිබඳ කතා තේමාවක් රැගත් චිත්‍රපටයක් නිසා ඇයට ඉන්දීය හින්දු භක්තිකයින්ගේ දැඩි විරෝධය එල්ල වී තිබේ. ශ්‍රී ලංකාවේදී මාස 03 ක කාලයක් තුළ සල්මන් රුෂ්ඩිගේ කෘතිය ඇසුරින් නිර්මිත චිත්‍රපටයේ රූගත කිරීම් කටයුතු රහසිගතව අවසන් කර ඇති බව විදෙස් මාධ්‍ය වාර්තා පෙන්වාදෙයි. මීට පෙර අදාළ චිත්‍රපටයේ රූගත කිරීමේ කටයුතු ශ්‍රී ලංකාවේදී සිදුකෙරෙන අතරතුර එම රූගත කිරීමේ කටයුතු නවතා දමන ලෙස ඉරාන රජය ශ්‍රී ලංකාවෙන් ඉල්ලීමක් කර තිබූ බව ද මාධ්‍ය වාර්තා පවසයි. ඒ අනුව චිත්‍රපටයේ රූගත කිරීමේ කටයුතු නවතා දමා ඇති අතර පසුව දීපා මෙහෙතා විසින් ජනාධිපති මහින්ද රාජපක්ෂ මහතාගෙන් කළ ඉල්ලීමකට අනුව නැවත රූගත කිරීමේ කටයුතු සඳහා අවසර ලැබී ඇති බව ප්‍රංශ පුවත් සේවය සඳහන් කරයි. ඉන්දියාව බ්‍රිතාන්‍යයෙන් නිදහස ලබාගැනීමට පෙර හා පසු අවධිය පිළිබඳව සල්මන් රුෂ්ඩිගේ \"මිඩ්නයිට්ස් චිල්රන්\" කෘතියෙහි තේමාව වී ඇත.", "URL": "https://sinhala.adaderana.lk/news.php?nid=16189", "Category": null, "Parent URL": null}