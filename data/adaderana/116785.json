{"Source": "Adaderana", "Timestamp": "August 17, 2019 06:19 pm", "Headline": "අතරමංව සිටි ලාංකික සහ බංග්ලාදේශ සංක්‍රමණිකයින් 65ක් මෙක්සිකෝවෙන් අත්අඩංගුවට", "News Content": "මෙක්සිකෝ දේශ සීමාව ආසන්නයේදී අතරමංව සිටි ශ්‍රී ලාංකික සහ බංග්ලාදේශ සංක්‍රමණිකයින් පිරිසක් එරට බලධාරීන් විසින් අත්අඩංගුවට ගෙන ඇත. මෙම පිරිස අතර බංග්ලාදේශ සහ ශ්‍රි ලාංකිකයන් 65 දෙනෙකු සිටින බව සඳහන්ය. පසුගිය බ්‍රහස්පතින්දා දිනයේ මොවුන් එරට බලධාරීන් බාරයට ගෙන ඇති බව සඳහන්. මෙම පිරිස පසුගිය අප්‍රේල් මස 24 වනදා කටාර් රාජ්‍යයෙන් ගමන් ආරම්භ කර ඇති අතර අනතුරුව ඔවුන් තුර්කිය සහ කොළොම්බියාව වෙත පැමිණ ඇත. පසුව ඉක්වදෝරය, පැනමාව සහ ගෝතමාලාව හරහා මෙක්සිකේ දේශ සීමා ආසන්නයට පැමිණ ඇති බවයි විදෙස් වාර්තා සඳහන් කරයි. මිනිස් ජාවාරම්කරුවන් විසින් ඔවුන්ව අමෙරිකා දේශ සීමා ආසන්නයට රැගෙන යන බවට ප්‍රකාශ කර තිබුණද මෙම සරණාගතයින් පිරිස එම ස්ථානයට රැගෙන නොගොස් අතරමඟ දමා ගොස් ඇති බව ඔවුන් ප්‍රකාශ කර ඇත.", "URL": "https://sinhala.adaderana.lk/news.php?nid=116785", "Category": null, "Parent URL": null}