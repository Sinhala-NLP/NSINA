{"Source": "Adaderana", "Timestamp": "October 22, 2017 01:43 pm", "Headline": " ජනපති විද්‍යාගේ ඥාතීන් හමුවෙයි", "News Content": "යාපනය, කයිට්ස්, පුංකුඩිතිව් ප‍්‍රදේශයේදී ජීවිතක්ෂයට පත්වූ ශිවලෝගනාදන් විද්‍යා දැරියගේ දෙමාපියන්ගේ සුවදුක් විමසීමට ඊයේ(21) සවස ජනාධිපති මෛත‍්‍රීපාල සිරිසේන මහතා එක්විණ. වව්නියාව ප‍්‍රදේශයේ පැවති නිල මෙහෙවර ජංගම සේවා වැඩසටහනේ වව්නියාව දිස්ත‍්‍රික් අවසාන වැඩසටහන වෙනුවෙන් සහභාගිවීමෙන් අනතුරුව ජනාධිපතිවරයා විසින් දැනට වවුනියාව ප‍්‍රදේශයේ ජීවත්වන විද්‍යාගේ පවුලේ ඥාතීන් හමුවිය. ජනාධිපතිවරයා එහිදී පැවසූවේ විද්‍යාගේ සහෝදරියගේ අධ්‍යාපන කටයුතු වෙනුවෙන් විශේෂ අවධානයක් යොමුකොට කටයුතු කරන බවයි. විද්‍යාගේ සහෝදරිය දැනට යාපනය විශ්වවිද්‍යාලයේ වවුනියාව මණ්ඩපයේ අධ්‍යාපන කටයුතුවල නිරතව සිටියි. වැඩසටහනට අමාත්‍ය ගයන්ත කරුණාතිලක මහතා, පාර්ලිමේන්තු මන්ත‍්‍රී කේ.කේ.මස්තාන් මහතා, උතුරු පළාත් ආණ්ඩුකාර රෙජිනෝල්ඞ් කුරේ මහතා, පොලිස්පති පූජිත ජයසුන්දර මහතා, වවුනියාව දිස්ත‍්‍රික් ලේකම් එම්.බි.ආර්.පුෂ්පකුමාර මහතා ඇතුළු පිරිසක් එක්ව සිටියහ. වවුනියාව - මාධව කුලසූරිය.", "URL": "https://sinhala.adaderana.lk/news.php?nid=79004", "Category": null, "Parent URL": null}