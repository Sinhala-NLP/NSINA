{"Source": "Adaderana", "Timestamp": "October 7, 2016 03:56 pm", "Headline": " ඇමතිලා පිනට ගිහින් නෑ - බැසිල්  ලක්ෂ 9ක් ගෙවිය යුතුයි", "News Content": "ගුවන් හමුදාවේ ගුවන් යානා හා හෙලිකොප්ටර් යොදා ගැනීම වෙනුවෙන් අමාත්‍යාංශ දෙකක් ආරක්ෂක අමාත්‍යාංශයට ගෙවීම් කළ යුතු බවත් එම මුදල් සති දෙකක් ඇතුළත ගෙවන බවට එම අමාත්‍යාංශ ආරක්ෂක අමාත්‍යාංශයට දන්වා ඇති බවත් ආරක්ෂක රාජ්‍ය අමාත්‍ය රුවන් විජයවර්ධන මහතා පවසයි. කොළඹදී අද (07) පැවැති මාධ්‍ය හමුවකට එක්වෙමින් අමාත්‍යවරයා මේ බව කියා සිටියේය.මුදල් අමාත්‍යාංශය හා සංචාරක හා ක්‍රිස්තියානු ආගමික කටයුතු අමාත්‍යාංශය විසින් රුපියල් මිලියන 2කට ආසන්න මුදලක් අමාත්‍යාංශයට ගෙවීමට තිබෙන බව අමාත්‍යවරයා එහිදී කියා සිටියේය.ඊයේ (06දා) පාර්ලිමේන්තුවේදී තමා සභාගත කළ පිළිතුරේ සඳහන් අමාත්‍යවරුන් ගුවන් හමුදාවේ ගුවන් යානා භාවිත කරමින් කළ ගුවන් ගමන් සඳහා මුදල් ගෙවීමේ කිසිඳු අවශ්‍යතාවක් නොමැති බව සඳහන් කළත් ඇතැම් මාධ්‍ය එය වැරදි ලෙස අර්ථකතනය කර ඇති බවද අමාත්‍යවරයා මෙහිදී පැවසීය.ආණ්ඩුව කිසිම අයුරකින් ගුවන් හමුදාවේ සම්පත් අවභාවිත නොකළ බවද ඔහු කියා සිටියේය. තවදුරටත් අදහස් දැක්වූ අමාත්‍යවරයා පැවැසුවේ පසුගිය ආණ්ඩුව විසින් කළ ගුවන් ගමන් සඳහා ගුවන් හමුදාවට අය විය යුතු මුදල් තවමත් ගෙවීම් සිදු කර නොමැති බවයි. එසේම හිටපු ආර්ථික සංවර්ධන අමාත්‍ය බැසිල් රාජපක්ෂ මහතා කළ ගුවන් ගමන් සඳහා රුපියල් ලක්ෂ 9ට ආසන්න මුදලක් තවමත් අයවීමට තිබෙන බවද ඔහු පැවසීය.", "URL": "https://sinhala.adaderana.lk/news.php?nid=64812", "Category": null, "Parent URL": null}