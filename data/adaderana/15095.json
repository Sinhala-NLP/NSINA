{"Source": "Adaderana", "Timestamp": "March 27, 2011 08:49 am", "Headline": " නිවාස හිමියන් 1934 ක් මදුරුවන් නිසා අමාරුවේ", "News Content": "මදුරුවන් බෝවීමට හිතකර නිවාස පරිශ්‍ර පවත්වාගෙන ගිය නිවාස හිමියන් 1934 දෙනෙකුට එරෙහිව නඩු පැවරීමට සෞඛ්‍ය අමාත්‍යාංශය තීරණය කර තිබේ. ජාතික මදුරු මර්දන සතියේ සිව් වන දිනය ඊයේ නිවාස පරිශ්‍ර ආශ්‍රිතව ක්‍රියාත්මක විය. එහිදී ආරක්ෂක අංශ නිලධාරීන් මහජන සෞඛ්‍ය පරීක්ෂකවරුන් සහ වසංගත රෝග විද්‍යා අංශ නිලධාරින් දිවයිනේ නිවාස දෙලක්ෂ හැත්තෑඅට දහස් විසිහතරක් පරීක්ෂාවට ලක් කර තිබේ. ඒ අතරින් නිවාස පරිශ්‍ර 35 , 638 ක මදුරුවන් බෝවිය හැකි ස්ථාන හඳුනාගෙන ඇති බව සෞඛ්‍ය අමාත්‍යාංශය පවසයි. මදුරු කීටයන් සහිත නිවාස පරිශ්‍ර 3001ක් ද හඳුනාගෙන ‍තිබේ. ජාතික මදුරු මර්දන සතියේ පස් වැනි දිනය වන අද දිනය තුළ පොදු ස්ථාන පරීක්ෂා කිරීමට නියමිතයි. ක්‍රීඩා පිට්ටනි , ක්‍රීඩා ගාර ,ළමා උද්‍යාන , සුසාන භූමි මෙහි දී පරීක්ෂා කරන බව සෞඛ්‍ය අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=15095", "Category": null, "Parent URL": null}