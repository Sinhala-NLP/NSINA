{"Source": "Adaderana", "Timestamp": "July 16, 2018 01:01 pm", "Headline": "කුස ගින්න නිවා ගැනීමට කලපුවේ මට්ටි සොයන ධීවර කතුන්", "News Content": "කල්පිටිය කලපුවේ මට්ටි සොයා එදිනෙදා සිය ජීවිත සරිකරගන්නා ධීවර කාන්තාවන් පිරිසකගේ දුක්ඛිත ජීවිත පිළිබඳ කතා පුවතක් අපට කල්පිටිය ප්‍රදේශයෙන් වාර්තා අද දෙරණට වාර්තා වුණි. පුත්තලම මුහුදු කලාපය පුරා මේ දිනවල මුහුද රළු වීමත් සමඟ ධීවර වෘත්තීය අහිමි වන පිරිස් සිය ජීවනෝපාය ලෙස මට්ටි එකතු කිරීමට පෙලබෙන්නේ එදා වේල සරි කර ගැනීමේ අරමුණින්ය. කන්දකුලිය ආශ්‍රිත ධීවර පවුල් 100ක පමණ කාන්තාවන් ඉච්චන්කාඩු කලපුවේ බැස මට්ටි සෙවීම මේ දිනවල සුලබ දසුනක් නමුත් ඔවුන්ගේ ජීවිත කතාව නම් එතරම් සුන්දර නොමැති කටයුත්තකි. උදෑසනම සිය දරුවන්ද රැගෙන කලපුව වෙත පැමිණෙන තමන් දවස පුරා මට්ටි එකතු කර ඒවා තම්බා විකිනීමෙන් උපයා ගන්නා සුලු මුදලින් පවුලේ කුස ගින්න නිවා ගැනීම හැර වෙනත් දෙයකට ප්‍රමාණවත් නොමැති බව ඔවුන් පෙන්වා දෙයි. සංවර්ධනය සඳහා මහපරිමාණ ව්‍යාපෘති සැලසුම් කෙරෙන වටපිටාවක, ජීවත් වීමට වෙනත් ක්‍රමයක් නොමැතිව දරුවන්ද සමග දුක් විදින මේ ජනතාවගේ දුෂ්කර ජීවිත පිළිබදවත් බලධාරීන්ගේ අවධානය යොමු වන්නේ නම් සැබෑ සංවර්ධනය ඉන් බිහිවනු නොඅනුමානයි.", "URL": "https://sinhala.adaderana.lk/news.php?nid=92653", "Category": null, "Parent URL": null}