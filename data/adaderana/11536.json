{"Source": "Adaderana", "Timestamp": "October 16, 2010 01:56 pm", "Headline": "කොම්පඤ්ඤවීදියේදී දුම්රියක් පීලි පනී", "News Content": "කළුතර සිට මරදාන දක්වා ධාවනය වෙමින් තිබූ ‍දුම්රියක් කොම්පඤ්ඤවීදිය ප්‍රදේශයේ දී පීලි පැනීමකට ලක්ව තිබේ. දුම්රියේ එක් මැදිරියක් මෙසේ ‍පීලි පැනීමට ලක්ව ඇති බව දුම්රිය වාණිජ අධිකාරී විජය සමරසිංහ මහතා සඳහන් කළේය. අනතුරින් පුද්ගලයින් තිදෙනෙකු තුවාල ලබා රෝහල් ගතකර ඇත. කොම්පඤ්ඤවීදිය ප්‍රදේශයේ දුම්රිය මාර්ගය ආසන්නයේ පිහිටි පැල්පත් නිවාසවල සිටි පුද්ගලයින් තිදෙනෙකු මෙසේ තුවාල ලබා ඇති බව විජය සමරසිංහ මහතා ප්‍රකාශ කළේය. මෙම දුම්රිය අනතුර හේතුවෙන් දුම්රිය ධාවන කටයුතුවලට බාධා සිදුව නොමැති වුවත් යම් ප්‍රමාදයක් ඇති විය හැකි බව ඔහු පැවසීය. මේ වන විට දුම්රිය මැදිරිය පීලිගත කිරීමේ කටයුතු සිදුවන බවත් එක් මංතීරුවක් ඔස්සේ පමණක් දුම්රිය ධාවන කටයුතු සිදුවන බවත් විජය සමරසිංහ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11536", "Category": null, "Parent URL": null}