{"Source": "Adaderana", "Timestamp": "April 4, 2013 01:00 pm", "Headline": "ඉන්දියානු ආධාර යටතේ මෙරට සිදුකෙරෙන ව්‍යාපෘති අවලංගු කර නෑ", "News Content": "ඉන්දියානු ආධාර යටතේ ශ්‍රී ලංකාව තුළ සිදුකරන කිසිදු ව්‍යාපෘතියක් අවලංගු කර නොමැති බව ඉන්දීය විදේශ කටයුතු අමාත්‍යංශය පවසයි. විදේශ කටයුතු අමාත්‍යංශයේ ප්‍රකාශක සෙයිඩ් අක්බරුඩීන් එරට මාධ්‍ය වෙත අදහස් දක්වමින් මේ බව සඳහන් කර තිබේ. එක්සත් ජාතීන්ගේ මානව හිමිකම් කවුන්සිලයේ දී ශ්‍රී ලංකාවට එරෙහිව ඉන්දියාව ඡන්දය ප්‍රකාශ කළ ද ඒ හරහා ශ්‍රී ලංකාව හා ඉන්දියාව අතර මිතුදමට බාධාවක් නොවන බව ඔහු ප්‍රකාශ කර ඇත. තමිල්නාඩු දේශපාලන පක්ෂ ශ්‍රී ලංකාවට එරෙහිව සිදුකරන ප්‍රකාශ හමුවේ ඉන්දීය ආධාර යටතේ ශ්‍රී ලංකාවේ ක්‍රියාත්මක ව්‍යාපෘති නතර කර ඇති බවට පළ වන වාර්තා ප්‍රතික්ශේප කරන බව සෙයිඩ් අක්බරුඩීන් පවසයි. මේ වන විටත් ශ්‍රී ලංකාවේ අවතැන්වූ පුද්ගලයින් සඳහා නිවාස 50000 ක ව්‍යාපෘතියක් ඉන්දීය ආධාර යටතේ ක්‍රියාත්මක වේ. එමෙන්ම මැදවච්චියේ සිට තලෙයිමන්නාරම දක්වා දුම්රිය මාර්ගයේ ඉදිකිරීම් කටයුතු මෙම වසරේ ඔක්තෝබර් මාසය වන විට අවසන් කිරීමට ඉන්දීය මහකොමසාරිස්වරයා උපදෙස් ලබා දී ඇති බව ද සඳහන්ය.", "URL": "https://sinhala.adaderana.lk/news.php?nid=32996", "Category": null, "Parent URL": null}