{"Source": "Adaderana", "Timestamp": "January 5, 2011 12:15 pm", "Headline": "බ්‍රිතාන්‍යයේ අවධානයට හේතුව එරට ද්‍රවිඩ ඡන්ද ගණන් බැලිල්ලයි-විකිලික්ස් කියයි", "News Content": "යුද්ධයේ අවසාන අදියර තුළ ශ්‍රී ලංකාව කෙරෙහි බ්‍රිතාන්‍යයේ විශේෂ අවධානය යොමුවී ඇත්තේ එරට වෙසෙන මුඛරි ද්‍රවිඩ ඩයස්පෝරාව නිසා බව විකිලීක්ස් වෙබ් අඩවියේ අලුත්ම ප්‍රවෘත්ති කේබලයක් මගින් අනාවරණය වී තිබේ. බ්‍රිතාන්‍යයේ ලන්ඩන් නුවර පිහිටි ඇමරිකානු තානාපති කාර්යාලයේ දේශපාලන උපදේශක රිචර්ඩ් මිල්ස් විසින් ඇමරිකානු රාජ්‍ය ලේකම් හිලරි ක්ලින්ටන් වෙත යවන ලද කේබලයක් උපුටා දක්වමින් විකිලීක්ස් විසින් මෙම කරුණු අනාවරණය කර ඇත. ළඟ එමින් පැවති බ්‍රිතාන්‍යයේ මහ මැතිවරණයේදී ද්‍රවිඩ ජනයාගේ සිත දිනා ගැනීම ඉතා වැදගත් බවත්,ආණ්ඩු පක්ෂයට ප්‍රධාන විපක්ෂය අතර ඡන්ද පරතරය 300,000 ට ආසන්න ද්‍රවිඩ ජනයා වෙසෙන ප්‍රාන්ත වල ඉතා අඩු මට්ටමක පවතින බවත් බ්‍රිතාන්‍යයේ විදේශ කටයුතු කාර්යාලයේ ශ්‍රී ලංකාවේ කටයුතු පිළිබඳ කණ්ඩායම් නායක ටිම් වෙයිට් සඳහන් කළ බව රිචර්ඩ් මිල්ස් මෙමගින් පෙන්වා දී තිබේ. ඩේවිඩ් මිලිබෑන්ඩ් විසින් ඔහුගේ කාලයෙන් 60% ක් පමණ ‍ශ්‍රී ලංකාව ගැන සෙවීමට හා ද්‍රවිඩ ජනයා පිළිබඳ කතා කිරීමට යොදවා තිබුණේද මේ හේතුව නිසා බව ටිම් වෙයිට් තමාට කියා සිටි බව රිචර්ඩ් මිල්ස් කියා සිටියි. මීට පෙරාතුව එක්සත් ජාතීන්ගේ සංවිධානයේ මානව හිමිකම් කවුන්සිලයේ ශ්‍රී ලංකාවට එරෙහි යෝජනාවට සම්පූර්ණ සහය ලබාදීමට බ්‍රිතාන්‍ය තීරණය කර තිබුණු බවද,එසේ කරනු ලැබුවේද එරට ද්‍රවිඩ ජනයාගේ හිතෛෂිවන්ත භාවය ලබා ගැනීමට බව ද ප්‍රවෘත්ති කේබලයේ දැක්වේ. එසේ වුවද රුසියාව,චීනය වැනි රටවල් පෙරටු කොටගත් නොබැඳි ජාතීන්ට අයත් රටවලද විශේෂ සහයෝගය ලබාගෙන ශ්‍රී ලංකාවට එරෙහිව එක්සත් ජාතීන්ගේ සංවිධානයේ මානව හිමිකම් කවුන්සිලයට ගෙන එන්නට නියමිතව තිබූ යෝජනාව වෙනුවට ශ්‍රී ලංකාවට පක්ෂපාතී යෝජනාවක් සම්මත කර ගැනීමට ශ්‍රී ලංකාව සමත් විය. එහෙත් ජාත්‍යන්තර මූල්‍ය අරමුදලෙන් ශ්‍රී ලංකාවට හිමිවිය යුතුව තිබූ ණය මුදල පමා කිරීමට බ්‍රිතාන්‍ය හා ඇමරිකාව එකඟත්වයකින් යුතුව කටයුතු කළ බව බ්‍රිතාන්‍යයේ විදේශ කටයුතු කාර්යාලයේ ශ්‍රී ලංකාවේ කටයුතු පිළිබඳ කණ්ඩායම් නායක ටිම් වෙයිට් වැඩිදුරටත් ප්‍රකාශ කළ බව ඇමරිකානු රාජ්‍ය දෙපාර්තමේන්තුවට යැවූ කේබලයේ වැඩිදුරටත් සඳහන් වන බව විකිලීක්ස් අනාවරණය කරයි.", "URL": "https://sinhala.adaderana.lk/news.php?nid=13287", "Category": null, "Parent URL": null}