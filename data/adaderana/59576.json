{"Source": "Adaderana", "Timestamp": "April 27, 2016 04:48 pm", "Headline": "සම්බන්ධන් කඳවුරට බලෙන් ඇතුළු වුණේ නෑ - සුමන්තිරන්ගේ හෙළිදරව්ව!", "News Content": "කිලිනොච්චියේ හමුදා කඳවුරකට විපක්ෂනායකවරයා බලහත්කාරයෙන් ඇතුළු වූ බවට පළවූ වාර්තා අසත්‍ය බව දෙමළ ජාතික සන්ධාන පාර්ලිමේන්තු මන්ත‍්‍රී එම්.ඒ සුමන්තිරන් මහතා පවසයි.අද (27) විපක්ෂනායක කාර්යාලයේ පැවැති හමුවක දී ඔහු කියා සිටියේ මන්ත‍්‍රීවරයා අදාළ කඳවුරට ඇතුළු වී ඇත්තේ බලහත්කාරයෙන් නොව එහි මාර්ග බාධකයේ සිටි හමුදා සාමාජිකයින් එම මාර්ගය විවෘත කරදීමෙන් පසුව බවයි. මේ සම්බන්ධයෙන් පසුගිය දිනවල කතා බහට ලක්වූ කාරණය ගැන මන්ත්‍රීවරයා වැඩිදුරටත් මෙසේද අදහස් පළ කළේය.“ඔය කියන දවසේ රැස්වීමක් තිබුණා ශ්‍රීධරන්ගේ කාර්යාලයේ. ඒ කාර්යාලය එහා පැත්තේ තමයි පරෙවි පන්ජාන් කඳවුර තියෙන්නේ. ඒක කාලයක් තිස්සේ හමුදාවේ පාලනය යටතේ තියෙන්නේ. මේ නිසා එතැන හිටපු පවුල් 84ක් අවතැන් වෙලා තිබුණා. එක්තරා අවස්ථාවක හමුදාව විසින් එයලා ගත්ත ඉඩමේ ප්‍රමාණය අඩු කළා. ඒ නිසා පවුල් 34ට නැවත ඔවුන්ගේ වාසස්ථානවලට යන්න හැකි වුණා.මේවන විට තවත් පවුල් 54ක් ඔවුන්ගේ ගෙවල්වට යාමට නොහැකිව ඉන්නවා. ඒ හමුදාව බලහත්කාරයෙන් හා නීති විරෝධීව පුද්ගලික ඉඩම් අත්පත් කරගෙන තියෙන නිසා. එම නිසා නීති විරෝධී හෝ බලහත්කාරයක් සිදුවෙලා තියෙනවා නම් ඒක කරලා තියෙන්නේ විපක්ෂනායකවරයා නෙවෙයි හමුදාවයි.පහුගිය අප්‍රේල් 16 වැනිදා ඔය කියන පවුල් 54න් කිහිප දෙනෙක් විපක්ෂනායකවරයා හමුවුණා කිලිනොච්චියේ ශ්‍රීධරන්ගේ කාර්යාලයේ දී. විපක්ෂනායකට කිවුවා ඒ අයට ගෙවල්වලට යන්න බෑ. ගෙවල් හමුදාවෙන් පාවිච්චියටවත් අරගෙන නෑ ලොක් කරලා තියෙන්නේ කියලා. ඒ ගොල්ලෝ සම්බන්ධන්ට ඇරයුම් කරලා තිබුණා එයාලත් එක්ක බලන්න යන්න කියලා. ඒ නිසා ශ්‍රීධරනුයි, චාල්ස් නිර්මලනාදනුයි, සම්බන්ධනුයි එතැනට ගියා. සම්බන්ධන්ගේ වාහනය දැක්කාම එතන හිටපු පුද්ගලයා ප්‍රශ්න කරන්නේ නැතිව ගේට්ටුව ඇරලා. වාහන ටික ගියාට පස්සේ ඒ පිටිපස්සේ කට්ටියත් ගියා. ගිහින් ගෙවල් ටික බැලුවා.එතැනදී සම්බන්ධන් පොරොන්දු වුණා නැවත කොළඹ ගියාම මේ ගැන කතා කරනවා කියලා. ඊට පස්සේ එයා එතනින් පිටත්වුණා.විපක්ෂනායකතුමා එතනට ගියේ ඉඩම් වල නීත්‍යානූකූල අයිතිකාරයින්ගේ ආරාධනයටයි. හමුදාව තමයි නීති විරෝධීව ඉඩම් අත්පත් කරගෙන තියෙන්නේ. ඉඩම් අයිතිය ගැන වාර්තා මම පරික්ෂා කළා. බහුතරයක් ඔප්පු සහිත පෞද්ගලික ඉඩම්. අක්කර 5ක විතර කොටසක් හමුදාවට තියෙනවා. ඒත් තවත් අක්කර 25ක් පෞද්ගලික ඉඩම්. ඒ ඉඩම් වල තවම අයිතිය ඇත්තේ ඒවායේ සිටින වැසියන්ටයි. එසේ වුණත් හමුදාව එම ජනතාවට ඔවුන්ගේ ඉඩම්වලට යන්න දෙන්නේ නෑ. අද උදේ විපක්ෂනායකවරයා අග්‍රාමාත්‍ය රනිල් වික්‍රමසිංහ හමුවුණා. ඔහුට මේ ප්‍රශ්නය සම්බන්ධව කියලා. අගමැතිවරයා පොරොන්දු වෙලා තියෙනවාලු වාර්තාවක් මේ ගැන යුද හමුදාවෙන් ඉල්ලනවා කියලා.මිනිස්සුන්ට මේ ගැන පරීක්ෂණයක් ඕනෑ නම් පරීක්ෂණයක් කළ යුත්තේ ශ්‍රී ලංකා හමුදාව නීති විරෝධී ලෙස පෞද්ගලික ඉඩම් අත්පත් කර ගැනීම ගැන මිසක් විපක්ෂනායකවරයා කඳවුරකට යාම ගැන නෙවෙයි“", "URL": "https://sinhala.adaderana.lk/news.php?nid=59576", "Category": null, "Parent URL": null}