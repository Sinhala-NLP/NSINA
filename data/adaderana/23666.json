{"Source": "Adaderana", "Timestamp": "April 20, 2012 11:47 am", "Headline": "හෙට හෝ අනිද්දා ඊළම සැබෑවක් වේවි - කරුණානිධි", "News Content": "ශ්‍රී ලංකාවේ ද්‍රවිඩ ජනතාව විසින් සිදුකළ කැපකිරීම් අපතේ නොයනු ඇති බවත්, යම් දිනක වෙනම රාජ්‍යයක් යන්න සැබෑවක් බවට පත්වනු ඇති බවත් තමිල්නාඩු ඩී.එම්.ඒ පක්ෂ ප්‍රධානී එම්. කරුණානිධි මහතා පවසයි. ද්‍රවිඩ ඊළාම් රාජ්‍යය විමුක්ති ගීයක් ලෙස ලොව පුරා වෙසෙන සියලුම ද්‍රවිඩ ජනතාවගේ සවන් තුළ රැව්දෙනු ඇති බව ද ඔහු සඳහන් කර ඇති බව ඉන්දීය මාධ්‍ය වාර්තා කරයි. ශ්‍රී ලංකාවේ ද්‍රවිඩ ජනතාවගේ ජීවිත පරිත්‍යාගයන් හා ඇදහැලුණු රුධිරය අපතේ නොයනු ඇති බව ද පක්ෂ ක්‍රියාකාරීන් වෙත ලිපියක් යවමින් කරුණානිධි මහතා අවධාරණය කර ඇති බව පී.ටී.අයි සේවය පවසයි. එමෙන්ම හෙට හෝ අනිද්දා ද්‍රවිඩ ඊළාම් රාජ්‍යය යථාර්ථයක් බවට පත්වනු ඇති බව ද ඔහු සිය ලිපිය මගින් පෙන්වා දී තිබේ. නැගෙනහිර තිමෝරය හා දකුණු සූඩානය පිහිටුවනු ලැබුවේ එක්සත් ජාතීන්ගේ සංවිධානයේ උත්සාහයන් මත බව ද ද්‍රවිඩ ඊලාම් රාජ්‍යයක් වෙනුවෙන් ශ්‍රී ලංකාව තුළ ජනමත විචාරණයක් පැවැත්වීම සඳහා එක්සත් ජාතීන් උනන්දුකරවීමට ඉන්දීය සහයදිය යුතු බවට පසුගියදා සිදුකළ ප්‍රකාශය පිළිබඳ කරුණු දක්වමින් කරුණානිධි මහතා සඳහන් කර ඇත. බහුතර සිංහල ජනතාව සමග එක්ව විසීම සිදුවිය නොහැකි කරුණක් බවට පෙන්වාදෙමින් ද්‍රවිඩ ජනතාව වෙනුවෙන් වෙනම මව් රාජ්‍යයක් ඉල්ලා සිටිමින් 1983 වසරේ දී ඩී.එම්.කේ විසින් ඉදිරිපත් කළ යෝජනාව පිළිබඳව ද කරුණානිධි මහතා මෙහිදී සිහිකැඳවීමක් සිදුකර ඇති බව පී.ටී.අයි සේවය සඳහන් කරයි.", "URL": "https://sinhala.adaderana.lk/news.php?nid=23666", "Category": null, "Parent URL": null}