{"Source": "Adaderana", "Timestamp": "July 7, 2016 03:53 pm", "Headline": " පාලිත ඇතුළු 13ට ඇප", "News Content": "මීගහතැන්න පාසලේ සිද්ධියට අදාළව රක්ෂිත බන්ධනාගාර ගත කර සිටි නියෝජ්‍ය අමාත්‍ය පාලිත තෙවරප්පෙරුම ඇතුළු 13 දෙනා ඇප මත නිදහස් කර තිබේ.මතුගම මහේස්ත්‍රාත් අධිකරණයට ඉදිරිපත් කළ ඔවුන් රුපියල් ලක්ෂ 10 බැගින් වූ ශරීර ඇප මත මුදා හැරීමට මහේස්ත්‍රාත් කෝසල සේනාධීර මහතා නියෝග කළ බව අද දෙරණ වාර්තාකරු සඳහන් කළේය.පසුගිය දා සිද්ධියට අදාළ නියෝජ්‍ය අමාත්‍යවරයා ඇතුළු ආධාරකරුවන් පිරිසක් මීගහතැන්න පොලීසියට බාරවීමෙන් ඉක්බිතිව අත්අඩංගුවට ගෙන මතුගම මහේස්ත්‍රාත් හමුවට පැමිණවීමෙන් පසු අද දක්වා රක්ෂිත බන්ධනාගාර ගත කර තිබුණි.එමෙන්ම මීගහතැන්න ප්‍රාථමික විද්‍යාලයට තම දරුවන් රැගෙන ගිය මව්වරුන් 9 දෙනාද එදින අත්අඩංගුවට ගෙන අධිකරණයට ඉදිරිපත් කරනු ලදුව අද දින දක්වා රක්ෂිත බන්ධනාගාර ගත කරන ලදී.අයුතු ජනරාශිය යටතේ මොවුන් අත්අඩංගුවට ගෙන අධිකරණයට ඉදිරිපත් කළ බව පොලීසිය පවසයි.මොවුන් අද(07) දින අධිකරණයට ඉදිරිපත් කිරීමෙන් අනතුරුව ඇප මත මුදා හැරිය බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=61877", "Category": null, "Parent URL": null}