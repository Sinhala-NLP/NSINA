{"Source": "Adaderana", "Timestamp": "May 30, 2013 03:02 pm", "Headline": "රටේ වැඩියෙන්ම වැව් හැදූ පාලකයා ජේ.ආර් ", "News Content": "ලංකාවේ වැඩියෙන්ම වැව් ගොඩනඟපු පාලකයා වන්නේ ජේ.ආර් ජයවර්ධන මහතා බව විපක්ෂ නායක, රනිල් වික්‍රමසිංහ මහතා පවසයි. ධාතුසේන, මහසෙන්, පරාක්‍රමබාහු යන තුන්දෙනාම එකතුවී සෑදු වැව් වලටත් වඩා වැඩි වැව් ප්‍රමාණයක් ජේ.ආර් ජයවර්ධන මහතා විසින් සාදා ඇති බව වික්‍රමසිංහ මහතා කියා සිටියේ නව ව්‍යවස්ථා කෙටුම්පතට අදාළව මහජන අදහස් ලබාගැනීම සඳහා වෙබ් අඩවියක් ආරම්භ කිරීමේ අවස්ථාවට එක්වෙමිනි. මහවැලිය වැනි යෝධ සංවර්ධන ව්‍යාපෘති දියත් කරනු ලැබීමට අවශ්‍ය හයිය එකල විධායක ජනාධිපති ධූරයෙන් හිමිවූ බව ඔහු සිහිපත් කළේය. 1978 දී විධායක ජනාධිපති ධූරය ස්ථාපිත කරමින් රාජ්‍යයේ ප්‍රධානත්වය, විධායකයේ ප්‍රධානත්වය, ආණ්ඩුවේ ප්‍රධානත්වය යන ත්‍රිවිධ බලතල ඒකරාශි කරනු ලැබුවේ සංවර්ධනයේ දැවැන්ත පිම්මක් පැනීමට අවශ්‍යව තිබුණු වටපිටාවක බව විපක්ෂ නායකවරයා පෙන්වා දුන්නේය. ඒ ආකාරයෙන් කාලයට ඔබින ලෙස කටයුතු කළා සේම, රටට අගමැති ධූරය මෙන්ම විධායක ජනාධිපති ධූරයද හඳුන්වා දුන් පක්ෂය ලෙස එක්සත් ජාතික පක්ෂය මේ රටේ ඉදිරි දේශපාලන ගමන රටට ජනතාවට හිතකර ලෙස වෙනස් කිරීමට පියවර ගන්නා බව ඔහු සඳහන් කළේය. ජයවර්ධන මහතා විසින් ඇති කළ ජනතා පරමාධිපත්‍යය තහවුරු කෙරුණු පාලනය ගෙවුණු දශකයක පමණ කාලය තුළ හෑල්ලුවට ලක්ව ඇති බව වික්‍රමසිංහ මහතා කියා සිටියේය. ජනාධිපතිවරයා හා අධිකරණය එක්ව පාර්ලිමේන්තුව හෑල්ලු දුර්වල කළ බවත්, පසුව පාර්ලිමේන්තුව හා එක්ව අධිකරණය දුර්වල කළ බවත් හෙතෙම සිහිපත් කළේය. ඒ අනුව මේවන විට අධිකරණය, පාර්ලිමේන්තුව,මානව හිමිකම්, ඡන්ද බලය ආදී සියල්ලම පාහේ දුර්වලවී ඇති බවත්, ජනාධිපතිවරයා පමණක් ජයග්‍රහණය ලබා ඇති බව හා ජනතාව පරාජයට පත්ව ඇති බව වික්‍රමසිංහ මහතා අවධාරණය කළේය.", "URL": "https://sinhala.adaderana.lk/news.php?nid=34493", "Category": null, "Parent URL": null}