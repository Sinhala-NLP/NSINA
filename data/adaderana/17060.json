{"Source": "Adaderana", "Timestamp": "June 28, 2011 02:07 pm", "Headline": "උසස් පෙළ පිළිතුරුපත්‍ර බලන විදිහ හෙළිදරව් කළ යුතුයි", "News Content": "විශ්ව විද්‍යාල ආචාර්ය මහාචාර්යවරුන් නොමැතිව ගුරුවරුන් උසස් පෙළ පිළිතුරුපත්‍ර ඇගයීමේ කටයුතු සඳහා සහභාගී නොවන බව ලංකා ගුරු සේවා සංගමය පවසයි. රටේ දරු දැරියන්ගේ අනාගතය ගැන සිතා තමන් එකී තීරණය ගත් බව ලංකා ගුරු සේවා සංගමයේ ලේකම් මහින්ද ජයසිංහ මහතා සඳහන් කරයි. අද(28)කොළඹ පැවති මාධ්‍ය හමුවකට සහභාගී වෙමින් හෙතෙම මේ බව අවධාරණය කළේය. ඒ අනුව ආචාර්ය මහාචාර්යවරුන්ගේ හෝ ගුරුවරුන්ගේ හෝ සේවය ලබා නොගෙන රජය විසින් උසස් පෙළ සිසුන්ගේ මෙම පිළිතුරුපත්‍ර ඇගයීම් සිදුකරන්නේනම් ඒ සඳහා නිසි ප්‍රමිතියක් සහිත ක්‍රමවේදයක් අනුව සිදුවිය යුතු බව ඔහු කියා සිටියේය. සාමාන්‍යයෙන් පිළිතුරු පත්‍ර ඇගයීමේ ක්‍රියාවලියේ පියවර 7 ක් පවත්නා බව පැහැදිලි කළ ගුරු සේවා සංගමයේ ලේකම්වරයා මෙතෙක් පැවති නිසි ක්‍රමවේදයෙන් පරිබාහිරව ක්‍රියා කරන අකාරය පිළිබඳ හෙළිදරව් කළ යුතු බවද අවධාරණය කළේය.", "URL": "https://sinhala.adaderana.lk/news.php?nid=17060", "Category": null, "Parent URL": null}