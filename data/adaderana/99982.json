{"Source": "Adaderana", "Timestamp": "November 29, 2018 10:11 am", "Headline": "භාවිතයට නුසුදුසු කසළ තේ තොගයක් මාට්ටු", "News Content": "ගම්පොල ප‍්‍රදේශයේ සිට කොළඹ ප‍්‍රදේශයට හා විදේශ රටවල් වලටත් අපනයනය කිරීමට සූදානමින් සිටි පරිභෝජනයට නුසුදුසු කසළ තේ ප‍්‍රවාහනය කරමින් සිටි කන්ටේනර් රථයක් කසල තේ කිලෝ 8000 කට ආසන්න ප‍්‍රමාණයක් සමඟින් මාවනැල්ල හිඟුල ප‍්‍රදේශයේදී අත්අඩංගුවට ගැනීමට ගම්පොල උනම්බුව විශේෂ කාර්ය බලකා සෙබළුන් පිරිසක් අද (29) අළුයම කටයුතු කර ඇත. ගම්පොල දවුලගල පොලිස් බල ප‍්‍රදේශයේ බූවැලිකඩ තේ කර්මාන්ත ශාලා වලින් පාරිභෝජනයට නුසුදුසු කසළ තේ ප‍්‍රවාහනය කිරීම කාලයක සිට සිදු කර ඇති බව පරික්ෂණ වලදි හෙළි වි ඇත. විශේෂ කාර්ය බලකා සෙබළුන් පවසන්නේ ජාත්‍යන්තරයට පවා ලංකාවේ තේ සම්බන්ධයෙන් අපකීර්තියක් ඇති වන ලෙසින් රටේ කීර්ති නාමයට හානියක් වන ලෙස මෙම කසළ තේ රටවල් වලටද ආනයනය කර ඇති බවයි. මීට අමතරව මෙම කසළ තේ කොළඹ ප‍්‍රදේශයට ගෙන ගොස් වෙනත් තේ කොළ සමඟ කවලම් කර මුදලට අලෙවි කරන බවටද තොරතුරු වාර්තා වී ඇත. පැය 8 කටත් වැඩි කාලයක් මෙම මෙහෙයුම සිදු කර නිලධාරීන් අලූයම 2.00 ට පමණ කසල කන්ටේනර් රථය අත්අඩංගුවට ගෙන තිබුණු අතර එහි රියදුරාද අත්අඩංගුවට පත් විය. මුස්ලිම් ව්‍යාපාරිකයෙකු විසින් මෙවා කොළඹ පෑලියගොඩ ප‍්‍රදේශයට ගෙන ගොස් එතන් සිට මෙම හොර වෙළදාම සිදු කරන බව වාර්තා වි ඇත. මෙහි රියදුරා ලොරි රථයේ ප‍්‍රවාහනය කරන්නේ මොනවාදැයි නොදන්නා අතර පෑලියගොඩට ගෙන ගොස් වෙනත් රියදුරෙකුට ලොරි රථය භාර දෙන බවද වාර්තා වෙයි. කසල තේ ලොරි රථයේ සැකපිට අත්අඩංගුවට පත් රියදුරා දවුලගල පොලිස් බල ප‍්‍රදේශයේ පුද්ගලයෙකි. ඔහු එදින ලොරි රථයේ රියදුරෙකු නොමැති නිසා එදිනටම පමණක් පැමිණි අයෙක් වන බව පරික්ෂණ වලදි හෙළි වි ඇත. මෙම කසල තේ කන්ටේනර් රථයේ සුක්ෂමව අසුරා ප‍්‍රවාහනය සිදු කර ඇති අතර මේ වන විට ඒවා විශේෂ කාර්ය බලකා සෙබළුන්ගේ පරික්ෂාවට ලක් වෙමින් පවතියි.‍ එම සෙබළුන් විසින් අදාල වැටලීම සිදු කරමින් එම ස්ථානයේ රැදී සිටින විට දැව කඳන් ප‍්‍රවාහනය කරන ලොරි රථයක් ද පරික්ෂාවට ලක් කර ඇති අතර, එහි බලපත‍්‍ර නොමැතිව ප‍්‍රවාහනය කළ ඉරූ තේක්ක දැව පරාල 64 ක් තිබුණු බව පවසයි. එම ලොරි රථය සහ දැව කඳන් මාවනැල්ල පොලිස් බල ප‍්‍රදේශයේ උයන්වත්ත ප‍්‍රදේශයේ මුස්ලිම් ව්‍යාපාරිකයෙකු සතු බව අනාවරණය වී ඇති අතර ඒවා උයන්වත්ත ප‍්‍රදේශයේ සිට මාවනැල්ල හිගුල ප‍්‍රදේශයේ පුද්ගලයෙකුට නිතී විරෝධී ලෙස ප‍්‍රවාහනය කර ඇති බවද සෙබළුන් පවසයි. මේ වන විට කසළ තේ ලොරිය සහ තේක්ක ලොරිය මාවනැල්ල පොලීසියේ රඳවා විශේෂ කාර්ය බලකා සෙබළුන් පරීක්ෂණ මෙහෙයවයි.", "URL": "https://sinhala.adaderana.lk/news.php?nid=99982", "Category": null, "Parent URL": null}