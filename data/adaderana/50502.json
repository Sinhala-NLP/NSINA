{"Source": "Adaderana", "Timestamp": "April 7, 2015 11:08 pm", "Headline": "බර පටවන්න අදහසක් නෑ-සැප දෙන්න ගෙනා යෝජනාව පැරද්දුවා", "News Content": "තම රජය රටේ අහිංසක ජනතාවට බර පටවන්නේ නැතිව තව දුරටත් සැප දෙන්නට සැලසුම් කළද එය පරාජය කළ බව මුදල් අමාත්‍ය රවී කරුණානායක මහතා පවසයි.මුදල් රෙගුලාසි යෝජනාව ගෙන ආවේ ජනතාවට තවදුරටත් සහනදීමට බව අමාත්‍යවරයා කියා සිටියේ අද(07) රාත්‍රීයේ මුදල් අමාත්‍යංශයේ පැවති හදිසි මාධ්‍ය හමුවකදීය.වීරවංශලා ඇතුළු කුමන්ත්‍රණකාරී කල්ලිය විසින් ජනතා සහන මෙලෙස උදුරාගත් බවත්,එහෙත් එය පරාජයක් නොව ජනතාවට සහන දීමට සිදුවන ප්‍රමාදයක් ලෙස පමණක් සැලකිය යුතු බව ඔහු සඳහන් කළේය.පරාජය වූයේ මුදල් පනතක් නොව රෙගුලාසියක් පමණක් බව පෙන්වාදුන් අමාත්‍යවරයා කියා සිටියේ රෙගුලාසි පරාද වූ පමණින් ආණ්ඩු ඉවත්විය යුතු නැති බවයි.එලෙසම ඉදිරියේදී මෙම රෙගුලාසිය නැවත පාර්ලිමේන්තුවට ගෙනවිත් සම්මත කර ගැනීමට කටයුතු කරන බව කියා සිටි අමාත්‍යවරයා ආණ්ඩුව විසුරවිය යුතු බවට නැඟෙන චෝදනාවන් තැකීමකට ගත යුතු නැති බවත්,ආණ්ඩුව විසුරුවා මහමැතිවරණයකට යාම කොහොමත් තම පක්ෂයේ ඒකමතික තීරණය බවත් සිහිපත් කළේය.", "URL": "https://sinhala.adaderana.lk/news.php?nid=50502", "Category": null, "Parent URL": null}