{"Source": "Adaderana", "Timestamp": "October 4, 2016 03:23 pm", "Headline": "අගමැති ඉන්දියාවට පා තබයි", "News Content": "නවසීලන්ත සංචාරය නිමාකරමින් අග්‍රාමාත්‍ය රනිල් වික්‍රමසිංහ මහතා ඇතුළු පිරිස මේවන විට ඉන්දියාවට පැමිණ තිබේ.ඒ පිළිබඳව අගමැති කාර්යාලයෙන් නිකුත් කළ නිවේදනයක් පහත පරිදිය.නවසීලන්තයේ තෙදින නිල සංචාරය අවසන් කළ ශ්‍රී ලංකා අග්‍රාමාත්‍ය රනිල් වික්‍රමසිංහ මහතා සිය ඉන්දීය නිල සංචාරය සඳහා ඔක්තෝබර (04) වන දා දහවල් ඉන්දිරා ගාන්ධි ජාත්‍යන්තර ගුවන් තොටුපොළෙන් නවදිල්ලියට ළඟා විය. ඉන්දීය අග්‍රාමාත්‍ය නරේන්ද්‍ර මෝදි මහතා ඇතුළු ඉන්දීය රාජ්‍ය නායකයින් සමග සාකච්ඡාවනට එක් වන වික්‍රමසිංහ මහතා ලෝක ආර්ථික සමුළුවේ මෙහෙයවීමෙන් ඉන්දියාවේ පැවැත්වෙන ඉන්දීය ආර්ථික සමුළුවට ද සහභාගි වනු ඇත. ඉන්දියාවට පැමිණි අග්‍රාමාත්‍යවරයා පිළිගනු ලැබූයේ ශ්‍රී ලංකාවේ ඉන්දීය මහකොමසාරිස් වයි. කේ. සිංහා මහතා, ඉන්දියාවේ ශ්‍රී ලංකා මහකොමසාරිස් චිත්‍රාංගනී වාගීෂ්වර මහත්මිය ඇතුළු නිලධාරීන් පිරිසක් විසිනි. මහාචාර්ය මෛත්‍රී වික්‍රමසිංහ, විදුලි සංදේශ හා ඩිජිටල් යටිතල පහසුකම් අමාත්‍ය හරීන් ප්‍රනාන්දු, අග්‍රාමාත්‍ය ලේකම් සමන් ඒකනායක, අතිරේක ලේකම් සමන් අතාවුදහෙට්ටි, අග්‍රාමාත්‍ය විශේෂ සහායිකා සැන්ඩ්‍රා පෙරේරා යන මහත්ම මහත්මීහු ද අග්‍රාමාත්‍යවරයා සමග නවදිල්ලි නුවරට පැමිණි අතර, විදේශ අමාත්‍ය මංගල සමරවීර සහ සංවර්ධන උපාය මාර්ග හා ජාත්‍යන්තර වෙළඳ අමාත්‍ය මලික් සමරවික්‍රම යන මහත්වරුන් ද මෙම සංචාරයට එක්වීමට නියමිතය.2016.10.04", "URL": "https://sinhala.adaderana.lk/news.php?nid=64717", "Category": null, "Parent URL": null}