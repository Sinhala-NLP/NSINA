{"Source": "Adaderana", "Timestamp": "June 23, 2010 09:14 am", "Headline": "ජනපති‍ගෙන් සුබ පැතුම්", "News Content": "ජනාධිපති මහින්ද රාජපක්ෂ මහතා කුමාර සංගක්කාරට සහ මහේල ජයවර්ධනට සුබ පතා තිබේ. දඹුල්ල ක්‍රීඩාංගණයේ ඉන්දියාව සමඟ ඊයේ පැවති තරගයෙන් ජය ගැනීම වෙනුවෙන් ජනාධිපතිවරයා රාත්‍රීයේ දුරකතන ඇමතුමක් ලබාදෙමින් මෙලෙස සිය සුබ පැතුම් පිරිනමා ඇත. ඊයේ පැවති තරගයෙන් ඉන්දීය කණ්ඩායම පරාජයට පත් කරමින් ශ්‍රී ලංකා කණ්ඩායමට කඩුලු 7 ක ජයක් හිමි කර ගන්නට හැකිවිය. තරගයේ ප්‍රථමයෙන් පන්දුවට පහර දුන් ඉන්දීය පිළට පන්දු වාර 42 යි පන්දු 3 දී සියලු දෙනා දැවී ලබා ගත හැකි වූයේ ලකුණු 209 ක් පමණි.. ශ්‍රී ලංකා පිළ වෙනුවෙන් විශිෂ්ට පන්දු යැවීමක නිරත වූ ෆර්වේස් මහරුෆ් කඩුලු ත්‍රිත්වයක් ලබා ගත් අතර ඔහු දවාගත් මුළු කඩුලු සංඛ්‍යාව 5 කි. රංගන හේරත් කඩුලු 2 ක් ද ඇන්ජලෝ මැතිව්ස් එක් කඩුල්ලක් ද දවා ගන්නා ලදී.. පිළිතුරු ඉනිම ක්‍රීඩා කළ ශ්‍රී ලංකා පිළ පන්දුවාර 37 යි පන්දු 3 කදී කඩුලු 3 ක් දැවී ජයග්‍රාහී ඉලක්කය වාර්තා කළේය.එහිදී කුමාර් සංගක්කාර ලකුණු 73 ක්ද මහේල ජයවර්ධන නොදැවී ලකුණු 53 ක් ද රැස් කළහ. තරගයේ වීරයා ලෙස ෆර්වේස් මහරුෆ් නම් කෙරිණි..", "URL": "https://sinhala.adaderana.lk/news.php?nid=9165", "Category": null, "Parent URL": null}