{"Source": "Adaderana", "Timestamp": "February 2, 2010 08:22 am", "Headline": "දුම්බර අලි මිනිස් ගැටුම් උග්‍ර වේ", "News Content": "දුම්බර මිටියාවතේ ගම්මාන රැසක යළි අලි මිනිස් ගැටුම් උග්‍ර වෙමින් පවතී. මිනිපේ සහ වස්ගමුව රක්ෂිත වලින් පැන ගත් වල් අලි ගම් වැදීම හේතුවෙන් මෙම තත්වය උද්ගත වී ඇති බව ප්‍රදේශවාසීන් පවසයි. රක්ෂිත වනාන්තර තුළ වල් අලින් හට ප්‍රමාණවත් ආහාර නොමැති කම වල් අලි ගම්වැදීමට හේතු වී තිබේ. ගම් වැදුණු වල් අලි වී සහ ලුණු කෑමට අබ්බැහි වී ඇති බව ද ප්‍රදේශවාසීන් පවසයි. මාතලේ දිස්‍ත්‍රික්ක‍ෙය් පමණක් ග්‍රාමසේවා වසම් 28 කට මෙම වල් අලි තර්ජනය බලපා තිබේ. ගම් වැදුනු වල් අලින් පළවා හැරීමට ප්‍රමාණවත් තරම් නිලධාරීන් නොමැති කම , අලි වෙඩි හිඟය සහ වල් අලි ගම් වැදීම වළකා ගැනීම සඳහා ඉදි කළ විදුලි වැට අබලන් වීම මෙම ගැටුම් උග්‍ර වීමට හේතු වී ඇති බවට ප්‍රදේශවාසීන් චෝදනා කරයි.", "URL": "https://sinhala.adaderana.lk/news.php?nid=6411", "Category": null, "Parent URL": null}