{"Source": "Adaderana", "Timestamp": "January 22, 2014 06:40 am", "Headline": "බලපත්‍ර නැති ගිනි අවි පෙන්නූ දෙදෙනෙක් අත්අඩංගුවේ", "News Content": "ඉඩම් හිමියෙකු බිය ගැන්වීම සඳහා බලපත්‍ර රහිත ගිනි අවි 02 ක් සහ පතොරම් 10 ක් රැගෙන ගිය බව කියන පුද්ගලික වතු සමාගමේ සේවකයින් දෙදෙනෙකු අත්අඩංගුවට ගෙන ඇති බව වනාතවිල්ලුව පොලීසිය කියයි. ඊයේ (21) රාත්‍රියේ වනාතවිල්ලුව 12 කණුව ප්‍රදේශයේදී සැකකරුවන් දෙදෙනා සමග ගිනි අවි පොලීසිය විසින් අත්අඩංගුවට ගෙන ඇත. ආයුධ සන්නද්ධව පැමිණි දෙදෙනෙකු ඉඩම් හිමියෙකුට තර්ජනය කරන බවට ලද තොරතුරක් මත සිදු කරන ලද පරීක්ෂණයකදී සැකකරුවන් දෙදෙනා අත්අඩංගුවට ගත් බව පොලීසිය පවසයි. මෙම සැකකරුවන් දෙදෙනා වනාතවිල්ලුව පුද්ගලික වතු සමාගමක සේවකයින් දෙදෙනෙකු බවට හඳුනා ගෙන ඇත. එක් සැකකරුවෙකු හිටපු යුධ හමුදා සෙබළෙකු බව පැවසෙන අතර ඔහු යුධ හමුදාවෙන් පලා ගිය අයෙක්ද,එසේත් නැත්නම් නීත්‍යනුකූලව ඉවත්වු අයෙක්ද යන්න සම්බන්ධයෙන් පොලීසිය විසින් පරීක්ෂණ ආරම්භ කර ඇති බව අද දෙරණ වාර්තාකරු පවසයි. සැකකරුවන් සතුව තිබු බෝර 12 ගිනි අවි දෙකක් සහ එම ගිනි අවි වලට යොදන උණ්ඩ 10 ක්ද පොලිස් බාරයට ගෙන ඇත. මෙම ගිනි අවි ළඟ තබා ගැනීමට හෝ පාවිච්චි කිරීමට සැකකරුවන්ට බලපත්‍ර නොතිබුණු බව පොලීසිය කියයි. වනාතවිල්ලුව පොලිස් ස්ථානාධිපති පොලිස් පරීක්ෂක ජනක විතානගේ මහතා ඇතුළු නිලධාරීන් විසින් වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=40539", "Category": null, "Parent URL": null}