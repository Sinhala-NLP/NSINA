{"Source": "Adaderana", "Timestamp": "March 31, 2015 06:02 am", "Headline": " තහනම් ආම්පන්න මගින් මසුන් ඇල්ලූ පස් දෙනෙකු දැලේ", "News Content": "රජය විසින් තහනම් කර ඇති ලයිලා දැල් භාවිතා කරමින් මසුන් මැරූ බව කියන ධීවරයින් 05 දෙනෙකු මුන්දලම පොලීසිය විසින් අත්අඩංගුවට ගෙන තිබේ.ඊයේ(30)රාත්‍රීයේ මදුරන්කුලිය - කන්ද තොඩුවාව ප්‍රදේශයේදී මෙම අත්අඩංගුවට ගැනීම සිදු කර ඇති බව පොලීසිය පවසයි.අත්අඩංගුවට ගෙන ඇති ධීවරයින් කල්පිටිය ප්‍රදේශයේ පදිංචිකරුවන්ය.ලයිලා සහ සුරුක්කු දැල් භාවිතා කරමින් මසුන් මැරීම හේතුවෙන් මුහුදේ සිටින මසුන් වඳවී යන බවත්,එම දැල් විශේෂය පාරිසරික වශයෙන් විශාල හානියක් සිදු කරන බවත්,ධීවරයින් කියා සිටින බව අද දෙරණ වාර්තාකරු සඳහන් කරයි.මෙම හේතුව මත සුළු පන්න ධීවරයින් සහ ලයිලා දැල් භාවිතා කරන්නන් අතර පසුගිය කාලය පුරාවටම විවිධ ගැටුම් හට ගෙන තිබුණි.මේ අතර එක්තරා පිරිසකට පමණක් ලයිලා සහ සුරුක්කු දැල් භාවිතා කරමින් මසුන් මැරීම සදහා පසුගිය රජය විසින් අවසර ලබා දී තිබුණු බවද කියැවෙයි. කෙසේ වෙතත් ලයිලා සහ සුරුක්කු දැල් භාවිතා කර මසුන් මැරීම සම්පූර්ණයෙන්ම තහනම් කරන බව ධීවර නියෝජ්‍ය අමාත්‍ය දයාශ්‍රිත තිසේරා මහතා පසුගිය 29 වැනිදා මාරවිල - කටුනේරියේ පැවති සාකච්ඡාවකදී පවසා තිබුණි. මුන්දලම පොලීසිය විසින් අත්අඩංගුවට ගෙන ඇති සැකකරුවන් පුත්තලම දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=50331", "Category": null, "Parent URL": null}