{"Source": "Adaderana", "Timestamp": "December 11, 2016 08:35 am", "Headline": "අපේ සාමගිවිසුමට ශ්‍රී ලංකාවෙන් පාඩම් ඉගෙන ගත්තා", "News Content": "කොළොම්බියාවේ සාම ගිවිසුම ක්‍රියාත්මක කිරීමේ දී ශ්‍රී ලංකා රජය එල්.ටී.ටී.ඊ.ය සමග ක්‍රියාත්මක කළ සාම ගිවිසුම සහ එහි ක්‍රියාවලිය පිළිබඳ අධ්‍යයනය කළ බව මෙවර නොබෙල් සාම ත්‍යාගයෙන් පිදුම්ලත් කොළොම්බියානු ජනපති ජුවාන් මැනුවෙල් සැන්ටෝස් පවසයි.තම රට තුළ සාම ගිවිසුම ශ්‍රී ලංකා සාම ගිවිසුමේ ආකෘතිය වුව ද කොළොම්බියාවට ගැලපෙන පරිදි එය අනුගමනය කළ බව ඔහු පවසා ඇත.කොළොම්බියානු රජය ශ්‍රී ලංකා රජයේ සාම ගිවිසුම වරින් වර අධ්‍යයනය කරමින් කටයුතු කළ බව ද ඔහු පවසා තිබේ.කොළොම්බියානු ජනපති ජුවාන් මැනුවෙල් සැන්ටෝස් හට මෙවර නොබෙල් සාම ත්‍යාගය හිමිව ඇති අතර වසර 50කට අධික කාලයක් “ෆාක්“ ගරිල්ලන් සමග පැවති සටන් නිම කිරීම වෙනුවෙන් ඔහුට මෙම සම්මානය හිමිවිය.ඔහු මෙම සම්මානය ලබාගැනීම සඳහා ඔස්ලෝ නුවරට පැමිණීමෙන් අනතුරුව පැවති මාධ්‍ය හමුවකදී මාධ්‍යවේදීන් නැගු ප්‍රශ්නවලට පිළිතුරු දෙමින් ඔහු මෙම අදහස් පළ කළේය.", "URL": "https://sinhala.adaderana.lk/news.php?nid=66920", "Category": null, "Parent URL": null}