{"Source": "Adaderana", "Timestamp": "March 4, 2018 11:11 am", "Headline": " ගමක් හඬවා අවසන් ගමන් ගිය සුසිත්ගේ ඝාතන සැකකරු පොලිස් දැලට හසුවෙයි", "News Content": "හලාවත ඉරණවිල සමිඳුගම ප්‍රදේශයේ දී 10 හැවිරිදි පිරිමි දරුවෙකු පැහැරගෙන ගොස් ඝාතනය කිරීමේ සිද්ධියේ සැකකරු අත්අඩංගුවට ගෙන තිබේ. මුලතිව් නයාරූ ධීවර ගම්මානයේ සැඟව සිටි සැකකරු අද (04) උදෑසන මුලතිව් පොලීසිය විසින් අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. ඉරණවිල සමිඳුගම ප්‍රදේශයේ පදිංචිව සිටි සුසිත් නිර්මාල් නමැති 10 හැවිරිදි පිරිමි දරුවා පසුගිය මස 25 වැනිදා සිට අතුරුදන්ව සිටියේය. පසුව සිදුකළ සෝදිසි මෙහෙයුම්වල දී දින දෙකකට පසු ප්‍රදේශයේ කැළෑවක තිබී දරුවාගේ මළ සිරුර ප්‍රදේශවාසීන් විසින් සොයාගනු ලැබීය. දරුවා ඝාතනය කිරීමට පෙර ඔහු ලිංගික අපයෝජනයට ලක්කර ඇති අතර හිසට සිදුවූ බරපතළ තුවාල හේතුවෙන් මරණය සිදුව ඇති බවට පශ්චාත් මරණ පරීක්ෂණයේ දී අනාවරණය වී තිබුණි. සිද්ධිය සම්බන්ධයෙන් සිදුකළ විමර්ශනවලදී අදාළ සැකකරු පිළිබඳව තොරතුරු අනාවරණය වු අතර ඔහු ඒ වන විට ප්‍රදේශයෙන් පළාගොස් තිබුණි. ඒ අනුව ජූඩ් ෆොන්සේකා නමැති එම සැකකරු, මුලතිව්හි නයාරු ධීවර ගම්මානයේ සැඟව සිටියදී අද පෙරවරුවේ මුලතිව් පොලීසිය විසින් අත්අඩංගුවට ගෙන ඇති බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=85148", "Category": null, "Parent URL": null}