{"Source": "Adaderana", "Timestamp": "September 30, 2010 08:24 am", "Headline": "‍හෙද ගැටලු විසඳන්නැයි ඇමතිගෙන් උපදෙස් ", "News Content": "ඉදිරි‍ මාසය තුළ මෙරට හෙද සේවාවේ ගැටලු විසඳීමට කටයුතු කරන ලෙස සෞඛ්‍ය අමාත්‍ය මෛත්‍රීපාල සි‍රිසේන මහතා අදාළ බලධාරීන්ට උපදෙස් ලබාදී තිබේ. මේ හේතුවෙන් කිසිදු වෘත්තීය සමිතියක් වෘත්තීය ක්‍රියාමාර්ගවලට අවතීර්ණ වීමේ අවශ්‍යතාවක් නොමැති බව සෞඛ්‍ය අමාත්‍යාංශය පවසයි. පසුගිය කාලය තුළ වෘත්තීය සමිති සමඟ පැවති සාකච්ඡා වලදී හෙද ව්‍යවස්ථාව ක්‍රියාත්මක කිරීම සම්බන්ධයෙන් ඉල්ලීම් රැසක් ඉදිරිපත් වු බව ද අමාත්‍යාංශය සඳහන් කරයි. ඒ අනුව හෙද ව්‍යවස්ථාව ක්‍රියාත්මක කිරීමට මෙන්ම හෙද ක්ෂේත්‍රය තුළ පවතින ගැටලු විසඳීම සඳහා සෞඛ්‍ය අමාත්‍යවරයා සහ මුදල් අමාත්‍යාංශයේ ලේකම්වරයා අතර සාකච්ඡාවක් පැවති බව සෞඛ්‍ය අමාත්‍යාංශය සඳහන් කරනු ලැබීය. එම අමාත්‍යාංශය අවධාරණය කර සිටියේ අදාළ සාකච්ඡාවේදී ඇතිවු එකඟතාවන්ට අනුව අදාළ විසඳුම් ලබන මාසය තුළ ලබාදීමට කටයුතු යොදා ඇති බව එම අමාත්‍යාංශය අවධාරණය කර සිටියි. මේ සම්බන්ධයෙන් සියලු හෙද වෘත්තීය සමිති දැනුවත් කර ඇති බව ද සෞඛ්‍ය අමාත්‍යාංශය පෙන්වා දෙයි. කෙසේ වෙතත් ගැටලු කිහිපයක් මුල් කරගනිමින් ප්‍රධාන රෝහල් රැසක හෙද කාර්යය මණ්ඩලය අද දිනයේ අසනීප නිවාඩු වාර්තා කරන බව සමස්ත ලංකා හෙද සංගමය අවධාරණය කර සිටියි. නමුත් සිය සංගමයේ සාමාජිකයින් මෙම වෘත්තීය ක්‍රියාමාර්ගයට එක්‍ නොවන බව රාජ්‍ය සේවා එක්සත් හෙද සංගමයේ සභාපති පුජ්‍ය මුරුත්තෙට්ටුවේ ආනන්ද හිමියන් සඳහන් කරයි.", "URL": "https://sinhala.adaderana.lk/news.php?nid=11185", "Category": null, "Parent URL": null}