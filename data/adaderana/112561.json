{"Source": "Adaderana", "Timestamp": "June 22, 2019 07:14 pm", "Headline": "තේරීම් කාරක සභාව හමුවට එන්න අගමැති කැමති වුණාද ?", "News Content": "අප්‍රේල් 21වනදා එල්ල වූ ත්‍රස්ත ප්‍රහාරය සම්බන්ධයෙන් සොයාබැලීම සඳහා පත් කළ පාර්ලිමේන්තු විශේෂ තේරීම් කාරක සභාව හමුවට අග්‍රාමාත්‍යවරයා, ආරක්ෂක රාජ්‍ය අමාත්‍යවරයා සහ නීතිය හා සාමය පිළිබඳ හිටපු අමාත්‍යවරුන් දෙදෙනෙකු කැඳවීමට සාකච්ඡා වී තිබේ. දේශපාලන ආරංචි මාර්ග සඳහන් කළේ එම තේරීම් කාරක සභාව හමුවට පැමිණීමට අග්‍රාමාත්‍යවරයා මේවන විටත් කැමැත්ත පළ කර ඇති බවයි. පසුගිය මැයි මස 28වනදා පාස්කු ඉරුදින ප්‍රහාර සම්බන්ධයෙන් සොයා බැලීමට පත් කළ පාර්ලිමේන්තු විශේෂ තේරීම් කාරක සභාව ප්‍රථමවරට රැස්වීමෙන් පසු ආරක්ෂක ප්‍රධානීන් ඇතුළු පාර්ශව කිහිපයක් කැඳවා සාක්ෂි සටහන් කරගත්තේය. අවසන් වරට තේරීම් කාරක සභාව පසුගිය 20වනදා රැස් වූ අතර එහිදී ඉදිරියේදී කමිටුවට හමුවට කැඳවිය යුතු පුද්ගලයන් පිළිබඳ තීරණයක් ගෙන තිබේ. ඒ අනුව තේරීම් කාරක සභාව හමුවට සාක්ෂි ලබාදීම සඳහා අග්‍රාමාත්‍ය රනිල් වික්‍රමසිංහ මහතා , ආරක්ෂක රාජ්‍ය අමාත්‍ය රුවන් විජේවර්ධන මහතා හා නීතිය හා සාමය පිළිබඳ හිටපු අමාත්‍යවරුන් වන රංජිත් මද්දුම බණ්ඩාර සහ සාගල රත්නායක යන මහත්වරුන් කමිටුව හමුවට කැඳවීමට නියමිතයි.", "URL": "https://sinhala.adaderana.lk/news.php?nid=112561", "Category": null, "Parent URL": null}