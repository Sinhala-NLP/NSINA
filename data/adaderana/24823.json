{"Source": "Adaderana", "Timestamp": "June 7, 2012 09:38 am", "Headline": "අගෝස්තු හා සැප්තැම්බරයේ කෘෂිකර්ම සංගණනයක්", "News Content": "කෘෂිකර්ම සංගණනයක් සිදුකිරීමට ජනලේඛන හා සංඛ්‍යා ලේඛන දෙපාර්තමේන්තුව තීරණය කර තිබේ. ලබන වසරේ අගෝස්තු සහ සැප්තැම්බර් මාසවල දී මෙම සංගණනය සිදුකිරීමට නියමිතය. කුඩා ගොවිබිම් සහ වතු වශයෙන් කොටස් දෙකක් වශයෙන් මෙම කෘෂිකර්ම සංගණනය සිදුකිරීමට සැලසුම් කර තිබේ. 1921 වසරේ පළමුවරට මෙරට කෘෂිකර්ම සංගණනයක් සිදුකර ඇති අතර ඉන් අනතුරුව සෑම වසර 10 ට වරක්ම මෙම සංගණනය සිදුකර ඇති බව ජන ලේඛන හා සංඛ්‍යා ලේඛන දෙපාර්තමේන්තුව සඳහන් කරයි. මෙහිදි තෝරාගත් බෝග වර්ග කිහිපයක් යටතේ සංගණනය සිදුකිරීමට නියමිතය. ඊට අමතරව සත්ත්ව පාලනය පිළිබඳ ද මෙම සංගණනයේ දී අවධානය යොමුකිරීමට නියමිත බව ජන ලේඛන හා සංඛ්‍යා ලේඛන දෙපාර්තමේන්තුව වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=24823", "Category": null, "Parent URL": null}