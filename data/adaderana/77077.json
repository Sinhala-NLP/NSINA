{"Source": "Adaderana", "Timestamp": "September 3, 2017 04:19 pm", "Headline": "දේපල කොල්ලකෑ 3ක් අල්ලයි ", "News Content": "බෙලිඅත්ත, අගුල්මඩුව හරහා ඉදිවන දක්ෂිණ අධිවේගී මාර්ගයේ මුරපලක සේවයේ නිරතව සිටි පුද්ගලයෙකුට පහරදී දේපල කොල්ලකෑමේ සිද්ධියට සම්බන්ධ සැකකරුවන් තිදෙනෙකු තංගල්ල කොට්ඨාස අපරාධ විමර්ශන අංශය විසින් අත්අඩංගුවට ගෙන තිබේ.පසුගිය මැයි මස 16 වැනිදා අදාළ මුරපලට කඩා වැදුණු පිරිසක් මුරකරුට පහර දී එහි තිබූ රුපියල් හාර ලක්ෂයක් පමණ වටිනා විදුලි මෝටර යන්ත්‍ර ඇතුළු දේපල කොල්ල කා පළා ගොස් තිබුණි.සිද්ධිය සම්බන්ධයෙන් විමර්ශන සිදුකළ තංගල්ල කොට්ඨාස අපරාධ විමර්ශන අංශය බෙලිඅත්ත, බෙලිගල්ල රෝහල අසළ දී ත්‍රී රෝද රථයකින් ගමන් කරමින් සිටි සැකකරුවන් තිදෙනා අත්අඩංගුවට ගෙන ඇති බව සඳහන්ය.සැකකරුවන් තංගල්ල මහේස්ත්‍රාත් අධිකරණයට ඉදිරිපත් කිරීමට නියමිත අතර බෙලිඅත්ත පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=77077", "Category": null, "Parent URL": null}