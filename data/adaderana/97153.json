{"Source": "Adaderana", "Timestamp": "October 4, 2018 09:16 am", "Headline": "අලීන්ට යට වුණ ටොන් 50 ක්", "News Content": "අලෙවි කිරීම සඳහා දඹුල්ල ආර්ථික මධ්‍යස්ථානයට ගොවීන් රැගෙන එනු ලැබුණු ටොන් 50කට අධික එළවළු ප්‍රමාණයක් දඹුල්ල දිගම්පතහ රජයේ රක්ෂිතයට රැගෙන ගොස් වන අලින්ගේ ආහාර ලෙස බැහැර කර තිබේ. දඹුල්ල නගරාධිපති ජාලිය ඕපාත මහතා කියා සිටියේ ඊයේ(03) අලුයම් කාලයේ සිටම තම සේවකයන් යොදවා දඹුල්ල ආර්ථික මධ්‍යස්ථානයේ අලෙවි නොවී ගොඩගසා තිබූ එළවළු බොහෝමයක් මෙයාකාරයෙන් වන අලින්ට රැගෙන ගොස් දැමූ බවයි. එමෙන්ම එම එළවළු බොහොමයක් පරිභෝජනයට ගත හැකි තත්ත්වයේ පැවති බවද හෙතෙම සඳහන් කළේය. තක්කාලි, වම්බටු, අමු මිරිස්, මාළු මිරිස්, වට්ටක්කා, කැකිරි, පිපිඤ්ඤා, නෝකෝල්, ලොකු ළූනු, ආදී එළවළු වර්ග රැසක් මෙයාකාරයෙන් අලෙවි නොවීම හේතුවෙන් ඉවත් කිරීම විශේෂත්වයකි. දඹුල්ල ආර්ථික මධ්‍යස්ථානයට විශාල වශයෙන් එළවළු තොග ලැබීමත් සමඟ ගැනුම්කරුවන් හිඟවීමත් එළවළුවලට මිලක් නොමැති වීමත් මෙම තත්ත්වයට හේතු වී තිබේ. කෙසේ වෙතත් බොහෝ ව්‍යාපාරිකයන් සඳහන් කර සිටියේ පසුගිය දිනවල පැවති වර්ෂාපතනය නිසා මේ තත්ත්වය උදා වී ඇති බවයි. ආර්ථික මධ්‍යස්ථානයට පැමිණි ගොවීන් කියා සිටියේ තම අස්වැන්න සඳහා නිසි මිලක් නොමැති වීම නිසා මෙයාකාරයෙන් අලෙවි නොවන බවයි. මිල ගණන් සඳහන් කරමින් දවස පුරාම ආර්ථික මධ්‍යස්ථානයේ රැඳී සිටිය ද අවසානයේ දී එළවළු අලෙවි නොවන නිසා ඒවා කුණු බක්කියට දමා හිස් අතින් නිවසට යන බවද ඔවුහු පවසති. දඹුල්ල ආර්ථික මධ්‍යස්ථාන වෙළෙඳ සංගමයේ සභාපති චන්න ඇරෑවුල මහතා කියා සිටියේ කෘෂිකර්ම දෙපාර්තමේන්තුව කෘෂිකර්ම අමාත්‍යාංශය ගොවිජන සේවා මධ්‍යස්ථානයක් මෙන්ම නිලධාරීන් සිටියද එළවළු වගා කිරීමේ ක්‍රමවේදයක් නොමැතිවීම මේ තත්ත්වයට මුහුණදී තිබෙන බවයි. එමෙන්ම දඹුල්ල ආර්ථික මධ්‍යස්ථානය තුළ ද කෘෂිකර්ම උපදේශක කාර්යාලයක් පැවතියද ඒවා නමට පමණක් පවතින බවද සඳහන් කළේය. දඹුල්ල නගරාධිපති ජාලිය ඕපාත මහතා මෙම එළවළු පලතුරු දඹුල්ල දිගම්පතන රජයේ රක්ෂිතයට ගෙනැවිත් දමන තැනට ස්ථානයට ගොස් නිරීක්ෂණය කිරීමෙන් පසු කියා සිටියේ මෙදින පමණක් එළවළු ටොන් 50ක් පමණ ඉවත් කල බවයි. බරපතළ ප්‍රශ්න රැසකට මේ දිනවල ගොවින්ට මුහුණපාන්නට සිදුව තිබෙන බවය. ඉතා අඩු මුදලට අලෙවි කරනවාට වඩා සිය අස්වැන්න වන අලින්ට ලබාදීම ගොවීන්ට ලාභ බවද හෙතෙම සඳහන් කළේය. එමෙන්ම මෙම ස්ථානයට පැමිණි දඹුල්ල මහනගර සභාවේ සෞඛ්‍ය ඒකකයේ ප්‍රධානී වෛද්‍ය දයන්ත වීරසේකර මහතා කියා සිටියේය. වන අලින්ගේ ආහාර රටාව වෙනස්වීම හේතුවෙන් වන අලින්ට මිනිසුන් මෙන්ම කොලෙස්ට්‍රොල් අධි රුධිර පීඩනය දියවැඩියාව ආදී රෝග රැසක් බෝවී මෙම වන අලින් ද විනාශ වීමේ තර්ජනයකට ලක් වන බවය. වන අලින්ගේ ජීවන රටාවට ඔරොත්තු නොදෙන ආකාරයෙන් එක තැන සිට ආහාරමය ආකාරයෙන් අනුභව කිරීම වන අලින්ගේ ජීව කාලය අඩු වීමේ අවධානමක් පවතින බවද වෛද්‍යවරයා අවධාරණය කළේය.", "URL": "https://sinhala.adaderana.lk/news.php?nid=97153", "Category": null, "Parent URL": null}