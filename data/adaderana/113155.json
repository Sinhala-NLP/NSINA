{"Source": "Adaderana", "Timestamp": "July 1, 2019 06:59 pm", "Headline": "ඉන්ධන-විදුලි අර්බුදයට තාවකාලික විසඳුමක්", "News Content": "ලංකා විදුලිබල මණ්ඩලයට ඉන්ධන නිකුත් කිරීම අත්හිටුවීමට ගත් වෘත්තීය ක්‍රියාමාර්ගය එළඹෙන සිකුරාදා මධ්‍යම රාත්‍රිය තෙක් තාවකාලිකව නතර කිරීමට ඛනිජ තෙල් වෘත්තීය සමිති අද පියවර ගත්තේය. ඒ ඛනිජතෙල් සම්පත් සංවර්ධන අමාත්‍ය කබීර් හෂීම් මහතා සමග අද(01) පැවැත්වූ සාකච්ඡාවකින් අනතුරුවයි. කොළඹ වරායේ සිට කොළොන්නාව තෙල් ගබඩා සංකීර්ණය දක්වා දිවෙන කිලෝමීටර 5ක් පමණ වන තෙල් ප්‍රවාහන නල මාර්ගයේ ප්‍රතිසංස්කරණය කිරීමට ඉතිරිව තිබූ මීටර් 140 ක දුර ප්‍රමාණය අතරමග නතර වී ඇති බව ඛනිජ තෙල් වෘත්තීය සමිති පසුගියදා පෙන්වා දුන්නේය. එහිදී ඔවුන් සඳහන් කළේ කොළඹ මහවත්ත ප්‍රදේශයේ තෙල් නලය මත ඉදිකර තිබෙන අනවසර පදිංචිකරුවන් එම ස්ථානයෙන් ඉවත් කිරීම අමාත්‍ය රවී කරුණානායක මහතාගේ මැදිහත් වීම මත සිදු නොවූ බවයි. කෙසේ වෙතත් දැනුම් දුන් පරිදිම ඊයේ මධ්‍යම රාත්‍රියේ සිට ලංකා විදුලිබල මණ්ඩලය වෙත ඉන්ධන නිකුත් කිරීම අත්හිටුවීමට වෘත්තීය සමිති පියවර ගත්තේය. මෙවන් පසුබිමක අද පෙරවරුවේ ඛනිජ තෙල් සම්පත් සංවර්ධන අමාත්‍ය කබීර් හෂීම් මහතා සමග වෘත්තීය සමිති නියෝජිතයින් අදාළ ගැටලුව සම්බන්ධයෙන් සාකච්ඡාවක් පැවැත්වුවේය. එහිදී අමාත්‍යවරයා පවසා තිබෙන්නේ අදාළ තෙල් ප්‍රවාහන නලයේ ඉතිරි මීටර 140 ක දුර ප්‍රමාණය ප්‍රතිසංස්කරණය කිරීම ආරම්භ කරන බවයි. එමෙන්ම මතභේදයට තුඩු දුන් තෙල් නල මාර්ගය මත පදිංචිව සිටින ජනතාවට සැලසිය හැකි සහන පිළිබද සොයා බැලීම සඳහා අමාත්‍යවරුන් සිව්දෙනෙකුගෙන් සමන්විත කමිටුවක් පත් කිරීමට පියවර ගන්නා බව ද කබීර් හෂීම් අමාත්‍යවරයා පවසා තිබේ. මුදල් අමාත්‍ය මංගල සමරවීර,මහා නගර හා බස්නාහිර සංවර්ධන අමාත්‍ය පාඨලී චම්පික රණවක, ජඛනිජතෙල් සම්පත් සංවර්ධන අමාත්‍ය කබීර් හෂීම් සහ විදුලිබල,බලශක්ති හා ව්‍යාපාර සංවර්ධන අමාත්‍ය රවී කරුණානායක යන මහත්වරුන් එම කමිටුවට ඇතුළත් වනු ඇත.", "URL": "https://sinhala.adaderana.lk/news.php?nid=113155", "Category": null, "Parent URL": null}