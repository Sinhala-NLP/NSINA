{"Source": "Adaderana", "Timestamp": "August 28, 2013 01:42 pm", "Headline": "පිල්ලේගේ අරමුණු ඉටු නොවෙන්න ආධ්‍යාත්මික ශක්තිය යොදනවා ", "News Content": "මෙරටේ යුද්ධය පැවති කාලයේදීත් අධ්‍යාත්මික ශක්තිය යොදා හමුදාවට ආශිර්වාද කළ බවත්, එක්සත් ජාතීන්ගේ මානව හිමිකම් පිළිබඳ මහ කොමසාරිස් නවනීදන් පිල්ලේගේ අරමුණු ඉටු නොවීම සඳහාත් ආධ්‍යාත්මික ශක්තිය යොදන බව දේශප්‍රේමී භික්ෂු පෙරමුණේ ලේකම් බෙංගමුවේ නාලක ස්වාමීන් වහන්සේ පවසයි. නවනීදන් පිල්ලේ මහත්මිය බටහිර න්‍යාය පත්‍රවලට හා දෙමළ ඩයස්පෝරාවේ අරමුණ ඉටු කරන අයෙකු බවද අද(28) කොළඹ පැවති මාධ්‍ය හමුවකදී එම ස්වාමීන් වහන්සේ කියා සිටියේය. එසේම නවනීදන් පිල්ලේ මහත්මිය යනු මෙරටට විරුද්ධත්වය පළ කරන අයෙකු බව මෙරටේ ජනතාව දැනගෙන සිටීම වැදගත් බවද නාලක ස්වාමීන් වහන්සේ පැවසීය. මානව හිමිකම් සම්බන්ධයෙන් ඇමෙරිකාව වැනි රටවල් සම්බන්ධයෙන් ක්‍රියාමාර්ගයක් නොගන්නේ මන්දැයි පිල්ලේ මහත්මියගෙන් විමසන බවත්, අපේ රටේ යුද්ධයක් නොතිබුණ බවත්, ත්‍රස්තවාදයට විරුද්ධත්වයක් පළ කිරීමක් පමණක් සිදු කළ බවද උන්වහන්සේ අවධාරණය කළේය. තවද නවනීදන් පිල්ලේ මහත්මිය මෙරටට පැමිණ සිටින්නේ රටට විරුද්ධ වන පිරිසක් සමඟ සාකච්ඡා කර යෑම සඳහා බවද එහිදී වැඩිදුරටත් පැවසීය. තවද එම මාධ්‍ය හමුව අමතමින් ජාතික සංවිධාන එකමුතුවේ ලේකම් වසන්ත බණ්ඩාර මහතා පැවසූවේ ලංකාවට විරුද්ධව යුද අපරාධ චෝදනා නැගීම සඳහා මේ තරම් හෝ ප්‍රමාද වී ඇත්තේ චීනය සහ රුසියාව ලංකාවේ මිත්‍ර රාජ්‍යයක් වීම නිසා බවයි. එක්සත් ජාතීන්ගේ මානව හිමිකම් පිළිබඳ මහ කොමසාරිස් නව නීදන් පිල්ලේ මහත්මිය මෙරටට පැමිණ ඇත්තේ ලංකාවට විරුද්දව සාක්ෂී එකතුකර ගැනීම සඳහා බවද හෙතෙම අවධාරනය කළේය. තවද නවනීදන් පිල්ලේ මහත්මිය යනු කොන්ත්‍රාත් ඉටු කරන අයෙකු බවත්, මේ මොහෝතේ ආණ්ඩුව තනි කකුලෙන් හිටගෙන රට ඉදිරියට ගෙන යන බවත්, ජ.වි.පෙ. සහ එ.ජා.ප. එම තනි කකුලත් කැඩීමට උත්සහ කරමින් සිටින බවත් ඒ මහතා වැඩිදුරටත් පවසන ලදී. එම මාධ්‍ය හමුවට එක්වෙමින් ජාතික සංවිධාන එකමුතුවේ කැඳවුම්කරු ආචාර්ය ගුණදාස අමරසේකර මහතා කියා සිටියේ බෙදුම්වාදී ජාත්‍යන්තර බලවේගවල මූලික අරමුණ ශ්‍රී ලංකාව ඔවුන්ගේ නව ඊළාම් සැලසුම්වලට ගොදුරු කර ගැනීම බවත්, රටේ රාජ්‍ය නායකයා සහ රණවිරුවන් යුධ අපරාධ දංගෙඩිය වෙත රැගෙන යෑම බවත්ය.", "URL": "https://sinhala.adaderana.lk/news.php?nid=36960", "Category": null, "Parent URL": null}