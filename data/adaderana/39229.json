{"Source": "Adaderana", "Timestamp": "December 1, 2013 08:58 am", "Headline": "තවත් එතනෝල් තොගයක් රේගුවේ - තාර මුවාවෙන් ගෙනැවිත්ලු!", "News Content": "නීති විරෝධී ලෙස මෙරටට ආනයනය කරන ලද එතනෝල් තොගයක් සම්බන්ධයෙන් රේගු දෙපාර්තමේන්තුව පරීක්ෂණ ආරම්භ කර තිබේ. ඔරුගොඩවත්ත රේගු නිෂ්කාශන මධ්‍යස්ථානයේ ගබඩාවේ කන්ටේනර් 7ක් තුළ අදාළ එතනෝල් තොගය තිබෙන බවට තොරතුරු ලැබී ඇති බව රේගු දෙපාර්තමේන්තු ආරංචි මාර්ග සඳහන් කළේය. මැලේසියාවේ සිට තාර ආනයනය කරන මුවාවෙන් මෙම එතනෝල් මෙරටට ආනයනය කර තිබේ. අදාළ එතනෝල් තොගය මෙරටට ආනයනය කළ පුද්ගලයින් සම්බන්ධයෙන් පරීක්ෂණ පවත්වා අනතුරුව එම කන්ටේනර් විවෘත කිරීමට නියමිතය. පසුගිය මාර්තු මාසයේදී ද නීති විරෝධී ලෙස මෙරටට ආනයනය කළ එතනෝල් කන්ටේනර් දෙකක් රේගුව විසින් සොයා ගනු ලැබීය. ටිනර් ආනයනය කරන මුවාවෙන් එම එතනෝල් තොගය මෙරටට ආනයනය කර තිබුණි.", "URL": "https://sinhala.adaderana.lk/news.php?nid=39229", "Category": null, "Parent URL": null}