{"Source": "Adaderana", "Timestamp": "September 11, 2012 10:59 am", "Headline": "ශ්‍රී ලංකාව ප්‍රජාතන්ත්‍රවාදයට ආදර්ශයක් ", "News Content": "ශ්‍රී ලංකාව ප්‍රජාතන්ත්‍රවාදය ආරක්ෂා කරන හොඳම රටක් බවට ඔප්පු කර පෙන්වා ඇති බව ජනාධිපති මහින්ද රාජපක්ෂ මහතා පවසයි. ශ්‍රී ලංකාවේ ප්‍රජාතන්ත්‍රවාදය අභියෝගයට ලක්වී ඇති බවට එල්ල වුණු චෝදනාවලට මේවන විට කදිම පිළිතුරු ලැබී ඇති බව ජනාධිපතිවරයා කියා සිටියේ පොදුරාජ්‍ය මණ්ඩලයීය පාර්ලිමේන්තු සංගමයේ 58 වන සමුළුවේ සමාරම්භක දේශනය පවත්වමිනි. දිව‍යිනේ පළාත් තුනක ප්‍රජාතන්ත්‍රවාදය වඩා තහවුරු කරනු පිණිස ඡන්ද විමසීමක් සිදු කළ බවත්,විශේෂයෙන්ම යුද්ධයට මැදිවී සිටි නැගෙනහිර ජනතාවට සිය අභිමතය පරිදි ස්වකීය නියෝජිතයින් තෝරාපත් කර ගැනීමට අවස්ථාව ලබාදීමට හැකිවීම පිළිබඳ තමන් සතුටු වන බව හෙ‍තෙම සඳහන් කළේය. ඒ අයුරින්ම ලබන වසරේ උතුරු ප‍ළාතේ මැතිවරණය පවත්වා එකී ප්‍රදේශයේ ජීවත්වන ජනතාවගේ ප්‍රජාතන්ත්‍රීය අයිතියට ගරු කරමින් ඒ අයගේ නියෝජිතයින් ඒ අයට ‍තෝරාපත් කර ගැනීමට අවස්ථාව සලසාදෙන බවද ඔහු පෙන්වා දුන්නේය. තිස් වසරක යුද්ධයෙන් පසුව රටේ ප්‍රජාතන්ත්‍රවාදය වඩ වඩා ශක්තිමත් කරමින් රට වේගයෙන් සංවර්ධනය කරා යන ගමන පොදුරාජ්‍ය මණ්ඩලයීය රටවල නියෝජිතයින්ට සියැසින්ම දැකබලා ගත හැකි බව ජනාධිපතිවරයා කියා සිටියේය. පොදුරාජ්‍ය මණ්ඩලයීය පාර්ලිමේන්තු සංගමයේ 58 වන සමුළුව \"නෙළුම් පොකුණ මහින්ද රාජපක්ෂ\" රඟහලේ දී මේවන විට පැවැත්වෙන අතර ජනාධිපති මහින්ද රාජපක්ෂ මහතාගේ ප්‍රධානත්වයෙන් ‍පැවැත්වෙන මෙම සමුළුව සඳහා රටවල් 54 ක් නියෝජනය කරමින් නියෝජිතයින් 850 දෙනෙකු පමණ සහභාගී වී සිටිති. \"අනාගත අභියෝග ජයගත හැකි පොදුරාජ්‍ය මණ්ඩලයක් ගොඩනගමු\" යන්න මෙවර සමුළුවේ තේමාවයි.", "URL": "https://sinhala.adaderana.lk/news.php?nid=27314", "Category": null, "Parent URL": null}