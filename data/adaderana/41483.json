{"Source": "Adaderana", "Timestamp": "March 2, 2014 12:57 pm", "Headline": "විදුහල්පතිවරුන්ට  ෆේස් බුක් පිළිබඳව පාඩමක් ", "News Content": "අන්තර්ජාල භාවිතය පිළිබඳ පාසල් බලධාරීන් දැනුවත් කිරීමේ විශේෂ වැඩසටහනක් ක්‍රියාත්මක කිරීමට අධ්‍යාපන අමාත්‍යාංශය තීරණය කර තිබේ. ෆේස්බුක් වැනි සමාජ වෙබ් අඩවි පිළිබඳව දැනුවත් කිරීම මෙම වැඩසටහනේ අරමුණ බව අමාත්‍යාංශ ලේකම් අනුර දිසානායක මහතා සඳහන් කළේය. අමාත්‍යාංශ 6ක මූලිකත්වයෙන් අදාළ වැඩසටහන ක්‍රියාත්මක කිරීමට පියවර ගෙන ඇති අතර මේ පිළිබඳව සියලු ජාතික පාසල්වල විදුහල්පතිවරුන් දැනුවත් කිරීමේ වැඩසටහනක් හෙට(03) දිනයේ කොළඹ දී පැවැත්වීමට නියමිතය. අන්තර්ජාලය භාවිතය තුළින් පාසල් ළමුන්ට සිදුවන අනතුරුදායක තත්ත්වය පිළිබඳ මේ දිනවල වැඩි කතාබහට ලක්වී තිබීම හේතුවෙන් මෙම පියවර ගත් බව අනුර දිසානායක මහතා සඳහන් කළේය. ඊට අමතරව පාසල් ළමුන් මත්ද්‍රව්‍ය වලට ඇබ්බැහිවීම පිළිබඳව ද වැඩි අවධානයක් යොමුකිරීමට අධ්‍යාපන අමාත්‍යාංශය තීරණය කර තිබේ. පාසල් මට්ටමින් ප්‍රජා කමිටු පිහිටුවා මෙම ගැටලු ඇති වීම වළක්වාලීම සඳහා නිසි වැඩපිළිවෙළක් කඩිනමින් ක්‍රියාත්මක කිරීමට බලාපොරොත්තු වන බව අධ්‍යාපන අමාත්‍යාංශ ලේකම් අනුර දිසානායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=41483", "Category": null, "Parent URL": null}