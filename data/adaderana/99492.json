{"Source": "Adaderana", "Timestamp": "November 20, 2018 03:51 pm", "Headline": "මන්ද පෝෂණයෙන් මිනිත්තු 10කට වරක් පුංචි ජීවිතයක් බිලි ගනී", "News Content": "මිනිත්තු 10කට වරක්වත් වයස අවුරුදු පහට අඩු යේමන් දරුවෙකු, වළක්වාගතහැකි රෝග වැළඳීමෙන් මියයන බව ජගත් සංවිධානය පවසයි. මරණවලින් බහුතරය උග්‍ර මන්දපෝෂණය හේතුවෙන් සිදුවන බවත් එම වාර්තාවේ සඳහන් වෙයි. සාගතයක ආසන්නයටම පැමිණ සිටින යේමනය එම තත්ත්වයෙන් මුදා ගැනීමට රාජ්‍ය නොවන සංවිධාන සහ සෞඛ්‍ය සේවකයින් යුහුසුළුවන ආකාරය දක්නට ලැබෙයි. යුද ගැටුම්වලින් පීඩා විඳින යේමන් වැසියන්ගෙන් අති බහුතරයකට කුසගින්නෙන් පෙළීමට සිදුව ඇත්තේ යැපෙන්නන් බහුල වීම සහ සේවා නියුක්තිකයින් අවම වීම හේතුවෙනි. ජාත්‍යන්තර රතු කුරුස සංවිධානයේ වාර්තාවලට අනුව ඔවුන් 2018 වර්ෂයේ මුල් භාගයේ පමණක් යේමන් වැසියන්ගෙන් ලක්ෂ පහක පමණ පිරිසකට ආහාර ලබා දී තිබේ. මේ අතර ජගත් සංවිධානය පවසන්නේ උග්‍ර මන්දපෝෂණය සහ වළක්වාගත හැකි රෝග වැළඳීමෙන් සෑම මිනිත්තු 10කට වරක්වත් වයස අවුරුදු පහට අඩු දරුවෙක් මියයන බවයි. එමෙන්ම එක් සතියකට මන්දපෝෂණ රෝගීන් 25 දෙනෙකු පමණ අළුතින් හඳුනාගැනෙන බවත් සඳහන් වෙයි. මෙම තත්ත්වය වළක්වා ගැනීමට රාජ්‍ය නොවන සංවිධාන සහ පුණ්‍යාධාර වැඩසටහන්වල සහාය තවදුරටත් අපේක්ෂා කරන බව සෞඛ්‍ය සේවකයින් පවසයි. මේ අතර යේමනයේ පවතින අභ්‍යන්තර ගැටුම් අවසන් කිරීමට සහ අවහිර කිරීම්වලින් තොරව එරටට සහනාධාර ලබාගැනීමට ශක්තිමත් දේශපාලනික මැදිහත්වීමක් අවශ්‍ය බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=99492", "Category": null, "Parent URL": null}