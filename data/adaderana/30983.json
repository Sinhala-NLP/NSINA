{"Source": "Adaderana", "Timestamp": "January 23, 2013 08:06 am", "Headline": "රාජකාරියට බාධා කළ සමාජ ශාලා හිමිකරු දැලේ", "News Content": "පොලිස් නිලධාරීන් නොමග යවමින් ඔවුන්ගේ රාජකාරියට බාධා කළ බව කියන කොල්ලුපිටිය ප්‍රදේශයේ පදිංචි රාත්‍රී සාමාජ ශාලා හිමිකරුවෙකු වන කැරොකේ වසන්ත හෙවත් සුරේන්ද්‍ර වසන්ත පෙරේරා නැමැත්තා අත්අඩංගුවට ගත් බව පොලීසිය පවසයි. පසුගියදා ඔරුගොඩවත්ත ප්‍රදේශයේ දී පොලිස් රථ වාහන රාජකාරියේ යෙදී සිටි පොලිස් නිලධාරීන්ට බාධා කරමින් ඔවුන්ට තර්ජනය කර ඇති බවට මොහුට එරෙහිව චෝදනා එල්ල වී ඇති බව පොලීසිය සඳහන් කරයි. කැරොකේ වසන්ත නැමැත්තා සහ තවත් පිරිසක් ජීප් රථ දෙකකින් ගමන් කරමින් සිටිය දී පොලිස් නිලධාරීන් එම රථ දෙක නවතා පරීක්ෂා කිරීමට සූදානම් වී තිබේ. එම අවස්ථාවේ දී තමා රජයේ අමාත්‍යවරයෙකුගේ සහෝදරයෙකු බව පවසා එම ස්ථානයෙන් පලාගොස් ඇති බව සඳහන්ය. පසුව බොරැල්ල ප්‍රදේශයේ දී ද පොලිස් නිලධාරීන් පිරිසක් අදාළ රථ පරීක්ෂා කිරීමට සූදානම් වී තිබේ. එහිදී තමා රජයේ වෙනත් අමාත්‍යවරයෙකුගේ ලේකම්වරයෙකු බව ප්‍රකාශ කර පොලිස් නිලධාරීන්ගේ රාජකාරියට බාධා කර ඇති බව පොලිස් මාධ්‍ය ප්‍රකාශක කාර්යාලය පවසයි. පොලිස් නිලධාරීන්ගේ රාජකාරියට බාධා කිරීම, අන් අයෙකු ලෙස පෙනී සිටීම සහ රථ වාහන වැරදි සම්බන්ධ චෝදනා මත කැරොකේ වසන්ත සහ ඔහු සමග ගමන් කළ තවත් හය දෙනෙකු අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කරයි. අදාළ පුද්ගලයින්ට එරෙහිව දැනටමත් අධිකරණ ක්‍රියාමාර්ග ගෙන ඇති බව එම කාර්යාලය පවසයි.", "URL": "https://sinhala.adaderana.lk/news.php?nid=30983", "Category": null, "Parent URL": null}