{"Source": "Adaderana", "Timestamp": "April 6, 2012 02:04 pm", "Headline": "එල්.ටී.ටී.ඊ. සාමාජිකයින් පුනරුත්ථාපනය කළත් කළ අපරාධ අමතක කරන්න බෑ", "News Content": "එල්.ටී.ටී.ඊ. ත්‍රස්තවාදීන් සිදුකළ ක්‍රියා සාධාරණීකරණය කිරීමට ඇතැම් බටහිර ජාතීන් උත්සාහ දරන බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. අත්අඩංගුවට පත්වූ හිටපු එල්.ටී.ටී.ඊ. සාමාජිකයින් පුනරුත්ථාපනය කළ ද එල්.ටී.ටී.ඊ. සංවිධානය සිදුකළ අපරාධ අමතක නොවන බව අමාත්‍යවරයා සඳහන් කරයි. ත්‍රස්ත ප්‍රහාරයකින් මියගිය හිටපු අමාත්‍ය ජෙයරාජ් ප්‍රනාන්දු පුල්ලේ මහතාගේ සිව්වන ගුණානුස්මරණයට එක්වෙමින් බැසිල් රාජපක්ෂ අමාත්‍යවරයා මේ අදහස් පළ කළේය. මෙරට බහුතර ජනතාව විසින් කුරිරු ත්‍රස්තවාදය විසින් සිදුකරන ලද අපරාධ අමතක නොකර සිටීම අගය කරන බව ද ඒ මහතා ප්‍රකාශ කළේය. අහිංසක ජනතාවගේ මානව අයිතීන් උල්ලංඝණය කළ ත්‍රස්තවාදීන් ගැන පමණක් අද වනවිට ජාත්‍යන්තරය කතාකරන බවත්, ඒ පිළිබඳව කණගාටු වන බවත් එම ගුණානුස්මරණ උත්සවයේ දී අදහස් දැක්වූ පාර්ලිමේන්තු මන්ත්‍රිනි සුදර්ශනී ප්‍රනාන්දු පුල්ලේ මහත්මිය සඳහන් කළාය.", "URL": "https://sinhala.adaderana.lk/news.php?nid=23326", "Category": null, "Parent URL": null}