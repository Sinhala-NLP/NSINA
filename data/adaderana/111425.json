{"Source": "Adaderana", "Timestamp": "June 6, 2019 09:16 am", "Headline": "පොළියට මුදල් දුන් තිදරු මව පහරදීමකින් ජීවිතක්ෂයට", "News Content": "හිසට සිදුකළ පහරදීමකින් බරපතළ තුවාල ලබා බදුල්ල මහ රෝහලේ දැඩි සත්කාර ඒකකයේ ප්‍රතිකාර ලබමින් සිටි කාන්තාව මියගොස් ඇතැයි බණ්ඩාරවෙල පොලීසිය පවසයි. මෙසේ මරණයට පත්ව ඇත්තේ බණ්ඩාරවෙල උතුරු කැබිල්ලේවෙල පදිංචිව සිටි නාලනී මල්ලිකා (32) නමැති තිදරු මවකි. මියගිය කාන්තාව පොළියට මුදල් ලබා දෙන අතර විත්තිකරු ඇගෙන් මස තුනකට පෙර ලබාගත් බව කියන රුපියල් තිස්දහසක මුදල ඉල්ලා සිටීමට සැකකරුගේ නිවසට ඉකුත් මස 10 වැනිදා ගිය අවස්ථාවේ ඇතිවූ බහින් බස් විමක් පසු මෙම පහරදීම සිදුකර කර තිබේ. මේ බව මරණකාරිය ප්‍රකාශකර ඇතැයි පොලීසිය සදහන් කළේය. එදින සිට මිය යන තෙක්ම ඇය බදුල්ල මහරෝහලේ ප්‍රතිකාර ලබා තිබේ. පහරදීමේ සිද්ධිය සම්බන්ධයෙන් ඉකුත් 15 වනදා අත්අඩංගුවට ගෙන තිබූ යතුරුපැදි ගරාජයක් හිමි සැකකරු බණ්ඩාරවෙල මහේස්ත්‍රාත් අධිකරණයට ඉදිරිපත් කිරීමෙන් පසු මහේස්ත්‍රාත් කීර්ති කුඹුරුසේන මහතාගේ නියෝගයමත මේ මස 17 වැනිදා දක්වා රක්ෂිත බන්ධනාගාර ගත කර තිබුණි. බණ්ඩාරවෙල පොලිස් අධිකාරි සුදත් මාසිංහ මහතාගේ උපදෙස් මත බණ්ඩාරවෙල මූලස්ථා ප්‍රධාන පොලිස් පරීක්ෂක චන්දන ජයතිලක මහතාගේ මෙහෙයවීම යටතේ බණ්ඩාරවෙල පොලීසිය විමර්ශන සිදු කළේය.", "URL": "https://sinhala.adaderana.lk/news.php?nid=111425", "Category": null, "Parent URL": null}