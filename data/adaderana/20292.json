{"Source": "Adaderana", "Timestamp": "November 27, 2011 11:11 am", "Headline": "අධිවේගය ජනතා අයිතියට පත්වූ වගයි..!", "News Content": "මෙරට ඉදිවූ ප්‍රථම අධිවේගී මාර්ගය වන දක්ෂිණ අධිවේගී මාර්ගය ජනාධිපති මහින්ද රාජපක්ෂ මහතාගේ ප්‍රධානත්වයෙන් මීට ස්වල්ප මොහොතකට පෙර ජනතා අයිතියට පත් කිරීම සිදුවිය. අද පෙරවරුවේ යෙදුණු සුබ මොහොතින් වැලිපැන්න සේවා මධ්‍යස්ථානයේ සමරුඵලකය විවෘත කරමින් ජනාධිපතිවරයා විසින් අධිවේගී මාර්ගය ජනතා අයිතියට පත්කිරීම සංකේතවත් කරන ලදී. රුපියල් කෝටි 8,000ක් පමණ වැය කර ඉදිවුණු දක්ෂිණ අධිවේගී මඟ පිවිසුම් 08කින් සමන්විතය. මාකුඹුර , කහතුඩුව , ගැලනිගම , වැලිපැන්න , කුරුඳුගහහැතැප්ම , බද්දේගම සහ පින්නදූව එම පිවිසුම් මාර්ග වේ. හයිලෙවල් මාර්ගයේ කොට්ටාව අසල සිට දකුණ බලා ඇදෙන මාර්ගය පින්නදූවෙන් අවසන් වේ. එසේ වුව එය මාතර දක්වා ද කඩිමුඩියේ ගොඩනැගෙමින් තිබේ. දැනට පවතින මාර්ග භාවිතයේ දී අප අනුගමනය කරන පිළිවෙත් අධිවේගී මාර්ගවල අනුගමනය කළ නොහැකිය. ඒ හේතුවෙන් නව මාර්ග නීති පද්ධතියක් ද මේ සඳහා හඳුන්වා දී තිබේ. එසේම අධිවේගී මාර්ගයට පිවිසිය හැක්කේ අනුමත රථ වාහන වලට පමණි. ත්‍රිරෝද රථ , බයිසිකල් , ට්‍රැක්ටර් ආදි සෙමින් ධාවනය වන වාහන සඳහා ඊට අවසර නොලැබෙන්නේ පැයට කිලෝමීටර් 100ක උපරිම වේගයෙන් වාහන ගමන් කළ යුතු නිසාමය. වාහන ගමන් කිරීමේ දී අධිවේගී මාර්ගය භාවිත කරන්නන් ගාස්තුවකට යටත් වේ. එක් එක් වාහන ඛාණ්ඩය අනුව මෙම ගාස්තු වෙනස් වේ. බස් රථයකින් ගමන් කරන‍්නෙකුට කොට්ටාවේ සිට පින්නදූව දක්වා ගෙවිය යුතු මුදල වන්නේ රුපියල් 380කි. මාර්ගයේ සිදුවිය හැකි අනතුරු වැළැක්වීම සඳහා රියදුරන් නියමිත මාර්ග සංඥා පිළිපැදිය යුතු අතර හදිසි අවස්ථාවකදී ගිලන් රථ , ආපදා රථ සහ පොලිස් රථ සූදනමින් සිටියි. පොලිස් නිලධාරීන් 500කගෙන් සමන්විත කණ්ඩායමක් මාර්ගය පිළිබඳ නිරන්තර විමසිල්ලෙන් පසුවන අතර හදිසි අවස්ථාවකදී 1969 අංකයට දැනුම්දිය යුතුවේ.", "URL": "https://sinhala.adaderana.lk/news.php?nid=20292", "Category": null, "Parent URL": null}