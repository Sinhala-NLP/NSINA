{"Source": "Adaderana", "Timestamp": "December 9, 2017 09:52 am", "Headline": "උතුරේ සිදුවන ලිංගික හිංසනයට විරෝධය පා රථ පෙළපාලියක්", "News Content": "උතුරු ප්‍රදේශයේ කාන්තාවන්ට දිගින් දිගටම සිදුවන ලිංගික අතවර හා හිංසා වලට විරෝධය පලකිරීම සඳහා රථ පෙලපාලියක් වවුනියාවේ සංවිධානය කොට තිබුණි. ඊයේ (08) දා සවස වවුනියාව මන්නාරම පාරේ කුරුමන්කාඩු හන්දියෙන් මෙම රථ පෙලපාලිය ආරම්භ වී තිබේ. එක්සත් ජාතීන්ගේ සංවර්ධන අරමුදල හා ජර්මනියේ රාජ්‍ය නොවන සංවිධානයක් විසින් මෙම කටයුතුවලට ආධාර සපයා තිබුණි. රථ පෙලපාලිය සංවිධානය කල පිරිස කියා සිටියේ උතුරු ප්‍රදේශයේදී කාන්තාවන්ට සිදුවන ලිංගික අතවර හා හිංසාවන් යුද සමයට වඩා වැඩි ප්‍රමාණයකින් සිදුවන බවයි. මෙම ක්‍රියාවලදී ඔවුන්ට නීතියෙන් ලැබෙන පිළිසරණද ඉතා අඩු මට්ටමක පවතින බව පෙන්වා දෙන සංවිධායකයින් කාන්තාවන්ට සිදුවන මෙම හිංසනයන්ට තමන් විරෝධය පලකරන බව පෙන්වීමට මෙම රථ පෙලපාලිය සංවිධානය කල බවද කියා සිටියහ.", "URL": "https://sinhala.adaderana.lk/news.php?nid=81248", "Category": null, "Parent URL": null}