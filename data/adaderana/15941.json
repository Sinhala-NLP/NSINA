{"Source": "Adaderana", "Timestamp": "May 7, 2011 10:10 am", "Headline": "එල්.ටී.ටී.ඊ බුද්ධි අංශ සාමාජිකයෙක් රිමාන්ඩ් ", "News Content": "එල්.ටී.ටී.ඊ. සංවිධානයේ බුද්ධි අංශ සාමාජිකයෙකු නඩු විභාගය අවසන් වනතුරු රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය නියෝග කර තිබේ. යුද්ධය පැවති සමයේ රහස් පොලිසියට ලැබුණු තොරතුරකට අනුව කොළඹ නගරයේ තාවකාලික නවාතැන්පලක සැඟවී සිටියදී මෙම සැකකරු අත්අඩංගුවට ගෙන තිබුණි. යුද්ධය පැවති සමයේ එල්.ටී.ටී.ඊ සංවිධානයේ උපදෙස් මත සැකකරු කොළඹට පැමිණ ඇති බව අධිකරණයට වාර්තාවක් ඉදිරිපත් කරමින් රහස් පොලිසිය පැවසීය. එලෙස පැමිණි සැකකරු ප්‍රහාර සිදුකිරීම සඳහා අවශ්‍ය තොරතුරු එක්රැස් ‍කර එල්.ටී.ටී.ඊ සංවිධානය වෙත ලබාදී ඇති බවට පරීක්ෂණවලදී තහවුරු වී ඇති බව රහස් පොලිසිය අධිකරණයට දැනුම් දී ඇත. කරුණු සලකා බැලීමෙන් අනතුරුව කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකරු නඩු විභාගය අවසන් වනතුරු රිමාන්ඩ් භාරයේ තැබීමට නියෝග කරනු ලැබීය.", "URL": "https://sinhala.adaderana.lk/news.php?nid=15941", "Category": null, "Parent URL": null}