{"Source": "Adaderana", "Timestamp": "August 6, 2015 11:22 am", "Headline": "හිටපු මන්ත්‍රී හා හිටපු නගරාධිපති අත්අඩංගුවේ", "News Content": "නැගෙනහිර පළාත් සභාවේ හිටපු පළාත් සභා මන්ත්‍රීවරයෙකු සහ කාත්තන්කුඩි නගරසභාවේ හිටපු නගරාධිපතිවරයා අත්අඩංගුවට ගෙන තිබේ.මඩකළපුව සහකාර මැතිවරණ කොමසාරිස්වරයාට පහරදීමට තැත්කර, රාජකාරියට බාධා කිරීමේ සිද්ධියක් සම්බන්ධයෙන් මොවුන් දෙදෙනා අත්අඩංගුවට ගෙන ඇති බව පොලිස් මධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.පසුගිය 04 වන දින කාත්තන්කුඩි ප්‍රදේශයේ මැතිවරණ නීති උල්ලංඝණය කරමින් ප්‍රචාරක කටයුතු සිදුකරන බවට ලැබුණු පැමිණිල්ලකට අනුව සහකාර මැතිවරණ කොමසාරිස්වරයා එම ස්ථානයට ගොස් ඇති බව සඳහන්ය.එහිදී නැගෙනහිර පළාත් සභාවේ හිටපු පළාත්සභා මන්ත්‍රී කලන්දර් ලෙබ්බේ මුහම්මදු ෆරීඩ් සහ කාත්තන්කුඩි නගරසභාවේ හිටපු නගරාධිපති ෂාවුල් හමීද් මුහම්මදු අස්ෆර් යන අය විසින් එම නිලධාරියාට පහරදීමට තැත්කර ඇති බවට කාත්තන්කුඩි පොලීසියට පැමිණිල්ලක් ලැබී තිබුණි.ඒ අනුව අද අළුයම කාත්තන්කුඩි පොලීසිය විසින් සැකකරුවන් දෙදෙනා අත්අඩංගුවට ගෙන ඇති බව පොලිස් මාධ්‍ය ප්‍රකාශකවරයා පැවසුවේය.සැකකරුවන් මඩකළපුව මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=53074", "Category": null, "Parent URL": null}