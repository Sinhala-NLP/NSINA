{"Source": "Adaderana", "Timestamp": "June 29, 2019 02:42 pm", "Headline": "ධීවරයින් තිදෙනෙක් රැගත් මධුෂාන්-7 අම්බලන්ගොඩ මුහුදේදී අනතුරට", "News Content": "ධීවරයන් තිදෙනෙක් රැගත් බහු දින ධීවර යාත්‍රාවක් අම්බලන්ගොඩ ප්‍රදේශයට ආසන්න මුහුදු තීරයේදී අනතුරට පත්වී ඇති අතර බෝට්ටුවේ සුන් බුන් අම්බලන්ගොඩ උස්මුදුල්ලාව වෙරළ තීරයට ගොඩගසා ඇත. කෙසේවෙතත් මෙහි සිටි ධීවරයින් තිදෙනා බෝට්ටුවේ සුන් බුන්වල එල්ලී නිරුපද්‍රිතව ගොඩ බිමට පිහිනා විත් ඇති බව අද දෙරණ වාර්තාකරු පවසයි. ඊයේ (28) සවස 4ට පමණ මධුෂාන් 07 නැමැති බහුදින ධීවර යාත්‍රාව බේරුවල වරායේ සිට මුහුදු ගොස් ඇති අතර බෝට්ටුව පෙරළී අනතුරට ලක්ව ඇත්තේ අද අලුයම් කාලයේදීය. යාත්‍රාව පෙරළී ගල් පරවල ගැටීමෙන් සම්පූර්ණයෙන් අබලන් තත්ත්වයට පත්ව ඇති අතර එහි සිටි ධීවරයින් තිදෙනා විනාශ වු බෝට්ටුවේ සුන්බුන්වල ආධාරයෙන් ගොඩ බිමට පැමිණ ඇති බව වාර්තා වෙයි.", "URL": "https://sinhala.adaderana.lk/news.php?nid=113004", "Category": null, "Parent URL": null}