{"Source": "Adaderana", "Timestamp": "April 27, 2012 01:19 pm", "Headline": "ලලිත් - කුගන් අතුරුහන්වීම ගැන පරීක්ෂණයක් පවත්වන්නැයි නියෝගයක් ", "News Content": "ලලිත් වීරරාජ් සහ කුගන් මුරුගානන්දන් යන පෙරටුගාමී සමාජවාදී පක්ෂයේ ක්‍රියාකාරීන් දෙදෙනා අතුරුදහන්වීම සිද්ධිය පිළිබඳව පරීක්ෂණයක් පවත්වන මෙන් අභියාචනාධිකරණය යාපනය මහෙස්ත්‍රාත්වරයාට නියෝග කර තිබේ. අතුරුදහන්ව සිටින මෙම පුද්ගලයින් දෙදෙනා අධිකරණය හමුවට ඉදිරිපත් කර‍න ලෙස ඉල්ලා ඔවුන්ගේ ඥාතීන් විසින් ඉදිරිපත් කළ පෙත්සම අද(27) විභාග කිරීමෙන් අනතුරුව අධිකරණය මෙම නියෝගය ලබා දී ඇත. අතුරුදහන්ව සිටින පුද්ගලයින් දෙදෙනා රජයේ ආරක්ෂක අංශ විසින් අත්අඩංගුවට ගැනීමක් හෝ රඳවාගැනීමක් සිදුකර නොමැති බව මීට පෙර එම පෙත්සම කැඳවූ අවස්ථාවේ දී රජයේ නීතිඥවරයා අධිකරණයට දැනුම් දී සිටියේය. ඒ අනුව මේ පිළිබඳව පරීක්ෂණයක් පැවැත්වීමට අභියාචනාධිකරණය යාපනය මහේස්ත්‍රාත්වරයාට නියෝගයක් කර තිබේ. ඒ අනුව පෙත්සම ලබන 14 වන දින කැඳවීමට නියම කළ අතර එදිනට යාපනය මහේස්ත්‍රාත් අධිකරණය හමුවෙහි කෙරෙන පරීක්ෂණවල ප්‍රගතිය වාර්තා කරන ලෙස අභියාචනාධිකරණය රජයේ නීතිඥවරයාට නියෝග කළේය. මේ අතර අදාළ පෙත්සමේ වගඋත්තරකරුවෙකු ලෙස නම්කර ඇති අච්චුවේලි පොලිසියට විරෝධතා ඉදිරිපත් කිරීම සඳහා ද අභියාචනාධිකරණය කල් ලබාදී ඇත.", "URL": "https://sinhala.adaderana.lk/news.php?nid=23846", "Category": null, "Parent URL": null}