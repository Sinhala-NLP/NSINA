{"Source": "Adaderana", "Timestamp": "August 19, 2010 01:14 pm", "Headline": "මර්වින්ට එරෙහිව සාක්ෂි දුන්නේ මාධ්‍යයි", "News Content": "හිටපු මහා මාර්ග නියෝජ්‍ය අමාත්‍ය,ආචාර්ය මර්වින් සිල්වා මහතාට එරෙහිව පවත්වනු ලබන විනය පරීක්ෂණයට සාක්ෂී ලබා දුන්නේ ජන මාධ්‍ය බව ජනමාධ්‍ය අමාත්‍ය කෙහෙලිය රඹුක්වැල්ල මහතා පවසයි. අද ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් අමාත්‍යවරයා මේ බව කියා සිටියේය. ආචාර්ය මර්වින් සිල්වා මහතාට එරෙහිව පැමිණිල්ලක් ඉදිරිපත්ව නොතිබියදී මේ ආකාරයෙන් පරීක්ෂණයක් පැවැත්වීම සම්බන්ධයෙන් ගැටලුවක් පවතින බවට මාධ්‍යවේදියෙකු නැඟූ ප්‍රශ්නයකට පිළිතුරු ලබාදෙමින් හෙතෙම මේ බව කියා සිටියේය. ආණ්ඩු පක්ෂයේ ගාමිභීරත්වය,විනය ආරක්ෂා කර ගැනීම ආචාර්ය මර්වින් සිල්වාට එරෙහි විනය පරීක්ෂණයේ අරමුණ බවත්,නිසි පැමිණිල්ලක් ඉදිරිපත්ව නොතිබියදී වුව එවැනි පරීක්ෂණයක් පැවැත්වීමට පක්ෂයකට පක්ෂ නායකත්වයකට හැකියාව පවතින බව ද අමාත්‍යවරයා මෙහිදී පෙන්වාදුන්නේය.", "URL": "https://sinhala.adaderana.lk/news.php?nid=10327", "Category": null, "Parent URL": null}