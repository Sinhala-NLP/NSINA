{"Source": "Adaderana", "Timestamp": "June 27, 2018 03:51 pm", "Headline": "ඛනිජ තෙල් මිල ගණන් යාවත්කාලීන කිරීම සඳහා කමිටුවක්", "News Content": "ඛනිජ තෙල් මිල ගණන් යාවත්කාලීන කිරීම සඳහා වන කමිටුවක් පත් කිරීමට අමාත්‍ය මණ්ඩල අනුමැතිය හිමිව තිබේ. මුදල් හා ජනමාධ්‍ය අමාත්‍ය මංගල සමරවීර මහතා විසින් අදාළ කැබිනට් පත්‍රිකාව ඊයේ(26) රැස් වූ අමාත්‍ය මණ්ඩලයට ඉදිරිපත් කර ඇති අතර එහිදී මීට අදාළ අනුමැතිය හිමිව ඇති බව රජයේ ප්‍රවෘත්ති දෙපාර්තමේන්තුව සඳහන් කළේය. ඉන්ධන මිල ගණන් සඳහා පිරිවැය පාදක කරගත් මිල සූත්‍රයක් හඳුන්වාදීමට හා එය මැයි මස 11 වන දින සිට බල පැවැත්වෙන පරිදි ක්‍රියාත්මක කිරීමටත් තීරණය කෙරුණි. මීට අමතරව පෙර මාස දෙකෙහි ජාත්‍යන්තර මිල ගණන් පදනම්න තුන්වන මාසයේ පස්වන දිනට ඉන්ධන මිල ගණන් යාවත්කාලීන කිරීමට ද අමාත්‍ය මණ්ඩලය විසින් මීට පෙර අනුමැතිය ලබාදෙනු ලැබුවේය. එම මිල සූත්‍ර ක්‍රමවේදය වඩාත් විනිවිදභාවයකින් යුතුව ක්‍රියාත්මක කිරීම සඳහා මහා භාණ්ඩාගාරයේ සහ ඛනිජ තෙල සම්පත් සංවර්ධන අමාත්‍යාංශයේ නිලධාරීන්ගෙන් සමන්විත නිල කමිටුවක් සංස්ථාපනය කිරීමට නියමිතයි.", "URL": "https://sinhala.adaderana.lk/news.php?nid=91583", "Category": null, "Parent URL": null}