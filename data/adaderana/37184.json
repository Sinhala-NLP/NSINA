{"Source": "Adaderana", "Timestamp": "September 6, 2013 12:30 pm", "Headline": "මැතිවරණයට නිලධාරීන් 40,000ක් යොදවයි ", "News Content": "උතුර, මධ්‍යම සහ වයඹ පළාත් සභා මැතිවරණයේ රාජකාරී කටයුතු සඳහා රාජ්‍ය නිලධාරීන් 40,000ක් පමණ යෙදවීමට බලාපොරොත්තු වන බව මැතිවරණ මහලේකම් කාර්යාලය පවසයි. ඡන්ද විමසීමේ දිනය සහ මැතිවරණය අවසන් වීමෙන් අනතුරුව ගණන් කිරීමේ කටයුතු සඳහා මෙම නිලධාරීන් යෙදවීමට බලාපොරොත්තු වන බව එම කාර්යාලය සඳහන් කරයි. එමෙන්ම මැතිවරණ දිනයේ ආරක්ෂාව සඳහා පොලිස් නිලධාරීන් 7500ක් පමණ යෙදවීමට බලාපොරොත්තු වන බව ද මැතිවරණ මහලේකම් කාර්යාලය පවසයි. ඒ අනුව මෙම නිලධාරීන් පුහුණු කිරීමේ කටයුතු මේ දිනවල සිදුකෙරෙයි. මෙම පුහුණු කිරීමේ කටයුතු ලබන 13 වන දින දක්වා පැවැත්වෙන බව මැතිවරණ මහලේකම් කාර්යාල ප්‍රකාශකයෙකු අද දෙරණට සඳහන් කරයි. පුහුණු කිරීමේ කටයුතු දිස්ත්‍රික්ක 10ක් තුළ පැවැත්වෙන අතර කොළඹ මැතිවරණ මහලේකම් කාර්යාලයේ එක් පුහුණු කිරීමේ මධ්‍යස්ථානයක් ස්ථාපිත කර ඇති බව ද සඳහන් වෙයි. ඡන්දය නොපැවැත්වෙන පළාත්වල මැතිවරණ රාජකාරී කටයුතු සඳහා අයදුම් කර ඇති නිලධාරීන් අදාළ දිස්ත්‍රික්කවල පුහුණු කිරිම් සඳහා යොදවා ඇති බව මැතිවරණය මහලේකම් කාර්යාල ප්‍රකාශකයා සඳහන් කරයි. අදාළ පුහුණු කිරීම් කටයුතු නියෝජ්‍ය මැතිවරණ කොමසාරිස්වරයා සහ සහකාර මැතිවරණ කොමසාරිස්වරුන් විසින් සිදුකරනු ඇත.", "URL": "https://sinhala.adaderana.lk/news.php?nid=37184", "Category": null, "Parent URL": null}