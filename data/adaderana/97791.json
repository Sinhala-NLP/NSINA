{"Source": "Adaderana", "Timestamp": "October 16, 2018 06:58 pm", "Headline": "නාලක ද සිල්වාට CIDය හමුවේ පෙනී සිටින්න යළි දැනුම්දීමක්", "News Content": "ත්‍රස්ත විමර්ශන කොට්ඨාශය භාර හිටපු නියෝජ්‍ය පොලිස්පති නාලක ද සිල්වා මහතාට ලබන 18 වනදා අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස යළි දැනුම් දී තිබේ. ඒ සම්බන්ධයෙන් වන පොලිස් පණිවිඩය කුරුඳුවත්ත පොලිසිය හරහා සිදුකර ඇති බව අපරාධ පරීක්ෂණ දෙපාර්තමේන්තුව සඳහන් කළේය. ප්‍රකාශයක් ලබා ගැනීම සඳහා නාලක ද සිල්වා මහතාට අද(16) දිනයේ අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස මීට පෙර දැනුම්දී තිබුණි. කෙසේවෙතත් අද දිනයේ පෞද්ගලික හේතුවක් මත අපරාධ පරීක්ෂණ දෙපාර්තමේන්තුව හමුවේ පෙනී සිටීමට නොහැකි බව ඔහුගේ නීතිඥයින් විසින් දැනුම් දුන්නේය. නාලක ද සිල්වා මහතා විසින් සැලසුම් කල බව කියන ජනාධිපතිවරයා සහ හිටපු ආරක්ෂක ලේකම්වරයා ඝාතන සැලැස්මක් පිළිබඳව දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර විසින් පසුගියදා අනාවරණයක් සිදුකළේය. ඒ සම්බන්ධයෙන් අපරාධ පරීක්ෂණ දෙපාර්තමේන්තුව මේ වන විට පරීක්ෂණ ආරම්භ කර ඇති අතර ඊට අදාලව ප්‍රකාශයක් ලබාදීම සඳහා නියෝජ්‍ය පොලිස්පතිවරයාට මෙම කැදවීම සිදුකර තිබුණි. මේ අතර අදාල සිද්ධිය සම්බන්ධයෙන් දූෂණ විරෝධි බලකායේ මෙහෙයුම් අධ්‍යක්ෂ නාමල් කුමාර මහතාගෙන් ඊයේ(15) දිනයේ අපරාධ පරීක්ෂණ දෙපාර්තමේන්තුව ප්‍රකාශයක් ලබා ගත්තේය.", "URL": "https://sinhala.adaderana.lk/news.php?nid=97791", "Category": null, "Parent URL": null}