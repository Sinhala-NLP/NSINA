{"Source": "Adaderana", "Timestamp": "March 11, 2016 11:12 am", "Headline": "ඖෂධ ප්‍රගතිය පිළිබඳ සමාලෝචන කමිටුවක් ", "News Content": "දිවයින පුරා පිහිටි ඖෂධ ගබඩා සහ රෝහල්වලට අවශ්‍ය ඖෂධ හිඟයකින් තොරව ලබාදීම සඳහා ඖෂධ ප්‍රගතිය පිළිබඳව සමාලෝචන කමිටුවක් පත් කර තිබේ.සෞඛ්‍ය අමාත්‍යවරයාගේ උපදෙස් පරිදි සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතාගේ ප්‍රධානත්වයෙන් යුතු කමිටුවක් මෙලෙස පත් කර ඇති බව සෞඛ්‍ය අමාත්‍යාංශය සඳහන් කළේය.අදාළ කමිටුවට රාජ්‍ය ඖෂධ නීතිගත සංස්ථාව, රාජ්‍ය ඖෂධ නිෂ්පාදන නීතිගත සංස්ථාව, වෛද්‍ය සැපයුම් අංශය, ජාතික ඖෂධ නියාමන අධිකාරිය යන ආයතන වල නිලධාරීන් සහ සෞඛ්‍ය අමාත්‍යාංශයේ නිලධාරීන් ඇතුළත් වෙයි.ඖෂධ හිඟයක් ඇත්නම් එය වැළැක්වීම, ටෙන්ඩර් ගැටළු නිරාකරණය කිරීම, ඖෂධ බෙදාහැරීම විධිමත් කිරීම යන කරුණු පිළිබඳව කමිටුව විශේෂ අවධානයක් යොමු කරන බව සෞඛ්‍ය අමාත්‍යාංශය පවසයි.එමෙන්ම ඉදිරි මාස 03ක කාලයක් සඳහා ඖෂධ තොග රැස්කර තබා ගැනීම පිළිබඳව ද මෙහිදී සාකච්ඡා කිරීමට නියමිතය.මේ අතර ඖෂධවල ප්‍රමිතිය පරීක්ෂා කිරීම සඳහා නව රසායනාගාරයක් ඉදිරියේදී ඉදිකිරීමට නියමිත බව ද සෞඛ්‍ය අමාත්‍යාංශය පවසයි.වසරකට ප්‍රමිතියෙන් තොර ඖෂධ රැසක් විනාශ කරන බැවින් එම තත්ත්වය අවම කර ගැනීමේ අරමුණින් එම රසායනාගාරය ඉදිකෙරෙන බව සඳහන්ය.ප්‍රමිතියෙන් තොර ඖෂධ වෛද්‍ය සැපයුම් අංශයට ලබාදී ඇත්නම් එම අලාභය අදාළ සැපයුම්කරුගෙන් ලබා ගන්නා ලෙස ජනාධිපති මෛත්‍රීපාල සිරිසේන මහතා නිලධාරීන්ට උපදෙස් ලබාදී ඇති බව ද සෞඛ්‍ය අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=58083", "Category": null, "Parent URL": null}