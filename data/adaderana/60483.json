{"Source": "Adaderana", "Timestamp": "May 25, 2016 03:55 pm", "Headline": "ස්වාමින් වහන්සේ නමකට පොලිසියෙන් ප්‍රහාරයක්", "News Content": "‍පොලිස් නිලධාරියෙකු විසින් ආරක්ෂිත හිස් වැසුමකින් පහර දුන් බව කියමින් ස්වාමීන් වහන්සේ නමක් ප්‍රතිකාර සඳහා මාරවිල මූලික රෝහලට ඇතුළත් වී ඇත.රෝහල් ගත වී ඇත්තේ දංකොටුව - මැල්ලව ශ්‍රී සුවිසුද්ධාරාම විහාරස්ථානයේ විහාරවාසී යක්දෙස්සාවේ සෝමාලෝක ස්වාමීන් වහන්සේය.ඊයේ මධ්‍යම රාත්‍රී12.30 ට පමණ මෙම පහරදීම සිදු වී ඇති බව කියති.පහරදීම සිදුකර ඇත්තේ දංකොටුව පොලීසියට අනුයුක්තව සේවය කරන පොලිස් නිලධාරියෙකි.දංකොටුව පොලීසියට අනුයුක්තව සේවය කරන පොලිස් නිලධාරීන් දෙදෙනෙකු 24 වැනිදා රාත්‍රී මුර සංචාරක රාජකාරියේ නිරත වෙමින් සිටින විට මැල්ලව ප්‍රදේශයේදී සැක කටයුතු පුද්ගලයෙකු අත්අඩංගුවට ගෙන ඇත. අත්අඩංගුවට ගත් එම පුද්ගලයා පොලීසිය වෙත රැගෙන යාමට පොලිස් නිලධාරීන් සුදානම් වන විට එම ස්ථානයට පැමිණ ඇති පහර කෑමට ලක්වූ බව කියන ස්වාමීන් වහන්සේ ඊට විරෝධය පළ කර ඇත.පොලීසිය විසින් අත්අඩංගුවට ගෙන ඇත්තේ මැල්ලව ප්‍රදේශයේ සමෘද්ධි බැංකුවක මුරකරුවෙකු ලෙස සේවය කරන අයෙකු බවත්, අවශ්‍යය වන්නේ නම් ඔහුව තමන් වහන්සේ විසින් ත්‍රී රෝද රථයකින් පොලිස් ස්ථානය වෙත ගෙනවිත් බාර දීමට කටයුතු කරන්නේ යැයි ස්වාමීන් වහන්සේ පවසා ඇත.එම අවස්ථාවේදී ඇති වූ බහින් බස්වීමෙන් අනතුරුව එක් පොලිස් නිලධාරියෙකු විසින් තම අත තිබූ ආරක්ෂිත හිස් වැසුමකින් ස්වාමීන් වහන්සේට පහරදී ඇති බව කියති.මෙම සිද්ධියෙන් පසුව විහාරස්ථානයට එක්වී ඇති ගම්වැසියන් පහර කෑමට ලක්වූ ස්වාමීන් වහන්සේව මාරවිල මූලික රෝහලට ඇතුළත් කර ඇත.හලාවත කොට්ඨාස බාර ජේෂ්ඨ පොලිස් අධිකාරී චන්දන අතුකෝරල මහතාගේ උපදෙස් මත හලාවත සහකාර පොලිස් අධිකාරී සනත් වික්‍රමසූරිය මහතා විසින් මේ සම්බන්ධව විශේෂ විමර්ශනයක් ආරම්භ කර ඇත.", "URL": "https://sinhala.adaderana.lk/news.php?nid=60483", "Category": null, "Parent URL": null}