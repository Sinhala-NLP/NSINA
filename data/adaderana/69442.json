{"Source": "Adaderana", "Timestamp": "February 11, 2017 10:39 am", "Headline": "  පළාත් සභා බලතලත් ආණ්ඩුව ගන්නවා  ", "News Content": "පළාත් සභා ක්‍රමය සාර්ථක ක්‍රමයක් වුවද විවිධ පනත් ගෙනඒම මඟින් පළාත් සභාවේ බලතල ආණ්ඩුවට ලබාගනිමින් සිටින බව ඌව පළාත් මහ ඇමති චාමර සම්පත් දසනායක මහතා පවසයි.එමඟින් ජනතාව හට සිය සේවය ලබාගැනීමට අපහසු වනු ඇති බව ඔහු පෙන්වා දෙයි. තිරසාර සංවර්ධන පනත ගෙන ඒම මඟින්ද පළාත් සභා වල බලය අඩුවීම සිදුවනු ඇති බව චාමර සම්පත් දසනායක මහතා වැඩිදුරටත් පැවසුවේය.ඌව පරණගම ප්‍රදේශයේදී පැවති උත්සවයකදී චාමර සම්පත් දසනායක ප්‍රධාන අමාත්‍යවරයා මේ බව කියා සිටියේය. මේ අතර පළාත් පාලන බලතල එක් තැනකට ඒකරාශී කිරීම මඟින් ජනතාව මහත් අසීරුතාවයට පත් වන බව පළාත් පාලන ආයතන ප්‍රධානීන්ගේ සංසඳය පවසයි. එම සංගමයේ සභාපති සමන් ලාල් ප්‍රනාන්දු මහතා පවසන්නේ ලොවම පිළිගත් ක්‍රමයක් වන බලය විමධ්‍යගත කිරීම වෙනුවට වත්මන් ආණ්ඩුව විසින් බලය මධ්‍යගත කිරීමේ අසාර්ථක උත්සාහයක යෙදෙන බවයි.", "URL": "https://sinhala.adaderana.lk/news.php?nid=69442", "Category": null, "Parent URL": null}