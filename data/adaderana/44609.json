{"Source": "Adaderana", "Timestamp": "July 12, 2014 07:57 am", "Headline": "තංගල්ල නඩුවේ තීන්දුව ලබන 18 වැනිදා ", "News Content": "බ්‍රිතාන්‍ය ජාතික කුරාම් ෂෙයික් ඝාතනය කර ඔහුගේ රුසියානු ජාතික පෙම්වතිය වු වික්ටෝරියා ඇලෙක්සැන්ඩ්‍රියා දූෂණය කිරීමට අදාළ නඩුවේ තීන්දුව ලබන 18 වැනිදා ලබාදෙන බව කොළඹ මහාධිකරණය ප්‍රකාශයට පත් කරන ලදී. තංගල්ල ප්‍රාදේශිය සභාවේ හිටපු සභාපති සම්පත් විදානපතිරණ ඇතුළු විත්තිකරුවන් 06 දෙනෙකුට එරෙහිව අදාළ නඩුවේ චෝදනා එල්ල වී තිබේ. නඩුවේ විත්තියේ දේශනය ඊයේ(11) අවසන් වුණි. එම දේශනය අවසන් වීමෙන් පසුව මහාධිකරණ විනිසුරු රෝහිණි වල්ගම මහත්මිය නඩුවේ තීන්දුව ලබාදෙන දිනය ප්‍රකාශයට පත් කළේය. විත්තියේ දේශනය කරමින් නඩුවේ තුන්වන විත්තිකරු වන තංගල්ල ප්‍රාදේශීය සභාවේ හිටපු සභාපති සම්පත් විදානපතිරණ වෙනුවෙන් පෙනී සිටි ජනාධිපති නීතීඥ කාලිංග ඉන්ද්‍රතිස්ස මහතා විත්තියේ දේශනය කරමින් පැවසුවේ විත්තිකරුට එරෙහි චෝදනා සනාථ වී නොමැති බවයි. ඔහුට විරුද්ධව ඉදිරිපත් වු සාක්ෂි උපුටා දක්වමින් ජනාධිපති නීතීඥවරයා පැවසුවේ එම සාක්ෂිවල පරස්පර විරෝධතාවන් පවතින බවයි. සිව් වන සහ පස්වන විත්තිකරුවන් වෙනුවෙන් පෙනී සිටි නීතීඥ යු.ආර්.ඩබ්ලිව්. ද සිල්වා මහතා පැවසුවේ පස්වන විත්තිකරුට එරෙහිව ඉදිරිපත් වු සාක්ෂි වන්නේ හෝටලේ කළමනාකාරිවරිය වන දිල්රුක්ෂි මහත්මිය ඉදිරිපත් කළ සාක්ෂිය බවයි. අදාළ සිද්ධිය පොලීසියට පැමිණිලි කිරීමට දුරකථනය අතට ගත් විට ගිනි අවියක් එල්ල කොට අදාළ විත්තිකරු විසින් එය වැළැක්වු බව දිල්රුක්ෂි මහත්මිය සිය සාක්ෂියෙන් ප්‍රකාශ කර තිබුණි. එය පස්වන විත්තිකරු විසින් කළ බවට දිල්රුක්ෂි මහත්මිය විසින් හඳුනාගත්තේ අපරාධ පරික්ෂණ දෙපාර්තමේන්තුව මගින් අදාළ විත්තිකරු ඊට පෙර ඇයට පෙන්වා ඇති නිසා බවයි. ඒහෙයින් එම සාක්ෂිය පිළිගත නොහැකි බව පස්වන විත්තිකරු වෙනුවෙන් පෙනී සිටි නීතීඥවරයා අධිකරණය හමුවේ පෙන්වා දෙන ලදී. හය වන විත්තිකරු වෙනුවෙන් පෙනි සිටි ජනාධිපති නීතීඥ සරුක් රසීක් මහතා විත්තියේ දේශනය පවත්වමින් පැවසුවේ අදාළ විත්තිකරු අපරාධය සිදුවන විට එම ස්ථානයේ සිටිය බවට හෝ අපරාධයට කිසියම් ලෙසකින් සම්බන්ධ බවට කිසිම සාක්ෂියකින් අනාවරණය වී නැති බවයි. ඒහෙයින් සය වන විත්තිකරු නිදොස් කොට නිදහස් කරන ලෙස ඔහු වෙනුවෙන් පෙනී සිටි නීතීඥවරයා අධිකරණයෙන් ඉල්ලා සිටියේය.", "URL": "https://sinhala.adaderana.lk/news.php?nid=44609", "Category": null, "Parent URL": null}