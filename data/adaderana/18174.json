{"Source": "Adaderana", "Timestamp": "August 19, 2011 04:46 pm", "Headline": "නිදහස් මාධ්‍යවේදියෙකු මඩකළපුවේදී පහරකෑමකට ලක්වෙයි", "News Content": "මඩකළපුව ප්‍රදේශයේ ප්‍රවෘත්තියක් වාර්තා කිරීමට ගිය නිදහස් මාධ්‍යවේදියෙකුට කිසියම් කලහකාරී පිරිසක් විසින් පහර දී ඇති බව වාර්තා වේ. මඩකළපුව හෙද පුහුණු විද්‍යාලයේ ඇතිවූ කිසියම් සිද්ධියක් සම්බන්ධව වාර්තා කිරීමට ගිය අවස්ථාවේදී එම මාධ්‍යවේදියා මෙසේ පහරකෑමට ලක්ව ඇත. අද(19) පස්වරු 1 .30 ට පමණ මෙම පහරදීම සිදුවූ බවත්, එහිදී පහරදුන් පිරිස විසින් සිය වීඩියෝ කැමරාව සහ රූගත කරමින් සිටි කැසට් පටය ද උදුරාගත් බව පහරකෑමට ලක්වූ මාධ්‍යවේදියා සඳහන් කළේය. එම මාධ්‍යවේදියා විසින් සිද්ධිය සම්බන්ධව මඩකළපුව පොලිසිය වෙත පැමිණිලි කර ඇති අතර අදාළ ස්ථානයට පැමිණි පොලිස් නිලධාරීන් කණ්ඩායමක් ඔහුගේ කැමරාව නැවත ලබාදීමට කටයුතු කර ඇත. මඩකළපුව පොලිසිය සිද්ධිය සම්බන්ධ වැඩිදුර පරීක්ෂණ කටයුතු මෙහෙයවන බව ද සඳහන්ය.", "URL": "https://sinhala.adaderana.lk/news.php?nid=18174", "Category": null, "Parent URL": null}