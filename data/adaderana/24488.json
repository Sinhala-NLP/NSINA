{"Source": "Adaderana", "Timestamp": "May 24, 2012 12:55 pm", "Headline": "ආන්දෝලනයට තුඩුදුන් මහේන්ද්‍ර රාජාගේ ඝාතකයින් 4 ක් අත්අඩංගුවේ ", "News Content": "කැනේඩියානු ජාතික අන්තෝනි පිල්ලෙයි මහේන්ද්‍ර රාජා කිලිනෝචිචියේදී මරා දැමු බවට සැකකෙරෙන සිව්දෙනකු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පවසයි. මෙම ඝාතනය සම්බන්ධයෙන් පොලිසිය හා සන්නද්ධ හමුදා වෙතද විවිධ චෝදනා පදනම් විරහිතව එල්ල වූ බවද පොලිස් මාධ්‍ය ප්‍රකාශක කාර්යාලය කියා සිටියි. එම කාර්යාලය විසින් නිකුත් කරන ලද නිවේදනයක මේ බව දැක්වෙයි. එහි මෙසේද සඳහන්ය. කැනේඩියානු ජාතික අන්තෝනි පිල්ලෙයි මහේන්ද්‍ර රාජා නමැති අය 2012-05-03 වන දින රාත‍්‍රී 09.30ට පමණ කිලිනොච්චිය පරන්තන් කුමාර් පුරම්හිදී පොරොවකින් කපා ඝාතනය කර තිබූණි. කෙසේ වෙතත් 2012-05-23 දින මෙම ඝාතනයට අදාළ ප‍්‍රධාන සැකකරු ඇතුළුව සැකකරුවන් 04 දෙනෙකු අත්අඩංගුවට ගෙන ඇත. අරුලම්බන් අකිලන්, අප්පාහු ආනන්ද රාසා,නල්ලූසාමි බාලචන්ද්‍රන්,අබේසිංහ මුදියන්සේලාගේ මයිකල් ප‍්‍රදීප් කුමාර යන අය සැකකරුවන් වේ. එමෙන්ම සැකකරුවන්ගේ ප‍්‍රකාශ මත මරණයට පත්වූ අයගේ ලැප්ටොප් එකක්, ජංගම දුරකථන 02ක් සහ අපරාධය සඳහා යොදාගත් පොරොවක්, යකඩ කූරු,යතුරු පැදියක් සහ සැකකරුවන්ගේ ජංගම දුරකථන 05ක්ද සොයාගෙන ඇත. ’ මෙම මරණකරු කැනඩාවේ සිට පැමිණ ඔහුගේ උපන් ගම් ප‍්‍රදේශයේ ඔහුට අයත් ඉඩමක අලුතින් නිවසක් ඉදිකරමින් සිට අතර ඔහු සතුව විශාල මුදලක් ඇතැයි සිතා එම මුදල් ලබාගැනීම සඳහා මෙම අපරාධය සිදුකර ඇති බවට අනාවරණය වී ඇත. මේ සම්බන්ධයෙන් තවදුරටත් පරීක්‍ෂණ පවත්වා ගෙන යන අතර සැකකරුවන් අද දින කිලිනොච්චි අධ්කරණය වෙත ඉදිරිපත් කිරීමට නියමිතය. ඒ අනුව විවිධ අංශ වෙතින් පොලිසිය හා ආරක්‍ෂක අංශ වෙත එල්ල වූ චෝදනා සාවද්‍ය බව ප‍්‍රකාශ කරමි.", "URL": "https://sinhala.adaderana.lk/news.php?nid=24488", "Category": null, "Parent URL": null}