{"Source": "Adaderana", "Timestamp": "November 15, 2016 07:29 am", "Headline": "ඒඩ්ස් නිසා ගෙවී ගිය කාලයේ මරණ 34ක් ", "News Content": "මේ වසරේ ගත වූ කාලය තුළ ඒඩ්ස් රෝගය වැළදුණු පුද්ගලයින් තිස් හතර දෙනෙකු ජීවිතක්ෂයට පත්ව ඇති බව සෞඛ්‍ය අමාත්‍යංශය පවසයි.ලිංග ආශ්‍රිත රෝග සහ එච්.අයි.වී.ඒඩ්ස් මර්දන ව්‍යාපාරයේ අධ්‍යක්ෂ වෛද්‍ය සිසිර ලියනගේ මහතා සඳහන් කළේ පසුගිය වසරට සාපේක්ෂව මෙවර ඒඩ්ස් රෝගය වැළඳීමෙන් මියගිය සංඛ්‍යාව ඉහළ ගොස් ඇති බවයි.එච්.අයි.වී.ආසාදනය වී ඇති බව පළමුව හඳුනා නොගැනීම ඒඩ්ස් මරණ ඉහළයාමට හේතු වී ඇති බව වෛද්‍ය සිසිර ලියනගේ මහතා පවසයි.ඒ අනුව මේ වන විට මෙරට තුළ ඒඩ්ස් මරණ 405ක් සිදුව ඇති අතර එයින් 50%ට වැඩි මරණ සංඛ්‍යාවක් වාර්තා වී ඇත්තේ කොළඹ දිස්ත්‍රීක්කයෙන් වීම විශේෂත්වයකි. මේ වසරේ ගත වු කාලය තුළ එච්.අයි.වී.ආසාදනය වූ පුද්ගලයින් 215 දෙනෙකු හඳුනාගෙන තිබේ.එයින් වැඩි දෙනෙකු අවුරුදු 25ත් 50ත් අතර වයසේ පසුවන අය බව වෛද්‍ය සිසිර ලියනගේ මහතා සඳහන් කළේය.", "URL": "https://sinhala.adaderana.lk/news.php?nid=66040", "Category": null, "Parent URL": null}