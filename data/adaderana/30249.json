{"Source": "Adaderana", "Timestamp": "December 26, 2012 08:11 am", "Headline": "සංගක්කාර 10,000 සමාජයට යයි", "News Content": "ශ්‍රී ලංකා ක්‍රිකට් කණ්ඩායමේ හිටපු නායක කුමාර් සංගක්කාර ටෙස්ට් ලකුණු 10,000 සම්පූර්ණ කළ ලොව 11 වැනි මෙන්ම ශ්‍රී ලංකාවේ දෙවැනි ක්‍රීඩකයා බවට අද (26) පත්විය. ඒ ඔස්ට්‍රේලියාව සමග දැන් පැවැත්වෙන ටෙස්ට් තරගයේදීයි. ලකුණු 10,000 සම්පූර්ණ කිරීමට සංගක්කාරට ලකුණු 40ක් ලබා ගත යුතුව තිබු අතර ඔහු එම ඉලක්කය සාර්ථකව ජය ගන්නා ලදී. සංගක්කාර අද සහභාගි වන්නේ ඔහුගේ 115 වැනි ටෙස්ට් තරගයටය. ටෙස්ට් ලකුණු 10,000 සම්පූර්ණ කළ ශ්‍රී ලංකාවේ පළමු ක්‍රීඩකයා බවට මහේල ජයවර්ධන පත්විය. සංගක්කාරගෙන් පසු මෙම දක්ෂතාවය දැක්වීම සඳහා ශ්‍රී ලංකාව වෙනුවෙන් දැනට ඉදිරියෙන් සිටින්නේ ටෙස්ට් ලකුණු 5439 ක් ලබා සිටින තිලාන් සමරවීර වන අතර ඉන් අනතුරුව ලකුණු 5402ක් ලබා තිලකරත්න ඩිල්ෂාන් සිටියි. ටෙස්ට් ලකුණු 10,000 සම්පූර්ණ කර ඇති සෙසු ක්‍රීඩකයින් 9 දෙනා වන්නේ සචීන් ටෙන්ඩුල්කාර්, රිකි පොන්ටින්, රාහුල් ඩ්‍රාවිඩ්, ජැක් කාලිස්, බ්‍රයන් ලාරා, ඇලන් බෝඩර්, ස්ටිව් වෝ හා ශිවනරින් චන්ද්‍රර් පෝල්ය. ශ්‍රී ලංකාව හා ඔස්ට්‍රේලියාව අතර පැවැත්වෙන තරග 3 කින් සමන්විත ටෙස්ට් තරගාවලියේ දෙවැනි තරගය මෙල්බර්න් හිදී දැන් පැවැත්වෙයි.", "URL": "https://sinhala.adaderana.lk/news.php?nid=30249", "Category": null, "Parent URL": null}