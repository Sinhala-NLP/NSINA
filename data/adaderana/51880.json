{"Source": "Adaderana", "Timestamp": "June 9, 2015 04:51 pm", "Headline": "එජාපය මහ ඡන්දය දිනන්නේ සිංහල බෞද්ධ ඡන්දවලින්", "News Content": "එක්සත් ජාතික පක්ෂය ඉදිරි පාර්ලිමේන්තු මැතිවරණය ජයග්‍රහණය කරන්නේ සිංහල බෞද්ධ ඡන්ද වලින් යැයි අධ්‍යාපන ඇමති අකිල විරාජ් කාරියවසම් මහතා කියයි.එජාපය යනු ජාතිවාදී පක්ෂයක් නොවන බවත්, සුළු ජාතික ඡන්ද වලින් එජාපය මැතිවරණය ජයග්‍රහණය කළ බවට ඇතැමුන් ‍චෝදනා කරන බවත්, හෙතෙම අද සිරිකොතදී පැවැති මාධ්‍ය හමුවකදී පැවසීය.එජාපය යනු සියලුදෙනාටම එකවහළක් යටට වී තම අයිතිවාසිකම් දිනාගත හැකි පක්ෂයක් බව ද කියා සිටි ඇමතිවරයා ඉදිරි පාර්ලිමේන්තු මැතිවරණයේදී එජාපය සිංහල බෞද්ධ ඡන්දවලින් පාර්ලිමේන්තුවේ බහුතරය පෙන්වන බවද අවධාරණය කළේය.රාජපක්ෂ ආණ්ඩුව යටතේ ඕනෑම දෙයකට “යස් සර්” කියන්නට සිදුවූ ඇමතිවරු අද වන විට “නෝ සර්” කියන්නට තරම් කොන්දක් සහිතව සිටින බවත්, වත්මන් ආණ්ඩුව යටතේ ශ්‍රීලනිපයට කොන්දක් ඇතිව කටයුතු කිරීමට හැකි වාතාවරණයක් එජාපය විසින් නිර්මාණය කර දී ඇති බවත්, හෙතෙම එහිදී පෙන්වාදුන්නේය.එසේම අද වන විට යන එන මං නැති රාජපක්ෂ මහත්වරුන් පටු දේශපාලන අවශ්‍යතා සපුරා ගැනීමට පන්සල් යොදාගන්නා බවත්, එය දැඩි ලෙස හෙළාදකින බවත්, පැවසූ ඇමතිවරයා දූෂණ චෝදනා වලට බියෙන් පසුවන්නන් යළි රාජපක්ෂ පාලනයක් යටතේ වැරදි හංගා ගැනීමට මාන බලන බවටද චෝදනා කළේය.වත්මන් රජය යටතේ ප්‍රජාතන්ත්‍රවාදය, නිදහස, ස්වාධීන කොමිෂන් සභා, රාජ්‍ය අංශයේ වැටුප් ඉහළ දැමීම හා බඩු මිල අඩු කිරීම යනාදී සියල්ල ඉටුවූ බවත්, එජාපය යනු ආර්ථික දැක්මක් සහිතව විධිමත් වැඩපිළිවෙළක් සහිතව කටයුතු කරන පක්ෂයක් බවත්, හෙතෙම වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=51880", "Category": null, "Parent URL": null}