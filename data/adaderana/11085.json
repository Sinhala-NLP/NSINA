{"Source": "Adaderana", "Timestamp": "September 25, 2010 03:02 pm", "Headline": "ෆොන්සේකා ගේ ලේකම් තවදුරටත් රිමාන්ඩ් ", "News Content": "හිටපු ආරක්ෂක මාණ්ඩලික ප්‍රධානී සරත් ‍ෆොන්සේකා මහතා හා එක්ව රජය පෙරළීමට කුමන්ත්‍රණය කළ බවට චෝදනා ලැබ දැනට රිමාන්ඩ් භා‍රයේ පසුවන ඔහුගේ ලේකම් කපිතාන් සේනක ද සිල්වා මහතා තවදුරටත් රිමාන්ඩ් භාරයේ තැබීමට කොළඹ මහේස්ත්‍රාත් අධිකරණය තීන්දු කර තිබේ. සැකකරු අධිකරණයට ඉදිරිපත් කරමින් කපිතාන් සේනකද සිල්වා ට එරෙහි නඩුව තවදුරටත් පවත්වාගෙන යන්නට නීතිපතිවරයා විසින් තීන්දු කර ඇතැයි ත්‍රස්ත විමර්ශන කාර්යාංශය අධිකරණයට දැනුම් දී තිබේ. ඒ අනුව සැකකාර සේනකද සිල්වා තවදුරටත් රිමාන්ඩ් භාරයේ තබන ලෙස කොළඹ අතිරේක මහේස්ත්‍රාත් මහී විජේවීර මහතා විසින් නියෝග කරන ලදී. එසේ වුවද ෆොන්සේකා මහතා හා එක්ව රජය පෙරළීමට කුමන්ත්‍රණය කළ බවට චෝදනා ලැබූ තවත් හතර දෙනෙකු මුදා හැරීමට ඊයේ දිනයේ(24)කොළඹ මහේස්ත්‍රාත් අධිකරණය විසින් නියෝග කරන ලදී.", "URL": "https://sinhala.adaderana.lk/news.php?nid=11085", "Category": null, "Parent URL": null}