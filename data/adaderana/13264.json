{"Source": "Adaderana", "Timestamp": "January 4, 2011 01:59 pm", "Headline": "වව්නියා -ඕමන්ත දුම්රිය ගමන මෙම මසදී ඇරඹෙයි", "News Content": "වව්නියාවේ සිට ඕමන්තය දක්වා දුම්රිය ගමනාගමනය මේ මස අවසන් වීමට ප්‍රථම ආරම්භ කිරීමට හැකි වනු ඇතැයි දුම්රිය දෙපාර්තමේන්තුව පවසයි. උතුරු වසන්තය වැඩසටහන යටතේ ආරම්භ කරන ලද උතුරත් දකුණත් යා කළ දුම්රිය මාර්ගයේ වැඩ නිමවෙමින් පවතින බව එම දෙපාර්තමේන්තුවේ සැලසුම් අධ්‍යක්ෂ විජය සමරසිංහ මහතා සඳහන් කළේය. ඒ අනුව කොළඹ කොටුවේ සිට කන්කසන්තුරේ දක්වා යාල් දේවී දුම්රිය ධාවනය කඩිනම් කිරීමට නියමිත බව ඔහු වැඩිදුරටත් කියා සිටියේය. වව්නියාවේ සිට ඕමන්තය දක්වාත්, ඕමන්තයේ සිට පලෙයි දක්වාත්, පලෙයි සිට කන්කසන්තුරේ දක්වාත් අදියර තුනක් යටතේ උතුරු දකුණ දුම්රිය මාර්ගයේ ඉදිකිරීමේ කටයුතු සිදු කෙරෙයි.", "URL": "https://sinhala.adaderana.lk/news.php?nid=13264", "Category": null, "Parent URL": null}