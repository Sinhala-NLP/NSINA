{"Source": "Adaderana", "Timestamp": "July 17, 2014 03:38 pm", "Headline": "රාජා  ජෝන්පුල්ලේගේ නඩුව  අඛණ්ඩව විභාගයට ගැනීමට යයි", "News Content": "අනුරාධපුර දිස්ත්‍රික් එක්සත් ජාතික පක්ෂ කළමනාකාරවරයා වශයෙන් කටයුතු කළ වෛද්‍ය රාජා ජෝන්පුල්ලේ මහතාගේ නිවසට සහ වෛද්‍ය මධ්‍යස්ථානයට ගිනි තැබීමේ සිද්ධිය විශේෂ නඩු කටයුත්තක් සේ සලකා අඛණ්ඩව විභාග කිරීමට අනුරාධපුර මහාධිකරණය තීරණය කර තිබේ. සිද්ධියට අදාළ නඩුව අද (17) විභාගයට ගත් අවස්ථාවේ මහාධිකරණ විනිසුරු ධම්මික ගනේපොල මහතා විසින් මෙම තීරණය ගෙන ඇති බව අද දෙරණ අධිකරණ වාර්තාකරු සඳහන් කළේය. රුසියාවේ හිටපු තානාපතිවරයෙකු වු රාජා ජෝන්පුල්ලේ මහතාගේ නිවසට සහ වෛද්‍ය මධ්‍යස්ථානයට මැතිවරණ සමයක් වූ 2008 වසරේ අගෝස්තු මස 20 වැනි දින ගිනි තබා තිබු අතර එහිදී රුපියල් ලක්ෂ500ක් පමණ වටිනා දේපළ විනාශයට පත් වූ බව සඳහන්ය. සිද්ධිය සම්බන්ධයෙන් එක්සත් ජනතා නිදහස් සන්ධාන ප්‍රාදේශිය සභා මන්ත්‍රිවරයෙකු ඇතුළු පුද්ගලයින් 15 දෙනෙකුට චෝදනා එල්ල වී තිබුණි. කෙසේ වෙතත් මහාධිකරණය හමුවේ අධි චෝදනා ගොනු කිරීමට තරම් සාක්ෂි නොමැතිවීම හේතුවෙන් ඉන් 10 දෙනෙකු මීට පෙර නිදහස් කෙරුණි. ඒ අනුව සෙසු විත්තිකරුවන්ට එරෙහිව අනුරාධපුර මහාධිකරණය හමුවේ අධි චෝදනා ගොනු කෙරුණු අතර අදාළ නඩුව අද විභාගයට ගත් අවස්ථාවේ ලබන නොවැම්බර් මස 24 වනදා සිට එය අඛණ්ඩව විභාග කිරීමට මහාධිකරණ විනිසුරුවරයා තීරණය කර තිබේ. එදිනට ප්‍රාදේශිය සභා මන්ත්‍රිවරයෙකු ඇතුළු විත්තිකරුවන්ට මහාධිකරණය හමුවේ පෙනි සිටින ලෙස ද ධම්මික ගනේපොල විනිසුරුවරයා නියෝග කර ඇති බව සඳහන්ය. නඩුවේ පැමිණිලිකාර රාජා ජෝන්පුල්ලේ මහතා අනුරාධපුරේ දී සිදුවු මරාගෙන මැරෙන බෝම්බ ප්‍රහාරයකට ලක්ව මියගියේය.", "URL": "https://sinhala.adaderana.lk/news.php?nid=44738", "Category": null, "Parent URL": null}