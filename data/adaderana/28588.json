{"Source": "Adaderana", "Timestamp": "October 24, 2012 04:18 pm", "Headline": "කැටපත් පවුරේ පුස් ලවන තත්ත්වයක්ලු?", "News Content": "සීගිරිය කැටපත් පවුරේ ඇති විනාශකාරී පුස් විශේෂය ලවන තත්ත්වයක් බව පශ්චාත් උපාධි ආයතනයේ මහාචාර්ය ජගත් වීරසිංහ මහතා පවසයි. කැටපත් පවුර තුළට වැසි ජලය සමග කුරුළු වසුරුවලින් සහ මෑත කාලයේ විවිධ ඉදිකිරීම් සඳහා රැගෙන ආ සිමෙන්ති හා විවිධ ගොඩනැගිලි ද්‍රව්‍යවලින් මෙම ලවන ඇතුළු වන්නට ඇති බවට සැක කෙරෙන බව ඒ මහතා සඳහන් කළේය. සීගිරිය කැටපත් පවුරේ තැනින් තැන ඇතිවූ සුදු පැහැති පුල්ලි විශේෂය පිළිබඳ සොයා බැලීමට විශේෂඥයින් කණ්ඩායමක් සීගිරියට ගොස් පරීක්ෂණ ආරම්භ කොට තිබේ. මෙම බිත්තියේ ඇති ලවන තත්ත්වය ඉතා ඉක්මණින් ඉවත් කළ යුතු බව එම පරීක්ෂණ පිළිබඳ මාධ්‍ය වෙත අදහස් දැක්වූ මහාචාර්ය ජගත් වීරසිංහ මහතා සඳහන් කළේය. එසේ නොමැති වුවහොත් බිත්තියට මෙන්ම කුරුටු ගීවලට ද හානි සිදු විය හැකි බව ඒ මහතා පැවසුවේය. ඒ අනුව දැනට බිත්තියේ තැන්පත් වී ඇති ලවන ඉවත් කිරීමේ කටයුතු සිදුකරන බව ඒ මහතා සඳහන් කළේය.", "URL": "https://sinhala.adaderana.lk/news.php?nid=28588", "Category": null, "Parent URL": null}