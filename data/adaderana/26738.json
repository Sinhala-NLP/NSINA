{"Source": "Adaderana", "Timestamp": "August 20, 2012 04:14 pm", "Headline": "සරණට සිදුවූ අපහාසයට මිලියන 150 ක් ඉල්ලයි", "News Content": "කප්පම් ඉල්ලා සිටි බවට චෝදනා කිරීම තුළින් තමන්ට අපහාසයක් සිදු වූ බව පවසමින් ඛනිජ තෙල් කර්මාන්ත නියෝජ්‍ය අමාත්‍ය සරණ ගුණවර්ධන මහතා කොළඹ දිසා අධිකරණය හමුවේ නඩු පවරා තිබේ. මිනුවන්ගොඩ ප්‍රදේශයේ වතු ව්‍යාපාරිකයෙකුට එරෙහිව මෙලෙස අදාළ නඩුව පවරා ඇති බව අද දෙරණ අධිකරණ වාර්තාකරු සඳහන් කළේය. නියෝජ්‍ය අමාත්‍යවරයා විසින් තමාගෙන් රුපියල් ලක්ෂ 250 ක මුදලක් කප්පම් වශයෙන් ඉල්ලා සිටි බවට අදාළ පුද්ගලයා ජනාධිපතිවරයා වෙත ද දැනුම් දී තිබිණි. බාධාවකින් තොරව වතු ව්‍යාපාරය පවත්වාගෙන යාම සඳහා අදාළ මුදල් ලබා දිය යුතු බවට මන්ත්‍රීවරයා විසින් දැනුම් දී ඇති බව හෙතෙම පවසා ඇත. මේ හේතුවෙන් තම කීර්තිනාමයට හානියක් සිදුව ඇති බැවින් අදාළ පුද්ගලයාගෙන් රුපියල් මිලියන 150 ක වන්දි මුදලක් අය කර දෙන මෙන් නියෝජ්‍ය අමාත්‍යවරයා අධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=26738", "Category": null, "Parent URL": null}