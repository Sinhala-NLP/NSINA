{"Source": "Adaderana", "Timestamp": "March 4, 2014 07:49 am", "Headline": "පාදුක්ක කොල්ලයට ගිනි අවිය සැපයුවාට රත්‍රං දීලා ", "News Content": "පාදුක්ක ප්‍රදේශයේ ස්වර්ණාභරණ වෙළඳසැලක් කොල්ලකෑමේ සිද්ධියට ගිනි අවිය ලබාදුන් හමුදා ලුතිනන්වරයෙක් පොලීසිය විසින් අත්අඩංගුවට ගෙන තිබේ. කොල්ලකරුවන් පිරිසක් විසින් පසුගියදා පාදුක්ක ප්‍රදේශයේ ස්වර්ණාභරණ වෙළඳසැලක් කොල්ලකා රත්‍රං ග්‍රෑම් 1800කට ආසන්න ප්‍රමාණයක් රැගෙන ගොස් තිබුණි. අදාළ සිද්ධිය සම්බන්ධයෙන් මීට පෙර යුද හමුදා සෙබලුන් ඇතුළු සැකකරුවන් සිව් දෙනෙකු අත්අඩංගුවට ගනු ලැබුණි. එම කොල්ලකෑම සඳහා පිස්තෝලය ලබාදුන් බව කියන අලව්ව ප්‍රදේශයේ සේවය කරන යුද හමුදාවේ ආබාධිත ලුතිනන්වරයෙක් ඊයේ(03) දිනයේ අත්අඩංගුවට ගත් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. අදාළ පිස්තෝලය ලබාදීම වෙනුවෙන් කොල්ලකරුවන් විසින් ඔහුට රත්‍රං ග්‍රෑම් 120ක් ලබාදී ඇති බව ද සිදුකළ පරීක්ෂණ වලින් අනාවරණය වී තිබේ. බස්නාහිර, දකුණ මිරිහාන විශේෂ අපරාධ විමර්ශන ඒකකය මේ සම්බන්ධයෙන් වැඩිදුර පරීක්ෂණ ආරම්භ කර ඇති බව අජිත් රෝහණ මහතා සඳහන් කළේය.", "URL": "https://sinhala.adaderana.lk/news.php?nid=41517", "Category": null, "Parent URL": null}