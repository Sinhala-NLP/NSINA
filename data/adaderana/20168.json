{"Source": "Adaderana", "Timestamp": "November 22, 2011 09:06 am", "Headline": "ගත වූ මාස  11 තුළ ඩෙංගු රෝගීන් 22,430 ක්", "News Content": "මේ වසරේ ගත වූ කාලය තුළ වාර්තා වන ඩෙංගු රෝගීන්ගෙන් 57% ට වැඩි ප්‍රමාණයක් බස්නාහිර පළාත තුළින් වාර්තා වන බව සෞඛ්‍ය අමාත්‍යාංශය පවසයි. මේ වසරේ ගත වූ මාස 11 තුළ ඩෙංගු රෝගීන් 22,430 ක් වාර්තා වන බව සෞඛ්‍ය අමාත්‍යාංශය පෙන්වා දෙයි. එයින් 57 .84% ක් වාර්තා වන්නේ බස්නාහිර පළාත තුළින් බව සෞඛ්‍ය අමාත්‍යාංශය සඳහන් කරයි. එම කාලය තුළ ඩෙංගු රෝගය වැළඳීමෙන් පුද්ගල මරණ 156 ක් සිදුවී තිබේ. මේ අතර බස්නාහිර පළාතේ ගම්පහ සහ කොළඹ දිස්ත්‍රික්කවල ඩෙංගු දැඩි අවදානම් සහිත ප්‍රදේශවල පසුගිය ඔක්තෝබර් මාසය තුළ කීට විද්‍යා සමීක්ෂණයක් සිදුකර ඇති බව සෞඛ්‍ය අමාත්‍යාංශය ප්‍රකාශ කරයි. එහිදි ස්ථාන 2,215 ක් පරික්ෂාවට ලක් කර ඇති අතර ඉන් ස්ථාන 1,200ක් පමණ මදුරුවන් බෝ විය හැකි ස්ථාන ලෙස හඳුනාගෙන තිබේ. තවත් ස්ථාන 165 ක මදුරු කීටයන් සහිත ස්ථාන හමුවී ඇති බව සෞඛ්‍ය අමාත්‍යාංශය පැවසීය. මේ හේතුවෙන් බස්නාහිර පළාත තුළ දැඩි ඩෙංගු අවදානමක් පවතින බැවින් එම ප්‍රදේශවල ඩෙංගු මදුරුවන් බෝ විය හැකි ස්ථාන විනාශ කිරීමේ කටයුතු අඛණ්ඩව සිදුකිරීමට කටයුතු කරන බව සෞඛ්‍ය අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=20168", "Category": null, "Parent URL": null}