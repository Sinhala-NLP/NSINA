{"Source": "Adaderana", "Timestamp": "January 4, 2018 03:31 pm", "Headline": "අගමැති කොමිසමට තුති පුදද්දි අගමැති ගෙදර යැවිය යුතු යැයි ඒකාබද්ධය කියයි", "News Content": "ජනාධිපති විමර්ශන කොමිසමේ වාර්තාව එළි දැක්වීමත් සමඟම යහපාලන රජයක් ලෙස ජනාධිපතිවරයා මුලින්ම කළ යුත්තේ එක්සත් ජාතික පක්ෂයේ අගමැති ප්‍රමුඛ කැබිනට් මණ්ඩලය වහා ඉවත් කිරීම බව පාර්ලිමේන්තු මන්ත්‍රී මහින්දා නන්ද අලුත්ගමගේ මහතා පවසයි. අද(04) කොළඹ පැවති ඒකාබද්ධ විපක්ෂයේ ආර්ථික පර්යේෂණ ඒකකයේ මාධ්‍ය හමුවට එක්වෙමින් මන්ත්‍රීවරයා මෙම අදහස් පළ කළේය. සිරිකොතේ විදුලි බිල පවා ගෙවා ගැනීමට නොහැකි වී සිටි එක්සත් ජාතික පක්ෂය පසුගිය කාලයේ මැතිවරණය මෙහෙය වීමට සිය අපේක්ෂකයින්ට ලක්ෂ 50 බැගින් බැඳුම්කර මුදල් ලබා දුන් බව ද මන්ත්‍රීවරයා කියා සිටියේය. ඒකාබද්ධ විපක්ෂය විසින් දිගින් දිගටම ශ්‍රී ලංකා ඉතිහාසයේ විශාලතම හා රාජ්‍ය අනුග්‍රහයෙන් සිදුවු එකම මුල්‍ය වංචාව ලෙස බැඳුම්කර වංචාව පෙන්වු බව ද පැවසු මන්ත්‍රීවරයා එක්සත් ජාතික පක්ෂයේ ප්‍රධානීන් සියලු දෙනා මෙයට හවුල් වී ඇති බව ද පැවසීය. මෙවැනි වි‍ශාල මුදල් වංචාවක් සිදු කළ බැවින් යහපාලන ආණ්ඩුවක සිටීමට එක්සත් ජාතික පක්ෂයට සාදාචාරාත්මක අයිතියක් නොමැති බව ද මහින්දානන්ද අලුත්ගමගේ මහතා කියා සිටියේය. 2016 අගෝස්තු 26 පැමිණිල්ලක් කරමින් ඒකාබද්ධය විසින් අගමැතිවරයා මෙම වංචාවට වගකිව යුතු යැයි පැවසු බවත්, ආසියාවේ හොඳම මුදල් ඇමතිට වහාම අල්ලස් පනත යටතේ නඩු දානවා පමණක් සීමා නොවන බවත් මන්ත්‍රීවරයා සඳහන් කළේය. කෙසේ වෙතත් අවසානයේ නීතිපතිවරයාගේ ක්‍රියාකලාපය ගැන ඒකාබද්ධය ඉතා ඕනෑ කමින් යුතුව බලා සිටින බවද මන්ත්‍රීවරයා පැවසීය.", "URL": "https://sinhala.adaderana.lk/news.php?nid=82506", "Category": null, "Parent URL": null}