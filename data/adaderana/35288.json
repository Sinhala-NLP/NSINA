{"Source": "Adaderana", "Timestamp": "June 27, 2013 12:15 pm", "Headline": "මීගමුව ඩිපෝ සේවකයින්ට මාස දෙකකින් පඩි නෑ", "News Content": "මීගමුව ඩිපෝ සේවකයින්ට මාස දෙකක වැටුප් ලබානොදීම නිසා ලංගම බස් රථ ධාවනය නතර කර ඇති බව අද දෙරණ වාර්තාකරු පවසයි. අප්‍රේල් හා මැයි මාස වල තමන්ට හිමි වැටුප් මෙතෙක් ලබාදීමට පරිපාලනය විසින් කටයුතු කර නැති බැවින් බස් රථ රියදුරන්, කාර්මික නිලධාරීන්, කොන්දොස්තරවරුන් හා කාර්යාල සේවකයෝ අද (27) උද්ඝෝෂණයක නිරතවූහ. මීගමුව ඩිපෝව ඉදිරිපිට අද උදෑසන සිදුකළ උද්ඝෝෂණ ව්‍යාපාරයෙන් අනතුරුව පරිපාලනය විසින් සේවකයින්ට සාකච්ඡාවක් ලබාදීමට එකඟතාවය පළවූ බවත්, එහෙත් එකී සාකච්ඡාව අතරතුර පරිපාලනය විසින් අවස්ථාව ආවරණය කිරීම සඳහා පැමිණි මාධ්‍යවේදීන්ට බාධා පැමිණවීම නිසා පරිපාලනය හා සේවකයින් අතර යම් ගැටුම්කාරී තත්ත්වයක් උද්ගතවූ බවත් අප වාර්තාකරු කියා සිටියි. එහිදී සේවකයින් විසින් ඩිපෝ පරිපාලන නිලධාරියෙකුට පහරදුන් බවත් , එයින් පසුව සාකච්ඡාව අතරමග ඇණහිටිය බවත් සඳහන්ය. කෙසේ වෙතත් මේවන විට මීගමුව ඩිපෝවෙන් පිටත්වන කිසිදු ලංගම බස් රථයක් ධාවනය නොවන බව සේවකයින් පවසන වග අද දෙරණ වාර්තාකරු කියා සිටියි. මේ පිළිබඳ ශ්‍රී ලංකා ගමනාගමන මණ්ඩලයේ මෙහෙයුම් නිලධාරී එච්.එම් චන්ද්‍රසිරි මහතාගෙන් අද දෙරණ කළ විමසීමකදී ඔහු කියා සිටියේ මාධ්‍යය වෙත කිසිදු තොරතුරක් ලබාදිය නොහැකි බවයි.", "URL": "https://sinhala.adaderana.lk/news.php?nid=35288", "Category": null, "Parent URL": null}