{"Source": "Adaderana", "Timestamp": "July 5, 2010 03:48 pm", "Headline": "ඉදිකිරීම් ශ්‍රමිකයින් ලියාපදිංචියට වැඩපිළිවෙලක්", "News Content": "මෙරට ඉදිකිරීම් කේෂ්ත්‍රයේ සිටින සියලු ශ්‍රමිකයන් ලියාපදිංචි කිරීම සඳහා වහාම වැඩපිළිවෙලක් සකස් කරන ලෙස ඉදිකිරීම් ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා බලධාරීන්ට උපදෙස් ලබා දී තිබේ. මෙරට ඉදිකිරීම් කේෂ්ත්‍ර තුළ සෘජුව හා වක්‍රව විශාල ශ්‍රමිකයින් සංඛ්‍යාවක් නියැලී සිටිය ද ඔවුන් මේ වන විට වෘත්තීය අනාරක්ෂිත තත්වයකට පත් ව ඇති බව ඔහු පවසයි. ඉදිකිරීම් අභ්‍යාස හා සංවර්ධන ආයතනයේ අධ්‍යක්ෂ මණ්ඩලය සමඟ පසුගිය දා පැවති සාකච්ඡාවකට සහභාගී වෙමින් විමල් වීරවංශ මහතා මේ අදහස් පළ කළේය. ඉදිකිරීම් ක්ෂේත්‍රය තුළ දීර්ඝ කාලයක් සේවයේ නියුතුව සිටින සේවකයින් සඳහා රක්ෂණ ක්‍රමයක් හෝ විශ්‍රාම වැටුප් ක්‍රමයක් හඳුන්වා දිය යුතු බව ඔහු එහි දී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=9413", "Category": null, "Parent URL": null}