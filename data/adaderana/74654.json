{"Source": "Adaderana", "Timestamp": "June 28, 2017 01:46 pm", "Headline": "අනාගතයේ දී වෛද්‍යවරුන් බිහි වීමේ ප්‍රමාදයක් ", "News Content": "ප්‍රජාතන්ත්‍රවාදී දේශපාලනය තුළින් තමන්ගේ දේශපාලන ගමන සාර්ථක කර ගත නොහැකි ඇතැම් පිරිස් තරුණ අසහනය ඇති කර සිසුන්ගේ අනාගතය අඳුරු කිරීමට යොමුව ඇති බවත් පෙරටුගාමී පක්ෂය විසින් පසුගිය දා ඇති වු සයිටම් විරෝධයේ දී සිසුන් ප්‍රචණ්ඩත්වය කරා යොමු කළ බවත් නීතිය හා සාමය සහ දක්ෂිණ සංවර්ධන අමාත්‍ය සාගල රත්නායක මහතා පවසයි. අද(28) සිරිකොත පක්ෂ මුලස්ථානයේ පැවති මාධ්‍ය හමුවකට එක් වෙමින් අමාත්‍යවරයා මෙම අදහස් පළ කළේය. සෞඛ්‍ය අමාත්‍යාංශයට එල්ල වු ප්‍රහාරයේ දී විශ්වවිද්‍යාල සිසුන්ට ඒ සඳහා යොමු වීමට අවශ්‍යතාවයක් නොතිබු බවත් එයට ඇතැම් දේශපාලන බලවේගයන් උදව් කළ බවත් පැවසු අමාත්‍යවරයා සමහර පුද්ගලයින් ඇවිලෙන ගින්නට ලාම්පු තෙල් දමමින් සිටින බව ද පැවසීය. මෙම තත්ත්වය හමුවේ වෛද්‍ය පීඨ සිසුන් වසරක පමණ කාලයක් නිසි අධ්‍යාපනයක් ලබා නොමැති බවත් අනාගතයේ දී වෛද්‍යවරුන් බිහි වීමේ ප්‍රමාදයක් මේ නිසා ඇති වෙන බවත් එයින් එක්තරා කාල සීමාවක දි වෛද්‍යවරු හිඟයක් ඇති විය හැකි බවත් අමාත්‍යවරයා මෙහිදී කියා සිටියේය. පසුගිය දා අමාත්‍යවරයා විසින් හදිසියේ කුරුඳුවත්ත පොලීස් ස්ථානයට පැමිණිම සම්බන්ධයෙන් මාධ්‍යවේදීන් විසින් අසන ලද පැනයකට පිළිතුරු දෙමින් අමාත්‍යවරයා කියා සිටියේ පොලීසිය අසළ හා අභ්‍යන්තරයේ ඇතිව තිබෙන අපිරිසිදු පරිසර තත්ත්වය පිළිබඳ අදාළ නිලධාරීන්ගෙන් කරුණු විමසු බවත් එයට අදාළ ක්‍රියාමාර්ග ගන්නා ලෙස දැනුවත් කළ බවත්ය.", "URL": "https://sinhala.adaderana.lk/news.php?nid=74654", "Category": null, "Parent URL": null}