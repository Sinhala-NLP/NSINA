{"Source": "Adaderana", "Timestamp": "March 11, 2016 01:09 pm", "Headline": " අගමැතිගෙන් ශෝක ප්‍රකාශයක්", "News Content": "අස්ගිරි පාර්ශවයේ මහානායක අතිපූජ්‍ය ගලගම ශ්‍රී අත්තදස්සී නාහිමිගේ හදිසි අපවත්වීම ශ්‍රී ලංකාවාසී සැමට මහත් සංවේගදායක අවස්ථාවක් බව අග්‍රාමාත්‍ය රනිල් වික්‍රමසිංහ මහතා පවසයි.ශෝක පණිවුඩයක් නිකුත් කරමින් අග්‍රාමාත්‍යවරයා පෙන්වා දෙන්නේ වසර 80ක් ඉක්ම වූ පැවිදි දිවියේ අර්ථයෙන්, ධර්මයෙන් අනුශාසනා කරමින්, සම්බුද්ධ ශාසනයට, රටට සහ සමස්ත සමාජයට මහනායක හිමි ඉටු කළ සේවය අතිශයෙන් අගය කළ යුතු බවයි.තෛනිකායක සමඟිය අගයමින් ඒ සඳහා කැපවෙමින් කටයුතු කළ උන් වහන්සේ සමස්ත භික්ෂුන් වහන්සේගේ නොමද ආදරයටත්, ගෞරවයටත් පාත්‍ර වූ බව රනිල් වික්‍රමසිංහ මහතා පවසයි.සුළුතර පිරිසකගේ අන්තවාදී මතවාද, අදූරදර්ශී ක්‍රියා පිළිවෙත් හේතුවෙන් සංඝ සමාජය තුළ මතු වී ඇති ගැටළු නිරාකරණය කිරීමට සහ භික්ෂූත්වයේ ගෞරවනීය යහපැවැත්ම තහවුරු කිරීමට භික්ෂු කථීකාවත ඇති කිරීම සම්බන්ධයෙන් මහනාහිමියන් මැදිහත්ව කටයුතු කළ බව අග්‍රාමාත්‍යවරයා සඳහන් කර ඇත.", "URL": "https://sinhala.adaderana.lk/news.php?nid=58093", "Category": null, "Parent URL": null}