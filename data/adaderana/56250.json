{"Source": "Adaderana", "Timestamp": "January 9, 2016 12:04 pm", "Headline": "රටට ගැලපෙන සුන්දර ව්‍යවස්ථා දරුවෙක් බිහි කිරීම අවශ්‍යයි ", "News Content": "ව්‍යවස්ථා බිල්ලෙක් රටට නොදිය යුතු බවත්, රටට ගැලපෙන සුන්දර ව්‍යවස්ථා දරුවෙකු බිහි කිරීම තම රජයේ අවශ්‍යතාවය බවත් ජනාධිපති මෛත්‍රීපාල සිරිසේන මහතා පවසයි.එමෙන්ම යුගයේ අවශ්‍යතාවය පරිදි ව්‍යවස්ථා පරිවර්ථනයක් සිදුවිය යුතු බවත්, ජනතාවගේ සිතුම් පැතැම්, තාක්ෂණයේ දියුණුව වැනි යුගයේ අවශ්‍යතාවයන් පරිදි ව්‍යවස්ථා පරිවර්ථනය සිදුවිය යුතු බවත් තමාගේ මතය බවද ඒ මහතා සඳහන් කළේය.අගමැති රනිල් වික්‍රමසිංහ මහතා විසින් නව ව්‍යවස්ථා මණ්ඩල ස්ථාපන යෝජනාව පාර්ලිමේන්තුවට ඉදිරිපත් කිරීමෙන් අනතුරුව ජනාධිපති මෛත්‍රීපාල සිරිසේන මහතා විසින් විශේෂ ප්‍රකාශයක් සිදුකරමින් මේ බව සඳහන් කර සිටියේ‍ය.ඒ අනුව විධායක ජනාධිපති ධූරය තිබු හෙයින් දශක 3ට අධික කාලයක් පැවති යුද්ධය ජය ගැනීමට හැකි බවත්, එහෙයින් විධායක ජනාධිපති ධූරය අහෝසි නොකළ යුතු බවත්, ඇතැමුන් පවසන බවද එහිදී ජනාධිපතිවරයා කීවේය.කෙසේ වෙතත් විධායක ජනාධිපති ධූරය තවත් පවත්වාගෙන යනවා නම් එයින් ගම්‍ය වන්නේ ඉදිරියේදී තවත් එවන් වූ ආකාරයේ යුද්ධය රට තුළ ඇති විය හැකි බවට බලාපොරොත්තු ඇති වීම බවත්, අප කළ යුත්තේ තවත් යුද්ධයත් ඇති වීමට ඉඩ සලස්වා නොගැනීම බවත් හෙතෙම අවධාරණය කළේය.උතුරේ සහ දකුණේ අන්තවාදී කොටස් දියක් කළ ක්‍රියාකාරකම් හේතුවෙන් විශාල ලේ වැගිරීම් පසුගිය කාලයේදී සිදුවූ බවද ඔහු පාර්ලිමේන්තුවේදී තවදුරටත් කියා සිටියේය.එමෙන්ම ඇතැමුන් චෝදනා කරන පරිදි විදේශ රටවල් වලින් නව ව්‍යවස්ථාවක් සකස් කරන ලෙස කිසිදු අවස්ථාවක ප්‍රකාශ කළ නොමැති බවත්, සත්‍යය , යථාර්ථය තේරූම් ගෙන මෙය අප විසින් සිදුකරන කටයුත්තක් බවත් ඔහු කීවේය.නව ආණ්ඩුක්‍රම ව්‍යවස්ථාව ඉදිරියට දමා රට තුළ මොනයම් හෝ ආකාරයේ නොසන්සුන්තාවයක් ඇති නොකරන ලෙස තමන් ඉල්ලා සිටින බවත්, විශේෂයෙන් මෙවන් වූ ආකාරයේ ක්‍රියාකාරකම් සිදුකරන්නේ රටේ සිටින අන්තවාදී පිරිස් බවත්, ඒ මහතා එහිදී පෙන්වා දුන්නේය.", "URL": "https://sinhala.adaderana.lk/news.php?nid=56250", "Category": null, "Parent URL": null}