{"Source": "Adaderana", "Timestamp": "April 27, 2015 10:51 am", "Headline": "ජනමතයට හිසනමා 19ට සහයදෙන්න-ජනපති ජනතා නියෝජිතයින්ගෙන් ඉල්ලයි", "News Content": "රටේ ජනතාවට නිදහසත් ප්‍රජාතන්ත්‍රවාදයත් දිනාදීම සඳහා ලාංකේය ඉතිහාසයේ ඉතාම වැදගත් සංධිස්ථානයකට පැමිණ ඇති බව ජනාධිපති මෛත්‍රීපාල සිරිසේන මහතා පවසයි.19 වන ආණ්ඩුක්‍රම ව්‍යවස්ථා සංශෝධනය අදත් හෙට දිනයේත් විවාදයට ගෙන එහි කරුණු කාරණා සාකච්ඡා කොට හෙට සවස එය සම්මත කිරීම සිදුවිය යුතු බව හෙතෙම කියා සිටියේ අද(27) පාර්ලිමේන්තුවේදී විශේෂ ප්‍රකාශයක් කරමිනි.නිදහසෙන් පසු ගත වූ දශක කිහිපයක ඉතිහාසය තුළ ලංකාවේ දේශපාලන ගමන්මග ඉතාමත් තීරණාත්මක හා යහපත් පාලනයකට මංපෙත් හෙළි කළ ඩී.එස් සේනානායක,එස්.ඩබ්.ආර්.ඩී බණ්ඩාරනායක වැනි පුරෝගාමීන් මේ මොහොතේ සිහිපත් කිරීමට ඉතා වටිනා බව ජනාධිපතිවරයා මෙහිදී පෙන්වා දුන්නේය.ඉකුත් ජනවාරි 08 වන දින පැවති ජනාධිපතිවරණයෙන් තමා තෝරාගත් ජනතාවටත්,තමාට ඡන්දය නොදුන් ජනතාවටත් එක සේ ස්තූති වන්ත වන බවත්, මේ කාර්යය ආරම්භයක් තැබීමට එම අවස්ථාව හා දිරිය ලබාදුන් සියලුදෙනාටම තම කෘතඥතාව පළවන බවත් ඔහු සඳහන් කළේය.1978 දී පැවති එ.ජා.ප ආණ්ඩුව විසින් විධායක ජනාධිපති ධූරය හඳුන්වාදීම සඳහා කටයුතු කළ අවස්ථාවේදී එවක විපක්ෂය නියෝජනය කළ ශ්‍රීලනිපයේ මන්ත්‍රීවරුන් 07 දෙනාම ඊට ඒ මොහොත්ම විරෝධය පළ කළ බවත්,විධායක ජනාධිපති ධූරයට එරෙහි ශ්‍රීලනිපයේ පළමු පියවර එය බවත් ජනාධිපතිවරයා මෙහිදී සිහිපත් කළේය.ජනාධිපති ධූරයේ අසීමිත බලතල පිළිබඳ එය හඳුන්වාදුන් එජාපයම 1999දී එය අහෝසි විය යුතු බවට එකල පැවති එජාප සමුළුවේදී යෝජනාවක් සම්මත කරගත් බවත් ඔහු අවධාරණය කළේය.ඉන් ඉක්බිතිව 1994 වසරේදීත්,1999 වසරේදීත් චන්ද්‍රිකා බණ්ඩාරනායක මැතිනිය‍ මැතිවරණයට ඉදිරිපත් වන විට විධායක ජනාධිපති ධූරය අහෝසි කරන බවට ප්‍රතිපත්ති ප්‍රකාශ තුළ පොරොන්දු වූ බව සිරිසේන මහතා සිහිපත් කළේය.ඉන් අනතුරුව මහින්ද රාජපක්ෂ මහතා 2005 වසරේ ත්,2010 වසරේදීත්, පසුගිය ද2015 ජනවාරි පැවති ජනාධිපතිවරණයට ඉදිරිපත් වූ අවස්ථාවේදීත් විධායක බලතල අහෝසි කරන බවට ප්‍රතිපත්ති ප්‍රකාශන තුළින් පොරොන්දු වූ බවත් ජනාධිපතිවරයා පෙන්වා දුන්නේය.ඒ අනුව තමාට ඡන්දය දුන් ලක්ෂ 62 ක ජනතාවක් මෙන්ම,මහින්ද රාජපක්ෂ මහතාට ඡන්දය දුන් ලක්ෂ 58ක ජනතාවක් ඒකමතිකව මෙලෙස විධායක ජනාධිපති බලතල ඉවත්කිරීමට එකඟතාව පළකර ඇති බවත්,ඒ අනුව 19 වන ආණ්ඩුක්‍රම ව්‍යවස්ථාව ක්‍රියාත්මක කරමින් විධායක බලය ඉවත් කිරීම මේ රටේ ජනතාවගෙත් අතිබහුතරයක කැමැත්ත බවත් පිළිගත යුතුව ඇති බව ඔහු අවධාරණය කළේය.ඒ අනුව ජනතා මතයට හිස නමා හෙට දවසේ අනාගත දරුවන්ට යහපත් දේශයක් තිළිණ කිරීම සඳහා මෙම පනත් කෙටුම්පත සම්මත කිරීමට පක්ෂ විපක්ෂ පාට භේදයකින් තොරව සහය දැක්වීමෙන් එම ඓතිහාසික කාර්ය භාර්ය කළ බවට ඉතිහාසයේ ගෞරවයට පාත්‍රවීමට මෙය අවස්ථාවක් කරගන්නා ‍ලෙස පාර්ලිමේන්තුව නියෝජනය කරන 225 දෙනගෙන් ගෞරවයෙන් යුතුව ඉල්ලා සිටින බව ජනාධිපතිවරයා සඳහන් කළේය.", "URL": "https://sinhala.adaderana.lk/news.php?nid=50923", "Category": null, "Parent URL": null}