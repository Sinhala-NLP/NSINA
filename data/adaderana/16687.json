{"Source": "Adaderana", "Timestamp": "June 11, 2011 10:33 am", "Headline": "දේවානන්ද හා ශිව ශන්කර් මෙනන් අතර සාකච්ඡාවක්", "News Content": "ඊ. පී. ඩී. පී මහ ලේකම්, අමාත්‍ය ඩග්ලස් දේවානන්ද මහතා මේ දිනවල ශ්‍රී ලංකාවේ නිල සංචාරයක යෙදීසිටින ඉන්දියාවේ ජාතික ආරක්ෂ උපදේශක ශිව ශන්කර් මෙනන් මහතා සමග දුරකථන සාකච්ඡාවක් පවත්වා තිබේ. ශ්‍රී ලංකාවේ ද්‍රවිඩ ජනතාව මුහුණ දී තිබෙන ගැටලු සම්බන්ධව මෙහිදී දේවානන්ද මහතා, මෙනන් මහතා සමග සාකච්ඡා කළ බව ඊ. පී. ඩී. පී නිවේදනයක් නිකුත් කරමින් සඳහන් කරයි. අදාළ ගැටලු සඳහා විසඳුම් ලබාගැනීම පිළිබඳව පාර්ලිමේන්තු නියෝජිත කණ්ඩායමක් පත්කළ යුතු බවට වන යෝජනාවක් එහිදී ඩග්ලස් දේවානන්ද මහතා විසින් ඉන්දීය ආරක්ෂක උපදේශකවරයා වෙත ඉදිරිපත් කර ඇති බව ද සඳහන්ය. ජනාධිපති මහින්ද රාජපක්ෂ මහතා සහ ඊ. පී. ඩී. පී ය අතර ඉදිරියේදී පැවැත්වීමට නියමිත සාකච්ඡාවකදී මෙම යෝජනාව ජනාධිපතිවරයා වෙත ඉදිරිපත් කීරමට බලාපොරොත්තු වන බව ද දේවානන්ද මහතා පෙන්වා දී ඇත.", "URL": "https://sinhala.adaderana.lk/news.php?nid=16687", "Category": null, "Parent URL": null}