{"Source": "Adaderana", "Timestamp": "March 16, 2013 05:23 pm", "Headline": "ශ්‍රී ලංකාව සටන අත්නොහරියි!", "News Content": "ශ්‍රී ලංකාව විසින් සම්පාදිත විශ්ව කාලීන සමාලෝචන වාර්තාවේ කරුණු පිළිබඳ ඉදිරි සතිය තුළදීත් ජාත්‍යන්තර මානව හිමිකම් කවුන්සිලයේ රටවල් දැනුවත් කිරීමට බලාපොරොත්තු වන බව විදේශ කටයුතු අමාත්‍යංශය පවසයි. ජාත්‍යන්තර මානව හිමිකම් කවුන්සිලයට ඉදිරිපත් කළ මෙම වාර්තාව ඊයේ දිනයේ දී ඒකමතිකව සම්මත විය. දැනට ක්‍රියාත්මක කර ඇති උගත් පාඩම් හා ප්‍රතිසංධාන කොමිසමේ නිර්දේශ පිළිබදවත්, ඉදිරියේ දී ක්‍රියාත්මක කිරීමට නියමිත නිර්දේශ පිළිබඳවත් එම වාර්තාවෙහි අන්තර්ගතය. කෙසේ වෙතත් අමෙරිකාව සහ එක්සත් රාජධානිය මෙම වාර්තාවේ සඳහන් ඇතැම් කරුණු පිළිබද සිය කණස්සල්ල පළ කර තිබේ. මේ අතර මෙම වාර්තාවේ ගැඹුරු කරුණු රැසක් අන්තර්ගත වන බව විදේශ කටයුතු අමාත්‍යංශය සදහන් කළේය. විශේෂයෙන්ම පසුගිය වසර 05 තුළ ශ්‍රී ලංකා රජය දෙමළ ජනතාවගේ ජීවන තත්ත්වය නගාසිටුවීම සඳහා ගත්තා වූ ක්‍රියාමාර්ග රැසක් එහි අන්තර්ගත වන බව ද එම අමාත්‍යංශය පැවසුවේය. ලබන සිකුරාදා දිනය වන තෙක් ජිනීවා මානව හිමිකම් සමුළුව පැවැත්වෙන අතර ලබන සතිය පුරාවටම අදාළ වාර්තාවේ සදහන් කරුණු පිළිබඳ මෙම සමුළුවට සහභාගි වී සිටින රටවල් දැනුවත් කිරීමට පියවර ගන්නා බව විදේශ අමාත්‍යංශය සඳහන් කළේය. එමෙන්ම මෙරට පිළිබඳ විදෙස් රටවල් තුළ පවතින දුර්මතයන් වෙනස් කිරීම සඳහා මෙම වාර්තාව උපයෝගි කර ගන්නා බව ද එම අමාත්‍යංශය පැවසුවේය. ඒ අනුව ඉදිරියේ දී දිගින් දිගටම ශ්‍රි ලංකාව සිදුකරන සංවර්ධන ක්‍රියාදාමය පිළිබඳවත් ශ්‍රි ලංකා රජය විසින් ගන්නා වූ වැදගත් තීන්දු තීරණ පිළිබඳවත් විදෙස් රටවල් දැනුවත් කරන බව විදේශ කටයුතු අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=32477", "Category": null, "Parent URL": null}