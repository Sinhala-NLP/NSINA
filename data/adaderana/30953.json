{"Source": "Adaderana", "Timestamp": "January 21, 2013 06:24 pm", "Headline": "විදුලිබිල හදන්න සූත්‍රයක් ඕනෑ", "News Content": "ප්‍රමුඛතාව මත පදනම්ව රටට අවශ්‍ය විදුලිය නිෂ්පාදනය කළ හැකි වන්නේ උපරිම දින 40 කට පමණක් බව විදුලි බල හා බලශක්ති අමාත්‍යංශය පවසයි. කෙසේ වෙතත් මේවන විට සියයට 80 ක් පමණ ජල විදුලි උත්පාදන හැකියාවක් පවතින බවට මත පළ වුවත් එය සිදු කළ නොහැකි ක්‍රියාවක් බව විදුලි බල හා බලශක්ති අමාත්‍ය පාඨලී චමිපික රණවක මහතා සඳහන් කළේය. මේ වන විට රටේ වාර්ෂික විදුලි ඉල්ලුම ගිගාවොට් පැය 12000ක් පමණ වන අතර එයින් ගිගාවොට් 6000 ක් දක්වා එක් ඒකකයක නිෂ්පාදන වියදම රුපියල් 7ක් වන බව අමාත්‍යවරයා පැවසුවේය. ඉතිරි ගිගාවොට් පැය 6000 නිෂ්පාදනය කර බෙදා හැරීමට එක් ඒකකයට රුපියල් 32 ක වියදමක් දැරීමට සිදුව තිබේ. මෙයට හේතුවී ඇත්තේ මහාපරිමාණ ආයතන ඇතුළු සීමිත පිරිසක් අතර වැඩි විදුලි ඉල්ලුමක් පැවතීම හේතුවෙන් බව අමාත්‍යවරයා සඳහන් කළේය. මෙම තත්ත්වය තුළ විදුලි බිල තීරණයට මිල සූත්‍රයක් අතවශ්‍ය බව විදුලි බල හා බලශක්ති අමාත්‍ය පාඨලී චම්පික රණවක මහතා සඳහන් කළේය.", "URL": "https://sinhala.adaderana.lk/news.php?nid=30953", "Category": null, "Parent URL": null}