{"Source": "Adaderana", "Timestamp": "August 3, 2010 02:11 pm", "Headline": "ගුරුනගර් ප්‍රදේශයේ අධිආරක්ෂාව ඉවතට", "News Content": "යාපනය අර්ධද්වීපයේ ගුරුනගර් ප්‍රදේශයේ පැවති අධිආරක්ෂිත කලාපය ඉවත් කිරීමට පියවර ගෙන තිබේ. සාමාන්‍ය ජනතාව නැවත පදිංචි කරවීමේ වැඩපිළිවෙල යටතේ මෙම අධිආරක්ෂිත කලාපය ද ඉවත් කිරීමට කටයුතු කළ බව වැඩබලන යුද හමුදා මාධ්‍ය ප්‍රකාශක කර්නල් දුමින්ද ගමගේ මහතා සඳහන් කළේය. ඒ අනුව ඊයේ දිනයේ එම අධි ආරක්ෂිත කලාපය ඉවත් කර සාමාන්‍ය ජනතාවට පවරා දීමට කටයුතු කළ බව ඔහු පැවසීය. යුද හමුදාපතිවරයාගේ අධීක්ෂණය මත පසුගිය කාලය පුරා අධි ආරක්ෂිත කලාප රැසක් ඉවත් කිරීමට කටයුතු කළ බව දුමින්ද ගමගේ මහතා ප්‍රකාශ කළේය. යාපනය, ගුරුනගර් සීනෝර් ජැටිය ආශ්‍රිත ප්‍රදේශය වසර 15 ක පමණ කාලයක සිට අධි ආරක්ෂිත කලාපයක් ලෙස පැවතුණි. 1995 වස‍රේ දී රිවිරැස මෙහෙයුමෙන් යාපනය මුදාගැනීමෙන් අනතුරුව මෙම ගුරුනගර් අධි ආරක්ෂිත කලාපය පිහිටුවනු ලැබීය.", "URL": "https://sinhala.adaderana.lk/news.php?nid=10007", "Category": null, "Parent URL": null}