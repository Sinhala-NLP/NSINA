{"Source": "Adaderana", "Timestamp": "August 23, 2019 04:45 pm", "Headline": "දිනක් පුරා ගිනි ගත් රොක් රක්ෂිතය නිවෙයි", "News Content": "ඇල්ල, රොක් රක්ෂිත ප්‍රදේශයේ හට ගත් ගින්න මැඩපැවැත්වීමට කටයුතු කළ බව බදුල්ල දිස්ත්‍රික් ආපදා කළමණාකරණ මධ්‍යස්ථානය පවසයි. එම මධ්‍යස්ථානයේ බදුල්ල දිස්ත්‍රික් සහකාර අධ්‍යක්ෂ ඊ.එම්. එල් උදය කුමාර මහතා පැවසුවේ මේ වනවිට ගින්න සම්පුර්ණයෙන් මැඩපවත්වා ඇති බවයි. මෙම ගින්න මැඩපැවැත්වීම සඳහා ශ්‍රී ලංකා ගුවන් හමුදා, යුද හමුදාව, පොලීසිය, ආපදා කළමනාකරණ ඒකකය, වනජීවි දෙපාර්තමේන්තුව සහ ප්‍රදේශවාසීන් එක්ව සිටි බව වාර්තා වෙයි. ඊයේ පස්වරු 4.00ට පමණ ඇල්ල රොක් ප්‍රදේශයේ හදිසි ගින්නක් හට ගත් බව අද දෙරණ වාර්තාකරු සඳහන් කළේය. මෙම ගින්නෙන් ඇල්ල, රොක් රක්ෂිතයේ සහ ඒ අසාන්න භූමියේ අක්කර 500කට අධික ප්‍රදාණයක් විනාශ වී ඇති බව වාර්තා වෙයි. මේ අතර මොණරාගල මරගල කන්ද රක්ෂිත ප්‍රදේශයේද ඊයේ පසව්රුවේ ගින්නක් හටගත් අතර පොලිසිය ආපදා කළමණාකරණ මධ්‍යස්ථානය සහ යුධ හමුදාව එක්ව ගින්න මැඩ පවත්වා තිබුණි. ගින්නෙන් රක්ෂිතයේ අක්කර 30 පමණ භූමි ප්‍රදේශයක් විනාශයට පත් ව ඇති බව වාර්තා වෙයි. මේ අතර මෙලෙස සිදුවන වන විනාශයන් කෙටි කාලීනව මෙන්ම දීර්ඝ කාලීනව පරිසරයට දැඩි බලපෑමක් වන බව පරිසරවේදී ජගත් ගුණවර්ධන මහතා සඳහන් කළේය.", "URL": "https://sinhala.adaderana.lk/news.php?nid=117308", "Category": null, "Parent URL": null}