{"Source": "Adaderana", "Timestamp": "May 1, 2015 04:23 pm", "Headline": "මැයි දින පෙළපාලි හා රැලි ඇරඹේ", "News Content": "කම්කරු දිනයට සමගාමීව දේශපාලන පක්ෂ සහ වෘත්තීය සමිති සංවිධානය කරන මැයි දින පෙළපාලි සහ රැලි මේ වනවිට පැවැත්වෙමින් තිබේ.මාළිඟාවත්ත ප්‍රදීපා මාර්ගයෙන් ආරම්භ වූ එක්සත් ජාතික පක්ෂයේ මැයි දින පෙළපාලිය මේ වන විට බේස්ලයින්පාර ඔස්සේ කැම්බල් පිටියට ළඟා වෙමින් සිටින බව අද දෙරණ වාර්තාකරු සඳහන් කළේය.ශ්‍රී ලංකා නිදහස් පක්ෂයේ මැයි දින පෙළපාලිය ලිප්ටන් වටරවුම, ඩාර්ලි පාර ශ්‍රී ලංකා නිදහස් පක්ෂ මුලස්ථානය සහ ඩෝසන් විදිය යන ස්ථාන වලින් ආරම්භ වී හයිඩ් පිටිය වෙත පැමිණ ඇත.ජාතික නිදහස් පෙරමුණ, මහජන එක්සත් පෙරමුණ, සමාජවාදී ජනතා පෙරමුණ, මහජන පක්ෂය, ප්‍රජාතන්ත්‍රවාදී වාමාංශික පෙරමුණ, පිවිතුරු හෙළ උරුමය සහ ලංකා කම්කරු සමිති මාධ්‍ය මණ්ඩලය හා අනුබද්ධිත වෘත්තිය සමිති සංවිධාන එක්ව පවත්වන මැයි දින පෙළපාලිය පොල්හේන්ගොඩ හන්දිය අසළින් ආරම්භ වූ බව සඳහන්ය.පෙළපාලිය මේ වන විට මැයි දින රැළිය පැවැත්වෙන ලලිත්ඇතුළත්මුදලි ක්‍රීඩාංගණය වෙත පැමිණ ඇති බව අද දෙරණ වාර්තාකරු සඳහන් කළේය.ජනතා විමුක්ති පෙරමුණේ මැයි දින පෙළපාළිය ගමන් ආරම්භ කළේ දෙහිවල එස්.ද.එස්.ජයසිංහ ක්‍රීඩාංගණයෙනි.පෙළපාලිය මේ වන විට බී.ආර්.සී.පිටිය දක්වා පැමිණ ඇති අතර මැයි දින රැලිය තවත් ටික වේලාවකින් ආරම්භ වීමට නියමිත බව එහි සිටින අද දෙරණ වාර්තාකරු පැවසුවේය. ප්‍රජාතන්ත්‍රවාදී පක්ෂයේ මැයි දින පෙළපාලිය වෝඩ් පෙදෙසින් ආරම්භ වුණි.පෙළපාලිය මැයි දින රැළිය පැවැත්වෙන ශාලිකා ක්‍රීඩාංගණයට මේ වන විට පැමිණ සිටින බව සඳහන්ය.මේ අතර පෙරටුගාමී සමාජවාදී පක්ෂයේ මැයි දින රැලිය රාජගිරිය බණ්ඩාරනායක ක්‍රීඩාංගණයේදී ආරම්භ වීමට නියමිත බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=51046", "Category": null, "Parent URL": null}