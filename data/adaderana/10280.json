{"Source": "Adaderana", "Timestamp": "August 17, 2010 10:49 am", "Headline": "සරණාගතයින් ගැන ශ්‍රී ලංකාව කැනඩාවෙන් තොරතුරු ඉල්ලයි", "News Content": "ශ්‍රී ලාංකික සරණාගතයින් 500 ට ආසන්න ප්‍රමාණයක් රැගත්\"සන් සී\"නැමති නෞකාව පිළිබඳව තොරතුරු ලබාදෙන ලෙස ශ්‍රී ලංකාව කැනඩාවෙන් ඉල්ලීමක් කර තිබේ. මේ සම්බන්ධව කැනඩා බලධාරීන් සමග පසුගිය සති කිහිපය තුළ නිල නොවන මට්ටමේ සාකච්ඡාවන් පැවැත්වූ බව ද කැනඩාවේ ශ්‍රී ලංකා මහ කොමසාරිස් චිත්‍රාංගනී වාගීෂ්වර මහත්මිය ඊයේ පැවති සම්මුඛ සාකච්ඡාවකදී සඳහන් කර තිබේ. එසේ තොරතුරු හුවමාරු කරගැනීම සම්බන්ධව තවමත් දෙරට අතර ගිවිසුමක් ගොඩනැඟී නොමැති බව ද ඒ මහත්මිය පෙන්වාදෙයි. ශ්‍රී ලාංකික සංක්‍රමණිකයින් 500 ක් පමණ රැගත් ‍ මෙම නෞකාව පසුගිය සිකුරාදා දින කැනේඩියානු මුහුදු සීමාවට ඇතුළු වී තිබිණි. MV Sun Sea නම් මෙම නෞකාව තුළ එල්.ටී.ටී.ඊ සාමාජිකයින් ද සිටින බව ද සඳහන් විය. මෙම නෞකාවෙන් කැනඩාව වෙත පැමිණි ශ්‍රී ලාංකික සරණාගතයින්ට එරට පුරවැසි භාවය ලබා‍ නොදෙන ලෙස ද කැනඩාවේ ශ්‍රි ලංකා මහකොමසාරිස් චිත්‍රාංගනී වාගීෂ්වර මහත්මිය කැනඩා බලධාරීන්ගෙන් ඉල්ලීම කර ඇති බව ද පසුගියදා වාර්තා විය.", "URL": "https://sinhala.adaderana.lk/news.php?nid=10280", "Category": null, "Parent URL": null}