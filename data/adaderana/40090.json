{"Source": "Adaderana", "Timestamp": "January 4, 2014 04:07 pm", "Headline": "ඉන්දීය ධීවරයින් 15ක් රිමාන්ඩ්", "News Content": "මෙරට මුහුදු සීමාව උල්ලංඝණය කරමින් ධීවර කර්මාන්තයේ නිරතවු ඉන්දීය ධීවරයින් 15 දෙනෙකු රක්ෂිත බන්ධනාගාර ගත කර තිබේ. මොවුන් ලබන 06 වැනි දින දක්වා රක්ෂිත බන්ධනාගාර ගතකරන ලෙස පුත්තලම වැඩබලන මහේස්ත්‍රාත් ෆසාල් අබුතාහිර් මහතා නියෝග කර ඇත. මෙලෙස රක්ෂිත බන්ධනාගාර කර ඇත්තේ ඉන්දියාවේ තමිල්නාඩු ප්‍රාන්තයේ රාමනාදපුරම් ප්‍රදේශයේ පදිංචි ධීවරයින් පිරිසකි. අත්අඩංගුවට පත් ධීවරයින් පසුගිය 02 වැනිදා මන්නාරමට දකුණෙන් සැතපුම් 06ක් පමණ දුරින් වු මෙරට මුහුදු සීමාව තුළ නීති විරෝධී අයුරින් ධීවර කටයුතුවල නිරතව සිටිය දී නාවික හමුදාව විසින් අත්අඩංගුවට ගත්තේය. ඉන් 15 දෙනෙකු කල්පිටිය පොලිසියට භාර දුන් අතර 10 දෙනෙකු මන්නාරම ධීවර පරීක්ෂක කාර්යාලය වෙත භාර දීමට නාවික හමුදාව කටයුතු කර තිබුණි.", "URL": "https://sinhala.adaderana.lk/news.php?nid=40090", "Category": null, "Parent URL": null}