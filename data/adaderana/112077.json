{"Source": "Adaderana", "Timestamp": "June 16, 2019 12:08 pm", "Headline": "චීන ජනපති උපන්දිනය සමරයි", "News Content": "චීන ජනාධිපති ෂි ජින් පින්ගේ 66වැනි උපන්දිනය පසුගියදාට යෙදී තිබුණි. ඔහුගේ ජන්ම දිනය සැමරීමට රුසියානු ජනාධිපති ව්ලැඩිමීර් පුටින්ද එක් වී ඇත. ටජිකිස්ථානයේ පැවැත්වෙන ආසියාවේ අන්තර්කි‍්‍රයා හා විශ්වාසය ගොඩනැංවීමේ පියවර පිළිබඳ 5වන සමුළුවට එක් වීමට පෙර රුසියානු ජනාධිපති ව්ලැඩිමීර් පුටින් මහතා චීන ජනාධිපති ෂී ජින් පිං මහතා වෙත උපන් දින සුබපැතුම් පිරිනමා ඇත. චීන ජනාධිපතිවරයාගේ 66වැනි උපන් දිනය වෙනුවෙන් සුබ පතමින් ව්ලැඩ්මීර් පුටින් මහතා රුසියානු අයිස්ක්‍රීම් තිළිණ කළේය. දෙරට අතර සබඳතාව වර්ධනය කිරීම සඳහා ෂී ජින් පිං මහතා ඉටු කළ සේවය ඉහළින් අගය කළ ව්ලැඩ්මීර් පුටින් මහතා, ද්විපාර්ශ්වික සම්බන්ධතාව අඛණ්ඩව වර්ධනය වනු ඇති බවට විශ්වාස පල කරයි. ව්ලැඩ්මීර් පුටින් මහතාගේ සුබ පැතුම් පිළිබඳ ස්තුතිය පළ කරමින් , චීන ජනාධිපතිවරයා චීන තේ කොළ තෑග්ගක් වශයෙන් රුසියානු ජනාධිපතිවරයාට පිරිනමා තිබුණි. ජනාධිපති ෂි ජින් පින් 2012 වර්ෂයේ සිට චීනයේ පාලන බලය හොබවයි. එමෙන්ම පසුගිය වසරේදී ජීවිතාන්නය දක්වා එම ධූරයෙහි කටයුතු කිරීම සඳහා ව්‍යවස්ථාවෙන් ඔහුට අවසර හිමිවුණි.", "URL": "https://sinhala.adaderana.lk/news.php?nid=112077", "Category": null, "Parent URL": null}