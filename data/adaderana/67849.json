{"Source": "Adaderana", "Timestamp": "January 8, 2017 11:25 am", "Headline": "ඉදිරියේදී ජනතාවගේ ආණ්ඩුවක් නිර්මාණය කළ හැකියි", "News Content": "රටේ සියලු ජනතාව එකා මෙන් එකතු වුවහොත් ඉදිරියේදී ජනතාවගේ ආණ්ඩුවක් නිර්මාණය කළ හැකි බව පාර්ලිමේන්තු මන්ත්‍රී නාමල් රාජපක්ෂ මහතා පවසයි.ඒ මහතා මේ බව කියා සිටියේ අද(08) දිනයේ Face book සමාජ මාධ්‍ය ඔස්සේ ජනතාවගේ ප්‍රශ්නවලට පිළිතුරු ලබාදීමේ සජීවී සංවාඳයකට එක්වෙමිනි.එහිදී ජනතාව යොමු කළ ප්‍රශ්නයන් හා ඒ මහතා ලබා දුන් පිළිතුරු පහත පරිදි වෙයි,ප්‍රශ්නය: ජනතාවට අලුත් ආණ්ඩුවක් ලබා දෙන්නේ කවදාද?පිළිතුර : රටේ සියලු ජනතාව එකා මෙන් එකතු වුවහොත් ජනතාවගේ ආණ්ඩුවක් නිර්මාණය කිරීම ගැටළුවක් නෙමෙයි.ප්‍රශ්නය: ගරු නාමල් රාජපක්ෂ මහත්මයාණෙනි, අපිට නොකිය අපේ ගම්වලට පුත්තලම දිස්ත්‍රික්කයේම වෙනත් මැතිවරණ කොට්ඨාසවල නායකයන් ඇවිත් කමිටු නිර්මාණය කරනවා. අපිට කියන්නෙවත් නෑ. අපි මොනාද මේවට ගන්න තීන්දුව? අපව දැඩි අපහසුතාවට පත් වෙනවා මේ වැඩ ගැන? පිළිතුර : බොහොම ස්තූතියි දැනුවත් කලාට. මම මේ පිළිබද අදාළ නායකයින් දැනුවත්කර ඉතා ඉක්මනින්ම අවශ්‍ය පියවර ගන්නම්.ප්‍රශ්නය: ගුරු විභාගය සමත් රැකියා විරහිත උපාධිධාරීන්ට රැකියා ලබා දෙන්නේ කවදාද?පිළිතුර :මේ පිළිබඳව මම අපේ ජ්‍යෙෂ්ඨ මන්ත්‍රීවරුන්ව දැනුවත්කර අවශ්‍ය පියවර ගන්නම්. දැනුවත් කලාට ස්තූතියි.ප්‍රශ්නය: හම්බන්තොට ජනතාවගේ නිජබිම් හා ගොවිබිම් චීනයට විකිණීමට එරෙහිව සිදු කරන අරගලයෙ අලුත්ම තත්ත්වය කෙසේද ? මේ අරගලයත් එක උද්ඝෝෂණයක් පමණක් වේවීද ?නැතිනම් පාලකයන් විකීණීමේ අදහස අත් හැර ගන්නා තුරු සටන් කරනවද ? පිළිතුර : මෙය චීනයට හෝ සංවර්ධනයට විරුද්ධ සටනක් නොවේ. අපේ දේශපාලන දර්ශනය තුළ ජනතාවගේ සම්පත් පිටරටකට තබා පෞද්ගලික ආයතනයකට විකිණීමටවත් එකඟ වෙන්නේ නෑ. අපේ මුතුන්මිත්තන්ගේ ඉඩම්, කිසිම හේතුවක් මත විකුණන්න දෙන්නේ නෑ. අපි ඒ අරගලය ජනතාවත් සමග ඉදිරියටම කරගෙන යනවා.ප්‍රශ්නය: ඊයේ අපි දුටු නාමල්ට අපි හදවතින්ම ආදරෙයි. හැමදාම ඒ වගේ වෙන්න. ඊයේ අපි ඔබෙන් ඒ මහා වීරයාගේ රුපය දුටුවා.පිළිතුර :අනාගත පරපුර වෙනුවෙන් රටේ සහ මිනිස්සුන්ගේ සම්පත් සුරකින්න, කොන්දේසි විරහිතව අපි පෙනී සිටිනවා.ප්‍රශ්නය: රටට වෙන දේ අපිට තේරුම් ගන්න බෑ. මොකක්ද මේ වෙන්නේ?පිළිතුර : රට විකිණීම හෝ රට අරාජිකත්වයට පත්කිරීම නවතාලිය හැක්කේත් ජනතාවට පමණයි. අපි එකතුවෙලා ගොඩනැගිය යුත්තේ දැවැන්ත ජනතා බලයක්. රට තුළ සිද්ධවෙන මහාපරිමාණ දුෂණ සහ වංචා තවදුරටත් රහසක් නෙමෙයි. ආර්ථිකය ඉතා අකාර්යක්ෂම ලෙස කලමනාකාරණය කරනවාට අමතරව දැන් රාජ්‍ය දේපල සහ පාරම්පරික ඉඩම්නුත් පිටරටට විකුණන්න පටන් අරන්. අපි ඊයේ හම්බන්තොටින් පටන්ගත්ත අරගලය, ජනතාවත් සමග ඉදිරියටම කරගෙන යනවා.ප්‍රශ්නය: මෙහෙම ගියොත් මේ ජහපාලනය අපේ රට 88-89 යුගයට නැවත ගෙනයනවා. මේ ආණ්ඩුව පන්නල දාන්න. පිළියමක් නැද්ද මේ රට විකුණන එකට?පිළිතුර : එකම පිළියම මහජන බලය. මහජනතාවට පමණයි මේ අදුරු යුගය ආපසු හරවන්න පුළුවන්.ප්‍රශ්නය: ඔබතුමාට තියෙන චෝදනා ඇත්තද?පිළිතුර : මේ චෝදනා සියල්ල දේශපාලනික ලාභ ප්‍රයෝජන සඳහා ගොතපු, රජය විසින් රාජ්‍ය බලය සහ රාජ්‍ය මාධ්‍ය යොදාගනිමින් පතුරුවන, කිසිඳු නීතිමය පදනමක් නැති චෝදනා. මම ඒ සඳහා අවශ්‍ය නීතිමය ක්‍රියාමාර්ග දැනටමත් අරගෙනයි තියෙන්නේ. ඉතා නුදුරේදීම උසාවිය සහ අනෙකුත් නීතිමය ආයතන මගේ නිර්දෝෂීභාවය ඔප්පු කරයි.ප්‍රශ්නය: හම්බන්තොට වරාය ඔබේ තාත්තා හැදුවේ. එහෙම වෙලත් ඇයි ඔබේ තාත්තා ඒක දියුණු කරනවාට විරුද්ධ වෙන්නේ?පිළිතුර : රටේ සංවර්ධනය කියන්නේ එක දෙයක්. රට සංවර්ධනය කිරීම සඳහා ණය ආධාර ලබා ගැනීම තවත් දෙයක්. හැබැයි රටේ වත්කම් විකිණීම කියන්නේ වෙනස් දෙයක්.ප්‍රශ්නය: ඔබ දේශපාලඥයෙක්. ඇයි ඔබ මේ හැම තිස්සේම විරෝධතා ව්‍යාපාර ක්‍රියාත්මක කරන්නේ. ඔබ දේශපාලඥයෙක් වශයෙන් ආදර්ශයක්‍ වෙන්න ඕනි නේද?පිළිතුර : රටේ තියෙන ජාතික සම්පත් විකිණීම බලන් ඉන්න බැරි දෙයක්. අපි ඒවගේ දේවල්වලදී විරුද්ධ වුණේ නැත්නම් ඉදිරියේදී අපි පරක්කු වැඩි වෙයි.ප්‍රශ්නය: ඔබලාගේ ආණ්ඩුවක් බලයට පත් වූ පසුව එෆ්.සී.අයි.ඩී. තියා ගන්නවාද?පිළිතුර : එෆ්.සී.අයි.ඩී. කියන්නේ නීති විරෝධී ආයතනයක්. අපි රජයක් පත් කළාම යහපාලන රජය යටතේ සිදු වූ දුෂිත වංචා සොයනවා. නීති රාමුවක් යටතේ අපි තහවුරු කරනවා. අපි වැරදි අයට දඩුවම්‍ දෙනවා.ප්‍රශ්නය: ඇයි ඔබ රගර් ටීම් එකට උදව් කරන එක නැවැත්තුවේ?පිළිතුර : නැවැත්තුවේ නැහැ. මම දැනටත් සී. එච්. කියලා ටීම් එකකට උදව් කරනවා. තවත් විවිධ ක්‍රීඩාවන් නගා සිටුවන්න උදව්කරනවා.ප්‍රශ්නය: ඒකාබද්ධ විපක්ෂයේ පවතින ස්ථාවරත්වය ශක්තිමත් වෙයිද ඉදිරි‍ ඡන්දයට මුහුණ දෙන්න?පිළිතුර : ගොඩක් විශ්වාස කරනවා. මින්ස්සු තීරණය කරයි රට පාලනය කරන්න ඕනි කවුද නැද්ද කියලා.මිනිස්සු අතර වගේම දැන් පාර්ලිමේන්තුව තුළත් ඒ විශ්වාසය ගොඩනැගිලා තියෙන්නේ.ප්‍රශ්නය: උතුරු නැගෙනහිර මුස්ලිම් හා දෙමළ ජනතාවගේ හදවත් දිනා ගන්න ඔබලා මොනවද කරන්නේ?පිළිතුර : ජාතික සමගිය ඇති කරන්න කටයුතු කරනවා. මම විශ්වාස කරනවා මගේ පියා උතුරු නැගෙනහිර දියුණු කරන්න ගොඩක් මහන්සි වුණා. එයම ප්‍රමාණවත් වෙයි.ප්‍රශ්නය: ඊළඟ ඡන්දයට යන්නේ ඒස්.එල්.පී. එකත් එක්කද? නැද්ද?පිළිතුර : පුළුල්ව මැතිවරණ ක්‍රියාවලියක් දියත් කරන්න බලාපොරොත්තු වෙනවා.එහිදී ඒස්.එල්.පී. එකටත් කොටස් කාරයෙක් විය හැකියි.", "URL": "https://sinhala.adaderana.lk/news.php?nid=67849", "Category": null, "Parent URL": null}