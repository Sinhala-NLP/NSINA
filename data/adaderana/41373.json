{"Source": "Adaderana", "Timestamp": "February 25, 2014 02:43 pm", "Headline": "මාධ්‍ය ප්‍රකාශකගේ කතා මුළු පොලීසියටම කැළලක් - එජාපයේ විරෝධය!", "News Content": "මීගමුවේ කොල්ලය සම්බන්ධයෙන් සාධාරණ, අපක්ෂපාති පරීක්ෂණයක් සිදුකළ යුතුව තිබියදී නීතිඥයෙකු යැයි කියාගන්නා පොලිස් මාධ්‍ය ප්‍රකාශකවරයා, “නීතියෙන් වැරදිකරුවකු වන තෙක් කිසිදු පුද්ගලයෙකු අපරාධකරුවෙකු ලෙස සැලකිය යුතු නොවේ“ යන නීතියේ මූලික සිද්ධාන්තයද නොදැන සන්ධානයට දේශපාලන වාසි වන ආකාරයේ ප්‍රකාශ කරන බවට එජාපය චෝදනා කරයි. ඉකුත් 17 වැනිදා මීගමුව නගරයේ විදේශ මුදල් හුවමාරු කරන මධ්‍යස්ථානය සිදුවූ කොල්ලය සම්බන්ධයෙන් සැකපිට එජාපයේ බස්නාහිර පළාත් සභා අපේක්ෂක රොයිස් ප්‍රනාන්දු මහතා අත්අඩංගුවට ගැනිණ. ප්‍රනාන්දු මහතා අත්අඩංගුවට ගැනීම ගැන එජාපය පසුගිය 22 වැනිදාද මාධ්‍ය නිවේදනයක් නිකුත් කරමින් එකී පරීක්ෂණ සාධාරණව හා අපක්ෂපාතීව පැවැත්වීම පිළිබඳව අවධානය යොමු කර තිබුණි. එසේ තිබියදී පොලිස් මාධ්‍ය ප්‍රකාශකවරයා සන්ධානයට වාසි වන ආකාරයෙන් මෙම සිද්ධිය ගැන ප්‍රකාශ සිදුකරන බවත් එබැවින් ඔහු පොලිස් මාධ්‍ය ප්‍රකාශක තනතුරට නොගැලපෙන බවත් මේ නිසා පොලීසියේ ද ඔහුගේ ද ගෞරවය රැකගෙන තනතුරින් ඉවත් විය යුතු බවත් එජාපය විසින් අද (25) නිකුත් කළ නිවේදනයක දැක්වෙයි. එම නිවේදනය වැඩිදුරටත් පහත පරිදිය. දැනට අත්අඩංගුවේ පසුවන රොයිස් ප්‍රනාන්දු මහතාට එක්සත් ජාතික පක්ෂය විසින් බස්නාහිර පළාත් සභාවට තරග වැදීම සඳහා අපේක්ෂකත්වය ලබාදීම සම්බන්ධයෙන් සහ මහජන නියෝජිතයන් නීති විරෝධී අන්දමින් කටයුතු කිරීම පිළිබඳව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා තදබල විවේචනයක් එල්ල කොට තිබිණි. අප පුන පුනා ප්‍රකාශ කරන්නේ මෙම සිද්ධිය සම්බන්ධයෙන් සාධාරණ, අපක්ෂපාති සහ පිළිගත හැකි පරීක්ෂණයක් සිදු කළ යුතු බවත් මෙම සිද්ධියෙන් දේශපාලන වාසි ලබා ගැනීමට කටයුතු නොකළ යුතු බවත්ය. එසේ වුවත් දැන් අපට පෙනී යන කාරණය වන්නේ පොලිස් මාධ්‍ය ප්‍රකාශකවරයා මෙම සිද්ධිය තුළින් රජයට සහ එක්සත් ජනතා නිදහස් සන්ධානයට දේශපාලන වාසි ලබා දීමට උත්සාහ දරන බවකි. මෙය පොලිස් මාධ්‍ය ප්‍රකාශක තනතුර පාලක පක්ෂයේ දේශපාලන අවශ්‍යතා වෙනුවෙන් ඉතාම නිර්ලජ්ජිත ලෙස පාවිච්චි කෙරුණු අවස්ථාවකි. රොයිස් ප්‍රනාන්දු මහතා සම්බන්ධයෙන් යුක්තිය පසිඳලීමේ ක්‍රියාවලිය හරිහැටි ආරම්භවන්නටත් මත්තෙන් පොලිස් මාධ්‍ය ප්‍රකාශකවරයා විසින් සිදු කළ මෙම ප්‍රකාශය සලකා බලන විට අපට පෙනී යන්නේ සාධාරණ සහ අපක්ෂපාති අන්දමට මෙම පරීක්ෂණය සිදුවේද යන කරුණ සම්බන්ධයෙන් බරපතළ සැකයක් මතු වන බවයි. සාධාරණ පරීක්ෂණයක් සිදු නොකර මේ හරහා දේශපාලන වාසි ලබා ගැනීමට රජය ගන්නා උත්සාහය පොලිස් මාධ්‍ය ප්‍රකාශකවරයාගේ ඉහත කී ප්‍රකාශයෙන් පැහැදිලි වේ. පොලිස් මාධ්‍ය ප්‍රකාශකවරයාගේ මෙම දේශපාලන මුහුණුවරක් ගත් ප්‍රකාශය මුළුමහත් පොලිස් සේවයටම කැළලක් වන අතර එය රාජ්‍ය සේවයේ සියලු ආචාර ධර්ම උල්ලංඝණය කිරීමක්ද වේ. රාජ්‍ය නිලධාරියෙකු වශයෙන් පොලිස් මාධ්‍ය ප්‍රකාශකවරයා කිසිදු පක්ෂයක දේශපාලන අවශ්‍යතා වෙනුවෙන් පෙනී නොසිටිය යුතු අතර වර්තමාන තත්ත්වයන් සලකා බලන විට පෙනී යන්නේ පොලිස් මාධ්‍ය ප්‍රකාශකවරයා යනු හුදෙක් දේශපාලන හොරණෑවක් පමණක් බවයි. තමන් ශ්‍රී ලංකා නිදහස් පක්ෂයේ මාධ්‍ය ප්‍රකාශකවරයා නොව පොලිස් මාධ්‍ය ප්‍රකාශකවරයා බව අජිත් රෝහණ මහතාට අමතක වී ඇති බව පෙනේ. මේ නිසා පොලිස් මාධ්‍ය ප්‍රකාශකවරයාට සිය තනතුරේ රැඳී සිටීම සඳහා කිසිදු නීතිමය හෝ සදාචාරමය අයිතියක් නැති අතර සාධාරණ සහ අපක්ෂපාතී නිලධාරියෙකු වශයෙන් කටයුතු කිරීමට තමන්ට හැකියාවක් නොමැති බවටද මෙම ක්‍රියාකලාපය හරහා ඔහු තහවුරු කොට තිබේ. මේ නිසා ඔහු වහාම සිය ධූරයෙන් ඉල්ලා අස්විය යුතු බවට අපි යෝජනා කරමු. අනෙක් කාරණය වන්නේ නීතිඥයෙකු වශයෙන් තමන් හඳුන්වා ගන්නා පොලිස් මාධ්‍ය ප්‍රකාශකවරයා නීතියෙන් වැරදිකරුවකු වන තෙක් කිසිදු පුද්ගලයෙකු අපරාධකරුවෙකු ලෙස සැලකිය යුතු නොවේ යන නීතියේ මූලික සිද්ධාන්තය නොදැන ක්‍රියාකිරීමයි. මේ නිසා ඔහු ප්‍රකාශ කරන සිය වෘත්තිය සුදුසුකම් ගැන අපට බරපතළ සැකයක් මතුවේ. එබඳු ඉතාම සරල කරුණක් පිළිබඳවත් අවබෝධයක් නැති පුද්ගලයෙකු පොලිසියේ ඉහළ තනතුරකට පත් වූයේ කෙසේද යන්න මේ සමගම මතු කළ යුතු තවත් ප්‍රශ්නයකි. අවසානයේ අපට එළඹිය හැකි නිගමනය නම් වත්මන් පොලිස් මාධ්‍ය ප්‍රකාශකවරයා කිසිසේත්ම එම තනතුරේ රැඳී සිටීමට සුදුසු පුද්ගලයෙකු නොවන බවය. අප ඔහුගෙන් ඉතා කාරුණිකව ඉල්ලා සිටින්නේ පොලිස් සේවයේ ගරුත්වය මෙන්ම සිය ආත්ම ගෞරවයද රැකගෙන එම තනතුරෙන් ඉල්ලා අස්වන ලෙසටය. 2014.02.25", "URL": "https://sinhala.adaderana.lk/news.php?nid=41373", "Category": null, "Parent URL": null}