{"Source": "Adaderana", "Timestamp": "February 5, 2011 09:05 am", "Headline": "අදත් දිවයිනේ ඇතැම් ප්‍රදේශ වලට වැසි සහිත කාලගුණයක් ", "News Content": "අද(05) දිනය තුළ ද ඇතැම් ප්‍රදේශවල වැසි සහිත කාලගුණයක් බලාපොරොත්තු විය හැකි බව කාලගුණ විද්‍යා දෙපාර්තමේන්තුව පවසයි. පැවති වැසි සහිත කාලගුණික තත්ත්වය මේ වනවිට අඩු වී පැවතියද ශ්‍රී ලංකාව ආසන්නයේ පැවති අඩු පීඩන තත්ත්වය තවදුරටත් පවතින බව ඉදිරි කාලගුණය පිළිබඳ විස්තර කළ කාර්යයේ නියුතු කාලගුණ විද්‍යාඥ ගයනා හෙන්දවිතාරණ මහත්මිය සඳහන් කළාය. එමනිසා ඉදිරි දින කිහිපය තුළ කාලගුණික තත්ත්වයෙහි හදිසි වෙනස්වීම් ඇති විය හැකි බව ද ඇය පෙන්වාදුන්නාය. අද දිනයෙහි නැගෙනහිර, මධ්‍යම, ඌව, උතුරු සහ උතුරු මැද පළාත් වල කඩින් කඩ වැසි සහිත තත්ත්ව වර්ධනය විය හැකි බවත්, සවස් කාලයේදී දිවයිනේ අනෙකුත් ප්‍රදේශ වල තැනින් තැන ගිගිරුම් සහිත වැසි තත්ත්වයක් අපේක්ෂා කරන බව එම මහත්මිය ප්‍රකාශ කළාය. එමෙන්ම නැගෙනහිර වෙරළ තීරයට ඔබ්බෙන් වූ මුහුදු ප්‍රදේශ වල ගිගිරුම් සහිත වැසි ඇතිවන බවත්, එම මුහුදු ප්‍රදේශ තරමක රළු ස්වභාවයක් ගන්නා බවත් හෙන්දවිතාරණ මහත්මිය කියා සිටියාය.", "URL": "https://sinhala.adaderana.lk/news.php?nid=13990", "Category": null, "Parent URL": null}