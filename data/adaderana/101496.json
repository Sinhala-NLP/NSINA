{"Source": "Adaderana", "Timestamp": "December 29, 2018 06:23 pm", "Headline": "අගමැති අනුරාධපුර-පොලොන්නරු සිද්ධස්ථාන වැඳපුදා ගනී", "News Content": "අග්‍රාමාත්‍ය රනිල් වික්‍රමසිංහ මහතා ජය ශ්‍රී මහා බෝ සමිදුන් වැඳ පුදාගෙන ආශිර්වාද ලබාගෙන තිබේ. අද(29) අළුයම අනුරාධපුරය වෙත පැමිණි අග්‍රාමාත්‍යවරයා ජය ශ්‍රී මහා බෝ සමිදුන් වැඳ පුදාගෙන ආශිර්වාදය ලබාගත් බව අද දෙරණ වාර්තාකරු සඳහන් කළේය. මෙහිදී අග්‍රාමාත්‍යවරයා අටමස්ථානාධිපති පූජ්‍ය පල්ලේගම සිරිනිවාස නාහිමියන් බැහැ දැක උන්වහන්සේ සමග ද කෙටි පිළිසඳරක නිරත වී තිබේ. ඉන් අනතුරුව අග්‍රාමාත්‍යවරයා පොලොන්නරුව සෝමාවතිය පුද බිම වෙත පැමිණි බවෙ අප වාර්තාකරු සඳහන් කළේය. මෙහිදී අග්‍රාමාත්‍ය රනිල් වික්‍රමසිංහ මහතා විශේෂ ආගමික වැඩසටහන් කිහිපයකට ද සහභාගී වී තිබේ. මේ අතර අද පස්වරුවේ යළිත් අනුරාධපුරය වෙත පැමිණි අග්‍රාමාත්‍යවරයා ඉසුරුමුණිය සහ රුවන්වැලි සෑය වැදපුදාගෙන තිබේ. රුවන්වැලිසෑය වෙත පැමිණි අග්‍රාමාත්‍යවරයා රුවන්වැලිසෑ විහාරාධිපති නුවර කලාවියේ ප්‍රධාන සංඝනායක පූජ්‍ය පල්ලේගම හේමරතන නාහිමිපාණන් ද බැහැ දැක කෙටි පිළිසඳරක නිරත වී ඇති බව වාර්තා වෙයි. මේ අතර අග්‍රාමාත්‍යවරයාගේ සංචාරයට කම්කරු වෘත්තීය සමිති සබදතා සහ සමාජ සවිබලගැන්වීම් අමාත්‍ය දයා ගමගේ මහතා ද එක්ව සිටියේය.", "URL": "https://sinhala.adaderana.lk/news.php?nid=101496", "Category": null, "Parent URL": null}