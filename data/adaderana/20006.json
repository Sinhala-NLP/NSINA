{"Source": "Adaderana", "Timestamp": "November 14, 2011 04:17 pm", "Headline": "මන්නාරමෙන් තවත් ගෑස් නිධියක් හමුවෙයි", "News Content": "මන්නාරමේ ද්‍රොණියේ සිදුකළ කැණීම් කටයුතුවලදී තවත් ස්වාභාවික ගෑස් නිධියක් සොයාගෙන ඇති බව කැරීන් ලංකා සමාගම මගින් දැනුම් දී ඇති බව ඛනිජ තෙල් සම්පත් සංවර්ධන ලේකම් කාර්යාලය පවසයි. බැරකුඩා 1/G-1 ලෙස හැඳින්වෙන මෙම කැණීම් කටයුතු සිදුකරන දෝනාවෙහි ජල මට්ටමින් මීටර් 1509 ක දුරක් ඇතුළුව මීටර් 4700 ට වැඩි දුරකට කැණීම් කටයුතු සිදුකර ඇති බව එම කාර්යාලය සඳහන් කරයි. මීට පෙර කැණීම් කටයුතුවලදී සොයාගත් නිධියේ සිට කිලෝමීටර් 38 ක දුරකින් මෙම නව නිධිය පිහිටා ඇති අතර බටහිර වෙරළේ සිට ආසන්න වශයෙන් කිලෝමීටර් 60 ක දුරින් පිහිටි බව ද සඳහන්ය. මෙම නව සොයාගැනීමවල වාණිජමය වටිනාකම් නිශ්චිතව ගණනය කිරීමට පෙර තවදුරටත් කැණීම් කටයුතු සිදුකරන බව ද ඛනිජ තෙල් සම්පත් සංවර්ධන ලේකම් කාර්යාලය පෙන්වාදෙයි.", "URL": "https://sinhala.adaderana.lk/news.php?nid=20006", "Category": null, "Parent URL": null}