{"Source": "Adaderana", "Timestamp": "June 29, 2014 11:06 am", "Headline": "එකමුතු වී අරගල කළ යුතු කාලය වැඩි ඈතක නෑ ", "News Content": "දෙමළ ජනතාව සහ මුස්ලිම් ජනතාව එකමුතු වී සිය හිමිකම් වෙනුවෙන් අරගල කළ යුතු කාලය වැඩි ඈතක නොවන බව උතුරු පළාත් මහ ඇමති සී.වී වි‍ග්නේෂ්වරන් මහතා පවසයි. දෙමළ සහ මුස්ලිම් ප්‍රජාව අතර සහයෝගීතාවය වර්ධනය වන අයුරින් කටයුතු කරන ලෙසට තමන් විසින් වාණිජ කර්මාන්ත අමාත්‍ය රිෂාද් බදියුදීන් මහතාගෙන් ඉල්ලීමක් කරන බවද ඊයේ(28) මන්නාරම, මාන්දෙයි ප්‍රදේශයේ පැවති උත්සවයකට සහභාගී ‍වෙමින් ඔහු ප්‍රකාශ කර තිබේ. මෙම උත්වසය සඳහා වාණිජ කර්මාන්ත අමාත්‍ය රිෂාද් බදියුදීන් මහතාද සහභාගී වී සිටි බවද අප වාර්තාකරු සඳහන් කළේය. එසේම පසුගිය දින අලුත්ගම සහ බේරුවල ප්‍රදේශයේ සිදු වූ ගැටුම්කාරී තත්ත්වය පිළිබඳව අමාත්‍ය රිෂාද් බදියුදීන් මහතා ජනාධිපති මහින්ද රාජපක්ෂ මහතා සමඟද සාකච්ඡා කිරීමට පවා සිදු වු බව ඒ මහතා එහිදී සඳහන් කර සිටියේය. තවද පසුගිය වර්ෂය තුළ රජය සහ මුස්ලිම් ජනතාව අතර ඉතා හොඳ සහයෝගීතාවයක් තිබු බවත්, රජය සමඟ එවන් වූ සබඳතාවයකින් ජීවත්විය යුතු බව එම කාලයේදී ‍මුස්ලිම් ප්‍රජාව විසින් දෙමළ ප්‍රජාවට ප්‍රකාශ කළ බවත් හෙතෙම එහිදී වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=44290", "Category": null, "Parent URL": null}