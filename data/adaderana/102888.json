{"Source": "Adaderana", "Timestamp": "January 23, 2019 11:57 am", "Headline": "බිග් බෑෂ් ලීග් තරගයේ ජය මෙල්බර්න් රෙනගේඩ්ස් කණ්ඩායමට", "News Content": "ඔස්ට්‍රේලියානු බිග් බෑෂ් ලීග් ක්‍රිකට් තරගාවලියේ ඊයේ පැවැති තරගයකින් ජය වාර්තා කිරීමට මෙල්බර්න් රෙනගේඩ්ස් කණ්ඩායම සමත් වුණි. ඒ සිඩ්නි තන්ඩර් කණ්ඩායම පරාජය කරමිනි. තරගයේ කාසිය වාසිය දිනූ සිඩ්නි තන්ඩර් කණ්ඩායම ප්‍රථමයෙන් පන්දුවට පහරදීම සඳහා මෙල්බර්න් රෙනගේඩ්ස් කණ්ඩායම ආරාධනා කළේය. ඒ අනුව පිටියට පිවිසි මෙල්බර්න් රෙනගේඩ්ස් කණ්ඩායම නියමිත පන්දුවාර 20 අවසානයේදී කඩුලු 9ක් දැවී රැස් කර ගත් ලකුණු සංඛ්‍යාව 152කි. මෙල්බර්න් රෙනගේඩ්ස් කණ්ඩායම වෙනුවෙන් ආරොන් ෆින්ච් පන්දු 38කදී හයේ පහර 4ක් සහ හතරේ පහර 2ක් සමඟින් ලකුණූ 54ක් රැස් කළේය. කැමරන් වයිට් ලකුණූ 40කි. පන්දු යැවීමේදී ඩැනියෙල් සැම්ස් ලකුණූ 29කට කඩුලු 3ක් දවා ගැනීමට සමත් වුණි. ලකුණු 153ක ඉලක්කය හඹායාමට පිටියට පිවිසි සිඩ්නි තන්ඩර් කණ්ඩායමට නියමිත පන්දුවාර 20 අවසානයේදී කඩුලු 5ක් දැවී රැස් කර ගැනීමට හැකි වුණේ ලකුණූ 140ක් පමණකි. සිඩ්නි තන්ඩර් කණ්ඩායම වෙනුවෙන් ජේසන් සංග්හා නොදැවී ලකුණු 54ක් රැස් කළේය. පන්දු යැවීමේදී කේන් රිචට්සන් ලකුණූ 31කට කඩුලු 2ක් දවා ගැනීමට සමත් වුණි.", "URL": "https://sinhala.adaderana.lk/news.php?nid=102888", "Category": null, "Parent URL": null}