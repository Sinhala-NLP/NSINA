{"Source": "Adaderana", "Timestamp": "January 28, 2019 08:09 am", "Headline": "බුරුත කඳන් සමඟ 4ක් අත්අඩංගුවට", "News Content": "සේමමඩු රක්ෂිතයේ බුරුත දැව නීති විරෝධීව කපා කැබ් රථයකින් ප්‍රවාහනය කරමින් සිටි පුද්ගලයින් සිව්දෙනෙකු ඊයේ (27) මාමඩුව ඉදිකඩුව පාලම අසලදී අත්අඩංගුවට ගත් බව මාමඩුව පොලිසිය පවසයි. පොලිසිය පැවසූවේ රක්ෂිතයේ බුරුත ගස් කපා සිදුකරන නීති විරෝධී දැව ජාවාරමක් සම්බන්ධයෙන් මාමඩුව පොලිසිය වෙත ලද තොරතුරු මත සිදුකළ වැටලීමකදී සැකකරුවන් හා බුරත කඳන් පැටවූ කැබ්රථය අත්අඩංගුවට ගත් බවයි. බුරුත දැව කඳන් පැටවූ කැබ් රථය පොලිස් නිලධාරීන් මඟහැර ධාවනය කිරීමට උත්සහ කොට ඇති අතර මාර්ග බාධක යොදා පැය කිහිපයක් සිදුකළ වැටලීමකදී සැකකරුවන් හා කැබ්රථය අත්අඩංගුවටගත් බවද පොලිසිය පැවසූහ. අත්අඩංගුවටගත් ලොරි රථයේ බුරුත දැව කඳන් 13 තිබූ බවත් එහි වටිනාකම රුපියල් ලක්ෂ පහක් පමණ වන බවද පොලිසිය සඳහන් කළේය. අත්අඩංගුවට ගත් සැකකරවන් වවුනියාව සේමමඩු හා ගනේෂපුරම් ප්‍රදේශයේ පදිංචිකරුවන් වෙති. සැකකරුවන් හා අත්අඩංගුවටගත් බුරුත දැව කඳන් පැටවූ ලොරි රථය වවුනියාව මහෙස්ත්‍රාත් අධිකරණයට ඉදිරිපත් කිරීමට නියමිත අතර වවුනියාව කොට්ඨාස භාර පොලිස් අධිකාරී ටි.එම්.එස්.එම්. තෙන්නකෝන් මහතාගේ උපදෙස් මත මාමඩුව පොලිස් ස්ථානාධිපති පොලිස් පරීක්ෂක එස්.ජි.එස්.කේ සෙනරත් මහතාගේ මෙහෙයවීම හා අධික්ෂණය යටතේ පොලිස් කොස්තාපල්වරුන් වන (62938) ජයසූරිය, (68210) චානක, (16095) රුවන්, (88426) ජයතිලක, පොලිස් කොස්තාපල් රියදුරු (11388) සම්පත් ඇතුළු කණ්ඩායමක් සිද්ධිය සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=103190", "Category": null, "Parent URL": null}