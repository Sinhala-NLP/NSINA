{"Source": "Adaderana", "Timestamp": "November 20, 2016 12:37 pm", "Headline": " අංකුඹුර වෙඩි තැබීම- පොලිස් කණ්ඩායම් 6ක් විමර්ශන අරඹයි", "News Content": "මහනුවර, අංකුඹුර බැබිලගොල්ල ප්‍රදේශයේ සිදුවු වෙඩි තැබීම සම්බන්ධයෙන් පොලිස් කණ්ඩායම් 6ක් විමර්ශන ආරම්භ කර තිබේ. පොලීසිය සඳහන් කළේ මධ්‍යම පළාත් ජ්‍යෙෂ්ඨ නියෝජ්‍ය පොලිස්පතිවරයාගේ ප්‍රධානත්වයෙන් මෙම පරීක්ෂණ සිදුකෙරෙන බවයි.මහනුවර, අංකුඹුර බැබිලගොල්ල ප්‍රදේශයේ දී අද උදෑසන සිදුවු වෙඩි තැබීමකින් එක් පුද්ගලයෙකු ජීවිතක්ෂයට පත්වුණි.පොලීසිය සඳහන් කළේ බැබිලගොල්ල, පල්ලිය ඉදිරිපිට දී මෙම වෙඩි තැබීම සිදුවු අතර තුවාල ලැබු අනෙක් පුද්ගලයා ප්‍රතිකාර සඳහා මහනුවර රෝහලේ දැඩි සත්කාර ඒකකයට ඇතුළත් කර ඇති බවයි.මෝටර් රථයකින් පැමිණි සන්නද්ධ කණ්ඩායමක් විසින් මෙම වෙඩි තැබීම සිදුකර තිබේ. වෙඩි තැබීමෙන් ජීවිතක්ෂයට පත්ව ඇත්තේ මහනුවර මහයියාව ප්‍රදේශයේ පදිංචිව සිටි 30 හැවිරිදි තරුණයෙකි.අදාළ වෙඩි තැබීමට හේතුව මෙතෙක් අනාවරණය වී නොමැති අතර පොලීසිය සැකපළ කරන්නේ පෞද්ගලික ආරවුලක් හේතුවෙන් මෙම වෙඩි තැබීම සිදුකරන්නට ඇති බවයි.මේ අතර වෙඩි තැබීම සිදුවු ස්ථානයේ සිට කිලෝමීටර් 4ක් පමණ දුරින් වූ කබල්ගස්තැන්න ප්‍රදේශයේ දී වෙඩි තැබීමේ සිද්ධියට සම්බන්ධ එක් සැකකරුවෙකු ටි.56 ගිනි අවියක් සහ එම උණ්ඩ 20ක් සමග අත්අඩංගුවට ගෙන තිබේ. වෙඩි තැබීමට සම්බන්ධ මෝටර් රථය පූජාපිටිය ප්‍රදේශයේ දමා ගොස් තිබියදී පොලීසිය විසින් සොයාගෙන ඇති අතර සිද්ධියට සම්බන්ධ තවත් සැකකරුවන් දෙදෙනෙකු අත්අඩංගුවට ගැනීම සඳහා පොලිස් මෙහෙයුම් ආරම්භ කර තිබේ.", "URL": "https://sinhala.adaderana.lk/news.php?nid=66214", "Category": null, "Parent URL": null}