{"Source": "Adaderana", "Timestamp": "May 30, 2014 04:52 pm", "Headline": "විශ්ව විද්‍යාල ප්‍රතිපාදන කොමිසමේ සභාපතිවරිය දණ ගහලා වැඳලා ", "News Content": "මෑතකදී මෙරට ඉහළ පෙළේ දේශපාලනඥයෙකු‍ගේ නිවසක පැවැති සාදයක් අතරතුර විශ්ව විද්‍යාල ප්‍රතිපාදන කොමිෂන් සභාවේ සභාපතිවරිය දේශපාලනඥයෙකුට දණ නමා වැඳ ඇතැයි එක්සත් ජාතික පක්ෂ පාර්ලිමේන්තු මන්ත්‍රී අකිල විරාජ් කාරියවසම් මහතා පවසයි. අදාළ සිද්ධිය වන අවස්ථා‍ෙව්දී එහි සිටි මහාචාර්යවරයෙකු තමාව අමතා කියා සිටියේ “මන්ත්‍රීතුමා මහාචාර්යවරිය මෙමෙහ වැඳ වැටෙන්නේ නම් අපි බඩගා ගෙන ගිහින් වඳින්න” ඕනෑ යනුවෙන් යැයි කොළඹදී අද (30) පැවැති මාධ්‍ය හමුවකදී හෙතෙම කියා සිටියේය. එම ස්ථානයේ වි‍ශ්ව විද්‍යාල ප්‍රතිපාදන කොමිෂන් සභාවේ මෙන්ම සරසවි වල උගතුත් බො‍හෝමයක් සිට ඇති බවද අදාළ මහාචාර්යවරයා තමා හා පැවසූ බව අකිල විරාජ් කාරියවසම් මහතා කීවේය. මෙම සිද්ධියෙන් පැහැදිලි වන්නේ උගතුන්ගේ තනතුරුවල ඇති වටිනාකම පිළිගැනීම මෙම ආණ්ඩුව විනාශ කර ඇති බව යැයිද ඔහු පෙන්වාදුන්නේය. මේ අතර අධ්‍යාපනය සඳහා වෙන්කරන මුදල් කප්පාදු කිරීමට ආණ්ඩුව ජාත්‍යන්තර මූල්‍ය අරමුදල හා අවබෝධතාවකට එළඹ ඇතැයි විපක්ෂනායක රනිල් වික්‍රමසිංහ මහතා පසුගියදා කර ඇති ප්‍රකාශයක් ගැන ද මන්ත්‍රීවරයා අදහස් පළ කළේය. ඔහු කියා සිටියේ විපක්ෂනායකවරයා කළ එම ප්‍රකාශයෙන් ජාත්‍යන්තර මූල්‍ය අරමුදල සමග ආණ්ඩුව ගිවිසුමකට එළඹ ඇතැයි නොකී බවයි. එහෙත් අධ්‍යාපන අමාත්‍යවරයා විපක්ෂනායකවරයා කළ ප්‍රකාශය වරදවා තේරුම් ගෙන ඇති බවත් ඔහු අවබෝධතාවයත් ගිවිසුමත් හඳුනාගැනීමට නොහැකි බුද්ධි මට්ටමක් ඇති අයෙකු බවත් හෙතෙම ‍ෙපන්වාදුන්නේය. කෙසේ හෝ නිදහස් අධ්‍යාපනයට ලබාදෙන මුදල් කප්පාදු කළද රජය පෞද්ගලික අධ්‍යාපනය දියුණු කිරීමට ලබාදෙන දිරි දීමනා, වරප්‍රසාද වල අඩුවක් නැතැයි පෙනෙන්නට ඇති බව අකිල විරාජ් කාරියවසම් මහතා පැවසුවේය. පසුගිය කාලයේදී අධ්‍යාපනයට කළ වියදම් දෙස බැලීමේදී රජය ජාත්‍යන්තර මුල්‍ය අරමුදල හා පැමිණ ඇති එකඟතාවය එයින් පෙනී යන්නේ යැයිද ඔහු කියා සිටියේය. යුද්ධය කාලයේවත් මේ ආකාරයට අධ්‍යාපනය සඳහා වියදම් කළ මුදල් කප්පාදු නොකළ බවද හෙතෙම වැඩිදුර‍ටත් පෙන්වාදුන්නේය.", "URL": "https://sinhala.adaderana.lk/news.php?nid=43609", "Category": null, "Parent URL": null}