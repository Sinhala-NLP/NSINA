{"Source": "Adaderana", "Timestamp": "September 2, 2019 03:35 pm", "Headline": "අරුවක්කාලුවට යන මඟ හරස් කරමින් විරෝධයක්", "News Content": "අරුවක්කාලුවට යන මාර්ගය වසා දමා, මාර්ගය සකස් කර දෙන ලෙස ඉල්ලමින් පිරිසක් (02) විරෝධතාවයක නිරත වී ඇත. විරෝධතාවයේ නිරත වු පිරිස පවසා ඇත්තේ මෙම මාර්ගය මේ වන විට සිමෙන්ති සමාගමක හුණු ගල් කොරිය වෙත ගමන් කිරීමට සහ ඉදිවෙමින් පවතින අරුවක්කාලු කසළ අංගනයට ගමන් කිරීමට තිබෙන එකම මාර්ගය බවත් එම මාර්ගය අදාල ආයතන විසින් භාවිතා කිරීම නිසා දැඩි ලෙස අබලන්ව ගමන් කිරීමට නොහැකි තත්ත්වයක් මතුව ඇති බවයි. අදාල ආයතනවල බර වාහන දෛනිකව මෙම මාර්ගය භාවිතා කිරීම හේතුවෙන් අබලන්ව තිබුණද කිසිදු ප්‍රතිසංස්කරණයක් වසර ගණනාවකින් සිදු නොවීම හේතුවෙන් එළුවන්කුලම හා ගගේවාඩිය ගම්මාන වෙත ගමන් කරනු ලබන ජනතාව දැඩි පිඩාවන්ට පත්ව තිබුණද කිසිදු බලධාරියකු නිසි සොයා බැලිමක් නොකරන බව විරෝධතාකරුවන් පවසා ඇත. මේ හේතුව නිසා මාර්ගය සකස් කර දීමට මැදිහත් වන තුරු කිසිවකුට නැවත මාර්ගය භාවිතා කිරීමට ඉඩ නොදෙන බව පවසා 100 කට ආසන්න පිරිසක් මාර්ගය සම්පුර්ණයෙන් වසා දමමින් විරෝධතාවයේ නිරත වී ඇත. ඒ හේතුවෙන් අරුවක්කාලු කසළ අංගනයට හා සිමෙන්ති සමාගමේ හුණු ගල් කොරිය වෙත ගමන් කරන වාහන පැය කිපයක් ගමන් කිරිමට නොහැකි වි ඇත. පසුව අරුවක්කාලු කසළ අංගනය ඉදි කිරීම් භාරව සිටින ආයතනය අද සිට මාර්ගය ප්‍රතිසංස්කරණය කිරීමට මැදිහත් විම හේතුවෙන් විරෝධතාකරුවන් දහවල් වන විට මාර්ගයෙන් ඉවත් විම සිදුව තිබු බවද පොලිසිය පවසයි.", "URL": "https://sinhala.adaderana.lk/news.php?nid=118086", "Category": null, "Parent URL": null}