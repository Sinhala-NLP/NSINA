{"Source": "Adaderana", "Timestamp": "August 30, 2011 09:02 am", "Headline": "ඇමති ජී.එල්. දීර්ඝ විදෙස් සංචාරයක් අරඹයි", "News Content": "විදේශ කටයුතු අමාත්‍ය මහාචාර්ය ජී.එල්.පීරිස් මහතා දීර්ඝ විදේශ සංචාරයක් සඳහා දිවයිනෙන් පිටත්ව ගොස් තිබේ. ඊයේ(29) දිවයිනෙන් පිටත්ව ගිය මෙහිදි විදේශ කටයුතු අමාත්‍ය ජී.එල්.පීරිස් මහතා පළමුව කොරියානු ජන රජයේ සංචාරයක නිරත වේ. අද(30) දිනයේ සිංගප්පූරුවේ රැඳී සිටින ජී.එල්.පීරිස් අමාත්‍යවරයා හෙට(31) දි‍නයේ කොරියාවට ළඟා වීමට නියමිත බව විදේශ කටයුතු අමාත්‍යාංශය ප්‍රකාශ කරයි. කොරියානු විදේශ කටයුතු හා වෙළඳ අමාත්‍ය කිම් සුන් හවාන්ගේ ආරාධනයකට අනුව ජී.එල්.පීරිස් අමාත්‍යවරයා කොරියානු සංචාරයේ නිරත වේ. එහිදි ජී.එල්.පීරිස් අමාත්‍යවරයා කොරියානු අග්‍රාමාත්‍යවරයා ඇතුළු එරට රජයේ ඉහළ පෙලේ නිලධාරීන් රැසක් සමඟ සාකච්ඡා කිරීමට නියමිතය. කොරියානු එක්සිම් බැංකුවේ සභාපතිවරයාව ද මෙම සංචාරය තුළ ජී.එල්.පීරිස් අමාත්‍යවරයා හමුවීමට නියමිත බව විදේශ කටයුතු අමාත්‍යාංශය ප්‍රකාශ කරයි. කොරියානු සංචාරයෙන් අනතුරුව ජී.එල්.පීරිස් අමාත්‍යවරයා එංගලන්තයේ සංචාරයක නිරත වන අතර එහිදි කේම්බ්‍රිජ් විශ්ව විද්‍යාලය සංවිධානය කරන ජාත්‍යන්තර සම්මන්ත්‍රණයක් ඇමතීමට ද නියමිතය. ඉන් අනතුරුව සර්බියා ජනරජයේ බෙල්ග්‍රේඩ්හි සංචාරයක නිරත වන ජී.එල්.පීරිස් අමාත්‍යවරයා සැප්තැබ්මර් මස 05 සහ 06 එරට පැවැත්වෙන \"නෑම්\" සමුළුවට සහභාගී වීමට නියමිතව තිබේ. එම සමුළුවෙන් අනතුරුව ජී.එල්.පීරිස් අමාත්‍යවරයා ජෝර්දානයේ සංචාරයක නිරත වන අතර එහිදි ජෝර්දාන් රජු සහ එරට විදේශ කටයුතු අමාත්‍යවරයා සමඟ ද සාකච්ඡා පවත්වනු ඇත. එයින් අනතුරුව ස්විස්ටර්ලන්තයේ ජිනිවාහි පැවැත්වෙන මානව හිමිකම් කවුන්සිලයේ සැසිවාරය සඳහා විදේශ කටයුතු අමාත්‍ය ජී.එල්.පීරිස් මහතා සහභාගී වීමට නියමිතය. එම සැසිවාරය සඳහා විදේශ කටයුතු අමාත්‍යවරයාට අමතරව අමාත්‍ය මහින්ද සමරසිංහ, අමාත්‍ය නිමල් සිරිපාල ද සිල්වා සහ අමාත්‍ය අනුර ප්‍රියදර්ශන යාපා ඇතුළු පිරිසක් ද සහභාගී වනු ඇති බව විදේශ කටයුතු අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=18395", "Category": null, "Parent URL": null}