{"Source": "Adaderana", "Timestamp": "August 9, 2011 12:14 pm", "Headline": " ශ්‍රී ලාංකික වෛද්‍යවරයා එංගලන්තයේදී ලිංගික බලහත්කාරකම් කරන්න හදලා ", "News Content": "එංගලන්තයේ රෝහලක සේවයේ නියුතුව සිටි ශ්‍රී ලාංකික වෛද්‍යවරයෙකු ගර්භනී රෝගී කාන්තාවන් දෙදෙ‍නකුට සහ වින්නඹු සේවිකාවකට ලිංගික අතවර කිරීමට තැත් කිරීමේ සිදුවීමක් සම්බන්ධයෙන් පරීක්ෂණයක් ආරම්භ කර ඇතැයි විදෙස් මාධ්‍ය උපුටා දක්වයි. එක් ගර්භනී කාන්තාව රෝහලේදී පරීක්ෂා කරන මුවාවෙන් ඇගේ තනපුඩු සිප ගන්නට උත්සාහ දරමින් ඇයට ලිංගික බලහත්කාරකමක් සිදුකළ බව කියන මෙම වෛද්‍යවරයා කොළඹ විශ්ව විද්‍යාලයේ වෛද්‍ය පීඨයේ අධ්‍යාපනය ලැබ 1994 දී සුදුසුකම් සැපිරූවෙකු බව The Daily Mail සඳහන් කරයි. \"ඔබේ ජීවිතයේ ප්‍රියතම අත්දැකීමක් ඔබට ලැබෙන්නටයි යන්නේ\"ප්‍රියන්ත කඳනආරච්චි නමැති චෝදනාලාභි වෛද්‍යවරයා තමන්ට එසේ පැවසූ බව ගැබිණි කාන්තාව විසින් රෝහල් අභ්‍යන්තර විමර්ශන කමිටුව ඉදිරියේ තමන්ට සිදුවූ අතවරය සම්බන්ධයෙන් කරුණු දක්වමින් සඳහන් කර තිබේ. දෙවෙන ගර්භනී ස්ත්‍රීය පරීක්ෂාවට භාජනය කරන අවස්ථාවේදී මෙම වෛද්‍යවරයා විසින් ඇයගේ තට්ටම් ප්‍රදේශය මිරිකා ඇතැයිද,තවද අතවරයට ලක්වූ වින්නඹු සේවිකාව තමා දෙසට ඇද ඇගේ කබාය ගලවා පියවුරු සිපගන්නට උත්සාහ කර ඇතැයිද චෝදනා එල්ලවී ඇත. ඔහුගේ මෙම හැසිරීම සාමාන්‍ය තත්ත්වය අභිබවා ගිය සංස්කෘතික ගැටලුවක් බව ලිංගික අතවරවලට ගොදුරුවූවන්ගේ හඬට සවන්දීමෙන් පසු මෙම සිදුවීම පිළිබඳ විමර්ශන සිදුකරන කමිටුව ප්‍රකාශ කර තිබේ. ඊයේ එංගලන්තයේ මැන්චෙස්ටර්හිදී පොදු වෛද්‍ය සභාව ඉදිරිපිටදී මෙම චෝදනා පිළිබඳ මූලික විමර්ශන කටයුතු මෙහෙවුණු බව විදෙස් මාධ්‍ය සනාථ කරයි. අතවරයට පත් වූ බව කියන පළමු ගර්භනී ස්ත්‍රීය සිය ඇඳුම් ඉවත්කිරීමට විරෝධය පෑවද,වෛද්‍යවරයා ඇයගේ ඇඳුම් සම්පූර්ණයෙන් ඉවත්කිරීමට උත්සාහ දරා ඇතැයිද වාර්තා වේ. රෝහලේ උපදේශන කාර්යාලයේදී තමන් විසින් මෙම තිදෙනා පරීක්ෂාවට ලක් කළ බව මෙම වෛද්‍යවරයා විසින් පිළිගෙන ඇතත්,තමා ලිංගික අතවර කළ බවට එල්ලවෙන චෝදනා ප්‍රතික්ෂේප කර ඇතැයි The Daily Mail උපුටා දක්වයි.", "URL": "https://sinhala.adaderana.lk/news.php?nid=17948", "Category": null, "Parent URL": null}