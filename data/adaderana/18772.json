{"Source": "Adaderana", "Timestamp": "September 16, 2011 04:28 pm", "Headline": "කෝට්ටේ නගර සභාව ඉතාමත් දූෂිතයි -හර්ෂ", "News Content": "ශ්‍රී ජයවර්ධනපුර කෝට්ටේ නගර සභාව ඉතාමත් දූෂිත වූවක් බවත්, එක්සත් ජාතික පක්ෂෙය් නගරාධිපතිවරයකු යටතේ ප්‍රථම ක්‍රියාමාර්ගය වනු ඇත්තේ තොරතුරුවලට ඇති අයිතිය පිළිබඳ කාර්යපටිපාටිය ක්‍රියාත්මක කිරීම බවත් එක්සත් ජාතික පක්ෂ පාර්ලිමේන්තු මන්ත්‍රී හර්ෂ ද සිල්වා මහතා පවසයි. බදුගෙවන්නන්ගේ මුදල් සම්භාරයක් අයුතු ලෙස පරිහරණය කෙරුණු අතර එහි බලධාරීන් ගිණුම් ප්‍රකාශයන් හෝ නිසි පරිදි පිළියෙළ කර නැති බව ද ඔහු සඳහන් කරයි. මූල්‍ය තත්ත්වය පිළිබඳ සත්‍ය හා සාධාරණ නිරූපනයක් බව ප්‍රකාශ කිරීම කෙසේ වෙතත් යම් විවේචනයන්ට යටත්ව වුවද එම මූල්‍ය ප්‍රකාශයන් පිළිබඳව මතයක් ඉදිරිපත් කිරීමට එකඟ වීමට විගණකාධිපතිවරයාට නොහැකි බව 2009 වර්ෂය සඳහා වූ විගණකාධිපතිවරයාගේ වාර්තාව දක්වමින් ඒ මහතා පැවසුවේය. අවශ්‍ය තොරතුරු පැහැදිලි නොකිරීම හේතුවෙන් විගණනයේදී සමස්ත වශයෙන් රුපියල් මිලියන 576 වැනි විශාල මුදල් ප්‍රමාණයන් සම්බන්ධයෙන් සතුටුදායක ලෙස හේතු දැක්වීම කළ නොහැකි වූ හෙ‍තෙම කියා සිටියේය. නගරාධිපතිවරයා සහ නියෝජ්‍ය නගරාධිපතිවරයා විසින් වාහන සහ ඉන්ධන අනිසි ලෙස පරිහරණය කිරීමේ සිට රජයේ නියෝග සහමුලින්ම නොසලකා හරිමින් අනවසර ඉඩම් ගොඩකිරීම්වලට අනුමැතිය දීමෙන් නිවැසියන් දහස් ගණනක් පීඩාවට පත් කරමින් බරපතල ගංවතුර ගැටළු ඇති කිරීම දක්වා වූ අක්‍රමිකතා ගණනාවක් සිදු කර ඇතැයි ද විගණකාධිපතිවරයා විශේෂයන් සඳහන් කර ඇති බව බව ඔහු පෙන්වා දුන්නේය. කෝට්ටේ ජනතාවට සිය මුදල්වලට කුමක් වන්නේදැයි ඕනෑම අවස්ථාවක සොයා ගත හැකි වන සේ තොරතුරු වෙත පිවිසීමට ඇති අයිතිය පිළිබඳ කාර්යපටිපාටිය ක්‍රියාත්මක කිරීම එක්සත් ජාතික පක්ෂය යටතේ පාලනය වන ශ්‍රී ජයවර්ධනපුර කෝට්ටේ මහනගර සභාවේ ප්‍රථම කියාමාර්ගය වනු ඇත බව ද හර්ෂ ද සිල්වා මහතා සඳහන් කළේය. එක්සත් ජාතික පක්ෂය අවස්ථා කිහිපයකදීම එබදු නීතිරීති ගෙන ඒමට උත්සාහ කළ නමුත් ඒ සෑම අවස්ථාවකදීම පාලක එක්සත් ජනතා නිදහස් සන්ධානය එය නතර කළ බවද ඒ මහතා කියා සිටියේය. ශ්‍රී ජයවර්ධනපුර කෝට්ටේ මහනගර සභාවේ මැතිවරණ ව්‍යාපාරය මෙහෙයවීමට අදහස් කරන පිටකෝට්ටේ පිහිටි මැතිවරණ කාර්යාලය විවෘත කිරීමේ අවස්ථාවේදී අදහස් දක්වමින් හර්ෂ ද සිල්වා මහතා ප්‍රකාශ කළේය.", "URL": "https://sinhala.adaderana.lk/news.php?nid=18772", "Category": null, "Parent URL": null}