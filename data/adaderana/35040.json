{"Source": "Adaderana", "Timestamp": "June 18, 2013 03:03 pm", "Headline": "ජනපතිගේ අනුරුවකට ගිනි තබා විරෝධතා දැක්වූ පන්සිය ගණනක් අත්අඩංගුවේ", "News Content": "ජනපති මහින්ද රාජපක්ෂ මහතාගේ අනුරුවකට ගිනි තබා විරෝධතා දැක්වූ 500ට වැඩි පිරිසක් අද (18) ඉන්දීය පොලීසිය විසින් අත්අඩංගුවට ගෙන තිබේ. වින්ග් කමාන්ඩර් දසනායක හා මේජර් හරිස්චන්ද්‍ර නැමැති ආරක්ෂක නිලධාරීන් දෙදෙනාට ඉන්දියාවේ තමිල්නාඩු ප්‍රාන්තයේ වෙලිංටන් කඳවුරේ ලබාදෙන පුහුණුවට එරෙහිව එසේ විරෝධතා දැක්වූ පිරිසක් මෙලෙස අත්අඩංගුවට ගෙන ඇත. ඉහත නම් සඳහන් ශ්‍රී ලාංකික ආරක්ෂක නිලධාරීන් දෙදෙනාට ‍පසුගිය මස 27 වැනිදා සිට තමිල්නාඩුවේ නීලගිරි දිස්ත්‍රික්කයේ පිහිටි වෙලිංටන් යුද හමුදා කඳවුරේ පුහුණුවක් ලබාදෙනු ලැබේ. කෙසේ වෙතත් එකී පුහුණුවට ඉන්දීය ඩී.එම්.කේ හා ඒ.ඩී.එම්.කේ. පක්ෂ නායකයින් වන කරුණානිධි හා ජයලලිතා ජයරාම් පවා මීට ඉහත විරෝධතා පළ කරන ලදී. කවුරු මොනවා පැවසුවත් ශ්‍රී ලංකාවේ හමුදාවට ඉන්දියාවේදී පුහුණුව ලබාදෙන බව ඉන්දීය මධ්‍යම රජය අවධාරණය කර තිබූණි. එසේම තමිල්නාඩුවේ හැර ඉන්දියාවේ වෙන ඕනෑම තැනක පුහුණුව ලබාදෙන ලෙසට තමිල්නාඩු ප්‍රාන්තයේ දේශපාලන නායකයින් ඉන්දීය මධ්‍යම රජයට අවධාරණය කර තිබිණ. මෙම වාතාවරණය යටතේ ඉන්දීය මධ්‍යම රජය ශ්‍රී ලාංකාවේ ආරක්ෂක අංශ නිලධාරීන්ට පුහුණුව ලබාදීම අඛණ්ඩව සිදුකරගෙන යාමට විරෝධය පළකර තමිල්නාඩු ප්‍රාන්තයේ දේශපාලන පක්ෂ 4ක ආධාරකරුවන් වෙලිංටන් කඳවුර ඉදිරිපිට විරෝධතාවයක නිරතව තිබේ. යුද හමුදා කඳවුර පරිශ්‍රයට ඇතුළුවීමට විරෝධතාකරුවන්ට ආරක්ෂක අංශ ඉඩ නොදීම නිසා ඔවුන් ජනපති මහින්ද රාජපක්ෂ මහතාගේ අනුරුවකට ගිනි තබා ඇති අතර එසේ කලහකාරි ලෙස හැසිරුණු 500ට වැඩි පිරිසක් අත්අඩංගුවට ගෙන ඇති බවද ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=35040", "Category": null, "Parent URL": null}