{"Source": "Adaderana", "Timestamp": "September 25, 2016 12:51 pm", "Headline": " අවිධිමත් කසළ බැහැර කිරීම නිසා පාරිසරික ගැටළු රැසක්", "News Content": "අවිධිමත් ලෙස බදුල්ල නගරයේ කසළ බැහැර කිරීම හේතුවෙන් පාරිසරික ගැටළු රැසක් මතුව තිබේ.බදුල්ල, වින්සන්ට් ඩයස් ක්‍රීඩාංගණය ඇතුළු ක්‍රීඩාංගණ කිහිපයක් පිහිටා ඇති භූමියක වසර 40කට ආසන්න කාලයක් තිස්සේ කසළ බැහැර කරන බව ප්‍රදේශවාසීන් පවසයි. මෙම අවිධිමත් කසළ බැහැර කිරීම හේතුවෙන් ක්‍රීඩාංගණයට පැමිණෙන ක්‍රීඩකයින් පවා දැඩි අසීරු තත්ත්වයකට පත්ව තිබේ. කෙසේවෙතත් නාගරික සංවර්ධන අධිකාරීයේ ඌව පළාත් අධ්‍යක්ෂ ලලිත් විජේරත්න මහතා සඳහන් කළේ අදාළ කසළ ගොඩ 2013 වසරේ දී සම්පූර්ණයෙන්ම ඉවත් කළ ද එය අඛණ්ඩව ක්‍රියාත්මක කිරීමට නගර සභාව අපොහොසත්වීම හේතුවෙන් මෙම තත්ත්වය උද්ගතවී ඇති බවයි.මේ අතර පාරිසරය හානි අවම වන ආකාරයෙන් ආර්ථික සැලසුම් සකස් කළ යුතු බව මහනගර හා බස්නාහිර පළාත් සංවර්ධන අමාත්‍ය පාඨලී චම්පික රණවක මහතා පවසයි. ඔහු පෙන්වා දෙන්නේ පරිසර දූෂණය හේතුවෙන් ඉදිරි දශකයක තුළ ගැටළු රැසක් මතුවිය හැකි බවයි. ලෝක සංචාරක දිනය නිමිත්තෙන් බැද්දගාන තෙත්බිම් උද්‍යානයේ පැළ සිටුවීමේ වැඩසටහනකට එක්වෙමින් අමාත්‍ය පාඨලී චම්පික රණවක මහතා මෙම අදහස් පළ කළේය.", "URL": "https://sinhala.adaderana.lk/news.php?nid=64427", "Category": null, "Parent URL": null}