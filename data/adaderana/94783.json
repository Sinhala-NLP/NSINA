{"Source": "Adaderana", "Timestamp": "August 21, 2018 06:19 pm", "Headline": "මැර ප්‍රහාරයකට ලක් වු ආණමඩුව හෝටලය නැවත විවෘත වෙයි", "News Content": "මැර ප්‍රහාරයකට ලක්වීමෙන් පසු වසා දමා තිබු ආණමඩුව, ආඩිගම හෝටලය (21 ) දහවල් නැවත විවෘත කර තිබේ. ආණමඩු පොලිස් ස්ථානාධිපති ප්‍රධාන පොලිස් පරීක්ෂක උපාලි රත්නමලල මහතාගේ ප්‍රධානත්වයෙන් හෝටලය නැවත විවෘත වූ අතර හෝටලය විවෘත කරමින් පොලිස් ස්ථානාධිපතිවරයා ප්‍රකාශ කළේ කිසිදු බියකින් තොරව ව්‍යාපාරය සිදුකරගෙන යන ලෙසයි. ආණමඩුව , ආඩිගම ජනන හෝටලය මිට වසරකට පෙර ආරම්භ කර ඇති අතර එදින සිට මේ ප්‍රහාරය එල්ල කිරීමට මුල් වූ පුද්ගලයා බලහත්කාරයෙන් ආහාරපාන ලබා ගෙන තිබේ. මේ මැර ප්‍රහාරය එල්ල වූ පසුගිය 18 වන දින රාත්‍රියේද මේ හෝටලයට පැමිණ ඇති ප්‍රධාන සැකකරු ආහාර ඉල්ලා සිටි අවස්ථාවේ හෝටලයේ හිමිකරු මුදල් ඉල්ලා සිටීම හේතුවෙන් මේ ප්‍රහාරය හා මංකොල්ලය සිදු වී ඇත. මේ ප්‍රහාරය හෝටලයේ සී.සී.ටීවි කැමරා පද්ධතියේ සටහන්ව තිබීම හේතුවෙන් මාධ්‍ය මඟින් ලෝකය පුරා ප්‍රචාරය වූ අතර සමාජ මාධ්‍යද මේ සඳහා විශේෂ ප්‍රචාරයක් ලබා දී තිබිණි. මේ මැර ප්‍රහාරය සිදුව පැය විසිහතරක් යාමට මත්තෙන් සැකකරුවන් සියලු දෙනා අත්අඩංගුවට ගෙන අධිකරණයට ඉදිරිපත් කිරීමට ආනමඩුව පොලීසිය සමත් විය. සැකකරුවන් ආණමඩුව මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන මස තුන්වන දින දක්වා රක්ෂිත බන්ධනාගාර ගත කොට ඇත.", "URL": "https://sinhala.adaderana.lk/news.php?nid=94783", "Category": null, "Parent URL": null}