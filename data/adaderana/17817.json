{"Source": "Adaderana", "Timestamp": "August 3, 2011 08:39 am", "Headline": "විදුලියට අසනීපයි..!", "News Content": "විදුලිබල මණ්ඩල සේවකයින් අද දින අසනීප නිවාඩු වාර්තා කිරීමේ වෘත්තීය සමිති ක්‍රියාමාර්ගයක නිරත වන බව ලංකා විදුලි සේවක සංගමය පවසයි. මාස 10ක හිඟ වැටුප් ලබා නොදීමට එරෙහිව මෙම වෘත්තීය සමිති ක්‍රියාමාර්ගයේ නිරත වන බව එම සංගමයේ මෙහෙයුම් කමිටු සාමාජික රංජන් ජයලාල් මහතා පැවසුවේය. විදුලි බල මණ්ඩලයේ සභාපති මහාචාර්ය විමලධර්ම අබේව්ක්‍රම මහතාගෙන් මේ සම්බන්ධයෙන් අද දෙරණ විමසීමේදී ඔහු කියා සිටියේ හිඟ වැටුප් ලබාදීම පිළිබඳ අධ්‍යක්ෂ මණ්ඩලයේ තීරණය මත ‍විදුලිබල හා බලශක්ති අමාත්‍යංශ ලේකම්වරයාට මේ බව දන්වා ඇති බවයි. අමාත්‍යංශ ලේකම්වරයා විසින් මුදල් අමාත්‍යංශ ලේකම්වරයා දැනුවත් කිරීමෙන් පසු එකී අනුමැතිය මත හිඟ වැටුප් ගෙවීමේ කටයුතු සිදුකළ හැකි බව සභාපතිවරයා පෙන්වා දුන්නේය. කෙසේ වෙතත් අද දින සේවකයින් කොපමණ පිරිසක් සේවයට වාර්තා කරන්නේද නැද්ද යන්න පිළිබඳ තමන්ට තක්සේරුවක් නැතත් හැකි උපරිම ආකාරයෙන් විදුලිය අඛණ්ඩව සැපයීමට පියවර ගන්නා ලෙස සියලුම සාමානාධිකාරීවරුන්ට නියෝග කර ඇතැයි ඔහු වැඩිදුරටත් කියා සිටියේය. එහෙත් විදුලි බල මණ්ඩල‍ සේවකයින් තම වැටුප් ලබා නොගැනීමට කිසි සේත් රජය සමඟ කිසිදු එකඟතාවකට 2009 වසරේ දී එළඹ නොමැති බව රංජිත් ජයලාල් මහතා ‍චෝදනා කරයි.", "URL": "https://sinhala.adaderana.lk/news.php?nid=17817", "Category": null, "Parent URL": null}