{"Source": "Adaderana", "Timestamp": "July 14, 2019 07:03 pm", "Headline": "රාජ්‍ය බුද්ධි අංශ ප්‍රධානියා මාධ්‍ය හරහා ප්‍රසිද්ධ නොකළ යුතුයි-විපක්ෂ නායක", "News Content": "රාජ්‍ය බුද්ධි අංශ ප්‍රධානියා ඇතුළු බුද්ධි අංශ නිලධාරීන් මාධ්‍ය හරහා ප්‍රසිද්ධ කිරීම සිදුනොකළ යුත්තක් බව විපක්ෂ නායක මහින්ද රාජපක්ෂ මහතා පවසයි. ඔහු මේ බව ප්‍රකාශ කළේ අද (14) කොළඹදී මාධ්‍ය වෙත අදහස් දක්වමින්. මිහින්තලේ පූජා භූමිය ආශ්‍රිතව මල් වෙළෙඳාම සිදු කරන කාන්තාවන් පිරිසක් අද විපක්ෂ නායක මහින්ද රාජපක්ෂ මහතා මුණ ගැසුණේය. ඒ ඔවුන්ගේ වෙළෙඳසල් අදාළ ස්ථානවලින් ඉවත් කිරීමට ගෙන ඇති තීරණය පිළිබඳව විපක්ෂ නායකවරයා දැනුවත් කිරීම සඳහායි. අනතුරුව මාධ්‍යවේදීන් නැගූ ප්‍රශ්නවලටද විපක්ෂ නායකවරයා පිළිතුරු ලබාදුන්නේය. ඉදිරි ජනාධිපතිවරණය ජයග්‍රහණය කිරීම සඳහා තම පාර්ශවයට නිසි සැලැස්මක් පවතින බව විපක්ෂ නායක මහින්ද රාජපක්ෂ මහතා එහිද වැඩිදුරටත් පැවසීය. විපක්ෂ නායකවරයා පෙන්වා දෙන්නේ ජනාධිපතිවරණය සඳහා ඉදිරිපත් කරන අපේක්ෂකයා ලබන මස 11 වන දින ප්‍රකාශයට පත් කරන බවයි.", "URL": "https://sinhala.adaderana.lk/news.php?nid=114126", "Category": null, "Parent URL": null}