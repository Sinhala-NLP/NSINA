{"Source": "Adaderana", "Timestamp": "December 17, 2015 04:47 pm", "Headline": "රාජිත වෛද්‍ය සංගමයට දොස් කියයි", "News Content": "මාලඹේ පෞද්ගලික වෛද්‍ය විද්‍යාලයට විරුද්ධවන රජයේ වෛද්‍ය නිලධාරීන්ගේ සංගමය ඇතුළු සෙසු කණ්ඩායම් ගෝඨාභය රාජපක්ෂ මහතා ආරක්ෂක ලේකම්ව සිටියදී ආරම්භ කළ කොතලාවල ආරක්ෂක විශ්වවිද්‍යාලයට විරුද්ධ නොවූ බව කැබිනට් ප්‍රකාශක සෞඛ්‍ය හා දේශීය වෛද්‍ය ඇමති රාජිත සේනාරත්න මහතා කියයි.කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදියෙකුගේ ප්‍රශ්නයකට පිළිතුරු ලෙස හෙතෙම මේ බව පැවසීය.රාජිත සේනාරත්න ඇමතිවරයාගේ පුත් චතුර සේනාරත්න මහතාගේ බිරිඳ මාලඹේ පෞද්ගලික විශ්වවිද්‍යාලයේ ඉගෙනුම ලබන බවට අන්තරේ විසින් කර ඇති ප්‍රකාශය පිළිබඳව මාධ්‍යවේදියා ප්‍රශ්නය යොමු කර තිබුණි.එහිදී අමාත්‍යවරයා පැවසුවේ කොතලාවල ආරක්ෂක විශ්වවිද්‍යාලයද අර්ධ රාජ්‍ය විශ්වවිද්‍යාලයක් බවත්, එහිද පෞද්ගලික වෛද්‍ය විද්‍යාලයක් ඇති බවත්ය.එම සරසවිය ස්ථාපිත කිරීමට මත්තෙන් වෛද්‍ය සංගමය විරෝධයක් නොපෑ බවද හෙතෙම කියා සිටියේය.එසේම උසස්පෙළ සමත්ව විදේශ වෛද්‍ය උපාධි ලබා එන අය ගැන ජී.එම්.ඕ ඇතුළු කණ්ඩායම් විරෝධය පළ නොකරන බවත්, ඔවුන්ගේ ඉසෙඩ් ඉස්කෝර් මට්ටමක් ගැන කතාවක්ද නැති බවත්, හෙතෙම පෙන්වාදුන්නේය.මාලඹේ විශ්වවිද්‍යාලය ජනසතු කිරීමට කියන වෛද්‍ය සංගමයෙන් තමන් ඉල්ලා සිටින්නේ ඊට පෙර කොතලාවල ආරක්ෂක විශ්වවිද්‍යාලය ජනසතු කිරීමට මැදිහත් වන ලෙසත්, එසේ කළහොත් එය මාලඹෙන් අවසන් කළ හැකි බවත්ය.හිටපු ආරක්ෂක ලේකම් ගෝඨාභය රාජපක්ෂ මහතාට මාලඹේ පෞද්ගලික වෛද්‍ය විද්‍යාලයේ උපකුලපති තනතුර දුන්නා නම් වෛද්‍ය සංගමය විරෝධය නොපානු ඇතැයිද හෙතෙම පැවසීය.", "URL": "https://sinhala.adaderana.lk/news.php?nid=55785", "Category": null, "Parent URL": null}