{"Source": "Adaderana", "Timestamp": "January 7, 2017 09:50 am", "Headline": " මුදලට වහල්වෙලා නිදහස් සෞඛ්‍ය සේවාවට පිටු පාන්න බෑ", "News Content": "මුදලට වහල් වෙමින් නිදහස් සෞඛ්‍ය සේවාව යටතේ රෝගීන්ට ලබා දෙන ඖෂධ වෛද්‍යවරුන්ට ප්‍රතික්ෂේප කිරීමේ හැකියාවක් නොමැති බව සෞඛ්‍ය අමාත්‍ය රාජිත සේනාරත්න මහතා පවසයි.අමාත්‍යවරයා පෙන්වා දෙන්නේ වෛද්‍ය වෘත්තිකයින් ඖෂධ ජාවාමෙන් මුදල් ලබා ගන්නවා නම් එය එම වෘත්තියට නොගැලපෙන බවයි.බේරුවල ප්‍රාදේශීය ලේකම් කොට්ඨාසයේ පැවැති උත්සවයකින් අනතුරුව මාධ්‍ය වෙත අදහස් දක්වමින් අමාත්‍ය රාජිත සේනාරත්න මහතා මේ බව ප්‍රකාශ කර තිබේ.එහිදී වැඩිදුරටත් අදහස් දැක්වූ අමාත්‍යවරයා සඳහන් කළේ පිළිකා නාශක ඖෂධ මිල අධික බැවින් ඊට ආදේශකයක් වශයෙන් රුසියාවෙන් ඖෂධයක් ආනයනය කර රෝහල්වලට බෙදාහැරීමට කටයුතු කළ බවයි. එම ඖෂධය ජාතික ඖෂධ නියාමන අධිකාරිය විසින් පිළිකා නාශක ඖෂධයක් ලෙස පිළිගෙන ඇති බවද අමාත්‍යවරයා සඳහන් කළේය.එමෙන්ම ඉන්දියාවෙන් ද තවත් ඖෂධ දෙකක් ආනයනය කිරීම සඳහා මේ වන විට අධ්‍යනය කරමින් සිටින බව රාජිත සේනාරත්න අමාත්‍යවරයා ප්‍රකාශ කළේය.රුසියාවෙන් මීට පෙර රෝගීන්ට ලබා දුන් පිළිකා ඖෂධය රුපියල් දෙලක්ක 80,000ක් පමණ වූ බව සඳහන් කරන සෞඛ්‍ය අමාත්‍යවරයා නව ඖෂධය එක්ලක්ෂ 50,000ක් පමණ අඩු බවද සඳහන් කර සිටියේය.", "URL": "https://sinhala.adaderana.lk/news.php?nid=67809", "Category": null, "Parent URL": null}