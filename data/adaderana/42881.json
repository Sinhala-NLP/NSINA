{"Source": "Adaderana", "Timestamp": "April 30, 2014 10:57 am", "Headline": "සාම්පූර් පාසල් සිසුවියන් 3ක් අතුරුදන්", "News Content": "සාම්පූර් ප්‍රදේශයේ පාසල් සිසුවියන් තිදෙනෙකු අතුරුදන්වීම සම්බන්ධයෙන් පරීක්ෂණ ආරම්භ කර ඇති බව සාම්පූර් පොලීසිය පවසයි. සාම්පූර් සේනවූර් මහා විද්‍යාලයේ ඉගෙනුම ලබන මෙම සිසුවියන් ඊයේ (29) පාසල් ගොස් නැවත නිවසට නොපැමිණි බවට දැරියන්ගේ මව්පියන් විසින් පොලිසියට පැමිණිලි කොට තිබේ. මෙසේ අතුරුදහන්ව ඇත්තේ,සාම්පූර් සීදනවේලි හා සංතෝෂපුරම් යන ගම්මානවල පදංචි සෙල්වරත්නම් සෂින්ද (16), තංගරාජා සංගීතා (13) සහ අලගරාසා සිරිදා (12) යන තිදෙනාය. මෙම අතුරුදන්වීම පැහැර ගැනීමක්ද,එසේත් නැත්නම් ප්‍රේම සබඳතා මත සිදුවූවක්ද යන්න පිළිබඳව පොලිසිය පරීක්ෂණ පවත්වයි. මේ අතර එදිනම සාම්පූර් ප්‍රදේශයෙන් අතුරුදහන්ව සිට නැවත නිවසට පැමිණ ඇති 24 හැවිරිදි තරුණියකගෙන්ද මේ පිළිබදව පොලිසිය ප්‍රශ්න කරමින් සිටියි. සාම්පූර් යනු කලක් ත්‍රස්තවාදීන්ගේ ග්‍රහණයේ තිබී ආරක්ෂක අංශ විසින් මුදා ගෙන නැවත පදිංචි කිරීම් සිදුකළ ප්‍රදේශයකි.", "URL": "https://sinhala.adaderana.lk/news.php?nid=42881", "Category": null, "Parent URL": null}