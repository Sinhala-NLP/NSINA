{"Source": "Adaderana", "Timestamp": "May 16, 2019 08:34 pm", "Headline": "දකුණු පළාත් සභා හිටපු මන්ත්‍රීවරුන්ගේ සමුළුවක්", "News Content": "රට තුළ පවතින තත්ත්වය හමුවේ දකුණු පළාත් සභාවේ පක්ෂ විපක්ෂ හිටපු සියලු මන්ත්‍රීවරුන් කැඳවා සමුළුවක් පවත්වන්නැයි දකුණු පළාත් සභාවේ මන්ත්‍රී වරුන් පිරිසක් පළාත් සභා සභාපති සෝමවංශ කෝදාගොඩ මහතාගෙන් ඉල්ලීමක් කර තිබේ. දකුණු පළාත් සභාව විසිරුවා ඇති අවස්ථාවක රට තුළ උද්ගතව ඇති තත්ත්වය සම්බන්ධයෙන් අදාළ කටයුතු කිරීමේදී පළාත් සභාවේ හිටපු මන්ත්‍රීවරුන්ගේ දායකත්වය ලබාදීම පිළිබඳව මෙම සමුළුවේදී කරුණු දැක්වීමට නියමිතව ඇතයි දකුණේ දේශපාලන ආරංචි මාර්ග සඳහන් කරයි. සභාපති වරයාගෙන් කරනු ලැබූ මෙම ඉල්ලලීමට අනුව දකුණු පළාත් සභාවේ පක්ෂ විපක්ෂ සියලු මන්ත්‍රීවරුන් මෙසේ රැස්වීමට නියමිතව ඇති බවයි. දකුණු පළාත් සභාවේ හිටපු මන්ත්‍රීවරුන්ගේ මෙම හමුව සඳහා එක්සත් ජාතික පක්ෂය සහ ජනතා විමුක්ති පෙරමුනේ හිටපු පළාත් සභා මන්ත්‍රීවරුන්ද සහභාගී වීමට නියමිතව ඇති බව දකුණු පළාත් සභාවේ ජ්‍යේෂඨ මන්ත්‍රීවරයෙකු වන ඒ.ජී. සී පියසිරි මහතා පැවසීය. මේ සම්බන්ධයෙන් දකුණු පළාත් සභාවේ සභාපති සෝමවංශ කොදාගොඩ මහතාගෙන් කළ විමසුමකදී, ඔහු සඳහන් කළේ මෙම මස 21 වැනි දින උදේ 9.30 ට මෙම රැස්වීම පැවැත්වීමට කටයුතු යොදා ඇති බවයි.", "URL": "https://sinhala.adaderana.lk/news.php?nid=110109", "Category": null, "Parent URL": null}