{"Source": "Adaderana", "Timestamp": "December 19, 2017 12:42 pm", "Headline": " පුද්ගලික මූල්‍ය ආයතනයක් වටලයි", "News Content": "වවුනියාවේ පුද්ගලික මූල්‍ය ආයතනයක් ගනුදෙනුකරුවන්ට වංචා සිදු කිරීම නිසා ඔවුන් ඒ බව පොලීසියට පැමිණිලි කොට මූල්‍ය ආයතනය වටලා තිබේ. මෙම මූල්‍ය ආයතනයේ සාමාජිකත්වය ලබා ගැනීම පිණිස රුපියල් 1000 ක් ගෙවිය යුතු බව පවසා ඇති අතර එම මූල්‍ය සමාගමේ ප්‍රධාන් තේමාව වී ඇත්තේ ඉතා අඩු පොලියකට ඉතා ඉක්මනින් ලිහිල් කොන්දේසි මත ණය ලබා දීමයි. ඒ අනුව වවුනියාවේ වැසියන් 700 කට වැඩි පිරිසක් මෙම මූල්‍ය ආයතනයේ සාමාජිකයින් වී තිබේ. එක් අයෙකු රුපියල් 50,000 ක මුදලක් ණය වශයෙන් ලබා ගන්නේ නම් තවත් රුපියල් 5000 ක මුදලක් තැන්පත් කළ යුතුව ඇති බව මූල්‍ය ආයතනයේ නිලධාරීන් පවසා ඇත. කඩිනමින් රුපියල් දස ලක්ෂයක මුදලක් ලබා ගැනීම සඳහා රුපියල් ලක්ෂය බැගින් තැන්පත් කළ පිරිසක්ද මේ ගනුදෙනු කරුවන් අතර සිටිති. අවසානයේදී ණය මුදල් ගෙවීම මාස ගණනින් ප්‍රමාද වී ඇති අතර රුපියල් 5000 ක ණය මුදලක් ඉල්ලූ සාමාජිකයින්ටද ණය මුදල් නොගෙවීම නිසා මේ මූල්‍ය ආයතනය ව්‍යාජ එකක් බවට ගනුදෙනුකරුවන් සැක පහල කොට එය වටලා තිබේ. ගණුදෙණු කරුවන් විසින් කළ පැමිණිලි මත පොලීසියේ වංචා විමර්ශන අංශය මේ සිද්ධිය පිළිබඳව පරීක්ෂණ ආරම්භ කොට තිබේ.", "URL": "https://sinhala.adaderana.lk/news.php?nid=81782", "Category": null, "Parent URL": null}