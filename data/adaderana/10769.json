{"Source": "Adaderana", "Timestamp": "September 10, 2010 01:13 pm", "Headline": "පොදු රාජ්‍ය මණ්ඩලීය ක්‍රීඩා උළෙලට තවත් දින 23 යි", "News Content": "19 වන පොදු රාජ්‍ය මණ්ඩලීය ක්‍රීඩා උළෙල ආරම්භ වීමට තවත් ඇත්තේ දින 23ක කාලයක් පමණි. මෙවර ක්‍රීඩා උළෙල පැවැත්වෙන්නේ ඉන්දියාවේ දිල්ලි නගරයේය. තරගාවලියේ සියලුම පුහුණුවීම් කටයුතු පැවැත්වෙන ජමීයා ක්‍රීඩා සංකීර්ණයේ ඉදිකිරීම් කටයුතු මේ වන විට නිමා වී ඇති බව සංවිධායකයින් පවසයි. මෙම ක්‍රීඩා සංකීර්ණයේ ඉදිකිරීම් සඳහා රුපියල් කෝටි 40 ක් වෙන් කර තිබූ අතර එය නිම කිරීමට වැය වී ඇත්තේ කෝටි 38ක් පමණි. ඒ සඳහා මාස 22ක කාලයක් ගත වී තිබේ. මෙහි දී මලල ක්‍රීඩා, මේස පන්දු, ටෙනිස් සහ බැඩ්මින්ටන් ඇතුළු සෑම ක්‍රීඩාවකම පෙර පුහුණුවීම් සඳහා පහසුකම් ඇති බව සඳහන්ය. තරගාවලිය අනෙකුත් ඉදිකිරීම් කටයුතු ප්‍රමාද වෙමින් තිබිය දී මෙය පමණක් නියමිත දිනට ඉදිකිරීම් නිමා වීම විශේෂත්වයකි. මේ අතර තරගාවලියේ සමාරම්භක හා සමාප්ති උළෙල සඳහා අවශ්‍ය ඉදිකිරීම් ද මේ වන විට නිමාවෙමින් පවතින බව සඳහන්ය. ඒ සඳහා පමණක් රුපියල් කෝටි 40 ක මුදලක් වෙන් කර ඇති බව එහි සංවිධායකයින් සඳහන් කරයි.", "URL": "https://sinhala.adaderana.lk/news.php?nid=10769", "Category": null, "Parent URL": null}