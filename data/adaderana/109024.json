{"Source": "Adaderana", "Timestamp": "May 1, 2019 01:39 pm", "Headline": "බදුල්ල බන්ධනාගාරය අසළ නිවසක සැක කටයුතු ඉදිකිරීමක්", "News Content": "බදුල්ල නගර මධ්‍යයේ බදුල්ල බන්ධනාගාරයට අඩි 12ක් ඉදිරිපසින් පිහිටි නිවසක් තුළ කාමර 3කින් යුත් සැකකටයුතු ඉදිකිරීමක් සොයාගැනීමට බදුල්ල පොලීසිය සමත්ව ඇති බව අද දෙරණ වාර්තාකරු පවසයි. අද (01) සිදුකර ඇති මෙම වැටලීමෙන් පුද්ගලයන් 5 ප්‍රශ්න කිරීම් සඳහා බදුල්ල පොලීසිය වෙත රැගෙන ගොස් ඇති බව වාර්තා වෙයි. නිවස වටලන අවස්ථාවේ නිවසේ පොළව අඩි 12ක් පමණ ගැඹුරට හාරා කාමර 2ක ඉදිකිරීම් අවසන් කර තිබී ඇති අතර ඉතිරි කාමරය ඉදිකෙරෙමින් තිබී ඇත. මෙම භූගත බංකරය ඉදිකළ නිවසේ හිමිකරුවා සහ නිවස ඉදිකරමින් සිටි පුද්ගලයන් සිව්දෙනෙකු මෙසේ පොලීසිය විසින් ප්‍රශ්න කිරීම සඳහා ගෙන ගොස් ඇති බවත් අප වාර්තාකරු සඳහන් කර සිටියි. තවද මෙම නිවසේ උඩුමහලට බන්ධනාගාරය ඉතා හොඳින් දර්ශනය වන බව ද වාර්තා වෙයි. අත්අඩංගුවට ගත් පුද්ගලයින් බදුල්ල මහේස්ත්‍රාත් අධිකරණයට ඉදිරිපත් කිරීමට නියමිත අතර සිද්ධිය පිළිබඳ වැඩිදුර පරීක්ෂණ බදුල්ල පොලීසිය විසින් මෙහෙයවනු ලබන බව ද වාර්තා වෙයි.", "URL": "https://sinhala.adaderana.lk/news.php?nid=109024", "Category": null, "Parent URL": null}