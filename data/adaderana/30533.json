{"Source": "Adaderana", "Timestamp": "January 6, 2013 11:21 am", "Headline": "මන්ත්‍රී ඝාතකයින් සෙවීම සී.අයි.ඩියට භාරයි", "News Content": "කැලණිය ප්‍රාදේශීය සභා මන්ත්‍රී හසිත මඩවල මහතාගේ ඝාතනය සම්බන්ධ පරීක්ෂණ කටයුතු අපරාධ පරීක්ෂණ දෙපාර්තමේන්තුවට භාරදී තිබේ. අපරාධ පරීක්ෂණ දෙපාර්තමේන්තුවේ ප්‍රධානියෙකු යටතේ විශේෂ කණ්ඩායමක් ඒ සඳහා පත්කර ඇතැයි පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරි ප්‍රිශාන්ත ජයකොඩි මහතා කියයි. කැලණිය ප්‍රාදේශීය සභා මන්ත්‍රී හසිත මඩවල මහතා ඊයේ රාත්‍රී සිය නිවස ඉදිරිපිටදී යතුරු පැදියකින් පැමිණි පුද්ගලයින් දෙදෙනෙකුගේ වෙඩි ප්‍රහාරයකට ලක්ව මිය ගියේය. හසිත මඩවල මහතාගේ මෘත දේහය කොළඹ ජාතික රෝහලේ තබා ඇති අතර පශ්චාත් මරණ පරීක්‍ෂණය සිදුකිරීමට නියමිත බව පොලිස් මාධ්‍ය ප්‍රකාශක කාර්යාලය සඳහන් කළේය. අදාළ වෙඩි තැබීම සිදුවු ස්ථානය, ඇඟිලි සටහන් නිලධාරීන්, ඡායාරූප නිලධාරීන්, නිල සුනඛයින් සහ රජයේ රස පරීක්‍ෂකවරයාගේ පරීක්‍ෂණයට ලක්ව තිබේ. මහර මහේස්ත්‍රාත්වරයා විසින් මහේස්ත්‍රාත් පරීක්‍ෂණය ද සිදුකර ඇති බව පොලීසිය සඳහන් කළේය.", "URL": "https://sinhala.adaderana.lk/news.php?nid=30533", "Category": null, "Parent URL": null}