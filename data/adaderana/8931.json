{"Source": "Adaderana", "Timestamp": "June 10, 2010 02:00 pm", "Headline": "ඉන්දියාවෙන් සහන ණයක්", "News Content": "සාම්පූර් ප්‍රදේශයේ ඉදිකිරීමට නියමිත විදුලි බලාගාරයේ ඉදිකිරීම් හා දුම්රිය ප්‍රවාහන ක්ෂේත්‍රයේ සංවර්ධන කටයුතු වෙනුවෙන් ඇමරිකන් ඩොලර් බිලයනයක සහන ණයක් ලබාදීමට ඉන්දියාව එකඟ වී ඇති බව තොරතුරු හා ජනමාධ්‍ය අමාත්‍ය කෙහෙළිය රඹුක්වැල්ල මහතා පවසයි. අද කොළඹ පැවති මාධ්‍ය හමුවකට එක්වෙමින් ඇමතිවරයා මේ බව කියා සිටියේය. ඊයේ ජනාධිපති මහින්ද රාජපක්ෂ මහතා සහ ඉන්දීය අගමැති මන්මෝහන් සිං මහතා අතර පැවති සාකච්ඡාවේදී මේ පිළිබඳ මූලික එකඟතාවයකට පැමිණ ඇති බවත්,මාස 2 ක කාලයක් තුළ ණය මුදල ලබාගැනීමට අදාළ කටයුතු නිමාවිය යුතු බවට දෙපාර්ශවයම එහිදී සහතික වී ඇති බවත් සඳහන් වේ. සාම්පූර්හි ඉදිකිරීමට නියමිත ගල්අඟුරු බලාගාරයෙන් මෙ.වෝ.500 ක විදුලි ධාරිතාවක් උත්පාදනය කිරීමට නියමිතව ඇති අතර ලංකා විදුලිබල මණ්ඩලය හා ඉන්දීය ජාතික තාප විදුලි සංස්ථාව ඒකාබද්ධව මෙම ව්‍යාපෘතිය ක්‍රියාවට නැංවීමට තීරණය කෙරී ඇත.", "URL": "https://sinhala.adaderana.lk/news.php?nid=8931", "Category": null, "Parent URL": null}