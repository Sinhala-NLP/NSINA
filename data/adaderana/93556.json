{"Source": "Adaderana", "Timestamp": "July 31, 2018 04:51 pm", "Headline": "ලක්ෂ 40ක් නීත්‍යානූකූල පුරවැසියන් නෙමෙයි", "News Content": "ඉන්දීය ජාතික පුරවැසි ලේඛනයේ අවසන් කෙටුම්පතට අනුව ඇසෑම් ප්‍රාන්තයේ වෙසෙන ලක්ෂ 40ක පමණ පිරිසක් එරට නීත්‍යානුකූල පුරවැසියන් නොවන බවට හඳුනාගෙන තිබේ. ඒ එරට ජාතික පුරවැසි ලේඛනය සඳහා මේ පිරිසගේ නම් ඇතුළත් කර නොතිබීම හේතුවෙනි. ෙඒ අනුව අසල්වැසි බංග්ලාදේශය නිදහස ලැබූ 1971 මාර්තු 24වන දිනට පෙර ඉන්දියාවට පැමිණි බවට තහවුරු කිරීමට නොහැකිවූ පුද්ගලයින්ගේ පුරවැසි භාවය අවලංගු වනු ඇති. නීත්‍යානුකූල ඉන්දියානු පුරවැසියන් මෙම ලේඛනය සම්බන්ධයෙන් බිය විය යුතු නොමැති බව එරට බලධාරීන් ප්‍රකාශ කරයි. බංග්ලදේශයෙන් ඉන්දියාවට පලාවිත් සිටින අනවසර සංක්‍රමණිකයින් හඳුනා ගැනීමේ අරමුණින් මෙම ලේඛනය මෙවර යාවත්කාලීන කර ඇත්තේ දශක හතකට පසුව බවත් සඳහන් වෙයි. එහි අවසන් ලේඛනය දෙසැම්බර් මාසයේදී නිකුත් කිරීමට නියමිතයි. මේ අතර පුරවැසි භාවය අහිමිවූ පිරිස් පවසන්නේ දශක තුනක් පමණ ඉන්දියාවට සේවය කල තමන්ට මෙම ලේඛනයෙන් අසාධාරණයක් සිදුව ඇති බවයි.", "URL": "https://sinhala.adaderana.lk/news.php?nid=93556", "Category": null, "Parent URL": null}