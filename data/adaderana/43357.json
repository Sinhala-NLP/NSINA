{"Source": "Adaderana", "Timestamp": "May 21, 2014 12:55 pm", "Headline": "ගිනි අවියක් අතුරුදන් - හබරාදූව පොලීසියේ 2‍ගේ වැඩ තහනම්", "News Content": "රාජකාරී කටයුතු සඳහා ලබාදුන් ගිනි අවියක් අස්ථාන ගතවීමේ සිද්ධියක් සම්බන්ධයෙන් හබරාදුව පොලිස් ස්ථානයේ නිලධාරීන් දෙදෙනෙකුගේ සේවය අත්හිටුවා තිබේ. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේ පොලිස් සැරයන්වරයෙකු සහ පොලිස් කොස්තාපල්වරයෙකුගේ සේවය මෙලෙස අත්හිටුවා ඇති බවයි. උණවටුන, යක්දෙහිමුල්ල වැල්ලේ දේවාලයේ රාජකාරී කටයුතුවල නිරත වෙමින් සිටියදී අදාළ ගිනි අවිය අස්ථාන ගතවී ඇති බව සඳහන්ය. ඒ අනුව අදාළ නිලධාරීන් දෙදෙනාගේ සේවය අත්හිටුවීමට පියවර ගෙන ඇති අතර සිද්ධිය සම්බන්ධයෙන් ගාල්ල කොට්ඨාස භාර ජ්‍යෙෂ්ඨ පොලිස් අධිකාරීවරයා විසින් විමර්ශන සිදුකරන බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=43357", "Category": null, "Parent URL": null}