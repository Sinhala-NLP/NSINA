{"Source": "Adaderana", "Timestamp": "November 29, 2016 03:19 pm", "Headline": "  කොළඹ-නුවර මාර්ගයේ දැඩි රථ වාහන තදබදයක්", "News Content": "මාලඹේ පෞද්ගලික විශ්වවිද්‍යාලය අහෝසි කරන ලෙස ඉල්ලමින් අන්තර් විශ්වවිද්‍යාල ශිෂ්‍ය බල මණ්ඩලය විසින් ආරම්භ කර ඇති විරෝධතා පාගමනක් හේතුවෙන් කොළඹ-නුවර මාර්ගයේ දැඩි රථ වාහන තදබදයක් හට ගෙන ඇති බව වාර්තා වෙයි.අන්තර් විශ්වවිද්‍යාල ශිෂ්‍ය බල මණ්ඩලය විසින් අදාළ විරෝධතා පාගමන අද(29) දින කැලණිය විශ්වවිද්‍යාලයෙන් ආරම්භ ක‍ළේය.ඔවුන් කොළඹ කොටුව හරහා විශ්වවිද්‍යාල ප්‍රතිපාදන කොමිසමට පැමිණීමට සැළසුම් කර ඇති බවද වාර්තා වෙයි.පාගමන හේතුවෙන් කොළඹ – නුවර මාර්ගයේ එක් මංතීරුවක වාහන ගමනය සම්පූර්ණයෙන්ම ඇණහිට ඇති බව වාර්තා අද දෙරණ වාර්තාකරු පවසයි. ඒ හේතුවෙන් මාර්ගයේ දැඩි වාහන තදබදයක්ද ඇතිව තිබේ.මේ අතර සමෘද්ධි නිලධාරීන් පිරිසක් පවත්වන විරෝධතාවක් හේතුවෙන් පාර්ලිමේන්තු වටරවුම හා බත්තරමුල්ල ආශ්‍රිතවද දැඩි වාහන තදබදයක් ඇති බව වාර්තා වෙයි. විකල්ප මාර්ග භාවිත කරන ලෙස පොලීසිය විසින් රියදුරන්ගෙන් ඉල්ලීමක් කරයි.", "URL": "https://sinhala.adaderana.lk/news.php?nid=66544", "Category": null, "Parent URL": null}