{"Source": "Adaderana", "Timestamp": "June 8, 2010 12:41 pm", "Headline": "සීපා ගැන පාර්ලිමේන්තුව හෝ  දැනුවත් නෑ", "News Content": "ශ්‍රී ලංකාව හා ඉන්දියාව අතර අත්සන් කිරීමට නියමිත සීපා ගිවිසුම සම්බන්ධයෙන් මෙතෙක් පාර්ලිමේන්තුව හෝ දැනුවත් කර නොමැති බව ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අනුර කුමාර දිසානායක මහතා පවසයි. අද පාර්ලිමේන්තුවට ඉදිරිපත් වූ ප්‍රථම අයවැයේ විවාදයට එක්වෙමින් සීපා ගිවිසුම මගින් සිදුවිය හැකි ආර්ථික ප්‍රතිවිපාක පිළිබඳ අදහස් දක්වමින් ඔහු මේ බව කියා සිටියේය. සීපා ගිවිසුම මගින් දේශීය නිෂ්පාදන කඩා වැටීමට මෙන්ම සේවා සැපයුම් වලදී ඉන්දීය භාණ්ඩ වලට තීරුබදු අඩු කිරීම නිසා මෙරට විරැකියාව වැඩි වීමට එය හේතුවක් වන බව ද හෙතෙම පැවසීය. එහිදී කර්මාන්ත සංවර්ධන අමාත්‍ය රිෂාද් බදියුදීන් මහතා කියා සිටියේ සීපා ගිවසුම සම්බන්ධයෙන් මේ වන තුරු අවසන් තීරණයක් ගෙන නොමැති බවය. ඊට පිළිතුරු දෙමින් එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා කියා සිටියේ ඒ සම්බන්ධයෙන් පිළිතුරු දිය යුත්තේ වෙළෙඳ අමාත්‍යවරයා මිස කර්මාන්ත සංවර්ධන අමාත්‍යවරයා නොවන බවයි. එහිදි මතුවූ විවාදපන්න තත්ත්වය සැලකිල්ලට ගත් කතානායකවරයා කැබිනට් මණ්ඩලයේ ඕනෑම කෙනෙකුට මතු කරන ගැටලු සම්බන්ධයෙන් පිළිතුරු ලබාදිය හැකි බව සඳහන් කළේය.", "URL": "https://sinhala.adaderana.lk/news.php?nid=8888", "Category": null, "Parent URL": null}