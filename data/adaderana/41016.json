{"Source": "Adaderana", "Timestamp": "February 10, 2014 03:46 pm", "Headline": "අජිත් ප්‍රසන්න රිමාන්ඩ්", "News Content": "පොලීසියේ රාජකාරීයට බාධා කරමින් කලහකාරී ලෙස හැසිරීමේ සිද්ධිය සම්බන්ධයෙන් අත්අඩංගුවට ගත් දකුණු පළාත් සභාවේ සන්ධාන අපේක්ෂක අජිත් ප්‍රසන්න මහතා රක්ෂිත බන්ධනාගාර ගත කර තිබේ. කොළඹ, කොටුව මහේස්ත්‍ර‍ාත් අධිකරණයට ඉදිරිපත් කිරීමෙන් පසු හෙට (11) දක්වා ඔහු රක්ෂිත බන්ධනාගාර ගත කර ඇත. පසුගිය 6 වැනිදා ගාල්ල නගරයේදී නීති විරෝධි ලෙස පෙළ පාලියක් පවත්වමින් යුද හමුදා නිල ඇඳුමින් සැරසී, ජාතික කොඩියක් අතැතිව පොලිස් රාජකාරීයට බාධා කළ බවට හෙතෙම චෝදනා ලබා ඇතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවසීය. එසේම ඔහුගේ හැසිරීම ගැන අධිකරණයට කරුණු වාර්තාකරන බවත් මොහු සම්බන්ධයෙන් සුදුසු පියවරක් ගන්නා ලෙසට මැතිවරණ කොමසාරිස්වරයාට දැනුම්දෙන බවත් හෙතෙම කීවේය. ඒ අනූව සිද්ධිය සම්බන්ධයෙන් සැකපිට කොළඹ පෞද්ගලික රෝහලක ප්‍රතිකාර ලබමින් සිටියදී අජිත් ප්‍රසන්න මහතා ඊයේ අත්අඩංගුවට ගන්නා ලදී.", "URL": "https://sinhala.adaderana.lk/news.php?nid=41016", "Category": null, "Parent URL": null}