{"Source": "Adaderana", "Timestamp": "May 1, 2015 12:18 pm", "Headline": "ප්‍රේමදාස කියන්නේ පොඩි මිනිස්සුන්ට වඩාත් සේවය කළ නායකයෙක්", "News Content": "පොඩි මිනිසුන්ට වඩාත් සමීප වෙමින් ඔවුන් වෙනුවෙන් වැඩි සේවයක් ඉටුකළ නායකයෙකු ලෙස හිටපු ජනාධිපතිවරයෙකු වන දිවංගත රණසිංහ ප්‍රේමදාස මහතා හැඳින්විය හැකි බව මෛත්‍රීපාල සිරිසේන ජනාධිපතිවරයා පවසයි.දිවංගත ජනාධිපති රණසිංහ ප්‍රේමදාස මහතාගේ 22 වන ගුණානුස්මරණ උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පෙරවරුවේදී පැවැත්වුණි.අලුත්කඩේ ප්‍රදේශයේ පිහිටි රණසිංහ ප්‍රේමදාස මහතාගේ පිළිරුව අභියසදී එම උත්සවය පැවති අතර එහිදී අදහස් දැක්වු ජනාධිපති මෛත්‍රීපාල සිරිසේන මහතා ප්‍රකාශ කළේ ප්‍රේමදාස ගුණසමරු උළෙලක් සඳහා ජනාධිපතිවරයෙකු සහභාගී වු පළමු අවස්ථාව මෙය බවයි.පොඩි මිනිසුන්ට වඩාත් සමීපව වැඩි සේවයක් ඉටුකළ නායකයෙකු ලෙස රණසිංහ ප්‍රේමදාස මහතා, ප්‍රශ්නය ඇති තැනට ගොස් විසඳුම් නාය‍කයෙකු ලෙස හැඳින්විය හැකි බව ඒ මහතා පෙන්වාදුන්නේය.එම අවස්ථාවට එක්වෙමින් අදහස් දැක්වු අග්‍රාමාත්‍ය රනිල් වික්‍රමසිංහ මහතා සදහන් කළේ ප්‍රේමදාස මහතා ශ්‍රී ලාංකේය අනන්‍යතාව වෙනුවෙන් කටයුතු කළ නායකයෙකු බවයි. ජාතිවාදයට විරුද්ධව කටයුතු කළ නායකයෙකු ලෙස ඒ මහතා හැඳින්විය හැකි බව ඒ මහතා පෙන්වාදුන්නේය.එතුමා මිය ගිය අවස්ථාවේදී යාපනයේ ජනතාව පවා සුදු කොඩි දමා ශෝකය පළ කළ බව ඔහු පැවසීය.ප්‍රේමදාස මහතා අපේක්ෂා කළ සර්ව පාක්ෂික පාලනය අද යතාර්ථයක් බවට පත්ව ඇතැයි උත්සවයට එක්වු නිවාස හා සමෘද්ධි අමාත්‍ය සජිත් ප්‍රේමදාස මහතා ප්‍රකාශ කළේය.එතුමාගේ සිහිනයක් බවට සර්ව පාක්ෂික පාලනය පත්ව තිබූ බවද ඒ මහතා පැවසුවේය.මෙම ගුණ සමරු උත්සවයට සමගාමීව කොළඹ දිස්ත්‍රික්කයේ පවුල් 700කට ඉඩම් ඔප්පු ප්‍රදානය සහ පවුල් 1100කට නිවාස ණය ලබාදීම ද එහිදී සිදුකෙරුණි.", "URL": "https://sinhala.adaderana.lk/news.php?nid=51038", "Category": null, "Parent URL": null}