{"Source": "Adaderana", "Timestamp": "May 15, 2012 12:57 pm", "Headline": "ඉන්දියාවෙන් ගුරුවරු ගෙන්වීම අනුමත කරන්න බෑ", "News Content": "ඉන්දියාවෙන් දෙමළ ගුරුවරු ගෙන්වීමේ ආණ්ඩුවේ තීරණය දැඩිව හෙළාදකින බව ඒකාබද්ධ රැකියා විරහිත උපාධිධාරී සංගමය පවසයි. මෙරට රැකියා විරහිත උපාධිධාරීන් සිටියදී ඉන්දියාවෙන් ගෙන්වාගත් පිරිසකට රැකියා ලබාදීමට ගන්නා උත්සාහය පරාජය කළ යුතුව ඇතැයි එම සංගමයේ කැඳවුම්කරු ධම්මික මුණසිංහ මහතාගේ අත්සනින් යුතුව නිකුත් කළ නිවේදනයක දැක්වෙයි. එකී නිවේදනය පහත පරිදිය. මෙරට උතුර හා නැගෙනහිර පළාතේ මෙන්ම අනෙකුත් දිස්ති‍්‍රක්කවලත් රැකියා විරහිත දෙමළ උපාධිධාරීන් සිටිය දී ඉන්දියාවෙන් මෙරට පාසල්වල ඉගැන්වීම් කටයුතු සඳහා ගුරුවරුන් ගෙන්වීමේ උත්සාහයක වත්මන් ආණ්ඩුව නියැලෙමින් සි‍ටියි. ඉන්දියාව සමග ඉතා රහසිගතව සිදුව ඇති සාකච්ඡාවක ප‍්‍රතිඵලයක් ලෙස මෙසේ 3000ක පමණ පිරිසක් ඉන්දියාවෙන් ගෙන්වීමට තීන්දුවක් ගෙන ඇත. ඒ සඳහා ඉන්දියාවද කටයුතු යෙදා ඇති බවට තොරතුරු ඇත. යාපනය, මඩකළපුව, වව්නියාව, නුවරඑළිය ආදී දිස්ති‍්‍රක්කවල දෙමළ උපාධිධාරීන් 7000ක පමණ පිරිසක් මෙ වනවිට රැකියා විරහිතව සිටින තත්ත්වයක් උඩ, ගනු ලැබ ඇති මෙම තීන්දුව දැඩි පිළිකුලෙන් යුතුව හෙළාදකිමු. විශේෂයෙන් පසුගියදා ලබාදුන් උපාධිධාරී අභ්‍යාසලාභී පත්වීම් ප‍්‍රදානයේදීද දෙමළ උපාධිධාරීන්ට විශාල අසාධාරණයක් සිදු ව ඇත. ඒ අනුව මෙතෙක් නැගෙනහිර පළාතේ කිසිදු පත්වීමක් ලබාදී නැති අතර යාපනයේද තත්ත්වය ඒහා සමානය. ව්‍යාජ දේශපේ‍්‍රමීත්වයක් පෙන්වමින් ඉන්දියාව ඇතුළු අධිරාජ්‍යාවාදී රටවල් ඉදිරියේ දණ ගසා ඇති ආණ්ඩුව රටේ සම්පත් සියල්ල කුණු කොල්ලයට විකුණමින්, ගුරුවරුන් ලෙස පිරිස් ආනයනය කිරීමට ද පටන් ගෙන ඇත. ඒද මේ රටේ ඒ සඳහා අවශ්‍ය පහසුකම් ලත් පිරිස් සිටියදීම වීම කනගාටුවට කරුණකි. වහාම මෙම තීන්දුව හකුළාගන්නා ලෙසත්, විධිමත් සමීක්‍ෂණයක් සිදුකොට දෙමළ පාසල් සඳහා ගුරුවරු ලංකාවෙ සිටින රැකියා විරහිත උපාධිධාරීන්ගෙන් පුරවන ලෙසත් අවධාරණය කරමු.", "URL": "https://sinhala.adaderana.lk/news.php?nid=24265", "Category": null, "Parent URL": null}