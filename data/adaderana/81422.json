{"Source": "Adaderana", "Timestamp": "December 12, 2017 10:40 pm", "Headline": " ගංජා කිලෝ 167ක් ඇද්ද ධීවරයා පොලිස් දැලේ", "News Content": "ඉන්දියාවේ මණ්ඩපම් ප්‍රදේශයේ සිට මුහුදු මඟින් යාපනයට ප්‍රවාහනය කිරීමට සූදානම් වූ කේරළ ගංජා කිලෝ ගෑම් 167 ක් ඉන්දීය වෙරලාරක්ෂක පොලිස් නිලධාරීන් පිරිසක් විසින් අත්අඩංගුවට ගෙන තිබේ. මෝටර් රථයකින් මෙම කේරළ ගංජා තොගය බෝට්ටුවක් දක්වා ප්‍රවාහනය කළ අවස්ථාවේදී අත් අඩංගුවට ගෙන ඇත මෝටර් රථයේ දෙදෙනෙකු පැමිණ ඇති අතර ඔවුන් පොලීසිය දුටු විගස මෝටර් රථයද දමා පලාගොස් තිබේ. කේරළ ගංජා තොගය යාපනය දක්වා ප්‍රවාහනය කිරීමට බාරගෙන සිටි බෝට්ටුකරු ඉන්දීය වෙරලාරක්ෂක පොලීසිය විසින් අත් අඩංගුවට ගෙන ඇති අතර ඔහු ධීවරයෙකු බව අනාවරණය වී ඇත. ඔහු පොලීසියට පවසා ඇත්තේ මෙම කේරළ ගංජා තොගය යාපනය ප්‍රදේශයට ප්‍රවාහනය කිරීම සදහා තමන්ට ඉන්දියානු රුපියල් 8000 ක මුදලක් ලබා දීමට පොරොන්දු වූ බවයි. ගංජා තොගය රැගෙන එන ලද පුද්ගලයින් දෙදෙනාගෙන් එක් අයෙකු තමිල්නාඩුවේ ව්‍යාපාරිකයෙකු බවත් අනෙක් තැනැත්තා යාපනයේ අයෙකු බවත් ඉන්දීය ධීවරයා පොලීසියට පවසා තිබේ.", "URL": "https://sinhala.adaderana.lk/news.php?nid=81422", "Category": null, "Parent URL": null}