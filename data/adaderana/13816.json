{"Source": "Adaderana", "Timestamp": "January 28, 2011 03:13 pm", "Headline": "නාමයෝජනා බාරගැනීම අවසන් වීමත් සමග ප්‍රචණ්ඩ සිදුවීම් වාර්තාවෙනවා ", "News Content": "පළාත් පාලන මැතිවරණය සඳහා නාමයෝජනා බාරගැනීමේ කටයුතු අවසන් වීමත් සමග දිවයිනේ ප්‍රදේශ කිහිපයකින්ම මැතිවරණය ආශ්‍රිත ප්‍රචණ්ඩ සිදුවීම් වාර්තා වන බව කැෆේ සංවිධානය පවසයි. මැතිවරණ ක්‍රියාවලිය ආරම්භක අවධියේ සිටම තර්ජනය කිරීම් හා බිය වැද්දීම් සම්බන්ධ සිදුවීම් වාර්තා වීමෙන් මැතිවරණ ස‍මයේ තිබිය යුතු සාමකාමී තත්ත්වය අපේක්ෂා කළ නොහැකි බව එම සංවිධානයේ විධායක අධ්‍යක්ෂ කීර්ති තෙන්නකෝන් මහතා ප්‍රකාශ කළේය. මේ අතර(27) ඊයේ දිනයේදී කොළඹ දිස්ත්‍රික් තේරීම් භාර නිලධාරීවරයාට තර්ජනය කිරීම සහ මාතලේ දිස්ත්‍රික් තේරීම්භාර නිලධාරී කාර්යාලයේදී එකම පක්ෂයට අයත් දෙපිරිසක් අතර සිදුවු ගැටුම්කාරී තත්ත්වයක් ද වාර්තා වී තිබේ. එමෙන්ම රත්නපුර දිස්ත්‍රික්කයේ කහවත්ත ප්‍රදේශයේ වෙඩිතැබීමක් සහ මැතිවරණ සැරසිලි කඩාදැමීම, තර්ජනය කිරීම් වැනි සිද්ධීන් ද වාර්තා වී ඇති බව කැෆේ සංවිධානය පවසයි. මැතිවරණ ක්‍රියාවලිය ආරම්භ වීමත් සමඟ මැතිවරණ නීති ආරක්ෂා කිරීමේ ක්‍රියාවලිය දැඩි පාලනයකට නතු කිරීමේ අවශ්‍යතාවක් පවතින බව එම සංවිධානය පෙන්වාදෙයි.", "URL": "https://sinhala.adaderana.lk/news.php?nid=13816", "Category": null, "Parent URL": null}