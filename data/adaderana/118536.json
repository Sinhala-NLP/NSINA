{"Source": "Adaderana", "Timestamp": "September 7, 2019 06:59 pm", "Headline": "අත්තිවාරමට සීමා වු පාසල් ගොඩනැඟිල්ල", "News Content": "අකුරු කරන්න පාසැල් යන දරුවන් පිරිසක් මුහුණදෙන අමිහිරි අත්දැකීමක් පිළිබදව අපට වාර්තා විය. මෙය වාර්තා වන්නේ, ගාල්ල දික්කුඹුර ශ්‍රී සිද්ධාර්ථ ද්වීතියික පාසැලෙන්. ගාල්ල දික්කුඹුර ශ්‍රී සිද්ධාර්ථ ද්වීතියික විද්‍යාලයේ කලා අංශයේ සිසුන් සහ ගුරුවරුන් මේ වෙහෙසෙන්නේ, පංතිකාමරයක් ඉදිකිරීම සඳහා. 'ළඟම පාසල හොඳම පාසල' ව්‍යාපෘතිය යටතේ පසුගිය ජනවාරි මාසයේදී මේ පාසැලට තෙමහල් ගොඩනැගිල්ලක් ඉදිකිරීමට පළාත් සභා අනුමැතිය හිමිවිය. මාර්තු පළමුවනදා නව ගොඩනැඟිල්ලට මුල්ගල් තැබෙන්නේ පාසැලේ තිබූ පරණ ගොඩනැගිල්ලක් කඩා ඉවත් කරමින්. නමුත් අද එය අත්තිවාරමකට පමණක් සීමා වී ඇත. මේ පාසැල් දරුවන්ගේ අධ්‍යාපනයට යළි බාධා එල්ල වන්නේ, ප්‍රතිසංස්කරණය සඳහා තවත් ගොඩනැගිල්ලක වහළය ඉවත් කිරීම හේතුවෙන්. පංති කාමර 6ක්, ගුරු විවේකාගාරය, පුස්ථකාලය සහ නියෝජ්‍ය විදුහල්පතිවරුන්ගේ කාර්යාල ද පවත්වාගෙන යාමට දැන් නිශ්චිත ස්ථානයක් නැහැ. සිසුන්ට ද සිදුව ඇත්තේ එකම පංති කාමරයක් දෙකට බෙදා ගෙන අධ්‍යාපන කටයුතු සිදු කිරීමටයි.", "URL": "https://sinhala.adaderana.lk/news.php?nid=118536", "Category": null, "Parent URL": null}