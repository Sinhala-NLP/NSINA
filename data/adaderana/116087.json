{"Source": "Adaderana", "Timestamp": "August 8, 2019 02:43 pm", "Headline": "හොන්ඩියුරාස් ජනපතිට එරෙහිව විරෝධයක්", "News Content": "හොන්ඩියුරාස් ජනාධිපති ජුවාන් ඔර්ලන්දෝ හර්නැන්ඩස්ට එරෙහිව එරට අගනුවරදී විරෝධතාවක් පවත්වා ඇත. විරෝධතාව අතරතුරදී ආරක්ෂක අංශ සමඟ ගැටුමක්ද හටගෙන ඇති බව සඳහන්. හොන්ඩියුරාස් රාජ්‍යය අමෙරිකානු මහද්වීපයේ පිහිටා තිබෙන දිළිඳුම රටවල් අතරින් එකක්. ජුවාන් ඔර්ලන්දෝ හර්නැන්ඩස් 2014 වර්ෂයේ සිට එරට පාලකයා ලෙස කටයුතු කරයි. 2017 වර්ෂයේ පැවති එරට ජනාධිපතිවරණයෙන්ද විශිෂ්ට ලෙස ජයග්‍රහණය කිරීමට ඔර්ලන්දෝ හර්නැන්ඩස් සමත්වුණි. කෙසේ නමුත් එහිදී මැතිවරණ වංචාවක් සිදුකර ඇති බවටත් ජනාධිපතිවරයාට චෝදනා එල්ල වී තිබුණි. හොන්ඩියුරාස් ජනාධිපතිවරයා වංචා දූෂණ රැසක් සම්බන්ධයෙන් චෝදනා ලබා සිටින අයෙක්. ඔහු මහා පරිමාණයෙන් මත්ද්‍රව්‍ය ජාවාරමේ නිරතවූ බවට අමෙරිකානු අධිකරණයක නඩුවක් ගොනුකර ඇත. මත්ද්‍රව්‍ය ජාවාරමේ නිරතවීම හා මුදල් විශුද්ධිකරණය යන චෝදනාවලට මීට පෙරත් හර්නැන්ඩස්ට එරෙහිව විමර්ශන සිදුකර ඇති බව සඳහන්. හර්නැන්ඩස්ට එරෙහිව එල්ලවී ඇති චෝදනා මුල් කරගනිමින් එරට ජනතාව මෙලෙස වීථිවලට අවතීර්ණ වී සිටියේය. තෙගුසිගල්පා අගනුවරදී පැවති විරෝධතාවට ආරක්ෂක අංශ මැදිහත්වීමත් සමඟ දෙපාර්ශවය අතර ගැටුමක්ද හටගෙන තිබුණි.", "URL": "https://sinhala.adaderana.lk/news.php?nid=116087", "Category": null, "Parent URL": null}