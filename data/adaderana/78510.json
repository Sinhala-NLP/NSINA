{"Source": "Adaderana", "Timestamp": "October 9, 2017 12:48 pm", "Headline": " හිටපු අගවිනිසුරුගේ පෙත්සම සළකා බලයිද?තීරණය අදයි", "News Content": "පළාත් සභා මැතිවරණ සංශෝධන පනත් කෙටුම්පත සම්මත කළ ආකාරය නීතියට පටහැනි බව ප්‍රකාශ කරන ලෙස හිටපු අගවිනිසුරුවරයා ශ්‍රේෂ්ඨාධිකරණයට ඉදිරිපත් කළ පෙත්සම සළකා බැලීම පිළිබඳ තීරණය තවත් සුළු වේලාවකින් ලබාදීමට නියමිතව තිබේ. අගවිනිසුරු ප්‍රියසාද් ඩෙප් මහතා ඇතුළු ත්‍රිපුද්ගල විනිසුරු මඩුල්ලක් හමුවේ පෙත්සම අද (09) කැඳවූ අවස්ථාවේ නීතිපති දෙපාර්තමේන්තුව වෙනුවෙන් පෙනී සිටි අතිරේක සොලිසිටර් ජනරාල් සංජය රාජරත්න මහතා පෙත්සම විභාගයට නොගෙන ප්‍රතික්ෂේප කරන ලෙස මූලික විරෝධතා ඉදිරිපත් කළේය. අතිරේක සොලිසිටර් ජනරාල්වරයා ශ්‍රේෂ්ඨාධිකරණයට දැනුම්දී ඇත්තේ පෙත්සම විභාග කිරීමට ශ්‍රේෂ්ඨාධිකරණයට බලයක් නොමැති බවයි. පෙත්සම වෙනුවෙන් හිටපු අගවිනිසුරුවරයා පුද්ගලිකවම කරුණූ දැක්වීම සඳහා ශ්‍රේෂ්ඨාධිකරණය හමුවේ පෙනී සිටි බව අද දෙරණ අධිකරණ වාර්තාකරු ප්‍රකාශ කළේය.", "URL": "https://sinhala.adaderana.lk/news.php?nid=78510", "Category": null, "Parent URL": null}