{"Source": "Adaderana", "Timestamp": "June 12, 2013 10:21 am", "Headline": "සංශෝධනයට එරෙහි විරෝධය ජනපතිට දෙන්න සුදානම්", "News Content": "13 වැනි ව්‍යවස්ථා සංශෝධනය සම්බන්ධයෙන් ආණ්ඩුව ගෙනඒමට යෝජිත සංශෝධන පිළිබඳ තම විරෝධය අද(12) පෙරවරුවේ ලිඛිතව ජනාධිපතිවරයා වෙත යොමු කරන බව ශ්‍රී ලංකා මුස්ලිම් කොන්ග්‍රසය පවසයි. පළාත් සභා ඒකාබද්ධ වීමට ඇති හැකියාව වැළැක්වීමට අදාළ නව රෙගුලාසි ගෙනඒමට ආණ්ඩු පක්ෂ නායකවරුන්ගේ රැස්වීමේ දී තීරණය වී ඇති බව එම කොන්ග්‍රසයේ මහලේකම් හසන් අලී මන්ත්‍රීවරයා සඳහන් කරයි. එමෙන්ම පළාත් සභා වලට අදාළ විධිවිධාන පැනවීමේ දී සෑම පළාත් සභාවකම අනුමැතිය හිමි විය යුතු බවට වන රෙගුලාසි වෙනුවට එම විධිවිධාන බලාත්මක වීම සඳහා පළාත් සභා බහුතරයක අනුමැතිය ප්‍රමාණවත් බවට වන රෙගුලාසියක් ද ගෙන ඒමට එහිදී යෝජනා වී ඇත. මෙම සංශෝධන වලට මුස්ලිම් කොන්ග්‍රසය විරුද්ධත්වය පළ කරන බව හසන් අලී මන්ත්‍රීවරයා පවසයි.", "URL": "https://sinhala.adaderana.lk/news.php?nid=34854", "Category": null, "Parent URL": null}