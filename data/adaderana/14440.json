{"Source": "Adaderana", "Timestamp": "February 24, 2011 09:58 am", "Headline": "ජනතාව වෙනුවෙන් නීති පද්ධතියට නව ප්‍රතිසංස්කරණ ගෙනඑනවා", "News Content": "දීර්ඝ කාලයක් අධිකරණවල නඩු විභාග වීමෙන් ජනතාව අපහසුතාවට පත්වීම වැළැක්වීම සඳහා මෙරට නීති පද්ධතියට නව ප්‍රතිසංස්කරණ ගෙන එන බව අධිකරණ අමාත්‍ය රවුෆ් හකීම් මහතා පවසයි. කොළඹ මහේස්ත්‍රාත් අධිකරණයේ නීතීඥ සංගමයේ නව නිල කාමරය විවෘත කිරීමේ අවස්ථාවට එක්වෙමින් අමාත්‍යවරයා ඊයේ(23) මේ බව ප්‍රකාශ කළේය. මේ වන විට මෙරට නීති පද්ධතියට අලුත් ප්‍රතිසංස්කරණ ගෙන එමින් පවතින බව එහිදි අමාත්‍යවරයා වැඩිදුරටත් ප්‍රකාශ කළේය. විභාග කිරීම ප්‍රමාද වී ඇති නඩු කඩිනමින් විභාග කිරීමට අවශ්‍ය පියවර ගන්නා බව ද අමාත්‍ය රවුෆ් හකීම් මහතා එහිදි පෙන්වා දුන්නේය. ඇතැම් නීතීඥවරුන් වෘත්තිමය තත්ත්වයට නොගැලපෙන අයුරින් කටයුතු කරන බවට පැමිණිලි ලැබී ඇති බව මෙම අවස්ථාවට එක්වු අගවිනිසුරු අශෝක ද සිල්වා මහතා සඳහන් කළේය.", "URL": "https://sinhala.adaderana.lk/news.php?nid=14440", "Category": null, "Parent URL": null}