{"Source": "Adaderana", "Timestamp": "March 20, 2018 06:46 pm", "Headline": "නව පළාත් පාලන ආයතන 340 ක ධූර කාලය අදින් ඇරඹෙයි", "News Content": "2018 පළාත් පාලන ඡන්ද විමසීමේ ප්‍රතිඵලවලට අනුව පළාත් පාලන ආයතන 340 ක ධුර කාලය අදින් ආරම්භ වීමට නියමිතයි. ඒ ඒ පළාත් පාලන ආයතනවල සියයට 50 ක බලය තහවුරු කරගත් දේශපාලන පක්ෂ විසින් මේ වන විටත් නගරාධිපතිවරුන් සහ සභාපතිවරුන් නම් කර ඇති අතර සියයට 50 ක බලය තහවුරු කරගැනීමට අසීරු වූ පළාත් පාලන ආයතනවල නගරාධිපතිවරුන් සහ සභාපතිවරුන් පත් කිරීම මංගල රැස්වීමේදී සිදු කිරීමට නියමිතයි. මේ වන විට ඒ ඒ පළාත් පාලන ආයතනවල සියයට 50 ක බලය තහවුරු කරගත් දේශපාලන පක්ෂ විසින් නගරාධිපතිවරුන් සහ සභාපතිවරුන් නම් කර ඇති අතර සියයට 50 ක බලය තහවුරු කරගැනීමට අසීරු වූ පළාත් පාලන ආයතනවල මංගල රැස්වීමේදී ඒ සඳහා අවස්ථාව හිමි වනු ඇත. ඒ අනුව ඒ ඒ පළාත්වල පළාත් පාලන කොමසාරිස්වරයා විසින් සභාවේ මංගල රැස්වීම පැවැත්වෙන දිනය මේ වන විටත් ගැසට් පත්‍රයක් මඟින් ප්‍රකාශයට පත් කර ඇති අතර නගරාධිපතිවරයා හෝ සභාපතිවරයා කවුරුන්ද යන්න එම අවස්ථාවේදී රහස් ඡන්දයෙන් තෝරාගැනීමට නියමිතයි. මේ අතර එක්සත් ජාතික පක්ෂයෙන් කොළඹ මහ නගර සභාවට ඉදිරිපත්ව ජයග්‍රහණය කළ සභිකයින් අරලියගහ මන්දිරයේදී අග්‍රමාත්‍ය රනිල් වික්‍රමසිංහ මහතා ඉදිරියේ ඊයේ(19) දිවුරුම් දෙනු ලැබීය. මෙහිදී රෝසි සේනානායක මහත්මිය කොළඹ මහ නගර සභාවේ නගරාධිපතිනිය ලෙස දිව්රුම් දුන් අතර ඇය එම මහ නගර සභාවේ පළමු නගරාධිපතිනිය ලෙස ඉතිහාසයට එක් වනු ඇති. මේ අතර ශ්‍රී ලංකා පොදුජන පෙරමුණින් රත්නපුර,අනුරාධපුර,පොළොන්නරුව යන දිස්ත්‍රික්කවල පළාත් පාලන ආයතන සඳහා ඉදිරිපත්ව ජයග්‍රහණය කළ සභිකයින් කොළඹ විජේරාම මාවතේ පිහිටි හිටපු ජනපති නිල නිවසේදී අද දිවුරුම් දෙනු ලැබීය. ඒ හිටපු ජනාධිපති මහින්ද රාජපක්ෂ මහතා ඉදිරියේයී. මේ අතර සියයට 50 ක බලය තහවුරු කරගැනීමට අසීරු වූ පළාත් පාලන ආයතනවල බලය පිහිටුවීම සම්බන්ධයෙන් පාර්ශ්ව කිහිපයක් අදහස් පළ කළේය. මේ අතර එක්සත් ජනතා නිදහස් සන්ධානයෙන් බලපිටිය ප්‍රාදේශීය සභාවට තරග කළ අපේක්ෂයින් පිරිසක් අද එම ප්‍රාදේශීය සභා ගොඩනැගිල්ල ඉදිරිපිටදී විරෝධතාවක් හා උපවාසයක් ආරම්භ කර තිබේ. ඒ පළාත් පාලන ඡන්ද විමසීමේදී වැඩි ඡන්ද ප්‍රමාණයක් ලබාගත් අපේක්ෂකයින් සිටියදී සාපේක්ෂව අඩු ඡන්ද ප්‍රමාණයක් ලබාගත් පිරිසක් ලැයිස්තුවෙන් එම ප්‍රාදේශීය සභාවට පත් කිරීමට විරෝධය පළ කරමින්.", "URL": "https://sinhala.adaderana.lk/news.php?nid=86018", "Category": null, "Parent URL": null}