{"Source": "Adaderana", "Timestamp": "May 21, 2016 01:57 pm", "Headline": " අමෙරිකාවෙන් හදිසි ආධාරයක් ලෙස ඩොලර් 50,000ක්", "News Content": "ගංවතුරෙන් හා නායයාම්වලින් පීඩාවට පත්වූ ජනතාවට කනගාටුව ප්‍රකාශ කරන බව අමෙරිකාව පවසා තිබේ.ශ්‍රී ලංකාවේ අමෙරිකානු තානාපති අතුල් කේෂප් මහතා විසින් අග්‍රාමාත්‍ය රනිල් වික්‍රමසිංහ මහතා වෙත ලිපියක් යොමුකරමින් මේ බව සඳහන් කර ඇති අතර හදිසි මානූෂිය ආධාර වශයෙන් අමෙරිකානු ඩොලර් 50,000ක්ද ලබාදී ඇත.තවද ඇඳඇතිරිලි, ඇඳුම් පැළදුම්, මෙට්ට, සනීපාරක්ෂක ද්‍රව්‍ය සඳහා‍ මෙම මුදල් වැය කරන ලෙස ද ශ්‍රී ලංකාවේ අමෙරිකානු තානාපති කාර්යාලය එමඟින් සඳහන් කර තිබේ.මේ අතර හදිසි ආපදා තත්ත්වයකට මුහුණදීමට හැකි පරිදි තුන් අවුරුදු සැලැස්මක් සඳහා අමෙරිකානු රජයේ අධාර යටතේ අමෙරිකානු ඩොලර් මිලියනයක් හෙවත් රුපියල් මිලියන 144ක් ඉදිරියේදී ලබාදීමට ද අමෙරිකාව තීරණයක් ගෙන ඇත.හදිසි ආපදා තත්ත්වයකදී ජනතාවට ජල පහසුකම් ඇතුළු අත්‍යවශ්‍ය ද්‍රව්‍ය කඩිනමින් ඔවුන් වෙත ලබාදිය හැකි පරිදි මෙම සැලසුම ක්‍රියාවට නැංවීම අමෙරිකානු රජයේ අපේක්ෂාව බව ශ්‍රී ලංකාවේ අමෙරිකානු තානාපති කාර්යාලය සඳහන් කරයි.", "URL": "https://sinhala.adaderana.lk/news.php?nid=60350", "Category": null, "Parent URL": null}