{"Source": "Adaderana", "Timestamp": "September 28, 2018 09:33 am", "Headline": "සැබෑ නිදහස අරන් දුන්නේ කවුද කියල සිතිය යුතුයි", "News Content": "යුද බියෙන් ජනතාව පීඩාවට පත්ව සිටි යුගයේ කතාකිරීමට හෝ නිදහසක් නොතිබූ බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි. පිළියන්දල පැවති ආගමික උත්සවයකට එක්වෙමින් හිටපු ආරක්ෂක ලේකම්වරයා මේ බව ප්‍රකාශ කළේය. පිළියන්දල ,මඩපාත, බටකැත්තර ශ්‍රි සුමනාරාම විහාරස්ථානයේ ඉදිකෙරුණු 38 රියන් සමාධි බුද්ධ ප්‍රතිමාව නිරාවරණය කිරිම ඊයේ(27) පස්වරුවේ සිදුකෙරුණේ හිටපු ආරක්ෂක ලේකම් ගෝඨාභය රාජපක්ෂ මහතාගේ ප්‍රධානත්වයෙනි. මෙම අවස්ථාවට ඒකාබද්ධ විපක්ෂය නියෝජනය කරන මහජන නියෝජිතයින් කිහිපදෙනෙකුද එක්ව සිටියේය. මාධ්‍යවේදී කීත් නොයාර්ට පහර දීම සම්බන්ධයෙන් තමා වගකිව යුතු ඇතැමුන් පැවසුවත් එය CIDය මඟින් ඒ පිළිබඳ නිවැරදි කරුණු සොයා ගනු ඇතැයි ද මෙහිදී අදහස් දක්වමින් ගෝඨාභය රාජපක්ෂ මහතා පැවසීය. අතීතයේ එල්.ටී.ටී.ඊ ය විසින් තමාව ඝාතනය කිරීමට උත්සහ ගත් නමුත් එය අසාර්ථක වු බවත්, නීතිය රාජපක්ෂ පාලන කාලයේ රට තුළ බොහෝ සෙයින් ක්‍රියාත්මක වු බව ද පැවසු ගෝඨාභය රාජපක්ෂ මහතා, ත්‍රස්ථාවදය තුරන් කිරීමට, පතාලය අවම කිරීමට හා කුඩු පාලනය කිරීමට හැකි වු බව ද කියා සිටියේය. අද වන විට නීතියට අපරාධ පාලනය කිරීමට නොහැකි තත්ත්වයක් උදාවී ඇති බවත්, ජනතාව අත්විඳින දේ අනුව ඔවුන් එය විවේචනය කරන බවත් පැවසු ගෝඨාභය රාජපක්ෂ මහතා, සැබෑ නිදහස අරන් දුන්නෙ කවුද කියලා ජනතාව සිතිය යුතු බව ද පැවසීය.", "URL": "https://sinhala.adaderana.lk/news.php?nid=96838", "Category": null, "Parent URL": null}