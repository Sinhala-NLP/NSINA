{"Source": "Adaderana", "Timestamp": "November 26, 2015 03:44 pm", "Headline": "ගෑස් සම්පත ප්‍රයෝජනයට ගන්න ප්‍රංශය සමග ගිවිසුමක් ගහනවා", "News Content": "ශ්‍රී ලංකාවේ ඇති ස්වභාවික ගෑස් නිධි වලින් ප්‍රයෝජන ගැනීම සඳහා ප්‍රංශය සමග ද්විපාර්ශ්වික ගිවිසුමකට එළඹෙන බව ඛනිජ තෙල් කර්මාන්ත හා පෙට්‍රෝලියම් වායු ඇමති චන්දිම වීරක්කොඩි මහතා කියයි.ශ්‍රීලනිප මූලස්ථානයේදී අද පෙරවරුවේ පැවති මාධ්‍ය හමුවකදී ඔහු කියා සිටියේ එම ගිවිසුමට අනූව වසර 17ක් යනතුරු ඉන් සියයට 80ක් ප්‍රංශයටත්, ඉතිරි 20 ශ්‍රී ලංකාවටත් ප්‍රයෝජනයට ගත හැකි බවයි.එම වසර 17 ඈවෑමෙන් එය ශ්‍රී ලංකාවට සියයට 80 හා ප්‍රංශයට සියයට 20 පරිදි එය ප්‍රයෝජනයට ගත හැකි බවත්, ශ්‍රී ලංකාව සතුව තාක්ෂණය හා මූල්‍ය පහසුකම් නොමැති නිසා මෙලෙස විදේශ රටවල් සමග ගිවිසුම්වලට එළඹීමට සිදුව ඇති බව හෙතෙම පැවසීය.මන්නාර‍ෙම් ස්වභාවික ගෑස් නිධි 2ක් ඇති බව මෑතකදී සිදුකළ පර්යේෂණවලින් තහවුරු වී ඇති බවද ඇමතිවරයා කියා සිටියේය.මේ අතර ඉන්ධන සඳහා මිල සූත්‍රයක් හඳුන්වාදීමේ කටයුතු අවසන් අදියරට පැමිණ ඇති බවද ඒ සම්බන්ධයෙන් තවත් සාකච්ඡාවක් ඉදිරියේදී පැවැත්වීමට නියමිත බවද ඒ මහතා කීවේය.මැතිවරණයේදී පරාජිත හිටපු ඇමතිවරුන්ට තනතුරු ලබාදීම සම්බන්ධයෙන් මාධ්‍යවේදියෙකු එහිදී ප්‍රශ්නයක් ඇසූ අවස්ථාවේ මාධ්‍ය හමුවට එක්ව සිටි වාරිමාර්ග හා ජල සම්පත් කළමනාකරණ ඇමති විජිත් විජයමුණි සොයිසා මහතා ද ඊට මැදිහත්වෙමින් පිළිතුරු දුන්නේය.ඒ ප්‍රශ්නය ඇසිය යුත්තේ තමන්ගෙන් බවද කියා සිටි ඇමතිවරයා බැසිල් රාජපක්ෂ, ඩලස් අලහප්පෙරුම වැනි අයට පසුගිය රජය සමයේ තනතුරු ලබාදුන්නේද එසේ යැයි පෙන්වාදුන්නේය.දේශපාලනය කළ යුත්තේ දේශපාලනඥයින් බවද පෙන්වාදුන් ඇමතිවරයා දැන් දේශපාලන ක්ෂේත්‍රයේ තියෙන බරපතළ ප්‍රශ්නය මෙයදැයි මාධ්‍යවේදීන්ගෙන් විමසීය.ඉදිරි පළාත් පාලන මැතිවරණයේදී සන්ධානයක් ලෙස තරඟ කිරීමට බලාපොරොත්තු වන බව මාධ්‍යවේදීයෙකුගේ ප්‍රශ්නයකට පිළිතුරු ලෙස චන්දිම වීරක්කොඩි ඇමතිවරයා එහිදී පැවසීය.ඒ පිළිබඳ කතා බහ ඇදී යන අතරතුරදී විජිත් විජයමුණි සොයිසා මහතා පැවසුවේ “බැඳපු ජෝඩුවම බයිස්කෝප් එක බලන්න යන්න ඕන කියලා නෑනේ” යනුවෙනි.", "URL": "https://sinhala.adaderana.lk/news.php?nid=55337", "Category": null, "Parent URL": null}