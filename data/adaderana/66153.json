{"Source": "Adaderana", "Timestamp": "November 18, 2016 02:24 pm", "Headline": " බන්දුලගෙන් ශ්‍රේෂ්ඨාධිකරණයට පෙත්සමක්", "News Content": "රජය විසින් පාර්ලිමේන්තුවට ඉදිරිපත් කර ඇති අයවැය යෝජනා හරහා මහ බැංකුව සතු බලතල කප්පාදු කිරීමට කර ඇති යෝජනාවලින් ආණ්ඩුක්‍රම ව්‍යවස්ථාව උල්ලංඝණය වන බවට තීන්දුවක් ලබා දෙන ලෙස ඉල්ලා ශ්‍රේෂ්ඨාධිකරණයට පෙත්සමක් ගොණු කර තිබේ.ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී බන්දුල ගුණවර්ධන මහතා විසින් පෙත්සම ඉදිරිපත් කළ බව අද දෙරණ අධිකරණ වාර්තාකරු සඳහන් කළේය.පෙත්සමේ වගඋත්තරකරුවන් ලෙස ශ්‍රී ලංකා මහ බැංකුවේ මුදල් මණ්ඩලය, මුදල් අමාත්‍ය රවී කරුණානායක මහතා ඇතුළු පිරිසක් නම් කර තිබේ.පෙත්සම්කරු පවසන්නේ රජය විසින් 2017 වර්ෂය සඳහා පාර්ලිමේන්තුවට ඉදිරිපත් කළ අයවැය යෝජනාවලිය තුළින් බදු අය කිරීමේ බලය රාජ්‍ය බැංකු පද්ධතියෙන් ඉවත් කර වෙනත් පුද්ගලික ආයතනක් වෙත පැවරීමට කටයුතු කර ඇති බවයි. මේ තුළින් ආණ්ඩුක්‍රම ව්‍යවස්ථාව යටතේ මහ බැංකුව වෙත පවරා ඇති බලතල කප්පාදුවීමක් සිදුවන බව සඳහන් කළ පෙත්සම්කරු ඒ තුළින් සිය මූලික අයිතීන් කඩවන බවට තීන්දුවක් ලබා දෙන ලෙස අධිකරණයෙන් ඉල්ලීමක් කර තිබේ.එමෙන්ම පෙත්සම විභාග කර අවසන් තීන්දුවක් ලබා දෙන තෙක් අදාළ පෞද්ගිලක මූල්‍ය ඒකකය ක්‍රියාත්මක කිරීම වැලැක්වීමේ අතුරු නියෝගයක් නිකුත් කරන ලෙස ද පෙත්සම්කාර බන්දුල ගුණවර්ධන මන්ත්‍රීවරයා ශ්‍රේෂ්ඨාධිකරණයෙන් ඉල්ලා ඇති බව සඳහන්ය.මේ අතර නිදහස් දින උත්සවයේදී ජාතික ගීය දෙමළ භාෂාවෙන් ගායනා කිරීමට අමාත්‍ය මණ්ඩලය ගත් තීරණය තුළින් ආණ්ඩුක්‍රම ව්‍යවස්ථාව උල්ලංඝණය කර ඇති බවට චෝදනා කරමින් ඉදිරිපත් වූ පෙත්සම ශ්‍රේෂ්ඨාධිකරණය විභාගයට නොගෙන ප්‍රතික්ෂේප කර තිබේ.", "URL": "https://sinhala.adaderana.lk/news.php?nid=66153", "Category": null, "Parent URL": null}