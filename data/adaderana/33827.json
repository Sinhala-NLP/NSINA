{"Source": "Adaderana", "Timestamp": "May 5, 2013 12:50 pm", "Headline": "සීනිගම දෙවාලේ ගෝනී එකහමාරක මුදලට විදියි", "News Content": "හික්කඩුව සීනිගම දේවාලයේ තට්ටු දෙකේ ගොඩනැගිල්ලේ වහලයේ උළු ගලවා, සිවිලිම බිඳ මුදල් ගබඩා කර තැබෙන කාමරයේ ගෝනී එක හමාරක තිබූ දළ වශයෙන් රුපියල් ලක්ෂ 5ක මුදලක් කිසියම් පිරිසක් විසින් සොරාගෙන ගොස් තිබේ. ඊයේ රාත්‍රී සිදුව ඇතැයි කියන මෙම සොරකම සම්බන්ධයෙන් මීටියාගොඩ පොලීසිය හා ඇල්පිටිය පොලීසිය පරීක්ෂණ පවත්වන බව අද දෙරණ වාර්තාකරු පවසයි. දේවාලයට මීට ‍දින දෙකකට පෙර පැමිණි බුද්ධ ශාෂන අමාත්‍යංශයේ නිලධාරීන් එහි තිබූ රුපියල් 100, 500, 1000 හා 2000 නෝට්ටු ගණනය කර ගෝනිවල දමා ඇති බව පැවසෙයි. දේවාලයේ මුදල් තබා ඇති කාමරය ගැන හොඳින් දන්නා අයෙකු විසින් මෙය සැලසුම් කරන්නට ඇතැයි යන සැකයද මේවන විට මතුව ඇති බව පොලිස් ආරංචි මාර්ග පවසයි. මෙම සොරකම සිදුව ඇත්තේ ද සීනිගම දේවාලයට නව භාරකාරවරයෙකු පත්කර මාස 2ක් පමණ ගතවන කල්හී බවද වාර්තා වේ. සීනිගම දේවාලය ද දෙවොල් දෙවියන්ට කැප කළ දේවාලයක් ලෙස සැලකෙන අතර අපරාධකරුවන්ට දඬුවම්දීම සඳහා මිරිස් ඇඹරීමට එය ප්‍රසිද්ධියක් උසුලයි.", "URL": "https://sinhala.adaderana.lk/news.php?nid=33827", "Category": null, "Parent URL": null}