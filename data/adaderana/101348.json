{"Source": "Adaderana", "Timestamp": "December 27, 2018 10:10 am", "Headline": "උතුරු සහ දකුණු කොරියාව යළි යා කෙරෙයි", "News Content": "උතුරු සහ දකුණු කොරියාව අතර මහාමාර්ග හා දුම්රිය මාර්ග යළි සම්බන්ධ කිරීම සඳහා වන ව්‍යාපෘතියක් ආරම්භ කර ඇත. ඒ වෙනුවෙන් උතුරු කොරියාවේ යුධමුක්ත කලාපයේදී විශේෂ උත්සවයක්ද පැවැත්වුණි. 1950-53 අතර කාලයේ පැවති කොරියානු යුද සමයේ සිට උතුරු කොරියාව සහ දකුණු කොරියාව අතර මහාමාර්ග සහ දුම්රිය මාර්ග සබඳතා කපාහැර තිබුණි. එහෙත් මෙම වසරේදී දෙරට අතර මිත්‍රශීලී සබඳා යළි ආරම්භ කිරීමත් සමඟ මහාමාර්ග සහ දුම්රිය මාර්ග යළි සම්බන්ධ කිරීමට තීරණය කර ඇත. ඊට අදාළ ව්‍යාපෘතියේ ආරම්භය සනිටුහන් කරමින් උතුරු කොරියාවේ යුධමුක්ත කලාපයේ පිහිටි කේසොන්ග් නගරයේදී විශේෂ උත්සවයක් පැවැත්වුණි. එම උත්සවයට දෙරටින්ම නියෝජිතයින් සියදෙනා බැගින් සහභාගී වූ බවත් සඳහන්ය. එම නියෝජිත පිරිස අතර කොරියානු යුද්ධයෙන් අවතැන්වූ පවුල්වල සාමාජිකයන්ද වූ බව විදෙස් වාර්තා සඳහන් කළේය. කෙසේ නමුත් උතුරු කොරියාවට එරෙහි සම්බාධක අවසන් වන තුරු මෙම ව්‍යාපෘතියේ ඉදිකිරීම් ආරම්භ කිරීමට හැකිවන්නේ නැත.", "URL": "https://sinhala.adaderana.lk/news.php?nid=101348", "Category": null, "Parent URL": null}