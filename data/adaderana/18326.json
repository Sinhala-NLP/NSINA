{"Source": "Adaderana", "Timestamp": "August 26, 2011 04:45 pm", "Headline": "පැල්පත්වාසී ජනයා ඉවත් කරන බවට ගෙන යන ප්‍රචාර බොරු", "News Content": "කොළඹ නගරය සංවර්ධනය කිරීමේ දී පැල්පත්වාසී ජනතාව නගරයෙන් ඉවත් කරන බවට ඇතැම් පිරිස් ගෙන යන ප්‍රචාරයන්හි කිසිදු සත්‍යතාවක් නොමැති බව ජනාධිපති මහින්ද රාජපක්ෂ මහතා පවසයි. කොළඹ නගරය අලංකරණය වෙනුවෙන් පැල්පත් ඉවත් කිරීම සිදුකළ ද ඒවායේ ජීවත් වන ජනතාව සඳහා කොළඹ නගරයේම වඩාත් පහසුකම් සහිත නිවාස ඉදිකර දෙන බව ජනාධිපතිවරයා පෙන්වා දෙයි. එක්සත් ජනතා නිදහස් සන්ධානයෙන් එළඹෙන මැතිවරණය සඳහා ඉදිරිපත් වන අපේක්ෂකයින් අද(26) පෙරවරුවේ අරලියගහ මන්දිරයේ දී හමුවු අවස්ථාවේදී ජනාධිපති මහින්ද රාජපක්ෂ මහතා මෙම අදහස් පළ කළේය. කොළඹ නගර සභාව ආශ්චර්යමත් නගර සභාවක් බවට පත් කිරීමට සියලුදෙනාම එක්ව කටයුතු කළ යුතු බව එහිදි වැඩිදුරටත් අදහස් දැක්වූ ජනාධිපතිවරයා කියා සිටියේය.", "URL": "https://sinhala.adaderana.lk/news.php?nid=18326", "Category": null, "Parent URL": null}