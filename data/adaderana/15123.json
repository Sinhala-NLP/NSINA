{"Source": "Adaderana", "Timestamp": "March 28, 2011 11:28 am", "Headline": "දඩකෙළිය තහනම් කරන්නැයි ඉල්ලූ නඩුව කුණු කූඩයට  ", "News Content": "1959 වසරේ මහත් ආන්දෝලනයට තුඩුදුන් ඇඩ්ලින් විතාරණ ඝාතන නඩුව \"දඩකෙළිය\" ලෙස පොතක් වශයෙන් ප්‍රකාශයට පත්කිරීමට දයාවංශ ජයකොඩි සමාගම විසින් ගත් තීරණයට එරෙහිව පවරන ලද නඩුවක් කොළඹ දිසා අධිකරණය අද(28) ප්‍රතික්ෂේප කරනු ලැබීය. \"දඩකෙළිය\" නැමති පොතට එරෙහිව එම නඩුව ඉදිරිපත් කර තිබුණේ ඇඩ්ලින් විතාරණ නැමති කාන්තාවගේ දියණිය විසිනි. අදාළ පොත නැවත මුද්‍රණය කිරීම හරහා තමන්ටත් තම පවුලේ සාමාජිකයින්ටත් අපහාසයක් සහ අපකීර්තියක් සිදුවන බව ඇය සඳහන් කර තිබිණි. එබැවින් එම පොත තහනම් කරන ලෙසත්, ඒ වෙනුවෙන් රුපියල් ලක්ෂ 30 ක වන්දියක් තමන්ට අයකර දෙන ලෙසත් ඉල්ලමින් මෙම නඩුව පවරා තිබිණි. එහෙත් අදාළ ඇඩ්ලින් විතාරණ කතා පුවත \"දඩකෙළිය\" නමින් ප්‍රකාශයට පත්කිරීම තුළින් අපහාසයක් හෝ අපකීර්තියක් නොවන බව එම නඩුව විභාග කොට තීන්දුව ලබාදුන් කොළඹ දිසා අධිකරණය ප්‍රකාශ කරනු ලැබීය. ඒ අනුව පැමිණිලිකාරියගේ නඩුව විභාග කිරීම ප්‍රතික්ෂේප කරන බව අධිකරණය සඳහන් කරනු ලැබීය.", "URL": "https://sinhala.adaderana.lk/news.php?nid=15123", "Category": null, "Parent URL": null}