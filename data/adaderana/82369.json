{"Source": "Adaderana", "Timestamp": "January 2, 2018 08:17 am", "Headline": "දඹුල්ලේ කොළ පාට මස් ව්‍යංජනයේ රහස", "News Content": "දුරුතු පොහෝ දිනයේ දඹුල්ල ආර්ථික මධ්‍යස්ථානය තුළ පිහිටි ආපනශාලාවක දහවල් ආහාර වේල සඳහා පිළියෙල කළ තිබූ කෑම පැකැට්ටුවල ඇති කුකුල් මස් කැබැල්ල කොළ පැහැති වර්ණ ගැන්වීම නිසා ආහාරය ලබා ගත් ජනතාව දැඩි අපහසුතාවයට පත්වූ පුවතක් වාර්තා විය. මෙම ආහාර පැකැට්ටු පරීක්ෂාකර බැලීමේදී දැක ගැනීමට හැකියාව ලැබුණේ පිසන ලද කුකුල් මස් විශාල වශයෙන් කොළ පැහැ ගැන්ව ඇති බවය. වසරේ පළමු දිනය මෙන්ම පොහෝ දිනය නිසා දඹුල්ල මහජන සෞඛ්‍ය පරීක්ෂක කාර්යාලයේද නිලධාරීන් නිවාඩු ලබාගෙන ඇති නිසා මේ බව පැමිණිලි කිරීමටද ආර්ථික මධ්‍යස්ථානය තුළ මෙම ආපනශාලාවෙන් ආහාර මිලදී ගත් පාරිභෝගිකයන්ට නොහැකි විය. පසුව මෙම අහාර පැකට්ටුව ද රැගෙන දඹුල්ල ආර්ථික මධ්‍යස්ථානය තුළ ආහාර අලෙවි කළ ආපන ශාලාවට ගොස් එහි හිමිකරු ගෙන් මේ බව අප විමසීමක් කර තිබේ. ආපන ශාලා හිමිකරු පවසා ඇත්තේ තම ආපනශාලාවේ සිදුවූ අත්වැරැද්දකින් මෙය සිදුව ඇති බව ය, එනම් පලා වර්ග බෝංචි කරවිල මෑ කරල් ආදී කොළ පැහැති එළවළු පිසන අවස්ථාවන්හිදී ඒ වාගේ පැහැය දර්ශනය වීම සඳහා කොළ පැහැති කෘතිම රසකාරක මිශ්‍ර කරන බවයි. කුකුල් මස් සහ කහ පැහැති ආහාර වලට යොදන කෘතිම රසකාරක මිශ්‍රණය තිබියදී කොළ පැහැති ආහාරයට යොදන කෘතිම රසකාරකය මාරුවී අරක්කැමි අතින් කුකුල් මස් ව්‍යංජනයට වැටී ඇති බවය. පිසින ලද ආහාර වල වර්ණ ගැන්වීම සඳහා කෘතිම රසකාරක දීම පිළිබඳව අප ආපනශාලා කරුගෙන් අද දෙරණ වාර්තාකරු විමසීමක් කර ඇති අතර එහිදී ඔහු පවසා ඇත්තේ වෙළඳපොලේ අලෙවි කිරීමට ඇති කෘතිම රසකාරක වර්ණකාරක ගෙනැවිත් ආහාර සඳහා යොදන බවත් ඕනෑම ආපන ශාලාවක් හෝටලයක් ආහාර කල්තබා ගැනීමට අලංකාර පෙනුමක් ලබාගැනීම සඳහා මෙම රසකාරක යොදන බවත් ඒවා මිනිස් සිරුරට හානියක් නොවන බවය.", "URL": "https://sinhala.adaderana.lk/news.php?nid=82369", "Category": null, "Parent URL": null}