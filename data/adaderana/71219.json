{"Source": "Adaderana", "Timestamp": "March 22, 2017 01:44 pm", "Headline": "මංතීරු ව්‍යාපෘතියේ සාර්ථකත්වය ගැන පාඨලී කියයි ", "News Content": "කොළඹ පවතින රථවාහන තදබදයට විසඳුමක් ලෙස ක්‍රියාත්මක කරන ලද ප්‍රමුඛතා මංතීරු ක්‍රමයට අදාළ නියමු ව්‍යාපෘතිය අභියෝග රැසක් මධ්‍යයේ සාර්ථක වී ඇතැයි මහනගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. මෙම මංතීරුව හඳුන්වා දීමේ ප්‍රගතිය හා ඉදිරි සැළසුම් පිළිබඳ මාධ්‍ය දැනුවත් කිරීමේ අද (22) පැවති මාධ්‍ය හමුවට එක් වෙමින් අමාත්‍යවරයා මේ බව පැවසීය. පසුගිය මාර්තු 12 වන දා සිට 19 වන දා දක්වා රාජගිරිය මංසන්දියේ සිට ආයුර්වේද මංසන්ධිය දක්වා දෙපසට එක් මංතීරුවක් කාර්ය බහුල හෝරාවන්වලදී බස්රථ ධාවනය සඳහා ප‍්‍රමුඛතා මංතීරු ලෙස වෙන්කර විශේෂ අධ්‍යනයක් සිදු කරනු ලැබීය. එහි දෙවන දිනයේ ප‍්‍රතිඵලය දැඩි විවේචනයට ලක් වූ අතර ඇතැම් මාධ්‍ය මෙය අසාර්ථක යැයි ද හුවා දැක් වු බවත් 14 වන දා සිට 19 වන දා දක්වා මෙම නියමු ව්‍යාපෘතියේ සාර්ථකත්වය එම මාර්ගය භාවිත කරන සියලුම දෙනාට දැක ගත හැකි වූ බව අමාත්‍ය පාඨලී චම්පික රණවක මහතා මෙහිදී කියා සිටියේ ය. මෙම ව්‍යාපෘතිය තුළින් පොදු ප්‍රවාහනයේ වේගය හා ඊට සාපේක්ෂව අනෙකුත් වාහනවල වේගය ද වැඩි වී ඇති බව ද මෙහිදී අමාත්‍යවරයා පැවසීය. මෙම සමීක්‍ෂණය ආශ‍්‍රයෙන් එක් එක් ප්‍රවාහන මාධ්‍ය භාවිත කරන්නන්ගෙන් කැමැත්ත සහ අකමැත්තද විමසා බලා ඇති අතර ඒ අනුව වැඩි ප‍්‍රතිශතයක් බස්රථ මගීන්, පෞද්ගලික වාහන භාවිත කරන්නන්, ත‍්‍රී රෝද රථ හිමියන්, මේ සඳහා බහුතර කැමැත්ත ලබාදී තිබේ. එය ප‍්‍රතිශතයක් වශයෙන් පිළිවෙලින්, 42%,37% හා 40% ක ප‍්‍රමාණයකි. අකමැත්ත පළවී ඇත්තේ බස්රථ මගීන්ගෙන් 20% ක් , පෞද්ගලික වාහන හිමිකරුවන්ගෙන් 7% ක් සහ ත‍්‍රී රෝද රථ හිමියන්ගෙන් 11% ක් පමණක් වන බවත් කෙසේ වෙතත් පොදු ප‍්‍රවාහන සේවයේ ගුණාත්මක භාවය ඉහළ නැංවීම තුළින් විධිමත් මාර්ග පද්ධතියක් සඳහා ක‍්‍රමවේදයක් සැකසීමෙන් වාහන භාවිත කරන්නන් විධිමත්ව දැනුවත් කිරීමට මෙන්ම ප‍්‍රවාහන විනය ඉහළ නැංවීමට හා අධික වාහන තදබදයට මනා විසඳුමක් ලබා දිය හැකි බව ද අමාත්‍ය පාඨලී චම්පික රණවක මහතා මෙහිදී වැඩිදුරටත් අවධාරණය කර සිටියේ ය. මේ අනුව ඉදිරියේදී ප්‍රධාන ස්ථාන 7 ක් මෙවැනි ව්‍යාපෘති ආරම්භ කිරීම සඳහා අවධානය යොමු කර ඇති බව ද අමාත්‍යවරයා පැවසීය.", "URL": "https://sinhala.adaderana.lk/news.php?nid=71219", "Category": null, "Parent URL": null}