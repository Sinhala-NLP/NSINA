{"Source": "Adaderana", "Timestamp": "August 17, 2014 09:44 am", "Headline": "හමුදා ට්‍රක් රථයක් සහ බස් රථයක් ගැටී 28ක් රෝහලේ ", "News Content": "දඹුල්ල - හබරණ මාර්ගයේ ඉනාමළුව ප්‍රදේශයේදී යුද හමුදා ට්‍රක් රථයක් සහ පෞද්ගලික බස් රථයක් අනතුරට ලක්වීමෙන් පුද්ගලයින් 28 දෙනෙකු තුවාල ලබා තිබේ. අද(17) පෙරවරු 7.00ට පමණ අදාළ අනතුර සිදුවී ඇති බව පොලිස් මාධ්‍ය ප්‍රකාශක කාර්යාලය පවසයි. හඹරණ සිට දඹුල්ල බලා ධාවනය වු යුද හමුදා ට්‍රක් රථයක් සහ ඊට ප්‍රතිවිරුද්ධ දෙසින් පැමිණි පෞද්ගලික බස් රථයක් ගැටීමෙන් අදාළ අනතුර සිදුවී ඇති බව වාර්තා වෙයි. අනතුරින් බස් රථයේ ගමන්ගත් පුද්ගලයික් 25 දෙනෙතු තුවාල ලබා ඇති අතර තුවාල ලැබු පුද්ගලයින් අතර කාන්තාවන් දස දෙනෙකු සහ අද දිනයේ ශිෂ්‍යත්ව විභාගයට පෙනී සිටීම සඳහා ගමන් කරමින් සිටි පාසල් දැරියකද සිට ඇති බව පොලීසිය සඳහන් කරයි. එසේම අදාළ අනතුරින් යුද හමුදා ට්‍රක් රථයේ සිටි ‍හමුදා සෙබළුන් තිදෙනෙකුටද තුවාල සිදුවී තිබේ. තුවාලකරුවන් දඹුල්ල මූලික රෝහලට ඇතුළත් කර ඇති බව පොලිස් මාධ්‍ය ප්‍රකාශක කාර්යාලය සඳහන් කරයි. සීගිරිය පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=45407", "Category": null, "Parent URL": null}