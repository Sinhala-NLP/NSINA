{"Source": "Adaderana", "Timestamp": "May 14, 2011 10:23 am", "Headline": "ඉන්දීය අත්අඩංගුවේ සිටි මෙරට ධීවර පිරිසක් නිදහස ලබයි", "News Content": "ඉන්දීය අත්අඩංගුවේ සිටි තවත් ශ්‍රී ලාංකික ධීවරයින් පිරිසක් නිදහස් කර තිබේ. ධීවරයින් 20 දෙනෙකු සහ යාත්‍රා 04 ක් ඉන්දීය බලධාරීන් විසින් නිදහස් කර ඇති බව ධීවර හා ජලජ සම්පත් අමාත්‍යාංශය පවසයි. ඉන්දීය මුහුදු සීමා උල්ලංඝණය කිරීම හේතුවෙන් පසුගිය අප්‍රේල් මස 7 වැනිදා ඉන්දියාවේ ආන්ද්‍රා ප්‍රදේශ් බලධාරීන්ගේ අත්අඩංගුවට පත් ධීවරයින් 05 දෙනෙකු සහ පසුගිය 25 වැනිදා තමිල්නාඩු බලධාරීන්ගේ අත්අඩංගුවේ පසුවූ ධීවරයින් 15 දෙනෙකු ‍මෙලෙස නිදහස් කර ඇත. ඒ අනුව නිදහස් කරන ලද ධීවරයින් පිරිස සහ යාත්‍රා එළඹෙන 16 වැනිදා ඉන්දීය වෙරළාරක්ෂක බලධාරීන් විසින් කන්කසන්තුරේ දී ශ්‍රී ලංකා නාවික හමුදාවට භාරදීමට නියමිත බව ධීවර හා ජලජ සම්පත් අමාත්‍යාංශය සඳහන් කරයි. මේ වන විට ඉන්දීය අත්අඩංගුවේ ධීවරයින් 31 දෙනෙකු‍ පමණක් සිටින අතර එම පිරිස ද ඉතා ඉක්මනින් නිදහස් කරගැනීමට කටයුතු කරන බව එම අමාත්‍යාංශය වැඩිදුරටත් පැවසීය.", "URL": "https://sinhala.adaderana.lk/news.php?nid=16092", "Category": null, "Parent URL": null}