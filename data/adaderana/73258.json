{"Source": "Adaderana", "Timestamp": "May 17, 2017 10:19 pm", "Headline": "මැතිවරණයට සුදුසු කාන්තාවන් තෝරාගන්න අවධානය යොමු කළ යුතුයි", "News Content": "පළාත් පාලන ආයතන නියෝජනය කිරීම සඳහා කාන්තාවන්ට 25%ක ප්‍රතිශතයක් ලැබී තිබෙන නිසා ඉදිරි පළාත් පාලන මැතිවරණයට මුහුණදීම සඳහා සුදුසු කාන්තාවන් තෝරාගැනීම සඳහා දැන් සිටම අවධානය යොමුකරන ලෙස සියලුම දේශපාලන පක්ෂවලින් තිරසර සංවර්ධන හා වනජීවී නියෝජ්‍ය අමාත්‍ය සුමේධා ජී. ජයසේන මහත්මිය ඉල්ලීමක් කරයි.පළාත් පාලන ආයතනවල ක්‍රියාකාරීත්වය ගැන උනන්දුවක් දක්වන කාන්තාවන් සඳහා දැන් සිටම විශේෂ පුහුණු වැඩමුළු පැවැත්වීම වැදගත්වන බවත් ඒ සඳහා මේ වන විට පාර්ලිමේන්තු මන්ත්‍රීවරියන්ගේ සංසදය “කාන්තා බලගැන්වීමේ වැඩමුළු” දිස්ත්‍රීක් මට්ටමින් ආරම්භකර තිබෙන බවත් නියෝජ්‍ය අමාත්‍යවරිය පවසයි. මොණරාගල දිස්ත්‍රික්කයේ පැවති කාන්තා බලගැන්වීමේ වැඩමුළුවට සහභාගී වෙමින් සුමේධා ජී. ජයසේන නියෝජ්‍ය අමාත්‍යවරිය මේ බව ප්‍රකාශ කළේය.එහිදී අමාත්‍යවරිය වැඩිදුරටත් පවසා සිටියේ මෙවන් අදහසක්ය,“කාන්තා නියෝජනය පළාත් පාලන ආයතනවල, පළාත් සභාවල, පාර්ලිමේන්තුව තුළ වැඩිකළ යුතුයි කියමින් වසර ගණනාවක් තිස්සේ අපි කතා කළා. ඒ සඳහා බලපෑම් කළා. ඒ අනුව පළාත් පාලන ආයතන සඳහා25% ක කාන්තා නියෝජනයක් වෙන්කිරීමට ගත්තීරණය වෙනුවෙන් අතිගරු ජනාධිපති මෛත්‍රීපාල සිරිසේන මැතිතුමාටත්, ගරු අග්‍රමාත්‍ය රනිල් වික්‍රමසිංහ මැතිතුමන්ටත් සියලුම කාන්තාවන්වෙනුවෙන් මාගේ ප්‍රණාමය පුදකර සිටිනවා.අපේ රටේ වර්තමාන පාර්ලිමේන්තුවේ කාන්තා නියෝනය 5.4% යි. සියලුම දේශපාලන පක්ෂ වෙනුවෙන් මුළු පාර්ලිමේන්තුවම නියෝජනය කරනු ලබන්නේ කාන්තාවන් 13 දෙනෙකු පමණයි. එය කෙතරම් අඩු සංඛ්‍යාවක්ද? පළාත් සභා හා පළාත් පාලන ආයතනවල තත්වය ගත්තොත් ඊට වඩා අඩු තත්ත්වයක් තමයි පවතින්නේ. මේ තත්ත්වය වෙනස් වියයුතුයි.ශ්‍රී ලංකාවේ එවැනි අඩු ප්‍රතිශතයක් පාර්ලිමේන්තුව නියෝජනය කළත් අනෙක් රටවල තත්ත්වය ඊට වඩා වෙනස්. ශ්‍රී ලංකාවේ තමයි අඩුම කාන්තා පිරිසක් පාර්ලිමේන්තුව නියෝජනය කරන්නේ .නෝර්වේ රාජ්‍යයේ කැබිනට් මණ්ඩලය 18යි. ඉන් 8 දෙනෙක්ම කාන්තාවන්. යුරෝපීය රටවල කාන්තාවන් සැළකියයුතු සංඛ්‍යාවක් පාර්ලිමේන්තුව නියෝජනය කරනවා. ඒ වගේම ප්‍රබල තනතුරු හොබවනවා. අප්‍රිකානු රටවලද තත්ත්වය එයයි. විදේශ කටයුතු, අධිකරණ අමාත්‍යාංශ වැනි භාරදූර අමාත්‍යධූර දරන්නෙත් කාන්තාවන්.ලෝකයේ ප්‍රථම අග්‍රමාත්‍යවරිය සිරිමාවෝ බණ්ඩාරනායක මැතිනිය බිහිවුනේ අපේ රටෙන්. ලෝකයෙ ප්‍රථම විධායක ජනාධිපතිනිය චන්ද්‍රිකා බණ්ඩාරනායක කුමාරතුංග මැතිනිය බිහිවුණේ අපේ රටෙන්. ඒ නිසා කාන්තා නායකත්වය, කාන්තා නියෝජනය ගැන අපේ රටේ ඉතිහාසය තුළ ප්‍රබල උදාහරණ තිබෙනවා.අපේ රටේ කාන්තාවන් රටේ ශ්‍රම දායකත්වයට පුරුෂ පක්ෂය සමඟ කරට කර සිටිනවා. ඇතැම් අංශවලින් පුරුෂ පක්ෂයට වඩා රටේ අභිවෘද්ධියට දායකත්වය ලබාදෙන්නේ කාන්තාවන්.එම නිසා රටේ තීන්දු ගන්නා ආයතනවල ඒ අදාළ වගකීම් කාන්තාවන්ට දැරිය හැකියි. ඉතිහාසය තුළ අපේ රටේ කාන්තාවන් ඔවුන්ගේ සාර්ථකත්වය පෙන්වලා තියෙනවා.අපේ රටේ සංස්කෘතිය අනුව කාන්තාවන්ට පවුල තුළ විශාල ගෞරවයක්, ආදරයක් හිමිවනවා. බිරිඳක් සහ මවක් ලෙස පවුල තුළ වගකීම් රැසක් කාන්තාවන් දරණවා.ඒ අනුව පළාත් පාලන ආයතනවල පමණක් නොවෙයි, පලාත් සභාවලත් පාර්ලිමේන්තුව තුළත් සුවිශේෂි වගකීම් දැරීමේ හැකියාව අපේ රටේ කාන්තාවන් සතු වෙනවා. ඒ අනුව ඉදිරියේදී පළාත් පාලන ආයතන මෙන්ම පළාත් සභාවලත්, පාර්ලිමේන්තුවතුළත් කාන්තා නියෝජනය වැඩිකරගැනීම සඳහා අවධානය යොමු කළ යුතුයි.කාන්තාවන් ඡන්දයකට ඉදිරිපත් වුණාම අපේ සමාජය තුළ කාන්තාවන්ට ප්‍රශ්න රැසකට මුහුණදෙන්න සිදුවෙනවා. චරිත ඝාතන, විවිධ කටකතාවලට ඔවුන් ලක්වෙනවා. මනාප ඡන්ද ක්‍රමය තුළ කාන්තාවන් අසරණ වෙනවා. කාන්තාවකට කාන්තාවක් ඡන්දය දෙන්න එතරම් උනන්දුවක් නැහැ. කාන්තා අපේක්ෂිකාවකට මැර බලය නැහැ. මුදල් විශාල වශයෙන් වියදම් කරන්න බැහැ. ඒක නිසා මේ තත්ත්වය තේරුම් අරගෙන කාන්තාවන් ඡන්දය ඉල්ලන අවස්ථාවේදී එම කාන්තාවන්ට විශේෂ අවධානයක් යොමුකර සහයෝගය ලබාදීම අපි සියලු දෙනාගේම වගකීමක්. ඒ වගේම මේ ගමන යන්න කාන්තාවන්ට දැඩි ආත්ම ශක්තියක් තිබියයුතුයි. අපේ හැම කාන්තාවකටම ඒ ආත්ම ශක්තිය තිබෙනවා. 1989 දී මං දේශපාලනයට ආවේ මාගේ ස්වාමිපුරුෂයා වූ සුමේධ ජයසේන මැතිතුමාගේ හදිසි අභාවය නිසයි. මගේ සැමියා විශාල සමාජ සේවයක් කරපු මහා පුරුෂයෙක්. ඒ බව රටම දන්නවා.මාගේ සැමියාගේ අභාවයෙන් පසුව මොණරාගල ජනතාව අමතකකරන්න එපා. ඒ ජනතාව වෙනුවෙන් 1989 පාර්ලිමේන්තු මහ මැතිවරණයට ඉදිරිපත්වෙන්න කියලා මට බල කළේත් කාන්තාවක්. ඒ සිරිමාවෝ බණ්ඩාරනායක මැතිනිය. ඒ වගේම මහා සංඝරත්නයේ ආශිර්වාදයත් මට හිමිවුණා. ඒ අනුවයි මං දේශපාලනයට ආවේ.1989 වසරේ සිට නොකඩවා අවුරුදු 28 ක් දැනට මං පාර්ලිමේනතුව නියෝජනය කරනවා. අමාත්‍යධූර කිහිපයක් දරලත් තියෙනවා. සැළකියයුතු සේවාවක් මොණරාගල දිස්ත්‍රික්කයටත්, මේ රටටත් කරන්න මට පුළුවන් වුණා. යම් යම් අඩුපාඩු සිදුවෙන්න ඇති. නමුත් සාපේක්ෂව යම්කිසි වැඩකොටසක් ඉටුකළා.මට පැමිණි අභියෝග සුළුපටු නැහැ.1989 දි එවකට පැවති භීෂණයෙන් මං හොඳහැටි බැටකෑව. අත්අඩංගුවට ගෙන මරන්න හැදු මොණරාගල දිස්ත්‍රීක්කයේ තරුණයින් 1000ක් පමණ මට නිදහස් කරගැනීමට හැකිවුණේ ඒ කඳවුරුවලට ගිහිල්ලලා ඉක්මනින් සොයාබලපු නිසයි. තරුණයින් බේරාගන්න මං කඳවුරු ගණනාවකට ගියා.තරුණයින්ට මගේ නිවසේ රැකවරණය ලබාදුන්න නිසා මගේ ගෙදර ජනතා විමුක්ති පෙරමුණේ තිප්පොලක් කියළා දෙසැරයක් මගේ ගෙදරට බෝම්බ ගහලා විනාශ කළා. අපි කාටවත් හානියක් සිදුවුණේ නැහැ.එක පැත්තකින් එහෙම බෝම්බ ගහනකොට ජනතා විමුක්තිපෙරමුණේ කියාගත්තු කණ්ඩායමක් ඇවිල්ලා මාව ඝාතනය කරන්න හැදුවා. ඒ වෙඩිතැබීමෙන් මාගේ ආරක්ෂක නිලධාරියෙක් මියගියා.මගේ දරුවන්ගේ ඔලුවට පිස්තොල එල්ල කරලා බය කළා. ඒ මානසික පීඩනයෙන් මගේ දරුවන් අසනීප වුණා. සමහරුන්ගේ අධ්යා පන කටයුතු පවා අඩාල වුණා. මේ වගේ කෙතරම් බාධක ආවත් මේ හැමදේකටම ගැහැනියක් වශයෙන් මං මුහුණ දුන්නා. ඒ මට තිබුණු ශක්තිය මේ රටේ සෑම කාන්තාවකටම තිබෙනවා.” ඇමරිකානු ආධාර ආයතනය (USAID), ප්‍රජාතාන්ත්‍රික පාලනය හා වගවීම ශක්තිමත් කිරීමේ ව්‍යාපෘතිය (SDGAP) යන ආයතන මගින් මෙම කාන්තා බලගැන්වීමේ වැඩමුළුව සඳහා අනුග්‍රහය දැකවූ අතර මෙය මෙහෙයවූයේ පාර්ලිමේනතු මන්ත්‍රීවරුන්ගේ සංසදය මගිනි.", "URL": "https://sinhala.adaderana.lk/news.php?nid=73258", "Category": null, "Parent URL": null}