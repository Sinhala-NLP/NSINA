{"Source": "Adaderana", "Timestamp": "August 17, 2017 09:29 am", "Headline": "ටොම් කෘස් අනතුරකට පත්වෙයි", "News Content": "සුපිරි හොලිවුඩ් නළු ටොම් කෘස් හට රූගතකිරීමක් අතරතුර සිදුවූ අනතුරක් හේතුවෙන් ඔහුගේ මිෂන් ඉම්පොසිබ්ල්හි හයවන චිත්‍රපටයේ රූගත කිරීම් නවතා දමා තිබේ. අදාළ චිත්‍රපටයේ රූගතකිරීම් ලන්ඩන්හීදී පසුගියදා සිදුව ඇති අතර උස ගොඩනැගිල්ලක සිට යාබද තවත් ගොඩනැගිල්ලකට පැනීමට උත්සාහ කිරීමේදී මෙම අනතුර සිදුව ඇති බව විදෙස් මාධ්‍ය වාර්තා කළේය. එහිදී ගොඩනැගිල්ලේ වූ බිත්තියක ඔහු ගැටී ඇති අතර එහිදී ඔහුගේ වලලුකරට තුවාල සිදුව තිබේ. චිත්‍රපටය නිෂ්පාදනය කරන පැරමවුන්ට් ආයතනය පවසන්නේ ටොම් කෘස් හට සම්පූර්ණයෙන් සුව වන තෙක් රූගතකිරීම් සිදු නොකරන බවයි. කෙසේ හෝ 2018 ජුලි 27 වන දින චිත්‍රපටය ප්‍රේක්ෂකයින් හට නිකුත් කිරීමට බලාපොරොත්තු වන බවද ඔවුන් සඳහන් කළේය. 55 හැවිරිදි ටොම් කෘස් රූගතකිරීම්වලදී ඔහුටම ආවේණික වූ ක්‍රියාදාම සිදුකිරීම සම්බන්ධයෙන් ප්‍රසිද්ධියක් උසුලනු ලබයි.", "URL": "https://sinhala.adaderana.lk/news.php?nid=76387", "Category": null, "Parent URL": null}