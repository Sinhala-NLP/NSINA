{"Source": "Adaderana", "Timestamp": "June 14, 2013 03:41 pm", "Headline": "ආරක්ෂක කබා අනිවාර්ය කළොත් මට මොළේ අමාරුව කියලා හිතයි..!", "News Content": "ධීවරයින්ට ආරක්ෂිත කබා පැළඳීම සඳහා නීතියක් අනිවාර්ය කිරීම ප්‍රායෝගික නොවන බව ධීවර හා ජලජ සම්පත් සංවර්ධන අමාත්‍ය, වෛද්‍ය රාජිත සේනාරත්න මහතා පවසයි. ආපදා කළමනාකරණ අමාත්‍ය මහින්ද අමරවීර මහතා විසින් ආරක්ෂිත කබා නොපළඳින අය අත්අඩංගුවට ගන්නා ලෙස නාවික හමුදාවට බාර කරන්නැයි යෝජනා කළද , එසේ කළහොත් තමාට මොළේ අමාරුවක් වැළඳී ඇතැයි ඔවුන් කල්පනා කරනු ඇති බව සේනාරත්න මහතා කියා සිටියි. රථ වාහන පොලීසිය මෙන් මුහුදේදී ආරක්ෂිත කබා පැළඳ ඇත්දැයි සොයා බලා නීත්‍යනුකූලව කටයුතු කිරීමට නාවික හමුදාවට හැකියාවක් නොමැති බවත් , වරායෙන් යන විට ආරක්ෂිත කබා පැළඳ ගොස් ඈතට ගිය පසු ඒවා ගලවා දමා තම කටයුතු සිදුකරනු ඇති බවත් අමාත්‍යවරයා පෙන්වා දුන්නේය. මහින්ද අමරවීර අමාත්‍යවරයා කියා සිටින පරිදි ධීවරයින්ට ලබා දී ඇත්තේ ආරක්ෂක කබා 2000 ක් වුවද, තමන් මේවන විට ආරක්ෂක කබා 10,000 ක් පමණ ලබාදි ඇති බවද සේනාරත්න අමාත්‍යවරයා සඳහන් කළේය. තමන්ගේ ආරක්ෂාව පිළිබඳ තමන්ටද වගකීමක් ඇති බව කියා සිටි අමාත්‍යවරයා 1,75 , 000 ක් වන සියලුම ජනයාට එසේ ආරක්ෂක කබා ලබාදිය නොහැකි බවත් , පක්ෂ හෝ පාට භේද නොතකා අඩු ආදායම් ලාභී ජනයාට ඒවා ලබාදී ඇති බවත් පෙන්වා දුන්නේය. එළඹෙන ජනවාරියේ සිට ජීවිත රක්ෂණයක් නොමැතිව කිසිදු බෝට්ටු හිමියෙකුට හෝ ධීවරයෙකුට මුහුදු යාම තහනම් බවත් , එවැනි අයට බලපත්‍ර ලබාදීමට හෝ කටයුතු නොකරන බවත් රාජිත සේනාරත්න මහතා කියා සිටියේ අද (14) කොළඹ පැවති මාධ්‍ය හමුවකදීය. වර්ෂයකට රු. 750 ක් වැනි මුදලකට ධීවර පවුල් සඳහා මෙම රක්ෂණයෙන් ප්‍රතිලාභ රැසක් හිමිවන බවත්, විපතක් සිදුවුවහොත් ලක්ෂයක වන්දි මුදලක් ප්‍රදානය කරන බවත් සිහිපත් ක‍ළේය. එසේම යම් ධීවර පවුලක ධීවරයෙකු අතුරුදහන් වුවහොත් එතැන් සිට ඒ වෙනුවෙන් මාසිකව රු.5000 බැගින් ගෙවීමටත් , දරුවන් සිටිත් නම් ඔවුනට වයස අවුරුදු 18 සම්පූර්ණ වන තෙක් අධ්‍යාපනය ලැබීම සඳහා ශිෂ්‍යත්ව ලබාදීමටත් එකී රක්ෂණයෙන් අවස්ථාව සලසා ඇති බව ඔහු අවධාරණය කළේය. එසේම වාර්ෂික රක්ෂණ වාරිකය 1,500 ක් ලෙස ගෙවනු ලැබූවහොත් , මෙම වන්දි ප්‍රදානයන් හා ප්‍රතිලාභ ඊට සාපේක්ෂව තුන් ගුණයකින් ඉහළ යන බවද ඔහු පෙන්වා දුන්නේය. කෙතරම් කියා සිටියද ඇතැම් අවස්ථාවල ධීවරයින් ඒ ගැන තැකීමක් නොකරන බව සිහිපත් කළ අමාත්‍යවරයා පසුගියදා විපතට පත් 49 දෙනකුගෙන් රක්ෂණය ලබා ඇත්තේ 4 දෙනකු පමණක් බව සඳහන් කළේය. මේ අතර පසුගිය සතියේ දිවයින වටා මුහුදු ප්‍රදේශවලට බලපෑ අයහපත් කාලගුණික තත්ත්වය හේතුවෙන් ධීවරයින් 51 දෙනෙකු මියගොස් ඇති බවත්, වාර්තා වලට අනුව තවත් ධීවරයින් අට දෙනෙකු අතුරුදන්ව ඇති බවත් ධීවර හා ජලජ සම්පත් සංවර්ධන අමාත්‍යාංශය පවසයි. එසේම අනතුරුවලින් තුවාල ලැබු ධීවරයින්ගේ සංඛ්‍යාව 22ක් වන අතර ධීවර යාත්‍රා 84ක් සම්පූර්ණයෙන් හානියට පත්ව ඇති බවත්, තවත් යාත්‍රා 76 ට අර්ධ වශයෙන් හානී සිදුව ඇති බවත් අමාත්‍යාංශය කියා සිටියි. සම්පූර්ණයෙන් හානී වු යාත්‍රා වෙනුවෙන් අලුතෙන් යාත්‍රා සහ දැල් ආම්පන්න ලබාදීමටත්, අර්ධ වශයෙන් හානී වු යාත්‍රා වෙනුවෙන් 50%ක සහනාධාර මුදලක් ලබාදීමටත් තීරණය කර ඇති බවත් විෂය භාර අමාත්‍ය රාජිත සේනාරත්න මහතා අද පැවති මාධ්‍ය හමුවකදි ප්‍රකාශ කළේය.", "URL": "https://sinhala.adaderana.lk/news.php?nid=34919", "Category": null, "Parent URL": null}