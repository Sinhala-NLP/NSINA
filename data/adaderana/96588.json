{"Source": "Adaderana", "Timestamp": "September 23, 2018 02:46 pm", "Headline": "රජයට එරේහිව විශ්‍රාමිකයින් වීථි බසී", "News Content": "ස්පාඤ්ඤ රජයට එරෙහිව එරට විශ්‍රාමිකයින් වීථි බැස තිබේ. විශ්‍රාම වැටුප් ඉහළ නැංවීම සඳහා ක්‍රියාමාර්ගයක් ගන්නා ලෙසට රජයට බල කරමින් පසුගියදා ස්පාඤ්ඤයේ මැඩ්රිඩ් නගරයට එරට වැසියන් දහස් සංඛ්‍යාත පිරිසක් ඒකරාශී වී සිටියා. එහිදී ඔවුන් රට තුළ උද්ධමනයට සාපේක්ෂව විශ්‍රාම වැටුප් ඉහළ නැංවීමට රජය කටයුතු කළයුතු බව අවධාරණය කර සිටියාය. විරෝධතාව සඳහා එක්ව සිටි වැඩි පිරිසක් විශ්‍රාමිකයින් වූ අතර එහිදී ඔවුන් තමන් රටේ ගෞරවනීය පුරවැසියන් ලෙස සළකා කටයුතු කරන ලෙස සඳහන් පුවරු ප්‍රදර්ශනය කළේය. මේ සඳහා එක්වූ විරෝධතාකරුවන් පාගමනින් ස්පාඤ්ඤ පාර්ලිමේන්තු ගොඩනැගිල්ල දක්වා ගමන් කර ඇත. රජය උද්ධමනයට සාපේක්ෂව විශ්‍රාම වැටුප් ඉහළ නැංවීමට කටයුතු කළ යුතු බව මෙහිදී මොවුන් අවධාරණය කරයි. 2004 වර්ෂයේ සිට ස්පාඤ්ඤයේ විශ්‍රාම වැටුප් වැඩි වී ඇත්තේ 0.25% කින් වන අතර එය උද්ධමනයට සාපේක්ෂව ඉතාම පහළ අගයක් ගනු ලබනවා. මේ අතර ස්පාඤ්ඤයේ වත්මන් පාලන බලය හොබවන නව සමාජවාදී පක්ෂය පසුගිය ජූනි මාසයේදී එරට විශ්‍රාම වැටුප් ඉහළ නැංවීම සම්බන්ධව මූලික එකඟතාවයකට එළඹිනි. එහිදී ඔවුන් කන්සර්වේටිව් පක්ෂයේ පුරෝගාමීන් වසර ගණනාවක් රට තුළ සිදුකළ කප්පාදු කිරීම් හමුවේ විශ්‍රාම වැටුප් ඉහළ නැංවීමට ගෙන ඇත්තේ සිමාකාරී ප්‍රවේශයක් බව පිළි ගෙන ඇත. නව සමාජවාදී පක්ෂය ගනු ලැබූ අදාළ ක්‍රියාමාර්ගය සඳහා ස්පාඤ්ඤයේ සමාජ වියදම් පාලනය කරන බහු පක්ෂ කොමිසම එකඟ වී ඇති නමුත් තවමත් ඔවුන් ඒ සම්බන්දව අවසන් තීරණයක් ගෙන නොමැත. ස්පාඤ්ඤයේ සෑම වසරක් පාසාම මැයි මාසය තුළදී පාරිභෝගික මිල දර්ශනය 2.1%කින් ඉහල ගොස් ඇති බව එරට ජාතික සංඛ්‍යා ලේඛන ආයතනයේ වාර්තාවල දැක්වෙන අතර එහි උච්ඡතම අවස්ථාව ලෙස සටහන්ව ඇත්තේ 2017 වර්ෂයයි.", "URL": "https://sinhala.adaderana.lk/news.php?nid=96588", "Category": null, "Parent URL": null}