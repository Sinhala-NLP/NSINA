{"Source": "Adaderana", "Timestamp": "February 14, 2013 02:50 pm", "Headline": "හිමි ඝාතනයේ සැකකරුවන් 28 තෙක් යළි රිමාන්ඩ්", "News Content": "මොරටුව එගොඩඋයන සුනන්දෝපනන්දාරාමය විහාරාධිපති මැටිගහතැන්නේ විමලවංශ හිමි ඝාතනයට අදාළ සැකකරුවන් යළි මේ මස 28 වන දින දක්වා රක්ෂිත බන්ධනාගාර ගතකර තිබේ. මෙම සැකකරුවන්ගෙන් 9 දෙනෙකු අද හඳුනාගැනීමේ පෙරට්ටුවකට ඉදිරිපත් කෙරිණි. එහිදී සැකකරුවන් 4 දෙනෙකු අධිකරණයේ දී හඳුනාගෙන ඇතැයි වාර්තා වේ. මේ අනුව උප නගරාධිපතිවරයා ද ඇතුළු සියලුම සැකකරුවන් 28 වන දින දක්වා රක්ෂිත බන්ධනාගාර ගතකරන මෙන් මොරටුව මහේස්ත්‍රාත් හා දිසා විනිසුරු පූර්ණිමා පරණගම මහත්මිය නියෝග කළාය. හිමි නමගේ මරණ පරීක්ෂණයට අදාළ සියලුම නඩු භාණ්ඩ මෙම මස 21 වන දින අධිකරණය හමුවට ඉදිරිපත් කරන ලෙසද ඇය එහිදී නියෝග කර තිබේ. පෙබරවාරි මස 03 දින රාත‍්‍රී 9.30 ට පමණ විහාරස්ථානයේ බෝ මළුව අසල දී තියුණු ආයුධවලින් පහර කෑමට ලක්වූ මොරටුව එගොඩඋයන සුනන්දෝපනන්දාරාමය විහාරාධිපති මැටිගහතැන්නේ විමලවංශ හිමි පානදුර රෝහලට ඇතුළත් කිරීමෙන් පසු අපවත් විණි. එය ඉඩම් ආරවුලක් හේතුවෙන් සිදුවූ ඝාතනයක් බවට මීට පෙරාතුව පොලීසිය විසින් සැක පළ කර තිබිණි.", "URL": "https://sinhala.adaderana.lk/news.php?nid=31628", "Category": null, "Parent URL": null}