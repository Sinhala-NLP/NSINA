{"Source": "Adaderana", "Timestamp": "January 26, 2018 02:10 pm", "Headline": "වීසා නැතුව කුවේට් හි රැඳී සිටි ශ්‍රී ලාංකිකයින්ට රටින් පිට වෙන්න පොදු සමා කාලයක් ", "News Content": "නීත්‍යානුකූලව වීසා බලපත්‍ර නොමැතිව කුවේට් හි රැඳී සිටින ශ්‍රී ලාංකිකයින්ට එරටින් පිටවීම සඳහා පොදු සමාකාලයක් ලබාදී තිබේ. ඒ අනුව ලබන 29 වනදා සිට පෙබරවාරි මස 22 වනදා දක්වා එරට අභ්‍යන්තර කටයුතු අමාත්‍යංශය විසින් එම පොදු සමාකාලය ලබාදී ඇති බව විදේශ සේවා නියුක්ති කාර්යංශය සඳහන් කළේය. පොදු සමා කාලය යටතේ වීසා නොමැතිව කුවේට්හි වෙසෙන විදේශිකයින්ට දඩ මුදල් ගෙවීමකින් තොරව එරටින් පිටවිය හැකි වෙයි. එමෙන්ම මෙම කාලය තුළදී තමන් විසින් ගෙවීමට ඇති අදාළ සියලු දඩ මුදල් ගෙවා වලංගු විසා බලපත්‍රය ලබාගෙන තවදුරටත් කුවේට්හි රැඳීසිටීමට හැකියාව පවතින බව ද විදේශ සේවා නියුක්ති කාර්යාංශය සඳහන් කළේය. මෙම පොදු සමා කාලය තුළ කුවේට් රාජ්‍යයෙන් පිටවීමට අවසර ලබාදී තිබියදීත් එසේ නොකර එරට තවදුරටත් රැඳී සිටින පුද්ගලයින් අත්අඩංගුවට ගෙන රටින් පිටුවහල් කිරීමට කුවේට් බලධාරීන් කටයුතු කරන බව එම කාර්යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=83564", "Category": null, "Parent URL": null}