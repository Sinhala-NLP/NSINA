{"Source": "Adaderana", "Timestamp": "October 10, 2017 09:22 pm", "Headline": " නාමල් ඇතුළු 6ක් 16 තෙක් රිමාන්ඩ්", "News Content": "අත්අඩංගුවට ගත් පාර්ලිමේන්තු මන්ත්‍රී නාමල් රාජපක්ෂ මහතා ඇතුළු 6 දෙනෙකු මේ මස 16 දින තෙක් රක්ෂිත බන්ධනාගාර ගත කර තිබේ. අද පස්වරුවේ හම්බන්තොට පොලීසිය විසින් මොවුන් අත්අඩංගුවට ගෙන තිබුණි. හම්බන්තොට පැවැති විරෝධතාව සම්බන්ධයෙන් ප්‍රකාශයක් ලබාදීමට අද(10) දින පස්වරුවේ හම්බන්තොට පොලීසිය හමුවේ පෙනී සිටින ලෙස පාර්ලිමේන්තු මන්ත්‍රී නාමල් රාජපක්ෂ මහතාට හා බස්නාහිර පළාත් සභා මන්ත්‍රී උපාලි කොඩිකාර, දකුණු පළාත් සභා මන්ත්‍රී සම්පත් අතුකෝරල සහ මේජර් අජිත් ප්‍රසන්න යන මහත්වරුන්ට දැනුම් දී තිබුණි. පාර්ලිමේන්තු මන්ත්‍රී නාමල් රාජපක්ෂ මහතාට හම්බන්තොට පැවැති විරෝධතාව සම්බන්ධයෙන් ප්‍රකාශයක් ලබාදීමට ලබන 25 වන දිනෙන් පසු දිනයක් ලබාදීමට හම්බන්තොට පොලීසිය ඊයේ(09) පෙරවරුවේ එකඟතාව පළ කර තිබුණි. එනම් පාර්ලිමේන්තු මන්ත්‍රී නාමල් රාජපක්ෂ මහතා ඊයේ (09) පෙරවරුවේ හම්බන්තොට පොලීසිය වෙත ගිය අවස්ථාවේදී ඔහුට නැවත දිනයක් ලබාදුන් බව පාර්ලිමේන්තු මන්ත්‍රී නාමල් රාජපක්ෂ මහතා ප්‍රකාශ කළේය. ඔහු ඇතුළු මන්ත්‍රීවරුන් තිදෙනෙකුට අද දිනයේ පොලීසිය හමුවේ පෙනී සිටින ලෙස දැනුම්දී තිබුණ ද අද දිනයේ සහභාගීවිය නොහැකිවීම හේතුවෙන් ඊයේ දිනයේ ඒ මහතා පොලීසියට ඉදිරිපත් වූ බව නාමල් රාජපක්ෂ මන්ත්‍රීවරයා එහිදී ප්‍රකාශ කළේය. කෙසේ වෙතත් අද දිනයේ පොලීසිය හමුවේ පෙනී සිටින ලෙස ඒ මහතාට නැවත දැනුම්දීමක් කර තිබුණි. ඊට අදාළව ඒ මහතා ඇතුළු සෙසු මන්ත්‍රීවරුන් දෙදෙනාද පොලීසිය හමුවේ ප්‍රකාශ ලබාදීමෙන් පසුව ඔවුන් ඇතුළු 6 දෙනෙකු පොලීසිය විසින් අත්අඩංගුවට ගෙන තිබේ. අධිකරණ නියෝග උල්ලංඝණය කරමින් විරෝධතාවයේ නිරතවීම හේතුවෙන් ඩී.වී චානක සහ ප්‍රසන්න රණවීර යන පාර්ලිමේන්තු මන්ත්‍රීවරුන්හටද අද හම්බන්තොට පොලීසිය හමුවේ පෙනී සිටීමට නියෝග කර තිබුණි. මේ අතර සිද්ධිය සම්බන්ධයෙන් බස්නාහිර පළාත් සභා මන්ත්‍රී උපාලි කොඩිකාර, දකුණු පළාත් සභා මන්ත්‍රී සම්පත් අතුකෝරල සහ මේජර් අජිත් ප්‍රසන්න යන මහත්වරුන්ට ද ඊයේ දිනයේ හම්බන්තොට පොලීසිය වෙත පැමිණෙන ලෙස දැනුම්දී තිබුණි. උපාලි කොඩිකාර මහතා සහ මේජර් අජිත් ප්‍රසන්න මහතාට ඊයේ දිනයේ සහභාගීවිය නොහැකි බව පොලීසියට දැනුම්දී තිබු අතර ඔවුන් සියල්ලන් අද දිනයේ පොලීසිය හමුවේ පෙනී සිිටි අතර අද පසුවරුවේ ඔවුන් අත්අඩංගුවට ගත්තේය. අත්අඩංගුවට ගත් සැකකරුවන් රාත්‍රී 10 ට පමණ හම්බන්තොට මහේස්ත්‍රාත් නිල නිවසේදී විනිසුරු මංජුල කරුණාරත්න හමුවට ඉදිරිපත් කිරීමෙන් අනතුරුව ඔවුන් ලබන 16 වෙනි දින තෙක් රක්ෂිත බන්ධනාගාර ගත කරන මෙන් මහේස්ත්‍රාත්වරයා නියෝග කළේය.ඔවුන් අත්අඩංගුවට ගැනීමට සහ රක්ෂිත බන්ධනාගාර ගත කිරීමට හේතු වශයෙන් නීති විරෝධී ජනරාශිය,පොදු දේපොළ වලට හානි සිදු කරනු ලැබීම,පොලිස් නිලධාරීන්ට තුවාල සිදු කිරීම ,රාජකාරියට බාධා කිරීම,අධිකරණ නියෝග කඩ කිරීම යන චෝදනා ඉදිරිපත් කරනු ලැබ ඇත.මේ වන විට හම්බන්තොට පැවතී විරෝධතාවය සම්බන්ධයෙන් මෙම පාර්ලිමේන්තු හා පළාත් සභා මන්ත්‍රීවරුන් ඇතුළු සැකකරුවන් 40 දෙනෙකු අත්අඩංගුවට ගෙන රක්ෂිත බන්ධනාගාර ගතකර තිබේ . එමෙන්ම නාමල් රාජපක්ෂ මන්ත්‍රී වරයා ඇතුළු පිරිස ඇතුළු පිරිස තංගල්ල බන්ධනාගාරයට රැගෙන යන අතර තුර එම වාහන ගමන් ගන්නා මාර්ගයෙහි ටයර් ගිනිතබාතිබු අතර ඉන් ගමනා ගමනයට සුළු බාධා ඇතිවිය.", "URL": "https://sinhala.adaderana.lk/news.php?nid=78574", "Category": null, "Parent URL": null}