{"Source": "Adaderana", "Timestamp": "April 24, 2015 01:06 pm", "Headline": "රාජ්‍ය සේවක වැටුප් සඳහා රු.මි 89,700ක් - දළදා මාළිගාව අවට බාර් සියල්ල වැසෙයි?", "News Content": "රාජ්‍ය සේවකයින්ට වැටුප් ගෙවීම සඳහා මේ අවුරුද්දට රුපියල් මිලියන 89,700ක් වෙන් කර ඇති බව ජනාධිපති උපදේශක තිලක් රණවිරාජා මහතා පවසයි.රජයේ ප්‍රවෘත්ති දෙපාර්තමේන්තුවේදී අද (24) පෙරවරුවේ පැවති මාධ්‍ය හමුවකට එක්වෙමින් ඔහු මේ බව කියා සිටියේය.දින 100 වැඩපිළිවෙළ යටතේ පොරොන්දු වූ පරිදි ගැබිණි මවුවරුන්ට රුපියල් 20,000ක සහනාධාරයක් ලබාදීම වැඩසට‍හන සඳහා මේ වසරට රුපියල් මිලියන 1000ක් වෙන් කර ඇති බවයි.මහපොළ ශිෂ්‍යාධාරය රුපියල් 5000 බැගින් ලබන මැයි 1 වැනිදා සිට ගෙවීමට තීරණය කර ඇති බවද ඔහු පැවසීය.එසේම දින 100 වැඩපිළි‍ෙවළ යටතේ පොරොන්දු නොවූවද ශිෂ්‍යාධාර මුදල රුපියල් 2000 සිට 2500 දක්වා වැඩි කිරීමට තීරණය කර ඇති බවද ඔහු කීවේය.තවද ධීවරයින්ගේ දැල් ආම්පන්න සඳහා පැනවූ බදු ඉවත් කර ඇති බවත්, ලංකාවේ මුහුදු සීමාවට විදේශ බෝට්ටු පැමිණීම වැළැක්වීමට ඉන්දීය මධ්‍යම රජය සමග සාකච්ඡා කර එකඟවී ඇති බවත්, ජනපති උපදේශක තිලක් රණවිරාජා මහතා පැවසීය.පහුගිය අවුරුද්දේ එවැනි බෝට්ටු දහසක් පමණ පැමිණ අත්අඩංගුවට පත්වූ බවත්, මේ වසරේදී පැමිණි බෝට්ටුවලින් අඩක් පමණක් නාවික හමුදා බාරයට ගෙන ඇති බවත්, ඒ මහතා කීවේය.තවද යුරෝපා මත්ස්‍ය තහනම ඉවත් කිරීමේ සාකච්ඡා මේවන විටත් සිදුවන බවද, ශ්‍රී ලංකාවට යාත්‍රා නිරීක්ෂණ පද්ධතියක් නැති නිසා මෙම තහනම පැනවුණු බවද, ඔහු පෙන්වාදුන්නේය.මෙයට පිළියමක් ලෙස යාත්‍රා නිරීක්ෂණ පද්ධති 50ක් දැන් ගෙනැවිත් ඇති බවත්, මසුන් මැරීමට යාත්‍රා 1500ක් පමණ ජාත්‍යන්තර මුහුදු සීමාවට යන බවත්, එම යාත්‍රාවලට මෙම තාක්ෂණික මෙවලම් ලබන සැපැත්ම්බර් අග වන විට සවි කිරීමට අපේක්ෂා කරන බවත්, ඔහු කීවේය.එසේම නීත්‍යානුකූල නොවන අයුරින් ජාත්‍යන්තර මුහුදු සීමාවේ මසුන් මැරීමේ නිරත යාත්‍රා හිමියන්ගෙන් දඩයක් අය කර ගැනීම ගැන සාකච්ඡා කරන බවද ඔහු පැවසීය.මේ අතර දළදා මාළිගාවේ සිට මීටර් 500ක් ඇතුළත ප්‍රදේශයේ පිහිටි සියලූ සුරාසැල් වසා දැමීම සම්බන්ධයෙන් නීතිපති උපදෙස් ගනිමින් සිටින බවද එම සීමාවට ක්වීන්ස් හෝටලයේ තැබෑරුමත් අයිති බවද ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=50871", "Category": null, "Parent URL": null}