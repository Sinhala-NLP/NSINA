{"Source": "Adaderana", "Timestamp": "July 5, 2014 05:06 pm", "Headline": " අතුරුදන් වුවන්ගේ ජනාධිපති කොමිසමේ 5වන අදියර අරඹයි", "News Content": "අතුරුදන් වුවන් පිළිබඳ පැමිණිලි විමර්ශනය කිරිමේ ජනාධිපති කොමිසන් සභාවේ පස්වන මහජන හමුව අද(05) ආරම්භ විය. අද ආරම්භ කෙරුණු මෙම මහජන හමුව ලබන 08 වැනිදා දක්වා පැවැත්වෙයි. මුලතිව් දිස්ත්‍රික්කයේ අද සහ හෙට යන දෙදින තුළ මහජන හමුව පුදුකුඩිඉරිප්පු ප්‍රාදේශිය ලේකම් කාර්යාලයේ දි පැවැත්වෙන අතර අනිද්දා සහ ඉන් අනිද්දා යන දින වල අදාළ මහජන හමුව මුහුදු බඩපත්තු ප්‍රාදේශිය ලේකම් කාර්යාලයේ දි පැවැත්වෙනු ඇත. මිට පෙර මෙම කොමිසන් සභාව යාපනය ,කිලිනොච්චිය සහ මඩකලපුව යන දිස්ත්‍රික් ආවරණය වන පරිදි මහජන හමු පවත්වා තිබේ. ජුනි 06 සිට 09 දක්වා මඩකලපුවේ පැවති 04වන වටයේ සාක්ෂි විමසීමේ දි පැමිණිලි 195කට අදාළව කරුණු විමසිම් සිදුකර ඇති බව අතුරුදන් වුවන් පිළිබඳ පැමිණිලි විමර්ශනය කිරිමේ ජනාධිපති කොමිසන් සභාව සඳහන් කළේය. මීට අමතරව එම සාක්ෂි විමසීමෙන් අනතුරුව තවත් පැමිණිලි 216ක් පමණ කොමිසමට ලැබී තිබේ. කෙසේ වෙතත් මේ වන විට කොමිසමට ලැබී ඇති මුළු පැමිණිලි ගණන 18 789ක් වන අතර ඉන් පැමිණිලි 5000ක් පමණ ආරක්ෂක අංශ සාමාජිකයින්ගේ ඥාතීන්ගේ ලද පැමිණිලි බව වාර්තා වෙයි. මෙම ලැබුණු පැමිණිලි සම්බන්ධයෙන් පැමිණිලිකරුවන් 262 දෙනෙකුගෙන් සාක්ෂි ලබාගෙන තිබේ.", "URL": "https://sinhala.adaderana.lk/news.php?nid=44452", "Category": null, "Parent URL": null}