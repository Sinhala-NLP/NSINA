{"Source": "Adaderana", "Timestamp": "December 19, 2018 12:11 pm", "Headline": "අදත් කැබිනට්ටුව පත් නොවෙන ලකුණු?", "News Content": "නව අමාත්‍ය මණ්ඩලය අද(19) දිනයේදීත් දිවුරුම් නොදෙනු ඇති බවට දේශපාලන ආරංචි මාර්ග පවසයි. පසුගිය දෙසැම්බර් මස 16 වන දින එක්සත් ජාතික පක්ෂ නායක රනිල් වික්‍රමසිංහ මහතා නැවත වතාවක් අගමැතිධූරයේ දිවුරුම් දීමෙන් අනතුරුව සඳුදා (17) දින නව කැබිනට් මණ්ඩලය පත් කරන බවට සඳහන් වුවත් මෙතෙක් ඒ පිළිබඳ නිශ්චිත කාලයක් ප්‍රකාශයට පත් ව නොමැත. තවමත් කැබිනට් අමාත්‍යධූර සම්බන්ධයෙන් පවතින ඇතැම් මතභේදාත්මක හේතු මත කැබිනට් මණ්ඩලය පත් කිරීම ප්‍රමාද වෙනු ඇති බව සඳහන් වෙයි. ආණ්ඩුක්‍රම ව්‍යවස්ථාව යටතේ ජාතික ආණ්ඩුවක් නොමැති අවස්ථාවක කැබිනට් මණ්ඩලය තිස් දෙනෙකු නොඉක්මවිය යුතු වන අතර, අගමැතිවරයා හා ජනාධිපතිවරයාගේ ඇමතිධූරය ද එයට අයත් වෙයි. ඒ අනුව, අගමැතිවරයා හා ජනාධිපතිවරයා නොමැතිව ඇමති මණ්ඩලයට සාමාජිකයින් 28 දෙනෙක් පත්විය යුතුයි. කෙසේ වෙතත් පසුගිය ආණ්ඩුව සමයේ කැබිනට් අමාත්‍යධුරයක් හොබවන ලද එක්සත් ජාතික පක්ෂයේ හිටපු ඇමතිවරයෙකුට මෙවර අමාත්‍යධූරයක් ලබා නොදීමට කටයුතු කර ඇතැයි දේශාපලන ආරංචි මාර්ග සඳහන් කරයි. ඒ පසුගිය කාලය තුළ එම අමාත්‍යවරයා ජනාධිපතිවරයාට සාහසික ලෙස බැන වැඳීම හේතුවෙන් බව ද වාර්තා වෙයි. ජනාධිපතිවරයා ඔහුට අමාත්‍යධූරයක් ලබා දීම තරයේ ප්‍රතික්ෂේප කර ඇති බව ද දේශපාලන ආරංචි මාර්ග සඳහන් කරයි. මේ අතර, මුදල් අමාත්‍යධූරය සම්බන්ධයෙන් ද බොහෝ කරුණු වාර්තා වී තිබේ. එක්සත් ජාතික පක්ෂයේ ජ්‍යෙෂ්ඨ නායකයින් කිහිප දෙනෙකු රවී කරුණානායක මහතාට එම අමාත්‍යධූරය ලබා දීමට විරෝධය පළ කර ඇති බව සඳහන් වෙයි. නමුත් බහුතර එක්සත් ජාතික පක්ෂ මන්ත්‍රීවරු රවී කරුණානායක මහතාට අමාත්‍යධූරය ලබා දීමට කැමැත්ත පළ කර ඇති බව වාර්තා වෙයි. මේ අතර, එක්සත් ජාතික පක්ෂ පාර්ලිමේන්තු මන්ත්‍රී මලික් සමරවික්‍රම මහතා නව ආණ්ඩුවේ කිසිදු අමාත්‍යධූරයක් බාර නොගැනීමට තීරණය කර ඇති බව ද සඳහන් විය. එමෙන්ම අවශ්‍ය වුවහොත් තමාද අමාත්‍යධූරයන් අත්හැරීමට සුදානම් බව ද එක්සත් ජාතික පක්ෂ පාර්ලිමේන්තු මන්ත්‍රී මනෝ ගනේෂන් මහතා ද පවසා ඇති බව වාර්තා විය. කෙසේ වෙතත් නව අමාත්‍ය මණ්ඩලය දිවුරුම්දිමෙන් අනතුරුව ජනාධිපති මෛත්‍රීපාල සිරිසේන මහතා විසින් අමාත්‍යාංශ ලේකම්වරුන් පත් කිරීමට නියමිත බව සඳහන් වෙයි.", "URL": "https://sinhala.adaderana.lk/news.php?nid=100979", "Category": null, "Parent URL": null}