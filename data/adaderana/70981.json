{"Source": "Adaderana", "Timestamp": "March 16, 2017 07:47 pm", "Headline": " කොල්ලකෑ නෞකාවේ කපිතාන් අද දෙරණට කතා කරයි", "News Content": "සෝමාලියානු මුහුදු කොල්ලකරුවන් විසින් පැහැරගත් නෞකාවේ කපිතාන් එස්. ඒ. නිකලස් මහතා දුරකථනය ඔස්සේ අද දෙරණට සම්බන්ධ කර ගැනීමට මීට සුළු මොහොතකට පෙර හැකියාව ලැබුණි. එහිදී ඒ මහතා කියා සිටියේ මේ වන විට මුහුදු කොල්ලකරුවන් විශාල පිරිසක් තම නෞකාවේ සිටින බවයි. එමෙන්ම කැරලිකරුවන් ග්‍රහණයට ලක් වූ ඔවුන් සමඟින් නෞකාවේ රැදී සිටින බවද ඒ මහතා කියා සිටියේය. මේ අතර මේ වන විට සෝමාලියානු මුහුදු කොල්ලකරුවන් විසින් පැහැරගත් නෞකාව බේරා ගැනීම සඳහා සෝමාලියා ආරක්ෂක අංශ විශේෂ මෙහෙයුමක් ආරම්භ කර තිබේ. ඒ අවස්ථාවේදී කැරලිකරුවන් හා ආරක්ෂක අංශ අතර වෙඩි හුවමාරුවක් සිදු වූ බවද ඒ මහතා කියා සිටියේය. එමෙන්ම වැඩිදුරටත් අදහස් දක්වමින් ඒ මහතා පැවසුවේ මේ වන විට මුහුදු කොල්ලකරුවන්ගේ ග්‍රහණය යටතේ පවතින නෞකාව වටා සෝමාලියානු ආරක්ෂක අංශයේ නෞකාවන් රැසක් අදාළ නෞකාව වට කර ඇති බවත්, ඒ හේතුවෙන් තමන්ගේ ජීවිත අවධානමක පවතින බවයි. එනම් කොල්ලකරුවන් මේ වන විට කියා සිටින්නේ අදාළ නෞකාව අවටින් ඉවත් වන ලෙස ආරක්ෂ අංශ වෙත දැනුම් දෙන ඔවුන්ට උපදෙස් දුන් බවයි. නැතහොත් තමන්ගේ ජීවිත අවධානමකට පත්වන බවද ඔහු කියා සිටියේය. ඒ හේතුවෙන් මාධ්‍ය මඟින් හෝ දැනුම් දී අදාළ ප්‍රදේශයෙන් සෝමාලියානු ආරක්ෂක අංශවලට ඉවත් වන ලෙස දැන්ම් දෙන ලෙස පැහැරගත් නෞකාවේ කපිතාන් එස්. ඒ. නිකලස් මහතා අද දෙරණින් ඉල්ලා සිටියේය. අදාළ ප්‍රදේශයෙන් ආරක්ෂක අංශ ඉවත් වූ පසුව සාකච්ඡාවකට එළඹීමට සූදානම් බවද කැරලිකරුවන් ප්‍රකාශ කළ බව ඔහු වැඩිදුරටත් කියා සිටියේය. එහිදී වැඩිදුරටත් අදහස් දැක්වූ ඒ මහතා, “ සෝමාලියානු හමුදාව අපේ නැව වට කරලා ඉන්නේ. අපේ නැවේ ඇතුළේ ඉන්නවා 50 ක් විතර මුහුදු මංකොල්ලකරුවො. ඒගොල්ලෝ අපිත් එක්ක නැවේ ඇතුළේ ඉන්නේ . ඒගොල්ලෝ අද වටේ ඉන්න හමුදාවට අයින් වෙන්න කියලා තමයි කියලා තිබ්බේ. පැය දෙක තුනයි දුන්නේ. ඇමතිවරුන්ට කතා කරළත් කිව්වා අයින් වෙන්න කියලා හමුදාවට. ඒ අය තාම අයින් වෙන්නේ නැහැ. ඒක තමයි ඒගොල්ලෝ බලාපොරොත්තු වෙන්නෙ මුලින්ම. ඊට පස්සේ ඒගොල්ලෝ සමාගමත් එක්ක කතා කරගන්නවා ඒ ගොල්ලනගේ මුදල් ගැන. ඉක්මණට අයින් කරලා දෙන්නයි ඕන. අපිට පුළුවන් නම් ඒක අයින් කරලා දෙන්න.ඉක්මණට. මාධ්‍යයෙන් හරි කියලා සෝමාලියන් රජයේ නැවඅයින් කරන්න. මේ ගොල්ලෝ නැත්නම් අපිව මරයි. “", "URL": "https://sinhala.adaderana.lk/news.php?nid=70981", "Category": null, "Parent URL": null}