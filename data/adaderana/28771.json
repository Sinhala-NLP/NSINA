{"Source": "Adaderana", "Timestamp": "October 31, 2012 11:27 am", "Headline": " පිටමං කරන්නට ගිය ශ්‍රී ලාංකිකයා අවසන් මොහොතේ යළි බාරගනියි", "News Content": "ඕස්ට්‍රේලියාවෙන් පිටමං කිරීමට සිටි ද්‍රවිඩ ජාතික ශ්‍රී ලාංකික සරණාගතයෙකුට අවසන් මොහොතේ යළි සරණාගත පුරවැසිභාවය ලබාදීමට එරට අධිකරණය තීන්දු කර තිබේ. 42 හැවිරිදි මෙම ද්‍රවිඩ ජාතික පුද්ගලයාට මෙල්බර්න් ෆෙඩරල් අධිකරණය විසින් සරණාගතභාවය අහෝසි කිරීමේ තීන්දුවක් ඊයේ දිනයේ ලබාදී තිබුණු බව ABC News පුවත් සේවය උපුටා දක්වයි. එසේ වුවද ඔහු එකී තීන්දුවට එරෙහිව සිඩ්නි ඉහළ අධිකරණයට අභියාචනයක් ඉදිරිපත් කොට යළි ශ්‍රී ලංකාවට යාම තමාගේ ජීවිතයට හානියක් බවට කරුණු දක්වා තිබේ. ශ්‍රී ලංකාවේ පැවති යුදමය වාතාවරණය තුළ ස්වකීය සොයුරන් දෙදෙනාද ඝාතනයට ලක්වූ බව ඔහු පවසා ඇතැයි සඳහන්ය. කෙසේ වෙතත් මෙම ශ්‍රී ලාංකික සරණාගත පුද්ගලයාට සහය පිණිස එරට ආගමන විගමන දෙපාර්තමේන්තු කාර්යාලය ඉදිරිපිට උද්ඝෝෂණයක්ද පැවතුණු බව එරටින් ලැබෙන වාර්තා කියා සිටියි. කෙසේ නමුත් කරුණු සලකා බැලූ සිඩ්නි අධිකරණය අවසන් මොහොතේ මොහු පිටුවහල්කිරීම සඳහා දී තිබුණු තීන්දුව අහෝසි කර ඇති බව ABC News පුවත් සේවය වැඩිදුරටත් කියා සිටියි.", "URL": "https://sinhala.adaderana.lk/news.php?nid=28771", "Category": null, "Parent URL": null}