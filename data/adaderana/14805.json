{"Source": "Adaderana", "Timestamp": "March 13, 2011 08:55 am", "Headline": "වන සතුන්ට වැව් 200 ක්", "News Content": "මෙරට අභය භූමි සහ වනෝද්‍යාන වල මෙම වසර තුළ වැව් 200ක් සකස් කිරීමට වනජීවී දෙපාර්තමේන්තුව තීරණය කර තිබේ. ගොවිජන සේවා දොපාර්තමේන්තුව සහ ආර්ථික සංවර්ධන අමාත්‍යාංශය එක්ව මෙම වැඩසටහන ක්‍රියාත්මක කරන බව වනජීවි අධ්‍යක්ෂ ජනරාල් වෛද්‍ය චන්ද්‍රවංශ පතිරාජ මහතා ප්‍රකාශ කළේය. මේ ‍වන විට මෙරට අභය භූමි 61ක් සහ වනෝද්‍යාන 20ක් වන අතර එම ස්ථාන ආවරණය වන පරිදි මෙම වැව් 200 සකස් කිරීමට තීරණය කර තිබේ. අධ්‍යක්ෂ ‍ජනරාල්වරයා ප්‍රකාශ කර සිටියේ මේ යටතේ ඇතැම් වැව් අලුතින් ඉදිකිරීමට පියවර ගන්නා අතර දැනට තිබෙන වැව් රැසක් ප්‍රතිසංස්කරණය කිරීම ද සිදු කරන බවයි. වියළි කාල වල දී වන සතුන්ගේ ජල අවශ්‍යතාව සපුරාලීම සඳහා මෙම වැව් සකස් කිරීමේ වැඩසටහන ක්‍රියාත්මක කරන බව වෛද්‍ය චන්ද්‍රවංශ පතිරාජ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=14805", "Category": null, "Parent URL": null}