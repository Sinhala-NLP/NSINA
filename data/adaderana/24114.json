{"Source": "Adaderana", "Timestamp": "May 9, 2012 10:26 am", "Headline": "ගණිකා සේවයේ යෙදුණු යුක්රේන කාන්තාවන් රටින් පිටුවහල් ", "News Content": "යුක්රේන ජාතික කාන්තාවන් ගණිකා සේවයේ යෙද වූ ලිතුවේනියානු ජාතිකයෙකු ආගමන හා විගමන දෙපාර්තමේන්තු නිලධාරීන් කණ්ඩායමක් විසින් අත්අඩංගුවට ගෙන තිබේ. අදාළ පුද්ගලයා වසර 8 ක් වැනි දීර්ඝ කාලයක් තිස්සේ මෙම ගණිකා ජාවාරම සිදු කර ඇති බවට තොරතුරු අනාවරණය වී ඇති බව ආගමන හා විගමන දෙපාර්තමේන්තුවේ ජ්‍යෙෂ්ඨ නිලධාරියෙක් පවසයි. උපාය දූතයින් යොදවා ඊයේ (08) රාත්‍රී මෙම වැටලීම සිදු කර ඇති අතර වැල්ලවත්ත ප්‍රදේශයේ ලැගුම්හළක දී අදාළ පුද්ගලයා අත්අඩංගුවට ගත් බව ඔහු ප්‍රකාශ කරයි. ගණිකා වෘත්තියේ යෙදුණු යුක්රේන ජාතික කාන්තාවන් සිව් දෙනෙකු එහි දී අත්අඩංගුවට ගෙන ඇති බව සඳහන්ය. ආගමන හා විගමන පාලකගේ උපදෙස් මත මෙම වැටලීම සිදු කර ඇති අතර අත්අඩංගුවට ගත් ලිතුවේනියානු ජාතික සර්ජි නැමැති පුද්ගලයා සහ ගණිකා ‍ වෘත්තියේ යෙදුණු යුක්රේන ජාතික කාන්තාවන් සිව් දෙනා රටින් පිටුවහල් කිරීමට පියවර ගන්නා බව ආගමන හා විගමන දෙපාර්තමේන්තුවේ ජ්‍යෙෂ්ඨ නිලධාරියා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24114", "Category": null, "Parent URL": null}