{"Source": "Adaderana", "Timestamp": "March 8, 2013 05:47 pm", "Headline": "හියුගෝ චාවෙස්ගේ දේහය හමුදා කෞතුකාගාරයකට", "News Content": "අභාවප්‍රාප්ත වෙනිසියුලානු ජනාධිපති හියුගෝ චාවෙස්ගේ දේහය හමුදා කෞතුකාගාරයක තැන්පත් කර තැබීමට තීරණය කර තිබේ. ලෙනින් සහ මාඕ සේතුං වැනි විප්ලවවාදී නායකයින්ගේ දේහ මෙන් හියුගෝ චාවේස්ගේ දේහය ද තැන්පත් කර තැබීමට නියමිත බව වෙනිසියුලානු උප ජනාධිපති නිකොලස් මදුරෝ සඳහන් කර ඇත. වෙනිසියුලානු කර්කාස් අගනුවර පිහිටි හමුදා කෞතුකාගාරයේ වීදුරු කුටියක් තුළ දේහය තැන්පත් කර තැබීමට නියමිත බව උප ජනාධිපතිවරයා පවසා තිබේ. වෙනිසියුලානු ජනාධිපති හියුගෝ චාවෙස්ගේ දේහය පිළිබඳ අවසන් කටයුතු අද (08) සිදුකෙරෙයි. කෙසේ වෙතත් දේහයට අවසන් ගෞරව දැක්වීම සඳහා ජනතාවට අවස්ථාව ලබාදීමේ අරමුණින් අවසන් කටයුතුවලින් පසුව තවත් දින 7ක කාලයක් දේහය මහජන ගෞරව සඳහා හමුදා කෞතුකාගාරයේ තැබීමට ද වෙනිසියුලානු රජය තීරණය කර තිබේ. වසර දෙකකට අධික කාලයක් පිළිකා රෝග තත්ත්වයෙන් පීඩාවිඳි හියුගෝ චාවෙස් පසුගිය අඟහරුවාදා මියගියේය. වසර 14ක කාලයක් වෙනිසියුලාව පාලනය කළ ඔහු මියයන විට 58 වන වියේ පසු විය. සමාජවාදී දර්ශනය ඔස්සේ වෙනිසියුලාව මෙහෙය වු චාවෙස් බටහිර රටවලට දැඩි අභියෝගයක් එල්ල කළේය. චාවෙස්ගේ අභාවය පිළිබඳ ලොව පුරා රාජ්‍ය නායකයින් රැසක් ශෝකය පළ කර තිබු අතර කියුබාව, බොලිවියාව, ඉක්වදෝරය, බ්‍රසීලය, ඇතුළු රටවල් රැසක ශෝක දිනයක් ද ප්‍රකාශයට පත් කර තිබිණ. දේහයට අවසන් ගෞරව දැක්වීම සඳහා ඉරාන ජනාධිපති මහමුද් අහමඩිනෙජාඩ්, කියුබානු ජනාධිපති රාහුල් කස්ත්‍රෝ, බොලිවියානු ජනාධිපති ඊවෝ මොරාලස් ඇතුළු රාජ්‍ය නායකයින් 33 දෙනෙකු වෙනිසියුලාවට පැමිණි බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=32233", "Category": null, "Parent URL": null}