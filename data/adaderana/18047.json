{"Source": "Adaderana", "Timestamp": "August 14, 2011 08:46 am", "Headline": "පුංචි ආණ්ඩු 23 ට තුන් කට්ටුව සූදානමින්", "News Content": "ඉදිරි පළාත් පාලන ආයතන 23 සඳහා පැවැත්වෙන ඡන්ද විමසීමට අදාලව ප්‍රධාන දේශපාලන පක්ෂ මේ වන විට සිය නාමයෝජනා පත්‍ර සකස් කිරීමේ කටයුතු සිදුකරමින් සිටියි. ලබන 18 වන දිනට ප්‍රථම එක්සත් ජනතා නිදහස් සන්ධානයේ නාමයෝජනා ලැයිස්තු සකස් කිරීමට බලාපොරොත්තු වන බව අමාත්‍ය සුසිල් ප්‍රේම්ජයන්ත් මහතා ප්‍රකාශ කළේය. පළාත් පාලන ආයතන 23 සඳහාම හොඳ ශක්තිමත් කණ්ඩායමක් එක්සත් ජනතා නිදහස් සන්ධානයෙන් ඉදිරිපත් කරන බව අමාත්‍යවරයා වැඩිදුරටත් කියා සිටියි. එක්සත් ජාතික පක්ෂයේ නාමයෝජනා ලැයිස්තු ද ඉදිරි සතිය ඇතුළත සකස් කරන බව එම පක්ෂයේ මාධ්‍ය ප්‍රකාශක පාර්ලිමේන්තු මන්ත්‍රී ගයන්ත කරුණාතිලක මහතා ප්‍රකාශ කරයි. ජනතා විමුක්ති පෙරමුණ ද අදාළ පළාත් පාලන ආයතන 23 සඳහාම තරග කිරීමට තීරණය කර ඇති බව එම පක්ෂයේ ප්‍රධාන ලේකම් ටිල්වින් සිල්වා මහතා සඳහන් කළේය. ඒ සඳහා සුදුසු කණ්ඩායම් තේරීමේ කටයුතු මේ වන විටත් සිදුවෙමින් පවතින බව ටිල්වින් සිල්වා මහතා පෙන්වා දුන්නේය.", "URL": "https://sinhala.adaderana.lk/news.php?nid=18047", "Category": null, "Parent URL": null}