{"Source": "Adaderana", "Timestamp": "June 16, 2014 02:37 pm", "Headline": "විරෝධතාකරුවන්ට ගැසූ ප්‍රා.මන්ත්‍රී ඇප පිට නිදහස්", "News Content": "පුත්තලම ප්‍රාදේශීය සභාවේ මන්ත්‍රී (එ.ජ.නි.ස) රදික සංජීව ජයකොඩි යන අය රුපියල් 2,50,000 ක් වූ පුද්ගල ඇප දෙකක් මතමුදා හරින ලෙස පුත්තලම දිසා විනිසුරු රංග දිසානායක මහතා නියෝග කර තිබේ. පුත්තලම - අට්ටවිල්ලුවේ පිහිටි හෝල්සිම් ලංකා ආයතනය ඉදිරිපිට විරෝධතාවයක නිරත වූ පිරිසකට ප්‍රහාරයක් එල්ල කරන ලදැයි සැකකාර ප්‍රාදේශීය සභා මන්ත්‍රීවරායට එරෙහිව පුත්තලම පොලීසියට පැමිණිලි ලැබී තිබුණි. එම ප්‍රහාරයෙන් තුවාල ලැබූ කුඩා දරුවෙකු ඇතුළු 06 දෙනෙකු ප්‍රතිකාර සඳහා පුත්තලම මූලික රෝහලට ඇතුළත් කර තිබුණි. සැකකාර ප්‍රාදේශීය සභා මන්ත්‍රීවරයා 15 වැනිදා සවස පුත්තලම පොලීසියට බාර වීමෙන් අනතුරුව ඔහු වැඩ බලන මහේස්ත්‍රාත්වරයා වෙත ඉදිරිපත් කිරීමෙන් පසුව අද(16) දක්වා රක්ෂිත බන්ධනාගාර ගත කර තිබුණි. හෝල්සිම් ලංකා ආයතනයේ කොන්ත්‍රාත් පදනම මත සේවය කරන සේවකයින් තම සේවය ස්ථීර කරන ලෙස ඉල්ලමින් විරෝධතාවයේ නිරත වී සිටින විට මෙම ප්‍රහාරය එල්ල වී තිබුණි.", "URL": "https://sinhala.adaderana.lk/news.php?nid=44001", "Category": null, "Parent URL": null}