{"Source": "Adaderana", "Timestamp": "February 3, 2016 11:08 am", "Headline": "ඇඹිලිපිටිය හිටපු ඒ.එස්.පී 17 තෙක් රිමාන්ඩ්", "News Content": "අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබූ ඇඹිලිපිටිය හිටපු සහකාර පොලිස් අධිකාරී DWC ධර්මරත්න මහතා පෙබරවාරි මස 17 වන දින දක්වා රක්ෂිත බන්ධනාගාර ගත කර තිබේ.ඊයේ අත්අඩංගුවට ගනු ලැබූ සහකාර පොලිස් අධිකාරීවරයා අද (03) ඇඹිලිපිටිය මහේස්ත්‍රාත් අධිකරණයට ඉදිරිපත් කරන ලදුව මෙලෙස රක්ෂිත බන්ධනාගාර ගත කළ බව අදදෙරණ වාර්තාකරු පවසයි.පසුගිය දිනෙක ඇඹිලිපිටිය නවනගරය ප්‍රදේශයේ පැවති රාත්‍රී සාදයක් අතරතුර පොලීසිය හා එම සාදයට සහභාගිවී සිටි පිරිස් අතර ඇතිවූ ගැටුමකින් අනතුරුව සුමිත් ප්‍රසන්න නමැති එක්දරු පියා ඉහළමාලයෙන් පොළොවට ඇදවැටී බරපතළ තුවාල ලබා රෝහල් ගත කර සිටියදී ජීවිතක්ෂයට පත්විය.තම සැමියා පොලිස් නිලධාරීන් විසින් පහරදී බිමට තල්ලු කොට ඝාතනය කළ බව ට සුමිත් ප්‍රසන්නගේ බිරිඳ විසින් ප්‍රකාශ කළ අතර පොලිස් මාධ්‍ය ප්‍රකාශකවරයා කියා සිටියේ පොලිස් අත්අඩංගුවට පත්වීමෙන් වැළකෙනු පිණිස දිවයාමේදී අදාළ පුද්ගලයා ඉහළ මාලයෙන් ඇදවැටී ඇති බවයි.පශ්චාත් මරණ පරීක්ෂණයෙන් තහවුරු වී තිබුණේ කැපුම් තුවාල හේතුවෙන් අධික රුධිර වහනය නිසා මෙම මරණය සිදුවූ බවයි.කෙසේ වෙතත් මෙම සිද්ධියට අදාළව සහකාර පොලිස් අධිකාරී DWC ධර්මරත්න,ඇඹිලිපිටිය පොලීසියේ හිටපු මූලස්ථාන පොලිස් පරීක්ෂක එස්.ආර් ජිනේන්ද්‍ර ඩයස් ඇතුළු සැකකාර පොලිස් නිලධාරීන් අත්අඩංගුවට ගෙන අධිකරණයට ඉදිරිපත් කරන ලෙස මීට පෙරාතුව අධිකරණය මගින් අපරාධ පරීක්ෂණ දෙපාර්තමේන්තුවට නියෝග කර තිබිණි.ඒ අනුව ඊයේ දිනයේ සැකකාර සහකාර පොලිස් අධිකාරීවරයා අපරාධ පරීක්ෂණ දෙපාර්තමේන්තුවට කැඳවා ඔහු අත්අඩංගුවට ගැනීම සිදුවිය.අද මොහු අධිකරණයට ඉදිරිපත් කරන අවස්ථාව වන විට පොලිස් විශේෂ කාර්යබලකාය යොදවා ඇඹිලිපිටිය අධිකරණය අවට දැඩි ආරක්ෂක රැකවල් යොදා තිබුණු බව අදදෙරණ වාර්තාකරු පවසයි.", "URL": "https://sinhala.adaderana.lk/news.php?nid=56882", "Category": null, "Parent URL": null}