{"Source": "Adaderana", "Timestamp": "January 5, 2017 01:04 pm", "Headline": " මේක රාජපක්ෂවරුන්ගේ හීනය හැබෑ කිරීමක්", "News Content": "ගුවන් යානා නොඑන ගුවන් තොටුපොළක් හෝ නැව් නොඑන වරායක් හම්බන්තොට ජනතාව ඉල්ලා නොසිටි බවත්, ඔවුන් ඉල්ලා සිටියේ රැකියා සහ නියඟයට වතුර පමණක් බවත් අධ්‍යාපන අමාත්‍ය අකිල විරාජ් කාරියවසම් මහතා පවසයි. එමෙන්ම හම්බන්තොට ප්‍රදේශය සංවර්ධනය කිරීම රාජපක්ෂවරුන්ගේ හීනයක් හැබෑ කිරීමක් බවත්, ඔවුන් ඒ සඳහා විශාල ණයක් ලබා ගත් බවත් ඒ මහතා පෙන්වා දුනි. හම්බන්තොට ප්‍රදේශය සංවර්ධනය කිරීම සම්බන්ධයෙන් අද (05) කොළඹදී පැවති මාධ්‍ය හමුවකට එක්වෙමින් අධ්‍යාපන අමාත්‍ය අකිල විරාජ් කාරියවසම් මහතා මේ අදහස් පළ කළේය.එහිදී වැඩිදුරටත් අදහස් දැක්වූ ඒ මහතා,“මේ දුන්න ණය මුදලේ කාලය ඉවර වෙන්න ඔන්න මෙන්න කියලා තමා පසුගිය ජනාධිපතිවරණය තිබ්බෙ. ඔවුන් ඡන්දය දිනුවා නම් ඒ ණය ගෙවන්න වෙන්නෙ ජනතාවට.අපි රජයක් වශයෙන් මේකට විසඳුමක් හොයන්න තීරණය කළා. ජනතාවට බර පටවන්න අපි කැමති නෑ. ඒ නිසා උපායශීලීව මේක ගෙවන්න අපි චීනය එක්ක එකතු වුණා. අපි මේක සින්නක්කරව ලබා දුන්නෙ නෑ. බදු ගිවිසුමකට යන්න තමා අපි තීරණය කළේ. මේකෙ වාසිය තමා නැව් එන්නෙ නැති වරායකට නැව් එනවා. මත්තල ගුවන් යානාවලින් පුරවන්න පුළුවන්. රැකියා බිහි වෙනවා. වරාය ගුවන් තොටුපොළ කාර්යබහුල වෙන එක කාටවත් නවත්තන්න බැහැ. රාජපක්ෂවරු බයයි මේක වුණොත් එයාලගේ බලකොටුව නැතිවෙයි කියලා. ඊට පස්සෙ ජනතාවට එයාලා ඕනෙ නැති වෙනවා. අපිට නිකන් ඉඳලා ආණ්ඩුවට සියයට විස්සක් ලැබෙනවා. රාජපක්ෂවරු ගොඩබිම විතරක් නෙමෙයි අහසත් ලියලා දුන්නා. අපි තමා ඒක බදු ක්‍රමයකට හරවා ගත්තෙ. අපි ඉඩම් ගන්නෙත් හොඳ ගෙවිමක් කරලා. රාජපක්ෂවරු කොච්චර ඉඩම් පවරා ගත්තද. එහෙම අය දැන් හීනෙන් නැගිටලා වගේ අපිට කෑගහනවා. මේකට විරුද්ධ වෙන්නෙ තරුණයින්ගේ අනාගතයට විරුද්ධ අය. ඔවුන්ගේ දේශපාලන ගමන හදාගන්න තරුණයින්ගේ අනාගතය නැති කරන්න හදන්නේ. “කුලියාපිටියේ ඉදිවන්නේ වොක්ස්වැගන් කර්මාන්ත ශාලාවක් නොවන බවට ඇතමුන් සිදු කරන ප්‍රකාශ සම්බන්ධයෙන් මෙහිදී මාධ්‍යවේදීන් විමසා සිටියේය. එයට සෘජු පිළිතුරක් ලබා නොදුන් අමාත්‍යවරයා පවසා සිටියේ ඉදිරියේ දී වාහන නිෂ්පාදනය කිරීමේ දී එය බලාගත හැකි වන බවයි. එහෙත් මාධ්‍යවේදීන් විසින් නැවතත් එම ප්‍රශ්නය විමසා සිටිමේදී අමාත්‍යවරයා පවසා සිටින්යේ වාහන නිෂ්පාදනය කරන කර්මාන්ත ශාලාව ඉදිකිරීම සඳහා භාරගත් සමාගම විසින් දැන් එය ඉදි කිරීම ආරම්භ කර ඇති බවත් ඉන් පසුව ගිවිසුම් අත්සන් කර වාහන නිෂ්පාදනය ආරම්භ කළ පසු ඒ පිළිබඳ බලා ගත හැකි වන බවත්ය. එසේම මුලින් වාහන 200ක් නිෂ්පාදනය කරන බවත් ඉන්පසු එම ප්‍රමාණය පුළුල් කිරීමට කටයුතු කරන බවත් එතුමා පවසයි. තවද වාහන නිෂ්පාදන පුහුණු මධ්‍යස්ථානයක් ආරම්භ කිරීම සඳහා ද කටයුතු කරන බව එතුමා පැවසීය. එමඟින් සෘජුවම රැකියා ලබා ගැනීමට පමණක් නොව එම මධ්‍යස්ථානයෙන් පුහුණුව ලබා රැකියා සඳහා පිවිසීමට අවස්ථාව ලැබෙන බව ද ඒ මහතා පෙන්වා දුනි. මේ සම්බන්ධයෙන් වන ගිවිසුම් පිළිබඳව මාධ්‍යවේදීන් විසින් විමසීමේදී එතුමා පවසා සිටියේ එළඹෙන 7වන දා කිසිම ගිවිසුමක් අත්සන් කිරීමක් සිදු නොකරන බවත්, එදින සිදු කරන්නේ මූලික වැඩ කටයුතු දියත් කිරීම පමණක් බවයි. චීනය පැමිණි පසු හම්බන්තොට වරාය නැව්වලින් පුරවන්නේ කෙසේදැයි මෙහිදී මාධ්‍යවේදීන් විසින් විමසා සිටීමේදී ඒ මහතා පැවසුවේ මෙය ආර්ථික ඉපැයීම් මධ්‍යස්ථානයක් ලෙස සංවර්ධනය කිරීම රජයේ අපේක්ෂාව බවට පත්වී ඇති බවයි. ඒ අනුව කර්මාන්ත ශාලා ඉදි කර නිෂ්පාදන ආරම්භ කළ පසු අපනයනය සඳහා යොමු වූ විට වරාය නැව්වලින් පිරෙන බව ඒ මහතා පෙන්වා දුන්නේය. අවුරුදු 200ක් සඳහා ලබා දීම සිදුකළේ කුමන හේතුවක් නිසාදැයි මාධ්‍යවේදීන් විමසීමේදී එතුමා පවසන්නේ එය ලබා ගත් පුද්ගලයින් ඒ සඳහා පෙළඹෙන්නේ වාසියක් නිසා බැවින් ඒ සඳහා අවුරුදු 200කට ඔවුන්ට ලබා දීම සිදුකළ බවයි.මේ සම්බන්ධයෙන් මහනායක හිමිවරුන් පළකළ අදහසක් සම්බන්ධයෙන් ද විමසූ විට එතුමා පවසා සිටියේ මහනායක හිමිවරු පැවසුවේ සින්නක්කර අයිතිය සඳහා ඒවා ලබා නොදිය යුතුය යන්න බැවින් සින්නකකරව ඒවා ලබා නොදී උන්වහන්සේලාගේ උපදෙස් අනුව වැඩ කිරීමට කටයුතු කරන බව ඒ මහතා වැඩිදුරටත් කියා සිටි‍යේය.", "URL": "https://sinhala.adaderana.lk/news.php?nid=67742", "Category": null, "Parent URL": null}