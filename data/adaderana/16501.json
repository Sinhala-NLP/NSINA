{"Source": "Adaderana", "Timestamp": "June 2, 2011 09:18 pm", "Headline": "ලංගම සේවකයින් දෙදෙනෙක් අත්අඩංගුවට -වර්ජනය තවදුරටත්", "News Content": "පෞද්ගලික බස් රථ සේවකයකුට පහරදීමේ සිද්ධිය සම්බන්ධව ලංකා ගමනාගමන මණ්ඩලයට අයත් රත්මලාන ඩිපෝවේ සේවකයින් දෙදෙනෙකු අත්අඩංගුවට ගෙන තිබේ. ‍ එමනිසා මේ වනවිට පානදුර සිට ධාවනය වන සියලුම පෞද්ගලික බස් රථවල සේවකයින් විසින් ආරම්භ කර ඇති බස් රථ වර්ජනය නවතා දමනු ඇති බවට විශ්වාසය පළකරන බව ලංකා ගමනාගමන මණ්ඩලයේ සභාපති එම්. ඩී. බන්දුසේන මහතා පවසයි. නමුත් මෙසේ අත්අඩංගුවට ගෙන ඇත්තේ රත්මලාන ඩිපෝවේ ආරක්ෂක අංශ සේවකයින් දෙදෙනෙක් පමණක් බවත්, පහරදීමට සම්බන්ධ පුද්ගලයින් අත්අඩංගුවට ගන්නා තුරු බස් රථ වර්ජනය ක්‍රියාත්මක කරන බවත් ලංකා පෞද්ගලික බස්හිමියන්ගේ සංගමයේ සභාපති ගැමුණු විජේරත්න මහතා සඳහන් කරයි. ‍ බස්රථ සේවකයෙකුට පහරදීමට විරෝධය පළ කරමින් පානදුර සිට ගමන් ගන්නා පෞද්ගලික බස්රථ ධාවකයින් අද(02) උදෑසන සිට වර්ජනයක නිරතව සිටියි. ‍ බස් රථ සේවකයාට පහරදුන් පුද්ගලයින් අත්අඩංගුවට ගන්නා තෙක් වර්ජනය ක්‍රියාත්මක වන බව පෞද්ගලික බස්හිමියන්ගේ සංගමයේ සභාපති ගැමුණු විජේරත්න මහතා සඳහන් කරනු ලැබීය. ‍ මේ වනවිට පානදුර සිට ධාවනය වන සියලුම පෞද්ගලික බස් රථවල සේවකයින් විසින් ආරම්භ කර තිබූ මෙම වැඩ වර්ජනය සඳහා තවත් මාර්ග කිහිපයක ධාවනය වන පෞද්ගලික බස් රථ සේවකයින් ද එක්ව තිබේ. ‍ ඒ සඳහා අලුත්ගම -කොළඹ, කළුතර -කොළඹ, මතුගම -කොළඹ සහ මොරටුව කොළඹ යන මාර්ගවල ධාවනය වන බස් රථවල සේවකයින් ද එක්ව ඇති බව සඳහන්ය.", "URL": "https://sinhala.adaderana.lk/news.php?nid=16501", "Category": null, "Parent URL": null}