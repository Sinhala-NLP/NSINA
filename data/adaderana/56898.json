{"Source": "Adaderana", "Timestamp": "February 4, 2016 07:52 am", "Headline": "සියළු ජන කොටස්වල ජාතික අනන්‍යතාව සුරක්ෂිත කරන්න හැකිවීම භාග්‍යයක්", "News Content": "සියළු ජන කොටස් වල සංස්කෘතික හා ජාතික අනන්‍යතාව සුරක්ෂිත කිරීමට හැකි වීම සමස්ථ ජනතාවගේ පරම භාග්‍යයක් ලෙස සළකන බව ජනාධිපති මෛත්‍රීපාල සිරිසේන මහතා පවසයි.ඉකුත් වසරක කාලය තුළ බියෙන් තොර සමාජ, දේශපාලන වාතාවරණයක ශ්‍රී ලාංකික පුරවැසියන් ලෙස ජීවත් වීමේ නිදහස ලබාදීමට කැපවී සිටින බව ජනාධිපතිවරයා පවසයි.68 වන ජාතික නිදහස් දිනය නිමිත්තෙන් පණිවුඩයක් නිකුත් කරමින් ජනාධිපති මෛත්‍රීපාල සිරිසේන මහතා පෙන්වා දෙන්නේ ජාතික සංහිඳියාව, සහෝදරත්වය තුළින් එකම රටක් එකම ජාතියක් ගොඩනැංවීමට කැපවී සිටින බවයි. දිනාගත් නිදහස වඩාත් තිරසර, අර්ථසම්පන්න නිදහසක් බවට පත්කරගැනීමේ වගකීම අප සතුව ඇති බව අග්‍රාමාත්‍ය රනිල් වික්‍රමසිංහ මහතා පවසයි.ජාති , ආගම්, පක්ෂ, පාට භේදයකින් තොරව සමස්ථ ශ්‍රී ලාංකික ජනතාව සමඟ අත්වැල් බැඳගෙන කටයුතු කිරීම වත්මන් රජයේ අපේක්ෂාව බව ජාතික නිදහස් දිනය නිමිත්තෙන් පණිවිඩයක් නිකුත් කරමින් අග්‍රාමාත්‍යවරයා පෙන්වා දෙයි.මේ අතර 68 වන නිදහස් දිනය නිමිත්තෙන් ත්‍රයි නිකායික මහා නාහිමිවරුන් ඇතුළු ආගමික නායකයින් විසින් නිදහස් දින පණිවුඩ නිකුත් කර තිබේ. මල්වතු මහනායක අතිපූජ්‍ය තිබ්බටුවාවේ ශ්‍රී සුමංගල හිමි, අස්ගිරි පාර්ශවයේ මහනායක අති පූජ්‍ය ගලගම ශ්‍රී අත්තදස්සී හිමි, ශ්‍රී ලංකා රාමඤ්ඤ නිකායේ මහනායක අතිපූජ්‍ය නාපාන ප්‍රේමසිරි හිමි සහ අමරපුර මහනායක දවුල්දෙන ඥානිස්සර හිමි නිදහස් දින පණිවුඩ නිකුත් කර ඇති බව සඳහන්ය.රාම ක්‍රිෂ්ණා සභාවද , කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් ද, සමස්ථ ලංකා ජමෙයිතුල් උලමා සංවිධානයද 68 වන නිදහස් දිනය නිමිත්තෙන් පණිවුඩ නිකුත් කර තිබේ.මේ අතර 68 වන ජාතික නිදහස් දිනය නිමිත්තෙන් ලෝක නායකයින් ද සිය සුභපැතුම් පණිවුඩ එක්කර තිබේ.ඉන්දීය ජනාධිපති ප්‍රණාම් මුඛර්ජී ජාතික නිදහස් දිනයට සුභපැතුම් එක්කරමින් පෙන්වා දෙන්නේ වත්මන් රජයේ වැඩපිළිවෙලට නිරන්තරයෙන් සහාය දැක්වීමට ඉන්දීය රජය කැපවී සිටින බවයි.දෙවන එලිසබෙත් රැජිණද ශ්‍රී ලංකාවේ 68 වන ජාතික නිදහස් දිනය නිමිත්තෙන් සුභපැතුම් පණිවිඩයක් නිකුත් කර තිබේ.", "URL": "https://sinhala.adaderana.lk/news.php?nid=56898", "Category": null, "Parent URL": null}