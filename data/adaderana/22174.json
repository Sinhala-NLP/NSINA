{"Source": "Adaderana", "Timestamp": "February 17, 2012 09:20 am", "Headline": "රජයේ වෛද්‍යවරුන් ස්ථාන මාරුවීම්වලින් වළකියි", "News Content": "මේ වසර තුළ ස්ථාන මාරුවීම්වලින් වැළකී සිටින බව රජයේ වෛද්‍ය නිලධාරීන්ගේ සංගමය පවසයි. වසර 4 ට වරක් සෑම විශේෂඥ වෛද්‍යවරයෙකුම ස්ථාන මාරුවීමක් ලබාගත යුතු බව එම සංගමයේ උපලේකම් වෛද්‍ය උපුල් ගුණසේකර මහතා ප්‍රකාශ කළේය. එහෙත් එලෙස ස්ථාන මාරුවීම් ලබන වෛද්‍යවරුන්ගේ දරුවන් පාසල්වලට ඇතුළත් කිරීමේ දී බරපතල ගැටලු සහගත තත්ත්වයක් උද්ගත වී ඇති බව ඔහු සඳහන් කරයි. අධ්‍යාපන අමාත්‍යාංශය විසින් ගෙන යනු ලබන අදාළ ක්‍රියාමාර්ගයට එරෙහිව මෙලෙස මේ වසරේ ස්ථාන මාරුවීම්වලින් වැළකී සිටීමට ඊයේ පස්වරුවේ රැස්වූ රජයේ වෛද්‍ය නිලධාරීන්ගේ සංගමයේ ‍මධ්‍යම කාරක සභාව ඒකමතිකව තීරණය කළ බව උපුල් ගුණසේකර මහතා ප්‍රකාශ කළේය. මේ අතර ප්‍රධාන ඉල්ලිම් 4 ක් මුල් කරගනිමින් අද දිනයේ කොළඹ ජාතික රෝහල ඇතුළු දිවයින පුරා පිහිටි ප්‍රධාන රෝහල් කිහිපයක විරෝධතා ව්‍යාපාර පැවැත්වීමට රෝහල් කණිෂ්ට කාර්යය මණ්ඩලය තීරණය කර තිබේ. අදාළ ගැටලුවලට බලධාරීන් කඩිනමින් විසඳුම් ලබා නොදුනහොත් ඉදිරියේ දී දැඩි වෘත්තීය සමිති ක්‍රියාමාර්ගවල නිරත වන බව සමස්ත ලංකා සුවසේවා සංගමයේ ප්‍රධාන ලේකම් ගාමිණී කුමාරසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=22174", "Category": null, "Parent URL": null}