{"Source": "Adaderana", "Timestamp": "March 12, 2013 09:33 am", "Headline": "විශ්ව සමුළු සම්මාන 2013 තරගාවලියට අයදුම්පත් කැඳවයි", "News Content": "මෙවර ශ්‍රී ලංකාවේදී පැවැත්වෙන ජාත්‍යන්තර විශ්ව සමුළු සම්මාන 2013 තරගාවලියට නාමයෝජනා ඉදිරිපත් කිරීම සඳහා අයදුම්පත් කැඳවීම මේවන විට ආරම්භ කර ඇතැයි ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය (ICTA) පවසයි. ඉ - රාජ්‍ය හා ආයතනයන්, ඉ- සෞඛ්‍ය හා පරිසරය, ඉ - අධ්‍යාපන හා ඉගෙනුම්, ඉ- විනෝදාංග හා ක්‍රීඩා, ඉ - සංස්කෘතික හා උරුමයන්, ඉ- විද්‍යා හා තාක්ෂණ, ඉ - වානිජ්‍ය හා ව්‍යාපාර, ඉ- අන්තර්ග්‍රහණය හා සහභාගිත්වය, යන ක්‍ෂේත්‍ර යටතේ මෘදුකාංග හා නිපැයුම් සදහා අයදුම්පත් ඉදිරිපත් කළ යුතු බව නියෝජිතායතනය කියයි. www.eswabhimani.lk/wsa වෙබ් අඩවියට පිවිසිමෙන් මේ පිළිබඳ වැඩිවිස්තර සහ අයදුම් පත භාගත කර ගත හැකි වේ. අයදුම්පත් esociety@icta.lk ලිපිනයට යොමු කළ යුතුය. අයදුම්පත් බාර ගැනීම 2013 මාර්තු 20 වන දා දහවල් 12ට අවසන් වන බව නියෝජිතායතනය පවසයි. ජනාධිපති මහින්ද රාජපක්‍ෂ මැතිතුමාගේ ප්‍රධානත්වයෙන් ලබන ඔක්තෝම්බර් මාසයේදී කොළඹදී මෙම සමුළුව පැවැත්වෙන අතර රටවල් 164 ක් මේ සදහා සහභාගිවීමට නියමිතය. ජනතාවගේ ජීවිත පහසුකර ගැනීම සදහා නිර්මාණය කර තිබෙන තොරතුරු තාක්‍ෂණ අන්තර්ගතයන් සහ මෘදුකාංග ජාත්‍යන්තර මට්ටමෙන් ඇගයීමට ලක්කිරීම මෙම මෙම සම්මාන ප්‍රදානයේ අරමුණවේ.", "URL": "https://sinhala.adaderana.lk/news.php?nid=32335", "Category": null, "Parent URL": null}