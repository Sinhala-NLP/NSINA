{"Source": "Adaderana", "Timestamp": "May 21, 2019 05:21 pm", "Headline": "ත්‍රස්ත ප්‍රහාර වළක්වා නොගැනීම තුළින් රජය මූලික අයිතීන් කඩ කළ බවට තවත් පෙත්සමක්", "News Content": "බුද්ධි තොරතුරු ලැබී තිබියදීත් පසුගිය පාස්කු ඉරිදා එල්ල වූ ත්‍රස්ත ප්‍රහාරය වළක්වාලීමට අපොහොසත්වීම තුළින් පොලිස්පතිවරයා සහ හිටපු ආරක්ෂක ලේකම් මහජනතාවගේ මූලික අයිතීන් කඩ කර ඇතැයි චෝදනා කරමින් කිතුනු පියතුමන්ලා තිදෙනෙකු විසින් ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ඉදිරිපත් කර තිබේ. සරත් ඉද්දමල්ගොඩ, හෙන්රි මේරියන් අශෝක් ස්ටීවන් සහ පෝල් ඉවෙන්ෂස් ජයවර්ධන යන කිතුනු පියතුමන්ලා තිදෙනා විසින් පෙත්සම ඉදිරිපත් කළ බව අද දෙරණ වාර්තාකරු පැවසීය. එහි වගඋත්තරකරුවන් ලෙස අග්‍රාමාත්‍ය රනිල් වික්‍රමසිංහ, ජනාධිපති ලේකම් උදය සෙනෙවිරත්න, හිටපු ආරක්ෂක ලේකම් හේමසිරි ප්‍රනාන්දු, වර්තමාන ආරක්ෂක ලේකම් ශාන්ත කෝට්ටේගොඩ, පොලිස්පතිවරයා සහ ත්‍රිවිධ හමුදාපතිවරු ඇතුළු දහතුන් දෙනෙකු නම් කර තිබේ. මෙම මරාගෙන මැරෙන බෝම්බ ප්‍රහාර පිළිබඳව බුද්ධි අංශය විසින් පොලිස්පතිවරයා ඇතුළු ආරක්ෂක බලධාරීන්ට කලින්ම දැනුවත් කර තිබූ බව පෙන්වා දෙන පෙත්සම්කරුවන් ඒ පිළිබඳව මහජනතාව දැනුවත් කිරීමට කටයුතු කැර තිබිණේ නම් මෙවැනි විනාශයන් වළක්වා ගැනීමට ඉඩ තිබූ බවද කියා සිටියේය. එසේ තිබියදී එය වළක්වා ගැනීමට කටයුතු නොකිරීම තුළින් වග උත්තරකරුවන් දණ්ඩ නිති සංග්‍රහය මෙන්ම අපරාධ නඩු විධාන සංග්‍රහය යටතේ දඬුවම් ලැබිය හැකි වරදක් සිදුකර ඇති බව පෙත්සම්කරුවන් පෙන්වා දෙයි. එබැවින් මෙම ප්‍රහාරය පිළිබඳව බුද්ධි අංශය කරුණු වාර්තා කිරීමෙන් අනතුරුව එය මැඩ පැවැත්වීම සඳහා ආරක්ෂක බලධාරීන් ගෙන ඇති ක්‍රියාමාර්ග පිළිබඳව රහසිගත වාර්තාවක් ඉදිරිපත් කරන මෙන් වගඋත්තරකරුවන් වෙත නියෝගයක් නිකුත් කරන මෙන් ද එම පියතුමන්ලා අධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=110385", "Category": null, "Parent URL": null}