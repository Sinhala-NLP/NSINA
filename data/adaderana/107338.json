{"Source": "Adaderana", "Timestamp": "April 4, 2019 09:19 am", "Headline": "අයවැයට විරුද්ධව ඡන්දය දෙන්න වසන්ත කියයි", "News Content": "ආණ්ඩුවේ අය-වැය පරාජය කිරීම සඳහා ශ්‍රී ලංකා නිදහස් පක්ෂයට අවස්ථාවක් හිමිවි ඇති බව ජනතා විමුක්ති පෙරමුණේ දේශපාලන මණ්ඩල සභික වසන්ත සමරසිංහ මහතා පවසයි. ඊයේ(03) එම පක්ෂ මූලස්ථානයේ පැවති ප්‍රවෘත්ති සාකච්ඡාවකට එක්වෙමින් ඔහු මේ පිළිබඳව අඳහස් පලකළේය. එහිදී වැඩිදුරටත් අදහස් දක්වමින් වසන්ත සමරසිංහ මහතා මේ බව පැවසීය. මේ ආණ්ඩටුව බලයට ඇවිත් කිව්වේ රටේ ණය අඩුකරනවා කියලා. ඒ වෙනුවෙන් ජනතාවට පටි තද කරගන්න කියලත් කිවුවා. නමුත් 2018 සිට 2019 වනවිට ණය බර රුපියල් බිලියන 2411කින් වැඩිකරගෙන තිබෙනවා. ආණ්ඩුව ණය ගෙවුවා නම් මේ විදියට ණය බර වැඩිවෙන්නේ කොහොමද? ඒ වගේම රටේ රැකියා ප‍්‍රශ්නය බරපතළ අර්බුදයක තිබෙනවා. පහුගිය අවුරුද්දේ පමණක් රැකියා 147,000ක් අහිමිවෙලා තිබෙනවා. හේතුව, ආයෝජකයෝ අපේ රට දාලා ගියා. අපේ රටේ ආර්ථිකයෙන් 81%ක් නියෝජනය කරන්නේ පෞද්ගලික අංශයයි. මේ වනවිට පෞද්ගලික අංශය ආයෝජන නවත්වලා තිබෙනවා. රටේ ආර්ථිකය එකතැන හිරවෙලා තිබෙනවා. නමුත් මේ කිසිදු දෙයක් ගැන අයවැයේ සඳහන් වෙලා නැහැ. කර්මාන්ත ගොඩගැනීම පිළිබඳව, කෘෂිකර්මාන්තය දියුණු කිරීම පිළිබඳව කිසිදු යෝජනාවක් අයවැයට ඇතුළත් කර නැහැ. ඒ වගේම පහුගිය කාලයේ අපේ රටේ රුපියල අවප‍්‍රමාණය වුණා. ඒ සඳහා දිගුකාලීණ, කෙටිකාලීන කි‍්‍රයාමාර්ග ගත යුතුව තිබුණත් ඒ පිළිබඳව කිසිදු යෝජනාවක් අයවැයේ නැහැ. කෙටිකාලීනව ඩොලර් උපයා ගැනීමට තිබෙන සංචාරක කර්මාන්තය පිළිබඳව, තොරතුරු තාක්‍ෂණය පිළිබඳව කිසිදු අවධානයක් නැහැ. එනිසා 2019 අයවැය අසාර්ථක එකක් බව ඔප්පු කරලා තිබෙනවා. එනිසා මෙම බොරු අසාර්ථක අයවැය පරාජය කරන්න පුළුවන්. ජනාධිපතිවරයාට අපි කියනවා, කුමන්ත‍්‍රණ කරලා මේ ආණ්ඩුව වට්ටන්න ඕන නැහැ. අයවැය පරාජය කරලා අවශ්‍යනම් අලූත් ආණ්ඩුවක් හදාගන්න පුළුවන්. එනිසා ලබන 05වැනිදා මේ අයවැය පරාජය කරන්න විරුද්ධව ඡන්දය දෙන්න කියලා මෛතී‍්‍රපාල ජනාධිපතිවරයාගෙන් මන්තී‍්‍ර කණ්ඩායමට අපි කියනවා. නමුත් ඇත්ත තත්වය මේ ජනාධිපතිවරයාගේ සහයෝගයෙන් තමයි දැන් මේ ආණ්ඩුව පවත්වාගෙන යන්නේ. මේ අයවැයේ ඇත්ත තොරතුරු නැහැ. වියදම් හංගලා. සමාජ සුභසාධනයට මුදල් යොදවන්නේ නැතිව විශ‍්‍රාම වැටුප් වැනි දේවල් සමාජ සුභසාධනයට ඇතුළත් කරලා බොරු අගයන් පෙන්වනවා. ඉදිකිරීම් ක්‍ෂ්ත‍්‍රයේ කොන්ත‍්‍රාත්කරුවන්ට ආණ්ඩුව ගෙවිය යුතු බිලියන 200ක පමණ මුදලක් තිබෙනවා. නමුත් ඒ ගැන කිසිදු සඳහනක් අයවැයේ නැහැ. එවැනි බොරු අයවැයකට පක්‍ෂව ඡන්දය දෙන්න කාටද පුළුවන්?", "URL": "https://sinhala.adaderana.lk/news.php?nid=107338", "Category": null, "Parent URL": null}