{"Source": "Adaderana", "Timestamp": "June 2, 2017 03:50 pm", "Headline": "විදෙස් ප්‍රතිපත්තියේ සාර්ථකත්වය ගැන ජනපති තතු පහදයි", "News Content": "විපතට පත් වූ ශ්‍රී ලාංකික ජනතාවට සහන සැලසීමට ජාත්‍යන්තර ප්‍රජාව පරිත්‍යාගශීලිව ඉදිරිපත්විම තුළින් වත්මන් රජයේ මිත්‍රශීලි විදේශ ප්‍රතිපත්තියේ සාර්ථකත්වය මැනවින් පිළිබිඹු වන බව ජනාධිපති මෛත්‍රීපාල සිරිසේන මහතා පවසයි. දිවයිනට පැමිණ සිටින මාලදිවයින් විදේශ අමාත්‍ය ආචාර්ය මොහොමඩ් අසීම් මහතා සහ ජනාධිපතිවරයා අතර අද(02) පෙරවරුවේ ජනාධිපති මන්දිරයේ පැවැති සාකච්ඡාවේදී මේ බව ප්‍රකාශ කළ බව ජනාධිපති මාධ්‍ය අංශය සඳහන් කළේය. විපතට පත් ශ්‍රී ලාංකික ජනතාවට සහන සැලසීමට මාලදිවයින් රජයෙන් ලබාදුන් දායකත්වය පිළිබඳව මාලදිවයින් රජයට සහ එරට ජනතාවට ජනාධිපති මෛත්‍රීපාල සිරිසේන මහතා ස්තුතිය පළ කර තිබේ. ශ්‍රී ලංකාව සහ මාලදිවයින අතර අතීතයේ සිට පවතින සමීප සබඳතා පිළිබඳ සිහිපත් කළ ජනාධිපතිවරයා දෙරට අතර පවතින සබඳතා තවදුරටත් ශක්තිමත් කර ගැනිමට හැකි සෑම පියවරක් ගන්නා බව මෙහිදී ප්‍රකාශ කළ බව ජනාධිපති මාධ්‍ය අංශය වැඩි දුරටත් සඳහන් කර ඇත. හදිසි ආපදා තත්ත්වය හේතුවෙන් මියගිය පවුල්වල ඥාතීන් වෙත මාලදිවයින් රජයේ සහ ජනතාව වෙනුවෙන් දැඩි සංවේගය පළ කළ මාලදිවයින් විදේශ අමාත්‍යවරයා එහිදී පිඩාවට පත් ජනතාව වෙනුවෙන් කණගාටුව ද ප්‍රකාශ කර තිබේ.", "URL": "https://sinhala.adaderana.lk/news.php?nid=73842", "Category": null, "Parent URL": null}