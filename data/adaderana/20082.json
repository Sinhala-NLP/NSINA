{"Source": "Adaderana", "Timestamp": "November 18, 2011 02:56 pm", "Headline": "ආණ්ඩුව ඔළුවේ ඉඳන් මඩ නානවා", "News Content": "ආණ්ඩුව මේවන විට ඔළුවේ ඉඳනා මඩ නා‍ගෙන ඔළුවේ ඉඳන් මඩ ගාගෙන සිටින බව එක්සත් ජාතික පක්ෂය පවසයි. ආණ්ඩුව විසින් සම්මත කරගනු ලැබුවේ ඌන කාර්ය සාධන ව්‍යාපාර සහ ඌන උපයෝජිත වත්කම් පනතක් නොව ආර්ථික නිදහස විනාශ කිරීමේ පනතක් බව එ.ජා.ප පාර්ලිමේන්තු මන්ත්‍රී හර්ෂ ද සිල්වා මහතා සඳහන් කරයි. ලැයිස්තුවේ පැවති ආයතන 37 ට අමතරව වෙනත් කිසිදු ආයතනයක් රජයට පවරා නොගන්නා බව දැන් දැන් ප්‍රකාශ කළද එය එසේනම් උප ලේඛනයක් ඇතුළත් කළ යුතුව නොතිබුණු බව ඔහු පෙන්වා දුන්නේ අද කොළඹ පැවති මාධ්‍ය හමුවකට සහභාගී වෙමිනි. එසේම පාඩු ලබන ආයතන පවරා ගැනීමට ප්‍රථම ඒ යථා තත්ත්වයට පත්කිරීම සඳහා මාස 6 ක කාලයක් ලබාදුන් බව ආණ්ඩුව ප්‍රකාශ කළද මිනිත්තු 6 ක කාලයක් හෝ ලබා නොදී හිටි අඩියේම පනත සම්මත කරගැනීමට කටයුතු කළ බව මන්ත්‍රීවරයා සිහිපත් කළේය. පාඩු ලබන තම ඥාතීන්ගේ පුද්ගලික ආයතන පවා පවරාගන්නට කටයුතු කළ බව කීවත්,ඒ කොයි කොයි ඥාතීන්ගේ කුමන කුමන ආයතනදැයි මෙතෙක් හෙළිදරව් කර නැති බවත්,පැලවත්ත-සෙවණගල කර්මාන්ත පවරාගන්නට කටයුතු කළ ආණ්ඩුව ගල්ඔය කර්මාන්තය පවරා ගන්නට කටයුතු නොකරන්නේ මන්දැයි මන්ත්‍රීවරයා ප්‍රශ්න කළේය.", "URL": "https://sinhala.adaderana.lk/news.php?nid=20082", "Category": null, "Parent URL": null}