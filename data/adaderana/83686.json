{"Source": "Adaderana", "Timestamp": "January 28, 2018 03:59 pm", "Headline": "වවුනියාවේ සිටින එකම ජනාධිපති නීතිඥවරයාගේ නීතිඥ දිවියට වසර 50ක් සපිරෙයි", "News Content": "වවුනියාවේ සිටින එකම ජනාධිපති නීතිඥවරයා වන මුරුගේසු සිට්ටම්පලම් මහතාගේ නීතිඥ දිවියට වසර 50 ක් පිරීම නිමිත්තෙන් වවුනියාවේදී චාම් උත්සවයක් 27 දා පැවැත්විණි. සිට්ටම්පලම් මහතා දෙමළ ජනතාව අතරට වඩා ඉතාම ප්‍රචලිතව ඇත්තේ සිංහල ජනතාව අතරය. නඩු සඳහා පෙනී සිටියද ඔහු කිසිම අවස්ථාවක සේවාදායකයින්ට නියමිත් ගාස්තුවක් නියම නොකරණ නීතිඥවරයෙකි. නඩුවට පෙනී සිටීමෙන් පසුව හෝ ඊට පෙර සේවා දායකයින් ඔහුගේ කබායේ ඇති සාක්කුවට මුදල් දැමීම සිරිතක් කරගෙන සිටින අතර ඔහු කිසිදු අවස්ථාවක එම මුදල කොතෙක් දැයි විමසා නොබලයි. ඇතැම් පිරිස් ඔහුගෙන් සේවාවන් ලබාගෙන හිස් ලියුම් කවරයක් ඔහුගේ කබායේ සාක්කුවට දමා ගොස් ඇති අවස්ථාද වෙයි. යුද සමයේදී ඔහු ප්‍රහාර දෙකකටම මුහුණ දී ජීවිතය ගලවාගත් අයෙකි. ඔහුගේ වසර 50 ක නීතිඥ දිවිය සැමරීම සදහා වවුනියාවේ වැසියන් හා සංවිධාන ගණනාවක් විසින් විශාල උත්සවයක් පැවැත්වීමට කටයුතු කල අවස්ථාවේදී ඔහු ඊට විරුද්ධ වීම නිසා සංවිධායකයෝ එම උත්සවය අවලංගු කරණ ලදී.", "URL": "https://sinhala.adaderana.lk/news.php?nid=83686", "Category": null, "Parent URL": null}