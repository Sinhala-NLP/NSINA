{"Source": "Adaderana", "Timestamp": "March 21, 2014 04:05 pm", "Headline": "දැන් එස්.එම්.එස් වලිනුත් ඡන්දය ඉල්ලනවා", "News Content": "අයථා ක්‍රම මගින් මැතිවරණ ප්‍රචාරණ කටයුතු සිදුවන බවට පැමිණිලි ලැබී ඇති බව මැතිවරණ කොමසාරිස් මහින්ද දේශප්‍රිය මහතා පවසයි. ඔහු පවසන්නේ ජංගම දුරකථන ඔස්සේ මෙය බහුලව සිදුවන බවට වාර්තා වන බවයි. ඡන්ද දායකයින්ගේ ජංගම දුරකථනවලට ඇමතුම් ලබාගෙන මැතිවරණ ප්‍රචාරක දැන්වීම් ඒ ඔස්සේ ප්‍රචාරය කරන බවට පැමිණිලි ලැබී ඇති බව හෙතෙම කියා සිටියි. ඡන්ද දායකයින්ගේ කැමැත්තකින් තොරව එවැනි ක්‍රියා සිදුකිරීම මැතිවරණ නීතී උල්ලංඝණය කිරීමක් බව මහින්ද දේශප්‍රිය මහතා පවසයි. එමෙන්ම අපේක්ෂකයින්ගේ නම් සහ අංක සඳහන් කෙටි පණිවිඩ සැලසුම් සහගත ලෙස යැවීමේ ක්‍රියාවලියක් ද ක්‍රියාත්මක වන බවට ද තොරතුරු ලැබී ඇති බව සඳහන්ය. මෙවැනි ක්‍රියා නිදහස් හා සාධාරණ මැතිවරණයක් පැවැත්වීම සඳහා බාධාවක් බව මැතිවරණ කොමසාරිස්වරයා පෙන්වාදෙයි. එවැනි පටිගත කළ පණිවිඩ හෝ කෙටි පණිවිඩ යැවීමෙන් වැළකී සිටින ලෙස සියලු ස්ථාවර හා ජංගම දුරකථන සමාගම් වෙත දැනුම්දෙන බව ද මැතිවරණ කොමසාරිස් මහින්ද දේශප්‍රිය මහතා පවසයි.", "URL": "https://sinhala.adaderana.lk/news.php?nid=41969", "Category": null, "Parent URL": null}