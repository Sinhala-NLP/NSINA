{"Source": "Adaderana", "Timestamp": "January 30, 2019 04:38 pm", "Headline": "ගාමිණී සෙනරත්ගේ නඩුව පෙබරවාරියට කල්යයි", "News Content": "හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් මහතා ඇතුළු විත්තිකරුවන් හතර දෙනාට එරෙහිව නීතිපතිවරයා විසින් ගොනු කර ඇති නඩුව අද(30) කොළඹ ත්‍රිපුද්ගල විශේෂ මහාධිකරණය හමුවේ යළි විභාගයට ගත්තේය. මෙම නඩුව අද සම්පත් අබේකෝන් (සභාපති), සම්පත් විජයරත්න සහ චම්පා ජානකී රාජරත්න යන මහත්ම මහත්මීන් ගෙන් සමන්විත ත්‍රිපුද්ගල විනිසුරු මඩුල්ලක් හමුවේ කැඳවනු ලැබූවේය. අද දින පොලිස් මූල්‍ය අපරාධ විමර්ශන කොට්ඨාශය ප්‍රධාන පොලිස් පරීක්ෂක චමින්ද රණසිංහ මහතාගෙන් සාක්ෂි සටහන් කරගැනීම සිදුවිය. විත්තිය වෙනුවෙන් පෙනී සිටින ජනාධිපති නීතිඥ අලි සබ්රි මහතා මතු කළ ප්‍රශ්නයකට පිළිතුරු දුන් සාක්ෂිකරු ගාමිණී සෙනරත් ඇතුළු විත්තිකරුවන්ට එරෙහිව ගොනු කර තිබෙන එම නඩුවට අදාළ පොලිස් විමර්ශනය ආරම්භ කරන ලද්දේ අග්‍රාමාත්‍යවරයාගේ අනුදැනුම ඇතිව ස්ථාපිත කෙරුණු කැබිනට් අනු කමිටුවක් යටතේ ක්‍රියාත්මක වන දූෂණ විරෝධි ලේකම් කාර්යාලය අධ්‍යක්ෂවරයා විසින් යොමුකළ පැමිණිල්ලකට අනුව බව පිළිගත්තේය.‍ වැඩිදුර විමසීම ලබන 01 වනදා ට කල් තැබුණි. 2014 වසරේ පෙබරවාරි මස පළ වනදා සිට 2015 වසරේ ජනවාරි මස 20 වනදා දක්වා කාලසීමාව තුළ ට්‍රෝ ගෑස් සමාගමට අයත් රුපියල් මිලියන 500ක මුදලක් හෙලන්කො හොටෙල් ඇන්ඩ් ස්පා නමැති සමාගමේ යෙදවීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් පොදු දේපොළ පනත යටතේ ගාමිණී සෙනරත් මහතා ඇතුළු විත්තිකරුවන් 4 දෙනෙකුට එරෙහිව නීතිපතිවරයා මෙම නඩුව පවරා තිබේ. මෙම නඩුවේ සෙසු විත්තිකරුවන් ලෙස පියදාස කුඩාබාලගේ, නීල් බණ්ඩාර හපුහින්න සහ ලසන්ත බණ්ඩාර යන අය නම් කර තිබේ.", "URL": "https://sinhala.adaderana.lk/news.php?nid=103381", "Category": null, "Parent URL": null}