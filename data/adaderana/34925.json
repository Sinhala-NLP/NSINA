{"Source": "Adaderana", "Timestamp": "June 15, 2013 08:05 am", "Headline": "ඡන්දයකට අවම මාස තුනක්වත් ඕනෑ", "News Content": "මැතිවරණයක් පවත්වන්නේනම් ඒ සඳහා සූදානම්වීමට ප්‍රමාණවත් කාලයක් මැතිවරණ කොමසාරිස් දෙපාර්තමේන්තුවට අවශ්‍ය බව එම දෙපාර්තමේන්තුවේ ආරංචි මාර්ග පවසයි. මැතිවරණයකට සූදානම්වීම සඳහා සති 10 ත් සති 12 ත් අතර කාලයක් අවශ්‍ය බව එහි ප්‍රකාශකයෙකු පැවසුවේය. ඡන්ද පත්‍රිකා මුද්‍රණය, නාම යෝජනා කැඳවීම, මැතිවරණ පූර්ව ප්‍රචාරක කටයුතු, විරෝධතා ගොනු කිරීම ආදී කටයුතු සඳහා කාල රාමුවක් ප්‍රකාශයට පත් කළ යුතු බව මැතිවරණ කොමසාරිස් දෙපාර්තමේන්තුවේ ප්‍රකාශකයා පැවසුවේය. මේ අතර උතුර, වයඹ සහ මධ්‍යම පළාත් සභාවල ඡන්ද විමසීම ලබන සැප්තැම්බර් මාසයේ පැවැත්වීමට ශ්‍රී ලංකා නිදහස් පක්ෂයේ මධ්‍යම කාරකසභාව තීරණය කළ බව එම පක්ෂයේ මහලේකම් මෛත්‍රීපාල සිරිසේන අමාත්‍යවරයා කියා සිටියේය. කෙසේ වෙතත් ඡන්ද හිමියන් ලියාපදිංචි කිරීමේ විශේෂ විධිවිධාන පනත සහ තවත් නව රෙගුලාසි යටතේ මැතිවරණය පවත්වන්නේ නම් උතුරු පළාත් සභා මැතිවරණය සැප්තැම්බර් මස පැවැත්වීම අවිනිශ්චිත බව මැතිවරණ කොමසාරිස් දෙපාර්තමේන්තුවේ ආරංචි මාර්ග පවසයි.", "URL": "https://sinhala.adaderana.lk/news.php?nid=34925", "Category": null, "Parent URL": null}