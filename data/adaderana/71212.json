{"Source": "Adaderana", "Timestamp": "March 22, 2017 12:37 pm", "Headline": "ධීවර ජනයා අපහසුතාවයට පත්වෙලා", "News Content": "එක්දින යාන්ත්‍රික ධීවර යාත්‍රා නිෂ්පාදනය සීමා කිරීමට ධීවර දෙපාර්තමේන්තුව ගෙන ඇති තීරණයක් හේතුවෙන් තමන් දුෂ්කරතාවයට පත්ව ඇති බව හලාවත ප්‍රදේශයේ ධීවරයින් පවසයි. කුලී පදනම මත වසර ගණනාවක් වෙනත් ධීවර යාත්‍රාවල සේවය කර තමන්ගේම ධීවර යාත්‍රාවක් මිලදී ගැනීමට මුදල් සපයා ගත්තද පවතින තත්ත්වය හමුවේ එම බලාපොරොත්තු බිඳ වැටී ඇති බව ඔවුන් පවසයි. හලාවත ප්‍රදේශයේ ධීවරයින් පවසන මෙම ගැටළුව පිළිබඳව අද දෙරණ හලාවත සහකාර ධීවර අධ්‍යක්ෂ අනුර ජයසේකර මහතාගෙන් විමසීමක් කළේය. ඔහු කියා සිටියේ වෙරළාසන්න මුහුදේ එක්දින යාන්ත්‍රික ධීවර යාත්‍රා අවශ්‍ය ප්‍රමාණය ඉක්මවා පැවතීම හේතුවෙන් මෙම පියවර ගත් බවය.", "URL": "https://sinhala.adaderana.lk/news.php?nid=71212", "Category": null, "Parent URL": null}