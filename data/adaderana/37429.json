{"Source": "Adaderana", "Timestamp": "September 15, 2013 10:01 pm", "Headline": " බිරියට වෙඩි වදියි - සැමියා අතුරුදහන්", "News Content": "තම ස්වාමි පුරුෂයා විසින තබන ලද වෙඩි පහරකින් තුවාල ලැබු 27 හැවිරිදි එක්දරු මවක් හලාවත මහා රෝහලට ඇතු‍ළත් කර තිබේ. තුවාල ලබා රෝහල් ගත කර ඇත්තේ පල්ලම පොලිස් වසමේ කුමාරකට්ටුව - තුක්කිනියාගම පදිංචිකාරියක වන එම්.ඒ.ප්‍රදීපා සඳමාලි (27) නම්වු එක්දරු මවක් බව අප වාර්තාකරු කීය. අද සවස මෙම වෙඩි තැබීම සිදුවී ඇති බව පොලීසිය කියයි. තුවාල ලබා රෝහල් ගත කර ඇති කාන්තාව තම සැමියාගෙන් වෙන්වී විදෙස් ගතවී වසර කීපයක් ගත කර ඇත. ඇය නැවතත් මෙරටට පැමිණීමෙන් පසුව තමන් සමග නැවතත් පවුල් ජීවිතයක් ගත කිරීමට පැමිණෙන ලෙස ස්වාමි පුරුෂයා අවස්ථා කීපයකදීම තුවාල ලබා ඇති කාන්තාවට පවසා ඇති අතර කාන්තාව ඊට කැමැත්ත පළ කර නැතැයි අප වාර්තාකරු කීය. සිද්ධිය වු දිනයේද තුවාලකාරිය පදිංචිව සිටි නිවසට පැමිණ ඇති ඇයගේ සැමියා තමන් සමග නැවතත් පවුල් ජීවිතයක් ගත කිරීමට පැමිණෙන ලෙස ඉල්ලා ඇති බව හෙතෙම පැවසීය. නමුත් ඇය එම ඉල්ලීම ප්‍රතික්ෂේප කර ඇත. පසුව නැවතත් ගිනි අවියක්ද රැගෙන පැමිණ ඇති සැකකරු ඇයගේ හිසට වෙඩි තැබීමට උත්සහ කර ඇති බව මුලික විමර්ශන වලින් හෙලිවී ඇති බව පොලීසිය කියයි. තම සැමියා අත තිබු ගිනි අවිය උදුරා ගැනීමට කාන්තාව උත්සාහ කරන විට එය ක්‍රියාත්මක වී ඇති බව පොලීසිය පවසයි. එහිදී වෙඩි වැදී කාන්තාවගේ කකුලකට තුවාල සිදුවී ඇත. ඇය දැනට හලාවත මහා රෝහලේ ප්‍රතිකාර ලබමින් සිටී. සැකකරු මෙතෙක් අත්අඩංගුවට ගෙන නැත. වෙඩි තැබීමට යොදා ගත් බව කියන ගිනි අවියේ කොටසක් පොලීසිය විසින් භාරයට ගෙන ඇත. පල්ලම පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=37429", "Category": null, "Parent URL": null}