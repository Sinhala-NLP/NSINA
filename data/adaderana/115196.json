{"Source": "Adaderana", "Timestamp": "July 28, 2019 01:52 pm", "Headline": "දස්කම් පෑවත් පාසලක් අහිමි වු ශිෂ්‍යත්ව හපනුන්", "News Content": "2018 ශිෂ්‍යත්ව විභාගයෙන් සමත් වූවත් තවමත් පාසලක් නොලැබුණු දරුවන් පිරිසක් පිළිබඳව පුවතක් රත්නපුර ප්‍රදේශයෙන් අපට වාර්තා වුණි. ප්‍රතිඵල නිකුත් වී දිගු කාලයක් ගතව ඇතත් ඔවුන්ට තවමත් පාසලක් හිමි නොවීම නිදහස් අධ්‍යාපනයකට උරුමකම් කියන රටක් ලෙස වගකිව යුතු බලධාරීන්ගේ අවධානයට යොමු නොවීම කණගාටුවට කරුණක්. මෙම අවාසනාවන්ත ඉරනම අත්ව ඇත්තේ පරකඩුව කනිෂ්ඨ විද්‍යාලයේ සිප් සතර හදෑරු දරුවන් පිරිසකටය. ගිය වසර ශිෂ්‍යත්ව පෙළ විභාගයට පෙනී සිටි මෙම දරුවන් ඉතා දක්ෂ ලෙස විභාගයෙන් සමත් වුණේ ලකුණු 160ට වඩා වැඩි ප්‍රතිළුල සමඟිනි. ශිෂ්‍යත්ව විභාගයෙන් සමත්වී මාස 7ක් ගතව අවසන් වුවත් ඔවුන්ට අද වනතුරුත් පාසලක් හිමිවී නොතිබීම පුදුමයට කරුණකි. 6 ශ්‍රේණියේ සිට වැඩිදුර අධ්‍යාපන කටයුතු හැදෑරීමට පරකඩුව කනිෂ්ඨ විද්‍යාලයේ පහසුකම් නොමැති අතර මේ විද්‍යාලයෙන් ශිෂ්‍යත්ව විභාගයට මුහුණ දුන් සෙසු දරුවන් බෝධිමළු විද්‍යාලයට ඇතුළත්ව ඇත. නමුත් ඉහළ සාමාර්ථ ලබා ගනිමින් ඇහැලියගොඩ මධ්‍ය මහා විද්‍යාලයේ සිප් සතර හැදෑරීමට දහසකුත් බලාපොරොත්තු පොදිබැඳ ගනිමින් සිටි මෙම දරුවන්ට අද අත්ව ඇති ඉරණමයි මෙයයි. ඇහැලියගොඩ මධ්‍ය මහා විද්‍යාලයට මේ දරුවන් ඇතුලත් කර ගන්නා මෙන් ඉල්ලා සිටියත් එම දරුවන් මෙම අධ්‍යාපන කලාපයට අයත් නොමැති බවට බලධාරීන් පවසා ඇත්තේ අධ්‍යාපනය ලැබීමට ඇති ළඟම පාසල මෙම විද්‍යාලය බවට පත්ව ඇති පසුබිමකයි. එදිනෙදා කුලී වැඩ කරමින් සිය ජීවිතය ගැටගසා ගන්නා මේ දරුවන්ගේ මව්පියන්ගේ එකම අපේක්ෂාව දරුවන් අධ්‍යාපනයෙන් පෝෂණය කිරීමයි. අවස්ථා ගණනකදී ඉහළ බලධාරීන් හමුවී සාකච්ඡා කිරීමට මෙම මව්පියන් උත්සාහ කළද ඒ සියලු උත්සාහයන්ද ව්‍යවර්ථ වී ඇත. මේ පිළිබඳ බලධාරීන්ගේ අවධානය යොමු විය යුතු නොවන්නේද?", "URL": "https://sinhala.adaderana.lk/news.php?nid=115196", "Category": null, "Parent URL": null}