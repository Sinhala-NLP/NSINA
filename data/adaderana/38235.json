{"Source": "Adaderana", "Timestamp": "October 19, 2013 04:02 pm", "Headline": "වෛද්‍ය උපකරණ සපයා නඩත්තු නිසි පරිදි නොකරන සමාගම් අසාදු ලේඛන ගතකරයි", "News Content": "රෝහල් වලට වෛද්‍ය උපකරණ සැපයීමෙන් අනතුරුව ගිවිසුම්වලට අනුව නඩත්තු සේවා නිසි පරිදි සැපයීමට අපොහොසත් වන සමාගම් අසාදු ලේඛන ගත කිරීමට තීරණය කර තිබේ. ඉතා සංවේදී සහ මිල අධික වෛද්‍ය උපකරණ සැපයීම සඳහා ටෙන්ඩර් භාර ගන්නා ඇතැම් සමාගම් අදාළ උපකරණ සැපයීමෙන් පසු විධිමත් පරිදි නඩත්තු සේවාවන් සැපයීමට අපොහොසත් වන බවට රෝහල් අධ්‍යක්ෂකවරුන් විසින් සෞඛ්‍ය අමාත්‍යංශය වෙත පැමිණිලි කර ඇති බව එම අමාත්‍යශය සඳහන් කරයි. එමෙන්ම හිතාමතාම ඇතැම් සමාගම් නඩත්තු සේවා පැහැර හරින බව සඳහන්ය. මෙම කරුණු සලකා බලා රෝහල්වලට වෛද්‍ය උපකරණ සැපයීමෙන් අනතුරුව නඩත්තු සේවා නිසි පරිදි සැපයීමට අපොහොසත් වන සමාගම් අසාදු ලේඛන ගත කිරීමට තීරණය කළ බව සෞඛ්‍ය සේවා අධ්‍යක්ෂ ජෙනරාල් වෛද්‍ය පාලිත මහීපාල මහතා සඳහන් කරයි. අද පෙරවරුවේ බදුල්ල මහ රෝහලේ පැවති ප්‍රගති සමාලෝචන රැස්වීමකදී සෞඛ්‍ය සේවා අධ්‍යක්ෂ ජෙනරාල්වරයා මෙම අදහස් පළ කර තිබේ. මෙහිදී බදුල්ල මහ රෝහලේ මානව සම්පත් හා භෞතික සම්පත් සම්බන්ධයෙන් සාකච්ජා කළ අතර වෛද්‍යවරු 20 ක් සහ හෙදියන් 50 දෙනෙකු ලබන ජනවාරි මාසයට පෙර ලබාදීමට තීරණය වු බව සෞඛ්‍ය අමාත්‍යංශය පැවසුවේය.", "URL": "https://sinhala.adaderana.lk/news.php?nid=38235", "Category": null, "Parent URL": null}