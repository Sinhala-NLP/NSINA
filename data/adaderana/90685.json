{"Source": "Adaderana", "Timestamp": "June 10, 2018 10:02 pm", "Headline": "හෝටලයේ පවත්වාගෙන ගිය මත්කුඩු ජාවාරම හෙළි වෙච්ච හැටි", "News Content": "තණමල්විල - සෙවනගල පොලිස් බල ප්‍රදේශයේ - දණ්ඩුම හංදිය අසල ඉන්ධන පිරවුම් හලක් ඉදිරිපිට හෝටලයක පවත්වාගෙන ගිය මත්කුඩු ජාවාරමක් වැටලීමට සෙවනගල පොලීසිය සමත් වී ඇත. ජාවාරමේ නිරත සැකකරු රාත්‍රී කාලයට හෝටලය පවත්වාගෙන යන මුවාවෙන් තරුණ පිරිස් වලට මත්කුඩු අලෙවි කරන බවට පොලීසියට තොරතුරක් ලැබී තිබිණ. එ් ඔස්සේ පරීක්ෂණ සිදු කළ සෙවනගල පොලීසිය මෙම වැටලීම සිදු කර ඇති එම අවස්ථාවේදී අලෙවි කිරීමට සුදානම් කර තිබූ හෙරොයින් මත්කුඩු පැකට් පනහක් පොලිස් භාරයට ගෙන ඇත. මෙහෙදී එක් සැකකරුවකු අත්අඩංගුවට ගෙන ඇති අතර ඔහු එම ප්‍රදේශයේම පදිංචි වයස අවුරුදු විසිහතරක පුද්ගලයකු බව පොලීසිය කියයි. අත්අඩංගුවට ගත් සැකකරු ඇඹිලිපිටිය මහේස්ත්‍රාත් අධිකරණයට ඉදිරිපත් කිරීමට නියමිත අතර සෙවනගල පොලිසිය ඉදිරි විමර්ශන සිදු කරයි.", "URL": "https://sinhala.adaderana.lk/news.php?nid=90685", "Category": null, "Parent URL": null}