{"Source": "Adaderana", "Timestamp": "October 12, 2016 03:39 pm", "Headline": "  නීතීඥ සහයකින් තොරව නඩුවෙන් නිදහස් වෙලා", "News Content": "රථ වාහන වරදක් සම්බන්ධයෙන් අධිකරණය හමුවේ චෝදනා එල්ල වී තිබූ ගුරුවරයෙකු නීතීඥ සහයකින් තොරව තමාම නඩුවට පෙනී සිටිමින් ඉන් නිදහස්වීමේ සිදුවීමක් පුත්තලම මහේස්ත්‍රාත් අධිකරණයෙන් වාර්තා වෙයි. මෝටර් රථ කොමසාරිස් ජනරාල්වරයාගේ අනුමැතියකින් තොරව කුඩා ප්‍රමාණයේ ලොරියක පිටුපස කූඩුවක් සවි කර එම ලොරිය ධාවනය කළ බවට අදාළ උපකාරක පංති ගුරුවරයාට එරෙහිව පුත්තලම මහේස්ත්‍රාත් අධිකරණය හමුවේ නඩු පවරා තිබුණි. සාලියවැව පොලීසිය විසින් අදාළ නඩුව ගොනුකර තිබූ අතර චෝදනා එල්ල වූ ගුරුවරයා එම නඩුවට නීතීඥ සහය ලබා නොගෙන ඒ සඳහා ඔහුම පෙනී සිට ඇති බව සඳහන්ය.නඩු විභාගයේදී ඇසූ ප්‍රශ්නවලට සහ හරස් ප්‍රශ්නවලට එම ගුරුවරයා තර්කානුකූලව පිළිතුරු ලබාදී ඇති අතර විත්ති පාර්ශවය වෙනුවෙන් පෙනී සිටිමින් ඔහු පැමිණිලිකාර පොලිස් නිලධාරීන්ගෙන් තර්කානුකූල ප්‍රශ්න ඇසීම අධිකරණය තුළ කැපී පෙණෙන සිදුවීමක් වු බව අද දෙරණ වාර්තාකරු සඳහන් කළේය.ඒ අනුව සැකකරුට එරෙහිව පැමිණිල්ල විසින් නගා ඇති චෝදනා සාධාරණ සැකයකින් තොරව ඔප්පු කිරීමට පැමිණිලිකාර පාර්ශවය අපොහොසත් වූ බව නිගමනය කළ පුත්තලම මහේස්ත්‍රාත් බන්දුල ගුණරත්න මහතා අදාළ ගුරුවරයා චෝදනා වලින් නිදොස් කොට නිදහස් කිරීමට නියෝග කර තිබේ. මෙලෙස නිදොස් කොට නිදහස් කර ඇත්තේ නිකවැරටිය, හීලෝගම ප්‍රදේශයේ දෙමළ භාෂාව ඉගැන්වීම් කටයුතු සිදුකරන උපකාර පංති ගුරුවරයෙකි.මෙම ගුරුවරයා ඔහුට එරෙහිව මීට පෙර පැවති තවත් නඩුවකදී ද නීතීඥ සහයක් නොලබා තමාම පෙනී සිටිමින් නිදහස් වී ඇති බව ද අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=64986", "Category": null, "Parent URL": null}