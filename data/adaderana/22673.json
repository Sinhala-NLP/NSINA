{"Source": "Adaderana", "Timestamp": "March 8, 2012 03:55 pm", "Headline": "2011 දී මිලියන 117, 150 ක මුදලක් මුද්‍රණය කරලා", "News Content": "2011 වසරේ දී රුපියල් මිලියන 117, 150 ක වටිනාකමින් යුත් මුදල් ප්‍රමාණයක් මුද්‍රණය කර ඇති බව අද(08) පාර්ලිමේන්තුවේ දී අනාවරණය විය. ඒ සඳහා රුපියල් මිලියන 1421 ක මුදලක් රජය විසින් වැයකර ඇති බව ජාත්‍යන්තර මුල්‍ය සහයෝගීතාව පිළිබඳ ජ්‍යෙෂ්ඨ අමාත්‍ය ආචාර්ය සරත් අමුණුගම මහතා අද පාර්ලමේන්තුවේ දී සඳහන් කළේය. ප්‍රජාතන්ත්‍රවාදී ජාතික සන්ධාන පාර්ලිමේන්තු මන්ත්‍රී අනුර කුමාර දිසානායක මහතා නැගූ පැනයකට පිළිතුරු දෙමින් අමාත්‍යවරයා මේ බව ප්‍රකාශ කළේය. 2010 වසරේ දී රුපියල් මිලියන 104, 650 ක වටිනාකමින් යුත් මුදල් ප්‍රමාණයක් මුද්‍රණය කර ඇති බවත්, ඒ සඳහා රුපියල් මිලියන 668 ක මුදලක් වැය වූ බවත් සරත් අමුණුගම මහතා පෙන්වාදුන්නේය. එමෙන්ම 2009 වසරේ දී රුපියල් මිලියන 83, 950 ක වටිනාකමින් යුත් මුදල් ප්‍රමාණයක් මුද්‍රණය කර ඇති බව ද අමුණුගම මහතා කියා සිටියේය. මෙම මුදල් බියගම ඩිලාරෝ පුද්ගලික සමාගම මගින් මුද්‍රණය කරන ලද බව වැඩිදුරටත් අදහස් දැක්වූ ජ්‍යොෂ්ඨ අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=22673", "Category": null, "Parent URL": null}