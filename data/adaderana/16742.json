{"Source": "Adaderana", "Timestamp": "June 13, 2011 05:01 pm", "Headline": "දැරියන් දෙදෙනෙකු පැහැර ගෙන ගිය කොස්තාපල්වරුන් රිමාන්ඩ් ", "News Content": "බාලවයස්කාර දැරියන් දෙදෙනෙකු පැහැර ගෙන ගොස් ලිංගික අතවර කිරීමට තැත් කළේ යැයි අත්අඩංගුවට ගත් පොලිස් කොස්තාපල්වරුන් දෙදෙනෙකු ලබන 24 වැනිදා දක්වා රක්ෂිත බන්ධනාගාර ගත කිරීමට කොළඹ ම‍හේස්ත්‍රාත් අධිකරණය අද(13) නියෝග කර තිබේ. එම සැකකාර පොලිස් කොස්තාපල්වරු දෙදෙනා ලබන 24 වැනිදා හඳුනාගැනීමේ පෙරට්ටුවක් සඳහා ඉදිරිපත් කරන ලෙස ද කොළඹ ප්‍රධාන මහේස්ත්‍රාත් රශ්මි සිංගප්පුලි මහතා නියෝග කළේය. කොළඹ අපරාධ කොට්ඨාශය මඟින් සිදු කරන ලද පරීක්ෂණයකට අනුව පිටකොටුව පොලිසියේ සේවයේ නිරත මෙම සැකකාර පොලිස් කොස්තාපල්වරුන් දෙදෙනා අත්අඩංගුවට ගනු ලැබීය. හලාවත ප්‍රදේශයේ පදිංචි ශිෂ්‍යාවන් දෙදෙනෙකු ගාලුමුවදොර ප්‍රදේශයේ රැඳී සිටිය දී පරීක්ෂා කිරීමේ මුවාවෙන් කොස්තාපල්වරුන් විසින් එම ශිෂ්‍යාවන් පැහැරගෙන ගොස් අතවර සිදු කර ඇති බව අපරාධ කොට්ඨාශය අධිකරණයට වාර්තාවක් ඉදිරිපත් කරමින් පැවසීය. මේ සම්බන්ධයෙන් වැඩිදුර පරීක්ෂණ සිදු කරන කොළඹ අපරාධ කොට්ඨාශය මෙම දැරියන් පැහැර ගැනීම සඳහා යොදා ගත් පොලිස් ජිප් රථය ද හඳුනාගෙන තිබේ.", "URL": "https://sinhala.adaderana.lk/news.php?nid=16742", "Category": null, "Parent URL": null}