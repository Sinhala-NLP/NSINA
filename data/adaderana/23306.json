{"Source": "Adaderana", "Timestamp": "April 5, 2012 11:52 am", "Headline": "මියන්මාරයට පැනවූ සම්බාධක ලිහිල් කිරීම ගැන අමෙරිකාවේ අවධානය", "News Content": "මියන්මාරයට එරෙහිව පනවා තිබෙන සම්බාධක ලිහිල් කිරීම පිළිබඳ අමෙරිකාවේ අවධානය යොමුව තිබේ. මේ යටතේ මියන්මාරයේ ආයෝජන කටයුතු සම්බන්ධයෙන් පනවා තිබූ සම්බාධක සහ මියන්මාර රාජ්‍ය නායකයින්ට අමෙරිකාවේ සංචාරය කිරීම සම්බන්ධයෙන් පනවා තිබූ සම්බාධක ලිහිල් කිරීමට නියමිත බව අමෙරිකානු රාජ්‍ය ලේකම් හිලරි ක්ලින්ටන් ප්‍රකාශ කර ඇත. අමෙරිකාවේ මෙම ක්‍රියාමාර්ගය අනුගමනය කරමින් මියන්මාරයට පනවා තිබෙන සම්බාධක ලිහිල් කිරීම සඳහා යුරෝපා සංගමයේ ද අවධානය යොමුව තිබේ. ඉකුත් ඉරිදා පැවති මැතිවරණය නිදහස් හා සාධාරණව පැවති බවට මත පළවීමත් සමඟ අමෙරිකාව සහ යුරෝපා සංගමය මියන්මාරය සම්බන්ධයෙන් මෙවැනි තීරණයක් ගැනීමට තීරණය කර ඇත. වසර ගණනක් නිවාස අඩස්සියේ සිටි අවුන් සාන් සුකී එම මැතිවරණයේ දී ප්‍රබල ජයක් අත් කර ගැනීමට සමත්විය. මේ අතර මියන්මාරය වෙනුවෙන් තානාපතිවරයෙකු පත්කිරීම පිළිබදව ද අවධානය යොමුව ඇති බව අමෙරිකාව ප්‍රකාශ කර ඇත.", "URL": "https://sinhala.adaderana.lk/news.php?nid=23306", "Category": null, "Parent URL": null}