{"Source": "Adaderana", "Timestamp": "July 5, 2019 06:44 pm", "Headline": "ජනතාව ඉල්ලනවානම් මහින්දගේ තීරණයත් ගෝඨාභය වෙයි-ප්‍රසන්න රණතුංග", "News Content": "ශල්‍යකර්මයකට ලක්ව සිංප්පුරුවේ ප්‍රතිකාර ලබමින් සිටින හිටපු ආරක්ෂක ලේකම් ගෝඨාභය රාජපක්ෂ මහතාගේ සුව දුක් විමසිමට ගිය ඒකාබද්ධ විපක්ෂයේ මන්ත්‍රිවරු පිරිසක් අද (04) යළි දිවයිනට පැමිණියේය. එහිදී මාධ්‍යට අදහස් දක්වමින් පාර්ලිමේන්තු මන්ත්‍රී ප්‍රසන්න රණතුංග මහතා ප්‍රකාශ කළේ හිටපු ආරක්ෂක ලේකම්වරයා මේ වන විට යහපත් සෞඛ්‍ය තත්ත්වයකින් පසුවන බවයි. වැඩි දුරටත් අදහස් දක්වමින් ඔහු කියා සිටියේ තමන් පෞද්ගලික සංචාරයකට සිංගප්පූරුවට ගිය බවත් එහිදී හිටපු ආරක්ෂක ලේකම්වරයා රෝහලේ දී හමු වු බවත්ය. මේ වන විට රෝහල්ගතව වෛද්‍ය ප්‍රතිකාර යටතේ ගෝඨාභය රාජපක්ෂ මහතා සුවෙන් පසුවන බවත් ලංකාවට පැමිණෙන දිනයක් නිශ්චිතව ප්‍රකාශ කළ නොහැකි බවත් ප්‍රසන්න රණතුංග මහතා පවසා සිටියේය. ඉදිරි ජනාධිපතිවරණයේ දී මහින්ද රාජපක්ෂ මහතා විසින් ගනු ලබන ඕනෑම තීරණයකට ගෝඨාභය රාජපක්ෂ මහතා එකඟතාවයකින් සිටින බවත් විපක්ෂ නායකවරයාගේ තීරණය ලැබුණහොත් ඕනෑම මොහොතක ඒ මහතා ජනාධිපතිවරණ අපේක්ෂකත්වය සඳහා ඉදිරිපත්වන බවත් ඔහු වැඩිදුරටත් පවසා සිටියේය. ජනතාවගේ ඉල්ලීම ගෝඨාභය රාජපක්ෂ මහතානම් විපක්ෂ නායකවරයා අනිවාර්යයෙන්ම ජනාධිපති අපේක්ෂකයා ලෙස ගෝඨාභය රාජපක්ෂ මහතා ඉදිරිපත් කරනු ඇති බවත් ඔහු පැවසීය. එම අවස්ථාවේ දී පාර්ලිමේන්තු මන්ත්‍රී තේනුක විදානගමගේ මහතා පැවසුවේ අගෝස්තු 11 පක්ෂ සම්මේලනයේ මහින්ද රාජපක්ෂ විසින් නිල වශයෙන් පොදුජන පෙරමුණේ අපේක්ෂකයා ප්‍රකාශයට පත් කරනු ඇති බවයි.", "URL": "https://sinhala.adaderana.lk/news.php?nid=113454", "Category": null, "Parent URL": null}