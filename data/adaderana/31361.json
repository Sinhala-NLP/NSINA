{"Source": "Adaderana", "Timestamp": "February 5, 2013 11:25 am", "Headline": "අම්පාරේ භූ කම්පන ගැන හොයන්න විශේෂ කණ්ඩායමක් හෙට පිටත්වෙයි", "News Content": "අම්පාර, ප්‍රදේශයේ ගම්මාන කිහිපයක සිදු වු භූ කම්පන සම්බන්ධයෙන් සිදුකරන පරීක්ෂණ සදහා භූ විද්‍යා හා පතල් කැණීම් කාර්යාංශයේ විශේෂ කණ්ඩායමක් හෙට (06) දිනයේ එම ප්‍රදේශයට පිටත්ව යාමට නියමිතව තිබේ. විද්‍යාඥයින් සිව් දෙනෙකු මෙම සංචාරය සඳහා සහභාගී වීමට නියමිත බව භූ විද්‍යා හා පතල් කැණීම් කාර්යාංශයේ සභාපති ආචාර්ය එන්.පී.විජයානන්ද මහතා සඳහන් කළේය. භූ විද්‍යාඥයින් දෙදෙනෙකු සහ භෞතික විද්‍යඥයින් දෙදෙනෙකු මෙම කණ්ඩායමට අයත්ය. අදාළ ප්‍රදේශයේ සිදුවු භූ කම්පන පිළිබඳව දීර්ඝ පරීක්ෂණයක් සිදුකිරීමට අවශ්‍ය බැවින් මෙම පියවර ගත් බව සභාපතිවරයා පවසයි. විශේෂයෙන් අම්පාර ප්‍රදේශයේ පවතින රක්ෂිත ආශ්‍රිතව අදාළ පරීක්ෂණ කටයුතු සිදුකිරීමට බලාපොරොත්තු වන බව විජයානන්ද මහතා සඳහන් කළේය. අම්පාර දිස්ත්‍රික්කයේ වඩිනාගල, දේවාලහිද, කිවුලේගම, දමන ආදී ප්‍රදේශ කිහිපයක පසුගිය මාස කිහිපය තුළ විටින් විට පොළොව සෙලවීමේ සිදුවීම් වාර්තා වු අතර ඊට නිශ්චිත හේතුව අනාවරණය කරගැනීමට මෙතෙක් හැකි වී නොමැත. කෙසේ වෙතත් මෙම කම්පනයන්වලට මිනිස් ක්‍රියාකාරකම් හේතු විය හැකි බව භූවිද්‍යා හා පතල් කැණීම් කාර්යාංශය පවසයි.", "URL": "https://sinhala.adaderana.lk/news.php?nid=31361", "Category": null, "Parent URL": null}