{"Source": "Adaderana", "Timestamp": "August 22, 2019 10:48 am", "Headline": "ඡන්දය වැව හැදුවොත් විතරයි", "News Content": "වැලිකන්ද සෙවනපිටිය මහවැලි කොට්ඨාසයට අයත් මෙම අලූත්වැව ගම්මානයේ ගොවිහු පිරිසක් අද (22) පෙරවරුවේ අලූත්වැව වැව් ඉස්මත්තේ හිඳ විරෝධතාවක් පවත්වා ඇත. \"ජනාධිපතිවරණයට අපේ ඡන්දය වැව හැදුවොත් පමණි\" යනුවෙන් බැනර් එල්ලාගෙන අලූත්වැව ගම්මානයේ ගොවිහු පිරිසක් 22 දා පෙරවරුවේ අලූත්වැව වැව් ඉස්මත්තේ හිද රජයට දැඩි විරෝධය දක්වා ඇත. මහවැලි බී කලාපයේ වැලිකන්ද සෙවනපිටිය මහවැලි කොට්ඨාසයට අයත් මෙම අලූත්වැව ගම්මානයේ පිහිටා ඇති අලූත්වැව 1998 සිට පැවති සෑම රජයකටම කිහිපවරක් ලිඛිතව මෙන්ම වාචිකව දේශපාලකයන් සහ මහවැලි නිලධාරින් දැනුවත් කළත් ඊට කිසිදු පියවරක් නොගැනීම හේතුවෙන් ඉදිරි මැතිවරණයේදි ඡන්දය ප්‍රතික්ෂේප කිරිමට මුළු ගම්මානයම තීරණය කර ඇතැයි විරෝධකරුවන් පැවසුහ. අක්කර 23 ක් පමණ වු මෙම අලූත්වැවේ විශාල ජලධාරිතාවක් පවත්වා ගත හැකි අතර ගම්මාන කිහිපයක පවුල් 450 කට වැඩි පිරිසක් මෙම වැව ප්‍රතිසංස්කරණය නොකිරීම නිසා පීඩා විඳින බවත් එයින් ගොවි පවුල් 50 කගේ කුඹුරු අක්කර 200 ක් අස්වැද්දවීමට පවතින ජල මට්ටම ප්‍රමාණවත් නොවන බවද ප්‍රකාශ කර ඇත. මේ වනවිට ජපන් ජබර, හම්බු, සහ නොයෙකුත් පාසි මෙන්ම විවිධ පැලැටි වලින් වැසි ඇති අලූත්වැව ඉතා ඉක්මනින් ප්‍රතිසංස්කරණය නොකලොත් අලූත්වැව, ගිණිදමන ගම්මාන දෙකෙහි ඇති 1800 කට ඡන්ද සියල්ලම වර්ජනය කිරීමට සියල්ල මේ වන විට සැලසුම් කර ඇති බව මෙම විරෝධත්වයට පැමිණ සිටි ගොවින් දැඩි ස්ථාවරයකින් ප්‍රකාශ කර ඇත.", "URL": "https://sinhala.adaderana.lk/news.php?nid=117182", "Category": null, "Parent URL": null}