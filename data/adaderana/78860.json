{"Source": "Adaderana", "Timestamp": "October 18, 2017 12:39 pm", "Headline": " නව ආසන සංවිධායකවරු පත් කළේ පක්ෂය රැකගන්න ", "News Content": "පක්ෂය රැකගැනීමේ අරමුණින් නව ආසන සංවිධායකවරු පත් කිරීම් සිදුකළ බව එක්සත් ජනතා නිදහස් සන්ධාන මහලේකම් අමාත්‍ය මහින්ද අමරවීර මහතා පවසයි. පක්ෂය දෙකඩ කර වෙනත් පක්ෂයක් දිනවීමට ජනාධිපතිවරයාට හෝ සන්ධානයේ වෙනත් පාර්ශවයකට කිසිඳු අවශ්‍යතාවක් නොමැති බව අමාත්‍යවරයා සඳහන් කළේය. අද උදෑසන පැවති මාධ්‍ය හමුවකට එක්වෙමින් එක්සත් ජනතා නිදහස් සන්ධාන මහලේකම් අමාත්‍ය මහින්ද අමරවීර මහතා මෙම අදහස් පළ කළේය. මේ අතර අමාත්‍යධූරයෙන් ඉවත් වී හෝ බැඳුම්කර කොමිසමේ වාර්තාව අධිකරණයට ඉදිරිපත් කිරීමට කටයුතු කරන බව අමාත්‍ය මහින්ද අමරවීර මහතා මෙහිදී කියා සිටියේය. මේ අතර හිටපු අමාත්‍යවරයෙකු වූ විනයාගමුර්ති මුරලිදරන් හෙවත් කරුණා අම්මාන් සහ එක්සත් ජාතික පක්ෂ පළාත් සභා මන්ත්‍රී ශ්‍රීනාත් පෙරේරා යන මහත්වරුන් අමාත්‍ය මහින්ද අමරවීර මහතා මුණගැසී තිබේ. අද උදෑසන අමාත්‍ය මහින්ද අමරවීර මහතාගේ නිවසේ දී මෙම හමුව පැවති බව වාර්තා වෙයි. මේ අතර කොට්ඨාශ ක්‍රමය මුවාවෙන් මැතිවරණ කල් දැමීමට රජයට කිසිඳු අවශ්‍යතාවයක් නොමැති බව ග්‍රාමීය ආර්ථික කටයුතු පිළිබඳ අමාත්‍ය පී. හැරිසන් මහතා පවසයි. නොච්චියාගම ප්‍රදේශයේ පැවති උත්සවයකින් අනතුරුව මාධ්‍යවේදීන් යොමුකළ ප්‍රශ්නවලට පිළිතුරු දෙමින් අමාත්‍යවරයා මෙම අදහස් පළ කළේය.", "URL": "https://sinhala.adaderana.lk/news.php?nid=78860", "Category": null, "Parent URL": null}