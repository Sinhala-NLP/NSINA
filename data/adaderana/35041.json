{"Source": "Adaderana", "Timestamp": "June 18, 2013 03:16 pm", "Headline": "ඡන්ද හිමියන් ලියාපදිංචි කිරීමේ විශේෂ විධිවිධාන පනත් කෙටුම්පත සම්මතයි", "News Content": "ඡන්ද හිමියන් ලියාපදිංචි කිරීමේ විශේෂ විධිවිධාන පනත් කෙටුම්පත සංශෝධන සහිතව ඒකමතිකව සම්මතවී තිබේ. උතුරේ අභ්‍යන්තර වශයෙන් අවතැන් වූ පුද්ගලයින්ට ඔවුන් අවතැන්වීමට පෙර පදිංචිව සිටි ස්ථාන වල සිට ඡන්දය ප්‍රකාශ කිරීමට අදාළ පනත් කෙටුම්පත ආණ්ඩු ක්‍රම ව්‍යවස්ථාවට අදාළ ද යන්න පිළිබද මීට පෙරාතුව ශ්‍රේෂ්ඨාධිකරණය හමුවේ සලකා බලන ලදී. අගවිනිසුරු මොහාන් පීරිස්, සත්‍යා හෙට්ටිගේ, රෝහිනී මාරසිංහ යන ත්‍රිපුද්ගල විනිසුරු මඩුල්ල හමුවේ එය සලකා බැලු බව මීට පෙරාතුව වාර්තා විය. එහි දී නීතිපතිවරයා වෙනුවෙන් පෙනීසිටි නියෝජ්‍ය සොලිස්ටර් ජනරාල් අර්ජුන ඔබේසේකර මහතා කියා සිටියේ අවතැන්වූවන්ට ග්‍රාම නිලධාරී සහතිකයක් සමඟ ඔවුන් පෙර පදිංචිව සිටි ස්ථානයට අදාළ ජන්ද දායක ලැයිස්තුවට ඇතුළත් විය හැකි බවයි. කිසියම් පුද්ගලයෙකු ස්ථාන 02 ක ලැයිස්තු 02කට ඡන්ද දායකයෙකු ලෙස ලියාපදිංචි වුවහොත් ඔහුට එරෙහිව නීතිමය ක්‍රියාමාර්ග ගත හැකි වන අයුරින් මෙම කෙටුම්පත සකස්වී ඇති බව නියෝජ්‍ය සොලිසිටර් ජනරාල්වරයා ශ්‍රේෂ්ඨාධිකරණය හමුවේ පවසා තිබිණි. කෙසේ වෙතත් අදාළ පනත් කෙටුම්පත ‍ආණ්ඩුක්‍රම ව්‍යවස්ථාවට පටහැණි නොවන වග ශ්‍රේෂ්ඨාධිකරණය විසින් තීන්දු කරන ලද අතර එකී තීන්දුව ජනාධිපතිවරයාට හා කථානායකවරයාට යොමු කෙරිණි. ඉන්පසු ඒ බව කථානායකවරයා විසින් පසුගිය දිනෙක පාර්ලිමේන්තුවට දැනුම්දුන්නද එය සම්මත කර ගැනීමක් සිදු නොවිණි. ඒ අනුව අද (18) පාර්ලිමේන්තුවේදී ඡන්ද හිමියන් ලියාපදිංචි කිරීමේ විශේෂ විධිවිධාන පනත් කෙටුම්පත සංශෝධන සහිතව ඒකමතිකව සම්මතවී තිබේ. උතුරේ අවතැන්වූ පුද්ගලයින්ගේ ඡන්ද අයිතිය තහවුරු කිරීම සදහා ඉදිරිපත් කොට ඇති \"ඡන්දහිමියන් ලියාපදිංචි කිරීමේ විශේෂ විධිවිධාන පනත් කෙටුම්පත\"ජනතාවගේ සර්ව ජන ඡන්ද අයිතිය තහවුරු කිරීම සදහා ගත් ප‍්‍රශංසනීය උත්සාහයක් බව කැෆේ සංවිධානය විසින් නිකුත් කළ නිවේදනයක සඳහන් විය.", "URL": "https://sinhala.adaderana.lk/news.php?nid=35041", "Category": null, "Parent URL": null}