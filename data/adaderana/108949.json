{"Source": "Adaderana", "Timestamp": "April 30, 2019 10:33 am", "Headline": "පුත්තලමේ වැව් බැම්මක තිබී පතුරම් තොගයක් හමුවෙයි", "News Content": "පුත්තලම-මන්නාරම මාර්ගයේ පිහිටි \"විලුකවැව්\" බැම්ම මත තිබී බෝර 12 ජීව පතුරම් 27 ක් සොයා ගැනීමට පුත්තලම පොලීසිය සමත්වී ඇති බව අද දෙරණ වාර්තාකරු පවසයි. ඊයේ(29) සවස ප්‍රදේශවාසියෙකුගෙන් ලද තොරතුක් මත සිදු කරන ලද සෝදිසි මෙහෙයුමකදී මෙම ජීව පතුරම් තොගය සොයා ගෙන ඇති බව වාර්තා වෙයි. කිසියම් ආගන්තුක පාර්සලයක් වැව් බැම්ම මත තිබෙන බව ප්‍රදේශවාසියෙකු විසින් පුත්තලම පොලීසියට දැණුම් දී තිබේ. ඒ අනුව සිදු කරන ලද මෙහෙයුමකදී ජීව පතුරම් සහිත පාර්සලය හමුවී ඇති බව වාර්තා වෙයි. බෝර 12 ගිනි අවිවලට යොදන කුරුළු මූනිස්සම් අඩංගු ජීව පතුරම් 27 ක් එම පාර්සලයේ තිබූ බව පොලීසිය පවසයි. මේ දිනවල ත්‍රිවිධ හමුදාවේද සහය ඇතිව පුත්තලම සහ ඒ අවට මෙහෙයුම් කටයුතු දිගින් දිගටම සිදු කිරීමට පොලීසිය කටයුතු කර ඇති බව අප වාර්තාකරු පවසයි. එම මෙහෙයුමේදී ආරක්ෂක අංශ බාරයට පත් වේවි යන බියෙන් කිසියම් අයෙකු විසින් මෙම පතුරම් තොගය ගෙනවිත් තබන්නට ඇති බවට විශ්වාස කරන්නේ යැයි පොලීසිය පවසයි. පුත්තලම පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=108949", "Category": null, "Parent URL": null}