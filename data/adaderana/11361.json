{"Source": "Adaderana", "Timestamp": "October 8, 2010 10:10 am", "Headline": "නීති විරෝධී සංක්‍රමණ නැවතීමට කැනඩාවෙන් නව නීතියක්", "News Content": "නීති විරෝධී සංක්‍රමණයන් අවම කිරීම සඳහා ඉතා ඉක්මනින් නව නීතියක් හඳුන්වා දීමට කැනඩාව තීරණය කර තිබේ. ද්‍රවිඩ සරණාගත පිරිස් රැගෙන කැනඩාව වෙත ළඟාවන යාත්‍රාවන් පිළිබඳව අවධානය යොමුකරමින් මෙවැනි තීරණයකට එළඹි බව කැනේඩියානු අග්‍රාමාත්‍ය ස්ටෙපන් හාපර් මහතා සඳහන් කර ඇත. කැනඩාව තුළ දැනට පවතින නීති පද්ධතිය නීති විරෝධී සංක්‍රමණ අවම කිරීමට තරම් ශක්තිමත් මට්ටමක නොපවතින බව හාපර් මහතා පෙන්වාදෙයි. මෙම තත්ත්වය වලක්වමින් මෙම නීති විරෝධී සංක්‍රමණ වලක්වාගැනීමට නම් කැනේඩියානු නීති පද්ධතිය තුළ සැලකිය යුතු මට්ටමේ වෙනසක් විය යුතු බව හෙතෙම සඳහන් කරයි. ඒ අනුව විදෙස් සංක්‍රමණ පිළිබඳව නව පනත් කෙටුම්පතක් හඳුන්වාදීමට ද කැනේඩියානු රජය බලාපොරොත්තු වන බව ඔහු ප්‍රකාශ කර ඇත. පසුගිය අගෝස්තු මාසයේදී සන් සී නැමති නෞකාවෙන් කැනඩාව වෙත ළඟා වූ ද්‍රවිඩ සරණාගතයින් 492 දෙනෙකු කැනේඩියානු දේශ සීමා නිලධාරීන් භාරයේ රඳවා තබාගෙන ඇත. එමෙන්ම 2009 ඔක්තොම්බර් මාසය තුළ අනවසරයෙන් කැනඩාව වෙත ළඟා වූ තවත් පුද්ගලයින් 76 දෙනෙකු අත්අඩංගුවට පත්විය.", "URL": "https://sinhala.adaderana.lk/news.php?nid=11361", "Category": null, "Parent URL": null}