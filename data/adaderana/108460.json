{"Source": "Adaderana", "Timestamp": "April 22, 2019 05:31 pm", "Headline": "නිෂ්ක්‍රීය කිරීමේ දී පුපුරා ගියේ කොච්චිකඩේ පිපිරුමට සැකකරු පැමිණි වෑන් රථය බව තහවුරු වෙයි", "News Content": "පොලිස් විශේෂ කාර්ය බලකාය අද සිදු කළ පරීක්ෂාවකදී අදාළ වෑන් රථය තුළ බෝම්බයක් පවතින බවට තහවුරු කරගෙන තිබේ. ඒ සමඟම පළමු පියවර ලෙස අදාළ වෑන් රථය ආසන්නයෙන් ජනතාව ඉවත් කිරීමට පොලිස් විශේෂ කාර්ය බළකාය වහාම කටයුතු කර ඇත. ජනතාව ඉවත් කිරීමෙන් පසු සවස 4.05 ට පමණ ආරක්ෂක පියවර අනුගමනය කරමින් , වෑන් රථය තුළ තිබූ බෝම්බය පුපුරුවා හැර නිෂ්ක්‍රිය කිරීමට පොලිස් විශේෂ කාර්ය බළකාය පියවරගත්තේය. බෝම්බය පුපුරුවා හැරීමත් සමඟ වෑන් රථය මුළුමනින්ම විනාශ වූ අතර ඒ අවට ගොඩනැගිලි කිහිපයකටද හානි සිදු විය. මේ සම්බන්ධයෙන් අප කළ විමසීමකදි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා පැවසුවේ මෙම වැන් රථය කොච්චිකඩේ දෙවස්ථානයේ පිපිරීම සිදු කළ පුද්ගලයා පැමිනි වැන් රථය බවට සැක කරන බවයි.", "URL": "https://sinhala.adaderana.lk/news.php?nid=108460", "Category": null, "Parent URL": null}