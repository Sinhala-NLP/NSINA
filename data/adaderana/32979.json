{"Source": "Adaderana", "Timestamp": "April 3, 2013 04:27 pm", "Headline": "ක්‍රිකට් නිලවරණය කල් දමන්නැයි පෙත්සමක්", "News Content": "අප්‍රේල් 16 වන දින පැවත්වීමට නියමිත ශ්‍රී ලංකා ක්‍රිකට් ආයතන නිලවරණය කල්දමන ලෙසට කොළඹ දිසා අධිකරණයට පෙත්සමක් ඉදිරිපත්ව තිබේ. මෙවර ක්‍රිකට් නිලවරණයේ උප ලේකම් ධූරය සඳහා තරඟ වදින එදිරිමුණි දේවප්‍රිය මහතා විසින් මෙම පෙත්සම ගොනු කර ඇති බව සඳහන්ය. පෙත්සමේ වගඋත්තරකරුවන් ලෙස ක්‍රිකට් ආයතනයේ සභාපති උපාලි ධර්මදාස, ලේකම් නිශාන්ත රණතුංග, උප සභාපති කේ.මතිවානන් යන මහත්වරුන් ඇතුළු ක්‍රිකට් ආයතන විධායක මණ්ඩලයේ සියලුදෙනා නම්කර තිබේ. තමන් උපලේකම් ධූරයට නාමයෝජනා භාරදී ඇතත් මේ දක්වා තමන්ට නිලවරණයට අදාළ කිසිදු තොරතුරක් ලබා දී නොමැති බව එදිරිමුණි දේවප්‍රිය මහතා සිය පෙත්සමෙන් පෙන්වා දී ඇත. මෙය කොන්දේසි උල්ලංඝණය කිරීමක් බව හෙතෙම පවසයි. මාර්තු 30 වන දින පැවැත්වීමට නියමිතව තිබූ ක්‍රිකට් නිලවරණය ක්‍රීඩා අමාත්‍යවරයාගේ උපදෙස් මත අප්‍රේල් මස 16 වන දිනට කල් තැබූ බවත් එය නීති විරෝධී ක්‍රියාවක් බවත් පෙත්සමේ සඳහන්ය. පෙත්සම සලකා බැලු කොළඹ දිසා විනිසුරු අමල් රණරාජා මහතා එළඹෙන 08 වැනි දින මේ පිළිබද කරුණු විමසීම සඳහා දෙපාර්ශවයම කැඳවීමට නියෝග කළේය.", "URL": "https://sinhala.adaderana.lk/news.php?nid=32979", "Category": null, "Parent URL": null}