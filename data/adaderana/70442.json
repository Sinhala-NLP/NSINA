{"Source": "Adaderana", "Timestamp": "March 5, 2017 09:20 am", "Headline": "පකිස්ථාන් ප්‍රිමියර්ලීග් අවසන් මහා තරගය අද", "News Content": "පකිස්ථාන් ප්‍රිමියර්ලීග් ක්‍රිකට් තරඟාවලියේ අවසන් මහා තරගය අද(5) ලාහෝර් ගඩාෆි ක්‍රීඩාංගණයේ දී පැවැත්වේ. පෙෂාවර් සල්මි සහ ක්වටාර් ග්ලැඩියේටර්ස් කණ්ඩායම අතර අද(5) පැවැත්වෙන තරඟය සඳහා ලාහෝර් නුවර දැඩි ආරක්ෂක රැකවල් තර කර තිබේ. 2009 වසරේ දි ශ්‍රී ලංකා කණ්ඩායම ඉලක්ක කරගනිමින් පාකිස්ථානයේ දී ත්‍රස්ත ප්‍රහාරයක් එල්ල වීමෙන් පසු එරට ඉහළ මට්ටමේ ක්‍රිකට් තරඟ සංවිධානය කෙරුණේ නැත. පාකිස්ථාන ප්‍රිමියර් ලීග් ක්‍රිකට් තරගාවලිය ඩුබායිහිදී පැවැති අතර අවසන් මහා තරගය පමණක් ලාහෝර්හිදී පැවැත්වීමට සංවිධායකයින් පියවර ගෙන තිබේ.ත්‍රස්ත ප්‍රහාරවලට මුහුණදීම සඳහා ලාහෝර් නගරයේ දහස් ගණන් ආරක්ෂක අංශ යොදවා ඇති අතර රථ වාහන ඇතුළු වීම පාලනය කර තිබේ. ආසන්න සියලු රෝහල් හදිසි අවස්ථා සදහා සූදානම් කර ඇති බව ද ප්‍රධාන ක්‍රීඩාංගණය ආසන්නයේ ජංගම රෝහල් ස්ථාපිත කර ඇති බව ද වාර්තාවේ. තරඟය නැරඹීම සඳහා විශාල පිරිසක් ප්‍රවේශපත් මිලදි ගෙන ඇති බව වාර්තා වේ. පෙශාවර් සල්මි කණ්ඩායම වෙනුවෙන් ටි.එම්.ඩිල්ශාන් තරඟ කරන අතර ක්වටාර් ග්ලැඩියේටර්ස් කණ්ඩායම වෙනුවෙන් තිසර පෙරේරා තරඟ වැදීමට නියමිතය.", "URL": "https://sinhala.adaderana.lk/news.php?nid=70442", "Category": null, "Parent URL": null}