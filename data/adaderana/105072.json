{"Source": "Adaderana", "Timestamp": "February 26, 2019 03:24 pm", "Headline": "ලෝටස් පාර වැසෙයි", "News Content": "-5.00 pm - විරෝධතාවයේ නියැලී සිටින සිසුන්ට පොලීසියෙන් ජල හා කඳුළු ගෑස් ප්‍රහාඑයක් එල්ල කර තිබේ. -3.24 pm - උසස් ජාතික ඩිප්ලෝමා සිසුන් අද(26) කොළඹදී සිදු කළ විරෝධතා පා ගමනකට පොලිසියෙන් ජල සහ කඳුළු ගෑස් ප්‍රහාර එල්ල කෙරුණි. ඒ සිසුන් පොලිස් අණ නොතකමින් ජනාධිපති ලේකම් කාර්යාලය දෙසට ගමන් කිරීමට උත්සහ කළ අවස්ථාවේදීයි. මහපොළ ශිෂ්‍යත්වය රුපියල් පන්දහසක් දක්වා වැඩි කිරීම ඇතුළු ඉල්ලීම් කිහිපයක් මුල්කරගනිමින් උසස් ජාතික ඩිප්ලෝමා සිසුන් අද දහවල් මෙම විරෝධතා පාගමන පුංචි බොරැල්ල මංසන්ධියෙන් ආරම්භ කළේය. අනතුරුව ඔවුන් මරදාන ටෙක්නිකල් මංසන්ධියෙන් කොළඹ කොටුවට පැමිණ ලෝටස් මාර්ගය හරහා ජනාධිපති ලේකම් කාර්යාලය දෙසට ගමන් ගත්තේය. එහිදී ලෝටස් මාර්ගය පොලීසිය විසින් මාර්ග බාධක යොදාගෙන වසනු ලැබුවේ පොලිස් කාන්තාවන් එහි ආරක්ෂාවට යොදවමින්. අනතුරුව සිසුන් දස දෙනෙකුට ජනාධිපති ලේකම් කාර්යාලයේදී එහි නිලධාරියෙකු සමග සාකච්ඡාවක් ලබා දුන්නේය. කෙසේ වෙතත් පැයකට ආසන්න කාලයක් පැවැති එම සාකච්ඡාව අසාර්ථක විය. අනතුරුව සිසුන් ජනාධිපති ලේකම් කාර්යාලය දෙසට ගමන් කිරීමට උත්සහ කිරීමේදී පොලිස් කාන්තාවන් එම ස්ථානයෙන් ඉවත් වූ අතර අනතුරුව කැරලි මර්දන ඒකකයේ නිලධාරීන් හා සිසුන් අතර ගැටුම්කාරී තත්ත්වයක් ආරම්භ විය. පසුව තත්ත්වය පාලනය කිරීම සඳහා පොලීසිය විසින් ජල හා කඳුලු ගෑස් ප්‍රහාරයක් එල්ල කළේය. මෙම ගැටුම අතරතුරදී පොලිස් නිලධාරීන් හා සිසුන් කිහිප දෙනෙකු තුවාල ලබා ඇති බවයි වාර්තා වෙයි.", "URL": "https://sinhala.adaderana.lk/news.php?nid=105072", "Category": null, "Parent URL": null}