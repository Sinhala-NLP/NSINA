{"Source": "Adaderana", "Timestamp": "May 11, 2014 04:12 pm", "Headline": "වීඩියෝ:- අත්අඩංගුවේ සිටි පොලිස් නිලධාරීන් 7දෙනා රිමාන්ඩ් ", "News Content": "සැකකරුවෙකු මියයාම සම්බන්ධයෙන් අත්අඩංගුවට ගත් බදුල්ල කන්දෙකැටිය පොලීස් ස්ථානයේ නිලධාරීන් හත් දෙනා රක්ෂිත බන්ධනාගාර ගත කර තිබේ. අදාළ පොලිස් නිලධාරීන් පිරිස බදුල්ල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන 23 වන දින දක්වා රක්ෂිත බන්ධනාගාර ගත කළ බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. සිද්ධියට අදාළව හඳුනාගැනීමේ පෙරට්ටුවක් ලබන 16 වන දින පැවැත්වීමට නියමිත බව ද මාධ්‍ය ප්‍රකාශකවරයා සඳහන් කළේය. පසුගිය 07 වනදා නිධන් හෑරීමේ අරමුණින් බෝගහලන්ද රක්ෂිත ප්‍රදේශයට ඇතුළු වු බවට පුද්ගලයින් 5 දෙනෙකු කන්දෙකැටිය පොලීසිය විසින් අත්අඩංගුවට ගෙන තිබුණි. අධිකරණය වෙත ඉදිරිපත් කිරීමෙන් අනතුරුව ඔවුන් රක්ෂිත බන්ධනාගාර ගත කර තිබු අතර එහිදී එක් සැකකරුවෙකු මියගියේය. පොලීසියේ පහරදීමක් හේතුවෙන් අදාළ තරුණයා මියගිය බවට චෝදනා එල්ල වී ඇති අතර මේ හේතුවෙන් වැටලීම සිදුකළ නිලධාරීන් හත් දෙනෙකු ඊයේ(10) දිනයේ අත්අඩංගුවට ගැනීමට පොලීසිය පියවර ගන්නා ලදී.", "URL": "https://sinhala.adaderana.lk/news.php?nid=43137", "Category": null, "Parent URL": null}