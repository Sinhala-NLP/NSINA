{"Source": "Adaderana", "Timestamp": "March 5, 2016 11:35 am", "Headline": "පාසලක් අහිමි සිසුවා සම්බන්ධයෙන් විශේෂ සාකච්ඡාවක් අද", "News Content": "කුලියාපිටිය ප්‍රදේශයේ එච්.අයි.වී ආසාධිත සිසුවෙකු බවට පැතිරීගිය ප්‍රචාරයක් හේතුවෙන් පාසලක් අහිමි වූ සිසුවා සම්බන්ධයෙන් අද(05) දිනයේ විශේෂ සාකච්ඡාවක් පැවැත්වෙයි.වයඹ පළාත් අධ්‍යාපන අමාත්‍ය සන්ධ්‍යා කුමර රාජපක්ෂ මහතා පැවසුවේ පළාත් අධ්‍යාපන බලධාරීන් සහ නිළධාරීන් කිහිප දෙනෙකුගේ ප්‍රධානත්වයෙන් එම සාකච්ඡාව පැවැත්වෙන බවයි.අදාළ සිසුවාට පාසලක් ලබාදීම සම්බන්ධයෙන් මේ වන විට පාසල් කිහිපයක් ඉදිරිපත්වී ඇති බව ද පළාත් අධ්‍යාපන අමාත්‍යවරයා සඳහන් කළේය.එච්.අයි.වී. ආසාධිත වී ඇති බවට සැකකෙරෙන අදාළ දරුවා කුලියාපිටිය ප්‍රදේශයේ පාසලකට ඇතුළත් කර තිබූ අතර එම පාසලේ සෙසු දරුවන්ගේ මව්පියන් ඊට දැඩි විරෝධය පල කර ඇත.එම දරුවා පාසල් පැමිණිම හේතුවෙන් අනෙකුත් සිසුන් පාසල් පැමිණිම නතර කර තිබුණි.කෙසේ වෙතත් පළාත් අධ්‍යාපන අමාත්‍ය සන්ධ්‍යා කුමාර රාජපක්ෂ මහතා ඇතුළු නිලධාරීන්, මානව හිමිකම් කොමිසමේ නිලධාරීන් සහ වෛද්‍යවරුගේ සහභාගීත්වයෙන් පසුගිය බදාදා ද මේ සම්බන්ධයෙන් විශේෂ සාකච්ඡාවක් පැවැත්වුණි.", "URL": "https://sinhala.adaderana.lk/news.php?nid=57899", "Category": null, "Parent URL": null}