{"Source": "Adaderana", "Timestamp": "July 5, 2018 04:20 pm", "Headline": "කිරිවෙහෙර විහාරාධිපති හිමියන්ට වෙඩි තැබු සිද්ධියේ CCTVදර්ශන නිකුත් වෙයි", "News Content": "කිරිවෙහෙර විහාරාධිපති පූජ්‍ය කොබවක ධම්මින්ද හිමියන්ට සහ තවත් හිමි නමකට පසුගිය ජුනි මස 12 වන දා රාත්‍රියේ වෙඩි ප්‍රහාරයක් එල්ල විය. එම සිදුවීමට අදාළව CCTVදර්ශන පෙළක් අද දෙරණට අද(05) දිනයේ දී හිමිවිය. පසුගිය ජූනි මස 12 වන දා රාත්‍රී 11 ට පමණ මෝටර් රථයකින් පැමිණි පුද්ගලයින් කිහිප දෙනෙකු විහාරාධිපති හිමියන්ට හා අනෙක් හිමිනමට වෙඩි තබා පළා ගොස් තිබිණි. කිරිවෙහෙර විහාරාධිපති පූජ්‍ය කොබවක ධම්මින්ද හිමිට සහ තවත් හිමිනමකට වෙඩි තැබිම සම්බන්ධයෙන් කතරගම මහසෙන් මහාදේවලයේ ප්‍රධාන කපු මහතා ලෙස කටයුතු කළ අසේල බණ්ඩාර ඇතුළු සැකකරුවන් තිදෙනෙකු පසුගියදා පොලීසිය විසින් අත්අඩංගුවට ගනු ලැබීය. අත්අඩංගුවට ගත් සැකකරුවන් මේ වන විට රක්ෂිත බන්ධනාගාර ගත කර තිබේ. සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගතකර සිටි සැකකරුවන් හත්දෙනා අද(05) දින තිස්සමහාරාම අධිකරණයට ඉදිරිපත් කිරීමෙන් අනතුරුව යළි මේ මස 18 දක්වා රක්ෂිත බන්ධනාගාර ගතකරන ලෙස මහේස්ත්‍රාත් වරයා නියෝග කර තිබේ. මෙම සිද්ධිය සම්බන්ධයෙන් පසුගිය මස 19 වන දින එහි අවසන් සැකකරුවන් අත්අඩංගුවට ගනු ලැබුවේ සැකකාරියක සහ අයගේ ස්වාමි පුරුෂයා වේ. ඔවුන් දික්වැල්ල නගරයේදී තංගල්ල කොට්ඨාශ දුෂණ මර්දන ඒකකයේ නිලධාරීන් විසින් එසේ අත්අඩංගුවට ගෙන අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගත කරන ලදී. මෙම සිද්ධිය සම්බන්ධයන් මේ වන විටත් වැඩි දුර පරීක්ෂණ ක්‍රියාත්මක වන අතර මෙහි පරීක්ෂණ කටයුතු මාතර හම්බන්තොට දිසාව බාර නියෝජ්‍ය පොලිස්පති විජිත ගුණරත්න මහතාගේ හා තංගල්ල කොට්ඨාශ බාර පොලිස් අධිකාරි ලක්සිරි ගීතාල් මහතාගේ උපදෙස් මත තංගල්ල කොට්ඨාශ දුෂණ මර්දන ඒකකයේ ස්ථානාධිපති පො .ප .දයානන්ද මහතාගේ ප්‍රධානත්වයෙන්,උ.පො ප.කුමාර, පො.කෝ 44974 මංජුල , 74923 හේරත් , 53724 ගාමිණි යන නිලධාරින් විසින් සිදුකරනු ලැබේ.", "URL": "https://sinhala.adaderana.lk/news.php?nid=92048", "Category": null, "Parent URL": null}