{"Source": "Adaderana", "Timestamp": "January 10, 2012 06:15 pm", "Headline": "රජරට වෙද සිසුන් අධිකරණ නියෝගයෙන් ඉවත්වෙයි", "News Content": "අනුරාධපුර - මැදවච්චිය ප්‍රධාන මාර්ගය අවහිර වන පරිදි බලෙන් රැඳී සිටි රජ‍රට විශ්ව විද්‍යාලයේ වෛද්‍ය පීඨයේ සිසුන් අධිකරණ නියෝගයක් මත එම ස්ථානයෙන් ඉවත්ව ගොස් තිබේ. තහඩු ආවරණයක් ඉදි කර ගනිමින් සිසුන් පිරිස වෛද්‍ය පීඨය ඉදිරිපිට ප්‍රධාන මාර්ගයේ සත්‍යග්‍රහයක නිරත වූ බව අද දෙරණ වාර්තාකරු සඳහන් කරයි. ඒ පිළිබඳ අනුරාධපුර මහේස්ත්‍රාත් අධිකරණයට දැනුම් දීමෙන් අනතුරුව මහේස්ත්‍රාත් රුවන්තිකා මාරපන මහත්මිය අදාළ සිසුන් එම ස්ථානයෙන් ඉවත් කර අධිකරණයට කරුණු වාර්තා කරන ලෙස පොලිසියට නියෝග කර තිබුණි. අධිකරණ නියෝගය සම්බන්ධයෙන් සරසවි සිසුන් දැනුවත් කිරීම සඳහා එම ස්ථානයට පැමිණි අනුරාධපුර සහකාර පොලිස් අධිකාරි රාජා වික්‍රමනායක මහතාට මෙහි දී සරසවි සිසුන් ද කරුණු පැහැදිලි කළ බව අද දෙරණ වාර්තාකරු කියා සිටියි. කෙසේ වෙතත් උපකුලපතිවරයා සමඟ සාකච්ඡාවක් ලබා දීම සඳහා තමන් උත්සහ දරන බව සහකාර පොලිස් අධිකාරිවරයා දැන්වීමෙන් අනතුරුව සත්‍යග්‍රහය පැවැත්වූ ස්ථානයෙන් ඉවත්වීමට සිසුන් එකඟ වී තිබේ.", "URL": "https://sinhala.adaderana.lk/news.php?nid=21298", "Category": null, "Parent URL": null}