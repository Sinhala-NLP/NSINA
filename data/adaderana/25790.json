{"Source": "Adaderana", "Timestamp": "July 15, 2012 09:07 am", "Headline": "භූ විද්‍යා හා පතල් කැණීම් කාර්යාංශ කාර්යාලයක ගින්නක්", "News Content": "භූ විද්‍යා හා පතල් කැණීම් කාර්යාංශයේ බදුල්ල ප්‍රාදේශීය කාර්යාලයේ ගින්නක් හටගෙන තිබේ. අද(15) අලුයම 1.30 ට පමණ ඇති වූ ගින්න බදුල්ල මහ නගර සභාවේ ගිනි නිවන ඒකකය සහ බදුල්ල පොලිසිය එක්ව මැඩපවත්වා ඇති බව අද දෙරණ වාර්තාකරු සඳහන් කළේය. ගින්නෙන් පරිගණක ඇතුළු කාර්යාලයීය උපකරණ සහ ලිපිගොනු රැසක් ද විනාශයට පත්වී ඇත. අදාළ කාර්යාලය මගින් බදුල්ල හා නුවරඑළිය දිස්ත්‍රික්කවල පතල් බලපත්‍ර, වැලි ප්‍රවාහන බලපත්‍ර, වැටලීම්, භූවිද්‍යා සමීක්ෂණ සහ මැණික් ගැරීම් ඇතුළු කටයුතු රැසක් සම්බන්ධ රාජකාරී සිදුකෙරෙයි. ගින්නට ‍හේතුව මෙතෙක් අනාවරණය වී නොමැති බව බදුල්ල පොලිසිය සඳහන් කරයි.", "URL": "https://sinhala.adaderana.lk/news.php?nid=25790", "Category": null, "Parent URL": null}