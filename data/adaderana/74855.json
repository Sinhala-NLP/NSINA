{"Source": "Adaderana", "Timestamp": "July 4, 2017 12:15 pm", "Headline": "නරක් වූ කිරි වාරි ඇළට මුදා හැරීම නිසා ගොවීන් දුෂ්කරතාවයේ", "News Content": "අඹේවෙල ප්‍රදේශයේ පිහිටි දියර කිරි එකතු කිරීමේ සමාගමකින් දීර්ඝ කාලයක් තිස්සේ නරක් වූ කිරි ලීටර් දහස් ගණනක් අඹේවෙල වාරි ඇළට මුදා හැරීම හේතුවෙන් ගොවි පවුල් රැසක් දැඩි දුෂ්කරතාවට පත්ව ඇති බව වාර්තාවේ. වැලිමඩ ප්‍රාදේශීය ලේකම් කොට්ඨාසයට අයත් වැලිබිස්සේවෙල, අඹගස්දෝව, හිබිලියගොල්ල, රපාන හා තෙන්නකෝන්වෙල යන ගම්මානවල ‍වගා බිම් අක්කර දහසකට පමණ මේ හේතුවෙන් බලපෑම් එල්ල වී තිබේ. අඹේවෙල ව්‍යාපාරයට අයත් වාරි ඇළේ ජලය එම ප්‍රදේශවල ජනතාව බීමට සහ වගා කටයුතුවලට මෙන්ම වෙනත් දෛනික කටයුතු සඳහා ද ප්‍රයෝජනයට ගන්නා අතර නරක් වූ කිරි ඇලට එක්වීම හේතුවෙන් එම කටයුතු සිදු කර ගත නොහැකිව තමන් දුෂ්කරතාවට පත්ව ඇති බව ප්‍රදේශවාසීන් පවසයි.මේ සම්බන්ධයෙන් අද දෙරණ වැලිමඩ ප්‍රාදේශීය ලේකම් ඥානා නවරත්න මහත්මියගෙන් විමසීමක් කළේය.එහිදී නරක් වූ දියර කිරි ඇළ මාර්ගයට මුදා හැරීම හේතුවෙන් ප්‍රදේශයේ ජනතාව දැඩි පීඩාවට පත්ව ඇති බව ඇය විසින්ද තහවුරු කළාය.මේ සම්බන්ධයෙන් තමා අදාළ දියර කිරි එකතු කිරීමේ සමාගමෙන් විමසීමක් සිදුකළ බවත් ඊට විසඳුමක් ලබා දීමට පියවර ගන්නා බවට අදාළ සමාගම තමාට ලිඛිතව දැනුම් දී ඇති බවත් ලේකම්වරිය කියා සිටියාය.", "URL": "https://sinhala.adaderana.lk/news.php?nid=74855", "Category": null, "Parent URL": null}