{"Source": "Adaderana", "Timestamp": "July 3, 2014 04:54 pm", "Headline": "සැරයන්ට වැඩවරදී", "News Content": "ත්‍රීකුණාමලය පරණ පොලීසියේ සුභ සාධක වෙළඳසැලට හොර රහසේ ඇතුළු වූ බව කියන පොලිස් සැරයන්වරයකු අද (03) අළුයම අත්අඩංගුවට ගත් බව ත්‍රීකුණාමලය පොලීසිය පවසයි. අදාළ පොලිස් සැරයන්වරයා සංඝමිත්තා පොලිස් මුරපොළට අනුයුක්තව සේවය කරන අයෙකු වන අතර,පරණ පොලිසියේ නිල නිවාස සංකීර්ණයේ පදිංචිව සිටින අයෙකි. මෙම සැරයන්වරයා මීට පෙර මෙම සුභ සාධක වෙළඳසැල බාරව කටයුතු කර ඇති අතර,ඔහු විසින් එහිදී කරන ලදැයි කියන මුල්‍ය වංචාවක් හේතුවෙන් ඉන් ඉවත්කර ඇති බව කියවේ. අද අළුයම පරණ පොලිසියේ සේවයේ නියුතුව සිටි පොලිස් කොස්තාපල්වරයා වසා දමා තිබෙන සුභ සාධක වෙළඳසැල තුළ විදුලි පහන් දැල්වෙන බව දැක ඒ පිළිබඳ සොයා බැලීමේදී යම් කිසි අයෙකු අයුතු ලෙස ඊට ඇතුළුවී සිටින බව දැක තිබේ. පසුව පොලිස් කොස්තාපල්වරයා මේ පිළිබඳව පොලිස් ස්ථානාධිපතිවරයාද දැනුවත් කොට සැකකාර සැරයන්වරයා අත්අඩංගුවට ගැනීමට කටයුතු කර ඇත. අයුතු ඇතුළුවීම යන චෝදනාව යටතේ සැකකාර සැරයන්වරයාට එරෙහිව නඩු පවරන බව ත්‍රීකුණාමලය මූලස්ථාන පොලීසිය කියා සිටියි. මේ සම්බන්දයෙන් ත්‍රීකුණාමලය පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=44406", "Category": null, "Parent URL": null}