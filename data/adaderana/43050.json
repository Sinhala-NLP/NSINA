{"Source": "Adaderana", "Timestamp": "May 7, 2014 03:33 pm", "Headline": "වරාය ඇමතිගේ මොළය අංගොඩින්  පරීක්ෂා කළ යුතුයි ", "News Content": "පොලීසිය දේශපාලනීකරණය වීම හේතුවෙන් පසුගිය දින හම්බන්තොට ප්‍රදේශයේදී එ.ජා.ප. පාර්ලිමේන්තු මන්ත්‍රී කණ්ඩායමට එල්ල වු ප්‍රහාරය සම්බන්ධයෙන් පොලීසියේ හෘද සාක්ෂියට අනුව පරීක්ෂණ නොපැවැත්වෙන බව එ.ජා.ප. පාර්ලිමේන්තු මන්ත්‍රී කරු ජයසුරිය මහතා පවසයි. එම සිද්ධිය වු අවස්ථාවේදී මාධ්‍යවේදීන් නොසිටියේ නම් එ.ජා.ප. මන්ත්‍රී කණ්ඩායමට මීනි පෙට්ටි මතින් කොළඹට පැමිණීමට ඉඩ තිබු බව අද(07) කොළඹ පැවති මාධ්‍ය හමුවකදී ඔහු කියා සිටියේය. එම මාධ්‍ය හමුව අමතමින් එ.ජා.ප. පාර්ලිමේන්තු මන්ත්‍රී එරාන් වික්‍රමරත්න මහතා සඳහන් කර සිටියේ හම්බන්තොට වරාය සහ මත්තල ජාත්‍යන්තර ගුවන් තොටුපොළ සම්බන්ධයෙන් පූර්ණ විගණනයක් කළ යුතු බවයි. එසේම අදාළ නිරීක්ෂණ චාරිකාව සම්පූර්ණ කිරීමට තමන් ඇතුළු පාර්ලිමේන්තු මන්ත්‍රී කණ්ඩායමට නොහැකි වූ බවත්, ඒ හේතුවෙන් වෙනත් දිනයක එම ප්‍රදේශයට යෑමට සුදානමින් සිටින බවත්, එහිදී ඒ මහතා වැඩිදුරටත් කියා සිටියේය. එම මාධ්‍ය හමුවේදී මාධ්‍ය වෙත අදහස් දක්වමින් එ.ජා.ප. පාර්ලිමේන්තු මන්ත්‍රී නලින් බණ්ඩාර මහතා කියා සිටියේ වරාය හා මහාමාර්ග ව්‍යාපෘති අමාත්‍ය රෝහිත අබේගුණවර්ධන මහතාගේ මොළය අංගොඩ රෝහලට දමා පරීක්ෂණයක් කළ යුතු බවයි‍. එසේම මෙම සිද්ධිය සම්බන්ධයෙන් විවාදයකට පැමිණෙන ලෙස රෝහිත අබේගුණවර්ධන අමාත්‍යවරයාගෙන් තමන් ඉල්ලා සිටින බවද ඔහු වැඩිදුරටත් එම මාධ්‍ය හමුවේදී කීවේය. තවද තමන් ඇතුළු මන්ත්‍රී කණ්ඩායම හම්බන්තොට ප්‍රදේශයේ නිරීක්ෂණ චාරිකාවේ යෙදුණු බවත්, මීළඟට නොරොච්චෝලේ බලාගාරය නිරීක්ෂණය කිරීම සඳහා සංචාරයක නිරත වීමට බලාපොරොත්තු වන බවත්, හෙතෙම අවධාරණය කළේය. පොලිස් මාධ්‍ය ප්‍රකාශකවරයාගේ කට සෙලවෙන්නේ දේශපාලඥයින්ගේ නූල් වලින් බව එම මාධ්‍ය හමුවට එක්වෙමින් එ.ජා.ප. පාර්ලිමේන්තු මන්ත්‍රී අජිත් මානප්පෙරුම මහතා කීවේය. එසේම පොලීසිය දේශපාලඥයින්ගේ අතකොලු බවට පත් වී ඇති බවද හෙතෙම එම මාධ්‍ය හමුවේදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=43050", "Category": null, "Parent URL": null}