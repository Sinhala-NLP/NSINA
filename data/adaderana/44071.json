{"Source": "Adaderana", "Timestamp": "June 19, 2014 09:03 am", "Headline": "කෑමට නුසුදුසු මිරිස් අලෙවි කළ දෙන්නාටම දඩ", "News Content": "ලේබල් කොන්දේසි උල්ලංඝණය කරමින් කෑබලි වියලි මිරිස් අලෙවි කිරීම සඳහා ප්‍රදර්ශනය කළ ව්‍යාපාරිකයෙකුට රුපියල් 8000ක දඩ මුදලක් නියම කළ පුත්තලම අතිරේක දිසා විනිසුරු හා මහේස්ත්‍රාත් භාරතී විජේරත්න මෙනවිය, එම කෑලි මිරිස් අලෙවිය සඳහා නිකුත් කළ ව්‍යාපාරික ආයතනයේ හිමිකරුට රුපියල් 24,000 ක දඩ මුදලක් නියම කර තිබේ. රුපියල් 8000 ක දඩයක් නියම වූයේ මුන්දලම - සපිරිගම පදිංචි ව්‍යාපාරිකයෙකු වන බෙනඩික් ප්‍රැන්සිල් අරූල් සහ රුපියල් 24,000 ක දඩයක් නියම වූයේ පුත්තලම නගරයේ ව්‍යාපාරික ස්ථානයක් පවත්වා ගෙන යන නිව් නවාස්ඩීන් නම්වූ දෙදෙනෙකුටය. මදුරන්කුලිය මහජන සෞඛ්‍ය පරීක්ෂක නිලංක පියුමාල් එදිරිමාන්න සහ මුන්දලම මහජන සෞඛ්‍ය පරීක්ෂක සම්පත් නිරෝෂණ සෙනෙවිරත්න යන මහත්වරුන් විසින් වැටලීම සිදු කර ව්‍යාපාරිකයින් දෙදෙනාට එරෙහිව අධිකරණය හමුවේ නඩු පවරා තිබුණි.", "URL": "https://sinhala.adaderana.lk/news.php?nid=44071", "Category": null, "Parent URL": null}