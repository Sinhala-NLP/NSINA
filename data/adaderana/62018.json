{"Source": "Adaderana", "Timestamp": "July 13, 2016 10:38 am", "Headline": "යුද්ධයෙන් අවතැන් වූවන්ට දින 45න් නිවාස 100ක්", "News Content": "යාපනය ප්‍රදේශයේ යුද්ධයෙන් අවතැන්ව තම මුල් ඉඩම්වල නැවත පදිංචි වන ජනතාවට රජයේ ආධාර යටතේ නිවාස ලබාදීමේ ව්‍යාපෘතියක් ආරම්භ කර තිබේ.යාපනය ආරක්ෂක සේනා ආඥාපති මේජර් ජනරාල් මහේෂ් සේනානායක මහතාගේ ප්‍රධානත්වයෙන් යාපනය කීරිමලෙයි ප්‍රදේශයේදී එම නිවාස ඉදිකිරීමේ ව්‍යාපෘතිය ආරම්භ කර ඇති බව සඳහන්ය.මෙම ව්‍යාපෘතිය යටතේ රජයේ මූල්‍ය ආධාර මත යාපනය ප්‍රදේශයේ යුද්ධයෙන් අවතැන්ව තම මුල් ඉඩම්වල නැවත පදිංචි වන ජනතාව සඳහා නිවස සියයක් ඉදි කිරීමට සැළසුම් කර තිබේ.යුධ හමුදා ශ්‍රම දායකත්වයෙන් දින 45ක කාලයක් තුළ මෙම නිවාස ඉදිකර අවසන් කිරීමට නියමිත බව යාපනය ආරක්ෂක සේනා මූලස්ථානය ප්‍රකාශ කර ඇත.", "URL": "https://sinhala.adaderana.lk/news.php?nid=62018", "Category": null, "Parent URL": null}