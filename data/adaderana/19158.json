{"Source": "Adaderana", "Timestamp": "October 5, 2011 01:08 pm", "Headline": "පොලිසියේ ගිනි අවියට බාධා නෑ", "News Content": "රාජකාරී කටයුතුවල නිරතවන පොලිස් නිලධාරීන්ට ගිනි අවි භාවිතා කිරීමට කිසිදු බාධා‍වක් නොමැති බව පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී මැක්සි ප්‍රොක්ටර් මහතා පවසයි. රාජකාරී කටයුතුවල නිරත පොලිස් නිලධාරීන්ට ගිනි අවි භාවිතා කිරීමට යම් යම් බාධාවන් ඇති බවට මතයක් ඇත්නම් එහි කිසිදු සත්‍යතාවක් නොමැති බව පොලිස් මාධ්‍ය ප්‍රකාශකවරයා සඳහන් කරයි. රාජකාරී කටයුතු වල නියැළෙන පොලිස් නිලධාරීන්ට අවි නිකුත් කිරීමට අදාළව සහ භාවිතා කිරීම සම්බන්ධ නියෝග සහ උපදෙස් පොලිස්පති තුමා විසින් වරින් වර නිකුත් කරන ලද චක‍්‍රලේඛ, උපදෙස් පත‍්‍රිකා සහ පණිවුඩ මගින් සියලූම නිලධාරීන් දැනුවත් කර ඇති බව හෙතෙම නිවේදනය කරයි. මේ සම්බන්ධව පොලිස් ස්ථාන සඳහා අවි ආයුධ නිකුත් කිරීම සහ භාවිතය මැයින් පොලිස්පති තුමා විසින් 2011-09-26 දින සහ පොලිස් නිලධාරීන් ගිනි අවි සහිතිව සිදු කළ යුතු රාජකාරී මැයින් 2011-10-04 දින නැවත සිහිගැන්වීම් ද කර ඇති බව ප්‍රොක්ටර් මහතා පෙන්වාදෙයි. ඒ අනුව පොලිස් නිලධාරීන්ට රාජකාරී කටයුතු සඳහා අවි භාවිතා කිරීමේ කිසිදු බාධාවක් නැති බවත්, රාජකාරී ස්වභාවය අනුව අවි නිකුත් කිරීම සහ භාවිතා කිරීම තම අභිමතය පරිදි ක‍්‍රියා කිරීමට සියලූම පලාත් භාර ජ්‍යෙෂ්ඨ නියෝජ්‍ය පොලිස් පති වරුන්, දිසා භාර නියෝජ්‍ය පොලිස්පති වරුන්, කොට්ඨාශ භාර නිලධාරීන්,දිස්ත‍්‍රික් භාර නිලධාරීන්,මූලස්ථාන පොලිස් පරීක්ෂක වරුන් සහ ස්ථානාධිපති වරුන්ට පොලිස්පති තුමා විසින් උපදෙස් ලබා දී ඇති බව ඔහු කියා සිටියි. එසේ වුවද මෙම උපදෙස් පරිදි සියලූම ස්ථානාධිපතිවරුන් වහාම ක‍්‍රියා කළ යුතු බවට සහ ඒ සම්බන්ධව පළාත් භාර ජ්‍යෙෂ්ඨ නියෝජ්‍ය පොලිස්පතිවරුන් විසින් අධීක්ෂණය කළ යුතු බවට වැඩිදුරටත් දන්වා ඇති බවද පොලිස් මාධ්‍ය ප්‍රකාශකවරයා අවධාරණය කරයි.", "URL": "https://sinhala.adaderana.lk/news.php?nid=19158", "Category": null, "Parent URL": null}