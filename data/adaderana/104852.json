{"Source": "Adaderana", "Timestamp": "February 22, 2019 07:40 pm", "Headline": "පාලිතට වුණ අසාධාරණය නිවැරදි කරන බව රනිල් කියයි", "News Content": "පක්ෂය වෙනුවෙන් හඬ නැගීම නිසා පාලිත රංගේ බණ්ඩාර මන්ත්‍රිවරයාට සිදුව ඇති අසාධාරණය නිවැරදි කරන්නට ක්‍රියා කරන බව අග්‍රාමාත්‍ය රනිල් වික්‍රමසිංහ මහතා පවසයි. කරුවලගස්වැව ප්‍රෙද්ශයේ අද(22) පැවති උත්සවයකට එක්වෙමින් අග්‍රාමාත්‍යවරයා වැඩි දුරටත් කියා සිටියේ ණය ගෙවන අතරවාරයේ රට සංවර්ධනය කිරීමේ අභියෝගය ජයගැනීම සඳහා ද වත්මන් ආණ්ඩුව ක්‍රියාකරමින් සිටින බවයි. තබ්බෝව පානීය ජල ව්‍යාපෘතිය සඳහා මුල්ගල තැබීමේ උත්සවය අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අද පෙරවරුවේ පැවැත්වුණි. ඉදිකිරීමට නියමිත තබ්බෝව සමූපකාර ඉන්ධන පිරවුම්හලට මුල්ගල තැබීමේ අවස්ථාවටද අග්‍රාමාත්‍යවරයා එක්වුණෙ ඉන් අනතුරුවයි. එමෙන්ම රුපියල් ලක්ෂ 560ක වියදමින් ඉදිකළ කරුවලගස්වැව නව ප්‍රාදේශීය ලේකම් කාර්යාල ගොඩනැගිල්ල ජනතා අයිතියට පත් කිරීමද අග්‍රාමාත්‍යවරයාගේ ප්‍රධානත්වයෙන් සිදුවුණි.", "URL": "https://sinhala.adaderana.lk/news.php?nid=104852", "Category": null, "Parent URL": null}