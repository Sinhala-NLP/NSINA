{"Source": "Adaderana", "Timestamp": "September 7, 2013 07:17 am", "Headline": "කෝටි ගාණක කුඩු එවූ පකිස්ථානුවා අල්ලන්න ජාත්‍යන්තර පොලීසියේ සහය පතයි", "News Content": "බ්‍රවුන් ෂුගර් වර්ගයේ හෙරොයින් මත්කුඩු කිලෝග්‍රෑම් 260 ක් මෙරටට එවූ බව කියන පකිස්ථාන ජාතිකයෙකු අත්අඩංගුවට ගැනීම සඳහා මාළිගාකන්ද මහේස්ත්‍රාත් අධිකරණය ජාත්‍යන්තර පොලීසිය හරහා වරෙන්තු නිකුත් කර තිබේ. මාළිගාකන්ද අතිරේක මහේස්ත්‍රාත් රශන්ත ගොඩවෙල මහතා මෙම නියෝගය නිකුත් කළේ පොලිස් මත් ද්‍රව්‍ය නාශක කාර්යංශය අධිකරණයෙන් කළ ඉල්ලීමකට අනුවයි. සිද්ධිය සම්බන්ධයෙන් අත්අඩංගුවේ පසුවන සැකකරුවන් දෙදෙනෙකු මෙම මස 18 වන දින දක්වා රක්ෂිත බන්ධනාගාර ගත කිරීමට ද නියෝග කෙරුණි. අධිකරණයට ඉදිරිපත් කළ තවත් සැකකරුවෙකු මුදාහැර ඇත. රක්ෂිත බන්ධනාගාර ගතකෙරුණේ පකිස්ථාන ජාතිකයෙක් සහ මාළිගාවත්ත ප්‍රදේශයේ පදිංචිකරුවෙකි. සිද්ධියට සම්බන්ධ ප්‍රධාන සැකකරු පසුගිය අගෝස්තු මාසය දක්වා මෙරට තුළ රැදී සිට ඇති බව අනාවරණය වී ඇත. මත්කුඩු තොගයේ මෙරට හිමිකරු පිළිබඳ තවදුරටත් විමර්ශන සිදුකරන බව පොලිස් මත්ද්‍රව්‍ය නාශක කාර්යංශය අධිකරණයට දැනුම් දී තිබේ. ඔරුගොඩවත්ත රේගු නිශ්කාෂණ අංශයේදී පසුගිය අගෝස්තු මස 30 වැනිදා සොයාගත් එම කුඩු තොගය දකුණු ආසියාවේ විශාලතම කුඩු තොගය බවට සැලකුණු අතර එහි වටිනාකම ‍රුපියල් කෝටි 250ට අධික බව කියැවිණ.", "URL": "https://sinhala.adaderana.lk/news.php?nid=37203", "Category": null, "Parent URL": null}