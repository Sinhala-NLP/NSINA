{"Source": "Adaderana", "Timestamp": "March 3, 2018 08:05 am", "Headline": "පූජ්‍ය දරණාගම කුසලධම්ම හිමි අපවත් වෙයි", "News Content": "කොළඹ ශ්‍රී සම්බෝධි විහාරයේ විහාරාධිපති සහ බෞද්ධයා නාලිකාවේ නිර්මාතෘ පූජ්‍ය දරණාගම කුසලධම්ම නාහිමි අපවත් වී තිබේ. කලක් අසනීපව සිටි උන්වහන්සේ අද (03) අළුයම අපවත් වූ බවයි වාර්තා වේ. වර්ෂ 1963 ජුලි මස 29 වන දින මාකොළ දරණාගම උපත ලැබූ උන් වහන්සේ අපවත්වන විට 54 වියේ පසු විය. ශාසනික සේවා රැසක් සිදු කර ඇති උන් වහන්සේ මෙරට පළමු 24 පැය ක්‍රියාත්මක වන බෞද්ධයා රූපවාහින නාලිකාව ආරම්භ කිරිමෙහිලා පුරෝගාමීව කටයුතු කළේය. ඒ හරහා මෙරට බෞද්ධ පුනර්ජිවනය ඇති කිරිමට විශාල මෙහෙවරක් සිදු කළ උන් වහන්සේ හට රාමඤ්ඤ මහා නිකාය විසින් සම්බුද්ධ ශාසන විශ්ව කීර්ති ශ්‍රී සද්ධර්ම විභූෂණ සම්මානය ද පිරිනමණු ලැබීය. මෙරට පමණක් නොව විදෙස් රටවල ද බෞද්ධ ජනතාවගේ ගෞරවයට ප්‍රප්ත වූ උන්වහන්සේ එංගලන්තයේ ශ්‍රී සම්බෝධි භාවනා මධ්‍යස්ථානයේ විහාරාධිපති ධුරයේ ද කටයුතු කරනු ලබයි. මේ අතර උන් වහන්සේගේ අදාහන පූජෝත්සවය පිළිබඳව ඉදිරියේදී දැනුම් දෙන බව අද පෙරවරුවේ රැස්වූ ආදාහන කමිටුව සදහන් කළේය. මේ අතර උන් වහන්සේගේ අපවත්විම සැලවූ අවස්ථාවේ සිටම විශාල පිරිසක් සම්බෝධි විහාරස්ථානය වෙත පැමිණෙමින් සිටින අතර හිටපු ජනාධිපති මහින්ද රාජපක්ෂ මහතා ඇතුළු මැති ඇමතුවරුන් පිරිසක් ද අද අළුයම සිට විහාරස්ථානය වෙත පැමිණ තිබේ.", "URL": "https://sinhala.adaderana.lk/news.php?nid=85097", "Category": null, "Parent URL": null}