{"Source": "Adaderana", "Timestamp": "December 11, 2018 01:25 pm", "Headline": "උදෙන්ම උණුසුම් වුණ අත්තනගල්ල-දර්ශන සහිතයි", "News Content": "අද(11) පෙරවරුවේ අත්තනගල්ල ප්‍රාදේශිය සභාව තුළ නොසන්සුන් තත්ත්වයක් ඇති වී තිබේ. ඒ එක්සත් ජාතික පක්ෂ අත්තනගල්ල ආසන සංවිධායකවරයා විසින් කම්කරුවන්ගේ සහ නිලධාරීන්ගේ රාජකාරී කටයුත්තකට අතපෙවීම හේතුවෙනි. එක්සත් ජාතික පක්ෂයේ අත්තනගල්ල ආසන බල මණ්ඩල රැස්වීම වෙනුවෙන් නිට්ටඹුව නගරයේ ප්‍රදර්ශනය කර තිබූ පෝස්ටර් සහ දැන්විම් ඊයේ(10) අත්අනගල්ල ප්‍රාදේශීය සභාව විසින් ඉවත් කිරීමට කටයුතු කර තිබුණි. ඒවා ඉවත් කිරීමට විරෝධය පළකරමින් අත්තනගල්ල එක්සත් ජාතික පක්ෂ ආසන සංවිධායක චන්ද්‍රසෝම සරණලාල් මහතා ඊයේ පස්වරුවේ ප්‍රාදේශීය සභාව වෙත පැමිණ කම්කරුවන්ට සහ නිලධාරීන්ට තර්ජනය කරන අයුරු එහි තිබූ සී.සී.ටිවී කැමරාවක සටහන්ව තිබුණි. මේ අතර පක්ෂ ආසන සංවිධායක චන්ද්‍රෙසෝම සරනලාල් මහතාගේ ක්‍රියාකලාපයට එරෙහිව අද පෙරවරුවේ අත්තනගල්ල ප්‍රාදේශිය සභාව ඉදිරිපිට කම්කරුවන් සහ නිලධාරීන් උද්ඝෝෂණයක නිරතවිය. පසුව ඔවුන් සියලු මන්ත්‍රීවරුන්ගේ ප්‍රධානත්වයෙන් ප්‍රාදේශිය සභා රැස්වීම පැවැත්වෙන සභාව තුළටද ඇතුලු වී සිය විරෝධය පළ කළේය. පසුව ශ්‍රී ලංකා පොදුජන පෙරමුණේ මන්ත්‍රීවරුන් ද විරෝදය පළකරන පිරිස සමඟ එක්වී ප්‍රාදේශිය සභාවේ සිට අදාළ සංවිධායකවරයාගේ නිවස ආසන්නයට පාගමින් පැමිණ නැවතත් නිට්ටඹුව නගරය මධ්‍යයේ විරෝධතාවයේ නියැලුණි. සියලු දේශපාලන පක්ෂවල අනවසර ඉදිකිරීම් ඉවත් කිරීමට නිලධාරීන් කටයුතු කරන අවස්ථාවේ දී එක්සත් ජාතික පක්ෂ සංවිධායකවරයෙක් ඉතා අශෝභන ලෙස පරුෂ වචනයෙන් බැණ වැදෙමින් හැසිරුණු බව ද අත්තනගල්ල ප්‍රාදේශීය සභාවේ සභාපති ප්‍රියන්ත පුෂ්පකුමාර මහතා පැවසීය.", "URL": "https://sinhala.adaderana.lk/news.php?nid=100584", "Category": null, "Parent URL": null}