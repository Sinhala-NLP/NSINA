{"Source": "Adaderana", "Timestamp": "February 17, 2019 03:25 pm", "Headline": "ඉරාන විප්ලවීය හමුදා සාමාජිකයින්ගේ අවසන් කටයුතු වෙනුවෙන් විශාල පිරිසක්", "News Content": "පසුගිය 13 වැනිදා ඉරානයේ විප්ලවීය හමුදා සොල්දාදුවන් පිරිසක් ඉලක්ක කර මරාගෙන මැරෙන බෝම්බ ප්‍රහාරයක් එල්ල විය. ප්‍රහාරයට හසුවීමෙන් විප්ලවීය හමුදා සෙබළුන් 27 දෙනකු මියගියහ. මරාගෙන මැරෙන මෝටර් රථ බෝම්බ ප්‍රහාරයකින් මියගිය ඉරාන විප්ලවීය හමුදා සාමාජිකයින්ගේ අවසන් කටයුතු වෙනුවෙන් එරට වැසියන් විශාල පිරිසක් සහභාගී වී තිබේ. එලෙස පැමිණි ජනතාවගෙන් එරට ඉස්ෆහාන් නගරයේ වීථි පිරී ගොස් තිබූ අයුරු දැක ගැනීමට හැකි විය. සෙබළුන්ගේ මෘතදේහ රැගත් රථ පෙළපාලි වීථි සංචාරය කරන අතරවාරයේ ඉස්ෆහාන් නගරයේ සියලු කටයුතු අඩාල වී තිබුණි. ඉරාන විප්ලවීය හමුදා සාමාජිකයින් ප්‍රවාහනය කරමින් තිබූ බස් රථයක් ඉලක්ක කර පසුගිය 13 වැනිදා ගිණිකොනදිග ඉරානයේදී එල්ල වූ ප්‍රහාරයකින් මෙම පිරිස මියගියේය. සුන්නි මුස්ලිම් සුළුතර ප්‍රජාව වාසය කරන ඉස්ෆහාන් නගරයේදී ඉරාන ආරක්ෂක අංශ සාමාජිකයින් සටන්කාමීන්ගේ ප්‍රහාරවලට නිතර ගොදුරුවන බව සඳහන්ය. ප්‍රහාරයේ වගකීම සුලුතර ජන අයිතිවාසිකම් වෙනුවෙන් පෙනී සිටිනා ආමි ඔෆ් ජස්ටිස් (Army of Justice) ලෙස හැඳින්වෙන සුන්නි කණ්ඩායමක් භාරගෙන තිබුණි.", "URL": "https://sinhala.adaderana.lk/news.php?nid=104509", "Category": null, "Parent URL": null}