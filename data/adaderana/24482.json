{"Source": "Adaderana", "Timestamp": "May 24, 2012 09:35 am", "Headline": "ඇෆ්ගනිස්ථානයේ පාසලක සිසුන් පිරිසක් රෝහලේ", "News Content": "විෂ සහිත ද්‍රව්‍යයක් ශරීරගත වීම හේතුවෙන් ඇෆ්ගනිස්ථානයේ පාසලක සිසුන් සහ ගුරුවරුන් පිරිසක් රෝහල් ගත කර තිබේ. කාන්තා පාසලක දරුවන් 122 දෙනෙකු සහ ගුරුවරුන් තිදෙනෙකු ඒ අතර වන බව විදෙස් වාර්තා සඳහන් කරයි. ඔවුන්ගෙන් 40 දෙනෙකු පමණ තවදුරටත් නේවාසිකව ප්‍රතිකාර ලබන බව උතුරු දිග ඇෆ්ගනිස්ථාන පළාතේ මහජන සෞඛ්‍ය අධ්‍යක්ෂවරයා සඳහන් කර ඇත. වමනය, හිසරදය සහ අප්‍රාණික වීම ඔවුන්ගේ රෝග ලක්ෂණ වී තිබේ. මේ වන විට රෝගී වූවන්ගේ රුධිර සාම්පල පරීක්ෂණ සඳහා යොමු කර ඇති බව ද විදෙස් වාර්තා සඳහන් කරයි. මෙය ගැහැණු දරුවන් පාසල් යාමට විරෝධය පළ කරන තලෙයිබාන් සටන්කාමීන්ගේ ක්‍රියාවක් විය හැකි බවට පොලිසිය සැක පළකරයි. මීට පෙර අවස්ථාවකදී ද එවැනි සිද්ධියකින් කාන්තාවන් සහ ගැහැණු දරුවන් 170 දෙනෙකු රෝහල් ගතකිරීමට සිදුවූ බව ද විදෙස් වාර්තා වැඩිදුරටත් සදහන් කරයි.", "URL": "https://sinhala.adaderana.lk/news.php?nid=24482", "Category": null, "Parent URL": null}