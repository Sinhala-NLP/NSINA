{"Source": "Adaderana", "Timestamp": "October 4, 2016 01:14 pm", "Headline": " මුලතිව් ජනයාගේ ගැටලු තවම විසඳලා නෑ", "News Content": "මුලතිව් දිස්ත්‍රික්කයේ ජනතාවගේ ගැටලු විසඳීමට රජය මෙතෙක් කටයුතු කර නොමැති බව විපක්ෂ නායක ආර්.සම්බන්ධන් මහතා පවසයි.රජයන් වෙනස් වුව ද මුලතිව් දිස්ත්‍රික්කයේ සිවිල් වැසියන්ගේ ඉඩම් තුළ පිහිටි ආරක්ෂක අංශවලට අයත් කඳවුරු තවදුරටත් ඒ ආකාරයෙන්ම පවතින බව විපක්ෂ නායකවරයා කියයි.අභාවප්‍රාප්ත උතුරු පළාත් උප සභාපති ඇන්ටන් ජෙගනාදන් මහතාගේ දේහයට අවසන් ගෞරව දැක්වීමට මුලතිව් ප්‍රදේශයට පැමිණි අවස්ථාවේ මාධ්‍ය වෙත අදහස් දක්වමින් ආර්.සම්බන්ධන් මහතා මේ බව ප්‍රකාශ කර ඇත.සිවිල් වැසියන්ගේ ඉඩම් තුළ පිහිටි කඳවුරු ඉවත් කරන බවට වත්මන් රජය ප්‍රකාශ කළ ද මේ වන තෙක් එම පොරොන්දු ඉටුකර නොමැති බව විපක්ෂ නායකවරයා සඳහන් කර තිබේ.එමෙන්ම මුලතිව් දිස්ත්‍රික්කයේ ජනතාවගේ ඉඩම් ගැටලු, අතුරුදන්වුවන් සම්බන්ධ ගැටලු, රැකි රක්ෂා ගැටලු ඇතුළු ගැටලු රැසක් මේ වන තෙක් විසඳී නොමැති බව ආර්.සම්බන්ධන් මහතා එහිදී වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=64713", "Category": null, "Parent URL": null}