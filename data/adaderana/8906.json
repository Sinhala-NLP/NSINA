{"Source": "Adaderana", "Timestamp": "June 9, 2010 11:48 am", "Headline": "\"සීපා\"වෙළෙඳ ගිවිසුමක් නෙවෙයි", "News Content": "සීපා ගිවිසුම වෙළෙඳ ගිවසුමක් නොවන බවත්,එය ඉන්දියානුවන්ගෙන් ශ්‍රී ලංකාව පුරවන ගිවසුමක් බවත් ජාතික නිදහස් පෙරමුණේ නායක,නිවාස ඉදිරිකිරීම් හා පොදු පහසුකම් අමාත්‍ය විමල් වීරවංශ මහතා පවසයි. සීපා ගිවිසුම අත්සන් කරනු ලැබුවහොත් එය රටට ඉතා අහිතකර අන්දමින් බලපාන බව හෙතෙම කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. දැන‍ට සිදුවන්නේ ඉන්දියානු භාණ්ඩ වලට ඉඩකඩ වෙන්වීම පමණක් වුවද ඉදිරියේදී ඉන්දියානු සේවකයන් ලංකාවට පැමිණීමට ඉඩ ඇති බවත්,එසේ වුවහොත් එමගින් ලාංකිකයන්ගේ රැකියා විරහිතභාවයට එය දැඩි සේ හේතු විය හැකි බවද ඔහු පෙන්වා දුන්නේය. සංචාරක වීසා ලබා ලංකාවට පැමිණෙන ඉන්දියානුවන් දැනටමත් උතුරේ ප්‍රදේශවල වගා කටයුතුවල නිරතවී අස්වැන්න ද නෙලාගෙන යන තත්ත්වයක් දක්නට ලැබෙන බවත් වීරවංශ මහතා වැඩිදුරටත් කියා සිටියේය. ඉදිරියේදි සිදුකිරීමට නියමිත ව්‍යවස්ථා සංශෝධනය ට අදාළ ජාතික නිදහස් පෙරමුණේ යෝජනා මේ වන විට ලබාදීමට පියවර ගෙන ඇති බවත්,ජනාධිපති ධූරයේ කාල සීමාව ජනතාවට තීරණය කිරීමට ලබා දිම වඩා සුදුසු බව තමන්ගේ අදහස බවත් ඔහු කියා සිටියේය. හිටපු ජනාධිපති ජේ.ආර් ජයවර්ධන මහතා ජනාධිපති ධූරයේ කාලය සීමා කිරීමට පියවර ගනු ලැබුවේ එතුමාගේ වයස සලකා බවත්,කාලානුරූපව එය සංශෝධනය විය යුතු බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=8906", "Category": null, "Parent URL": null}