{"Source": "Adaderana", "Timestamp": "September 5, 2013 08:02 am", "Headline": "සතොස මූලස්ථානයට ගිනි තැබූ බව හෙළිවෙයි ", "News Content": "කොම්පඤ්ඥ වීදියේ පිහිටා ඇති සතොස මුලස්ථාන ගොඩනැගිල්ලේ පසුගියදා ඇතිවු ගින්න ස්භාවිකව ඇතිවූවක් නොවන බව රජයේ රස පරීක්ෂක වාර්තාවෙන් අනාවරණය වී තිබේ. පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේ එය ගිනි තැබීමක් බවට අදාළ වාර්තාවේ දක්වා ඇති බවයි. පසුගිය ජූලි මස 31 වන දින අළුයම සතොස මූලස්ථාන ගොඩනැගිල්ලේ 7වන මහලේ ඇතිවූ මෙම ගින්නෙන් එම මහල සම්පූර්ණයෙන්ම විනාශ වු අතර රුපියල් කෝටි දෙකක පමණ අලාභයක් සිදුව ඇති බවට වාර්තා වුණි. එම ගින්න විදුලි කාණ්දුවක් හේතුවෙන් ඇතිවූ ගින්නක් බවට මීට පෙර සැකමතුවී තිබුණි. කෙසේ වෙතත් රජයේ රස පරීක්ෂක දෙපාර්තමේන්තුව විසින් සිදුකළ පරීක්ෂණවලට අනුව වහා ගිනි ගන්නා සුළු ද්‍රව්‍යක් භාවිත කර හිතාමතා කළ ගිනි තැබීමක් බවට තහවුරුවී ඇති බව බුද්ධික සිරිවර්ධන මහතා සඳහන් කරයි.", "URL": "https://sinhala.adaderana.lk/news.php?nid=37155", "Category": null, "Parent URL": null}