{"Source": "Adaderana", "Timestamp": "June 4, 2013 11:09 pm", "Headline": "ලංකාව යළිත් පරාදයි!", "News Content": "චැම්පියන්ස් ලීග් ක්‍රිකට් තරගාවලියේ අද (04) පැවැති පුහුණු තරගයෙන් ද බටහිර ඉන්දීය කොදෙව් කණ්ඩායම හමුවේ ශ්‍රී ලංකාව ලකුණු 17කින් පරාජයට පත්විය. මෙම තරගයේ පළමුවෙන් පන්දුවට පහරදුන් කොදෙව් කණ්ඩායම නියමිත පන්දුවාර 50දී කඩුලු 6ක් දැවී ලකුණු 297ක් ලබා ගත්තේය. පිළිතුරු වශයෙන් ශ්‍රී ලංකා කණ්ඩායමට පන්දුවාර 47කදි සියලුදෙනා දැවී ලබා ගත හැකි වුයේ ලකුණු 280ක් පමණි. ශ්‍රී ලංකා කණ්ඩායම වෙනුවෙන් කුමාර් සංගක්කාර ලකුණු 56ක්, දිල්හාර ලොකුහෙට්ටිගේ ලකුණු 42ක්, තිසර පෙරේරා ලකුණු 32ක් හා නුවන් කුලසේකර නොදැවී ලකුණු 40ක් ලබා ගත්හ. මීට පෙර ඉන්දියාව සමග පැවැති පුහුණු තරගයෙන් ද ශ්‍රී ලංකාව පරාජයට පත්විය. මේ අතර ඉන්දියාවට එරෙහිව පැවැති තරගයේදී ඔස්ට්‍රේලියාවට දැවැන්ත පරාජයක් අත්විය. එම තරගයේදී ඉන්දියාව පළමුවෙන් පන්දුවට පහරදෙමින් ලකුණු 308ක් ලබා ගත් අතර ඔස්ට්‍රේලියාව පන්දුවාර 23.3කදී සියලුදෙනා ලකුණු 65ට සීමාවිය. ඒ අනුව ඉන්දියාව එම තරගයෙන් ලකුණු 243ක ජයක් ලබාගත්තේය. කෙසේ වෙතත් ඔස්ට්‍රේලියාව කොදෙව් කණ්ඩායම සමග පැවැති පුහුණු තරගයෙන් ජය ලැබීමට සමත් විය.", "URL": "https://sinhala.adaderana.lk/news.php?nid=34639", "Category": null, "Parent URL": null}