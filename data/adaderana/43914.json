{"Source": "Adaderana", "Timestamp": "June 12, 2014 10:45 am", "Headline": "බිරිය මරා සැමියා එල්ලී මැරිලා", "News Content": "තම බිරිඳට තියුණු ආයුධයකින් පහරදී ඝාතනය කර සැමියාද ගෙල වැලලාගෙන මියගොස් ඇති බව මුන්දලම පොලීසිය කියයි. අද (12) වැනිදා අළුයම මදුරන්කුලිය - කරිකට්ටිය ප්‍රදේශයේ ලදු කැලෑවක තිබී මියගොස් ඇති කාන්තාවගේ මළ සිරුර සොයා ගෙන ඇති අතර,ඒ ආසන්නයේ වූ අඹ ගසක තිබී ගෙල වැලලාගෙන මිය ගොස් තිබූ මළ සිරුර හමුවී ඇත. මියගොස් ඇත්තේ පුත්තලම - සිරම්බිඅඩිය - සෙම්බන්දළුව පදිංචිකරුවන් බව කියන රත්නායක මුදියන්සේලාගේ ශිරන්ත (අවු:27) සහ මාරසිංහ හෙට්ටිආරච්චිලාගේ නිලුකා දමයන්ති (අවු:26) නම් වූ අඹු - සැමි යුවළකි. මෙම යුවළට අවුරුදු 11ක සහ 09 ක කුඩා පිරිමි දරුවන් දෙදෙනෙකුද වන බව පොලීසිය කියයි. ඝාතනයට ලක් වී ඇති කාන්තාව පාසල් යමින් සිටි කාලයේදී මියගොස් සිටින ඔහුගේ ස්වාමි පුරුෂයා විසින් පැහැරගෙන ගොස් පවුල් ජීවිතයක් අරඹා ඇත බව මූලික විමර්ශන වලදී හෙලිවී ඇති බව පොලීසිය පවසයි. අඹු - සැමියන් දෙදෙනා පසුගිය දිනක වෙන්නප්පුව ප්‍රදේශයේ කොන්ත්‍රාත්කරුවෙකු යටතේ වැඩට ගොස් ඇත. ඒ තම දරුවන්ව මදුරන්කුලියේ පදිංචි මිය ගොස් ඇති කාන්තාවගේ මව්පියන් යටතට පත් කරමිනි. ඊයේ දෙදෙනාම වෙන්නප්පුවේ සිට මදුරන්කුලියට පැමිණ ඇති අතර රාත්‍රී 11.00 ට පමණ අවසන් වරට එම ප්‍රදේශයේ අයෙකු විසින් ඔවුන්ව දැක ඇති බව අනාවරණය වී ඇති බව පොලීසිය කියයි. පසුව දෙදෙනා අතර ඇතිවූ කිසියම් බහින් බස් වීමකින් පසුව සැමියා විසින් තම බිරිඳ ඝාතනය කර ඔහුද සියදිවි නසා ගන්නට ඇති බවට විශ්වාස කරන්නේ යැයි පොලීසිය කියයි. ඝාතනයට සහ සියදිවි නසාගැනීමට හේතුව මෙතෙක් හෙලිවී නැත.ඝාතනයට යොදා ගත් ආයුධය සොයා පොලීසිය පරීක්ෂණ ආරම්භ කර ඇත. මුන්දලම පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=43914", "Category": null, "Parent URL": null}