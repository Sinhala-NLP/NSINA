{"Source": "Adaderana", "Timestamp": "March 27, 2011 04:19 pm", "Headline": "රාත්‍රීයේ පැයක් කළුවරේ ඉන්න-ගම්මන්පිල ඉල්ලයි", "News Content": "අද රාත්‍රී 8.30 සිට 9.30 දක්වා හෝරාව තුළ විදුලි පහන් නිවා දමා මිහිකත හෝරාව සැමරීමට එක්වන ලෙස බස්නාහිර පළාත් පරිසර අමාත්‍ය උදය ගම්මන්පිල මහතා ජනතාවගෙන් ඉල්ලීමක් කරයි. ස්වාභාවික විපත්වලින් ලෝකය බේරා ගැනීම සඳහා මිහිකත හෝරාව නම් කර ඇති බව උදය ගම්මන්පිල මහතා පවසයි. එය ලෝකයේ අනෙක් රටවල් ඊයේ රාත්‍රීයේ සැමරූ අතර ‍ශ්‍රී ලංකාව තුළ එය අද(27)රාත්‍රී සැමරීමට තීරණය කර තිබේ. පොසිල ඉන්ධන භාවිතය ස්වභාවික විපත් ඉහළයාමට ඉවහල් වී ඇති බව ඔහු පෙන්වාදෙයි. ස්වභාවික ව්‍යසනයන්ගෙන් බේරීමට සියලුදෙනා කැපවිය යුතු බව බස්නාහිර පළාත් පරිසර අමාත්‍ය උදය ගම්මන්පිල මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=15108", "Category": null, "Parent URL": null}