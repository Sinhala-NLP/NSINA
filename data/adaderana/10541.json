{"Source": "Adaderana", "Timestamp": "August 31, 2010 10:25 am", "Headline": "අත්අඩංගුව ගැන තහවුරු කිරීමට සෞදිය අසමත් වෙයි", "News Content": "එල්. ටී. ආරියවතී නම් ශ්‍රී ලාංකික කාන්තාව දරුණු වධ හිංසාවට ලක්කිරීම සම්බන්ධයෙන් සෞදි ජාතික අඹු සැමි යුවල අත්අඩංගුවට ගැනීම පිළිබඳව තහවුරු කළ නොහැකි බව සෞදි අරාබියානු අභ්‍යන්තර කටයුතු අමාත්‍යාංශය සඳහන් කර තිබේ. 49 හැවිරිදි මෙම කාන්තාව සෞදි අරාබියේ රියාද්හි පිහිටි නිවසක ගෘහ සේවිකාවක ලෙස සේවය කිරීම සඳහා ගොස් ඇති අතර එහිදී ඇය මෙම දරුණු වධ හිංසා වලට ලක්ව ඇත. ඇය නැවත ශ්‍රී ලංකාවට පැමිණ ප්‍රතිකාර ගැනීම සඳහා රෝහල් ගතවූ පසු ඇයගේ සිරුරෙහි අත්, පාද වල සහ නළලෙහි යකඩ ඇණ 24 ක් හා ඉදිකටු ඇතුළු කර ඇති බව එක්ස් රේ සටහන් මගින් හෙළිවී තිබේ. ඇය සේවය කළ සෞදි නිවසේ අඹු සැමි යුවල විසින් ආරියවතීගේ සිරුරට රත්කරන ලද යකඩ ඇණ ඇතුළු කර ඇයට දඬුවම් ලබා දී ඇත. කඹුරුපිටිය මූලික රෝහලේදී සිදුකළ සැත්කමක් මගින් ආරියවතීගේ සිරුරෙහි පැවති ඇණ වලින් බොහොමයක් ඉවත් කරනු ලැබීය. මෙම සිදුවීම සම්බන්ධයෙන් ආරියවතී සේවය කළ නිවසේ විසූ අඹු සැමි යුවල අත්අඩංගුවට ගැනීම් පිළිබඳව දැනුවත්වීමක් නොමැති බව තානාපති කාර්යාලයේ නියෝජිතයකු විසින් සෞදි අරාබියානු අභ්‍යන්තර කටයුතු අමාත්‍යාංශයෙන් සිදුකළ විමසීමකදී ඔවුන් සඳහන් කර ඇත. ශ්‍රී ලාංකික ගෘහ සේවිකවගේ නියෝජිතයා පිළිබඳව කිසිදු පැමිණිල්ලක් කළ බව හෝ වාර්තා වී නොමැති බව අමාත්‍යාංශ ආරංචි මාර්ග පෙන්වා දෙයි. කෙසේවෙතත් කිසිදු සංඥා නලා නාදවීමකින් තොරව ආරියවතී ගුවන් තොටුපළේ ලෝහ පරීක්ෂා කිරීමේ උපකරණය අතරින් ගමන් කළේ කෙසේද යන්න පිළිබඳව ද අභ්‍යන්තර කටයුතු අමාත්‍යාංශය විමර්ශනය කරන බව ද වාර්තා වේ.", "URL": "https://sinhala.adaderana.lk/news.php?nid=10541", "Category": null, "Parent URL": null}