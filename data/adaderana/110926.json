{"Source": "Adaderana", "Timestamp": "May 29, 2019 04:21 pm", "Headline": "මහින්ද තවත් හමුවක", "News Content": "දකුණු පළාත් තේ කර්මාන්තශාලා හිමියන්ගේ සංගමයේ නියෝජිතයින් හා විපක්ෂ නායක මහින්ද රාජපක්ෂ මහතා අතර හමුවක් විජේරාම නිල නිවසේදී පැවැත්වුණි. ඊයේ(28 පස්වරුවේ මෙම හමුව සිදුව ඇති බව විපක්‍ෂ නායක කාර්යාල පවසයි. තේ කර්මාන්ත ශාලා හිමියන් මේ වන විට මුහුණ දී ඇති ගැටළු සම්බන්ධව සාකච්ඡා කිරීම මෙම හමුවේ ප්‍රධාන අරමුණ විය. මේ වන විට තේ කම්හල්වල නිෂ්පාදන ධාරීතාවය සහ නැවත වගා කීරීමේ ප්‍රවනතාවය අතර තිබු සමතුලිතතාවය බිඳ වැටීම හේතුවෙන් තේ කර්මාන්තශාලා ආශ්‍රීතව දැවැන්ත අර්බුදයක් නිර්මාණය වී ඇති බවත්, නව තේ කම්හල් බිහිවීම හා පවතින තේ කම්හල්වල ධාරීතාවය වැඩි කිරීම විධිමත් අයුරින් සිදු නොවීම මෙයට හේතු වී ඇති බවත් ඔවුන් මෙහිදී පෙන්වා දෙන ලදී. එසේම මේ හේතුවෙන් තේ කර්මාන්තයෙහි ගුණාත්මක තත්වය බිඳ වැටී ඇති බවද පෙන්වා දෙන ලදී. තවද, තේ සංවර්ධන අරමුදලේ සිදුවන මුල්‍ය අක්‍රමිකතා පිළිබඳවත්, විෂය අවබෝධය සහිත ඇමතිවරයකු නොමැති වීම හේතුවෙන් ඇති වී ඇති ගැටළු පිළිබඳවත් මෙහිදී පෙන්වා දෙන ලදි. 2005 - 2015 කාල සීමාව තුලදී සුළු හා මධ්‍ය පරිමාණ කර්මාන්තකරුවන්ට ලබා දුන් සහන ඔවුන්ගේ ව්‍යාපාර සඳහා විශාල රුකුලක් වු බව ප්‍රකාශ කළ දකුණු පළාත් තේ කර්මාන්තශාලා හිමියන් 2018 වසර අගභාගයේදී කෙටි කාලයක් තුල අග්‍රාමාත්‍යවරයා වශයෙන් ගරු මහින්ද රාජපක්ෂ මැතිතුමා විසින් ලබා දුන් පොහොර සහනාධාරය ද මෙහිදී අගය කරන ලදී. තම කාල සීමාව තුල ව්‍යාපාරික ප්‍රජාව වෙත සලසා දුන් බදු සහන බොහොමයක් මෙම රජය මගින් අහෝසි කර ඇති බවත්, ඉදිරියේදී පත්වන ආණ්ඩුවකින් බදු අය කිරීම විධිමත් කිරීමට බලාපොරොත්තු වන බවත් විපක්ෂ නායක ගරු මහින්ද රාජපක්ෂ මැතිතුමා විසින් මෙහිදී ප්‍රකාශ කරන ලදී. මෙම අවස්ථාවට පාර්ලිමේන්තු මන්ත්‍රිවරුන් වන මහින්ද යාපා අබේවර්ධන හා චන්දිම වීරක්කොඩි යන මහත්වරුන් හා විපක්ෂ නායක අතිරේක ලේකම් නිතිඥ චමින්ද කුලරත්න මහතා ද සහභාගී විය.", "URL": "https://sinhala.adaderana.lk/news.php?nid=110926", "Category": null, "Parent URL": null}