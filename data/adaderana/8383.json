{"Source": "Adaderana", "Timestamp": "May 13, 2010 05:28 pm", "Headline": "සේලයින් කට්ටල 27,000 ක් ගුවනින් ගෙනෙයි", "News Content": "ඉන්දියාවේ සිට සේලයින් කට්ටල 27,000 කට අධික ප්‍රමාණයක් ගුවන් මගින් දිවයිනට ගෙන්වූ බව ගුවන් හමුදා මාධ්‍ය ප්‍රකාශක වින්ග් කමාන්ඩර් ජනක නානායක්කාර මහතා පවසයි. සෞඛ්‍ය අමාත්‍යාංශයේ ඉල්ලීමක් පරිදි ගුවන් හමුදාව මගින් අද පස්වරු 4.00 ට පමණ රත්මලාන ගුවන්තොටුපලට අදාළ සේලයින් කට්ටල තොගය රැගෙන ආ බවත්,සෞඛ්‍ය අමාත්‍යාංශයේ ඉල්ලීම පරිදි ඉදිරියටත් ඉන්දියාවෙන් ඖෂධ ගෙන්වීමට ගුවන් හමුදාව මැදිහත් වන බවත් හෙතෙම කියා සිටියේය.. ඒ අනුව හෙට දිනයේ ද දෙවතාවක් ඉන්දියාවේ මුම්බායි හි සිට ඖෂධ තොග රැගෙන ඒමට කටයුතු කරන බව වින්ග් කමාන්ඩර් ජනක නානායක්කාර මහතා පැවසුවේය. සේලයින් බෝතල්වල අපද්‍රව්‍ය තිබී ‍සොයාගැනීමත් සමග එතෙක් ‍සේලයින් සැපයූ ඉන්දීයානු සමාග‍මෙන් සේලයින් මිලදී ගැනීම අත්හිටවනු ලැබිණි. සේලයින් සැපයූ එකම සමාගමේ සැපයුම් අත්හිටුවීම මගින් සේලයින් සපයා ගැනීම සඳහා ‍ටෙන්ඩර් කැඳවා ඇතත්, මේ වන තෙක් ඒ සඳහා පිළිගත හැකි සමාගමකින් ඉල්ලුමක් නොවූ බවත් සෞඛ්‍ය අමාත්‍යාංශය කියා සිටියි. රෝහල්වල සේලයින් හිඟයක් ඇතිවීමට මෙය ප්‍රධාන වශයෙන් බලපෑ බව අමාත්‍යාංශ ආරංචි මාර්ග සඳහන් කරයි. කෙසේවෙතත් ඉදිරි දින කිහිපය තුළ මාස 4කට ප්‍රමාණවත් සේලයින් ශ්‍රී ලංකා‍වට කඩිනමින් ගෙන්වීමට කටයුතු කරන බව සෞඛ්‍ය අමාත්‍යාංශය පවසයි. ලබන සෙනසුරාදා දිනයේ ද නැව් මගින් සේලයින් කට්ටල ලක්ෂ 6 ක ප්‍රමාණයක් දිවයිනට ගෙන්වීමට නියමිත බව ද එම ‍අමාත්‍යාංශය වැඩිදුරටත් කියා සිටියි.", "URL": "https://sinhala.adaderana.lk/news.php?nid=8383", "Category": null, "Parent URL": null}