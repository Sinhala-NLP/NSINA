{"Source": "Adaderana", "Timestamp": "March 29, 2017 08:19 am", "Headline": "කීත් නොයාර් පැහැරගැනීම- වෑන් රියක්  හමුවෙයි", "News Content": "මාධ්‍යවේදී කීත් නොයාර් පැහැරගැනීමේ සිද්ධියට යොදා ගත් බවට සැක කෙරෙන වෑන් රථයක් පිළියන්දල ප්‍රදේශයේදී අත්අඩංගුවට ගෙන තිබේ. පොලිස් මාධ්‍යය ප්‍රකාශක කාර්යාලය සඳහන් කළේ මෙම සිද්ධිය සම්බන්ධයෙන් දැනට අත්අඩංගුවේ සිටින යුධ හමුදා මේජර් බුලවත්තගේ හිතවත් කාන්තාවකගේ නිවසක තිබී ඊයේ(28) අපරාධ පරීක්ෂණ දෙපාර්තමේන්තුව විසින් මෙම වෑන් රථය සොයාගෙන ඇති බවය. කීත් නොයාර්ට පැහැරගැනීමට අමතරව ලසන්ත වික්‍රමතුංග ඝාතනය ඇතුළු අපරාධ රැසකට මෙම වාහනය භාවිත කර ඇති බවට පොලීසිය සැක කරන බව පොලිස් මාධ්‍යය ප්‍රකාශක කාර්යාලය සඳහන් කරයි. මාධ්‍යවේදී කීත් නොයාර් පැහැර ගැනීමේ සිද්ධිය සම්බන්ධයෙන් යුද හමුදා බුද්ධි අධ්‍යක්ෂ මණ්ඩල සාමාජිකයෙකු, යුද හමුදා මේජර්වරයෙකු ඇතුළු 5 දෙනෙකු අත්අඩංගුවට ගෙන අධිකරණයට ඉදිරිපත් කිරිමෙන් පසු රක්ෂිත බන්ධනාගාර ගත කෙරුණි.", "URL": "https://sinhala.adaderana.lk/news.php?nid=71481", "Category": null, "Parent URL": null}