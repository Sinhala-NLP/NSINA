{"Source": "Adaderana", "Timestamp": "May 12, 2016 12:39 pm", "Headline": "තාජුඩීන් ඝාතනය - හිටපු ඕ.අයි.සීට අදත් ඇප නෑ", "News Content": "රග්බි ක්‍රිඩක වසීම් තාජුඩීන් ඝාතනය සම්බන්ධයෙන් අත්අඩංගුවට ගෙන සිටින නාරාහෙන්පිට පොලීසියේ අපරාධ අංශයේ හිටපු ස්ථානාධිපති සුමිත් පෙරේරා මහතාට ඇප ලබාදීම අධිකරණය ප්‍රතික්ෂේප කර තිබේ.විත්තියේ නීතීඥවරු ඉදිරිපත් කළ ඇප අයදුම්පත ප්‍රතික්ෂේප කරමින් අධිකරණය මෙම නියෝගය ලබාදුන් බව අද දෙරණ අධිකරණ වාර්තාකරු පැවසීය.මෙම සිද්ධියට අදාළව උසස් පොලිස් නිලධාරීන් කිහිප දෙනෙකු ගැන පරීක්ෂණ සිදුකරන බැවින් සැකකරු ඇප මත මුදාහැරීමෙන් පරීක්ෂණවලට බාධා සිදුවිය හැකි බවට රජයේ නීතිඥවරයා කරුණු ඉදිරිපත් කර තිබේ.එම කරුණු සැලකිල්ලට ගනිමින් කොළඹ අතිරේක මහේස්ත්‍රාත් නිශාන්ත පීරිස් මහතා සැකකරු ලබන 26 තෙක් රිමාන්ඩ් කිරීමට නියෝග කර ඇත.මේ අතර වසීම් තාජූඩීන්ගේ මුල් පශ්චාත් මරණ පරීක්ෂණ නිසි පරිදි සිදුනොකළැයි චෝදනා ලැබන සිටින කොළඹ හිටපු අධිකරණ වෛද්‍ය නිලධාරී ආනන්ද සමර‍සේකර ඇතුළු පිරිසට චෝදනා පත්‍ර ඉදිරිපත් කර පරීක්ෂණ ආරම්භ කර ඇතැයි ද ශ්‍රී ලංකා වෛද්‍ය සභාව අධිකරණයට අද දැනුම්දී තිබේ.එම පරීක්ෂණ කඩිනමින් සිදුකරන්නැයි නියෝග කළ මහේස්ත්‍රාත්වරයා එහි ප්‍රගතිය ගැන වාර්තාවක් උසාවියට ඉදිරිපත් කරන්නැයිද නියෝග කර ඇත.", "URL": "https://sinhala.adaderana.lk/news.php?nid=60090", "Category": null, "Parent URL": null}