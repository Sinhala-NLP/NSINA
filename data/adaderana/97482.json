{"Source": "Adaderana", "Timestamp": "October 10, 2018 02:53 pm", "Headline": "2019 දී ණය නැති ලංගමයක්-ඇමතිගෙන් පොරොන්දුවක්", "News Content": "2019 වසර කිසිම ණය බරක් නැති ආයතනයක් බවට ලංකා ගමනාගමන මණ්ඩලය පත් කරන බව ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා අද (10) දින පෙරවරුවේ නාරාහේන්පිට ලංකා ගමනාගමන මණ්ඩල මූලස්ථානයේ පැවති උත්සවයකදී පැවසීය. අමාත්‍යවරයා මෙම අදහස් පලකලේ ස්වයං ආදායම් හා ලාභ ලබමින්, නව බස් රථ 05 ක් මිලදීගත් හැටන් ඩිපෝවට බස් රථ භාරදීම සඳහා පැවති උත්සවයකදීය. මෙම අවස්ථාවේදී තවදුරටත් කරුණු දැක්වු අමාත්‍යවරයා කියා සිටියේ ලංකා ගමනාගමන මණ්ඩලය ආදායම් උත්පාදනය අතින් විශාල අගාදයකට වැටී තිබුණ බවයි. නමුත් අද වන විට ආයතනය ආදායම අතින් ඉතාමත් ශක්තිමත් ගමනාගමන ඒකකයක් බවට පත්වී තිබෙන බවත් මෙම තත්ත්වය උදාකරගැනීමට සියලුම සේවකයන්ගේ සහයෝගය ලැබුන බව අමාත්‍යවරයා පැවසීය. සේවක තෘප්තිය ලබාදීම සඳහා මේ වනවිට සියලුම ණය ගෙවා දමමින්, අර්ථසාධක අරමුදල් හා පාරිතෝෂික දීමනා ගෙවමින් ලංකා ගමනාගමන මණ්ඩලය ආකර්ශණීය ආයතනයක් බවට පත් කර තිබේන බවත් ලංකා ගමනාගමන මණ්ඩලය තුළ පැහැදිලි වෙනසක් කරලා තිබෙන බවද අමාත්‍යවරයා පැවසීය.", "URL": "https://sinhala.adaderana.lk/news.php?nid=97482", "Category": null, "Parent URL": null}