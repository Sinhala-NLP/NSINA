{"Source": "Adaderana", "Timestamp": "December 29, 2013 07:25 pm", "Headline": " මුතුරාජවෙල ගින්නක් - අක්කර 4ක් විනාශයි", "News Content": "මුතුරාජවෙල, පුබුදුගම වගුරුබිම ආශ්‍රිත ප්‍රදේශයක අද පස්වරුවේ සිට පැතිර යන ගින්නක් හේතුවෙන් අක්කර 4ක් පමණ විනාශ වී තිබේ. අද පස්වරු 4ට පමණ මෙම ගින්න හටගෙන ඇති බව පොලිස් මාධ්‍ය ප්‍රකාශක කාර්යාලය පැවසීය. ගිනි නිවීමේ නිලධාරීන්, පොලීසිය, ප්‍රදේශවාසීන් එක්ව එම ගින්න මැඩපැවැත්වීමට කටයුතු කරමින් සිටින බව ද පොලීසිය කියා සිටියේය. මාන නැමැති ශාක විශේෂය බහුල වශයෙන් ඇති ප්‍රදේශයක් මෙලෙස ගින්නෙන් විනාශ වෙමින් ඇති බව අප වාර්තාකරු පැවසීය. ගින්න හටගත් ප්‍රදේශය ආශ්‍රිතව පැල්පත් රැසක් ද ඇති අතර ඒවායේ ජනතාව හා බඩු බාහිරාදිය ඉවත් කිරීමට පොලිස් විශේෂ කාර්ය බලකාය පියවර ගෙන ඇති බවද හෙතෙම කීවේය.", "URL": "https://sinhala.adaderana.lk/news.php?nid=39942", "Category": null, "Parent URL": null}