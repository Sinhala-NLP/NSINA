{"Source": "Adaderana", "Timestamp": "April 3, 2019 11:32 am", "Headline": "වෛද්‍ය වෘත්තියට නිගා කළ අයෙක් පොලිස් දැලේ", "News Content": "ව්‍යාජ හැදුනුම්පතක් භාවිතා කරමින් ආයුර්වේද වෛදවරයෙකු සහ ජෝතිර්වේදියෙකු ලෙස පෙනී සිටි පුද්ගලයෙකු අත්අඩංගුවට ගෙන ඇත. ව්‍යාජ හැදුනුම්පතක් භාවිතා කරමින් ජෝතිර්වේදියෙකු සහ ආයුර්වේද වෛදවරයෙකු ලෙස පෙනී සිටි පුද්ගලයෙකු (02) ඊයේ පස්වරුවේ බළන්ගොඩ පොලිසිය විසින් අත්අඩංගුවට ගෙන ඇත. මෙම පුද්ගලයා පිලියන්දල ප්‍රදේශයේ සිට බළන්ගොඩ නගරයට පැමිණ නගරයට ආසන්න නිවසක් රුපියල් තිස් දහසකට වඩා වැඩි මුදලකට මාසික කුලිය මත ලබා ගෙන තිබේ. විවිධ පත්‍රිකා මුද්‍රණය කරමින් ජනතාව දැනුම්මත් කරමින් ඔහු සඳහන් කර ඇත්තේ නාඩි පරීක්ෂණයෙන්, විවිධ රෝග සඳහා ප්‍රතිකාර කරන බවයි. දියවැඩියාව, අධික රුධිර පීඩනය, ක්ලෙස්ට්‍රෝල්, ආතරයිටීස්, වාත රෝග, අංශභාග, ඇදුම, පීනස, කැඩුම් බිඳුම් ඇතුලූ සර්වාංග රෝග සඳහාත්, දරු පල අහිමි වීම සහ පිළිකා රෝග සඳහා ප්‍රතිකාර කරන බවයි. ඊට අමතරව යන්ත්‍ර මන්ත්‍ර මගින් රෝග සුව කිරීම, ජන්ම පත්‍ර පරීක්ෂාව, පොරොන්දම් ගැළපීම ඇතුලූ සියලූ නැකත් කටයුතු සිදු කරන බවයි. ඒ සඳහා අයුර්වේද වෛදවරියක් ද සම්බ්නධ කර ගෙන ඇති බවට පොලිසියට තොරතුරු වාර්ථා වී ඇති බව පොලීසිය සඳහන් කළේය. සැකකරු භාරයේ තිබී ව්‍යාජ හැදුනුම්පතක්, විදේශ ගමන් බලපත්‍රයක්, විවිධ සුර ඛෙහෙත් තෙල් වර්ග, කල්ක, අරිෂ්ඨ වර්ග රැසක් පොලිස් භාරයට ගෙන තිබේ. සැකකරු ඩුබායි රාජ්‍යයට ද ගොස් එහි සිටින මෙරට පුද්ගලයින් හට විවිධ ශාන්තිකර්ම සිදු කර ඇති බවට පොලිසියට තොරතුරු ලැබී තිබේ. ඊට අමතරව මෙම සැකකරු මනුෂ්‍ය ඝාතනයකට හා තවත් අපරාධ කිහිපයකට සම්බන්ධ බවට පොලිසියට තොරතුරු ලැබී ඇති බව අද දෙරණ වාර්තාකරු පවසයි. අත්අඩංගුවට ගත් සැකකරු අද (03) දින බළන්ගොඩ මහේස්ත්‍රාත් අධිකරණය වෙත ඉදිරිපත් කිරීමට නියමිතව ඇත. බළන්ගොඩ ප්‍රදේශයේ හා දිවයිනේ වෙනත් ප්‍රදේශ වල පුද්ගලයින් රැසක් මෙම පුද්ගලයාගේ කපටිකම් වලට හසු වී ඇති අතර ඔවුන් ඒ පිළිබඳව බළන්ගොඩ පොලිසියට පැමිණිලි කර ඇති බව ාවර්තා වේ. ඇතැම් පුද්ගලයින් සේවා කටයුතු ලබා ගැනීමට රුපියල් ලක්ෂ ගණනින් වැය කර ඇති බවට ද තොරතුරු ලැබී ඇති අතර සැකකරු ආයුර්වේද වෛදවරයෙකු ලෙස ලියාපදිංචි වී ඇති බවට නාම පුවරුවක් සකස් කර තිබුණ ද එම අංකය ආයුර්වේද දෙපාර්තමේන්තුවේ ලියාපදිංචි අංකයක් නොවන බවට තහවුරු වී ඇත. මොහු වයස අවුරුදු 32 ක පුද්ගලයෙකි. සැකකරු ආයුර්වේද වෛදවරයෙකු ලෙස පෙනී සිට ඇත්තේ බුද්ධික මන්ම්පේරි නමිනි. නමුත් ඔහුගේ නියම නම නිපුණ නුවන් විතානගේ ලෙස පොලිසිය තොරතුරු සොයා ගෙන ඇති අතර ඔහු පිළියන්දල මිරිස්වත්ත ප්‍රදේශයේ පදිංචිකරුවෙක්.", "URL": "https://sinhala.adaderana.lk/news.php?nid=107281", "Category": null, "Parent URL": null}