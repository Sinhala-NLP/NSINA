{"Source": "Adaderana", "Timestamp": "May 28, 2012 02:37 pm", "Headline": "ඉහළ යන ජීවන වියදමට සරිලන වැටුපක් නෑ", "News Content": "ඉහළ යන ජීවන වියදමට සරිලන වැටුපක් නොලැබීම හේතුවෙන් ජීවත් වීමේ දුෂ්කරතාවකට මුහුණ දී සිටින බව ශ්‍රී ලංකා ඉඩම් ගොඩකිරීමේ හා සංවර්ධනය කිරීමේ සංස්ථා සේවක සංගමය පවසයි. සිය සංස්ථාවේ ඉහළ නිලධාරීන් පිරිසකට පමණක් වරප්‍රසාද ලැබෙන බව එම සංගමයේ සභාපති ඩබ්ලිව්.ආර්.ඒ ප්‍රියංකර මහතා නිවේදනයක් නිකුත් කරමින් සඳහන් කරයි. පහළ සේවකයින් සඳහා කිසිදු සැලකිල්ලක් නොදක්වන බලධාරීන් ආයතනයේ සිදුව ඇති අක්‍රමිකතා සම්බන්ධයෙන් සොයා බැලීමක් සිදු නොකරන බවට ද සභාපතිවරයා චෝදනා කරයි. පීඩා විඳින සේවකයින්ට සහනයක් ලෙස රුපියල් 7500 ක දීමනාවක් ලබා දිය යුතු බව ශ්‍රී ලංකා ඉඩම් ගොඩකිරීමේ හා සංවර්ධනය කිරීමේ සංස්ථා සේවක සංගමය පෙන්වා දෙයි. එසේ නොමැති වුවහොත් වෘත්තීය ක්‍රියාමාර්ගයකට යොමු වීමට සිදු වන බව ද ඔවුන් අවධාරණය කරයි.", "URL": "https://sinhala.adaderana.lk/news.php?nid=24576", "Category": null, "Parent URL": null}