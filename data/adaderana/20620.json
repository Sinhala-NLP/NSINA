{"Source": "Adaderana", "Timestamp": "December 12, 2011 08:44 am", "Headline": "ගෝනිවලින් එළවළු හා පළතුරු ගෙනා ලොරි 40 ක් අල්ලයි", "News Content": "ඊයේ(11) මධ්‍යම රාත්‍රීයේ සිට මේ දක්වා ගෝනි මගින් එළවළු හා පළතුරු ප්‍රවාහනය කළ ලොරි රථ 40ක් පොලිසිය විසින් සිය භාරයට ගෙන තිබේ. එළවළු හා පළතුරු ප්‍රවාහනයේ දී හඳුන්වා දී ඇති ආරක්ෂක ඇසුරුම් භාවිතා නොකරන්නන්ට එරෙහිව වැටලීම් සිදුකිරීම ඊයේ(11) මධ්‍යම රාත්‍රියේ සිට ආරම්භ කළ බව සමූපකාර හා අභ්‍යන්තර වෙළඳ කටයුතු අමාත්‍යාංශය සඳහන් කරයි. පෑලියගොඩ, කැළණි පාලම අසල හා හංවැල්ල ප්‍රදේශයේ ස්ථාන 5 ක දී මෙම වැටලීම් සිදුකර ඇති බව සඳහන්ය. එමෙන්ම අත්අඩංගුවට ගත් සැකකරුවන් අද(12) අධිකරණය වෙත ඉදිරිපත්කිරීමට නියමිත බව ද සමූපකාර හා අභ්‍යන්තර වෙළඳ කටයුතු අමාත්‍යාංශය පැවසීය. මෙරට එළවළු හා පළතුරු ප්‍රවාහනයේ දී සිදුවන පසු අස්වනු හානිය 25% ත් 40% ත් අතර ප්‍රමාණයක් වන බව මේ වන විට හඳුනාගෙන තිබේ. මෙහි පාඩුව වසරකට රුපියල් බිලියන 20ක් පමණ වන බව සමූපකාර හා අභ්‍යන්තර වෙළඳ කටයුතු අමාත්‍යාංශය පවසයි.", "URL": "https://sinhala.adaderana.lk/news.php?nid=20620", "Category": null, "Parent URL": null}