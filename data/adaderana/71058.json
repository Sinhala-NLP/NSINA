{"Source": "Adaderana", "Timestamp": "March 18, 2017 06:14 pm", "Headline": "ඒරිස් 13 නෞකාවේ කාර්යය මණ්ඩලය මෙරටට පැමිණීම කල්ගතවෙයි", "News Content": "සෝමාලියානු මුහුදු කොල්ලකරුවන්ගෙන් බේරාගත් නෞකාවේ සිටින ශ්‍රී ලාංකික කාර්යය මණ්ඩලය මෙරටට පැමිණීමට තවත් කල්ගත වනු ඇති බව වාර්තා වේ.අද දෙරණ සමඟ අදහස් දක්වමින් එම නෞකාවේ දෙවන නිලධාරී දිලිප රණවිර මහතා මේ බව පවසා සිටියේය. කෙසේ වෙතත් අද (18) දිනයේ පැවැත්වීමට නියමිතව තිබූ පිළිගැනීමේ උත්සවය ද හෙට(19) දිනය දක්වා කල්ගිය බව ද ඔහු සඳහන් කළේය.දින 5 කට ආසන්න කාලයක් සෝමාලියානු මුහුදු කොල්ලකරුවන්ගේ ග්‍රහණයේ පැවති ඒරිස් 13 නෞකාවේ සිටි ශ්‍රී ලාංකිකයින් 08 දෙනා බේරා ගැනුණේ ශ්‍රී ලංකා වේලාවෙන් පෙරේදා රාත්‍රී අළුයම 1.30 ටය.අනතුරුව පැය 8 ක පමණ මුහුදු ගමනකින් පසු ශ්‍රී ලංකා වේලාවෙන් ඊයේ රාත්‍රි 9.00 ට පමණ කාර්ය මණ්ඩලය සහිත නෞකාව සෝමාලියා බොසාසෝ වරාය වෙත රැගෙන එනු ලැබීය.යුරෝපා නාවික බලඇණියට අයත් හෙලිකොප්ටරයක්,ප්‍රංශ යුධ නෞකාවක්,සහ සෝමාලියානු සමුද්‍රීය ආරක්ෂක බලකායේ යාත්‍රා 2 ක ආරක්ෂාව යටතේ ඒරිස් 13 නෞකාව බොසාසෝ වරාය වෙත ළගාවිය. මේ අතර ඔවුන් පිළිගැනීමේ උත්සවය ප්‍රමාද වීම සම්බන්ධයෙන් දිලීප රණවීර දැක්වූයේ මෙවන් අදහසක්,අපි දැනගත්ත විදිහට මෙහෙ ගුවන් යානා ප්‍රමාදයක් තිබෙනවා. මෙහෙ තියෙන්නේ විශාල ජාත්‍යන්තර ගුවන් තොටුපළක් නෙවෙයි . සෝමාලියාවේ දිපූති වලිනුයි ,ඩුබායි වල සමාගමේ ප්‍රධානින් එන්න ඕන. අලිජසීරා , සී එන් එන් , බී බී සී , චයිනා නිවුස් වගේ ඉන්ටර්නැෂනල් මීඩියා එනවා කියලා තිබුණා මාධ්‍ය හමුවට.අද ඒක කල් දාලා තියෙනවා හෙටට. ඒ නිසා අපිට දැන ගන්න ලැබුණා අද නැව වරායේ නැංගුරම් දාලා නැහැ. ඒ නිසා හෙට තමයි නැව වරායේ නැංගුරම් දාන්න වෙන්නේ.එමෙන්ම ඔවුනට යළි ශ්‍රී ලංකාවට පැමිණීම සහ නෞකාවේ ඉන්ධන තොග ගොඩබෑම සම්බන්ධයෙන්ද දිලීප රණවීරගෙන් විමසා සිටි අතර ඔහු අද දෙරණ වෙත මෙලෙස අදහස් දැක්වීය, අපි දිපූති වලින් ඩීසල් මෙට්‍රක්ටොන් 1500ක් අරගෙන තමයි අපි මොගෙඩිෂු යන්න ගියේ ඒ අතර තමයි අල්ල ගත්තේ. තාම තීරණයක් නැහැ ඩීසල් සෝමාලියාවේ මොගෙඩිෂු වලින් ගොඩබානවද එහෙම නැත්නම් වෙන ගැනුම්කරවෙකුට දෙනවාද කියලා තාම තීරණයක් නැහැ .අපි තීරණය කරලා තියෙනවා ලංකාවට එනවා කියලා. ගොඩක් අය අපි කොන්ත්‍රාත් පදනම මතයි සේවය කරන්නේ. කොන්ත්‍රාත් කාලය හැමෝගෙම ඉවර නැහැ. නමුත් අපි තීරණය කළා එනවා කියලා. මොකද අපේ මානසික තත්ත්වය එතරම් සුදුසු මට්ටමක නැහැ. සමා‍ගමෙන් අලුත් කාර්ය මණ්ඩලයක් ඇවිල්ලා රාජකාරී කටයුතු බාර දුන්නාම තමයි අපිට එන්න ලැබෙන්නේ. සමහර විට සතියක වගේ කාලයක් යයි . නිශ්චිත දියක් කියන්න බැහැ මේ දවසේ ලංකාවට එනවා කියලා.", "URL": "https://sinhala.adaderana.lk/news.php?nid=71058", "Category": null, "Parent URL": null}