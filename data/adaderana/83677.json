{"Source": "Adaderana", "Timestamp": "January 28, 2018 03:37 pm", "Headline": "ඊයේ  විතරක් ඡන්දෙට අදාළ සිද්ධි 29ක් වාර්තා වෙලා", "News Content": "ඊයේ දිනය තුළ පමණක් පළාත් පාලන ඡන්ද විමසීමට අදාළ සිද්ධීන් 29ක් දිවයිනේ විවිධ ප්‍රදේශවලින් වාර්තා වී ඇති බව පොලිස් මූලස්ථානය පවසයි. මැතිවරණ නීති උල්ලංඝණය කිරීම් තුනක් සහ මැතිවරණ පැමිණිලි 26ක් ඒ අතර වන බවයි පොලීසිය සඳහන් කළේය. ඇටම්පිටිය,පයාගල සහ බොරැල්ල යන ප්‍රදේශවලින් වාර්තා වූ මැතිවරණ නීති උල්ලංඝණය කිරීම්වලට අදාළව පමණක් පුද්ගලයින් 14 දෙනෙකු අත්අඩංගුවට ගෙන තිබේ ඒ අනුව පසුගිය නව වැනිදා සිට මේ දක්වා වූ කාලය තුළ මැතිවරණ නීති උල්ලංඝණය කිරීම් 118කට සහ මැතිවරණ පැමිණිලි 324කට අදාළව පුද්ගලයින් 326 දෙනෙකු අත්අඩංගුවට ගෙන ඇති බව පොලීසිය සඳහන් කළේය. අත්අඩංගුවට ගත් පිරිස අතර මෙවර පළාත් පාලන ආයතන ඡන්ද විමසීමට ඉදිරිපත්ව සිටින අපේක්ෂකයින් තිස් හත් දෙනෙකු ද වන බව සඳහන්ය.", "URL": "https://sinhala.adaderana.lk/news.php?nid=83677", "Category": null, "Parent URL": null}