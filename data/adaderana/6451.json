{"Source": "Adaderana", "Timestamp": "February 3, 2010 07:05 pm", "Headline": "නිදහස් දින සැමරුමට සියල්ල සූදානම්", "News Content": "62 වන ජාතික නිදහස් උළෙල හෙට අතිඋත්කර්ශවත් ලෙස මහනුවර දී පැවැත්වීමට සියලු කටයුතු මේ වන විට සූදානම් කර තිබේ. නිදහස් උත්සවය ජනාධිපති මහින්ද රාජපක්ෂ මහතාගේ ප්‍රධානත්‍වයෙන් පෙරවරු 8.30 ට ආරම්භ වේ. නිදහස් උත්සවය සදහා අග්‍රාමාත්‍යවරයා, මැති ඇමතිවරුන්, රජයේ ඉහළ නිලධාරීන් සහ විදේශීය තානාපතිවරුන් රැසක් ද සහභාගී වීමට නියමිතව ඇත. ජනාධිපතිවරයා වෙනුවෙන් පිරිනැමෙන ත්‍රිවිධ හමුදා උත්තමාචාර පෙළපාලිය දළදා මාළිගාව ඉදිරිපිටින් ගමන් කිරීම මෙවර විශේෂත්වයක් වේ. සිංහල, දෙමළ, මුස්ලිම් සංස්කෘතිකාංග රැසකින් ද මෙවර නිදහස් දින උළෙල අලංකාරවත් කිරීමට සංවිධායකයින් සැලසුම් කර ඇතැයි වාර්තා වේ. මේ අතර නිදහස් දින උත්සවය වෙනුවෙන් හෙට අලුයම 4 සිට මධ්‍යහ්න 12 දක්වා කාලය තුළ මාර්ග කිහිපයක් තාවකාලිකව වසා‍ තැබෙන බව පොලිසිය සඳහන් කරයි. දළඳා වීදිය, ඩී.එස්.සේනානායක වීදිය, කොටුගොඩැල්ල වීදිය, යටිනුවර වීදිය, වැව රවුම පාර, කොළඹ වීදිය, රජ වීදිය සහ කන්දෙ වීදිය මෙසේ වසා තැබෙන මාර්ග වේ. මේ හේතුවෙන් විකල්ප මාර්ග භාවිතා කරන ලෙස පොලිසිය මගී ජනතාවගෙන් ඉල්ලා සිටි‍යි. -", "URL": "https://sinhala.adaderana.lk/news.php?nid=6451", "Category": null, "Parent URL": null}