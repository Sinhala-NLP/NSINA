{"Source": "Adaderana", "Timestamp": "January 18, 2018 10:32 pm", "Headline": "නිදහස් පක්ෂයට එරෙහි කුමත්‍රණයක් ගැන හෙළිදරව්වක්", "News Content": "බරපතල වංචා දූෂණ පිළිබඳ ජනාධිපති කොමිසම් අවසන් වාර්තාවට අනුව ශ්‍රී ලංකා නිදහස් පක්ෂයේ මැති ඇමතිවරුන්ට චෝදනා රැසක් එල්ලවී ඇති බව අමාත්‍ය මහින්ද අමරවීර මහතා පවසයි. අද ශ්‍රී ලංකා නිදහස් පක්ෂ මූලස්ථානයේ පැවති මාධ්‍ය හමුවකට එක් වෙමින් අමාත්‍යවරයා මේ බව පැවසීය. බරපතල වංචා දූෂණ පිළිබඳ ජනාධිපති කොමිසම් අවසන් වාර්තාවේ වැඩිපුරම චෝදනා එල්ලවී ඇත්තේ ශ්‍රි ලංකා නිදහස් පක්ෂයේ මැති ඇමතිවරුන්ට බවත් ඒ පිළිබඳව කණගාටුවන බවත් එහෙත් එම පිරිසෙන් වැඩි කොටසක් මේ වන විට සිටින්නේ වෙනම කණ්ඩායමක බව අමාත්‍යවරයා පැවසීය. එම පිරිසටද අනිවාර්යෙන්ම දඬුවම් ලබාදිය යුතු මතයේ ජනාධිපතිවරයාත් රටේ ජනතාවත් සිටින බව අමාත්‍යවරයා ප්‍රකාශ කළේය. එක්සත් ජාතික පක්ෂයේ මන්ත්‍රී කණ්ඩායමක් ආණ්ඩුවෙන් ඉවත් වෙන ලෙසත් තවත් කොටසක් ආණ්ඩුවෙන් ඉවත්වී එන ලෙසත් පැවසීම තුළ සිදුවෙමින් පවතින්නේ කුමත්‍රණයක් බවත් ප්‍රසිද්ධියේ බැනගත්තත් මේ සියල්ල සිදු වන්නේ එකඟතාවයක් මත බව අමාත්‍යවරයා වැඩිදුරටත් පැවසීය.", "URL": "https://sinhala.adaderana.lk/news.php?nid=83194", "Category": null, "Parent URL": null}