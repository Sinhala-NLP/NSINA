{"Source": "Adaderana", "Timestamp": "June 18, 2013 05:16 pm", "Headline": "ඇහැට ඇහැ - ලේට ලේ වගේ රනිල් අපෙන් ලේට ලේ ඉල්ලනවා", "News Content": "තමන් එජාපයෙන් නෙරපීමට කෘත්‍යාධිකාරී මණ්ඩලය ගත් තීරණය නීති විරෝධී බවත් ඊට ‍එරෙහිව අභියාචනාධිකරණය හමුවට යන බවත් පළාත් සභා මන්ත්‍රීවරු වන ශිරාල් ලක්තිලක හා මෛත්‍රී ගුණරත්න පවසති. එක්සත් ජාතික පක්ෂයේ කෘත්‍යාධිකාරී මණ්ඩලය විසින් ගනු ලැබූ තීරණයකට අනුව තමන් පක්ෂ සාමාජිකත්වයෙන් නෙරපීමට ගත් තීරණය පිළිබඳව අද (18) පස්වරුවේ මාධ්‍ය හමුවක් පවත්වමින් ඔවුන් මේ බව අවධාරණය කරන ලදී. එජාපය ගොඩනැගීමට ප්‍රතිසංස්කරණ ඉල්ලූ මන්ත්‍රීවරුන්ට සිදු කළ අසාධාරණයක් බවත් තමන් පක්ෂ සාමාජිකත්වයෙන් නෙරපීමට අදාළව පරීක්ෂණ පැවැත්වූ ශ්‍රීනාත් පෙරේරාගේ විනය කමිටු වාර්තාව පිළිනොගන්නා බවත් මාධ්‍ය හමුවේදී ශිරාල් ලක්තිලක මන්ත්‍රීවරයා පැවසීය. මෙම විනය පරීක්ෂණය වූ කලී “හොරාගේ අම්මාගෙන් පේන අහනවා වගේ” වැඩක් බවද ඔහු පෙන්වාදුන්නේය. බලය නැතිව ක්‍රියාකරන්නේ මෙසේ නම් බලය ඇතිව කෙසේ ක්‍රියාකරාවිද යන කාරණයට මෙය හොඳ නිදසුනක් බව කී ශිරාල් ලක්තිලක මහතා “ඇහැට ඇහැ - ලේට ලේ වගේ රනිල් අපෙන් ලේට ලේ” ඉල්ලා සිටින බව පෙනී යන්නේ යැයි ද කීවේය. රනිල් වික්‍රමසිංහ දේශපාලන වශයෙන් කුණු බක්කියට වැටුණු අයෙකු බවත් ඔහු ඉටු කරන්නේ ආණ්ඩුවේ කොන්ත්‍රාත් බවත් ශිරාල් ලක්තිලක වැඩිදුරටත් පෙන්වාදුන්නේය. මාධ්‍ය හමුව ඇමතු දකුණු පළාත් සභා මන්ත්‍රී මෛත්‍රි ගුණරත්න මහතා කියා සිටියේ සිරිකොතට ගල් ගැසීමේ සිද්ධියට තමන්ගේ සම්බන්ධයක් නැති බවයි. පක්ෂය හැර නොයා රනිල් වික්‍රමසිංහ පක්ෂයෙන් යැවී‍මට සටන් කරන බව ඔහු අවධාරණය කළේය. ආණ්ඩුව රනිල් වික්‍රමසිංහ විපක්ෂයේ නායකයා ලෙස තබාගෙන සිටින බවද ඉදිරියේදී විසුරුවීමට නියමිත මධ්‍යම හා වයඹ පළාත් සභා මැතිවරණයේදී රනිල්ගේ මෙම ක්‍රියාවලට පිළිතුරක් ලබාදෙන ලෙස ජනතාවගෙන් ඉල්ලා සිටින බවද ඔහු කීවේය. තිස්ස අත්තනායක මහ ලේකම්වරයාට මධ්‍යම පළාත් සභා මැතිවරණය තරග කරන ලෙස ද, කුරුණෑගල දයාසිරි ජයසේකර මන්ත්‍රීවරයාට ද කෙ‍නහිලිකම් සිදුවන බැවින් අකිල විරාජ්ට හෝ ගාමිණි ජයවික්‍රම පෙරේරාට වයඹ මැතිවරණයට ඉදිරිපත් වන ලෙසට අභියෝග කරන බවද ඔහු පැවසීය. කවර අසාධාරණකම් සිදුවුවද පක්ෂය හැර නොයන බවද මන්ත්‍රීවරුන් දෙපළ එහිදී අවධාරණය කළේය.", "URL": "https://sinhala.adaderana.lk/news.php?nid=35046", "Category": null, "Parent URL": null}