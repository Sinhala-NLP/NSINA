{"Source": "Adaderana", "Timestamp": "August 22, 2012 05:04 pm", "Headline": "මැගසින් ගැටුමේ 57 ක් යළි රිමාන්ඩ්", "News Content": "කොළඹ මැගසින් බන්ධනාගාරයේ කැරැල්ලක් සිදුකළ බවට චෝදනා ලැබ අත්අඩංගුවට ගෙන රක්ෂිත බන්ධනාගාර ගත කර සිටි රැඳවියන් 57 දෙනකු සැප්තැම්බර් මස 05 වන දින තෙක් යළි රක්ෂිත බන්ධනාගාර ගත කරන ලෙස කොළඹ අතිරේක මහේස්ත්‍රාත්වරයා විසින් අද (22) නියෝග කර තිබේ. කොළඹ අපරාධ කොට්ඨාසය විසින් අත්අඩංගුවට ගෙන චෝදනා ගොනු කර තිබුණු අදළ නඩුව අද කැඳවූ අවස්ථාවේදී කොළඹ අතිරේක මහේස්ත්‍රාත් ටිකිරි කේ.ජයතිලක මහතා විසින් මෙම නියෝගය ලබාදුන් බව අද දෙරණ අධිකරණ වාර්තාකරු පවසයි. 2012 ජනවාරි මස 24 වන දින කොළඹ මැගසින් බන්ධනාගාරය තුළ කැරැල්ලක් සිදුකරමින් දේපළ වලට අලාභ හානි සිදුකළ බවට මෙම සැකකරුවන්ට එරෙහිව චෝදනා ගොනු කර තිබුණි. සැකකරුවන් අධිකරණයට ඉදිරිපත් කරමින් කොළඹ අපරාධ කොට්ඨාසයේ නිලධාරීන් පවසා ඇත්තේ මොවුන් පිළිබඳ ඉදිරි නීතිමය ක්‍රියාමාර්ග තීරණය කිරිම සඳහා නීතිපති උපදෙස් හෝ රස පරීක්ෂක වාර්තා මෙතෙක් ලැබී නොමැති බවයි. ඒ අනුව කරුණු සලකා බැලූ අතිරේක මහේස්ත්‍රාත්වරයා මෙම රැඳවියන් සැප්තැම්බර් මස 05 වන දින දක්වා යළි රක්ෂිත බන්ධනාගාර ගත කරන ලෙසත්,එදිනට යළි නඩුව කැඳවන ලෙසත් නියෝග කළේය.", "URL": "https://sinhala.adaderana.lk/news.php?nid=26803", "Category": null, "Parent URL": null}