{"Source": "Adaderana", "Timestamp": "April 5, 2019 07:46 pm", "Headline": "මාදුරුඔය-පොළොන්නරුව මාර්ගය හරස් කරමින් ප්‍රදේශවාසීන් උද්ඝෝෂණයක", "News Content": "මාදුරුඔය-පොළොන්නරුව ප්‍රධාන මාර්ගයේ ප්‍රතිසංස්කරණ කටයුතු වහාම අරඹන ලෙසට බලකරමින් අරලගන්විල ප්‍රදේශවාසීන් හා ව්‍යාපාරිකයන් පිරිසක් අද (05) දහවල් ප්‍රධාන මාර්ගය අවහිර කරමින් දැවැන්ත උද්ඝෝෂණයක නිරතව ඇත. මාදුරුඔය පොළොන්නරුව ප්‍රධාන මාර්ගයේ ප්‍රතිසංස්කරණ කටයුතු මාස ගණනාවක සිට අතරමඟ නවතා ඇත. මේ හේතුවෙන් වාහන ගමනාගමන කටයුතු වලට දැඩි ලෙස බාධා එල්ල වී ඇත. දූවිල්ල හේතුවෙන් මග දෙපස සිටින ජනතාව දැඩි ලෙස පීඩනයකට පත්ව ඇති අතර ප්‍රදේශයේ වෙළඳසැල්ද වසා දැමීමට සිදුව ඇති බව ද උද්ඝෝෂකයින් ප්‍රකාශ කර ඇත. අරලගන්විල මාර්ගය හේතුවෙන් පීඩාවට පත් ජනතා එකමුතුව විසින් සංවිධානය කර ඇති මෙම උද්ඝෝෂණය හේතුවෙන් පැය 6ක පමණ කාලයක් මාර්ගය වසා දැමීමට සිදුව ඇති බව අද දෙරණ වාර්තාකරු ප්‍රකාශ කර සිටියි. මීට පෙර අවස්ථාවලදීද මෙසේ විරෝධතා පවත්වා තිබුණ ද මාර්ගය පිළිසකර කිරීම උදෙසා කිසිදු බලධාරියෙකුගේ අවධානය යොමු වී නැති බව වාර්තා වෙයි. උද්ඝෝෂණය හේතුවෙන් දැඩි වාහන තදබදයක් ඇතිවී ඇති අතර පොලීසිය විසින් උද්ඝෝෂණයකයින් ඉවත් කිරීමට ගත් උත්සාහයටද ප්‍රදේශවාසීන් විරෝධය දක්වා ඇත. උද්ඝෝෂණයට අරලගන්විල පරිවෙන්නාධිපති ධම්මාලංකාර හිමියන් ඇතුළුව ප්‍රදේශවාසීන් 250කට වැඩි පිරිසක් එක්ව සිට ඇති බව අද දෙරණ වාර්තාකරු සඳහන් කරයි.", "URL": "https://sinhala.adaderana.lk/news.php?nid=107475", "Category": null, "Parent URL": null}