{"Source": "Adaderana", "Timestamp": "July 14, 2018 04:08 pm", "Headline": "ගම්පොල ප්‍රදේශයේ හෙරොයින් ළඟ තබාගත් පුද්ගලයින් 15 ක් අත්අඩංගුවට", "News Content": "මහනුවර, ගම්පොල ප්‍රදේශයේ සුරාබදු දෙපාර්තමේන්තු නිලධාරීන් විසින් සිදුකළ මෙහෙයුමකදී හෙරොයින් ළඟ තබාගෙන සිටි පුද්ගලයින් 15 දෙනෙකු අත්අඩංගුවට ගෙන තිබේ. “මතින් නිදහස් රටක්” තේමාව යටතේ මත්ද්‍රව්‍ය නිවාරණ ජනාධිපති කාර්යය සාධන බලකාය මෙහෙයවන ලද මහනුවර දිස්ත්‍රික් සම්මේලනයට සමගාමීව සිදුකළ මෙහෙයුමකදී ඔවුන් අත්අඩංගුවට ගත් බව සුරාබදු දෙපාර්තමේන්තුව සඳහන් කළේය. අත්අඩංගුවට ගත් පුද්ගලයින් අවුරුදු 22 ත් 38ත් අතර වයස්වල පසුවන්නන් වන බව සඳහන්ය. සැකකරුවන් දෛනික ආදායම්ලාභී රැකියාවල නිරත වූවන් සහ විදේශ රැකියාවල නිරතව සිට පැමිණි අය වන බව සුරාබදු දෙපාර්තමේන්තුව සඳහන් කළේය. ඔවුන් ගම්පොල මහේස්ත්‍රාත් අධිකරණයට ඉදිරිපත් කිරීමෙන් අනතුරුව දෙදෙනෙකු හැර සෙසු සැකකරුවන් රුපියල් දස දහස බැගින් වූ දඩ මුදල් නියම කර මුදාහැර ඇති බව එම දෙපාර්තමේන්තුව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=92570", "Category": null, "Parent URL": null}