{"Source": "Adaderana", "Timestamp": "December 6, 2016 07:35 am", "Headline": "අම්මා අද සමුගනියි", "News Content": "තමිල්නාඩු ප්‍රධාන අමාත්‍ය ජයලලිතා ජයරාම් අභාවප්‍රාප්ත වී තිබේ.ඊයේ රාත්‍රී එරට වේලාවෙන් 11.30ට පමණ ඇය අභාවප්‍රාප්ත වී ඇති බව ඉන්දීය මාධ්‍ය වාර්තා කළේය.ඇයගේ මියයාම පිළිබඳව ඇය ප්‍රතිකාර ලබමින් සිටි ඉන්දියාවේ ඇපලෝ රෝහල තහවුරු කර ඇත. හදිසි හෘද රෝගයකට ලක් වූ තමිල්නාඩු ප්‍රධාන අමාත්‍යවරිය පෙරේදා රාත්‍රී රෝහල් ගත කෙරුණු අතර ඊයේ පස්වරුවේ සිටම ඇයගේ සෞඛ්‍ය තත්ත්වය අයහපත් බව වාර්තා විය.68 හැවිරිදි වියේ පසුවු ජයලලිතා ජයරාම් අවස්ථා හතරකදී තමිල්නාඩුවේ ප්‍රධාන අමාත්‍යවරිය ලෙස කටයුතු කර ඇත. තමිල්නාඩු ජනතාව දේවත්වයෙන් පවා සලකනු ලැබූ ජයලලිතා ජයරාම් “තමිල්නාඩුවේ අම්මා“ යන විරුදාවලියෙන් ද පිදුම් ලැබීය.රංගන ශිල්පිණියක් ලෙස ද ජයලලිතා ජයරාම් චිත්‍රපට 140කට ආසන්න සංඛ්‍යාවකට රංගනයෙන් දායකත්වය ලබා දී තිබේ.1982 වසරේ දී ඕල්ඩ් ඉන්දියා අන්නා ද්‍රවිඩ මුණ්නේත්‍රම් කහගම් පක්ෂ හෙවත් ඒ.අයි.ඒ.ඩී.එම්.කේ. පක්ෂයෙන් ඇය දේශපාලනයට පිවිසියාය.1989 වසරේ දී තමිල්නාඩු ප්‍රාන්තයේ විපක්ෂ නායකවරිය වන ජයලලිතා ජයරාම් 1991 වර්ෂයේදී පළමුවරට තමිල්නාඩුවේ ප්‍රධාන අමාත්‍යවරිය ලෙස තේරී පත් වුණි. දූෂණ අක්‍රමිකතා චෝදනාවක් හේතුවෙන් වසර හතරක සිරදඬුවමක් බැංග්ලෝරයේ විශේෂ අධිකරණයක් විසින් ජයලලිතා ජයරාම්ට පනවනු ලැබුවද එරට ශ්‍රේෂ්ඨාධිකරණය එම දඬුවම ඉවත් කරනු ලැබීය.ඒ අනුව යළිත් වරක් 2015 වසරේ මැයි මාසයේ සිට මේ දක්වා තමිල්නාඩු ප්‍රධාන අමාත්‍යවරිය ලෙස කටයුතු කරනු ලැබුවේ ජයලලිතා ජයරාම්ය.අභාවප්‍රාප්ත ජයලලිතා ජයරාම්ගේ දේහය මහජන ගෞරවය සඳහා චෙන්නායිහි රජාජි ශාලාවේ තබා ඇති අතර දේහය පිළිබඳ අවසන් කටයුතු අද පස්වරුවේ සිදුකිරීමට නියමිතය.", "URL": "https://sinhala.adaderana.lk/news.php?nid=66771", "Category": null, "Parent URL": null}