{"Source": "Adaderana", "Timestamp": "September 14, 2016 09:14 pm", "Headline": " සාපරාධි ක්‍රියාවක් කර තිබුණොත් එම නිලධාරීන්ට නීතිය දැඩිවෙයි", "News Content": "හම්බන්තොට, බඳගිරිය වී සොරකමක් කළැයි කියන සිද්ධියේදී තරුණයෙකු අතුරුදන්වීමට අදාළව හම්බන්තොට පොලීසියේ නිලධාරීන් බලය අයුතු ලෙස යෙදීම හෝ සාපරාධී ක්‍රියාවක් කර ඇත්නම් ඔවුන්ට එරෙහිව නීතිය තදින් ක්‍රියාත්මක කරන බව නියෝජ්‍ය පොලිස්පති අජිත් රෝහණ මහතා අවධාරණය කරයි.කැබිනට් තීරණ දැනුම්දීමේ මාධ්‍ය හමුවට එක්වෙමින් ඔහු මේ බව කියා සිටියේය.හම්බන්තොට, බඳගිරියේ වී සොරකමක් කළැයි කියන සිද්ධියේදී පොලීසිය පාර්ශ්වයෙන් වරදක් සිදුවී ඇති බවත්, එම සිද්ධියේදී හම්බන්තොට පොලීසිය ව්‍යාජ සටහන් යොදා ඇති බවත් ඔහු කීවේය.මෙම සිද්ධියට අදාළව තරුණයන් තිදෙනෙකු සැකපිට අත්අඩංගුවට ගත්තද හම්බන්තොට පොලීසිය දෙදෙනකු පමණක් අත්අඩංගුවට ගත් බවට පොලිස් පොතේ සටහන් කර ඇති බවද හෙතෙම පැවසීය.කෙසේ වුවද මෙම සිද්ධිය සම්බන්ධයෙන් සිදුකෙරෙන සාක්ෂි සටහන්කරගැනීම තවත් දින දෙකකදී නිමකළ හැකි බවද පොලීසිය පාර්ශවයෙන් වැරැද්දක් කර ඇතැයි හෙළිවුවහොත් නීතිය දැඩිව ක්‍රියාත්මක කරන බවද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=64091", "Category": null, "Parent URL": null}