{"Source": "Adaderana", "Timestamp": "December 28, 2011 12:58 pm", "Headline": " නගර සංවර්ධනය ගැන ජනපති මහනාහිමිවරුන් දැනුවත් කරයි", "News Content": "මහනුවර නගර සංවර්ධන සැලසුම් පිළිබඳ ජනාධිපති මහින්ද රාජපක්ෂ මහතා විසින් මල්වතු හා අස්ගිරි මහ නාහිමිවරුන් දැනුවත් කර තිබේ. අද අලුයම මහනුවරට පැමිණි ජනාධිපතිවරයා ශ්‍රී දළදා වහන්සේ වැඳ පුදා ගැනීමෙන් අනතුරුව මහනාහිමිවරුන් බැහැ දුටු බව ජනාධිපති මාධ්‍ය අංශය සඳහන් කරයි. නුවර වැව පිරිසිදු කර ප්‍රතිසංස්කරණය කිරීම ඇතුළු නගර සංවර්ධන සැලසුම් යටතේ සිදුකෙරෙන සංවර්ධනය පිළිබඳ ජනාධිපතිවරයා මෙහිදී මහනායක හිමිවරුන් දැනුවත් කර තිබේ. මහනුවර නගරයේ පවතින රථවාහන තදබදය පිළිබදව තම අවධානය යොමු වී ඇති බව කියා සිටි ජනාධිපතිවරයා ඒ සඳහා ක්‍රියාත්මක කරන වැඩපිළිවෙළ සම්බන්ධයෙන් ද මහනායක හිමිවරුන් දැනුවත් කළ බව සඳහන් වේ. මෙහිදි විශේෂ අනුශාසනාවක් සිදුකළ අස්ගිරි පාර්ශවයේ මහනායක අතිපූජ්‍ය උඩුගම ශ්‍රී බුද්ධරක්ඛිත නාහිමියන් කියා සිටියේ රජය හෝ වේවා විපක්ෂය හෝ වේවා යහපත් දෙයක් සිදුකරන්නේ නම් ඒ සඳහා තම ආශිර්වාදය ලැබෙන බවයි. වසර ගණනාවක් ප්‍රපාතයකට වැටුණු රටක් වසර දෙක තුනකින් ගොඩ නැගීමට ඇතමුන් බලා‍‍පොරොත්තු වුව ද ඒ සඳහා කාලයක් ගතවන බව පෙන්වාදුන් මහනාහිමියන් ‍ජනාධිපතිවරයා එම කාර්යය භාරය ක්‍රමානුකූලව ඉටු කරන බව ද සඳහන් කර තිබේ.", "URL": "https://sinhala.adaderana.lk/news.php?nid=21003", "Category": null, "Parent URL": null}