{"Source": "Adaderana", "Timestamp": "December 7, 2011 03:33 pm", "Headline": "නව නිලධාරීන් ගැන දින 10 දී කෘත්‍යාධිකාරියට දැනුම් දෙයි", "News Content": "එක්සත් ජාතික පක්ෂ ව්‍යවස්ථාවට අනුව නව නිලධාරීන් පත්කරගැනීම සම්බන්ධයෙන් පක්ෂයේ කෘත්‍යාධිකාරී මණ්ඩලයට දැනුම්දීම ඉදිරි දින 10 ඇතුළත සිදුකරන බව විපක්ෂ නායක රනිල් වික්‍රමසිංහ මහතා දැනුම්දී තිබේ. ඒ අනුව 2012 සඳහා එක්සත් ජාතික පක්ෂයේ නව නිලධාරී මණ්ඩලය දෙසැම්බර් 31 වන දිනට ප්‍රථම පත් කර ගන්නා බව එ.ජා.ප මහ ලේකම් තිස්ස අත්තනායක මහතා පවසයි. අද එ.ජා.ප කෘත්‍යාධිකාරී මණ්ඩල රැස්වීම සිරිකොත පක්ෂ මූලස්ථානයේදී පැවැත්වීමෙන් අනතුරුව මාධ්‍ය වෙත අදහස් දක්වමින් මහ ලේකම්වරයා මේ බව සඳහන් කළේය. පක්ෂ ව්‍යවස්ථාවට අනුව ඒ ඒ නිලධාරීන්‍ තෝරාගැනීමේදී කෘත්‍යාධිකාරී මණ්ඩලයේ පොදු එකඟතාවට ප්‍රමුඛතාව දිය යුතු බවත්,එසේ නොවුණහොත් පමණක් පක්ෂ ව්‍යවස්ථාවේ 8(2)වගන්තිය අනුව රහස් ඡන්දයකට යන බවත් අත්තනායක මහතා පෙන්වා දුන්නේය. කොළඹ හයිට් පිටියේදී ආණ්ඩුවට එරෙහිව සංවිධානය කළ විරෝධතා ව්‍යාපාරයට ජනතාව සහභාගී කරවමින් සක්‍රීය ලෙස දායක නොවූ පිරිස් සම්බන්ධයෙන් ද යම් ක්‍රියා මාර්ගයක් ගැනීමට කෘත්‍යාධිකාරී මණ්ඩලය තීරණය කරන ලද බව ඔහු කියා සිටියේය.", "URL": "https://sinhala.adaderana.lk/news.php?nid=20524", "Category": null, "Parent URL": null}