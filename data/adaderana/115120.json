{"Source": "Adaderana", "Timestamp": "July 27, 2019 10:30 am", "Headline": "පලස්තීනය ඊශ්‍රායල් ගිවිසුම් අත්හරියි", "News Content": "මැද පෙරදිග කලාපයේ යළිත් නොසංසුන් තත්ත්වයක් ඇති වී තිබේ. විදෙස් මාධ්‍ය වාර්තා කළේ පලස්තීනය, ඊශ්‍රායල් ගිවිසුම් අත්හැරීම ඊට හේතු වී ඇති බවයි. පලස්තීන පාලනය ජෙරුසලම සීමාවේ ඉදිකළ ගොඩනැගිලි අනවසර ඒවා යයි පවසමින් ඊශ්‍රායලය විසින් එම ගොඩනැගිලි පොළොවට සමතලා කොට සහමුලින්ම විනාශ කර දමනු ලැබීම මැද පෙරදිග යළිත් ව්‍යාකූල තත්වයක් මතු වීමට හේතු වී තිබේ. ඊශ්‍රායලය විසින් එම ගොඩනැගිලි විනාශ කර දමනු ලැබීමෙන් අනතුරුව අදහස් දැක්වූ ජනාධිපති මහ්මුද් අබ්බාස්, පලස්තීන පාලනය ඊශ්‍රායලයත් සමඟ කලින් අත්සන් කරන ලද ගිවිසුම් සමඟ තමන්ගේ කිසිදු බැඳීමක් තවදුරටත් නැතැයි කියා සිටියේය. මෙයින් අවුරුදු විසි පහකට පෙර පලස්තීනය සහ ඊශ්‍රායලය අතර අත්සන් කොට ඇති ගිවිසුම් මගින් ආරක්ෂක සහයෝගීතාව ඇතුළු ක්‍ෂේත්‍ර රාශියක් ආවරණය වුණි. එම ගිවිසුම් සමඟ තවදුරටත් බැඳීමක් නැති බවට පලස්තීන පාලනාධිකාරය කරන ප්‍රකාශය සම්බන්ධයෙන් ඊශ්‍රායලය මෙතෙක් ප්‍රතිචාර දක්වා නොමැත. සිය තීරණය ක්‍රියාවට නංවනු ලබන්නේ කෙසේද යන්න තීන්දු කරනු ලැබීම සඳහා කමිටුවක් පත් කරනු ඇතැයි ද පලස්තීන නායකයා පවසයි. 'සුර් බහේර්' (Sur Baher) කලාපයේ 'වාඩි හුම්මුස්' (Wadi Hummus) නම් භූමිභාගයේ ඉදිකර තිබුණ ගොඩනැගිලි ඊශ්‍රායලය විසින් පසුගිය දිනවල පොළොවට සමතලා කර දමනු ලැබීම දෙපාර්ශ්වය අතර ගැටුම්කාරී තත්වයක් මතුවීමට මුල්වුණි. විනාශ කරන ලද එම පලස්තීන ගොඩනැගිලි බටහිර ඉවුරේ සිය ආරක්ෂක බාධකයට ඉතා සමීපය යන්න ඊශ්‍රායල් මහාධිකරණයේ තීන්දුවයි. අනතුරුව එම ගොඩනැගිලි විනාශ කර දමනු ලැබීමෙන් පුද්ගලයන් 17 දෙනකුට උන්හිටිතැන් අහිමි වු අතර, ඊශ්‍රායලයේ ක්‍රියාවට ජාත්‍යන්තරයෙන් එල්ල වුණේ දැඩි විරෝධයකි. ඊශ්‍රායලයේ අලුත්ම පියවර සම්බන්ධයෙන් චෝදනා කරන පලස්තීන ජනාධිපති මහ්මුද් අබ්බාස්, පළමුව ගිවිසුම් උල්ලංඝනය කොට ගැටුම්කාරී තත්වයක් ඇති කිරීම පිළිබඳවත් ඊශ්‍රායලයට දෝෂාරෝපණය කළේය.", "URL": "https://sinhala.adaderana.lk/news.php?nid=115120", "Category": null, "Parent URL": null}