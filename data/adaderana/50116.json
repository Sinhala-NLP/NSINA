{"Source": "Adaderana", "Timestamp": "March 21, 2015 08:49 am", "Headline": "උමාඔය ව්‍යාපෘතිය ගැන සොයන්න කැබිනට් අනුකාරක සභාවක් ", "News Content": "උමාඔය බහුකාර්යය ව්‍යාපෘතිය පිළිබඳ සොයාබැලීමට කැබිනට් අනුකාරක සභාවක් පත් කරන බව ජනාධිපති මෛත්‍රීපාල සිරිසේන මහතා පවසයි.අදාළ ව්‍යාපෘතිය පිළිබඳ කඩිනම් වාර්තාවක් තමා වෙත ලබාදෙන ලෙස ජනාධිපතිවරයා, මහවැලි සංවර්ධන හා පරිසර අමාත්‍යාංශයේ ලේකම්වරයා වෙත උපදෙස් ලබාදී ඇති බව ජනාධිපති මාධ්‍ය අංශය කරයි.එම වාර්තාව ලබන සතිය තුළ කැබිනට් මණ්ඩලය වෙත ඉදිරිපත් කරන බව ද ජනාධිපති මෛත්‍රීපාල සිරිසේන මහතා ප්‍රකාශ කර ඇති බව සඳහන්ය. උමාඔය ව්‍යාපෘතියෙන් පීඩාවට පත් වු ජනතාවගේ සංගමය සමග මහවැලි සංවර්ධන හා පරිසර අමාත්‍යාංශ ශ්‍රවණාගාරයේ පැවති හමුවකට එක්වෙමින් ජනාධිපති මෛත්‍රීපාල සිරිසේන මහතා මේ අදහස් පල කර තිබේ.එහිදි අදාළ සංගමය පෙන්වා දී ඇත්තේ කිසිදු පාරිසරික අධ්‍යයන වාර්තාවකින් තොරව ක්‍රියාවට නංවා ඇති උමාඔය බහුකාර්ය ව්‍යාපෘතිය හේතුවෙන් ජනතාව ගැටලු රැසකට මුහුණ දී ඇති බවයි. මෙවැනි ව්‍යාපෘතියක් ආරම්භ කිරීමේ දී විශේෂඥ දැනුම මෙන්ම මහජන අදහස් සැලකිල්ලට ගැනීම ඉතා වැදගත් බව ජනාධිපතිවරයා එහිදි ප්‍රකාශ කර තිබෙනවා.අදාළ ව්‍යාපෘතිය පිළිබඳ නිසි අධ්‍යයනයක් සිදුකර එය ඉදිරියටත් සිදුකරන්නේ ද නැද්ද යන්න පිළිබඳ තීරණය කරන අතර දෛනිකව අපහසුතාවට පත්ව ඇති ජනතාවට කඩිනමින් සහන සැලසීමට පියවර ගන්නා බව ද ජනාධිපති මෛත්‍රීපාල සිරිසේන මහතා වැඩිදුරටත් පවසා ඇති බව සඳහන්ය.", "URL": "https://sinhala.adaderana.lk/news.php?nid=50116", "Category": null, "Parent URL": null}