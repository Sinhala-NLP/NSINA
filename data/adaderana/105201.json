{"Source": "Adaderana", "Timestamp": "February 28, 2019 12:50 pm", "Headline": "ඉන්දුනීසියාවේ රන් පතලක් නායයෑමෙන් පුද්ගලයින් 60ක් යට වෙයි", "News Content": "ඉන්දුනීසියාවේ රත්රන් පතලක් නායයෑමෙන් පුද්ගලයන් 60 දෙනෙකු පමණ පස්වලට යටවී ඇති බවට බලධාරීන් සැක පල කරයි. සිදුවීමෙන් පුද්ගලයන් 13 දෙනෙකුගේ දිවිබේරා ගැනීමට ඔවුන්ට හැකිවී තිබුණි. එමෙන්ම සෝදිසි මෙහෙයුම් වලදී එක් මළසිරුරක් සොයාගැනීමටත් හැකිවී තිබේ. ඉන්දුනීසියාවේ සුලවෙසි දිවයිනේ බොලාං මොංගොන්ඩෝ ප්‍රදේශයේ මෙම නායයෑම සිදුව තිබේ. පතල තුළ මඩ තට්ටු වලට සිරවී සිටින පුද්ගලයින් සොයා එරට බලධාරීන් විශේෂ මෙහෙයුමක් ආරම්භ කළේය. එහිදී පොළොව තුළ වැළලී සිටින ඇතැම් පුද්ගලයන්ගේ හඬ තමන්ට ඇසුණු බවත් සහන සේවකයන් පවසා තිබුණි. මුදාගැනීමේ මෙහෙයුම් සඳහා ප්‍රදේශවාසීන්ගේ සහායද සහන සේවකයන්ට හිමිව ඇති බව සඳහන් වෙයි. සුළු පරිමාණ රත්රන් පතල් කැණීම ඉන්දුනීසියාවේ තහනම් වුවද ග්‍රාමීය ප්‍රදේශ වල එවැනි තාවකාලික පතල් බහුලව දක්නට ලැබෙන බව විදෙස් වාර්තාවල සඳහන් වෙයි. එම පතල් වල පවතින අඩුපාඩු හේතුවෙන් අනතුරු බහුලව සිදුවන බවත් එම වාර්තාවල දැක්වෙයි.", "URL": "https://sinhala.adaderana.lk/news.php?nid=105201", "Category": null, "Parent URL": null}