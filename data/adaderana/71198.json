{"Source": "Adaderana", "Timestamp": "March 22, 2017 08:06 am", "Headline": "කින්නියා ප්‍රදේශයේ විශේෂ ඩෙංගු මර්දන වැඩසටහනක්", "News Content": "කින්නියා ප්‍රදේශයේ විශේෂ ඩෙංගු මර්දන වැඩසටහනක් ක්‍රියාත්මක කර ඇති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසයි. එහි සභාපති උපුල් රෝහණ මහතා පවසන්නේ ඒ සඳහා අවශ්‍ය කණ්ඩායම් මේ වන විටත් යොමු කර ඇති බවය. මේ අතර ත්‍රීකුණාමලය දිස්ත්‍රීක්කයේ ඩෙංගු මර්දන සතියක් අද(22) සිට ආරම්භ කර තිබේ. ත්‍රිවිධ හමුදාව, සිවිල් ආරක්ෂක බලකාය, සෞඛ්‍ය නිලධාරීන්, මහජන සෞඛ්‍ය පරීක්ෂකවරුන් සහ මදුරු මර්දන සහයකයින්ගෙන් සමන්විත කණ්ඩායම් 150ක් මෙම මදුරු මරුදන සතිය ක්‍රියාත්මක කිරීම සඳහා එක්ව සිටින බව සෞඛ්‍ය අමාත්‍යාංශය සඳහන් කළේය. නිවාස හා ළිං පරීක්ෂා කිරීම, ධූමායන කටයුතු සිදුකිරීම මෙම කණ්ඩායම් මඟින් සිදු කරන අතර ඒ සඳහා ස්වෙච්ඡා කණ්ඩායම්වලද සහය හිමිව තිබේ. ත්‍රීකුණාමලය මහ රෝහලට සහ කින්නියා රෝහලට රෝගී සත්කාර සේවා සඳහා අතිරේක වෛද්‍යවරුන් 20ක් සහ හෙද හෙදියන් 30ක් යොමු කිරීමටත්, කින්නියා රෝහලේ අධි සත්කාර ඒකකයක් ස්ථාපිත කිරීමටත් පියවර ගෙන ඇති බව සෞඛ්‍ය අමාත්‍යාංශය සඳහන් කළේය. මීට සමගාමීව ත්‍රීකුණාමල දිස්ත්‍රීක්කයේ ජනතාව දැනුවත් කිරීමද සිදු කෙරෙන බව සෞඛ්‍ය අමාත්‍යාංශය වැඩිදුරටත් කියා සිටියේය.", "URL": "https://sinhala.adaderana.lk/news.php?nid=71198", "Category": null, "Parent URL": null}