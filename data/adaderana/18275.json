{"Source": "Adaderana", "Timestamp": "August 24, 2011 11:44 am", "Headline": " හිටපු දියවඩන නිලමේවරයා මහනුවර මහ පුටුව ඉල්ලයි..?", "News Content": "මහනුවර මහ නගර සභාවේ නගරාධිපති ධූර අපේක්ෂකයා ලෙස එක්සත් ජාතික පක්ෂයෙන් හිටපු දියවඩන නිලමේවරයා වූ නෙරංජන් විජේරත්න මහතා නම් කිරීමට බොහෝ දුරට ඉඩකඩ ඇති බව පක්ෂ අභ්‍යන්තර ආරංචි මාර්ග සඳහන් කරයි. කෙසේ වුවද මහ නගර සභාවේ නගරාධිපති අපේක්ෂයා කවුරුන්ද යන වග මේවන තුරුත් නිල වශයෙන් ප්‍රකාශයට පත් කර නැත. අද(24)කුණ්ඩසාලේ ප්‍රාදේශීය සභාව වෙනුවෙන් එක්සත් ජාතික පක්ෂයේ නාම යෝජනා ඉදිරිපත් කෙරුණු අතර එහිදී පක්ෂ මහ ලේකම් තිස්ස අත්තනායක මහතාගෙන් මේ පිළිබඳ විමසීමක් කළ බව අද දෙරණ වාර්තාකරු සඳහන් කරයි. මහ නගර සභාවට ඉදිරිපත් කෙරෙන නාම යෝජනා ලැයිස්තුවේ නෙරංජන් විජේරත්න මහතාගේ නමද ඇතුළත්ව ඇති බවත්,එසේ වුවද පක්ෂයේ ප්‍රතිපත්තිමය තීරණයට අනුව නගරාධිපතිධූර අපේක්ෂකයා කවුරුන්ද යන වග නිල වශයෙන් ප්‍රකාශයට පත් කරනු ලබන්නේ හෙට දිනයේදී බව එ.ජා.ප මහ ලේකම් තිස්ස අත්තනායක මහතා එහිදී කියා සිටියේය. හිටපු දියවඩන නිල‍මේවරයා වන නෙරංජන් විජේරත්න මහතා, කෑගල්ල දිස්ත්‍රීක්කයේ හිටපු අමාත්‍යවරයෙකු මෙන්ම ශ්‍රී ලංකා නිදහස් පක්ෂයේ දැදිගම ආසන සංවිධායකවරයාද වන මනෝ විජේරත්න මහතාගේ සොයුරෙකු වේ.", "URL": "https://sinhala.adaderana.lk/news.php?nid=18275", "Category": null, "Parent URL": null}