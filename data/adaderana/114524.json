{"Source": "Adaderana", "Timestamp": "July 19, 2019 07:06 pm", "Headline": "මව්බිමේ ගොඩගැසෙන එංගලන්තේ කසළ යළි එරටට යවන්නැයි නියෝගයක්", "News Content": "එංගලන්තයෙන් ගෙන්වන ලද රෝහල් අපද්‍රව්‍ය තොගය යළි සිය වියදමින් එම රටට යැවීමට කඩිනමින් පියවර ගන්නැයි අදාළ ආයතනයට මධ්‍යම පරිසර අධිකාරිය නියෝග කර තිබේ. එහි අධ්‍යක්ෂ ජනරාල් හේමන්ත ජයසිංහ මහතා අද(19) මාධ්‍ය වෙත නිවේදනයක් නිකුත් කරමින් මේ බව සඳහන් කළේය. කටුනායක අපනයන සැකසුම් කලාපය තුළ ගොඩගසා ඇති එංගලන්තයෙන් ආනයනය කළ රෝහල් අපද්‍රව්‍ය තොගය සම්බන්ධයෙන් පසුගියදා මධ්‍යම පරිසර අධිකාරිය සිදුකළ නිරීක්ෂණයේදී ලබාගත් දර්ශන අද පළමු වරට මාධ්‍යයට නිකුත් කෙරුණි. ශ්‍රී ලංකා ආයෝජන මණ්ඩලයේ අනුමැතිය යටතේ කටුනායක අපනයන සැකසුම් කලාපයේ කලාප අංක 4 තුළ පිහිටා ඇති පුද්ගලික ආයතනයක් විසින් මෙම අපද්‍රව්‍ය ආනයනය සිදුකර ඇති බවයි මධ්‍යම පරිසර අධිකාරිය අද නිවේදනයක් නිකුත් කරමින් පැවසුවේය. භාවිත කරන ලද මෙට්ට, පාපිසි, වාහන වල ඇති කාපට් වැනි කොටස් ඇතුළු මිශ්‍ර අපද්‍රව්‍ය මෙම ආයතනය විසින් ආනයනය කර පසුසැකසුම් කිරීමෙන් අනතුරුව 2017 වර්ෂයේ ඔක්තෝම්බර් මාසයේ සිට 2018 වර්ෂයේ ජනවාරි මාසය දක්වා ප්‍රතිඅපනයනය කර තිබේ. අදාළ අපද්‍රව්‍ය මෙරටට ආනයනය කර ඇත්තේ එක්සත් රාජධානියේ Vengaads Ltd ආයතනයෙන්. මේ වන විට එම අපද්‍රව්‍ය අඩංගු අඩි 40 බහාලුම් 130ක් අවස්ථා 12කදී ආනයනය කර ඇති බවත් එම ප්‍රමාණය මෙට්ට්‍රික් ටොන් 27,685ක් පමණ වෙයි. නිරීක්ෂණය කරන අවස්ථාවේදී වර්ග අඩි 50,000ක් පමණ වපසරියක අපද්‍රව්‍ය ගොඩගසා තිබූ අතර පසුසැකසුම් කටයුතු වලට අදාළ යන්ත්‍ර සූත්‍ර කිහිපයක්ද මධ්‍යම පරිසර අධිකාරිය එහිදී හඳුනාගෙන තිබේ. මෙම අපද්‍රවලින් සෞඛ්‍ය හා පාරිසරික අවධානමක් ගෙන දෙන බවට නිරීක්ෂණය කළ බවද මධ්‍යම පරිසර අධිකාරිය නිකුත් කළ නිවේදනයේ සඳහන්ය. 1980 අංක 47 දරණ ජාතික පාරිසරික පනත අනුව යම්කිසි කාර්මික ක්‍රියාවලියක් සිදු කරන්නේ නම් ඒ සඳහා මධ්‍යම පරිසර අධිකාරිය වෙතින් පරිසර ආරක්ෂණ බලපත්‍රයක් සහ අවශ්‍ය වන්නේ නම් උපද්‍රවකාරී බලපත්‍රයක් ලබාගත යුතු බවත් එම අධිකාරිය පවසයි. මෙම ආයතනය එම බලපත්‍ර ලබාගෙන නොමැති බැවින් ජාතික පාරිසරික පනතේ ප්‍රතිපාදන අනුව එම ආයතනයට එරෙහිව නීතිමය පියවර ගැනීමටද කටයුතු කරමින් සිටින බව මධ්‍යම පරිසර අධිකාරිය සඳහන් කළේය. නැවත ඒවා අපනයනය කරන තෙක් අපද්‍රව්‍ය මගින් බාහිර පරිසරයට ද්‍රව්‍ය නිකුත් වීම වැළැක්වීමටත් වර්ෂාවෙන් ආරක්ෂා කිරීමටත් වහාම පියවර ගතයුතු බවත් මධ්‍යම පරිසර අධිකාරිය අදාළ ආයතනයට දැනුම් දී තිබේ. එමෙන්ම ජාතික අපද්‍රව්‍ය කළමනාකරණ ප්‍රතිපත්තියට අනුව අන්තරායකර අපද්‍රව්‍ය ආනයනය තහනම් බැවින් මින් ඉදිරියට පාරිසරික හා සෞඛ්‍ය හානි ගෙන දෙන කටයුතු වලින් වළකින ලෙසද අදාළ ආයතනයට තරයේ උපදෙස් දී තිබේ.", "URL": "https://sinhala.adaderana.lk/news.php?nid=114524", "Category": null, "Parent URL": null}