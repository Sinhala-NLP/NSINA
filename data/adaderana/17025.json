{"Source": "Adaderana", "Timestamp": "June 26, 2011 05:04 pm", "Headline": "ජාත්‍යන්තර පොලීසිය සෙව්ව ශ්‍රී ලාංකික ජාවාරම්කරුවෙක් දැලේ", "News Content": "ජාත්‍යන්තර පොලීසිය විසින් සොයමින් සිටි ශ්‍රී ලාංකික අපරාධකරුවෙකු ඉන්දියාවේදී අත්අඩංගුවට ගෙන ඇති බවට ඉන්දීය මාධ්‍ය උපුටා දක්වයි. නීතිවිරෝධී ලෙස පුද්ගලයින් රට රටවලට සංක්‍රමණය කරවීමේ ජාවාරමක ප්‍රධානියෙකු ලෙස සැලකෙන ත්‍රීකුණාමලයේ පදිංචිව සිටි මොහු පිළිබඳ සොයමින් සිටින බව ජාත්‍යන්තර පොලීසිය විසින් මීට වසර 7 ට ඉහතදී නිවේදනය කර තිබිණි. ජාත්‍යන්තර පොලීසියට ලැබී තිබුණු තොරතුරු අනුව පෙරිස් ජෝශප් නමැති මොහු නිතර නිතර ඉන්දියාවට යන එන බැවින් ඒ පිළිබඳ අවධානයෙන් සිටින ලෙස ඉන්දීය මධ්‍යම ඔත්තුසේවා කාර්යාංශයට දැනුම් දී තිබුණු බව\" නක්කීරන්\" වෙබ් අඩවිය කියා සිටියි. එසේ හෙයින් ඉන්දීය මධ්‍යම ඔත්තුසේවා කාර්යාංශය විසින් ඉන්දියාවේ සියලුම ගුවන්තොටුපළ පොලිසිවලට මොහු පිළිබඳ තොරතුරු ලබාදී තිබුණු බව සඳහන් වේ. ඒ අනුව අද(26) අලුයම චෙන්නායි සිට ශ්‍රී ලංකාව බලා පියාසර කිරීමට නියමිතව තිබූ ගුවන්යානයකට නැගීමට සූදානමින් සිටියදී පෙ.ව 1.45 ට පමණ චෙන්නායි ගුවන්තොටුපළ පොලීසිය විසින් මොහු හඳුනාගෙන ඉන්දීය මධ්‍යම ඔත්තුසේවා කාර්යාංශයට බාරදී ඇති බව නක්කීරන් වෙබ් අඩවිය වැඩිදුරටත් සඳහන් කරයි. පෙරිස් ජෝශප් නමැති මොහු ව්‍යාජ ගුවන්බලපත් මගින් හා වෙනත් අයුතු ක්‍රම උපයෝගී කර ගනිමින් නීති විරෝධී ලෙස පුද්ගලයින් රට රටවලට සංක්‍රමණය කරවීම ඇතුළු ජාවාරම් රැසක මහ මොළකරුවෙකු බව සඳහන් වේ.", "URL": "https://sinhala.adaderana.lk/news.php?nid=17025", "Category": null, "Parent URL": null}