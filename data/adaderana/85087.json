{"Source": "Adaderana", "Timestamp": "March 2, 2018 08:40 pm", "Headline": "ජනපතිගේ පුංචි රසිකාවිය හමුවු අපූරු මොහොත (ඡායාරූප සහිතයි)", "News Content": "පසුගියදා කවුඩුල්ල ප‍්‍රදේශයේ පැවති රැස්වීමකදී ජනාධිපති මෛතී‍්‍රපාල සිරිසේන මහතා වෙත දිව ආ පුංචි දියණියක් ජනාධිපතිතුමාගේ තුරුළට වී සුරතල් බස් දොඩමින් සිටිනු දක්නට ලැබිණි. ජනපති හමුවීමට පැමිණි මෙම පුංචි අමුත්තිය නමින් දිනුල්‍යා චනාදි වූ අතර, සිය දෙමාපියන් සමඟ මැදිරිගිරිය, අමුණුගම ප‍්‍රදේශයේ පදිංචිව සිටියි. ඊයේ (01) මැදිරිගිරිය ප‍්‍රදේශයේ පැවති වැඩසටහන් රැසකට සහභාගී වූ ජනාධිපතිවරයා මෙම සුරතල් දියණියගේ නිවසට ද ගොඩවැදී ඇගේ සුවදුක් විමසීමට අමතක නොකළ අතර, ඉතා කාර්යබහුල දෛනික කාලසටහනක් අතර වෙහෙස වී සිටියද,මහත් සෙනෙහසින් යුතුව දැරිය සමඟ කථා බහක නිරත විය. දරුවන් දෙදෙනෙකුගේ පවුලේ වැඩිමලා වූ දිනුල්‍යා චනාදි දැරිය බහ තෝරන වයසේ පටන් ජනාධිපතිතුමා රූපවාහිනියේ දකින හැම මොහොතකම සිනාසෙමින් සහ නොයෙකුත් දේ කියමින් එම වැඩසටහන් නරඹන බව ඇගේ දෙමව්පියන් පවසයි. පසුගියදා ජනාධිපතිතුමා මැදිරිගිරියල කවුඩුල්ල ප‍්‍රදේශයට පැමිණෙන බව දැන ගැනීමත් සමඟ ජනාධිපතිතුමා බැලීමට යමු යැයි සිය පියාට ඇවිටිලි කළ දැරිය පියා සමඟ එම ස්ථානයට ගිය ද වේදිකාව අසළට යාමට ඔවුන්ට හැකියාවක් නොලැබිණි. එහෙත් එකවර සෙනඟ අතරින් ජනාධිපතිතුමා වෙත දිව ආ දැරිය ආරක්ෂක නිලධාරින් විසින් නතර කිරීමට තැත් කළ දල ජනාධිපතිතුමා විසින් එය වළක්වා එම සුරතල් දියණියට තමා වෙත ඒමට ඉඩ සැළැස්වීය. මහත් සෙනෙහසින් යුතුව ජනාධිපතිතුමාගේ තුරුළට වී සුරතල් බස් දෙඩවූ දැරිය එම උත්සවය අවසන්වන තුරුම ජනාධිපතිතුමා අසළට වී සිටිනු දක්නට ලැබුණි. එම මතකයත් සමඟ ඊයේ දින එම දැරියගේ නිවසට ගොඩවැදුණු ජනාධිපතිවරයා ඇයගේ සුවදුක් විමසූ අතර, එම නිවසේ තිබූ ජනාධිපතිවරයා සහ මෙම පුංචි දියණියගේ හමුවීම පිළිබ`ද පළකෙරුණු පුවත් පත් වාර්තා කිහිපයක් මෙන්ම තම ඡායාරූප කිහිපයක් ද එහිදී ජනාධිපතිතුමාගේ නෙත ගැටිණි.", "URL": "https://sinhala.adaderana.lk/news.php?nid=85087", "Category": null, "Parent URL": null}