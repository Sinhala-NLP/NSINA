{"Source": "Adaderana", "Timestamp": "November 28, 2017 02:01 pm", "Headline": "අනිකාට තර්ජනය කළැයි කියන ශනීල්ගේ පෙත්සමට කුණු කූඩයට ", "News Content": "තමන්ව අත්අඩංගුවට ගැනීම වලක්වාලමින් නියෝගයක් නිකුත් කරන ලෙස ඉල්ලා ව්‍යාපාරික ශලීල් නෙත්තිකුමාර විසින් ඉදිරිපත් කළ මූලික අයිතිවාසිකම් පෙත්සමක් විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණය තීරණය කර තිබේ. ඊවා වනසුන්දර, බුවනෙක අළුවිහාරේ සහ අනිල් ගුණරත්න යන ත්‍රිපුද්ගල විනිසුරු මඩුල්ල විසින් එම නියෝගය ලබාදුන් බව අද දෙරණ අධිකරණ වාර්තාකරු සඳහන් කළේය. පෙත්සම්කරු අධිකරණය හමුවේ ප්‍රකාශ කර ඇත්තේ හිටපු මුදල් අමාත්‍ය රවී කරුණානායක මහතා පිළිබඳව බැඳුම්කර කොමිසමේදී සාක්ෂි ලබාදුන් අනිකා විජේසූරිය නැමැති කාන්තාවට තර්ජනය කිරීමේ සිද්ධියක් සම්බන්ධයෙන් අපරාධ පරීක්ෂණ දෙපාර්තමේන්තුව මඟින් තමන්ව අත්අඩංගුවට ගැනීමේ සූදානමක් පවතින බවයි. කිසිඳු විධිමත් පරීක්ෂණයක් නොපවත්වා තමන්ව අත්අඩංගුවට ගැනීම නීති විරෝධී බවත් එය වැලැක්වීමේ නියෝගයක් නිකුත් කරන ලෙස ඔහු ශ්‍රේෂ්ඨාධිකරණයෙන් ඉල්ලා තිබුණි. එහිදී නීතිපතිවරයා වෙනුවෙන් පෙනී සිටි රජයේ නීතිඥවරයා අධිකරණය හමුවේ ප්‍රකාශ කර ඇත්තේ බැඳුම්කර කොමිසමෙන් ලද පැමිණිල්ලකට අනුව අපරාධ පරීක්ෂණ දෙපාර්තමේන්තුව අදාළ පරීක්ෂණය ආරම්භ කර ඇති බවයි. එම පරීක්ෂණයට පෙත්සම්කරු විසින් මෙතෙක් නිසි පරිදි සහයෝගය ලබා දී නොමැති බව සඳහන් කළ රජයේ නීතිඥවරයා අදාළ පෙත්සමේ නීතිමය පදනමක් නොමැති බැවින් එය විභාගයට නොගෙන ප්‍රතික්ෂේප කරන ලෙස අධිකරණයෙන් ඉල්ලා තිබේ. එම ඉල්ලීම පිළිගත් ශ්‍රේෂ්ඨාධිකරණ ත්‍රිපුද්ගල විනිසුරු මඩුල්ල පෙත්සම විභාගයට නොගෙන ප්‍රතික්ෂේප කිරීමට තීරණය කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=80674", "Category": null, "Parent URL": null}