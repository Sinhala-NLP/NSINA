{"Source": "Adaderana", "Timestamp": "June 20, 2018 06:56 pm", "Headline": "පළමු දුෂණ විරෝධී නඩු විමර්ශන මහාධිකරණය ජූලි මාසයේ දී", "News Content": "දුෂණ වංචා සම්බන්ධ නඩු විමර්ශනය සඳහා යෝජිත විශේෂ මහාධිකරණ පද්ධතියේ පළමුවැන්න ලබන මස 2 වන සතියේදී ස්ථාපිත කරන බව විදුලිබල හා පුනර්ජනනීය බලශක්ති රාජ්‍ය අමාත්‍ය අජිත් පී පෙරේරා මහතා පවසයි. අද(20) පෙරවරුවේ පානදුර ප්‍රදේශයේදී රාජ්‍ය අමාත්‍යවරයා මාධ්‍ය වෙත මේ බව ප්‍රකාශ කළේය. මේ අතර දුෂණ වංචා සම්බන්ධ වැරදිකරුවන්ට විරුද්ධව මේ වන විට පොලීසිය හා පොලිස් මූල්‍ය අපරාධ විමර්ශන කොට්ඨාසය හරහා පරික්ෂණ 120 පමණ සිදුකර නිතීපති වෙත බාරදී ඇති බව අමාත්‍යවරයා පැවසීය. සාමාන්‍ය අධිකරණ මඟින් නඩු ඇසීම ප්‍රමාද වන බවත් මේ හේතුවෙන් මෙම විශේෂ ත්‍රිපුද්ගල මහධිකරණ පිහිටවු බව අමාත්‍යවරයා පවසයි. මෙම අධිකරණය ශ්‍රී ලංකා නීති විද්‍යාලය ඉදිරිපිට නව ගොඩනැගිල්ලක ජුලි මස දෙවන සතියේ ආරම්භ වන අමාත‍්‍යවරයා සඳහන් කරයි. මේ අතර අමාත්‍ය මණ්ඩලය මඟින් අනුමැතිය හිමිව ඇත්තේ අධිකරණ 03ක් පමණ පිහිටුවීමට බවත් ඉතිරි අධිකරණ දෙක කඩිනමින් පිහිටවන ලෙස අමාත්‍යවරයා ඉල්ලා සිටියි.", "URL": "https://sinhala.adaderana.lk/news.php?nid=91212", "Category": null, "Parent URL": null}