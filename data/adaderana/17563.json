{"Source": "Adaderana", "Timestamp": "July 22, 2011 12:42 pm", "Headline": "සිටි හා ඩොයිෂ් බැංකු නඩු දැම්මොත් කෝටි 5000ක් ගෙවන්න වෙයි", "News Content": "හෙජින් ගනුදෙනුව හේතුවෙන් මේ වන විට රුපියල් කෝටි 1800ක මුදලක් ගෙවීමට සිදුව ඇති බව එක්සත් ජාතික පක්ෂය පවසයි. යම් හෙයකින් \"සිටි බැංකුව\" සහ \"ඩොයිෂ් බැංකුව\" ද නඩු පැවරුවහොත් ගෙවීමට සිදුවන මුදල රුපියල් කෝටි 5000 දක්වා ඉහළ යන බව එක්සත් ජාතික පක්ෂයේ පාර්ලිමේන්තු මන්ත්‍රී දයාසිරි ජයසේකර මහතා සඳහන් කළේය. මෙම ගනුදෙනුවට අදාළ නීතීඥ උපදේශන කටයුතු සඳහා ඩොලර් මිලියන 2ක මුදලක් රජය වෙන්කර ඇති බවට ද තොරතුරු පවතින බව අද(22) පෙරවරුවේ කොළඹ පැවති මාධ්‍ය හමුවකට එක්වෙමින් ජයසේකර මන්ත්‍රීවරයා ප්‍රකාශ කළේය. වත්මන් රජයේ අදූරදර්ශි ක්‍රියාපිළිවෙත හේතුවෙන් මෙරට ජනතාව ණය කරුවන් වී ඇති බවට දයාසිරි ජයසේකර මන්ත්‍රීවරයා මෙහිදි වැඩිදුරටත් චෝදනා කළේය. මේ සම්බන්ධව විරෝධය පළ‍කරන උද්ඝෝෂණ ව්‍යාපාරයක් ලබන 06 වනදා පඬුවස්නුවර, හෙට්ටිපොළ ප්‍රදේශයේදී පැවැත්වීමට කටයුතු යොදා ඇති බව මන්ත්‍රීවරයා එහිදී කියා සිටියේය.", "URL": "https://sinhala.adaderana.lk/news.php?nid=17563", "Category": null, "Parent URL": null}