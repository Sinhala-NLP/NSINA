{"Source": "Adaderana", "Timestamp": "June 2, 2010 05:07 pm", "Headline": "ශල්‍ය ගෝස් හිඟ නැතිව සපයන්න එකඟතාවක් ", "News Content": "මෙරටට අවශ්‍ය ශල්‍ය ගෝස් වහාම සැපයීමට සැපයුම්කරුවන් එකඟතාව පළ කර ඇති බවත් සෞඛ්‍ය අමාත්‍ය මෛත්‍රීපාල සිරිසේන මහතා සහ දේශීය ගෝස් සැපයුම්කරුවන් අතර අද පෙරවරුවේ පැවති සාකච්ඡාවකදී මෙම එකඟතාවයට පැමිණ ඇති බවත් සඳහන් වේ. පසුගිය කාලයේ පැවති අවුරුදු නිවාඩුව සහ ගංවතුර තත්ත්වය හේතුවෙන් ප්‍රමාණවත් ‍තරම් ගෝස් නිෂ්පාදනය කිරීමට නොහැකි වූ බව එහිදී සැපයුම්කරුවන් පෙන්වා‍ දී තිබේ. කෙසේවුවද දැනට බොහෝ රෝහල්වල හිඟයක්ව පවතින ශල්‍ය ගෝස් කඩිනමින් ලබාදීමට පියවර ගන්නා බවයි ඔවුන් සඳහන් කර ඇත. මෙහිදී සැපයුම්කරුවන්ගේ ඉල්ලීමකට අනුව කාර්තුවකට වරක් කෝටා දීමේ ක්‍රමය වෙනුවට වසරකට වරක් එම කෝටා ලබාදීමට සෞඛ්‍ය අමාත්‍යවරයා එකඟතාව පළ කර තිබේ. කිසියම් පුද්ගලයෙක් නිසි වේලාවට ශල්‍ය ගෝස් සැපයීමට අසමත් වුවහොත් ඔවුන්ට එරෙහිව ක්‍රියාමාර්ග ගන්නා බව ද අමාත්‍යවරයා මෙහිදී වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=8764", "Category": null, "Parent URL": null}