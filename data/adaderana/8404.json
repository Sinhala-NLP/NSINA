{"Source": "Adaderana", "Timestamp": "May 14, 2010 04:26 pm", "Headline": "දැඩි සුළඟින් නිවාස 13කට හානි", "News Content": "නුවරඑළිය ප්‍රාදේශීය ලේකම් කොට්ඨාසයට අයත් මාගස්සර ප්‍රදේශයට බලපෑ වාසුලි තත්ත්වයක් හේතුවෙන් නිවාස 13කට හානි සිදුවී තිබේ. හානි සිදුවු නිවසක වහලයක කොටසක් කඩා වැටීමෙන් පුද්ගල‍යෙකු ජිවිතක්ෂයට පත්ව ඇති බව නුවරඑළිය දිස්ත්‍රික් ලේකම් ඩි.පි.ජි.කුමාරසිරි මහතා පැවසුවේය. මේ නිසා හානියට පත් නිවාස වල පදිංචිව සිටි පවුල් 13කට අයත් පුද්ගලයින් 60 දෙනෙකු අවතැන්ව සිටින බව නුවරඑළිය දිස්ත්‍රික් ලේකම්වරයා සඳහන් කළේය. මේ වන විට ඔවුන් ආරක්ෂිත ස්ථානයක රඳවා ඇති බව හෙතෙම කියා සිටියේය. අද පස්වරු 1.30ට පමණ මෙම සුළං තත්ත්වය හටගෙන ඇත. මෙමගින් ප්‍රදේශයේ වගාවන්ට ද හානි සිදුවී ඇති බව නුවරඑළිය දිස්ත්‍රික් ‍‍‍ලේකම් ඩි.පි.ජි.කුමාරසිරි මහතා පැවසුවේය.", "URL": "https://sinhala.adaderana.lk/news.php?nid=8404", "Category": null, "Parent URL": null}