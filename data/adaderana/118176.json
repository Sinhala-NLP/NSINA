{"Source": "Adaderana", "Timestamp": "September 3, 2019 04:01 pm", "Headline": "ඉන්දියා-කොදෙව් දෙවැනි ටෙස්ට් තරගයේ ජය ඉන්දියාවට‍", "News Content": "ඉන්දියාව සහ බටහිර ඉන්දීය කොදෙව් කණ්ඩායම් අතර පැවති දෙවන ටෙස්ට් තරගය ලකුණු 257කින් ජය ගැනීමට ඉන්දියාව සමත් විය. ඒ අනුව තරගාවලිය තරග 2 ට 0 ක් ලෙස ජය ගත් ඉන්දියාව ලෝක කුසලාන ටෙස්ට් ශූරතා තරගාවලියේ ප්‍රසාද ලකුණු සටහනේ පෙරමුනේ පසුවෙයි. තරගයේ පළමුව පන්දුවට පහර දුන් ඉන්දියාව සිය පළමු ඉනිමට සියලු දෙනා දැවි ලකුණු 416ක් රැස් කළ අතර හනුමා විහාරි සිය මංගල ටෙස්ට් ශතකය මෙහිදි වාර්තා කළේය. ඉන්පසු සිය පළමු ඉනිම ඇරඹු බටහිර ඉන්දීය කොදෙව් පිලට සිය පළමු ඉනිම වෙනුවෙන් සියලු දෙනා දැවි රැස් කරගත හැකි වූයේ ලකුණු 117ක් පමණයි. කොදෙව් පළමු ඉනිමේ දී ජස්ප්‍රිත් බුම්රා කඩුළු ත්‍රිත්වයක් සමඟ සමස්ථ කඩුළු 6ක් දවා ගැනීමට සමත් විම විශේෂත්වයක්. ඒ අනුව ලකුණු 299ක් ඉදිරියෙන් සිටිමින් සිය දෙවන ඉනිම ඇරඹු ඉන්දියාව දෙවන ඉනිමට කඩුළු 4ක් දැවි ලකුණු 168ක් රැස් කරගෙන සිටියදී සිය ඉනිම අත්හිටුවා පන්දුවට පහර දීමේ අවස්ථාව කොදෙව් පිලට ලබා දුන්නේය. ලකුණු 468ක ජයග්‍රාහි ඉලක්කයක් හඹා යෑමට පිටියට පිවිසි කොදෙව් පිලට ඊයේ දිනයේ දී සියලු දෙනා දැවි රැස් කරගත හැකි වූයේ ලකුණු 210ක් පමණයි. ඒ සමඟ ලකුණු 257ක ජයක් ඉන්දියාවට හිමි වූ අතර ප්‍රසාද ලකුණු 120ක් ලබා ගනිමින් ලෝක කුසලාන ටෙස්ට් ශූරතා තරගාවලියේ ප්‍රසාද ලකුණු සටහනේ පෙරමුනේ පසුවන්නේ ද ඉන්දියාවයි. තරගයේ වීරයා සම්මානය ඉන්දීය ක්‍රීඩක හනුමා විහාරි දිනා ගත්තේය.", "URL": "https://sinhala.adaderana.lk/news.php?nid=118176", "Category": null, "Parent URL": null}