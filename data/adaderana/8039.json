{"Source": "Adaderana", "Timestamp": "April 27, 2010 12:46 pm", "Headline": "හේමාස්  ආදර්ශ\"පියවර\"යාපනයට තබයි", "News Content": "(යාපනයේ නව හේමාස් පෙර පාසල් සඳහා මූලික පියවර තැබීමේ අවස්ථාවට සහභාගි වූ ගරු ඩග්ලස් දේවානන්දා මැතිතුමා, යාපනය නගරාධිපති අතිගරු යෝගා පත්ගුණරාජා මැතිනිය, ළමා මහලේකම්කාර්යාලයේ අධ්‍යක්ෂිකා යමුනා පෙරේරා මහත්මිය, හේමාස් සාමූහික සන්නිවේදන කළමනාකාරිනී ශිරෝමි මාසකෝරාළ මහත්මිය සහ හේමාස් මානව සම්පත් කළමනාකරු ඉසුරු තිලකවර්ධන මහතා මෙම ඡායාරූපයේ පෙනී සිටියි.) හේමාස් හෝල්ඩින්ස් සමාගම යාපනයේ දී නව හේමාස්\"පියවර\"පෙර පාසලක් සඳහා පසුගිය දා මුල්ගල තැබීය. ගරු ඩග්ලස් දේවානන්දා මැතිතුමාගේ හා අති ගරු යෝගා පත්ගුණරාජා මැතිනිය ගේ ප‍්‍රධානත්වයෙන් එය සිදු කෙරිණ. යාපනය නල්ලූර්හි ඉදි කෙරෙන මෙම පෙර පාසල සඳහා හේමාස් හෝල්ඩින්ස් සමාගම වැය කිරීමට අපේක්ෂා කරන මුදල රුපියල් මිලියන 7.5කි. UNPS ආයතන මගින් ව්‍යාපෘතිය ක‍්‍රියාත්මක කෙරේ. මේ වසරේ ඔක්තෝම්බර් මාසය වන විට ව්‍යාපෘතිය නිම කිරීමට අපේක්ෂිතයි. මෙය ශ‍්‍රී ලංකාවේ ඉදි කෙරෙන 33 වැනි හේමාස් පියවර පෙර පාසලයි. හේමාස් හෝල්ඩින්ස් අධ්‍යක්ෂ අබ්බාස් එසුෆල්ලි මෙසේ පවසයි.\" පශ්චාත් යුධ ප‍්‍රතිසංස්කරණ කටයුතු හා සංවර්ධන කටයුතුවල ඉතා වැදගත් සන්ධිස්ථානයකට දැන් අප පැමිණ සිටිනවා. වසර 30 ක දුෂ්කර කාල සීමාවකට පසුව රට සෙසු ප‍්‍රදේශවල ජනතාව විඳින අයිතිවාසිකම් භුක්ති විඳීමේ අවස්ථාව දැන් උතුරේ ජනතාවටත් උදා වී තිබෙනවා. වගකිවයුතු සාමූහික පුරවැසි ව්‍යුහයක් ලෙස සම්බන්ධතා යළි ගොඩ නැගීමේ ජාතික කර්තව්‍යයට උර දීමට, උතුරේ ජනතාවට සිය ජීවිත නැවත ආරම්භ කිරීමට හා එම ජනතාවට එක් ජාතියක් සමෘද්ධිය කරා පිය නැඟීමට උදව් කිරීමට අපත් සූදානමින් සිටිනවා.\"පියවර\" කියා කියන්නේ මුළුමනින් ම තිරසාර ව්‍යාපෘතියක්. මගේ විශ්වාසය නම් මේ ව්‍යාපෘතිය යාපනයේ දරුවන් ගේ ජීවිත වෙනස් කරනු ඇති බවයි.\" \"පියවර\"යනු 2002 වසරේ සිට ළමා සංවර්ධන අමාත්‍යාංශයේ ළමා මහලේකම් කාර්යාලය සමග ඒකාබද්ධ ව හේමාස් ආයතනය විසින් ක‍්‍රියාත්මක කරනු ලබන ප‍්‍රජා සේවා ව්‍යාපෘතියකි. ව්‍යාපෘතියේ අරමුණ වන්නේ නියමු මධ්‍යස්ථාන ආරම්භ කරමින් හා රටපුරා දැනුවත් කිරීමේ වැඩසටහන් පවත්වමින් මුල් ළමා විය සංවර්ධනය ඉහළ ප‍්‍රමිතියක් කරා ගෙන ඒමයි. හේමාස් සාමූහික සන්නිවේදන කළමනාකාරිණී ශිරෝමි මාසකෝරාළ මහත්මිය මෙසේ කියා සිටී. \"ඉතා කඩිනමින් සිදු කෙරෙන නැවත පදිංචි කිරීමේ වැඩසටහන් සමග මෙම ප‍්‍රදේශවල ගුණාත්මක බවින් ඉහළ නවීන අංගෝපාංගවලින් යුතු පෙර පාසල් පිහිටුවීම අතවශ්‍ය කරුණක්. කිලිනොච්චි, වව්නියා, මන්නරාම, මුලතිව් යන යුද්ධයෙන් බලපෑමට ලක් වූ ප‍්‍රදේශවල තවත් පෙර පාසල් 4ක් පිහිටුවීම අප ගේ අරමුණයි. අන්තර් ජාතික සංවිධානවලින් ලබා ගන්නා ප‍්‍රදාන මගින් එම පෙර පාසල් සඳහා අරමුදල් රැස් කර ගැනීමට අප අපේක්ෂා කරනවා.\" \"අභ්‍යන්තර වශයෙන් අවතැන් වූ ජනතාවට ලබා දෙන කෙටි කාලීන සහනයක් වශයෙන්, 2009 වසරේ පෙබරවාරි මාසයේ සිට වව්නියාව මැණික් ෆාම් කඳවුරේ හේමාස් ආයතනය විසින් මූලික වශයෙන් පෙර පාසල් හා ක‍්‍රීඩා පිටි රැසක් ඉඳි කරනු ලැබුවා. පෙර පාසල් අධ්‍යාපනය ලබන දරුවන්ගේ සිට තවත් දහස් ගණනක් දරුවන් වෙත මෙම පහසුකම් සැපයුනා.. මැණික් ෆාම් හි මෙම මධ්‍යස්ථාන තවමත් ක‍්‍රියාත්මක වෙනවා. කෙසේ වෙතත් නැවත පදිංචි කිරීමේ කටයුතු සාර්ථක අයුරින් සිදු කෙරෙන නිසා දරුවන් ගේ සංඛ්‍යාව නම් දැන් පහල ගොස් තිබෙනවා.\"මාසකෝරාළ මහත්මිය තවදුරටත් ප‍්‍රකාශ කළාය. නල්ලූර් මහ නගර සභා සංකීර්ණය තුළ 2002 වසරේ දී පෙර පාසලක් ආරම්භ කරමින් හේමාස් ආයතනය බොහෝ කලෙක සිට උතුරේ වැඩසටහන් ක‍්‍රියාත්මක කරමින් සිටී. යුද්ධය පැවති සමයේ දී පවා යාපනයේ මෙවැනි තත්ත්වයේ මුලින් ම ඉදි කෙරෙනු පෙර පාසලක් වූයේ හේමාස් ආයතනය විසින් නල්ලූර් මහ නගර සංකීර්ණයේ ඉඳි කළ පෙර පාසල වූ අතර එය අද දක්වා සාර්ථක ලෙස ක‍්‍රියාත්මක වෙමින් පවතී. \"2002 වසරේ දී පියවර ක‍්‍රියාත්මක කිරීමේ පටන් මේ දක්වා අප බොහෝ දුරක් පැමිණ තිබෙනවා.\"ජනතාව ගැන සැලකිලිමත් වීම\"අප ගේ වටිනාකම් අතර ප‍්‍රධානත්වයට පැමිණෙනවා. ඒ අනුව බලන විට පියවර ව්‍යාපෘතිය අප ගේ වෙළෙඳ නාමය ප‍්‍රචාරය කර ගැනීමේ උපාය මාර්ගික මාධ්‍යයක් හෝ කිසියම් ප‍්‍රතිලාභයක් අපේක්ෂා කරන සම්මත සාමූහික සමාජ වගකීමක් වශයෙන් අප කිසිවිටෙකත් සලකන්නේ නෑ. එය ඉන් එහාට විහිදී යන ජාතික අවශ්‍යතාවක් ලෙස සලකායි අප කටයුතු කරන්නේ. මුල් ළමා විය ඉලක්ක කර ගනිමින් සිදු කෙරෙන ආයෝජන මඟින් ශ‍්‍රී ලංකාවට දීර්ඝ කාලීන වාසි අත් වන බවයි සියයට 100ක් ශ‍්‍රී ලාංකික සමාගමක් වන අප ගේ විශ්වාසයයි\".එසුෆල්ලි වැඩිදුරටත් පවසයි. රුපියල් මිලියන 200ක පමණ අයෝජනයකින් යුතුව දිවයින පුරා සෑම දිස්ත‍්‍රික්කයකම පාහේ මේ වන විට හේමාස් ආයතනය පෙර පාසල් 32ක් පමණ සාර්ථක ලෙස පවත්වා ගෙන යයි. මෙම සමාජ සත්කාර වැඩසටහන් ක‍්‍රියාත්මක කෙරෙන්නේ රජයේ අනුමැතිය ලත් ආයතනයක් වන හේමාස් සාමූහික පදනම මඟිනි. හේමාස් අධ්‍යක්ෂ මණ්ඩලයේ ද දායකත්වය ඇති ව ශ‍්‍රී ලංකාවේ ප‍්‍රධාන පෙළේ පුද්ගලයන්ගෙන් සැදුම් ලත් භාරකාර මණ්ඩලයක් විසින් එය පාලනය කෙරේ. ආසියානු කලාපය තුළ ක‍්‍රියාත්මක කිරීමට හැකි ආදර්ශ වැඩසටහනක් ලෙස හඳුනා ගනිමින් 2007 වසරේ දී පියවර වැඩසටහන ආසියානු සමාජ සත්කාර සම්මානයෙන් පුදනු ලැබීය. ව්‍යාපෘතියේ තිරසාරත්වයට හා සාර්ථකත්වයට ළමා සංවර්ධන අමාත්‍යාංශයේ ළමා මහලේකම්කාර්යාලය සමඟ පවත්වා ගෙන යන මූලෝපායික සම්බන්ධය ඉතා වැදගත් වේ. ගුරුවරුන් පුහුණු කිරීම, දෙමාපියියන් දැනුවත් කිරීමේ වැඩසටහන් ඇතුළු විවිධාකාර වැඩසටහන් ගණනාවක් මේ ව්‍යාපෘතිය යටතේ වර්තමානයේ දී ක‍්‍රියාත්මක කෙරේ. හේමාස් සමාගමේ ප‍්‍රධාන වෙළෙඳ නාම අතර ඉදිරියෙන් සිටින බේබි ෂෙරමි අනුග‍්‍රහයෙන් සති පතා රූපවාහිනිය ඔස්සේ විකාශය කෙරෙන දරු පැටියා ගේ ලෝකය යන වැඩසටහන ඒ අතරින් එකකි. හේමාස් සමූහ සමාගම පාරිභෝගික, සෞඛ්‍ය, ප‍්‍රවාහන, සංචාරක, සහ බලශක්ති උත්පාදන යන ප‍්‍රධාන ව්‍යාපාරික ක්‍ෂේත‍්‍ර 5 කෙරෙහි යොමු වූ ශ‍්‍රී ලංකාවේ ප‍්‍රධාන පෙලේ සමූහ ව්‍යාපාරයකි.", "URL": "https://sinhala.adaderana.lk/news.php?nid=8039", "Category": null, "Parent URL": null}