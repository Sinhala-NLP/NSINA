{"Source": "Adaderana", "Timestamp": "October 9, 2011 07:09 am", "Headline": "දුමින්ද සිල්වාට හදිසි සැත්කම්", "News Content": "කොළොන්නාව මුල්ලේරියාව පොලිස් බල ප්‍රදේශයේ ඊයේ සිදුවු වෙඩි තැබීමේ සිද්ධියෙන් තුවාල ලැබු එක්සත් ජනතා නිදහස් සන්ධාන පාර්ලිමේන්තු මන්ත්‍රී දුමින්ද සිල්වා මහතා මේ වන විටත් ශ්‍රී ජයවර්ධනපුර රෝහලේ දැඩි සත්කාර ඒකකයේ ප්‍රතිකාර ලබමින් සිටියි. ඊයේ පස්වරුවේ මන්ත්‍රීවරයා හදිසි සැත්කමකට භාජනය කළ බව රෝහල් ප්‍රකාශකයෙක් සඳහන් කළේය. මේ අතර වෙඩි තැබීමේ සිදුවීමෙන් තුවාල ලබා ජාතික රෝහලට ඇතුළත් කළ පුද්ගලයන් දෙදෙනෙකු ද දැඩි සත්කාර ඒකකයේ ප්‍රතිකාර ලබන බව එම රෝහලේ හදිසි අනතුරු අංශයේ අධ්‍යක්ෂ වෛද්‍ය ප්‍රසාද් ආරියවංශ මහතා කියා සිටියි. ඇමති ආරක්ෂක අංශයේ පොලිස් සැරයන්වරයෙකු සහ ගොතටුව පොලිස් මුරපොළේ පොලිස් සැරයන්වරයෙකු ද එසේ ප්‍රතිකාර ලබන බව සඳහන් වේ.. තවත් දෙදෙනෙකු සාමාන්‍ය ප්‍රතිකාර සඳහා නේවාසික වාට්ටු වෙත යොමුකළ බව රෝහල් අධ්‍යක්ෂවරයා කියා සිටියේය. ඊයේ සිදුවු වෙඩි තැබීමේ සිද්ධියෙන් හිටපු පාර්ලිමේන්තු මන්ත්‍රී , වෘත්තීය සමිති කටයුතු පිළිබඳ ජනාධිපති අධ්‍යක්ෂ ජනරාල් භාරත ලක්ෂ්මන් ප්‍රේමචන්ද්‍ර මහතා අභාවප්‍රාප්ත විය. මීට අමතරව තවත් පුද්ගලයන් දෙදෙනෙකු සිද්ධිය වු ස්ථානයේදීම මියගිය අතර සිද්ධයෙන් මියගොස් ඇත්තේ කොළොන්නාව පැරකුම්බා මාවත ප්‍රදේශයේ පදිංචිව සිටි 45 හැවිරිදි දමිත ජයසේකර නැමැත්තෙකු සහ අයි.ඩි.එච්.පාර ඉසුරු ගාඩ්න් ප්‍රදේශයේ පදිංචිව සිටි ජෙලබ්දින් මොහොමඩ් අසීම් නැමැති 32 හැවිරිදි අයෙකු බව පොලිසිය සඳහන් කරයි.", "URL": "https://sinhala.adaderana.lk/news.php?nid=19235", "Category": null, "Parent URL": null}