{"Source": "Adaderana", "Timestamp": "April 19, 2014 11:47 am", "Headline": "දකු‍ණු කොරියානු මුහුදුබත් නැවේ කපිතාන් අල්ලයි", "News Content": "අනතුරට පත්වු දකුණු කොරියානු නෞකාවේ කපිතාන්වරයා අත්අඩංගුවට ගෙන තිබේ. නෞකාව මුහුදේ ගිළීම ආරම්භ වූ පසු ප්‍රථමයෙන්ම නෞකාව හැර ගිය පිරිස අතර එහි කපිතාන් ලී - ජුන් සියොක් සහ කාර්ය මණ්ඩල නිලධාරින් 06 දෙනෙකු වූ බව විදෙස් මාධ්‍ය වාර්තා කළේය. කෙසේ වෙතත් කපිතාන්වරයා ඇතුළු පිරිස අත්අඩංගුවට ගැනිම සඳහා දකුණු කොරියානු බලධාරින් විමර්ශන ආරම්භ කර තිබු අතර ඒ අනුව ඊයේ දිනයේදි කපිතාන්වරයා සහ කාර්ය මණ්ඩල සාමාජිකයින් දෙදෙනෙකු අත්අඩංගුවට ගෙන ඇති බව විදෙස් මාධ්‍ය අනාවරණය කළේය. පසුගිය 16 වනදා අලුයම මෙම නැව අනතුරට ලක්වු අතර පුද්ගලයින් 29 දෙනෙකු ජීවිතක්ෂයට පත්විය. කෙසේ වෙතත් මේ දක්වා 273දෙනෙකු අතුරුදන්ව සිටින අතර ඔවුන් සොයා තවදුරටත් මෙහෙයුම් සිදුකරන බව විදෙස් මාධ්‍ය වාර්තා කළේය. පාසල් සිසුන් ඇතුළු පුද්ගලයින් 475 දෙනෙකු මෙම නෞකාවේ ගමන් කරමින් සිටි අතර අනතුරට ලක්වීමෙන් අනතුරුව බේරා ගත් පුද්ගලයින්ගේ සංඛ්‍යාව 174කි. මේ අතර අත්අඩංගුවට ගනු ලැබු කපිතාන්වරයාට රාජකාරිය පැහැරහැරීමේ සහ නාවික නීති රීති උල්ලංඝණය කිරිමේ චෝදනා මත නඩු පැවරෙනු ඇත.", "URL": "https://sinhala.adaderana.lk/news.php?nid=42655", "Category": null, "Parent URL": null}