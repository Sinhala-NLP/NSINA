{"Source": "Adaderana", "Timestamp": "January 20, 2013 08:53 am", "Headline": "තීරණාත්මක තරගයේ කාසියේ වාසිය ඔස්ට්‍රේලියාවටයි", "News Content": "ශ්‍රී ලංකාව හා ඔස්ට්‍රේලියාව අතර පැවැත්වෙන තරග 5කින් සමන්විත එක්දින තරගාවලියේ දෙපිලටම තීරණාත්මක තරගයේ කාසියේ වාසිය හිමිකර ගැනීමට ඔස්ට්‍රේලියාව සමත් විය. ඒ අනුව තරගයේ පළමුවෙන් පන්දුවට පහරදීමට ඔස්ට්‍රේලියාව තීරණය කර තිබේ. මෙම තරගය සිඩ්නි හිදී දිවා රාත්‍රී තරගයක් ලෙස පැවැත්වෙයි. මෙම තරගාවලියේ පළමු තරගය ඔස්ට්‍රේලියාව විශිෂ්ට අයුරින් ජය ගනු ලැබුවද දෙවන හා තෙවන තරග ශ්‍රී ලංකාව ජය ගන්නා ලදී. ඒ අනුව අද පැවැත්වෙන තරගය ශ්‍රී ලංකාව ජයගතහොත් ඔස්ට්‍රේලියාවේදී එක්දින තරගාවලි ජයක් ලබා ගන්නා දෙවන අවස්ථාව ද වනු ඇත. එසේම විදේශීය කණ්ඩායමක් ඔස්ට්‍රේලියාවට එරෙහිව එරටේදීම එක්දින තරගාවලි 2ක් ජයගත් පළමු අවස්ථාව ද බවට එය පත්වනු නිසැකය. මීට පෙර 2008-2009 තරග වාරයේදී දකුණු අප්‍රිකාවත්, 2002 වසරේදී පාකිස්තානයත් ඔස්ට්‍රේලියාවට එරෙහිව එම රටේදීම එක්දින තරගාවලි ජයගෙන ඇත. ශ්‍රී ලංකාව ද 2010-2011 තරග වාරයේදී එම දක්ෂතාවය ප්‍රදර්ශනය කිරීමට සමත් වුණේය. එම තරග වාරයේදී ඔස්ට්‍රේලියාව ශ්‍රී ලංකාව හමුවේ 2ට 1ක් ලෙස පරාජයට පත්විය. ඒ අනුව අද පැවැත්වෙන තරගය හෝ අවසන් තරගය ජයගතහොත් ශ්‍රී ලංකා කණ්ඩායම ඔස්ට්‍රේලියාව ඔවුන්ගේ මව්බිමේදී 2වන වරටත් පරාජයට පත් කළ පළමු කණ්ඩායම බවට පත්වනු ඇත. තරගාවලියේ අවසන් තරගය ලබන 23 දා හෝබාට් හිදී පැවැත්වෙනු ඇත.", "URL": "https://sinhala.adaderana.lk/news.php?nid=30907", "Category": null, "Parent URL": null}