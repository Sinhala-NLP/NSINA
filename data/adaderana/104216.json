{"Source": "Adaderana", "Timestamp": "February 13, 2019 11:40 am", "Headline": "සුළු හා මධ්‍ය පරිමාණ ව්‍යවසායකයින්ගේ තොරතුරු ඩිජිටල් ගබඩාවකට", "News Content": "දිවයින පුරා විසිර සිටින සුළු හා මධ්‍ය පරිමාණ ව්‍යවසායකයිගේ තොරතුරු කඩිනමින් ලබා ගැනීමත්, ඔවුන්ගේ ව්‍යාපාර පහසුවෙන් කරගෙන යෑමේ අරමුණින් සුළු හා මධ්‍ය පරිමාණ ව්‍යවසායකයිගේ තොරතුරු ඇතුලත් ඩිජිටල් දත්ත ගබඩාවක් ජාතික ව්‍යවසාය සංවර්ධන අධිකාරිය (NEDA) විසින් ස්ථාපිත කර ඇත. ලංකාවේ මෙතෙක් සුළු හා මධ්‍ය පරිමාණ ව්‍යවසායකයින් පිළිබඳව ඉලෙක්ට්‍රෙනික පද්ධතියක් නොතිබූ අතර පළමු වරට මෙවැනි දත්ත ගබඩාවක් ආරම්භ කිරීමට මෙලෙස කටයුතු කර තිබේ. මෙවැනි දත්ත ගබඩාවක් ස්ථාපිත කිරීමට තුළින් වඩාත් කාර්යක්ශම හා ශක්තිමත් සුළු හා මධ්‍ය පරිමාණ ව්‍යවසායක ජාලයක් බිහිකිරීමට හැකියාව ලැබෙනු ඇති බව කර්මාන්ත හා වාණිජ කටයුතු අමාත්‍ය රිෂාඩ් බදුයුදීන් මහතා පවසයි. නවීනම තාක්ෂණය භාවිතා කරමින් මෙම ඉලෙක්ට්‍රෙනික දත්ත ගබඩාව සකස් කිරීමට ජාතික ව්‍යවසාය සංවර්ධන අධිකාරිය පියවර ගෙන ඇත. ශ්‍රී ලංකාව තුළ සිටින සුළු හා මධ්‍ය පරිමාණ ව්‍යවසායකයින් අතරින් ලක්ෂ එකහමාරක පමණ පිරිසක් ජාතික ව්‍යවසාය සංවර්ධන අධිකාරිය සමග සෘජුව කටයුතු කරනු ලබයි. සුළු හා මධ්‍ය පරිමාණ ව්‍යවසායකයින්ගේ තොරතුරු මෙලෙස පරිගණකගත කිරීම තුළින් ව්‍යවසායකයින් අතර ව්‍යාපාරික තොරතුරු ලබා ගැනීම, තාක්ෂණික දැනුම හුවමාරුකර ගැනීම, වෙළඳපළ තොරතුරු ලබාගැනීම ,බැංකු කටයුතු පහසු කරගැනීම ආදි කාර්යයන් ඉතා පහසුවෙන් හා කාර්යක්ෂමව කර ගැනීමට සුළු හා මධ්‍ය පරිමාණ ව්‍යවසායකයින්ට අවස්ථාව උදාවෙයි. මෙම ඉලෙක්ට්‍රෙනික දත්ත ගබඩාව සැකසීමට සමගාමීව ව්‍යවසාය සංවර්ධන අධිකාරිය යටතේ කටයුතු කරනු ලබන සංවර්ධන නිලධාරීන් දෙසීය පනහක (250) පිරිසකට පරිඝණක ටැබ් යන්ත්‍ර ලබාදෙන අතර මෙම ව්‍යවසායකත්ව තොරතුරු ජාලගත කිරීමේ ව්‍යපෘතියේ වටිනාකම රුපියල් මිලියන තිහක් වන අතර එම ව්‍යාපෘතිය සිංගප්පූරුවේ පරිගණක සමාගමක් විසින් ජාතික ව්‍යවසාය සංවර්ධන අධිකාරිය වෙත නොමිලේ සිදුකර දී ඇත.", "URL": "https://sinhala.adaderana.lk/news.php?nid=104216", "Category": null, "Parent URL": null}