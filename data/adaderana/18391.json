{"Source": "Adaderana", "Timestamp": "August 30, 2011 08:06 am", "Headline": "රෝහල්වල අඩුපාඩු ගැන ජනපතිට සංදේශයක්", "News Content": "පළාත් සභා රෝහල්වල පවතින භෞතික සහ මානව සම්පත්වල අඩුපාඩු සම්බන්ධයෙන් ජනාධිපති මහින්ද රාජපක්ෂ මහතාට සංදේශයක් බාරදීමට සෞඛ්‍ය අමාත්‍යාංශය තීරණය කර තිබේ. ලබන මාසය තුළ අදාළ සංදේශය ජනාධිපතිවරයාට බාරදීමට නියමිත බව සෞඛ්‍ය අමාත්‍ය මෛත්‍රීපාල සිරිසේන මහතා ප්‍රකාශ කළේය. පළාත් සෞඛ්‍ය සමුළුව හරහා බාරදීමට යෝජිත මෙම සංදේශය සියලු පළාත්වල සෞඛ්‍ය අමාත්‍යවරුන්ගේ අත්සනින් යුක්තව බාරදීමට නියමිතය. පළාත් සභා රෝහල්වල පවතින අඩුපාඩු පිළිබඳව සකස් කරනු ලබන අදාළ සංදේශය සහිත වාර්තාව මේ වන විටත් සකස් කර ඇති බව සෞඛ්‍ය අමාත්‍යාංශය පවසයි. පළාත් සභා රෝහල්වල පවතින භෞතික සහ මානව සම්පත්වල ඌණතාවය පිළිබඳව ජනාධිපති මහින්ද රාජපක්ෂ මහතා දැනුවත් කර ඊට අදාළ ප්‍රතිපාදන වෙන්කර ගැනීම මෙම සංදේශය බාරදීමේ අරමුණ වී තිබේ.", "URL": "https://sinhala.adaderana.lk/news.php?nid=18391", "Category": null, "Parent URL": null}