{"Source": "Adaderana", "Timestamp": "May 5, 2012 02:45 pm", "Headline": "මෝටර් රිය ලියාපදිංචි නොකළ මන්ත්‍රීවරියට නඩු", "News Content": "මෝටර් රථයක් ලියාපදිංචි නොකර පැදවීම සහ සන්තකයේ තබාගැනීම සම්බන්ධයෙන් යාපනය දිස්ත්‍රික් පාර්ලිමේන්තු මන්ත්‍රීවරියකට එරෙහිව නඩු පවරා තිබේ. කළුතර නගරයේ රථ වාහන රාජකාරීයේ යෙදී සිටි නිලධාරීන් විසින් මෙම මන්ත්‍රීවරියගේ වාහනය නතර කරන ලෙස දැනුම් දී ඇති අතර එහිදි මන්ත්‍රීවරිය පොලිස් නිලධාරීන්ට දෝෂාරෝපණය කර ඇති බව සඳහන්ය. කෙසේවෙතත් අදාළ මන්ත්‍රීවරියගේ මෝටර් රථය ලියාපදිංචි කර නොතිබීම‍ හේතුවෙන් ඇයට එරෙහිව නඩු පැවරීමට පොලිසිය තීරණය කර ඇත. ඒ අනුව මෙම මන්ත්‍රීවරිය කළුතර මහේස්ත්‍රාත් අධිකරණයට ඉදිරිපත් කර ඇති අතර එහිදි චෝදනාවලට ඇය වරදකරු වී ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. ඒ අනුව එම මන්ත්‍රීවරියට රජයේ ගාස්තුව වශයෙන් රුපියල් 2,500ක දඩයක් නියම කිරීමට කළුතර මහේස්ත්‍රාත් අධිකරණය පියවර ගෙන තිබේ.", "URL": "https://sinhala.adaderana.lk/news.php?nid=24037", "Category": null, "Parent URL": null}