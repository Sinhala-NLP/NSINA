{"Source": "Adaderana", "Timestamp": "August 7, 2015 11:11 am", "Headline": "දුම්රිය මැදිරියේ පුපුරාගිය බටය ගැන පරීක්ෂණ", "News Content": "හලාවත දුම්රිය ස්ථානයේ නවතා තිබූ දුම්රියක සිදුවූ පිපුරුම සම්බන්ධයෙන් විමර්ශන කටයුතු ආරම්භ කර ඇති බව හලාවත පොලීසිය කියයි.ඊයේ රාත්‍රී 7.20 ට පමණ මෙම පිපුරුම සිදුවී ඇත. ඉන් තුවාල ලබා ඇති රණසිංහ ලේකම්ගේ සංජීව රණසිංහ යන අය හලාවත මහා රෝහලේ ප්‍රතිකාර ලබමින් සිටී.ඔහු දුම්රිය දෙපාර්තමේන්තුවේ කම්කරුවෙකු ලෙස සේවය කරන අයෙකි. ඔහුගේ තත්ත්වය බරපතළ නොවන බව රෝහල් ආරංචි මාර්ග කියයි.ඊයේ පස්වරු 4.30ට කොළඹ කොටුවෙන් පිටත් වූ දුම්රිය රාත්‍රී 7.10 පමණ වන විට හලාවත දුම්රිය ස්ථානයට පැමිණ ඇත.එම දුම්රිය කොළඹ කොටුවේ සිට හලාවත දක්වා පමණක් ධාවනය වන එකකි. දුම්රියේ පැමිණි මගීන් බැස යාමෙන් පසුව දුම්රිය කම්කරුවෙකු එම දුම්රියේ මැදිරි පිරිසිදු කිරීමේ නිරතව සිට ඇත.දෙවැනි දුම්රිය මැදියේ පිටුපස අසුනක කිසියම් බෑගයක් දැක ඇති එම කම්කරුවා එය රැගෙන සොලවා බලන විට පිපුරුම සිදුවී ඇති බව පොලීසිය කියයි.පුපුරා ගොස් ඇත්තේ අඟල් 1 ½ ක විශ්කම්බයකින් යුතු ප්ලාස්ටික් බට කැබැල්ලක් බව පොලීසිය විසින් අනාවරණය කර ගෙ‍න ඇත.එම ප්ලාස්ටික් කැබැල්ලේ ISIS යන ඉංග්‍රීසි අකුරු තිබී ඇත.ඒ අනුව ‍පුපුරා ගොස් ඇත්තේ කිසියම් කණ්ඩායමක් විසින් එවන ලද බෝම්බයක්ද යන්න සම්බන්ධයෙන් පොලීසියේ අවධානය යොමුවී තිබේ.එම ප්ලාස්ටික් බටය තුළ වෙඩි බෙහෙත් සහ යකඩ බෝල තිබී ඇති බව පොලීසිය කියයි.පුපුරා යාමෙන් දුම්රිය මැදිරියට බරපතළ හානි සිදුවී නැත.හලාවත පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=53095", "Category": null, "Parent URL": null}