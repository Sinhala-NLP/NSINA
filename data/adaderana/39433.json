{"Source": "Adaderana", "Timestamp": "December 9, 2013 08:00 am", "Headline": "යසුෂි  අකාෂි  දිවයිනට පැමිණෙයි", "News Content": "ජපානයේ විශේෂ නියෝජිත යසුෂි අකාෂි මහතා ඊයේ(08) රාත්‍රියේ දිවයිනට පැමිණ තිබේ. ඊයේ(08) රාත්‍රි 07.40ට පමණ ඔහු ජපාපනයේ නරීටා සිට පැමිණි යු.එල්. 455 දරණ ශ්‍රී ලංකන් ගුවන් සමාගමට අයත් ගුවන් යානයකින් මෙරටට පැමිණි බව අද දෙරණ වාර්තාකරු සඳහන් ක‍ළේය. ප්‍රතිසන්ධාන ක්‍රියාවලියේ ප්‍රගතිය පිළිබඳ සොයා බැලීම ඔහුගේ ශ්‍රී ලංකා සංචාරයේ ප්‍රධාන අරමුණ වෙයි. මෙරට රැඳී සිටින කාලය අතර තුරදී යසුෂි අකාෂි මහතා ජනාධිපති මහින්ද රාජපක්ෂ මහතා හමුවී සාකච්ඡා කිරීමට නියමිතය. මීට අමතරව අකාෂි මහතා විදේශ අමාත්‍ය මහාචාර්ය ජී.එල්.පීරිස් මහතා ඇතුළු පක්ෂ විපක්ෂ මැති ඇමතිවරු කිහිප දෙනෙක් ද හමු වීමට නියමිත බව රජයේ ප්‍රවෘත්ති දෙපාර්තමේන්තුව සදහන් කරයි. 2002 වසරේ සිට වරින් වර ශ්‍රී ලංකාවේ සංචාර වල නිරත වන යසුෂි අකාෂි මහතා මෙවර දිවයිනට පැමිණියේ 23 වන වරටය. යුද්ධය පැවති සමයේ එල්.ටී.ටී.ඊ සංවිධානය සාකච්ඡා මාර්ගයට ගෙන ඒම සඳහා ජපානයේ විශේෂ සාම නියෝජිතයා ලෙස ද අකාෂි මහතා කටයුතු කරන ලදී. ඊයේ(08) රාත්‍රියේ දිවයිනට පැමිණි යසුෂි අකාෂි මහතා ලබන 13 වන දින දක්වා මෙරට රැදී සිටීමට නියමිතය.", "URL": "https://sinhala.adaderana.lk/news.php?nid=39433", "Category": null, "Parent URL": null}