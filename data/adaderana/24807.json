{"Source": "Adaderana", "Timestamp": "June 6, 2012 12:53 pm", "Headline": "ක්‍රීඩකයාගේ ඝාතන විමර්ශනයට ජාත්‍යන්තර පොලිසියේ සහය ඉල්ලයි", "News Content": "ත්‍රීකුණාමලය ප්‍රදේශයේ දී 28 හැවිරිදි පළමු පෙළ ක්‍රිකට් ක්‍රීඩකයෙකු ඝාතනය කිරීමේ සිද්ධියට සම්බන්ධ ප්‍රධාන සැකකාරිය අත්අඩංගුවට ගැනීම සඳහා ජාත්‍යන්තර පොලිසියේ සහයෝගය ලබාගැනීමට කටයුතු කරන බව පොලිසිය පවසයි. මෙම ඝාතනය සම්බන්ධයෙන් සැකකරුවන් දෙදෙනෙකු මේ වන විට අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කරයි. කෙසේ‍ වෙතත් මෙම ඝාතනයට සම්බන්ධ ප්‍රධාන සැකකාරිය මේ වන විට විදෙස් රටක ජීවත් වන බවට තොරතුරු අනාවරණය කරගෙන ඇති බව පොලිස් මාධ්‍ය ප්‍රකාශකවරයා ප්‍රකාශ කළේය. ඒ අනුව මෙම සැකකාරිය අත්අඩංගුවට ගැනීමට ජාත්‍යන්තර පොලිසිය සමග එක්ව කටයුතු කරන බව පොලිස් අධිකාරී අජිත් රෝහණ මහතා වැඩිදුරටත් ප්‍රකාශකර ඇත.", "URL": "https://sinhala.adaderana.lk/news.php?nid=24807", "Category": null, "Parent URL": null}