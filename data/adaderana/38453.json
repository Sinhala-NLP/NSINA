{"Source": "Adaderana", "Timestamp": "October 29, 2013 07:20 am", "Headline": "විපක්ෂය කියන්නේ බොරු", "News Content": "පොදු රාජ්‍ය මණ්ඩලයීය රාජ්‍ය නායක සමුළුවට සහභාගී වන රාජ්‍ය නායකයින් සම්බන්ධයෙන් එක්සත් ජාතික පක්ෂය සිදුකරන ප්‍රකාශ තරයේ ප්‍රතික්ෂේප කරන බව විදේශ කටයුතු අමාත්‍යංශය පවසයි. විදේශ කටයුතු අමාත්‍යංශයේ ලේකම් කරුණාරත්න අමුණුගම මහතා කියා සිටියේ මෙවර පොදු රාජ්‍ය මණ්ඩලයීය රාජ්‍ය නායක සමුළුව සඳහා ඊට අයත් රටවල් පනස් තුනේම සහභාගීත්වය සිදුවන බවයි. සමුළුව සඳහා සහභාගී වන බවට මේ වන විට දැනුම් දී ඇත්තේ රාජ්‍ය නායකයින් 13 දෙනෙකු පමණක් බව ඊයේ කොළඹ පැවති මාධ්‍ය හමුවකදී එක්සත් ජාතික පක්ෂයේ මහලේකම්තිස්ස අත්තනායක මහතා කියා සිටියේය. කෙසේ වෙතත් මේ වන විටත් රාජ්‍ය නායකයින් 35කට අධික පිරිසක් පොදුරාජ්‍ය මණ්ඩලයීය සමුළුවට සහභාගී වන බවට තහවුරු කර ඇති බව විදේශ කටයුතු අමාත්‍යංශ ලේකම්වරයා ප්‍රකාශ කළේය . මේ අතර ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කරනවාට වඩා දෙරට අතර සබඳතාවය තවදුරටත් තහවුරු කර ගැනීමේ අවශ්‍යතාවය කොංග්‍රස් පක්ෂයේ ජ්‍යෙෂ්ඨ නායකයෙකු වන මනිශංකර් අයියාර් පෙන්වාදෙයි. හිටපු අමාත්‍යවරයෙකු වන මනිශංකර් මාධ්‍යවේදීන් හමුවේ මෙම අදහස් පළ කර ඇති බව ඉන්දීය මාධ්‍ය වාර්තා කරයි. ඔහු පෙන්වා දෙන්නේ දෙමළ ජනතාවගේ ගැටලු සම්බන්ධයෙන් කටයුතු කිරීමේදී ඉන්දීය රජය ශ්‍රී ලංකා රජය සමග සහයෝගයෙන් ක්‍රියා කිරීම වැදගත් බවය. ශ්‍රී ලංකාවේ පැවැත්වෙන පොදුරද සමුළුව වර්ජනය කළ යුතු බවට තමිල්නාඩු දේශපාලනඥයින් යෝජනාවක් සම්මත කර ගනු ලැබුවද ශ්‍රී ලංකාවේ ද්‍රවිඩ ජනතාවගේ ගැටලුව ජාතික ගැටලුවක් ලෙස සලකා ඉන්දීය මධ්‍යම රජය කටයුතු කිරීම වැදගත් බව මනිශංකර් අයියාර් වැඩිදුරටත් එහිදී පවසා තිබේ. කෙසේ වෙතත් පොදුරාජ්‍ය මණ්ඩලයීය සමුළුවට අනිවාර්යයෙන් තමන් සහභාගී වන බව ඉන්දීය විදේශ කටයුතු අමාත්‍ය සල්මන් කුර්ෂිඩ් මහතා ප්‍රකාශ කර තිබුණි.", "URL": "https://sinhala.adaderana.lk/news.php?nid=38453", "Category": null, "Parent URL": null}