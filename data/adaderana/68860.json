{"Source": "Adaderana", "Timestamp": "January 31, 2017 08:32 am", "Headline": "දැව වෙන්දේසිය පිළිබඳ පුළුල් විමර්ශනයක් ", "News Content": "රේගු භාරයේ තිබූ දැව තොගයක් වෙන්දේසී කිරීමට ක්‍රියාකිරීම සම්බන්ධයෙන් පුළුල් විමර්ශනයක් සිදුකරන ලෙස මුදල් අමාත්‍ය රවී කරුණානායක මහතා ශ්‍රී ලංකා රේගුවට උපදෙස් ලබා දී තිබේ. වසර තුනකට ආසන්න කාලයක් පරීක්ෂණ සිදුනොකර අදාළ දැව තොගය රඳවා තබා ගැනීමෙන් රජයට ආදායම් අහිමි කිරීම් පිළිබඳ විමර්ශනය කරන ලෙස මුදල් අමාත්‍යවරයා රේගු අධ්‍යක්ෂවරයා වෙත නියම කර ඇති බව පැවසෙයි. පසුගිය පාලන සමයේදී ශ්‍රී ලංකාව හරහා ප්‍රවාහනය කරමින් තිබියදි අදාළ දැව තොගය රාජසන්තක කර තිබිණි. එම දැව තොගය සම්බන්ධයෙන් පරීක්ෂණ සිදුනොකිරීමෙන් රේගු දෙපාර්තමේන්තුවේ ඇතැම් නිලධාරීන් රජය අපහසුතාවට පත් කිරිම සඳහා කටයුතු කරන බව ද මුදල් අමාත්‍යවරයා පවසයි. කෙසේ වෙතත් මෙම කාර්යයේදී රේගුව නීත්‍යානුකූලව කටයුතු කර නොමැති නම් දැඩි ක්‍රියාමාර්ග ගන්නා බව නිවේදනයක් නිකුත් කරමින් මුදල් අමාත්‍යවරයා අවධාරණය කර සිටියි.", "URL": "https://sinhala.adaderana.lk/news.php?nid=68860", "Category": null, "Parent URL": null}