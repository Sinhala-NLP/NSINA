{"Source": "Adaderana", "Timestamp": "October 18, 2012 12:46 pm", "Headline": "සාම නියෝජිතයෙක් ඝාතනය කෙරෙයි", "News Content": "එක්සත් ජාතීන්ගේ සාම නියෝජිතයෙකු සුඩානයේ දී ඝාතනයට ලක්ව තිබේ. සුඩානයේ ඩාපූර් උතුරු ප්‍රදේශයේ දී එල්ලවූ ප්‍රහාරයකින් මොහු ජීවිතක්ෂයට පත්ව ඇති බව සඳහන්ය. එක්සත් ජාතීන්ගේ නියෝජිතයින් පිරිසක් එම ප්‍රදේශයේ රාජකාරී කටයුතුවල නිරත වෙමින් සිටින අතරතුර මෙම ප්‍රහාරය එල්ල වී තිබේ. ප්‍රහාරයෙන් තවත් තිදෙනෙකු තුවාල ලබා ඇති බව විදෙස් මාධ්‍ය වාර්තා කළේය. අදාළ ප්‍රහාරය දැඩි ලෙස හෙළාදකින එක්සත් ජාතීන්ගේ සංවිධානය තම සාමාජිකයින් ඉලක්ක කර ගනිමින් සිදු කරන මෙවැනි ප්‍රහාර පිළිබඳ සුඩාන රජයට සිය අප්‍රසාදය පළ කර ඇත. මෙම මාසය තුළ පමණක් එක්සත් ජාතීන්ගේ සංවිධානයේ සාමාජිකයින් ඉලක්ක කර ගනිමින් එල්ල වූ දෙවන ප්‍රහාර‍ය මෙය බව සඳහන්ය.", "URL": "https://sinhala.adaderana.lk/news.php?nid=28390", "Category": null, "Parent URL": null}