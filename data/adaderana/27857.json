{"Source": "Adaderana", "Timestamp": "September 29, 2012 05:02 pm", "Headline": "දියතලාව රෝහලේ මළ අපද්‍රව්‍ය පාරට!", "News Content": "දියතලාව මූලික රෝහලේ මළ අපද්‍රව්‍ය දියතලාව උවන්කදුර සතර මහ දේවාල පාරට මුදාහැරීම හේතුවෙන් ප‍්‍රදේශවාසීන් දැඩි දුෂ්කරතාවකට පත්ව සිටියි. මළ අපද්‍රව්‍ය මුදාහැරීමෙන් ඇති වන දුර්ගන්ධය හේතුවෙන් අවට නිවෙස්වල වාසය කිරීමට නොහැකි තත්ත්වයක් උදාවී ඇති බව ප‍්‍රදේශවාසීහූ පවසති. දීර්ඝ කාලයක් තිස්සේ පවතින මෙම තත්ත්වය හමුවේ ප‍්‍රදේශවාසීන් නිරන්තරයෙන් රෝගාබාධවලට ලක්වන බවද සඳහන්ය‍. දියතලාව මූලික රෝහලට මෑතක දී සිව්මහල් ගොඩනැගිල්ලක් ඉදිකිරීම හේතුවෙන් නේවාසික රෝගීන් වැඩි වශයෙන් ඇතුළත්වේ. වැසිකිළි පද්ධතියක් අලුතින් ඉදිකළ ද නිසි පරිදි වැසිකිළිවල ඉදිනොකිරීම හේතුවෙන් මෙම තත්ත්වය උද්ගත වී ඇති බව ප‍්‍රදේශවාසීහූ පවසති. වර්ෂා කාලයේ දී මාර්ගය වැසෙන පරිදි අපද්‍රව්‍ය සහිත ජලය ගලා යාම හේතුවෙන් ගමනා ගමන කටයුතු සිදු කළ නොහැකි තත්ත්වයක් මතු වන බව ඔවුන් සඳහන් කරති. මේ පිළිබඳ අවධානය යොමු කර තමන් මෙම දුෂ්කරතාවයෙන් මුදා ගන්නා ලෙස මෙසේ දියතලාව ප‍්‍රදේශවාසීහූ බලධාරීන්ගෙන් ඉල්ලීම් කරති.", "URL": "https://sinhala.adaderana.lk/news.php?nid=27857", "Category": null, "Parent URL": null}