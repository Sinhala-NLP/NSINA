{"Source": "Adaderana", "Timestamp": "January 24, 2013 10:52 am", "Headline": " වැලිකඩ රැඳවියා දෙන්නෙකුගේ පොකැට්ටුවට තට්ටු කරන්න හදලා", "News Content": "දුරකථනයෙන් තර්ජනය කර බලහත්කාරයෙන් පුද්ගලයින් දෙදෙනෙකුගෙන් මුදල් ලබාගැනීමට උත්සහ කළ වැලිකඩ බන්ධනාගාරයේ රැඳවියෙකු සම්බන්ධයෙන් පොලීසිය විමර්ශන ආරම්භකර තිබේ. මාතර උද්‍යාන පාර ප්‍රදේශයේ පදිංචිකරුවෙකුට සහ ගාල්ල උණවටුන ප්‍රදේශයේ පදිංචි කාන්තාවකට කිසියම් පුද්ගලයෙකු දුරකථනයෙන් තර්ජනය කර මුදල් ලබාගැනීමට උත්සහ කළ බවට මාතර පොලීසියට පැමිණිලි ලැබී තිබිණි. ඒ අනුව මාතර කොට්ඨාස අපරාධ විමර්ශන අංශයේ නිලධාරීන් කණ්ඩායමක් විසින් සිදුකළ විමර්ශනවල දී සිද්ධියට අදාළ සැකකරු වැලිකඩ බන්ධනාගාරයේ රැඳවියෙකු බවට අනාවරණය කර ගෙන තිබේ. ඔහු මරණ දඬුවම නියම වූ රැඳවියෙකු බව පොලීසිය පැවසුවේය. සැකකරු සතුව තිබී ජංගම දුරකථනයක් සහ සිම් කාඩ් පත් දෙකක් ද පොලීසිය විසින් සොයාගෙන තිබේ. සිද්ධිය සම්බන්ධයෙන් මාතර පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=31022", "Category": null, "Parent URL": null}