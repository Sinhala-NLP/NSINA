{"Source": "Adaderana", "Timestamp": "August 16, 2018 09:12 pm", "Headline": "කුණු ඇලෙන් සෝදා වෙළඳ පොළට යන කැරට්", "News Content": "හේවාහැට ප්‍රදේශයෙන් ගෙනවිත් මිනිස් පරිභෝජනයට නුසුදුසු තත්ත්වයේ පවතින කැරට් තොගයක් දඹුල්ල ආර්ථික මධ්‍යස්ථානය පිටුපස ඇති කුණු වතුර වලකින් සේදීමේ කටයුත්තක් හෙළි කර ගැනීමට අද දෙරණට හැකි විය. ලොරි රථයකින් ප්‍රවාහනය කොට කැලෑබද ප්‍රදේශයට ලොරිය නවතා පුද්ගලයන් දෙදෙනෙකු විසින් රැගෙනවිත් තිබූ කැරට් කර මතින් හොර රහසෙ ඊට යාබදව පිහිටි ඉතා අපිරිසිදු තත්ත්වයේ පවතින කුණු වතුර වලකට රැගෙන යනු ලැබීමෙන් පසු ඒවා නැවත එම කුණු ජලයේ දමා සේදීම ඔවුන් විසින් සිදු කරනු ලැබූහ. දඹුල්ල කණ්ඩලම ප්‍රදේශයේ නිවෙස්වලින් සහ හෝටල්වලින් නාන වතුර සහ මුළුතැන්ගෙයිවලින් ඉවත් කරන අප ජලය මෙම ස්ථානයේ රැඳී තිබීම විශේෂත්වයකි. මෙම කැරට් සෝදමින් සිටි පුද්ගලයන් කියා සිටියේ හේවාහැට ප්‍රදේශයෙන් රැගෙන විත් මේවා සෝදා පිරිසිදු කොට නැවත වෙළෙඳපොලට යොමු කරන බවයි. කෙසේ වෙතත් මේ පිළිබඳව දඹුල්ල නගරාධිපති ජාලිය ඕපාත මහතාට දැනුම් දීමෙන් පසුව වහාම ක්‍රියාත්මක වන පරිදි එම ස්ථානයට නාගරික කොමසාරිස්වරයා ඇතුළු නාගරික මන්ත්‍රී මණ්ඩලයේ ම සමඟ නගරාධිපතිවරයාද පැමිණියහ. දඹුල්ල මහනගර සභාවේ සෞඛ අංශය ප්‍රධානී වෛද්‍ය ඩයන්ත වීරසේකර මහතා මෙම දෙදෙනාට දැඩිලෙස අවවාද කරන්නට විය. නාගරික කොමසාරිස්වරයා ඇතුළු මන්ත්‍රී මණ්ඩලය ද කියා සිටියේ මෙවැනි මිනිස් පරිභෝජනයට නුසුදුසු ස්ථානවලින් එළවළු සෝදා වෙළඳපොලට යැවීම දඹුල්ල ප්‍රදේශයේ බහුලව ක්‍රියාත්මක වන බවයි. මේ දිනවල වෙළඳපොලේ කැරට් කිලෝවක තොග මිල රුපියල් 250ක් පමණ වන බවත් මේ හේතුව නිසා ඔවුන්ට විශාල ආර්ථික හානියක් සිදුවන බැවින් බැලූ බැල්මට මෙම කැරට් යම් මට්ටමකින් පරිභෝජනයට ගැනීමට හැකියාව පවතින නිසා වෙනත් ස්ථානයකට රැගෙන ගොස් සෝදා පිරිසිදු කොට නැවත දඹුල්ල මහනගර සභාවේ සෞඛ්‍ය අංශයට පෙන්වා වෙළඳපොළට යොමුකරන ලෙස නගරාධිපති ජාලිය ඕපාත මහතා එම පුද්ගලයන් දෙදෙනාට නියෝග කළේය.", "URL": "https://sinhala.adaderana.lk/news.php?nid=94523", "Category": null, "Parent URL": null}