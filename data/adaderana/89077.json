{"Source": "Adaderana", "Timestamp": "May 14, 2018 01:55 pm", "Headline": "ගම් පෙරලිය දැන් ඉවරයි - ළඟදීම යුගාන්තය එනවා", "News Content": "ගමේ සීඝ්‍ර සංවර්ධනයක් ඇති කිරීමේ අරමුණින් ගම්පෙරලිය ව්‍යාපෘතිය ළඟදී ම අරඹන බව මුදල් අමාත්‍යවරයා පසුගියදා පැවසු අතර ගම් පෙරලිය 2015 ජනවාරි මාසයේ සිදු වුණ බවත් දැන් තිබෙන්නේ කලියුගය බවද ළඟ දී ම යුගාන්තය එන බව පිවිතුරු හෙළ උරුමයේ නායක නීතිඥ උදය ගම්මන්පිල මහතා පවසයි. අද(14) කොළඹ පැවති පිවිතුරු හෙළ උරුමයේ මාධ්‍ය හමුවකට එක්වෙමින් ඒ මහතා මේ බව සඳහන් කළේය. බදු නැති නම් පෙට්‍රල් ලීටරයක් රු 90ට දෙන්න පුළුවන් මේ දවස් වල ආණ්ඩුවේ මැති ඇමතිවරු ගිරව් වගේ කියන කතාවක් තිබෙනවා. අපි තෙල් මිළ වැඩි කළත් තවමත් මහින්ද යුගයට වඩා ලාභයිනෙ. ඒ නිසා පොහොට්ටුවේ අයට අයිතියක් නෑ තෙල් මිළ විවේචනය කරන්න. මේක පදනම් විරහිත කතාවක්. මේ ආණ්ඩුව මැයි 11 දින පෙට්‍රල් ලීටරයක මිළ රු 137ක් කළා. ඊට කලින් මාසයේ ඒ කියන්නේ අප්‍රේල් මාසයේ ලෝක වෙළඳපොලේ තෙල් බැරලයක මිළ ඩොලර් 67යි. මීට පෙර රු 137 දක්වා පෙට්‍රල් ලීටරයක මිළ වැඩි කලේ 2011 සැප්තැම්බර් 30 දා. ඊට පෙර මාසයේ ලෝක වෙළඳපොලේ තෙල් බැරලයක මිළ ඩොලර් 100යි. අපි 137 දක්වා වැඩි කරන්නේ ලෝක වෙළඳපොලේ ඩොලර් 100 ට තෙල් බැරලය විකුණන විට. මේ ආණ්ඩුව ඩොලර් 67 වුණාම රු 137ක් කළා. මහින්ද යුගයේ රු 150ට පෙට්‍රල් දුන් බව ඇත්තයි. එදා තෙල් බැරලයක මිළ තිබුණේ ඩොලර් 100ත් 110ත් අතර. මහින්ද යුගයේ දී වගේ ලෝක වෙළඳපොලේ තෙල් මිළ ඉහළ ගියා නම් මේ ආණ්ඩුව අද වන විට පෙට්‍රල් ලීටරයක මිළ රු 200ක් කරලා. ඒනිසා හරියට ඉතිහාසය දන් නැතුව ගණන් හදන්න දන් නැතුව කට මැත දොඩවන්න එපා කියලා අපි ආණ්ඩුවෙන් ඉල්ලා සිටිනවා. මේ ආණ්ඩුව 2015 ජනවාරි මාසයේ පෙට්‍රල් ලීටරයක මිළ රු 117 දක්වා අඩු කරන විට ලෝක වෙළඳපොලේ තෙල් බැරලයක මිළ වුණේ ඩොලර් 61යි. දැන් මිල ඩොරල් 67 යි. ඩොලර් 61 දී රු 117ට දෙන්න පුළුවන් පෙට්‍රල් ලීටරය ඩොලර් 67 දී 137ක් වෙන ආකාරය ආණ්ඩුවේ ඉන්නා ආර්ථික විශේෂඥයන් යැයි කියන සුපිරි මොල විසින් අපට පැහැදිලි කළ යුතුයි. ඒ වගේම 2016 ජනවාරි මාසයේ දී තෙල් බැරලයක මිළ ඩොලර් 29 දක්වා පහත වැටුණත් ඒකෙ වාසිය ජනතාවට දුන්නේ නෑ. රවි කරුණානායක මන්ත්‍රිතුමා ඉතාම නිවැරදිව සඳහන් කළ ආකාරයට තෙල් මිළ ඉහළ දැම්මේ තෙල් මත අධික බදු බරක් පටවලා තිබෙන නිසා මිස මිළ වැඩි වීමේ ප්‍රශ්නයක් නිසා නොවේ. මෛත්‍රි ජනාධිපතිතුමාගේ ප්‍රතිපත්ති ප්‍රකාශනයේ 28 පිටුවේ මෙහෙම කියලා තිබෙනවා. “ඉන්ධන වලින් රජය අය කරන රුපියල් කෝටි 4,000කට අධික බදු ඉවත් කර ඉන්ධන මිළ අඩු කෙරේ“. කෝ ඒක කළා ද? අවුරුදු තුනහාමාරක් ගිහින් තවම කරලා නෑ. තවමත් තීරු බදු, දේශීය භාණ්ඩ බදු, වරාය සහ ගුවන් සේවා බදු සහ ජාතිය ගොඩ නැගීමේ බදු වශයෙන් කෝටි 8,000ක් පමණ ආණ්ඩුව උපයා ගන්නවා. ඒ බදු නැතිනම් පෙට්‍රල් ලීටරය රු 90කට දෙන්න පුළුවන් ඉතාම වගකීමෙන් ජනතාවට කියන්න කැමතියි. ගම් පෙරලිය දැන් ඉවරයි. ගමේ සීඝ්‍ර සංවර්ධනයක් ඇති කිරීමේ අරමුණින් “ගම්පෙරලිය“ ව්‍යාපෘතිය ළඟදී ම අරඹන බව මුදල් ඇමතිතුමා කියනවා. එතුමා නොදන්නවා වුණාට ගම් පෙරලිය 2015 ජනවාරි මාසයේ සිදු වුණා. දැන් තිබෙන්නේ කලියුගය. ළඟ දී ම යුගාන්තය එනවා. යුගාන්තය එන තුරු තමයි මුළු ජාතියම ඇඟිලි ගනිමින් ඉන්නේ කියන එක අපි මුදල් ඇමතිතුමාට මතක් කරනවා. ගම්පෙරලිය කලියුගය සහ යුගාන්තය කියන තුන් ඈඳුනු නවකතා මාටින් වික්‍රමසිංහ ශූරින් රචනා කලේ මේ සිරිසේන - රනිල් යුගය කලින්ම දැකලා කියලායි අපට නම් හිතෙන්නේ. මැලේසියාවේ විප්ලවය අපට බැරි ද? 1981 සිට 2003 දක්වා වසර 22ක් මැලේසියාව පාලනය කළ වෛද්‍ය මහතිර් මොහොමඩ් පසුගිය 10 දා පැවැති මැතිවරණයෙන් නැවත අගමැති ධූරයට ජනතාව විසින් තෝරා ගත්තා. දැන් එතුමාට වයස අවුරුදු 93ක් වුණත් නැවත එතුමාට රට භාර දීමට වයස ප්‍රශ්නයක් වුණේ නෑ. ඊට හේතු වුණේ එතුමාගේ යුගය තමයි මැලේසියාවේ ස්වර්ණමය යුගය. එතුමා පාලනය කළ වසර 22 තුල මැලේසියානු ආර්ථිකය සිව් ගුණයකින් වර්ධනය වුණා. ලංකාවේත් මහතිර් මොහොමඩ් කෙනෙකු හිටියා. ඒ තමයි මහින්ද රාජපක්ෂ මැතිතුමා. එතුමාගේ වසර 9ක පාලන කාලය තුල ලංකාවේ ආර්ථිකය සිව් ගුණයකින් වර්ධනය වුණා. වෙනත් වචන වලින් කියනවා නම් අගමැති මහතිර් වසර 22කින් කළ වැඩේ ජනපති මහින්ද වසර 9න් කළා. මැලේසියානු ජනතාව තමන්ගේ ආණ්ඩුව වැඩ බැරි දූෂිත ආණ්ඩුවක් බව පෙනුනාම අලුතින් පක්ෂයක් හදා ගත් මහතිර් මොහොමඩ් මැතිතුමාට රට භාර දුන්නා. ලංකාවේ ආණ්ඩුවත් වැඩ බැරි දූෂිත ආණ්ඩුවක් බව ජනතාව තේරුම් අරන්. මහින්ද රාජපක්ෂ මැතිතුමාත් අළුත් පක්ෂයක් හදා ගෙන ජනතාව ඉදිරියට ඇවිත් ඉන්නේ. ජනතාවට වුවමනා නායකයා ජනතාවටම පත්කරගන්න මැලේසියාවේ පුලුවන් උනත් ලංකාවේ එහෙම කරන්න බෑ. 19 වන සංශෝධනය කියන ප්‍රජාතන්ත්‍ර විරෝධී සංශෝධණයෙන් තමන් කැමැති නායකයාව පත් කර ගැනීමේ අයිතිය ජනතාවගෙන් උදුරා ගෙන තිබෙන්නේ. යම් පුද්ගලයෙක් රටේ නායකයා විය යුතුද නැද්ද යන්න තීරණය කල යුත්තේ ජනතාව මිස ව්‍යවස්ථාව නොවෙයි. මහින්ද රාජපක්ෂ මැතිතුමන්ට ඡන්දයට ඉදිරිපත්වීමට බාදකය වී තිබෙන්නේ ජනතා කැමැත්ත නැති කම නෙමෙයි. ව්‍යවස්ථාවේ ඉඩ නැති කම. ඒ නිසා තමන් කැමති නායකයෙකුට රට බාරදෙන්න මැලේසියාවේ ජනතාව කල වරද නිවරදි කර ගැනීමේ ක්‍රියාවලිය ඉටුකරගන්න ශ්‍රී ලංකාවේ ජනතාවටත් අවස්ථාව දෙන්න ජනතාවගෙන් උදුරාගත් තමන් කැමති නායකයෙක් පත් කරගැනීමේ අයිතිය නැවත ලබා දීලා 19 වන සංශෝධනය හකුලා ගන්න කියලා අපි ආණ්ඩුවට යෝජනා කරනවා. මීළග ජනාධිපති අපේක්ෂකයා ගැන උදයගෙන් පොරොන්දුවක් ප්‍රශ්නය - සමෘද්ධි බැංකුව මහ බැංකුව යටතට ගැනීම සම්බන්ධයෙන් මේ දිනවල කතා බහ කෙරෙනවා. මේ ගැන ඔබ තුමන්ගේ අදහස කුමක් ද? ලංකාවේ ලොකුම හොර තිප්පලක් බවට පත්වී තිබෙන මහ බැංකුව යටතට සමෘද්ධි බැංකුව පත්කිරීම වක්කඩේ හකුරු හැංගීම වගේ ක්‍රියාවක්. ආණ්ඩුවෙන් ඉවත් වූ 16 දෙනා ගැන ඔබ තුමන්ගේ අදහස කුමක් ද? ඔවුන් සමග එකතුව වැඩ කිරීමට අපි සූදානම්. අපිත් සමග එකතුව වැඩ කිරීමට ඔවුන් සූදානම් බව එම කණ්ඩායමේ නායකයා විදිහට කටයුතු කරන එස් බී දිසානායක මහතා කීප වරක්ම ප්‍රසිද්ධියේ ප්‍රකාශ කලා. අපේ බලාපොරොත්තුවනම් ඔවුන් අපි සමග එකතු කරගෙන කණ්ඩායම ශක්තිමත් කරගෙන අනාගතයේදී ආණ්ඩුවට තුනෙන් දෙකක බලයක් ජවිපෙ සහයෙන්වත් ගොඩ නගා ගත නොහැකි තත්වයකට පත් කිරීමයි. මොකද ජවිපෙ අත්‍යවශ්‍ය වේලාවේදී ආණ්ඩුවට තුනෙන් දෙක හදා ගැනීමට උදව් කරනවානේ. පළාත් සභා මැතිවරණය කල් දා ගත්තේ එහෙමනේ. එහෙම කරන්නත් බැරිවෙන්න නම් මේ 16 යත් අප ගාවට අරගෙන තවත් 6 දෙනෙක් වත් ආණ්ඩුවෙන් ගැනීම තමයි අපේ උපාය මාර්ගය වෙන්නේ. 2020 ජනපතිවරණය සම්බන්ධයෙන් ගෝඨාභය රාජපක්ෂ මහතා සහ බැසිල් රාජපක්ෂ මහතා අතර යම් ගැටුමක් තියෙනවද? මුලින්ම කියන්නට ඕනේ ජනාධිපතිවරණය පැවැත්විය යුත්තේ 2020 නෙමෙයි. ඡන්ද කල්දාගැනීමේ උවමනාවේන් ඉන්න අයයි ඔය 2020 ගැන කතා කරන්නේ. අපේ ආණ්ඩුක්‍රම ව්‍යවස්ථාව අනුව මීළග ජනපතිවරණය 2019 ඔක්තෝම්බර් මාසයේ ප්‍රකාශයට පත්කල යුතුයි. ‍මෛත්‍රීපාල සිරිසේන මහතා ආයේ ඉල්ලනවා කියලා එතුමන්ගේ හතුරන් කියනවානේ. මොකද 12 % ඡන්දය ගත්ත ජනාධිපතිතුමන්ව නැවතත් ජනාධිපතිවරණයකට තල්ලු කරලා එතුමන්ව අන්ත පරාජයකට ලක්කරලා අසීරුතාවකට පත්කරලා ගෙදර යවන්න උත්සහ කරන්නේ මිතුරෝ නෙවෙයි හතුරෝ. එතුමන්ගේ පරම හතුරො දෙන්නෙක් මේ දිනවල කියාගෙන යනවා අපේ අපේක්ෂකයා මෛත්‍රීපාල සිරිසේන ජනපතිතුමන්ම තමයි කියලා. මොකක් හරි තරහක් ඇති තමන් කැමති අමාත්‍යංශය නොදුන්න නිසා. අපේ ජනාධිපති අපේක්ෂකයා තීරණය කිරීමට නම් අපිට කිසි හදිස්සියක් නෑ. මොකද තවමත් ජනාධිපතිවරණයක් ප්‍රකාශයට පත්කරලා නැති නිසා. අපි ඉන්නේ ආප්ප න්‍යායේ. මොකක්ද මේ ආප්ප න්‍යාය කියන්නේ. සද්ද නැතුව ඉදලා ජනපතිවරණය ප්‍රකාශයට පත්කල පසු මෙම පුදුම වෙන අපේක්ෂකයා නම් කරනවා. අපි හැබැයි රටට පොරොන්දුවක් දෙනවා, ජාත්‍යන්තර ප්‍රජාව හමුවේ රුසියාවේ වැඩ්මියර් පුටින් දක්වන නිර්භීත භාවයත් , මැලේෂියාවේ මහතීර් මොහොමඩ් දක්වන කළමණාකරනයේ සුවිශේෂී හැකියාවත් , සිංගප්පුරුවේ ලී ක්වාන් යූ දැක්වු ධූරදර්ශීබාවයත් කියන මේ සුවිශේෂී ලක්ෂණ තුනම එක්ව තියෙන ලක් ඉතිහාසයේ බිහිකල හැකි සුවිශේෂිම ජනාධිපති අපේක්ෂකයා අපට ඉදිරිපත් කරන්න පුලුවන් .", "URL": "https://sinhala.adaderana.lk/news.php?nid=89077", "Category": null, "Parent URL": null}