{"Source": "Adaderana", "Timestamp": "March 1, 2014 01:53 pm", "Headline": "ශ්‍රී ලංකා නාවික හමුදාව පහරදුන්නැයි කියා තමිල්නාඩු ධීවරයින් පොලීසි ගිහින්", "News Content": "ශ්‍රී ලංකා නාවික හමුදාව විසින් පහරදුන් බව කියමින් තමිල්නාඩු ධීවරයින් පිරිසක් රාමේෂ්වරම් පොලීසියට පැමිණිල්ලක් කර තිබේ. කච්චතිව් දූපත ප්‍රදේශයේ ධීවර කටයුතුවල නිරත වෙමින් සිටියදී ඉකුත් මස 1 වැනිදා ශ්‍රී ලංකා නාවික හමුදාව පැමිණ තමන්ට පහරදී ධීවර උපකරණ රැගෙන ගිය බව රාමේෂ්වරම් ධීවරයින් සිව්දෙනෙකු එසේ පැමිණිලි කර ඇත. එම සිද්ධිය ගැන ඔවුන් පොලීසියට පැමිණිලි කර ඇත්තේ එම මස 2 වැනිදාය. කෙසේ වෙතත් රාමේෂ්වරම් පොලීසිය අදාළ පැමිණිල්ල නොසලකා හැර ඇති බව ද ඉන්දීය මාධ්‍ය වාර්තා කරයි. ඉන්දු - ශ්‍රී ලංකා ධීවර ගැටලුව ගැන මෙතෙක් කලක් පොලිසියට පැමිණිලි නොකර තිබීම ‍පොලීසිය එකී පැමිණිල්ල ගැන අවධානය යොමු නොකිරීමට හේතුවක් බවද පැවසෙයි. එහෙත් රාමේෂ්වරම් පොලීසිය විසින් ඊයේ අදාළ පැමිණිල්ල ගැන යළිත් අවධානය යොමු කර ඇති බවද එම වාර්තා අනාවරණය කරයි. ඒ අනූව අදාළ පැමිණිල්ල උසාවියට ඉදිරිපත් කරන බව පොලීසිය එම ධීවරයින්ට දැනුම්දී ඇතැයි විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=41465", "Category": null, "Parent URL": null}