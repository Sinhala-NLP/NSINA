{"Source": "Adaderana", "Timestamp": "April 11, 2011 11:26 am", "Headline": "දුම්රිය මගීන්ට තට්ටු කරන කණ්ඩායම් ගැන බලාගෙනයි", "News Content": "අවුරුදු සමයේ දී දුම්රියෙන් ගම්බිම් බලා ගමන් කරන මඟීන්ට විවිධ ආහාර පාන ලබාදී ඔවුන් සිහිසුන් තත්ත්වයට පත්කොට මුදල් සහ රන් භාණ්ඩ පැහැරගන්නා කණ්ඩායම් පිළිබඳ තොරතුරු රැසක් ලැබී ඇතැයි දුම්රිය දෙපාර්තමේන්තුව පවසයි. එබැවින් දුම්රියේ ගමන් කිරිමේ දී නාදුනන පුද්ගලයන් ලබාදෙන ආහාර පාන ආදිය ගැනීමෙන් වැළකී සිටින ලෙස දුම්රිය දෙපාර්තමේන්තුවේ සැලසුම් අධ්‍යක්ෂ විජය සමරසිංහ මහතා මඟී ජනතාවගෙන් ඉල්ලා සිටියි. මඟී ජනතාවගේ ආරක්ෂාව සඳහා දුම්රිය ආරක්ෂක නිලධාරීන් නිල ඇඳුමෙන් සහ සිවිල් ඇඳුමෙන් ද යොදවා ඇති බව ඔහු වැඩිදුරටත් කියා සිටියි. මේ අතර උතුරු දුම්රිය මාර්ගයේ පටු පාලම් බහුලව පවතින බැවින් දුම්රිය පාපූරුවේ ගමන් කිරිමෙන් වැළකී සිටින ලෙස විජය සමරසිංහ මහතා මඟී ජනතාවගෙන් වැඩිදුරටත් ඉල්ලා සිටියි.", "URL": "https://sinhala.adaderana.lk/news.php?nid=15405", "Category": null, "Parent URL": null}