{"Source": "Adaderana", "Timestamp": "September 13, 2019 10:06 am", "Headline": "2015 දී අපි ගත්ත තීන්දුව අබමල් රේණුවකින්වත් වැරදි නෑ-දඹර අමිල හිමි", "News Content": "මෙවර ජනාධිපතිවරණය 2015 යහපාලන වැඩපිළිවෙළේ දිගුවක් ලෙස සලකා ජනතාව කටයුතු කළ යුතු බව පූජ්‍ය දඹර අමිල හිමියන් පවසයි. සිවිල් සංවිධාන හා වෘත්තීය සමිති එකමුතුව කොළඹදී පැවැත්වූ මාධ්‍ය හමුවකට එක්වෙමින් උන්වහන්සේ මේ බව සඳහන් කළේය. ලංකාවේ මිනිසුන්ට ඉතිහාසය අමතක නැති බවත් පැවසු උන්වහන්සේ, එනිසා මෙම යහපාලන ගමන් මඟ, 2015 දී සියලු දෙනා එකතු වී සියලු දෙනා අත ගසා සාධුකාර දුන් ඒ මහා පුජා වට්ටිය තවදුරටත් ඉදිරියට යා යුතු බව ප්‍රශ්නයක් නොවන බවත් පැවසීය. වැරදි අඩුපාඩු මේ වන විට අවබෝධ කර ගෙන ඇති බවත්, හරි ඒවා මොනවා ද යන්න තහවුරු කර ගෙන ඇති බවත් පැවසු අමිල හිමියන් මේ වන විට නිවැරදි පුද්ගලයින් තෝරා ගැනීමේ හැකියාව ඇති නිසා ආපු ගමන ආපස්සට හැරෙනවා වෙනුවට ආපු ගමන තව දුරටත් ඉස්සරහට යෑමට තීන්දු ගැනීම පමණක් සිදු කිරීමට ඇති බවත් කියා සිටියේය. 2015 සියලු දෙනා ගත් තීන්දුව අබමල් රේණුවකින් හෝ වැරදි නොමැති බවත් පැවසු උන්වහන්සේ මෙම ජනාධිපතිවරණය 2015 මැතිවරණයේ දිගුවක් සේ සලකා කටයුතු කිරීමට තමන්ගේ හිත් හදා ගැනීම පමණක් කළ යුතුව ඇතැයි ද පැවසීය.", "URL": "https://sinhala.adaderana.lk/news.php?nid=118998", "Category": null, "Parent URL": null}