{"Source": "Adaderana", "Timestamp": "January 19, 2012 11:44 am", "Headline": "රොෂේන් චානකගේ මරණය වෙනුවෙන් සීදුවේ හිටපු පොලිස් ස්ථානාධිපති ඇතුළු පිරිසකට නඩු", "News Content": "ආණ්ඩුව විසින් යෝජනා කර තිබුණු පුද්ගලික ආයතන සේවකයින්ගේ විශ්‍රාම වැටුප් පනත් කෙටුම්පතට එරෙහිව විරෝධතා ව්‍යාපාරයක නියැළෙමින් සිටියදී පොලිස් වෙඩි පහරකට තරුණයකු මිය යාමේ සිදුවීමට අදාළව සීදුව පොලීසියේ ස්ථානාධිපතිවරයා ප්‍රමුඛ පොලිස් නිලධාරීන් කණ්ඩායමකට එරෙහිව නඩුපැවරීමට කටයුතු කරන බව නීතිපතිවරිය අද ශ්‍රේෂ්ඨාධිකරණය හමුවේ ප්‍රකාශ කර තිබේ. ‍ විරෝධතා ව්‍යාපාරයක නියැළී සිටියදී පොලිස් ප්‍රහාරයට ලක්වී තුවාල ලැබූ කටුනායක නිදහස් වෙළඳකලාපයේ සේවකයින් පිරිසක් විසින් ගොනු කළ මූලික අයිතිවාසිකම් පෙත්සම අද විභාගයට ගත් අවස්ථාවේදී රජයේ නීතිඥවරිය මේ බව අධිකරණයට දන්වා ඇත. එම විරෝධතා ව්‍යාපාරය තුළදී ජීවිතක්ෂයට පත්වූ රෝෂේන් චානක නමැති සේවකයාගේ මරණය වෙනුවෙන් සැකපිට අත්අඩංගුවට ගනු ලැබූ සීදුව පොලීසියේ ස්ථානාධිපතිවරයා ප්‍රමුඛ පොලිස් නිලධාරීන් පිරිසක් මේවන විට රිමාන්ඩ් භාරයේ සිටින බව ද ඇය අධිකරණයට දැනුම් දී තිබේ. ඔවුන් පිළිබඳ සියලුම පරීක්ෂණ වාර්තා මේවන විට නීතිපති දෙපාර්තමේන්තුවට ලැබී ඇති බවත්,මේ දිනවල එකී පරීක්ෂණ වාර්තා අධ්‍යයනය කරමින් සිටින බවත් රජයේ නීතිඥවරිය පවසා ඇත. එකී පරීක්ෂණ වාර්තා අධ්‍යයනය කිරීමෙන් පසු මෙම සැකකරුවන්ට එරෙහිව කොළඹ මහාධිකරණය හමුවේ අධිචෝදනා ගොනු කිරීමට කටයුතු කරන බව රජයේ නීතිඥවරිය ශ්‍රේෂ්ඨාධිකරණය හමුවේ වැඩිදුරටක් කියා සිටියාය. කරුණු සලකාබැලූ අගවිනිසුරු ආචාර්ය ශිරාණි බණ්ඩාරනායක ප්‍රමුඛ ශ්‍රේෂ්ඨාධිකරණ විනිසුරු මඩුල්ල අදාළ නඩු විභාගය මාර්තු මස 05 වන දිනට කල්තබන ලද අතර එදිනට මෙම කටයුතුවල ප්‍රගතිය පිළිබඳ අධිකරණයට දන්වන ලෙස නීතිපතිවරියට නියෝග කරන ලද බව අද දෙරණ අධිකරණ වාර්තාකරු කියා සිටියි.", "URL": "https://sinhala.adaderana.lk/news.php?nid=21496", "Category": null, "Parent URL": null}