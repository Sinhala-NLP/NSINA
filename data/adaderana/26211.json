{"Source": "Adaderana", "Timestamp": "July 31, 2012 03:35 pm", "Headline": "ඛනිජ තෙල් තොග ගබඩාවෙන් නිකුත් කළ ඩීසල්වල වරදක් නෑ", "News Content": "ඩීසල් භාවිතය හේතුවෙන් වාහන කාර්මික දෝෂවලට ලක්ව ඇති බවට සිදුවීම් කිහිපයක් වාර්තාවීම හේතුවෙන් ඞීසල් නියදි නැවත නැවතත් රසායනාගාර පරීක්‍ෂාවට ලක්කිරීමට පියවර ගත් බව ලංකා ඛනිජ තෙල් තොග ගබඩා පර්යන්ත සමාගම පවසයි. ඒ අනුව ලංකා ඛනිජ තෙල් තොග ගබඩා පර්යන්ත සමාගම නිකුත් කළ ඞීසල් අනුමත පිරිවිතරයන්ට අනුකූල බව තවදුරටත් තහවුරු කර ඇති බව සඳහන්ය. ලංකා ඛනිජ තෙල් නීතිගත සංස්ථාවේ ලියාපදිංචි බෙදුම්කරුවන්ගේ ඉන්ධනහල්වලින් නිකුත් කළ ඉන්ධන භාවිතය හේතුවෙන් වාහන කාර්මික දෝෂයන්ට ලක්ව ඇතැයි පැමිණලි වාර්තා නොවන අතර එවැනි සිද්ධීන් වාර්තා වන්නේ ලංකා ඛනිජ තෙල් තොග ගබඩා පර්යන්ත සමාගම විසින් නිකුත් කරන ඉන්ධන තමන්ගේම තොග ගබඩාවල පවත්වාගෙන යන ආයතනවල පමණක් බව ඔවුන් පෙන්වාදෙයි. කෙසේ වෙතත් ඞීසල් භාවිතය නිසා ඇතැම් වාහන කාර්මික දෝෂයන්ට ලක්ව ඇතැයි වාර්තා වන හෙයින් අදාළ ඞීසල් නියදි වැඩිදුර රසායනාගාර පරීක්‍ෂණ සදහා විදේශ රසායනාගාරවලට යැවීමට ලංකා ඛනිජ තෙල් නීතිගත සංස්ථාව පියවර ‍ගෙන ඇත. එමෙන්ම ඞීසල් සම්බන්ධයෙන් වාර්තාවන සිදුවීම් පිළිබදව සොයාබලා සතියක් තුළ වාර්තා කිරීම සදහා ඛනිජ තෙල් කර්මාන්ත අමාත්‍යංශයේ ප‍්‍රධාන අභ්‍යන්තර විගනන නිළධාරීතුමන්ගේ සභාපතිත්වයෙන් හා ලංකා ඛනිජ තෙල් නීතිගත සංස්ථාව හා ලංකා ඛනිජ තෙල් තොග ගබඩා පර්යන්ත සමාගම නියෝජනය කරමින් යාන්ත්‍රික හා රසායන ඉංජිනේරුවරුන් දෙදෙනෙකුගෙන් යුත් ත්‍රිපුද්ගල කමිටුවක් ඛනිජ තෙල් කර්මාන්ත අමාත්‍යංශලේකම් ආචාර්ය ආර්.එච්.එස් සමරතුංග මහතා විසින් අද (31) පත් කර ඇත.", "URL": "https://sinhala.adaderana.lk/news.php?nid=26211", "Category": null, "Parent URL": null}