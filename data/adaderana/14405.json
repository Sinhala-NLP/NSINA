{"Source": "Adaderana", "Timestamp": "February 22, 2011 01:17 pm", "Headline": "යුද්ධයෙන් ඉල්ලූ දෙය කුමන පදනමකින්වත් ලබාදීමට සූදානම් නෑ", "News Content": "එල්. ටී. ටී. ඊ සංවිධානය යුද්ධයෙන් ඉල්ලූ දෙය සාකච්ඡා හෝ කුමන පදනමකින්වත් ලබාදීමට තමා සූදානම් නොමැති බව ජනාධිපති මහින්ද රාජපක්ෂ මහතා පවසයි. මාධ්‍ය ආයතන වල ප්‍රවෘත්ති කර්තෘවරුන් හා ප්‍රවෘත්ති අධ්‍යක්ෂවරුන් සමග පැවති අද(22) පෙරවරුවේ අරලිය ගහ මන්දිරයේ පැවති හමුවකදී ජනාධිපතිවරයා මෙම අදහස් පළ කළේය. ඉන්දීය ධීවරයින් සම්බන්ධ ගැටලුව පිළිබඳව සාකච්ඡා කිරීම සඳහා හවුල් ක්‍රියාකාරී කණ්ඩායමක් පවතින බවත්, ඒ පිළිබඳව සාකච්ඡා කර ඉක්මනින් තීරණයකට එළඹීමට කටයුතු කරන බවත් හෙතෙම සඳහන් කළේය. එමෙන්ම ද්විත්ව පුරවැසිභාවය පිළිබඳ ගැටලුව සම්බන්ධව විමසා බැලීම සඳහා උප කමිටුවක් පත්කර ඇති බවත්, ඒ සම්බන්ධව ඔවුන්ගේ නිර්දේශයන් පිළිබඳව විමසා බලන බවත් ජනාධිපතිවරයා අවධාරණය කර සිටියේය. එමෙන්ම රාජ්‍ය නිලධාරීන්ගේ සේවය පිළිබඳව පැමිණිලි පවතී නම් ඒවා ඉදිරිපත් කරන ලෙස ද මහින්ද රාජපක්ෂ මහතා මහ ජනතාවගෙන් ඉල්ලා සිටියි. නමුත් පසුගිය ආපදා කාලය තුළ බහුතර රාජ්‍ය සේවකයින් පිරිසක් මහත් කැපවීමෙන් කටයුතු කළ බව ජනාධිපතිවරයා මෙහිදී පෙන්වාදුන්නේය. ද්‍රවිඩ ජාතික සන්ධානය සමග මේ වනවිට සාකච්ඡා වට 02 ක් පවත්වා ඇති බවත්, මාර්තු 01 වන දින තවත් සාකච්ඡා වටයක් පැවැත්වෙන බවත් මහින්ද රාජපක්ෂ මහතා කියාසිටියේය. ආර්ථික කරුණු සහ උතුරු නැගෙනහිර ජනතාව පිළිබඳ අනාගත සැලසුම් කෙරෙහි මෙම සාකච්ඡා වලදී මූලික අවධානය යොමුකරන බව ජනාධිපතිවරයා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=14405", "Category": null, "Parent URL": null}