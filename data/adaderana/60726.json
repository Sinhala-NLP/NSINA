{"Source": "Adaderana", "Timestamp": "June 3, 2016 10:07 am", "Headline": "ඉන්දීය ධීවරයින් 4ක් අත්අඩංගුවට", "News Content": "මෙරට මුහුදු සීමාවේ ධීවර කටයුතු වල නිරතව සිටි ඉන්දීය ධීවරයින් සිව්දෙනෙකු අත්අඩංගුවට ගෙන තිබේ.ඩෙල්ෆ් දූපතට වයඹ දෙසින් වූ මුහුදු සීමාවේ ධීවර කටයුතු වල නිරතව සිටියදී නාවික හමුදාව විසින් ඔවුන් අත්අඩංගුවට ගෙන ඇති බව වාර්තා වෙයි.අදාළ ඉන්දීය ධීවරයින් සහ ඔවුන් ගමන්ගත් ට්‍රෝලර් යාත්‍රාව ඉදිරි විමර්ශන කටයුතු සඳහා යාපනය ධීවර පරීක්ෂක කාර්යාලය වෙත භාරදුන් බව නාවික හමුදාව සඳහන් කළේය.මේ අතර මඩු රක්ෂිත වනාන්තරයේ නීති විරෝධී ලෙස කපා තිබූ බුරුත දැව තොගයක් සහ ඒවා ප්‍රවාහනය සඳහා යොදා ගැනීමට සූදානම් කර තිබූ ට්‍රැක්ටරයක් හමුදාව භාරයට ගෙන තිබේ.එම ප්‍රදේශයේ මුර සංචාරයේ නිරත 611 වන බල සේනාවේ කමාන්ඩෝ භට කණ්ඩායමක් විසින් අදාළ වැටලීම සිදුකර ඇති බව වාර්තා වෙයි.අදාළ දැව තොගය හමුදා කණ්ඩායම විසින් ප්‍රදේශයේ වන නිලධාරීන් වෙත නීතිමය කටයුතු සඳහා භාරදී තිබේ.පසුගිය මාස තුන තුළ අවස්ථා 4කදී මඩු රක්ෂිතය ආශ්‍රිතව වැටලීම් 3ක් සිදුකිරීමට යුධ හමුදාව සමත් වුණි.", "URL": "https://sinhala.adaderana.lk/news.php?nid=60726", "Category": null, "Parent URL": null}