{"Source": "Adaderana", "Timestamp": "October 29, 2011 08:28 pm", "Headline": "ධීවර පිරිස නිදහස් කරන ලෙස ඉල්ලූ උපවාසය නවතයි", "News Content": "ඉන්දියාවේ අත්අඩංගුවේ පසුවන ධීවරයින් පිරිසක් නිදහස් කරන ලෙස ඉල්ලා ස්වාමීන් වහන්සේලා දෙනමක් හා කාන්තාවක් ආරම්භ කළ උපවාසය නවත්වා ඇති බව වයඹ පළාත් ධීවර අමාත්‍ය සනත් නිශාන්ත මහතා පවසයි. ‍ මේ දිනවල විදේශගතව සිටින ජනාධිපති ලේකම් ලලිත් වීරතුංග මහතා තමන් සමග දුරකථනයෙන් සම්බන්ධව ඒ මහතා නැවත දිවයිනට පැමිණි වහාම මෙම ධීවර පිරිස නිදහස් කරගැනීමට කඩිනමින් කටයුතු කරන බව ප්‍රකාශ කළ බව නිශාන්ත මහතා සඳහන් කරයි. ‍ එම පොරොන්දුන මත අද(29) පස්වරුවේ අදාළ උපවාසය නවතා දැමීමට තීරණය කළ බව ඒ මහතා ප්‍රකාශ කරයි. ‍ ඉන්දීය අත්අඩංගුවට පත්ව සිටින මෙරට ධීවරයින් පිරිසක් නිදහස් කර දෙන ලෙසට ඉල්ලා කල්පිටිය, කන්දකුලිය විහාරස්ථානයේ ස්වාමීන් වහන්සේ දෙනමක් හා කාන්තාවක් පසුගිය 25 වනදා මෙම උපවාසයක් ආරම්භ කරනු ලැබීය. ‍ කල්පිටිය, කන්දකුලිය ග්‍රාමයේ ධීවරයින් පස්දෙනෙකු නිදහස් කරන ලෙස ඉල්ලමින් මෙම උපවාසය ආරම්භ කර තිබිණි.", "URL": "https://sinhala.adaderana.lk/news.php?nid=19662", "Category": null, "Parent URL": null}