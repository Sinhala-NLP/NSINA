{"Source": "Adaderana", "Timestamp": "June 27, 2014 10:33 pm", "Headline": " පුත්තලම හිටපු සන්ධාන මන්ත්‍රී අත්අඩංගුවේ \t", "News Content": "මුන්දලම පොලීසියට කඩා වැදී කළහාකාරී ලෙස හැසිරුණු බව කියන පුත්තලම ප්‍රාදේශීය සභාවේ හිටපු සන්ධාන මන්ත්‍රීවරයෙකු මුන්දලම පොලිස් විසින් අත්අඩංගුවට ගෙන තිබේ. අත්අඩංගුවට ගෙන ඇත්තේ මදුරන්කුලිය ප්‍රදේශයේ පදිංචිකරුවෙකු වන ජෝර්ජ් ස්ටැන්ලි නම් පුද්ගලයෙකි. මුන්දලම පොලීසියට ලැබී තිබූ බව කියන පැමිණිල්ලක් විභාග කිරීම 27 වැනිදා දහවල් පොලීසියේ සුළු පැමිණිලි අංශයේදී සිදු කර ඇත. එම ස්ථානයට කඩා වැදී ඇති හිටපු ප්‍රාදේශීය සභා මන්ත්‍රීවරයා කලහකාරී ලෙස හැසිරී ඇත. පැමිණිලි පාර්ශවයට පොලීසියෙන් පිටතදී වෙඩි තබා ඝාතනය කරන බවටද පොලිස් නිලධාරීන් ඉදිරියේ සැකකරු තර්ජනය කර ඇති බව වාර්තා වෙයි. පොලිස් නිලධාරීන් විසින් මුලදී කරුණු පැහැදිලි කර ඔහුට පොලීසියෙන් පිටව යන ලෙස අවවාද කර ඇති මුත් එම අවවාද නොසලකා දිගින් දිගටම කලහකාරී ලෙස හැසිරීම නිසා හිටපු ප්‍රාදේශීය සභා මන්ත්‍රීවරයාව අත්අඩංගුවට ගත් බව මුන්දලම සඳහන් වෙයි. සැකකරු පුත්තලම දිසා අධිකරණය හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=44270", "Category": null, "Parent URL": null}