{"Source": "Adaderana", "Timestamp": "June 2, 2019 04:30 pm", "Headline": "වියාලේන්ද්‍රන්ගේ උපවාසයට දිඹුලාගල ආරණ්‍ය සේනාසනයේ නාහිමිවරුන් දෙදෙනෙකුත් එක් වෙයි", "News Content": "අමාත්‍ය රිෂාඩ් බදියුදින් සහ ආණ්ඩුකාරවරු දෙදෙනෙකු ධුරයෙන් ඉවත්කිරිම ඇතුලුව ඉල්ලිම් හතරකට බල කරමින් පූජ්‍ය අතුරුලියේ රතන හිමියන් විසින් ආරම්භ කල උපවාසයට සහය පල කරමින් මඩකලපු දිස්ත‍්‍රික් පාර්ලිමේන්තු මන්ත‍්‍රී එස් වියාලේන්ද්‍රන් ඇතුලු පිරිසක් ඊයේ (1) මඩකලපුවේ ආරම්භ කළ උපවාසයට සහය පලකරමින් දිඹුලාගල ආරණ්‍ය සේනාසනයේ නාහිමිවරුන් දෙනමක්ද එක්ව ඇත. ඒ දිඹුලාගල ආරණ්‍ය සේනාසනයේ බුද්ධ ශ‍්‍රාවක සංඝ සභාවේ ලේඛකාධිකාරි දේවගල දේවාලංකාර හිමියන් සහ පොලොන්නරුව දිස්ත‍්‍රික් ශාසනාරක්ෂක බල මණ්ඩලයේ හිටපු ලේඛකාධිකාරි දිඹුලාගල රාහුලාලංකාර යන නාහිමිවරුන් දෙනමයි. උපවාසයට එක් වෙමින් උන් වහන්සේලා පැවසුවේ අන්තවාදී මුස්ලිම් අන්තවාදින් අමාත්‍යවරුන්ට ලබා දුන් තනතුරු වලින් ඔවුන් ඉවත් කරන ලෙසත් නැගෙනහිර පළාතේ මුස්ලිම් අන්තවාදින්ගේ බලයෙන් දෙමල හා සිංහල ජනතාව බේරා ගැනීමට ජනපතිවරයා සහ අගමැතිවරයා වහා ක‍්‍රීයා කල යුතු බවයි. පාර්ලිමේන්තු මන්ත්‍රී පූජ්‍ය අතුරලියේ රතන හිමියන් ඓතිහාසික ශ්‍රී දළදා මාලිගය අබියස ආරම්භ කළ උපවාසයේ තෙවැනි දිනය අදයි.", "URL": "https://sinhala.adaderana.lk/news.php?nid=111195", "Category": null, "Parent URL": null}