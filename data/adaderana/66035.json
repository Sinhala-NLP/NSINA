{"Source": "Adaderana", "Timestamp": "November 14, 2016 07:35 pm", "Headline": "ගැමුණු බස් වර්ජනය අතහැර දමයි", "News Content": "අද මධ්‍යම රාත්‍රීයේ සිට ක්‍රියාත්මක කිරීමට නියමිතව තිබූ බස් රථ වර්ජනය අත්හිටුවීමට ලංකා පෞද්ගලික බස් රථ හිමියන්ගේ සංගමය තීරණය කර තිබේ. මාර්ග නීති කඩකරන රියදුරන් සඳහා රුපියල් 2500ක අවම දඩයක් පැනවීමට අය වැයෙන් යෝජනා කිරීමට විරෝධය පළ කරමින් ඔවුන් මෙම වර්ජනය ආරම්භ කරන බව අද පෙරවරුවේ පැවැති මාධ්‍ය හමුවකදී ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා පැවසීය. කෙසේ වුවද මේ සම්බන්ධයෙන් මුදල් අමාත්‍ය රවී කරුණානායක මහතා සමග අද පස්වරු 5ට සාකච්ඡාවක් පැවැත්වෙන බවද එම සාකච්ඡාවේදී වර්ජනය ක්‍රියාත්මක කරන්නේද නැද්ද යන්න ප්‍රකාශ කරන බව හෙතෙම කීවේය. ඒ අනූව මුදල් ඇමතිවරයා සමග පැවැති සාකච්ඡාවකින් පසු යෝජිත වැඩවර්ජනය අතහැර දැමීමට තීරණය කළ බව ගැමුණු විජේරත්න මහතා පැවසීය. ඔහු කියා සිටියේ රුපියල් 2500 දඩය සම්බන්ධයෙන් පළව ඇති මාධ්‍ය වාර්තා සම්බන්ධයෙන් අමාත්‍යවරයාගේ අවධානය යොමුව ඇති බවත්, ඒ ගැන කැබිනට් මණ්ඩලය දැනුවත් කරන බව ඇමතිවරයා කියා සිටි බවත්ය.සාකච්ඡාවෙන් පසු අමාත්‍ය රවී කරුණානායක මහතා ද පැවසුවේ රුපියල් 2500 දඩය සම්බන්ධයෙන් මාධ්‍ය වාර්තා කර ඇති අයුරු ගැටළු සහගත බව හා මේ ගැන කැබිනට් මණ්ඩලය දැනුවත් කර පිළිතුරක් ලබාදෙන බවයි. අවම දඩයට විරෝධය පළකර මේ ආකාරයට බස් වර්ජනයක් ක්‍රියාත්මක කරන බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා පැවසුවද ඉකුත් සතියේ ඔහු කියා සිටියේ කොළඹ නගරයේ රථවාහන තදබදයට විසඳුමක් නැති නිසා මේ මස 15දා බස් වර්ජනයක් ක්‍රියාත්මක කරන බවකි.", "URL": "https://sinhala.adaderana.lk/news.php?nid=66035", "Category": null, "Parent URL": null}