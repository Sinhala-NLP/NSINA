{"Source": "Adaderana", "Timestamp": "September 8, 2019 03:13 pm", "Headline": "ගිවිසුමකින් තොර බ්‍රෙක්සිට් ක්‍රියාවලියට විරෝධය ", "News Content": "ගිවිසුමකින් තොරව බ්‍රිතාන්‍යය යුරෝපා සංගමයෙන් ඉවත් වීමට එරෙහිව පාර්ශව රැසකගේ විරෝධය පල වී ඇත. ඊට එරෙහිව සංවිධානය වූ විරෝධතාවක් පිළිබඳව ජර්මනියෙන් වාර්තා වුණි. ගිවිසුමකින් තොරව බ්‍රිතාන්‍යය යුරෝපා සංගමයෙන් ඉවත් වීමට විරෝධය පළකරමින් ජර්මනියේ බර්ලින් අගනුවර විරෝධතාවක් පැවැත්වුණි. ඊට එරෙහි \"Stop the Coup\" නම් කණ්ඩායම එම විරෝධතාව සංවිධානය කර තිබුණි. බර්ලින් නුවර වාසකෛරන බ්‍රිතාන්‍ය ජාතිකයින් කිහිප දෙනෙක්ද මෙම විරෝධතාවට එක්ව සිටියේය. ගිවිසුමකින් තොරව බ්‍රිතාන්‍යය යුරෝපා සංගමයෙන් ඉවත් වුවහොත් අනාගතයේ තමන්ට අත්වන ඉරණම පිළිබඳව ඔවුන් සිය කණගාටුව පළ කලේය. සැලසුම් කර ඇති පරිදි බ්‍රිතාන්‍යය යුරෝපා සංගමයෙන් ඉවත් වීමට නියමිතව ඇත්තේ ඔක්තෝබර් 31 වෙනිදායි. එකඟතාවකට පැමිණීමට නොහැකි වුව ද ඔක්තෝබර් 31 වෙනිදා නියත වශයෙන්ම බ්‍රිතාන්‍යය, යුරෝපා සංගමයෙන් ඉවත්වනු ඇති බවට ඔහු ප්‍රතිඥා දී ඇත. ඒ සඳහා මාර්ගය සකස් කරමින් ඔහු සති පහක් පාර්ලිමේන්තුව අත්හිටුවීමට තීරණය කළද මේ වනවිට එම ක්‍රියාවලියට බාධා එල්ල වී තිබීම විශේෂයි. අර්බුදකාරී වාතාවරණය හමුවේ බ්‍රිතාන්‍යයේ ප්‍රජාතන්ත්‍රවාදය ආරක්ෂා කිරීම වෙනුවෙන් වන පෙත්සමකට අත්සන් කිරීමටත් මෙහිදී කටයුතු කෙරුණි. මේ අතර අග්‍රාමාත්‍ය බොරිස් ජොන්සන් බ්‍රෙක්සිට් ක්‍රියාවලිය කල් තැබීම ප්‍රතික්ෂේප කිරීමට එරෙහිව කොන්සර්වේටිව් පක්ෂයෙන් නෙරපා හැරි සාමාජිකයන් නෛතික ක්‍රියාමාර්ගයක් ගැනීමට සූදානම් බව විදෙස් පුවත් සේවා වාර්තා කළේය. බර්ලින් නුවර බ්රැන්ඩන්බර්ග් ගේට් ඓතිහාසික වැදගත්කමින් යුතු ස්ථානය අසළ පැවති විරෝධතාවට 100 දෙනෙකු පමණ සහභාගි වූ බව විදෙස් වාර්තා සඳහන් කරයි. බ්රැන්ඩන්බර්ග් ගේට් ජර්මනිය තුළ එක්සත්භාවයේ සංකේතයක් ලෙස සැළකෙන අතර එය බ්‍රිතාන්‍යය තානාපති කාර්යාලයට සමීපව පිහිටා ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=118589", "Category": null, "Parent URL": null}