{"Source": "Adaderana", "Timestamp": "September 12, 2013 11:15 am", "Headline": " උප පුරපතිට විරුද්ධව මේසන් බාස් ගස් නඟියි ", "News Content": "දඹුල්ල නියෝජ්‍ය නගරාධිපතිවරයාට විරෝධය පළ කරමින් පුද්ගලයෙකු දඹුල්ල බස් නැවතුම්පොළ ඉදිරිපිට ගසකට නැඟී උපවාසයක් ආරම්භ කර තිබේ. අද(12) අළුයම සිට අදාළ පුද්ගලයා මෙම උපවාසයේ නිරත වන බව අද දෙරණ වාර්තාකරු සඳහන් කරයි. දඹුල්ල නියෝජ්‍ය නගරාධිපති කුසුම්සිරි ආරියරත්න මහතාට අයත් ව්‍යාපාරික ගොඩනැගිල්ලක ඉදිකිරීම් කටයුතු සිදුකළ පුද්ගලයෙකු මෙලෙස උපවාසයේ නිරත වන බව සඳහන් වෙයි. ගොඩනැගිල්ලේ කපරාදු කටයුතු වෙනුවෙන් තමන්ට රුපියල් 93, 000 ක මුදලක් ලැබිය යුතු අතර නියෝජ්‍ය නගාරධිපතිවරයා එම මුදල ගෙවීම පැහැර හැර ඇති බව උපවාසයේ නිරත පුද්ගලයා පවසයි. මේ සම්බන්ධයෙන් ගලේවෙල පොලීසියට සහ ශ්‍රී ලංකා නිදහස් පක්ෂ ප්‍රධාන කාර්යාලයට පැමිණිළි කළ ද තමාට සාධාරණයක් ඉටු නොවූ බැවින් උපවාසය ආරම්භ කිරීමට තීරණය කළ බව ඔහු සඳහන් කරයි. මේ සම්බන්ධයෙන් අද දෙරණ දඹුල්ල නියෝජ්‍ය නගරාධිපති කුසුම්සිරි ආරියරත්න මහතාගෙන් විමසූ අවස්ථාවේදී ඔහු සඳහන් කළේ මෙය දේශපාලන කුමන්ත්‍රණයක් බවයි . අදාළ පුද්ගලයාට ගොඩනැගිල්ලේ කපරාදු කටයුතු වෙනුවෙන් රුපියල් ලක්ෂ 2 ක මුදලක් ලබාදී ඇති බව නියෝජ්‍ය නගරාධිපතිවරයා පවසයි. තවත් රුපියල් 25, 000 ක මුදලක් අදාළ පුද්ගලයාට ලබාදීමට ඇති අතර ගොඩනැගිල්ලේ කටයුතු නිසියාකාරයෙන් අවසන් නොකිරීම හේතුවෙන් එම මුදල ලබා නොදුන් බව නියෝජ්‍ය නගරාධිපතිවරයා සඳහන් කරයි.", "URL": "https://sinhala.adaderana.lk/news.php?nid=37351", "Category": null, "Parent URL": null}