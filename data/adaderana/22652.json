{"Source": "Adaderana", "Timestamp": "March 7, 2012 05:02 pm", "Headline": "රිපබ්ලිකන් පක්ෂයේ නාමයෝජනා ගන්න රොමිනි පෙරමුණේ", "News Content": "අමෙරිකානු ජනාධිපතිවරණයේ නාමයෝජනා ලබාගැනීම වෙනුවෙන් රිපබ්ලිකන් පක්ෂ අපේක්ෂකයින් අතර පැවති ඡන්ද විමසීමෙන් කැපී පෙනෙන ලෙස ඉදිරියට පැමිණීමට මිට් රොමිනි සමත්ව තිබේ. රිපබ්ලිකන් අපේක්ෂකයා තෝරාගැනීම සඳහා එරට විවිධ ප්‍රාන්තවල පැවති ඡන්ද විමසීම නම් කර තිබුණේ \"සුපිරි අඟහරුවාදා ඡන්ද විමසීම\" ලෙසයි. එහිදී ඔහියෝ, මැසචුසෙට් සහ අයිඩහෝ යන වර්ජිනියා සහ වර්මොන්ට් යන ප්‍රාන්තවල ජය අත්කරගැනීමට රොමිනි සමත්ව තිබේ. රොමිනි සමග නාමයෝජනා සඳහා තරග කරන රොන් පෝල් හට සිය බලාපොරොත්තු අත්හැර ගැනීමට සිදුව ඇත්තේ ඇලස්කා ප්‍රාන්තය ද රොමිනි විසින් ජයගැනීමත් සමගයි. මේ වන විට රොමිනි හට නියෝජිතයින් 415 කගේ සහය ලැබී ඇති අතර නාමයෝජනා ලබාගැනීමට නම් ඔහු නියෝජිතයින් 1,144 දෙනෙකුගේ සහය ලබාගත යුතු වේ. \"සුපිරි අඟහරුවාදා ඡන්ද විමසීමේ\" දී අදාළ නියෝජිතයින් සංඛ්‍යාව දිනාගැනීමට රොමිනි අසමත්ව සිටිය ද රිපබ්ලිකන් නාමයෝජනා අපේක්ෂකයින් අතර පෙරමුණ ගැනීමට ඔහු සමත්ව සිටියි.", "URL": "https://sinhala.adaderana.lk/news.php?nid=22652", "Category": null, "Parent URL": null}