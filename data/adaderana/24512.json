{"Source": "Adaderana", "Timestamp": "May 25, 2012 12:20 pm", "Headline": "ඉන්දීය ජාතිකයින් දෙදෙනෙකු පුත්තලමේ දී අත්අඩංගුවට", "News Content": "නීති විරෝධී ලෙස මෙරටට පැමිණි ඉන්දීය ජාතිකයින් දෙදෙනෙකු පුත්තලම පොලිසිය විසින් අත්අඩංගුවට ගෙන තිබේ. පුත්තලම ප්‍රදේශයේ නිවසක සිටියදී ඊයේ(24) දිනයේ මොවුන් අත්අඩංගුවට ගෙන ඇති බව සඳහන්ය. සැකකරුවන් ඉන්දියාවේ තමිල්නාඩු ප්‍රාන්තයේ පදිංචිකරුවන් බව වාර්තා වේ. රාමේෂ්වරන් වරායේ සිට මන්නාරම බලා බෝට්ටුවකින් මෙරටට පැමිණි බවත් රැකියාවක් සොයාගැනීම තම ගමනේ අරමුණ වූ බවත් එම ඉන්දීය ජාතිකයින් දෙදෙනා පොලිසියට පවසා තිබේ. ඔවුන් දෙදෙනා සතුව විදේශ ගමන් බලපත්‍ර තිබී නොමැති අතර සැකකරුවන් පුත්තලම දිසා අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=24512", "Category": null, "Parent URL": null}