{"Source": "Adaderana", "Timestamp": "August 20, 2019 11:48 am", "Headline": "වසර 50ක් පැරණි සංගීතයේ මතකයන්", "News Content": "1969 වර්ෂයේ අතිශය ජනප්‍රියත්වයට පත් අමෙරිකාවේ පැවති සංගීත උළෙලක 50 වැනි සංවත්සරය පසුගියදා සමරනු ලැබීය. 1969 අගෝස්තු 15 සිට 18 දක්වා කාලයේ අමෙරිකාවේ ආරම්භ වූ වුඩ්ස්ටොක් සංගීත උළෙලේ 50 වැනි සංවත්සරය පසුගියදා උත්කර්ෂවත් ලෙසින් සැමරුණි. සංවත්සර සැමරුම පැවැත්වුණේ අමෙරිකාවේ නිව්යෝර්ක් හි බෙතෙල් නගරයේ එවක එම සැණකෙළිය පැවති භූමියේයි. ඊට විශාල පිරිසකගේ සහභාගීත්වයද හිමිව තිබුණි. මේ තාක් පැවති සංගීත සැණකෙළි වලින් වඩාත්ම පිළිගැනීමක් ලැබූ සහ වැඩිම පිරිසක් සහභාගි වූ සංගීත සැණකෙළියක් ලෙසට සැලකෙන්නේ වුඩ්ස්ටොක් සැණකෙළියයි. සාමය, සමගිය සහ සමාදානය සම්බන්ධයෙන් හිපි සංස්කෘතික මතවාදය ජනයා අතරට ගෙන ගිය ලොව ප්‍රධානතම සැණකෙළිය වුඩ්ස්ටොක් සැණකෙළිය වෙයි. මයිකල් ලෑන් (Michael Lang) තවත් ආයෝජකයින් කිහිපදෙනෙකු සමඟින් මේ සැණකෙළිය සංවිධානය කලේ මුල්‍යමය බලාපොරොත්තුවක් සහිතවයි. නමුත් එය අනපේක්ෂිත අයුරින් සංගීත හිතකාමින්ගෙන් පිරී ඉතිරි යන්නේ සංගීත රසකාමීන්ගේ සුරපුරයක් වෙමින්. සැණකෙළිය සංවිධානය කරන්නේ 50,000 පමණ පිරිසක් සඳහා වුනත් ලක්ෂ 4ත් 5ත් අතර පිරිසක් සහභාගි වීම නිසා එකල ඒ අවට ඉතාමත් තද මාර්ග තදබද ඇතිවූ බව සඳහන් වෙයි. මේ තදබද නිසාම කලාකරුවන්ට සිදුවුයේ හෙලිකොප්ටර මගින් සැණකෙළිය වෙතට පැමිණෙන්නයි. දින තුනක් පුරා සංවිධානය කර තිබුනත් නොසිතු ජන ගඟක් ගැලීම හේතුවෙන් ඇතැම් ඉසව් අත්හිටුවන්නට පවා සිදු වූ බව පැවසෙයි. ඒ වගේම ජිමී හෙන්ඩ්‍රික්ස් විසින් පැය දෙකකට අධික කාලයක් ඉදිරිපත් කල සංගීත ප්‍රසංගයද මෙහි ඉතිහාසගත මතකයන් අතරේ තිබෙනවා. සංගීතයට මතකයන් රැසක් එක්කල මේ ඉතිහාසගත සැණකෙළිය අවසාන වී 2019 වසරට පනස් වසරක් සම්පූර්ණ වී තිබේ. මෙවර එහි සම නිර්මාතෘ මයිකල් ලෑන් ඒ වෙනුවෙන් ප්‍රසංගයක් සංවිධානය කිරීමට උත්සහ කළත් සංවත්සරික සැමරුම සංවිධානය කිරීමේදී මතු වූ දුෂ්කරතා හේතුවෙන් එය අවලංගු කිරීමට සිදු වූ බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=116992", "Category": null, "Parent URL": null}