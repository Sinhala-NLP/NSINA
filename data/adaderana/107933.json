{"Source": "Adaderana", "Timestamp": "April 13, 2019 07:52 pm", "Headline": "ප්‍රදේශ කිහිපයක සිදුවූ අනතුරුවලින් කතුන් තිදෙනෙක් මරුට", "News Content": "අලුත් අවුරුදු සතුට අවුරුද්ද පුරාම පවත්වා ගැනීමට නම් උත්සව සමයේදී බහුලව සිදුවන අනතුරු වළක්වාගැනීම ඉතා වැදගත්ය. කෙසේ වෙතත් ගතවූ පැය කිහිපය තුළ දිවයිනේ විවිධ ප්‍රදේශවල සිදු වූ රිය අනතුරුවලින් කාන්තාවන් තිදෙනෙකු මියගොස් තවත් පුද්ගලයින් දොළොස්දෙනෙකු තුවාල ලබා තිබේ. අද(13) අළුයම පුත්තලම - කොළඹ ප්‍රධාන මාර්ගයේ ආරච්චිකට්ටුව ප්‍රෙද්ශයේදී වෑන් රථයක් තෙල් බවුසරයක ගැටී සිදුවූ අනතුරකින් වෑන් රථයේ ගමන් කළ කාන්තාවක් එම ස්ථානයේදීම ජීවිතක්ෂයට පත්වුණි. අනතුරින් තුවාල ලැබූ තවත් පස්දෙනෙකු හලාවත මූලික රෝහලේ ප්‍රතිකාර ලබන අතර වෑන් රථයේ අපරීක්ෂාකාරී රිය ධාවනය අනතුරට හේතු වී ඇති බව වාර්තා වෙයි. මේ අතර ගාල්ල සිට කොළඹ බලා ධාවනය වූ පෞද්ගලික බස්රථයක් දොඩන්දූව ශෛලබිම්බාරාම විහාරස්ථානය අසළදී තවත් බස්රථයක් පසුකර යාමට උත්සාහ කිරීමේදී කුඩා ලොරි රථයක හා යතුරු පැදියක ගැටී සිදුවූ අනතුරින් කුඩා ලොරියේ රියදුරු බරපතල ලෙස තුවාල ලැබුවේය. තුවාල ලද රියදුරු රථය තුළම සිරවී සිටි අතර ප්‍රදේශවාසීන් එහි දොරවල් කඩා කඩිනමින් ඔහුව කරාපිටිය ශික්ෂණ රෝහලට ඇතුළත් කිරීමට පියවර ගත්තේය. මිහින්තලේ සිට අනුරාධපුරය දක්වා ගමන් කරමින් තිබූ යතුරුපැදියක් පුල්ලෙයාරුව කට්ටකඩුව ප්‍රදේශයේ දී බස් රථයක් පසු කර යාමට උත්සාහ කිරීමේදී ප්‍රතිවිරුද්ධ දිශාවෙන් පැමිණි ත්‍රී රෝද රථයක ගැටී ඊයේ පස්වරුවේ තවත් අනතුරක් අනතුරක් සිදු වුණි. අනතුරින් තුවාල ලැබූ යතුරුපැදියේ ගමන් ගත් දෙදෙනෙකු ඇතුළු සිව් දෙනෙකු අනුරාධපුර ශික්ෂණ රෝහලට ඇතුළත් කර තිබේ. එසේම කොළඹ නුවර ප්‍රධාන මාර්ගයේ කෑගල්ල මොළගොඩ ප්‍රදේශයේදී ත්‍රිරෝද රථයක් පසුකර යාමට උත්සාහ කළ ලොරි රථයක් ප්‍රතිවිරුද්ධ දෙසින් පැමිණි තවත් ලොරි රථයක ගැටී අද සිදුවූ අනතුරකින් ලොරි රථ දෙකේ රියදුරන් දෙදෙනා බරපතල තුවාල ලැබුවේය. මාතර සිට ගාල්ල බලා ධාවනය වෙමින් තිබූ පුද්ගලික බස් රථයක ඉදිරි දොරටුවෙන් මාතර වැලිගම ප්‍රදේශයේදී අපරික්ෂාකාරී ලෙස බැස යාමට උත්සාහ කළ පුද්ගලයෙකුගේ පාදයක් එහි ඉදිරිපස රෝදයකට යටවන ආකාරය අසල සවිකර තිබූ සී.සී.ටී.වී කැමරාවක සටහන්ව තිබූණි. මේ අතර මෙවන් අනතුරු,අවුරුදු සමයේ අවම කරගැනීම සඳහා පොලිසිය විශේෂ වැඩපිළිවෙළක් දියත් කර තිබේ. ඒ අනුව බීමත් රියදුරන් වැටලීම සඳහා කළ මෙහෙයුම් වලදී ඊයේ උදෑසන 6 සිට අද උදෑසන 6 දක්වා කාලය තුළ බීමත් රියදුරන් 289 දෙනකු අත්අඩංගුවට ගත් බව පොලිසිය සඳහන් කළේය. ඉදිරි දින කිහිපයේදීත් මෙම මෙහෙයුම් ක්‍රියාත්මක අතර ඒ අනුව කොළඹ හා තදාසන්න ප්‍රදේශවලට පොලිස් නිලධාරීන් 2400 දෙනකු යොදවා තිබේ. සෞඛ්‍ය අංශ උපදෙස් දෙන්නේ රිය අනතුරු මෙන්ම උත්සව සමයේ සිදුවන සෙසු අනතුරු ද අවම කර ගැනීම සඳහා සැලකිලිමත් වන ලෙසයි.", "URL": "https://sinhala.adaderana.lk/news.php?nid=107933", "Category": null, "Parent URL": null}