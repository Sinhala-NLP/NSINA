{"Source": "Adaderana", "Timestamp": "June 2, 2018 05:24 pm", "Headline": "වව්නියාවේදී පැහැරගත් දරුවා පුදුකුඩිඉරිප්පු ප්‍රදේශයෙන් සොයා ගනියි", "News Content": "වව්නියාව,ගුඩ්ෂෙඩි මාර්ගයේ පළමුවන හරස්වීදියේ නිවසකින් පැහැරගත් මාස අටක් වයසැති දරුවා මුලතිව් පුදුකුඩිඉරිප්පු ප්‍රදේශයේදී අද (02) සොයාගත් ගත් බව මුලතිව් පුදුකුඩිඉරිප්පු පොලිසිය පවසයි. පොලිසිය පැවසූවේ පුදුකුඩිඉරිප්පු ප්‍රදේශයේ පදිංචි කාන්තාවන් දෙදෙනෙකු සමඟ දරුවා සොයා ගත් බවයි. වව්නියාව පොලිසිය පැවසූවේ 31 වැනිදා අලුයම වෑන් රථයකින් පැමිණි හය දෙනෙකුගෙන් යුත් කණ්ඩායමක් බලහත්කාරයෙන් නිවසට කඩා වැදී අදාළ දරුවා පැහැරගෙන ගොස් ඇති බවට මූලික පරීක්ෂණයන්ගෙන් අනාවරණය වී ඇති බවයි. වෂුදරන් වානිෂන් නමැති දරුවෙකු එලෙස පැහැරගෙන ගොස් ඇති අතර, අලුයම වෑන් රථයකින් පැමිණි කණ්ඩායම නිවැසියන් බිය ගන්වා දරුවා පැහැරගෙන ගිය බව දරුවාගේ මව පැවැසීය. දරුවා‍ගේ මව පැවසූවේ දරුවාගේ පියා ලන්ඩනයේ පදිංචිව සිටින අතර,පියා හා තමා අතර කලෙක පටන් ආරවුලක් හටගෙන ඇති බවයි. අදාළ ආරවුල හේතුවෙන් දරුවාගේ පියා කණ්ඩායමක් යොදා දරුවා පැහැරගෙන යන්නට ඇති බවද දරුවාගේ මව සඳහන් කළේය. පොලීසිය පැවසූවේ දරුවා පැහැරගෙන ගිය කණ්ඩායම අත්අඩංගුවට ගැනීමට කණ්ඩායම් කිහිපයක් යොදා පරීක්ෂණ මෙහෙයවු අතර, මුලතිව් ආරක්ෂක අංශ වෙත ලද තොරතුරක් මත සැකකරුවන් සමඟ දරුවා සොයා ගැනීමට හැකිවු බවයි. පැහැරගත් දරුවාට මුදලට කිරි ලබාදීමට කාන්තාවක් සොයන ලද බවට ලද තොරතුරක් මත සිදුකළ විමර්ශනයකදී සැකකරුවන් අත්අඩංගුවට ගෙන ඇති අතර, අත්අඩංගුවට ගත් කාන්තාවන් මුලතිව් මහේස්ත්‍රාත් අධිකරණයට ඉදිරිපත් කිරීමට නියමිතය. සිද්ධිය සම්බන්ධයෙන් වව්නියාව පොලිසිය හා පුදුකුඩිඉරිප්පු පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=90229", "Category": null, "Parent URL": null}