{"Source": "Adaderana", "Timestamp": "February 8, 2011 09:27 am", "Headline": "අහිමි වූ නාම යෝජනා ඉල්ලා පෙත්සම් 41 ක්", "News Content": "පළාත් පාලන ඡන්ද විමසීම සඳහා ගොනු කළ නාම යෝජනා පත්‍ර ප්‍රතික්ෂේප කිරීමට එරෙහිව දේශපාලන පක්ෂ හා ස්වාධීන කණ්ඩායම් 41ක් අභියාචානාධිකරණය හමුවේ පෙත්සම් ගොනු කර තිබේ. එයින් පෙත්සම් 26ක් එක්සත් ජනතා නිදහස් සන්ධානය ගොනු කර ඇති බව වාර්තා වේ. එක්සත් ජනතා නිදහස් සන්ධාන මහලේකම් සුසිල් ප්‍රේමජයන්ත් අමාත්‍යවරයා විසින් මෙම පෙත්සම් ගොනු කර තිබේ. එක්සත් ජාතික පක්ෂය විසින් නාම යෝජනා ප්‍රතික්ෂේප වීමට එරෙහිව පෙත්සම් 4ක් ගොනු කර ඇති අතර ශ්‍රී ලංකා මුස්ලිම් කෙංග්‍රසය පෙත්සම් 6ක් ගොනු කර තිබේ. ඊට අමතරව ලංකා සම සමාජ පක්ෂය , ජනසෙත පෙරමුණ සහ ස්වාධීන කණ්ඩායම් 3ක් අභියාචානාධිකරණය හමුවේ පෙත්සම් ගොනු කර ඇති බව සඳහන් වේ. එම පෙත්සම් සියල්ල තුළින්ම අවධාරණය කර ඇත්තේ සිය නාම යෝජනා පත්‍ර ප්‍රතික්ෂේප කිරීමට අදාළ තේරීම්භාර නිලධාරීන් ගත් තීරණය නීතී විරෝධී බවයි. එබැවින් අදාළ නාම යෝජනා පත්‍ර යළි භාර ගන්නා ලෙස මැතිවරණ කොමසාරිස්වරයාට නියෝගයක් පනවන ලෙස අදාළ පෙත්සම් වලින් ඉල්ලා තිබේ.", "URL": "https://sinhala.adaderana.lk/news.php?nid=14071", "Category": null, "Parent URL": null}