{"Source": "Adaderana", "Timestamp": "June 24, 2013 10:21 am", "Headline": "කතරගම මහා දේවාලයේ කප් සිටුවීම සිදුකර තිබේ", "News Content": "රුහුණු කතරගම මහා දේවාලයේ වාර්ෂික ඇසළ මංගල්‍යය සඳහා කප් සිටුවීමේ චාරිත්‍රය අද(24) උදෑසන යෙදුණු සුභ මොහොතින් සිදු කරන ලදී. සුභ නැකතින් කප් කණු දේවාලයට වැඩමවා එහි ඇති විශේෂිත වූ ස්ථානයක සිටවනු ලැබූ බව අද දෙරණ වාර්තාකරු සදහන් කළේය. මෙම චාරිත්‍රයෙන් අදහස් කෙරෙනුයේ කඳ සුරිදුන්ගේ සහ වල්ලි දෙවගනගේ විවාහ මංගල්‍යයට මගුල් මඩුව සඳහා කණු සිටුවීමය. දුටුගැමුණු රජ දවසේ සිට මෙම චාරිත්‍රය අඛණ්ඩව සිදු කෙරෙන බව කතරගම දේවාලයේ ප්‍රධාන කපු මහතා ප්‍රකාශ කළේය. මේ අතර කතරගම ඇසළ මහා පෙරහැර මංගල්‍යය අගෝස්තු මස 7 වැනිදා ආරම්භ වේ. අවසන් මහා පෙරහැර අගෝස්තු මස 20 වැනි දින පවත්වා පසුදින මැණික් ගගේ දිය කැපීමේ චාරිත්‍රයෙන් පෙරහැර මංගල්‍යය නිමාවට පත්වෙයි.", "URL": "https://sinhala.adaderana.lk/news.php?nid=35196", "Category": null, "Parent URL": null}