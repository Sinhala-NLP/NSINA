{"Source": "Adaderana", "Timestamp": "June 26, 2019 11:46 am", "Headline": "අමෙරිකානු රාජ්‍ය ලේකම්වරයා කෙටි සංචාරයක් සඳහා ඉන්දියාවට", "News Content": "අමෙරිකානු රාජ්‍ය ලේකම්වරයා කෙටි නිල සංචාරයක් සඳහා ඉන්දියාව වෙත පැමිණ තිබේ. කෙසේ නමුත් අදාළ සංචාරයට එරෙහිව නවදිල්ලි නුවර අමෙරිකානු තානාපති කාර්යාලය ඉදිරිපිට විරෝධතාවක්ද පැවැත්විය. අමෙරිකානු රාජ්‍ය ලේකම් මයික් පොම්පෙයෝ නිල සංචාරයක් සඳහා ඉන්දියාවේ නව දිල්ලි නුවර වෙත පැමිණියේය. ඉන්දියාව, රුසියාව සහ ඉරානය සමගින් දිගුකාලයක් තිස්සේ පවත්වන ආරක්ෂක හා බලශක්ති සබදතා පිළිබද ඉන්දීය නායකයන් සමග සාකච්ඡා කිරීම පොම්පෙයෝගේ සංචාරයේ අරමුණයි. පොම්පෙයෝ ඉන්දියාව වෙත පැමිණියේ ඇෆ්ගනිස්තානයේ කාබුල් නුවර වෙත සිදුකළ හදිසි සංචාරයකින් අනතුරුවයි. ඉන්දීය අගමැති නරේන්ද්‍ර මෝදි අගයකරමින් ඇරඹි අමෙරිකානු රාජ්‍ය ලේකම්වරයාගේ සංචාරය දෙරට අතර මිත්‍ර සබදතා තවදුරටත් වර්ධනය කරනු ඇති බවට විචාරක මත මේ වනවිටත් පළකර තිබේ. ඒ මත තවදුරටත් තහවුරු කරමින් පොම්පෙයෝ පැවසුවේ ආසියාවේ තෙවැනි විශාලතම ආර්ථිකය වේගවත් සංවර්ධනයක් කරාගෙනයාමේ හැකියාව දෙවැනිවරටත් තේරීපත් වූ අගමැති මෝදි සතුව පවතින බවයි.‍ මීට දින කිහිපයකට පෙර අමෙරිකානු ආනයන මත නව බදු පැනවීමට ඉන්දියාව කටයුතු කළේය. ඒ බදු රහිතව අමෙරිකානු වෙළෙදපොළ වෙත භාණ්ඩ අපනයන කිරීමට ඉන්දියාවට ලබාදී තිබූ සහනය ඉවත්කිරීමට අමෙරිකාව කටයුතු කිරීමෙන් පසුවයි. පොමපෙයෝගේ සංචාරය අතරතුර මේ සම්බන්ධවත් සාකච්ඡා කෙරෙනු ඇතැයි ඇතැම් පාර්ශ්ව අදහස් දක්වා තිබුණි. මේ අතර නුදුරේදීම ජපානයේ ඔසාකා හි පැවැත්වෙන G20 සමුලුව අතරතුර ජනාධිපති ඩොනල්ඩ් ට්‍රම්ප් සහ නරේන්ද්‍ර මෝදි අතර සාකච්ඡා පැවැත්වීමටද නියමිතයි. කෙසේ නමුත් අමෙරිකානු රාජ්‍ය ලේකම්වරයාගේ සංචාරයට එරෙහිව ඉන්දියාවේ ස්ථාන කිහිපයක විරෝධතා සංවිධාන වී තිබුණි. ඒ සදහා විපක්ෂයේ පක්ෂ 6ක සහාය හිමිව තිබීමද විශේෂයි. එම විරෝධතා නවදිල්ලි නුවර අමෙරිකානු තානාපති කාර්යාලය ඉදිරිපිට පැවැත්විය.", "URL": "https://sinhala.adaderana.lk/news.php?nid=112780", "Category": null, "Parent URL": null}