{"Source": "Adaderana", "Timestamp": "July 30, 2012 11:29 am", "Headline": "එස්.බී.ගේ වාර්තාව අද සවසට ජනපතිට", "News Content": "ඉසෙඩ් අගයන් පිළිබඳ තමන් විසින් සකස් කළ වාර්තාව ජනාධිපති මහින්ද රාජපක්ෂ මහතාට අද (30) දිනයේ දී ලබාදීමට නියමිත බව උසස් අධ්‍යාපන අමාත්‍ය එස්.බී.දිසානායක මහතා පවසයි. පසුගිය උසස්පෙළ විභාගයේ ප්‍රතිඵල නිකුත්වීමත් සමඟ එහි ඉසෙඩ්ස්කෝර් අගය සම්බන්ධයෙන් මතභේදාත්මක වාතාවරණයක් නිර්මාණය වූ අතර ලංකා ගුරු සංගමය හා සිසුන් කිහිපදෙනෙකු විසින් නිකුත් වූ විභාග ප්‍රතිඵලයට එරෙහිව ශ්‍රේෂ්ඨාධිකර‍ණයේ මූලික අයිතිවාසිකම් පෙත්සමක් ගොනු කරන ලදී. ඒ අනුව එකී පෙත්සම විභාග කිරීමෙන් අනතුරුව 2011 උසස්පෙළ විභාගයේ ප්‍රතිඵලවල ඉසෙඩ්කෝර් අගය පැරණි හා නව විෂයය නිර්දේශයන්ට අදාළව වෙන වෙනම ගණනය කොට නිකුත් කරන ලෙස ශ්‍රේෂ්ඨාධිකරණය විසින් තීන්දු කරන ලදී. එම තීන්දුවෙන් පසුව වුවද විභාග ප්‍රතිඵල අර්බුදය සමථයකට පත්වූ බවක් දක්නට නොලැබෙන අතර ගුරු සංවිධාන හා සිසුහු ඒ පිළිබඳ සිය විරෝධය පළ කරමින් සිටිති. තතු මෙසේ තිබිය දී ඉසෙඩ්කෝර් අගයන් වෙන වෙනම ගණනය කොට ක්‍රියාවට නැංවීම පිළිබඳ තමාට කඩිනමින් වාර්තාවක් ලබාදෙන ලෙස ජනාධිපතිවරයා විසින් උසස් අධ්‍යාපන අමාත්‍යවරයාට පසුගියදා නියෝග කරන ලදී. ‍ අද පෙරවරුවේ ජනාධිපතිවරයා හා මාධ්‍ය ප්‍රධානීන් අතර අරලියගහ මන්දිරයේ දී පැවති හමුවේ දී ඊට සහභාගී වූ උසස් අධ්‍යාපන අමාත්‍යවරයා පවසා ඇත්තේ තමන් විසින් සකස් කළ වාර්තාව අද පස්වරුවේ ජනාධිපතිවරයා වෙත ලබාදීමට කටයුතු කරන බවයි.", "URL": "https://sinhala.adaderana.lk/news.php?nid=26181", "Category": null, "Parent URL": null}