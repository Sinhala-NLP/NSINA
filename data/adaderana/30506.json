{"Source": "Adaderana", "Timestamp": "January 5, 2013 09:40 am", "Headline": "පුතා ගජ මිතුරන් සමග මවට කොකා පෙන්නයි", "News Content": "තම මවගේ නිවස බිඳ එහි තිබු රුපියල් 4,83,500 ක් වටිනා රන් ආභරණ සොරා ගත් බව කියන පුතෙකු සමග ඔහුගේ මිතුරන් තිදෙනෙකු සහ එක් මිතුරෙකුගේ මවක් හලාවත පොලීසිය විසින් අත්අඩංගුවට ගෙන තිබේ. සොරා ගන්නා ලද රන් ආභරණ හලාවත නගරයේ ස්වර්ණාභරණ අලෙවිසැල්වලට උගස්කර තිබියදී පොලීසිය විසින් සොයා ගෙන ඇතැයි අප වාර්තාකරු පවසයි. තමන් නිවසේ නැති විටක කිසියම් අයෙක් ඉදිරිපිට ජනේලය කඩා ඇතුළු වී නිවස තුළ තිබු රන් ආභරණ සොරා ගෙන ගොස් ඇති බව හලාවත රිදීවැල්ල පදිංචි එච්.එම්.නිලුකා චන්දිමා තුෂාරි යන අය පොලීසියට පැමිණිලි කරමින් පවසා ඇත. ඉකුත් දෙසැම්බර් මස 08 වැනි දින මෙම සොරකම සිදුවී තිබුණි. ඒ අනුව පරීක්ෂණ කළ හලාවත පොලීසියේ නොවිසුඳුණු අපරාධ විමර්ශන අංශයේ නිලධාරීන් මුලින්ම පැමිණිලිකාරියගේ පුතාව අත්අඩංගුවට ගෙන ඇත. ඔහුගෙන් කරන ලද ප්‍රශ්න කිරීම්වලදී මෙම සොරකමේ තොරතුරු අනාවරණය වි තිබේ. ඒ අනුව ඔහුගේ මිතුරන් තිදෙනෙකුද අත්අඩංගුවට ගෙන ඇතැයි අප වාර්තාකරු කියයි. මෙම රන් ආභරණ උගස් කිරීම සිදු කළ බව කියන එක් සැකකරුවෙකුගේ මවක්ද පොලීසිය විසින් අත්අඩංගුවට ගෙන තිබේ. අත්අඩංගුවට ගෙන ඇති සැකකරුවන් ගෙන් තිදෙනෙක් සහ සැකකාරිය හලාවත ප්‍රදේශයේ පදිංචිකරුවන් වන අතර එක් සැකකරුවෙක් එළුවන්කුළම ප්‍රදේශයේ පදිංචිකරුවෙකි. හලාවත පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=30506", "Category": null, "Parent URL": null}