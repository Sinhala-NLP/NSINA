{"Source": "Adaderana", "Timestamp": "February 1, 2011 08:14 am", "Headline": "පක්ෂ භේද නෑ -නීති කැඩුවොත් අත්අඩංගුවට", "News Content": "පළාත් පාලන මැතිවරණ නීතී උල්ලංඝණය කරන පුද්ගලයින් පක්ෂ භේදයකින් තොරව අත්අඩංගුවට ගන්නා බව පොලිස් මැතිවරණ කාර්යාල භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා පවසයි. මේ වන විටත් මැතිවරණ නීතී උල්ලංඝණය කළ පුද්ගලයින් කිහිප‍ දෙනෙකු අත්අඩංගුවට ගෙන අධිකරණය වෙත ඉදිරිපත් කර ඇති බව ඔහු සඳහන් කරයි. මේ දින වල දිවයින පුරා පොලිස් ස්ථාන මට්ටමින් පළාත් පාලන ඡන්ද අපේක්ෂකයින් දැනුවත් කිරීමේ වැඩසටහනක් ක්‍රියාත්මක කර ඇති අතර එහි දී මැතිවරණ නීතී සම්බන්ධයෙන් ඔවුන් දැනුවත් කරන බව ගාමිණි නවරත්න මහතා ප්‍රකාශ කළේය. යම් හෙයකින් පළාත් පාලන මැතිවරණ ඡන්ද විමසීමේ ආඥා පනතේ 82 වන වගන්තිය යටතේ වැරදිකරුවෙකු වන පුද්ගලයෙකුට වසර 5ක් යන තුරු නැවත මැතිවරණයක් සඳහා ඉදිරිපත් විය නොහැකි බව ගාමිණි නවරත්න මහතා පෙන්වාදෙයි. ඊට අමතරව එහි දී ඔහුගේ ඡන්ද බලය ද අහිමි වන බව ගාමිණී නවරත්න මහතා ප්‍රකාශ කළේය. එම නිසා මැතිවරණ නීතී උල්ලංඝණය වන ආකාරයට කටයුතු නොකරන ලෙස සියලු අපේක්ෂකයින්ගෙන් ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා ඉල්ලා සිටියි.", "URL": "https://sinhala.adaderana.lk/news.php?nid=13895", "Category": null, "Parent URL": null}