{"Source": "Adaderana", "Timestamp": "April 23, 2017 05:44 pm", "Headline": " පියඳිගමගේ චන්ද්‍රවංශ මහතාට සේවා දිගුවක් දෙන්න එපා! විමර්ශන කොමිසම කියයි", "News Content": "ශ්‍රී ලංකන් ගුවන් සමාගමේ ආරක්ෂක අංශ ප්‍රධානී පියඳිගමගේ චන්ද්‍රවංශ මහතාට සේවා දිගුවක් ලබානොදෙන ලෙසට බරපතළ වංචා විමර්ශන ජනාධිපති කොමිසම ශ්‍රී ලංකන් ගුවන් සමාගම වෙත දැනුම් දී තිබේ.කොමිසම හමුවේ සාක්ෂි ලබාදෙන පුද්ගලයන්ට ඔහු විසින් විවිධ බලපෑම් කරන බවට තොරතුරු අනාවරණයවීම හේතුවෙන් එම පියවර ගත් බව බරපතළ වංචා විමර්ශන කොමිසම සඳහන් කළේය.ශ්‍රී ලංකන් ගුවන් සමාගමේ ආරක්ෂක අංශ ප්‍රධානියා ලෙස කටයුතු කරන විශ්‍රාමික මේජර් ජනරාල් පියඳිගමගේ චන්ද්‍රවංශ මහතාගේ සේවා කාලය මෙම මාසයෙන් අවසන් වීමට නියමිතය.එහෙත් මේ වන විට ඔහු වසරක සේවා දිගුවක් ඉල්ලා ඇති බව වාර්තා වෙයි.කෙසේවෙතත් බරපතළ වංචා විමර්ශන කොමිසම ගුවන් සමාගම සම්බන්ධයෙන් සිදුකරන විමර්ශනයන්ට අදාළව සාක්ෂි ලබාදෙන ශ්‍රී ලංකා ගුවන් සමාගමේ නිලධාරීන්ට මෙම නිලධාරියා බලපෑම් සිදුකරන බවට විමර්ශන නිලධාරියෙකු විසින් කොමිසම වෙත පැමිණිලි කර තිබේ.ඒ අනුව ඔහුගේ සේවා දිගුව ලබානොදෙන ලෙසට බරපතළ වංචා විමර්ශන කොමිසම විසින් ශ්‍රී ලංකන් ගුවන් සමාගමේ අධ්‍යක්ෂ මණ්ඩලය වෙත සහ රාජ්‍ය ව්‍යවසාය සංවර්ධන අමාත්‍යංශ ලේකම්වරයා වෙත ලිඛිත දැනුම්දීම් සිදුකර ඇති බව බරපතළ වංචා විමර්ශන ජනාධිපති කොමිසම සඳහන් කළේය.", "URL": "https://sinhala.adaderana.lk/news.php?nid=72394", "Category": null, "Parent URL": null}