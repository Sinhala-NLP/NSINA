{"Source": "Adaderana", "Timestamp": "July 22, 2013 11:45 am", "Headline": "  අලි දෙන්නම් කොටි දෙන්නම් කියනවා - වැව හිඳුණොත් අපිට මොනවා වෙයිද දන්නේ නෑ", "News Content": "ඡායා රූ - ජූඩ් සමන්ත පුත්තලම දිස්ත්‍රික්කයේ කරුවලගස්වැව ප්‍රදේශයේ ජීවත් වන ජන කොට්ඨාසයක් උග්‍ර පානීය ජල අර්බුදයකට මුහුණ පා සිටින බව අද දෙරණ වාර්තාකරු පවසයි. මේ ඒ පිළිබඳ ඔහු විසින් තැබූ සටහනකි. මෙලොව ජීවත් වන සෑම සත්ත්වයෙකුටම දිය පිපාසාව සෑදෙන්නේය.ඒ නිසාම අතැම් සතුන් දිය සොයා සැතපුම් ගණන් ගමන් කරයි.ලෝකයේ බොහෝ රටවල ජීවත් වන ජනතාව ජල හිඟයෙන් පෙළෙන බව අපි අසා ඇත්තෙමු. අපේ රටේ විවිධ ජල යෝජනා ක්‍රම බිහිවී පානීය ජල ගැටලුවක් නොමැති බව ඇතමුන් කියා සිටියි. නමුත් වසර ගණනාවක සිට පානීය පමණක් නොව සෙසු කටයුතු සඳහාද ජලය බිඳක් සොයා ගන්නට නොහැකිව දුක් විඳින මිනිසුන් කොටසක් ජීවත් වන ගම්මානයක් සොයා අපි ගියෙමු.මේ ඒ කථාවයි. පුත්තලම දිස්ත්‍රික්කයේ කරුවලගස්වැව ප්‍රදේශයේ ජීවත් වන ජනතාව උග්‍ර පානීය ජල අර්බුදයකට මුහුණ පා සිටිති.ඔවුන්ගෙන් බහුතරයක් කෘෂි කර්මාන්තයට යොමුවී සිටින අතර අතලොස්සක් පමණක් රජයේ හෝ වෙනත් වෘත්තීන්වල නියැලී සිටී.රජයේ සේවකයින් අතර ආරක්ෂක අංශයේ සේවය කරන සාමාජිකයින් සංඛ්‍යාව වැඩිය. කරුවලගස්වැව ප්‍රාදේශීය ලේකම් කොට්ඨාසයෙන්ද අපි පිවිසුණේ කුඩා මැදවච්චිය නම්වු ගම්මානයටය. පුත්තලම - අනුරාධපුරය මාර්ගයේ 09 කණුව මංසන්ධියෙන් බැස සැතපුම් 05 ක් පමණ නවගත්තේගම මාර්ගයේ ගමන් කළ විට කුඩා මැදවච්චිය ගම්මානය හමුවේ. අතීතයේ නම් මේ මාර්ගයේ ගමන් කිරීම බෙහෙවින් දුෂ්කර ක්‍රියාවක් වුවත්,වර්තමානයේදී එය එසේ නොවන්නේ මාර්ග පද්ධතිය නම් කිසියම් ආකාරයක ප්‍රතිසංස්කරණයකට ලක්වී ඇති නිසාවෙනි. නමුත් අතීතයේදී මෙන්ම වර්තමානයේදීත් වන අලින් මෙම මාර්ගය හරහා ගමන් කරන බව කියන්නට සාධක ඕනෑ තරම් දක්නට තිබුණි. පෙර සඳහන් කර ඇති ආකාරයට කුඩා මැදවච්චිය ගම්මානයේ ජීවත් වන බහුතරයක්ද ගොවිතැන් බත් කරමින් තම ජීවිකාව ගෙන යති.ඇතමුන් ආරක්ෂක අංශයේ විවිධ තනතුරු දරණ අතර කීපදෙනෙකු පමණක් රජයේ රැකියා කරති. මෙම ගම්මානයේ හදවත වී ඇත්තේ කුඩා මැදවච්චිය වැවය.ගමේ එක් පසෙක පිහිටා ඇති වැව වසර ගණනාවකින් ප්‍රතිසංස්කර‍ණය කර නැත.මේ නිසාම කුඹුරු වගා කරන්නටද හැකියාවක් නොමැති බව ගොවීහූ පැවසුහ. වසර කීපයකට පෙර වැව ප්‍රතිසංස්කර‍ණය කිරීමට යැයි පවසා රජය විසින් මුදල් ලබා දුන්නත් කීපදෙනෙකු එකතු වී එම මුදල් අයථා ලෙස භාවිතා කර ඇති බවටද ගම්මුන් තුළ මතයක් ඇත. මෙම වැව නැතිනම් කුඩා මැදවච්චිය ගමේ ජනතාවට අද කරන්නට දෙයක් ඇත්තටම නැත.මන්ද ගම්මු තම ජල අවශ්‍යතාවය සපුරා ගන්නේ කුඩා මැදවච්චිය වැව පාදක කරගෙන නිසාය. මේ ගමේ පදිංචිවී සිටින බහුතරයක් හිමිදිරියේම කුඩා මැදවච්චිය වැවට යති.ඒ නිවසට අවශ්‍ය ජලය රැගෙන එන්නටය.ඇතමුන් හිස මතින් ජලය ගෙන යන විට තවත් පිරිසක් යතුරු පැදියෙන්, පා පැදියෙන් හෝ තමන්ටඇති වාහනවලින් නිවසට අවශ්‍ය ජලය රැගෙන යයි. ඒ අතර තවත පිරිසක් වැවට යන්නේ දිය නෑම සඳහාය.හිමිදිරියේම තම කටයුත්ත අවසන් කරන්නට නොහැකි වුවහොත් එදා දවසටම වැවේ දිය නාන්නට ඔවුන්ට හැකියාව නැත.මන්ද ගවයින් මෙන්ම සුනඛයින්ද දිය බීමට මෙන්ම දිය නෑමටද බසින්නේ මේ වැවට නිසාය. අපි මෙකී අපුරු වැව අසල සිටින විට මේ දසුන දකින්නටද හැකියාව ලැබුණි.එක් පසෙකින් මිනිසුන් තම අවශ්‍යතාවයක් සඳහා ජලය ගෙන යන විට සතා සිව්පාවා තම ජල අවශ්‍යතාවය සඳහා වැවට බැස්සේය. තිරිසන් සතුන් එළවා නොදමාම ගම්මු තමන්ගේ කටයුත්තද කරගෙන ගියේ දෙපාර්ශවයටම ජලය පොදු අවශ්‍යතාවයක් බව ඔවුන් දන්නා නිසාය. මෙම ප්‍රදේශයේ ජනතාවගේ සා පිපාසාව සංසිඳවා ලන්නට එක්තරා රාජ්‍ය නොවන සංවිධානයක් විසින් ජල යෝජනා ක්‍රමයක් ස්ථාපනය කළේය.ගැමි ශක්ති ප්‍රජා මූල සංවිධානය ලෙස හැදින්වෙන මෙම ජල යෝජනා ක්‍රමය ප්‍රදේශයේ ගම්මාන 03 ක ජලය සැපයීම වෙනුවෙන් ආරම්භ විය. ඒ අනුව කුඩා මැදවච්චිය, නීලමාලපුර සහ මුරුකුවටවන යන ගම්වල පදිංචිකරුවෝ එදා සුසුම් හෙළුවේ තමන් මෙතෙක් කළත් වින්ද ජලය නොමැති වේදනාව අවසන් බවට සිතා ගෙනය. පසු කාලෙක සමෘද්ධි ව්‍යාපාරය හරහාද මෙම ජල යෝජනා ක්‍රමය වැඩි දියුණු විය.ඒ අනුව පවුල් 200 ට වැඩි සංඛ්‍යාවක් එහි කොටස්කරුවන් බවට පත්වුවේය. නමුත් ඒ සියලූම පැතුම් වැඩි කලක් ගත වන්නට පෙර අවසන් වී ගියේය.ජල යෝජනා ක්‍රමය සඳහා ජලය ලබා ගැනීමට යොදා ඇති පොම්ප දෙකින් එකක් ක්‍රියා විරහිත විය.අවාසනාවේ පෙර නිමිති ආරම්භ වන්නේ එතැන් සිටය. පීටර් විජේසිරි මහතා ගැමි ශක්ති ප්‍රජා මූල සංවිධානයේ පොම්පකරු මෙන්ම බිල්පත් ලියන්නාද වේ.අපිට ඔහු හමුවුයේ එක් නිවසකට ජල බිල්පත නිකුත් කරමින් සිටින විටය.ඔහු මෙසේ පැවසීය. “ඇත්තම කිවුවොත් නොකර බැරිකමට තමයි අපි බිල්පත් දෙන්නේ. දවසට පැය දෙකකට වැඩි කාලයක් වතුර දෙන්න පුළුවන් කමක් නෑ. ඉස්සර නම් පවුල් 200ට විතර අපි වතුර දුන්නා. ඒත් දැන් එහෙම කරන්න පුළුවන් කමක් නෑ. අපේ ජල ටැංකියට වතුර ගන්න ස්ථාන දෙකක් තියෙනවා. එකක් මුරුකුවටවන ගම්මානයේ. අනිත් පෙම්පය සවි කරලා තියෙන්නේ නරි ඔයට ආසන්නයෙන්. නරි ඔයට ආසන්නයෙන් තියෙන පොම්පය කැඩිලා දැන් කාලයක් ගෙවිලා ගිහින්. ඒ මෝටරය හදන්න දන්න කාර්මිකයෙක් මේ පැත්තේ නෑ. හිටියත් වියදම් කරන්න තරම් මුදලක් අපේ සමිතිය තුළ නෑ. මාසයකට වතාවක් විදුලිය බිල ගෙවන්න තියන නිසා වතුර ගන්න අයට විතරක් බිල්පත් නිකුත් කරනවා. අපි ලබා දෙන ජලය පානයට සුදුසු නෑ කියලා දන්නවා.මේ වතුර ගෙවල් වල සාමාන්‍ය වැඩකට යොදා ගන්නවා මිසක බීමට ගන්න පුළුවන් කමක් නෑ. මොනවා කරන්නද? පුළුවන් විදියට ජලය ලබා දෙනවා විතරයි අපිට කරන්න තියෙන්නේ“ ඔහු කියා සිටියාය. කුඩා මැදවච්චිය වැව ආසන්නයේදී ජලය ගෙන යාමට පැමිණ සිටි ජයන්ති මහත්මිය අපට හමුවුවාය.ඇය මෙසේ කියා සිටියාය. “අපේ ගමේ පදිංචි වෙලා ඉන්න හැම කෙනෙකුටම පිහිටට තියෙන්නේ මේ වැව විතරයි. තව දවස් කීපයක් යන කොට වැව හිඳිලා ගියහම අපිට කරන්න දෙයක් ඇත්තේම නෑ. වෙන පළාත්වලට නම් එක එක ජල යෝජනා ක්‍රම දෙනවා කියාලා අපි අහලා තියනවා. ඒත් අපිට ඒ එකම ජල යෝජනා ක්‍රමයක්වත් නෑ. එක සැරයක් වැව් දස දහසක් රට පුරා හදනවා කිවුවා. අපි බලා ගෙන හිටියා අපේ වැවත් හදයි කියලා. කෙරු‍ණේ නෑ. පසුගිය අවුරුද්දෙත් වැව්වල රොන් මඩ ඉවත් කරන්න රුපියල් ලක්ෂ ගණන් දුන්නා කියලා අහලා තියෙනවා.ඒත් අපේ වැවට ශත පහක්වත් ලැබුණේ නෑ. වැව ගැඹුර කරලා තියෙනවා නම් ටික කාලෙකට වතුර රඳවලා තියෙනවා නේ. එතකොට හරි අපිට වැඩක් කර ගන්න පුළුවන්. ඡන්දයක් තියෙන කොට නම් එක එක ජාතියේ අය එනවා. අරක කරලා දෙන්නම් මේක කරලා දෙන්නම් කියලා කියනවා. එච්චරයි. ඊට පස්සේ අපි ඉන්නවද මැරුණද කියලවත් ඒ අය බලන්නේ නෑ. එක පැත්තකින් වන අලි අපිට කරදර කරනවා. මොකද ඒ සත්තුන්ට බොන්න වතුර නෑනේ. එතකොට ඇවිත් අපේ ගම්වලට පනිනවා. ඒක නවත්වා ගන්න පුළුවන් කමකුත් නෑ. අපි කියන්නේ මෙච්චරයි. ළඟ එන වයඹ පළාත් සභා මැතිවරණයට කලින් අපිට ස්ථීර ජල යෝජනා ක්‍රමයක් දෙන්න. එතකොට අපිට තියන ප්‍රශ්න අඩු වෙලා යනවා. අපේ අත්තලා මුත්තලාගේ කාලයේ ඉඳලා විඳින මේ දුක අපේ දරුවන්ටත් විඳින්න දෙන්න එපා කියලයි මම කියන්නේ.“ ඇය කියා සිටියාය. එස්.එම්.විජේසිංහ මහතා අපිට හමුවුයේ වැව් පිටියේ දීය. “අන්න බලන්න අතන කරන වැඩේ. වැවේ වතුර බොන්න හොඳ නැති නිසා වැව් පිටියේ මිනිස්සු වළවල් හාරනවා. අද වළක් හෑරුවට හෙට වෙන කොට වල් ඌරෝ හරි වෙනත් වන සත්තු හරි ඇවිත් ඒ වළ වහලා දානවා. ඉතින් ආයෙත් වතාවක් පසුවෙනිදාට වැව් පිට්ටනියේ වළවල් කපන්න ඕනේ. අපේ ගමේ ඉන්න මිනිස්සු නම් මේ වතුර ප්‍රශ්නේ නිසා විඳින්නේ පුදුම දුකක්. දන්න දවසේ ඉඳලම මෙහෙම තමයි. ඡන්දේ කාලෙට එන ඇත්තෝ නම් කියන්නේ අලි දෙන්නම්, කොටි දෙන්නම්,වලස්සු දෙන්නම් කියලා. ඒත් ඡන්දේ ඉවර වුණාට පස්සේ මී පැටියෙක්වත් හම්බ වෙන්නේ නෑ. අගෝස්තු මාසය වෙන කොට මේ වැව හිඳිලා යනවා.ඊට පස්සේ ගමේ අය බොන්න වතුර ගේන්න පුත්තලම පැත්තට යනවා.දරුවොත් එක්ක දිය නා ගන්න හැතැප්ම ගාණක් යනවා. මේ දුක හැමදාම විඳින්න පුළුවන් කමක් නෑ. ඒ නිසා තමයි අපි කියන්නේ අපිට ස්ථීරවම වතුර ගන්න පුළුවන් මාර්ගයක් හදලා දෙන්න කියලා.“ඔහුද තම අවනඩුව හමාර කළේය. කුඩා මැදවච්චිය ගමේ සිටි වේලාවට හමුවු සියලු දෙනා පැවසුවේ එකම කතාවකි.එනම් තමන් මුහුණ දී සිටින ජල ගැටලුවට විසදුමක් ලබා දෙන ලෙසය. සත්‍යයකි.වයඹ පලාත් සභා මැතිවරණයච ළඟ ළඟම එන්නේය.එමෙන්ම දැයට කිරුළ වැඩසටහනද වයඹ පළාත කේන්ද්‍ර කරගෙන ක්‍රියාත්මක කරන්නට රජය කටයුතු කරගෙන යයි.ඒ තුළින්ද දැවැන්ත සංවර්ධන ක්‍රියාවලියක් සිදුවන බව දැන ගන්නට ඇත. එසේ නම් වන අලින්ගෙන් විටෙක බැට කන ජලය නොමැතිව සදා කල් දුක් විදින කුඩා මැදවච්චිය ගම්මුන් කෙරෙහිද දෙනෙත් හැර බලන ලෙස අපි බලධාරීන්ට මතක් කරමු.මන්ද ඔවුන්ද අ‍පේ රටේ අපිත් සමග ජීවත් වන පිරිසක් වන බැවිනි. එපමණක්ද නොව යම් අයෙකුගේ සා පිපාසාව නිවාලීමට කටයුතු කිරීම මහත් ඵල ආනිශාංස ලැබෙන පුණ්‍ය ක්‍රියාවක් වන නිසාවෙනි.", "URL": "https://sinhala.adaderana.lk/news.php?nid=36000", "Category": null, "Parent URL": null}