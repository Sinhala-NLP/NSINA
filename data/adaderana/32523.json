{"Source": "Adaderana", "Timestamp": "March 18, 2013 12:34 pm", "Headline": "යෝජනාව ගැන අමෙරිකාව සමග කතා කළේ නෑ", "News Content": "ජිනීවා මානව හිමිකම් සමුළුවේදී ශ්‍රී ලංකාව සම්බන්ධයෙන් ඉදිරිපත්ව ඇති යෝජනාව පිළිබඳ අමෙරිකාව සමඟ සාකච්ඡා කර නොමැති බව ශ්‍රී ලංකා නියෝජිත අමාත්‍ය මහින්ද සමරසිංහ මහතා පවසයි. මානව හිමිකම් සම්බන්ධයෙන් 2009 වසරේදී ශ්‍රී ලංකාව සිටි ස්ථාවරයේ තවදුරටත් සිටින බව ඔහු පෙන්වාදෙයි. අමෙරිකාව විසින් ඉදිරිපත් කළ යෝජනාව සංශෝධන සහිතව මේ වන විට ඉදිරිපත්ව තිබේ. ඊට අදාළ ඡන්ද විමසීම මාර්තු මස 21 වන දින සිදු කිරීමට නියමිතය. එක්සත් ජාතීන්ගේ සංවිධානයේ මානව හිමිකම් කවුන්සිලයේ ඡන්ද හිමි රටවල් සංඛ්‍යාව 47 කි. අප්‍රිකානු සහ ආසියානු කලාප සඳහා රටවල් 13 බැගින් මෙන්ම ලතින් අමෙරිකානු රටවල් 8 ක්, බටහිර යුරෝපීය රටවල් 7 ක් සහ නැගෙනහිර යුරෝපීය රටවල් 6 ක් ඊට ඇතුළත්ය. වසර තුනක් සඳහා එක් රටකට අදාළ අවස්ථාව හිමි වේ. පසුගිය වසරේදී අමෙරිකාව විසින් ශ්‍රී ලංකාව සම්බන්ධයෙන් ඉදිරිපත් කළ යෝජනාවට පක්ෂව ඡන්ද 24 ක් ලැබුණු අතර ඊට විරුද්ධව හිමිවූයේ ඡන්ද 15 ක් පමණි. රටවල් 8 ක් ඡන්දය දීමෙන් වැළකී සිටියේය. පසුගිය වසරේදී ශ්‍රී ලංකාව වෙනුවෙන් දැඩි කාර්යභාරයක් ඉටුකළ රුසියාවට ඡන්ද බලය හිමි නොවීම විශේෂත්වයකි. ශ්‍රී ලංකාව සම්බන්ධයෙන් වැදගත් සාධකයක් වන ඉන්දීයාව ද මෙරටට විරුද්ධව ඡන්දය දෙනු ඇති බවට මත පළවෙයි. ඉන්දීය විදේශ අමාත්‍ය ෂල්මන් කුරුෂිඩ් ප්‍රකාශ කළේ රජය නියෝජනය කරන සෙසු දේශලපාලන පක්ෂ සමඟ සාකච්ඡා කර සිය ස්ථාවරය ප්‍රකාශ කරන බවයි. කෙසේ වුව ද ඩී.එම්.කේ පක්ෂයේ නායක එම්. කරුණානිධි ප්‍රකාශ කර ඇත්තේ නියත වශයෙන්ම ඉන්දියාව ශ්‍රී ලංකාවට විරුද්ධ විය යුතු බවයි.", "URL": "https://sinhala.adaderana.lk/news.php?nid=32523", "Category": null, "Parent URL": null}