{"Source": "Adaderana", "Timestamp": "January 14, 2011 08:24 am", "Headline": "විශේෂ පරීක්ෂණයක් ඇරඹීමට මහකොමසාරිස් එකඟවෙයි", "News Content": "ඉන්දීය ධීවරයින් ‍පිරිසකට ශ්‍රී ලංකා නාවික හමුදාව විසින් වෙඩි තැබුවේ යැයි කියන සිද්ධිය සම්බන්ධයෙන් විශේෂ පරීක්ෂණයක් ආරම්භ කිරීමට ඉන්දියාවේ ශ්‍රී ලංකා මහකොමසාරිස්වරයා එකඟතාව පළ කර ඇතැයි ඉන්දීය මාධ්‍ය වාර්තා කරයි. ඉන්දියාවේ ශ්‍රී ලංකා මහකොමසාරිස් ප්‍රසාද් කාරියවසම් මහතා, එරට විදේශ කටයුතු අමාත්‍යාංශයේ ඉහළ පෙළේ නිලධාරියෙකු සමග පැවති සාකච්ඡාවක දී මෙම එකඟතාව පළ කර ඇති බව සඳහන්ය. තමිල්නාඩු ප්‍රධාන අමාත්‍ය එම්. කරුණානිධි මහතා විසින් අදාළ සිදුවීම සම්බන්ධයෙන් ඉන්දීය අග්‍රාමාත්‍ය මන්මෝහන් සිං මහතා දැනුවත් කර තිබුණි. ඒ අනුව මෙරට ඉන්දීය මහකොමසාරිස් අශෝක් කේ කාන්තා මහතා විදේශ කටයුතු අමාත්‍යවරයාගෙන් අදාළ සිදුවීම පිළිබඳ තොරතුරු විමසා ඇති බව වාර්තා වේ. කෙසේ වුවද ඉන්දීය ධීවරයින් පිරිසකට වෙඩි තැබුවේ යැයි කියන ප්‍රකාශය ප්‍රතික‍්ෂේප කරන බව නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා පැවසුවේය.", "URL": "https://sinhala.adaderana.lk/news.php?nid=13484", "Category": null, "Parent URL": null}