{"Source": "Adaderana", "Timestamp": "March 19, 2018 08:32 pm", "Headline": "ටිපර් රථයට යටවී හය හැවිරිදි සිඟිත්තා එතැනම මිය යයි", "News Content": "මහියංගන පගරගම්මන මාර්ගයේ මැදඔය ප‍්‍රදේශයේදී අද(19) සවස 3.45 ට පමණ වැලි ප‍්‍රවාහණය කරමින් තිබූ ටිපර් රථයකට යටවීමෙන් වයස අවුරුදු හයක සිඟිත්තෙකු එම ස්ථානයේදීම මිය ගොස් ඇතැයි මහියංගන පොලීසිය පවසයි. සිද්ධියෙන් මියගෝස් ඇත්තේ මහියංගණ දඹගොල්ල මැදඔය දුම්වත්ත පදිංචි ආර්.එම් ධනුක ධනංජය නැමැති මැදඔය විද්‍යාලයේ පළමු ශ්‍රේණියේ අධ්‍යාපනය ලබන සිසුවෙකි. අනතුර සිදුකිරීමෙන් පසුව ලොරි රථය නොනවත්වාම ධාවනය කර ඇති අතර රියදුරා ලොරිය සමඟ මහියංගන පොලීසියට බාර වී ඇත. සිද්ධීයත් සමඟම එකතුවූ මැදඔය හා ඒ අවට ගම්වාසීහු මාර්ගය හරස් කර මළ සිරුරට ආරක්ෂාව සැපයූහ. මේ අතර පොලීසිය හමුවේ වැලි රථ රියදුරන්ගෙන් ප‍්‍රදේශයේ ජනතාවට සිදුවන අවහිරය පිළිබඳ දොස් නැගීමට පටන් ගත් ගම්වාසීන් නිසා එම ස්ථානයේ උණූසුම් තත්වයක්ද හටගෙන ඇත. මිය ගිය දරුවාට එක් සහෝදරියක් සිටින අතර පියා යුද හමුදාවේ සේවය කරයි. අනතුර සම්බන්ධයෙන් මහියංගන පොලීසිය පරීක්ෂණ පවත්වයි.", "URL": "https://sinhala.adaderana.lk/news.php?nid=85951", "Category": null, "Parent URL": null}