{"Source": "Adaderana", "Timestamp": "September 21, 2013 09:03 am", "Headline": "උතුර විශේෂයි!", "News Content": "මෙවර පළාත් සභා මැතිවරණයේ බොහෝ දෙනාගේ අවධානය උතුරු පළාත් සභාව දෙස යොමුවී තිබේ. උතුරු පළාත් සභාවක් සඳහා මැතිවරණයක් පැවැත්වෙන ප්‍රථම අවස්ථාවද මෙය වන අතර මීට පෙර උතුරු පළාත ද ඇතුළත් ව පවත්වා ඇත්තේ උතුරු නැගෙනහිර පළාත් සභා මැතිවරණයයි. 1987 වසරේ ඉන්දු ලංකා ගිවිසුම අත්සන් කිරීමත් සමග 13 වැනි ව්‍යවස්ථා සංශෝධනයෙන් පළාත් සභා ක්‍රමය ස්ථාපිත කෙරුණි. ඉන්දු ලංකා ගිවිසුමේ අතුරුඵලයක් ලෙස 1988 වසරේ පෙබරවාරී මාසයේ උතුරු සහ නැගෙනහිර පළාත් ඒකාබද්ධ කෙරුණි. එම වසරේ නොවැම්බර් මස උතුරු නැගෙනහිර පළාත් සභා මැතිවරණය ඉන්දීය සාම සාධකත හමුදා රැකවරණ මත පැවති අතර එයින් උතුරු නැගෙනහිර පළාත් මහ ඇමතිවරයා ලෙස වර්ධරාජා පෙරුමාල් මහතා පත්විය. 1990 වසරේ ඉන්දීය සාම සාධක හමුදාව මෙරටින් පිටවීමත් සමඟ ඊ.පී.ආර්.එල්.එෆ් සංවිධානයේ නායකත්වය ද හෙබවූ වර්ධරාජා පෙරුමාල් උතුරු නැගෙනහිර ස්වාධීන ඊලාම් රාජ්‍ය ලෙස ප්‍රකාශයට පත් කිරීමට සුදානම් විය. ඒ සමඟම උතුරු නැගෙනහිර පළාත් සභාව විසුරුවාහැර එහි පාලනය මධ්‍යම රජය වෙතට ගෙන ඒමට එවකට රටේ පාලනය විසින් පියවර ගන්නා ලදී. ශ්‍රේෂ්ඨාධීකරණය හමුවේ ගොනු කෙරුණු පෙත්සමක තීන්දුව ප්‍රකාශයට පත් කරමින් 2006 වසරේ දී උතුරු නැගෙනහිර පළාත් ඒකාබද්ධ කිරීමට ගෙන තිබු තීරණය ව්‍යවස්ථා විරෝධී බව පවසමින් එම පළාත් යළි වෙන් කිරීමට නියෝග කෙරුණි. අනතුරුව නැගෙනහිර පළාත් සභා මැතිවරණය පැවැත්වුණු අතර මෙවර උතුරු පළාත් සභාව සඳහා ප්‍රථම වරට මැතිවරණයක් පැවැත්වෙයි.", "URL": "https://sinhala.adaderana.lk/news.php?nid=37561", "Category": null, "Parent URL": null}