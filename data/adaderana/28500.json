{"Source": "Adaderana", "Timestamp": "October 22, 2012 08:38 am", "Headline": "විදෙස් මුදල් තොගයක් සමඟ අයෙක් දැලේ", "News Content": "විදේශ මුදල් සහ රන් ආභරණ තොගයක් සමඟ පුද්ගලයෙකු මාරවිල පොලීසිය විසින් අත්අඩංගුවට ගෙන තිබේ. සැකකරු විසින් රුපියල් හාර කෝටියකට අධික වටිනාකමකින් යුත් විදෙස් මුදල් සහ රන් ආභරණ තොගයක් මෙලෙස සොරකම් කර ඇතැයි සඳහන්ය. මොහු ඉතාලියේ සිට මෙරටට පැමිණ සිටිය දී අත්අඩංගුවට ගෙන ඇත. අත්අඩංගුවට ගත් මෙම සැකකරු ඉතාලියේ බ්‍රේසියා නුවර ධන කුවේරවරයෙකු වන ගණකාධිකාරීවරයෙකුගේ රන් භාණ්ඩ සහ මුදල් මෙලෙස සොරකම් කර ඇති බව පොලීසිය සඳහන් කළේය. මොහු ව්‍යාජ නමකින් ඉතාලියට ගොස් ඇති අතර එහි වසර 15 ට වැඩි කාලයක් ජීවත්වී ඇති බව වාර්තා වේ. ඉතාලියේ මොහු ජීවත් වී ඇත්තේ වෙනත් නමකින් වන අතර සොරකමින් පසුව මෙරටට පැමිණ ඇත්තේ තවත් නමකින් බවද පොලීසිය පැවසුවේය. මොහු විසින් සොරකම් කළ රන් ආභරණ තොගයේ වටිනාකම මෙතෙක් ගණන් බලා නොමැති බව පොලීසිය පවසයි. සැකකරු වැඩිදුර විමර්ශන සඳහා අපරාධ පරීක්ෂණ දෙපාර්තමේන්තුව වෙත භාරදීමට නියමිතය.", "URL": "https://sinhala.adaderana.lk/news.php?nid=28500", "Category": null, "Parent URL": null}