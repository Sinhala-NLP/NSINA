{"Source": "Adaderana", "Timestamp": "May 22, 2012 11:50 am", "Headline": "ගැටලුවලට විසඳුම් නෑ - වෘත්තීය ක්‍රියාමාර්ගවලට යනවා", "News Content": "හෙද, පරිපූරක සහ අතුරු වෛද්‍ය සේවාවලට අදාළව පවතින ගැටලු විසඳීමට බලධාරීන් කටයුතු නොකිරීමට එරෙහිව ඒකාබද්ධ වෘත්තීය සමිති ක්‍රියාමාර්ගවල නිරතවීමට තීරණය කර තිබේ. අදාළ සේවාවල වෘත්තීය සමිති 15 ක් ඒ සම්බන්ධයෙන් අද(22) දිනයේ විශේෂ සාකච්ඡාවක් පවත්වන බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා සඳහන් කළේය. එහිදි ගනු ලබන වෘත්තීය සමිති ක්‍රියාමාර්ග සම්බන්ධයෙන් අවසන් එකඟතාවයකට පැමිණීමට නියමිත බව සමන් රත්නප්‍රිය මහතා ප්‍රකාශ කළේය. හෙද, පරිපූරක සහ අතුරු වෛද්‍ය සේවාවල දීමනා විෂමතා නිවැරදි කරන ලෙස ඉල්ලමින් සෞඛ්‍ය අමාත්‍යාංශය, භාණ්ඩාගාර ලේකම් සහ වැටුප් කොමිසමෙන් ඉල්ලා සිටිය ද තවමත් ප්‍රතිචාරයක් ලැබී නොමැති බව ද ඒ මහතා පෙන්වාදුන්නේය.", "URL": "https://sinhala.adaderana.lk/news.php?nid=24431", "Category": null, "Parent URL": null}