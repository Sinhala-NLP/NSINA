{"Source": "Adaderana", "Timestamp": "June 19, 2019 05:26 pm", "Headline": "ජපානයෙන් ලැබෙන රැකියා අවස්ථා මෙන්න", "News Content": "ශ්‍රී ලංකීය ශ්‍රමිකයන් සඳහා ජපානයේ රැකියා ලබා දීමට, ජපන් රජය ඔවුන්ගේ එකඟතාවය පළ කර තිබේ. ඊට අදාල අවබෝධතා ගිවිසුම් , ශ්‍රී ලංකා වේලාවෙන් අද (19) සවස 2.30ට අත්සන් තබනු ලැබුණි. ලංකා රජය වෙනුවෙන් , ඩිජිටල් යටිතල පහසුකම් විදේශ රැකියා සහ ක්‍රීඩා අමාත්‍යවරයා ගිවිසුමට අත්සන් තැබු අතර, ජපන් රජය වෙනුවෙන් , එරට අධිකරණ අමාත්‍ය, ටකාෂි යමෂීටා (Takashi yamashita) මහතා අත්සන් තැබීය. මෙම ගිවිසුම අනුව , සාත්තු සේවා, ගොඩනැගිලි පිරිසිදු කිරිම , යන්ත්‍ර කොටස් එකලස් කිරීම , කාර්මික යන්ත්‍ර කාර්මාන්ත, විද්‍යුත් හා ඉලෙක්ට්‍රොනික් හා තොරතුරු කර්මාන්තය, ඉදිකිරිම් ක්ෂේත්‍රය, නැව් කර්මාන්තය, රථවාහන නඩත්තු, ගුවන් යානා කර්මාන්තය, නවාතැන් පහසුකම්, කාෂිකර්මාන්තය, ධීවර හා ජලජ ජීවි වගාව, ආහාර පාන නිෂ්පාදන සහ ආහාර සේවා සැපයුම් වන ක්ෂේත්‍රවල රැකියා අවස්ථා ලාංකිකයන්ට ලැබීමට නියමිතය. ජපානයේ රැකියා අවස්ථා ලාංකීය ශ්‍රමිකයන්ට හිමිවීමත් සමඟ ජපන් රැකියා ලබා දෙන බව පවසමින් විවිධ ජාවාරම්කරුවන් මුදල් රැස් කිරීමේ අවදානමක් ඇතිවීමට ඉඩ ඇති හෙයින් එවැනි ජාවාරම්කරුවන්ට හසු නොවන ලෙස ශ්‍රී ලංකා විදේශ සේවා නියුක්ති කාර්යාංශය ඉල්ලා සිටියි.", "URL": "https://sinhala.adaderana.lk/news.php?nid=112354", "Category": null, "Parent URL": null}