{"Source": "Adaderana", "Timestamp": "March 10, 2013 05:23 pm", "Headline": "\"ග්ලෝකොමා\" සතියක් එයි", "News Content": "ජාත්‍යන්තර “ග්ලෝකෝමා\" දිනයට සමගාමීව ජාතික ග්ලෝකෝමා සතියක් ප්‍රකාශයට පත් කිරීමට සෞඛ්‍ය අමාත්‍යංශය තීරණය කර තිබේ. ග්ලෝකෝමා රෝගය පිළිබඳ මහජනතාව දැනුවත් කිරීමේ අරමුණින් හෙට (11) දිනයේ සිට ලබන 16 වන දින දක්වා මෙම සතිය ප්‍රකාශයට පත්කර ඇති බව සෞඛ්‍ය අමාත්‍යංශය සදහන් කළේය. ජාත්‍යන්තර ග්ලෝකෝමා දිනය මාර්තු මස 12 වැනි දිනට යෙදී තිබේ. ග්ලෝකෝමා යනු අක්ෂි පීඩනය නිසා ක්‍රමක්‍රමයෙන් අන්ධභාවයට පත්වන රෝගයක් වන අතර මෙම රෝගයෙන් පෙළෙන පුද්ගලයින් බාහිරව නිරීක්ෂණය කළ හැකි කිසිදු රෝග ලක්ෂණයක් පෙන්නුම් නොකිරීම ද විශේෂත්වයකි. අක්ෂි පිඩනය අඩු හෝ වැඩිවීම, දියවැඩියා රෝගයෙන් පෙළීම, ඥාතියෙක් ග්ලෝකෝමා රෝගයෙන් පෙළීම, ඇසට යම් කිසි වස්තුවක් තදබල ලෙස වැදීම හෝ ඇසේ පැල්මක් වැනි තත්ත්වයක් තිබේනම් ග්ලෝකෝමා රෝගයට ගොදුරුවීමට තිබෙන ඉඩකඩ වැඩි බව සෞඛ්‍ය අමාත්‍යංශය පවසයි.", "URL": "https://sinhala.adaderana.lk/news.php?nid=32289", "Category": null, "Parent URL": null}