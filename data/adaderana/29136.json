{"Source": "Adaderana", "Timestamp": "November 12, 2012 06:00 pm", "Headline": "ආණ්ඩුව හිතන්නේ ජනතාවගේ මුලික අවශ්‍යතාවය කාර් රේස් යාම කියලා", "News Content": "ආණ්ඩුව සිතාගෙන ඉන්නේ කොළඹ පාරවල් වසාදමා කාර් රේස් යාම මේ රටේ ජනතාවගේ මුලික අවශ්‍යතාව ලෙස යැයි එක්සත් ජාතික පක්ෂ පාර්ලිමේන්තු මන්ත්‍රී ගයන්ත කරුණාතිලක මහතා පවසයි. ඒ අනුව රේසිං කාර් සඳහා බදු සියයට සියයකින්ම අඩුකර ඇති බවත් සාමාන්‍ය ජනතාවට යතුරු පැදියක්, ත්‍රීරෝද රථයක්, මෝටර් රථයක් වැනි වාහනයක් ගැනීමේ බලාපොරොත්තුව නැතිකර ඇති බවත් ඔහු පෙන්වාදෙයි. කොළඹදී අද (12) පැවැති මාධ්‍ය හමුවකදී මන්ත්‍රීවරයා මේ බව සඳහන් කළේය. සාමාන්‍ය ජනතාව ගැන තැකීමක් නොකරන රජය මෙරට අධිපෝෂණය ලබන පිරිසකගේ අවශ්‍යතා‍ වෙනුවෙන් සැකසු අය වැයක් ඉදිරිපත් කර ඇතැයි ඔහු එහිදී කියා සිටියේය. දුක් විඳින ජනතාව කෙසේ වෙතත් තමන්ගේ සුඛවිහරණය සඳහා අවශ්‍ය ආකාරයට සියල්ලම සපුරාගැනීමේ ක්‍රමවේද නියමාකාරයෙන් ආණ්ඩුව භාවිතාකර ඇතැයි ද පෙන්වාදුන්නේය. අත්‍යවශ්‍ය භාණ්ඩවලට පැන වු කිසිදු බද්ධක් අඩු කිරීමට සංවේදී නොවු රජය සියලුදේවල බදු වැඩි කර සාමාන්‍ය ජනතාව මත තවදුරටත් බදු බර පටවා ඇතැයි ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=29136", "Category": null, "Parent URL": null}