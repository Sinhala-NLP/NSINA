{"Source": "Adaderana", "Timestamp": "February 23, 2018 11:06 am", "Headline": "නීති කැඩු ඉතුරු ඉන්දීය ධීවරයින් 20ත් නිදහස් කිරීමට අමාත්‍යවරයාගේ අනුමැතිය", "News Content": "නීති විරෝධීව මෙරට මුහුදු සීමාවේ දී මසුන් ඇල්ලීමේ නිරතවූ ඉන්දීය ධිවරයින් 129 දෙනෙක් මෙම වසරේ දී අත් අඩංගුවට ගනු ලැබුණු අතර එයින් ඉතිරිව සිටි ධීවරයින් 20 දෙනාද නිදහස් කිරීමට අමාත්‍ය මහින්ද අමරවීර මහතා විසින් අනුමැතිය ලබා දී තිබේ. පසුගියදා ධීවරයින් 109 ක් දෙනෙකු නිදහස් කර ඉන්දීය නාවික හමුදාවට හා වෙරළාරක්ෂක බලකායට බාර දෙනු ලැබීය. ධීවර හා ජලජ සම්පත් සංවර්ධන අමාත්‍යාංශය විසින් නිවේදනයක් නිකුත් කරමින් මේ බව පවසා තිබේ. මේ වනවිට ඉන්දීය මුහුදු සීමාවේ දී අත්අඩංගුවට පත්ව සිටින ශ්‍රී ලාංකික ධීවරයින් 06 දෙනෙක් ද ඉන්දීය රජය විසින් නිදහස් කර ඇති අතර තවත් 06 දෙනෙක් ඉන්දීය ආරක්ෂක අංශ අත්අඩංගුවේ පසුවෙති. ඔවුන්ගෙන් 04 දෙනෙක් ධීවරයින් නොවන අතර මත්ද්‍රව‍්‍ය ජාවාරමේ නියුතු පුද්ගලයන්ය. කුඩා බෝට්ටුවකින් අත් අඩංගුවට පත් ඉතිරි දෙදෙනා පිළිබඳ විමර්ශන ඉන්දීය රජය විසින් මෙහෙයවනු ලබයි. මේ වනවිට ශ්‍රී ලංකා නාවික හමුදාව විසින් අත් අඩංගුවට ගෙන තිබෙන නීති විරෝධී ධීවර කටයුතු කළ ඉන්දීය ධීවර යාත්‍රා ගණන 172කි. 2015 දී අත් අඩංගුවට ගන්නා ලද ඉන්දීය ධීවර යාත්රාත 42ක් 2017 වසරේ දී නිදහස් කළ අතර ඉන් 30ක් මේ වනවිට ඉන්දියාවට ගෙන ගොස් තිබේ. තවත් 12ක් අබලන් තත්ත්වයේ පවතින නිසා ඒවා ගෙනයාමට නොහැකිව අප රටේ ධීවර වරායන්හි නවතා තිබේ. අමාත්‍ය මහින්ද අමරවීර මහතා විසින් පසුගිය මාසයේ දී පාර්ලිමේන්තුවට ඉදිරිපත් කරන ලද විදේශීය ධීවර යාත්‍රා පනතට මේ වනවිට පාර්ලිමේන්තුවේ අනුමැතිය හිමිව ඇති අතර එය ගැසට් කිරිම සඳහා කතානායකවරයාගේ අනුමැතිය ද ලැබී ඇත. ඒ අනුව ඉදිරියේ දී අප රටේ මුහුදු සීමාවේ දී නීති විරෝධී ලෙස ධීවර කර්මාන්තයේ යෙදී සිට අත් අඩංගුවට පත්වන ධීවර යාත්‍රා සම්බන්ධයෙන් දැඩි නීති රීති ක්‍රියාත්මක වනු ඇත. ඒ අනුව ඉන්දීය ධීවරයින් අත් අඩංගුවට පත්වුවහොත් ඔවුන් වර්තමානයේ මෙන් සානුකම්පිත හේතුන් මත මුදා හැරීමට නොහැකි වනු ඇත. එම පනත යටතේ නීති විරෝධී ලෙස මෙරට මුහුදු සීමාවේ ධීවර කටයුතුවල නිරත වන විදේශීය ධීවර යාත්රාද සඳහා රුපියල් මිලියන 1.5 සිට මිලියන 175 දක්වා දඩයකට යටත් කළ හැකිය. එමෙන්ම සිර දඩුවම වසරක් දක්වා දීර්ඝ කර තිබේ.", "URL": "https://sinhala.adaderana.lk/news.php?nid=84719", "Category": null, "Parent URL": null}