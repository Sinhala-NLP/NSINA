{"Source": "Adaderana", "Timestamp": "March 20, 2012 10:07 am", "Headline": "ශ්‍රී ලංකාවට බලකරන්න සහයකයෙක් ලැබුණා - අමෙරිකාව", "News Content": "එල්.ටී.ටී.ඊ ත්‍රස්තවාදී කණ්ඩායම හා ශ්‍රී ලංකා රජය අතර අවසන් යුද ගැටුම් පැවති කාල සීමාව තුළ ඇතිවූ සිදුවීම් පිළිබඳව ස්වාධීන විමර්ශනයක් පැවැත්වීම සඳහා ශ්‍රී ලංකා රජයට බලකිරීම සඳහා ප්‍රධාන සහයකයකු හමුවූ බව අමෙරිකානු බලධාරීන් පවසයි. ලබන සිකුරාදා දින අවසන්වීමට නියමිත ජිනීවාහි එක්සත් ජාතීන්ගේ මානව හිමිකම් කවුන්සිලයේ දී ඊට අදාළ යෝජනාව සම්මත කරගැනීමට කටයුතු කරන බව ද එක්සත් ජාතීන්ගේ මානව හිමිකම් කවුන්සිලයේ අමෙරිකානු තානාපතිනී එලීන් ඩොනහෝ මහත්මිය සඳහන් කර තිබේ. අමෙරිකාව ප්‍රමුඛ රටවල් කිහිපයක් විසින් ශ්‍රී ලංකාව සම්බන්ධයෙන් ජගත් මානව හිමිකම් සමුළුව ඉදිරිපත් කිරීමට නියමිත අදාළ යෝජනාවට පක්ෂව ඡන්දය ප්‍රකාශ කිරීමට ඉන්දියාව තීරණය කර ඇති බව ඊයේ(19) ඉන්දීය පාර්ලිමේන්තුව ආමන්ත්‍රණය කරමින් අග්‍රාමත්‍ය මන් මෝහන් සිං මහතා සඳහන් කර තිබිණි. ඒ සම්බන්ධව සම්මුඛ සාකච්ඡාවක දී අදහස් දක්වමින් අමෙරිකානු තානාපතිනිය මේ බව සඳහන් කර ඇති බව විදෙස් මාධ්‍ය වාර්තා කරයි. අදාළ යෝජනාව සම්බන්ධව පැවැත්වෙන ඡන්ද විමසීම සංකේතාත්මක මත විමසුමක් ලෙස නොසලකන බව ද එලීන් ඩොනහෝ මහත්මිය එම සම්මුඛ සාකච්ඡාවේ දී පෙන්වා දී ඇත. මෙම පියවර පිළිගත හැකි ක්‍රියාමාර්ග අනුගමනය කිරීම සඳහා ශ්‍රී ලංකා රජයට අනුබල දීමේ අර්ථවත් උත්සාහයක් ලෙස දකින බව ද ඇය සඳහන් කර ඇති බව විදෙස් මාධ්‍ය පවසයි. පිළිගත හැකි මට්ටමේ ක්‍රියාමාර්ග අනුගමනය කිරීමට ශ්‍රී ලංකා රජය අසමත් වනු ඇතැයි යම් සැකයක් පවතින බව ද මාධ්‍ය හමුවේ දී වැඩිදුරටත් අදහස් දැක්වූ තානාපතිනිය අවධාරණය කර තිබේ. අමෙරිකාව ප්‍රමුඛ රටවල් කිහිපයක් විසින් ශ්‍රී ලංකාව සම්බන්ධයෙන් ඉදිරිපත් කරනු ලබන මෙම යෝජනාව සාර්ථක වුවහොත් ඒ තුළින් ශ්‍රී ලංකා රජය කිසිදු ප්‍රතිපත්තියකට නෛතිකව බැඳනොතබන බව ද විදෙස් මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=22914", "Category": null, "Parent URL": null}