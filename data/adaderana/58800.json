{"Source": "Adaderana", "Timestamp": "March 31, 2016 11:20 pm", "Headline": "  කිසිදු රටකට අභිමතාර්ථ ඉටුකර ගන්න දෙන්නේ නෑ", "News Content": "ශ්‍රී ලංකාව කිසිදු රටක අභිමතාර්ථ ඉටුකර ගැනීමේ මධ්‍යස්ථානයක් බවට පත්කර ගැනීමට ඉඩනොදෙන බව ආරක්ෂක රාජ්‍ය අමාත්‍ය රුවන් විජේවර්ධන මහතා පවසයි.සැමවිටම ස්වාධීනව කටයුතු කරමින් මධ්‍යස්ථ ප්‍රතිපත්තියක සිට සෑම රටක් සමගම කටයුතු කරන බව අමාත්‍යවරයා ප්‍රකාශ කරයි.ඉන්දීය ආරක්ෂක අමාත්‍ය ශ්‍රී මනෝහාර් පරික්කාර මහතා සහ ආරක්ෂක රාජ්‍ය අමාත්‍ය රුවන් විජේවර්ධන මහතා අතර පැවති විශේෂ හමුවක් අතර තුර රුවන් විජේවර්ධන මහතා මෙම අදහස් පළ කර තිබේ.ත්‍රස්තවාදය පරාජය කළ රටක් ලෙස ශ්‍රී ලංකාව සංවර්ධන ඉලක්ක කරා මේ වන විට ගමන් කරමින් සිටින බව පෙන්වා දී ඇති ආරක්ෂක රාජ්‍ය අමාත්‍යවරයා දීර්ඝ කාලයක සිට සමීපතම මිතුරෙකු ලෙස ඉන්දීය රජය ලබාදෙන සහය පිළිබඳව එහිදී ඇගයීමක් ද සිදුකර ඇති බව සඳහන්ය.ඉන්දු - ලංකා ධීවර ගැටලුව සම්බන්ධයෙන් ද මෙම සාකච්ඡාවේ දී අවධානය යොමුකර ඇති අතර එම ගැටලුව සුහදව විසඳා ගැනීම සඳහා ඉන්දීය රජය වෙත කරුණු දැනුම් දෙන බව ඉන්දීය ආරක්ෂක අමාත්‍ය ශ්‍රී මනෝහාර් පරිකාර් මහතා පවසා තිබේ.", "URL": "https://sinhala.adaderana.lk/news.php?nid=58800", "Category": null, "Parent URL": null}