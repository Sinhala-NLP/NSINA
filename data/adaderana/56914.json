{"Source": "Adaderana", "Timestamp": "February 4, 2016 03:16 pm", "Headline": " ජනපතිට බැණවැදුනු පුද්ගලයින්ට වැඩ වරදී", "News Content": "ජනාධිපති මෛත්‍රීපාල සිරිසේන මහතාට අසභ්‍ය වචනයෙන් බැණවැදී සමාජ ජාලා වෙබ් අඩවිවලට වීඩියෝ පට එක් කළ කාන්තාවක සහ තවත් පුද්ගලයෙකු සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශන ආරම්භ කර තිබේ.ජනාධිපති ලේකම් කාර්යාලය විසින් සිදුකරන ලද පැමිණිල්ලකට අදාළව මෙම විමර්ශනය ආරම්භ කර ඇති බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.බොදු බල සේනා සංවිධානයේ මහලේකම් පූජ්‍ය ගලගොඩ අත්තේ ඥාණසාර හිමි අත්අඩංගුවට ගෙන රක්ෂිත බන්ධනාගාර ගතකිරීම සම්බන්ධයෙන් පිරිමි පුද්ගලයෙකු විසින් ජනාධිපතිවරයාට අසභ්‍ය වචනයෙන් බැණ වදින ආකාරය දැක්වෙන වීඩියෝ පටයක් පසුගියදා සමාජ වෙබ් අඩවියකට මුදා හැර තිබුණි.තවත් කාන්තාවක් විසින් ද එවැනි ආකාරයෙන් බැණ වදින වීඩියෝවක් අන්තර්ජාලයට මුදා හැර ඇති බව සඳහන්ය.ඒ අනුව අදාළ කාන්තාව සහ පිරිමි පුද්ගලයා එම වීඩියෝපට මාර්ගයෙන් හඳුනාගෙන ඔවුන්ට එරෙහිව නීතිමය පියවර ගැනීමට අපරාධ පරීක්ෂණ දෙපාර්තමේන්තුව කටයුතු කරනු ඇත.", "URL": "https://sinhala.adaderana.lk/news.php?nid=56914", "Category": null, "Parent URL": null}