{"Source": "Adaderana", "Timestamp": "November 14, 2016 07:44 pm", "Headline": "අය වැයෙන් උපාධිධාරීන්ට රැකියා නෑ - පාරට බහිනවා හැර විසඳුමකුත් නෑ", "News Content": "මෙවර අය වැයෙන් ද රැකියා විරහිත උපාධිධාරීන්ට රැකියා ලබාදීමේ වැඩපිළිවෙළක් ආණ්ඩුවට නැති බවත්, පාලකයින්ට උපාධිධාරීන්ගෙ ගැටලුව විසඳීමට නොහැකි නම් මහ පාර තෝරගැනීමට සිදුවන බව රැකියා විරහිත උපාධිධාරීන්ගේ සංගමය අවධාරණය කරයි.එහි කැඳවුම්කරු තැන්නේ ඤාණානන්ද හිමියන් එම ගැටලුව සම්බන්ධයෙන් අද පැවැති මාධ්‍ය හමුවකදී පහත පරිදි අදහස් පළ කළේය.“ඉදිරියට යන්න හිතන අය එන්න කියලයි මේ පාලකයො තරුණ තරුණියන්ට ආමන්ත්‍රණය කළේ. මේ අය වැයෙන් මොකද කළේ ඒ තරුණ තරුණියන්ට?. 30000 ක් වෙච්ච උපාධිධාරී තරුණ තරුණියන්ට මොකක්ද මේ යහපාලනය ඉදිරිපත් කරපු වැඩපිළිවෙළ? මිලියන 1.5ක් දෙනවලු ව්‍යාපාර පටන්ගන්න. මේ මොන විහිළුවක්ද? ඒකටත් වෙන්කරල තියෙන්නෙ මිලියන 150යි. ඒ කියන්නෙ 100කට විතරයි. මෙහෙමද මේ යහපාලන ආණ්ඩුව 30,000ක් වුණු උපාධිධාරී පිරිසට සලකන්නෙ.. මේ අය වැය විතරක් නෙවෙයි, මේ ආණ්ඩුවේ ප්‍රතිපත්ති පරාජය කරන්න අපිට අරගල කරන්න වෙනවා. අපි ආරාධනා කරනවා උපාධිධාරී සහෝදර සහෝදරියන්‍ට වගෙම මේ රටේ සියලු පිරිස්වලට, එන්න මේ යහපාලනයේ මජර ප්‍රතිපත්තිවලට විරුද්ධව සටන් කරමු කියලා. ආණ්ඩුවට අපි කියනවා මේවට විසඳුම් දෙන්න බැරි නම් ගෙදර යන්න ලෑස්ති වෙන්න කියලා.“මාධ්‍ය හමුව ඇමතු එම සංගමයේ සාමාජික අනුරුද්ධ වික්‍රමාරච්චි දැක්වූ අදහස් පහත පරිදිය. \"අපේ ඉල්ලීම් අපි දිගින් දිගටම ආණ්ඩුවට ඉදිරිපත් කළා. අය වැයට යෝජනාත් දුන්නා. ආණ්ඩුව අගමැති පත්කළ කමිටුව පත් කළා විතරයි. මේ ගැටලුවට කිසිම විසඳුමක් දෙන්න ප්‍රවේශ වෙලාවත් නෑ. ඒ නිසා අපිට පාරට බහිනවා ඇරෙන්න වෙන විකල්පයක් නෑ. පාලකයන්ට මේ රටේ උපාධිධාරීන්ගෙ ගැටලුව විසඳන්න බැරි නම් අපිට මහ පාර තෝරගන්න වෙනවා.\"", "URL": "https://sinhala.adaderana.lk/news.php?nid=66036", "Category": null, "Parent URL": null}