{"Source": "Adaderana", "Timestamp": "June 28, 2017 10:28 am", "Headline": "උමා ඔය ව්‍යාපෘතියට එරෙහිව බණ්ඩාරවෙල විරෝධතාවක් ", "News Content": "උමා ඔය ව්‍යාපෘතියේ ඉදිකිරීම් හේතුවෙන් ඒ අවට නිවාස වලට සිදුවන හානිවලට රජය නිසි ක්‍රියාමාර්ග ගෙන නොමැති බව පවසමින් බණ්ඩාරවෙල නගරයේ කඩ සාප්පු වසා දමා විරෝධතාවයක් ආරම්භ කර තිබේ. බණ්ඩාරවෙල නගරයේ පාසල් වෙත සිසුන් පැමිණීම ඉතා පහත මට්ටමක පවතින අතර පාසල් වෑන් මගින් ද, පුද්ගලික බස් රථ මගින් ද සිසුන් ප්‍ර‍වාහනය නොකරන බව ඊයේ(27) දිනයේ නිවේදනය කොට තිබූ බව අප වාර්තාකරු පවසයි.මීට අමතරව එම ප්‍රදේශයේ පෞද්ගලික බස් රථද ධාවනය නොවන අතර, එමනිසා නගරයේ ගමනාගමනයද ඇනහිට ඇත.බිදුණුවැව සිට බණ්ඩාරවෙල දක්වා නගරයේ සෑම තැනම කළු කොඩි ඔසවා ඇති අතර කිණිගම ඇතුළු ප්‍රදේශ ගණනාවක අවමංග්‍ය උත්සවයක් සඳහා සකසන අයුරින් කළු කොඩි ඔසවා ඇති බව වාර්තාවේ.හානියට පත් ජනයාට සහන සැලසීම, දිය කාන්දුව වළක්වා ගැනීම, උමගේ ඉදිරි කැනීම් කටයුතු සිදු කිරීමට පෙර පරිසර හානි අවම කිරීම සඳහා පියවර ගැනීම ඇතුළු ඉල්ලීම් ගණනාවක් සඳහා රජයේ අවධානය දිනා ගැනීම සඳහා මෙම හර්තාල් ව්‍යාපාරය ක්‍රියාත්මක වන බව එහි සංවිධායකවරු පවසති.උමා ඔය බහු විනාශකාරී ව්‍යාපෘතියට එරෙහි ජනතා පෙරමුණේ කැදවුම්කරු සමන්ත විද්‍යාරත්න මහතා ප්‍ර‍මුඛ පිරිසක් සහභාගිවන දැවැන්ත ජන හමුවක් ද හර්තාලය අතරතුර පැවැත්වෙන බව අප වාර්තාකරු පවසයි.", "URL": "https://sinhala.adaderana.lk/news.php?nid=74643", "Category": null, "Parent URL": null}