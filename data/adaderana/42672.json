{"Source": "Adaderana", "Timestamp": "April 20, 2014 12:26 pm", "Headline": "කිසිදු ජන කොටසකට අසාධාරණයක් සිදුවෙන්න දෙන්නේ නෑ", "News Content": "රටේ කිසිදු ජන කොටසකට අසාධාරණයක් වීමට ඉඩ නොතබන බව ජනාධිපති මහින්ද රාජපක්ෂ මහතා පවසයි. අසත්‍යය ප්‍රචාර සහ කටකතා පතුරවමින් ජාතීන් සහ ආගම් අතර නොයෙක් ගැටලු ඇති කිරීමට ඇතැම් කණ්ඩායම් උත්සාහ දරන බව ජනාධිපතිවරයා පෙන්වා දෙයි. කිසිදු ජාතියකට තවත් ජාතියක් යටපත් කළ නොහැකි බව අවධාරණය කරන ජනාධිපතිවරයා පවසන්නේ රටේ සියලු ජනතාවගේ ජීවිත සමෘද්ධිමත් කිරීමට වත්මන් රජය කටයුතු කරන බවයි. මඩකලපුව කොක්කඩිචෝලේ හරහා අම්පාර යා කරමින් ඉදිකරන ලද නව මන්මුණේ පාලම ජනතා අයිතියට පත්කිරීමේ අවස්ථාවට එක්වෙමින් ජනාධිපති මහින්ද රාජපක්ෂ මහතා මේ අදහස් පළ කළේය. එහිදි තවදුරටත් අදහස් දැක්වු ජනාධිපතිවරයා සඳහන් කළේ රටේ සියලු දරුවන්ට රට තුළ නිදහස්ව, නිවහල්ව ජීවත් වීමට ඇති අයිතිය ලබාදීමට සියලුදෙනා අත්වැල් බැඳගත යුතු බවයි. රට තුළ ගොඩනැගී ඇති ජාතික සමගිය හා ආගමික සංහිඳියාව විනාශ කිරීමට විදේශ බලවේග ක්‍රියාත්මක වන මෙවැනි අවස්ථාවක රටේ යහපත උදෙසා කටයුතු කිරීම සියලුදෙනාගේ වගකීම බව ද ජනාධිපති මහින්ද රාජපක්ෂ මහතා එහිදි අවධාරණය කළේය.", "URL": "https://sinhala.adaderana.lk/news.php?nid=42672", "Category": null, "Parent URL": null}