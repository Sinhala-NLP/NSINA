{"Source": "Adaderana", "Timestamp": "June 29, 2014 12:22 pm", "Headline": "පිල්ලේගේ කමිටුව මෙරටට පැමිණීමට තවමත් ඉල්ලීමක් කරලා නෑ", "News Content": "ශ්‍රී ලංකාව සම්බන්ධයෙන් පරීක්ෂණ සිදුකිරීම සඳහා පත් කරන ලද කමිටුව මෙරටට පැමිණීම සඳහා මේ වන තෙක් ඉල්ලීමක් සිදුකර නොමැති බව විදේශ කටයුතු අමාත්‍යාංශය පවසයි. කෙසේ වෙතත් මෙම පරීක්ෂණ කමිටුවට මෙරට තුළ පරීක්ෂණ පැවැත්වීම සඳහා ඉඩලබා නොදීමෙහි තීරණයෙහි කිසිදු වෙනසක් නොමැති බව එම අමාත්‍යාංශය සඳහන් කළේය. එම නිසා මෙම කමිටුව මෙරටට පැමිණීමට වීසා ඉල්ලුම් කළහොත් එය ප්‍රතික්ෂේප කරන බව ද විදේශ අමාත්‍යාංශ ප්‍රකාශකයෙකු අද දෙරණ සමඟ ප්‍රකාශ කර සිටියේය. ශ්‍රී ලංකාවේ පැවති යුධමය කාලසීමාව තුළ සිදුවූ බව කියන මානව හිමිකම් කඩවීම් පිළිබඳ විමර්ශනය සඳහා එක්සත් ජාතීන්ගේ මානව හිමිකම් කොමසාරිස් නවනීදන් පිල්ලෙයි මහත්මිය විසින් විශේෂඥයින් තිදෙනෙකු ඇතුළු 12 දෙනෙකුගෙන් යුත් කමිටුවක් පසුගියදා ප්‍රකාශයට පත් කරන ලදි. ඔවුන් විසින් ලබන ජුලි මස මැද භාගයේ දී ශ්‍රී ලංකාවට එරෙහිව සිදුකරන විමර්ශන ආරම්භ කිරීමට නියමිතය. ඔවුන් මාස 10ක කාලයක් අදාළ විමර්ශන කටයුතු සිදුකරනු ඇත. අදාළ කමිටුව විසින් ලබන සැප්තැම්බර් මාසයේ දී වාචික වාර්තාවක් ලබාදිය යුතු අතර ලබන වසරේ මැයි මාසයේ දී මානව හිමිකම් කවුන්සිලයට ලිඛිත වාර්තාවක් ලබාදීමට ද නියමිතය.", "URL": "https://sinhala.adaderana.lk/news.php?nid=44294", "Category": null, "Parent URL": null}