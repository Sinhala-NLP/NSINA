{"Source": "Adaderana", "Timestamp": "March 13, 2013 03:35 pm", "Headline": "වසර 5 ක් වත් මෙරට සේවය කිරීම යුතුකමක්", "News Content": "අවම වශයෙන් වසර 05 ක් හෝ මෙරට ජනතාව වෙනුවෙන් සේවය කිරීම පත්වීම් ලබන සෑම වෛද්‍යවරයෙකුගේම යුතුකමක් විය යුතු බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. නිදහස් අධ්‍යපනය ලබා දී වෛද්‍යවරයෙකු බවට පත් කිරීම සදහා රටේ ජනතාව ලේ කදුළු, දහඩිය හෙළමින් විශාල කැපකිරීමක් සිදු කර ඇති බව අමාත්‍යවරයා පෙන්වාදෙයි. පත්වීම් ලැබූ පසු බොහෝ වෛද්‍යවරුන් පිරිසක් විදෙස් ගතවන බව පවසන අමාත්‍යවරයා සඳහන් කරන්නේ මේ වන විට දස දහසක පමණ සංඛ්‍යාවක් එලෙස විදෙස් රටවල සේවය කරන බවය. කොළඹ බණ්ඩාරනායක සම්මන්ත්‍රණ ශාලාවේ පැවති රජරට විශ්ව විද්‍යාලයේ වෛද්‍ය පීඨයෙන් වෛද්‍ය උපාධිය සම්පුර්ණ කළ ප්‍රථම කණ්ඩායම සඳහා සීමා වාසික පුහුණුවට බඳවා ගැනීමේ පත්වීම් ලිපි ප්‍රදානය කිරීමේ අවස්ථාවට සහභාගී වෙමින් අමාත්‍යවරයා මේ අදහස් පළ කළේය. එහිදී තවදුරටත් අදහස් දැක්වූ ‍මෛත්‍රීපාල සිරිසේන අමාත්‍යවරයා විදෙස් ගතව සිටින වෛද්‍යවරුන්ට නැවතත් මාතෘ භූමියට පැමිණ සේවය කරන ලෙස ද ඉල්ලීමක් කළේය. ඔවුන් පැමිණෙන්නේ නම් සියලු පහසුකම් ලබා දීමට රජය සූදානම් බව සෞඛ්‍ය ඇමතිවරයා එහිදී වැඩිදුරටත් පැවසුවේය.", "URL": "https://sinhala.adaderana.lk/news.php?nid=32388", "Category": null, "Parent URL": null}