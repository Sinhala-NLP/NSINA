{"Source": "Adaderana", "Timestamp": "March 15, 2018 10:54 am", "Headline": "නිපෝන් පාලම  දෙපස වැලි කැණීම් සම්පූර්ණයෙන් තහනම් කිරීමට පියවර ", "News Content": "වැලි කැණීම් නිසා විල්ගමුව මහියංගණය ප්‍රධාන මාර්ගයේ විල්ගමුවේ මහවැලි ගඟ මතින් තනා ඇති නිපෝන් පාලම දෙපස කිලෝ මීටර් 1ක ප්‍රමාණයක් වැලි කැනීම් සිදුකිරීම සම්පූර්ණයෙන් අද ( 15 ) දින සිට තහනම් කිරීමට භූවිද්‍යා හා පතල් කැණීම් කාර්යාංශය තීරණය කර තිබේ. දිවා කාලයේ මෙන්ම රාත්‍රී කාලයේද බලපත්‍ර ඇතිව සහ නැතිව මහා පරිමාණයෙන් නිපෝන් පාලම ආසන්නයේ වැලි කැණීම් සිදුකරන බවත් ඒ දෙපස ඉවුරු කපා වැලි සෝදන බවත් මාධ්‍ය මගින් පසුගියදා අනාවරණය කිරීමෙන් පසුව භූ විද්‍යා හා පතල් කැනීම් කාර්යාංශය මධ්‍යම පරිසර අධිකාරිය විල්ගමුව ප්‍රදේශීය ලේකම් කාර්යාලය විල්ගමුව පොලිස් ස්ථානාධිපති ආදී වූ වගකිවයුතු බලධාරීන් නිපෝන් පාලම නිරීක්ෂණය කිරීමට පැමිණ ඊයේ (14) දින පැමිණ මෙම තීරණ ගනු ලැබූහ. මහවැලි ගඟේ නිරීක්ෂණයට එක් වූ භූ විද්‍යා හා පතල් කැණීම් කාර්යාංශය සාමාන්‍ය අධිකාරි එම් .යමාන්න මහතා කියා සිටියේ වහාම ක්‍රියාත්මක වන පරිදි 15 දින සිට මහවැලි ගඟේ නිපෝන් පාලම සිට ගඟ දෙපස කිලෝමීටර් එකක් දුරින් වැලි කැණීම් බලපත්‍ර මින් ඉදිරියට ලබාදෙන ලෙසත් එම ප්‍රදේශ දෙක රක්ෂිත ප්‍රදේශයක් ලෙස නම් කරන බවයි. එමෙන්ම දැනට පවතින ගැටලුකාරී තත්ත්වය හේතුවෙන් ගඟ දෙපස ඌව පළාතටත් අනෙක් පස මධ්‍යම පළාතටත් අයත් වන නිසා මෙම ගැටලුව දැඩිව බලපාන බවය. මේ හේතුව නිසා වහාම භූ විද්‍යා හා පතල් කැණීම් කාර්යාංශය සාකච්ඡා කොට පළාත් දෙකටම එක නීතියක් ක්‍රියාත්මක වන පරිදි වැලි කැණීම් බලපත්‍ර ලබාදීමේ අදහසක් ක්‍රියාත්මක කරන බව සඳහන් කළේය. දැනට වැලි කැනීම් සඳහා ලබාදී ඇති බලපත්‍ර විධිමත් ලෙස නැවත පරීක්ෂාවට ලක් කොට රජයේ නිලධාරීන්ට සහ ඔවුන්ගේ පවුල්වලට අයට ලබාදී ඇත්දැයි පරීක්ෂණයක් පවත්වන බව ද සඳහන් කළේය. එමෙන්ම බලපත්‍ර ලබාදීම සඳහා දැනට සිදුවන ප්‍රමාදය පිළිබඳව කඩිනම් අවධානය යොමුකරන බව කැනීම් ඉංජිනේරු හසිත අධිකාරි මහතා මාධ්‍ය වෙත ප්‍රකාශ කළේය. මහවැලි ගඟේ හා බලපත්‍ර උල්ලංඝනය කරමින් සිදුකරන වැලි කැනීම් පිළිබඳව තොරතුරු ලබාදීමට ජනතාවට විල්ගමුව කාර්යාලයේ කඩිනමින් තොරතුරු ලබා ගැනීම අවස්ථාව ඉටුකරදීමට භූ විද්‍යා හා පතල් කැණීම් කාර්යාංශය වහා ක්‍රියාවලියක් සූදානම් කරන බව භූ විද්‍යා හා පතල් කැනීම් කාර්යාංශයේ අභ්‍යන්තර විගණක චන්ද්‍රසේන ලියනගේ මහතා මෙහිදී සඳහන් කළේය. එමෙන්ම දැනට සිදුව ඇති මහා විනාශය භූ විද්‍යා හා පතල් කැනීම් කාර්යාංශය පිළිගන්නා බවත් මින් ඉදිරියට මහවැලි ගග ආරක්ෂා කිරීමේ විශේෂ වැඩපිළිවෙළක් ක්‍රියාත්මක කිරීමටත් සහ නිලධාරීන් අතින් සිදුව ඇති යම් යම් අක්‍රමිකතා ඇත්නම් ඒ පිළිබඳව විධිමත් පරීක්ෂණයක් පවත්වන ලෙසත් ජනාධිපති මෛත්‍රීපාල සිරිසේන මහතා උපදෙස් ලබාදී මෙම කණ්ඩායම වීල්ගමුව ප්‍රදේශයට ඒවූ බව පතල් හා භූ විද්‍යා හා පතල් කැණීම් කාර්යාංශය නිලධාරීහු පවසති.", "URL": "https://sinhala.adaderana.lk/news.php?nid=85726", "Category": null, "Parent URL": null}