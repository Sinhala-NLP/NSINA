{"Source": "Adaderana", "Timestamp": "December 16, 2011 02:01 pm", "Headline": "ජාතික රෝහලේ හෙද වෘත්තීය ක්‍රියාමාර්ගයක්", "News Content": "කොළඹ ජාතික රෝහලේ හෙද කාර්යය මණ්ඩලය අද(16) වෘත්තීය ක්‍රියාමාර්ගයක් ආරම්භ කර තිබේ. ඊයේ(15) දිනයේ රෝහල් කණිෂ්ඨ සේවකයෙකු විසින් හෙද නිලධාරියෙකුට කළ පහරදීම සම්බන්ධයෙන් විධිමත් පරීක්ෂණයක් ආරම්භ කරන ලෙස ඉල්ලමින් මෙම වෘත්තීය ක්‍රියාමාර්ගය ආරම්භ කර ඇති බව සමස්ත ලංකා සුවසේවා සංගමය පවසයි. විධිමත් පරීක්ෂණයෙන් පසුව විනයානුකූල ක්‍රියා මාර්ග ගැනීමට ද අමාත්‍යාංශය සහ රෝහල් අධ්‍යක්ෂවරයා පියවර ගත යුතු බව සමස්ත ලංකා සුවසේවා සංගමයේ සභාපති ගාමිණි කුමාරසිංහ මහතා සඳහන් කළේය. එසේ නොවුණහොත් තවදුරටත් රෝහලේ වැඩ කටයුතු බරපතල ලෙස අඩාල විය හැකි බව ද ඒ මහතා අවධාරණය කළේය.", "URL": "https://sinhala.adaderana.lk/news.php?nid=20733", "Category": null, "Parent URL": null}