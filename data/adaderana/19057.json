{"Source": "Adaderana", "Timestamp": "September 30, 2011 11:41 am", "Headline": "ඕස්ට්‍රේලියාවට පැනීමට හැදූ 35 දෙනා ගැන බුද්ධි වාර්තා කැඳවයි  ", "News Content": "ඕස්ට්‍රේලියාව බලා බහුදින ධීවර යාත්‍රාවකින් යමින් සිටියදී පසුගියදා අත්අඩංගුවට ගත් පුද්ගලයින් 35 දෙනා පිළිබඳ බුද්ධි වාර්තා කැඳවීමට පියවර ගෙන තිබේ. අත්අඩංගුවට පත්වූවන් අතර ත්‍රස්ත ක්‍රියාවලට සම්බන්ධවූවන් සිටීද යන්න පිළිබද පරීක්ෂණ ආරම්භ කර ඇති බව ත්‍රස්ත විමර්ශන කාර්යාංශය කොළඹ මහේස්ත්‍රාත් අධිකරණයට දැනුම් දී ඇත. ඒ සඳහා රාජ්‍ය බුද්ධි අංශවල වාර්තා කැඳවීමට පියවර ගෙන තිබෙන බව පොලිසිය අධිකරණය හමුවේ ප්‍රකාශ කර ඇත. පරීක්ෂණ අවසන් වන තුරු එම සැකකරුවන් රිමාන්ඩ් භාරයේ තබන ලෙස පොලිසිය කළ ඉල්ලීම පිළිගත් කොළඹ ප්‍රධාන මහේස්ත්‍රාත් රශ්මි සිංගප්පුලි මහතා සැකකරුවන් ලබන 11 වැනිදා තෙක් රිමාන්ඩ් භාරයේ තැබීමට නියෝග කළේය.", "URL": "https://sinhala.adaderana.lk/news.php?nid=19057", "Category": null, "Parent URL": null}