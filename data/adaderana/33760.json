{"Source": "Adaderana", "Timestamp": "May 3, 2013 08:53 am", "Headline": "ජාතික හැඳුනුම්පතට එරෙහිව පැමිණිල්ලක්", "News Content": "ජාතික හැඳුනුම්පත නිකුත් කීරිමේදී සිංහල සහ දෙමළ භාෂාවලින් තොරතුරු ඇතුළත් කරන ලෙස ඉල්ලා ශ්‍රේෂ්ඨාධිකරණයට පෙත්සමක් ඉදිරිපත් කර තිබේ. මහරගම ප්‍රදේශයේ පදිංචිකරුවෙකු විසින් ඉදිරිපත්කර තිබූ එම පෙත්සම අගවිනිසුරු මොහාන් පීරිස් මහතා ඇතුළු ත්‍රිපුද්ගල විනිසුරු මඩුල්ලක් හමුවේ ඊයේ සලකා බැලිණ. පෙත්සම්කරු කියා සිටින්නේ දෙමළ භාෂාව භාවිත කරන උතුරු සහ නැගෙනහිර පළාත්වලදී සිංහල භාෂාවෙන් නිකුත් කර ඇති ජාතික හැඳුනුම්පත භාවිත කිරීමේදී ගැටලු රැසකට මුහුණදීමට සිදුව ඇති බවයි. ආණ්ඩුක්‍රම ව්‍යවස්ථාවෙන් දක්වා ඇති මූලික අයිතිවාසිකම්වලට අනුව එවැනි ගැටලු වැළැක්වීමට භාෂා දෙකෙන්ම ජාතික හැඳුනුම්පත නිකුත් කරන ලෙස නියෝගයක් ලබා දෙන්නැයි පෙත්සම්කරු ඉල්ලා තිබුණි. මෙහිදී අගවිනිසුරුවරයා කියා සිටියේ මෙරට විදේශ ගමන් බලපත්‍ර සහ රියදුරු බලපත්‍ර දැනට ඉංශ්‍රීසි භාෂාවෙන් පමණක් සිදුකරන බැවින් ඉදිරියේදී එය වෙනස් කිරීමට ද සිදුවනු ඇති බවයි. ඉන්දියාවේ එක් එක් ප්‍රාන්තවලදී ද එම ප්‍රාන්තයේ භාෂාව සහ හින්දි භාෂාවෙන් ජාතික හැදුනුම්පත නිකුත් කිරීම පිළිබඳ පෙත්සම් විභාගයේදී අවදානය යොමු වුණි. පෙත්සම පිළිබඳ වැඩිදුර විභාගය ජූනි මස 20 වන දින පැවැත්වීමට නියමිතය.", "URL": "https://sinhala.adaderana.lk/news.php?nid=33760", "Category": null, "Parent URL": null}