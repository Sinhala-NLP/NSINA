{"Source": "Adaderana", "Timestamp": "May 30, 2016 03:23 pm", "Headline": "ලැයිස්තු හදන්න ඇමති බලපෑම් කළේ නෑ", "News Content": "පශ්චාත් සීමාවාසික පත්කිරීම් ලැයිස්තු සකස් කිරීමේදී තමාට අමාත්‍යවරයා විසින් කිසිදු බලපෑමක් සිදුනොකළ බව සෞඛ්‍ය අධ්‍යක්ෂ ජනරාල් වෛද්‍ය පාලිත මහීපාල මහතා පවසයි.මේවන විට වෛද්‍යවරුන් හිඟකමික් රෝහල් 39ක් වැසී ඇති බවත්,එබැවින් එකී රෝහල් යළි විවෘත කරලීමට හැකි අයුරින් වෛද්‍යවරුන් යොදා ලැයිස්තු සකස් කරන ලෙස පමණක් උපදෙස් දුන්නු බව හෙතෙම කියා සිටියේ අද(30)පැවති මාධ්‍ය හමුවකදීය.මෙම ලැයිස්තු සකස් කිරීමෙන් පසු රජයේ වෛද්‍ය නිලධාරීන් සමග සාකච්ඡා කළ බවත්,එකී සාකච්ඡාවන්හිදී ඔවුන් මෙම ලැයිස්තු කෙරෙහි එකඟතාව පළ කළ බවත්,එසේ වුවද දැන් ඊට එරෙහිව වෘත්තීය ක්‍රියාමාර්ග ගන්නා බව කියන බවත් සෞඛ්‍ය අධ්‍යක්ෂ ජනරාල්වරයා සඳහන් කළේය.වර්ජනයකට ගොස් රෝගීන් අපහසුතාවට පත් නොකොට සාකච්ඡා මාර්ගයෙන් ගැටළු විසඳාගත හැකි යයි විශ්වාස කරන බවත් ඔහු කියා සිටියේය.ජූනි 02 වන දින වන විට මෙම සීමාවාසික පත්වීම් සඳහා අයදුම්පත් කැඳවන බවත්,06 වන දින පත්වීම් ලබාදෙන බවත් ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=60620", "Category": null, "Parent URL": null}