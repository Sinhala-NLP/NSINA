{"Source": "Adaderana", "Timestamp": "June 20, 2018 02:51 pm", "Headline": "පන්දුව වෙනස් කරාට චන්දිමාල් වරදකරු වෙයි-එක් තරග තහනමක් හා තරග මුදලින් සියයට සීයයක දඩ මුදලක්", "News Content": "ශ්‍රී ලංකා - කොදෙව් දෙවන ටෙස්ට් තරගය අතරතුර පන්දුවේ ස්වභාවය වෙනස් කිරීම සම්බන්ධයෙන් ශ්‍රී ලංකා නායක දිනේෂ් චන්දිමාල්ට එල්ල වී තිබූ චෝදනාවලට ඔහුව වැරදිකරු බවට පත්කර නම් කර තිබේ. ඒ අනුව ජාත්‍යන්තර ක්‍රිකට් කවුන්සිලය නිවේදනය කර සිටියේ, චන්දිමාල්ට එක් තරගයක තහනමක් පැනවීමට සහ දෙවන ටෙස්ට් තරගයේ තරග මුදල සියයට සියයක දඩ මුදලක් ලෙස නියම කිරීමට තීරණය කර ඇති බවයි. ශ්‍රී ලංකා - කොදෙව් දෙවන ටෙස්ට් තරගයේ දෙවන දිනයේ දිනේෂ් චන්දිමාල් තම සාක්කුවෙන් යම් දෙයක් ගෙන මුවෙහි දමා ගෙන ඉන් අනතුරුව එහි සාරය ගෙන පන්දුව පිරිමදින ආකාරය රූපවාහිනී කැමරාවල සටහන්ව තිබූ අතර එම රූපරාමු පදනම් කරගනිමින් චන්දිමාල්ට පන්දුවේ ස්වභාවය වෙනස් කළ බවට චෝදනා ගොනු කර තිබුණි. කෙසේ වෙතත් එම චෝදනා සම්බන්ධයෙන් තමා වැරදිකරු නොවන බව චන්දිමාල් ප්‍රකාශ කර තිබූ නිසා තරගයෙන් අනතුරුව ඒ සම්බන්ධයෙන් පරීක්ෂණයක් පැවැත් විය. දෙවන දිනය අතරතුර තමා යම් දෙයක් මුවේ දමාගත් බව එම පරීක්ෂණයේ කරුණු විමසීමේදී චන්දිමාල් පිළිගෙන ඇති අතර ඒ කුමක්ද යන්න තමාට නිශ්චිත නොමැති බව චන්දිමාල් තරග තීරක ජවගාල් ශ්‍රීනාත් ඉදිරියේ පවසා තිබේ. ඒ අනුව චන්දිමාල් යම් කෘත්‍රිම ද්‍රව්‍යයක් යොදාගනිමින් පන්දුව පිරිමැද ඇති බව පෙනීයාම හේතුවෙන් එම වරදට අදාල උපරිම දඬුවම ලබා දීමට පියවර ගත් බව තරග තීරක ජවගල් ශ්‍රීනාත් පවසයි. එක් තරගයක තහනමක් පැනවීම හේතුවෙන් දිනේෂ් චන්දිමාල්ට ශ්‍රී ලංකා-කොදෙව් තුන්වන ටෙස්ට් තරගය අහිමි වෙයි. කෙසේ වෙතත් පැය 48ක් ඇතුළත මෙම තීරණයට එරෙහිව අභියාචනයක් ඉදිරිපත් කිරීමට දිනේෂ් චන්දිමාල්ට හැකියාව පවතියි. මේ අතර තරගයේ තුන්වන දිනය ආරම්භ කිරීමට පෙර විනිසුරුවන් පන්දුව මාරු කිරීමට විරෝධය පලකරමින් සහ කොදෙව් කණ්ඩායමට දඬුවම් ලකුණු 5ක් පිරිනැමීමට විරෝධය පලකරමින් ශ්‍රී ලංකා කණ්ඩායම පිටියට පිවිසීම ප්‍රතික්ෂේප කළේය. එම සිද්ධිය සම්බන්ධයෙන් ශ්‍රී ලංකා නායක දිනේෂ් චන්දිමාල්ට, ශ්‍රී ලංකා පුහුණුකරු චන්දික හතුරුසිංහට සහ කලමණාකරු අසංක ගුරුසිංහට එරෙහිව චෝදනා ගොනුකිරීමට ජාත්‍යන්තර ක්‍රිකට් කවුන්සිලය තීරණය කර තිබේ. එහිදී ඔවුන්ට චෝදනා ගොනුකර ඇත්තේ අහිතකර ලෙස තරගයේ ජීව ගුණයට හානිවන ආකාරයට හැසිරුණු බවටයි. එය ජාත්‍යන්තර ක්‍රිකට් කවුන්සිලයේ තුන්වන කාණ්ඩයේ වැරදි ගණයට යටත් චෝදනාවක් වන අතර එහිදී ඔවුන් වරදකරුවන් බවට පත්වුවහොත් ටෙස්ට් තරග 2ත් 4ත් අතර සංඛ්‍යාවක් තහනම් කිරීමේ හැකියාව පවතියි.", "URL": "https://sinhala.adaderana.lk/news.php?nid=91195", "Category": null, "Parent URL": null}