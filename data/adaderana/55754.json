{"Source": "Adaderana", "Timestamp": "December 16, 2015 12:12 pm", "Headline": "හමුදාවේ තිදෙනෙක් රිමාන්ඩ්", "News Content": "මහනුවර මහ රෝහලේ සුළු සේවකයෙකුට පහරදීමේ චෝදනාව මත අත්අඩංගුවට ගත් හමුදා සෙබළුන් තිදෙනෙකු රක්ෂිත බන්ධනාගාර ගත කර තිබේ.පසුගිය 14 වැනිදා මහනුවර මහ රෝහලේ බාහිර රෝගී අංශයේ දී මෙම පහරදීම සිදුව තිබු අතර තුවාල ලැබු රෝහල් සුළු සේවකයා මහනුවර රෝහලේ ප්‍රතිකාර ලබන බව සඳහන්ය.සිද්ධියට සම්බන්ධ හමුදා සෙබළුන් තිදෙනා අත්අඩංගුවට ගන්නා ලෙස බල කරමින් ඊයේ පෙරවරුවේ මහනුවර මහ රෝහලේ කණිෂ්ඨ කාර්යය මණ්ඩලය සහ ගිලන් රථ රියදුරන් සේවයෙන් බැහැරවී විරෝධතාවයක ද නිරත වුණි.ඒ අනුව ඊයේ පස්වරුවේ මහනුවර මූලස්ථාන පොලීසිය විසින් සැකකාර හමුදා සෙබළුන් අත්අඩංගුවට ගෙන ඇත.ඔවුන් මහනුවර මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 21 වැනිදා දක්වා රක්ෂිත බන්ධනාගාර ගත කර ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=55754", "Category": null, "Parent URL": null}