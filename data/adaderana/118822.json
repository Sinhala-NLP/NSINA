{"Source": "Adaderana", "Timestamp": "September 11, 2019 08:29 am", "Headline": "බ්‍රෙක්සිට් වැඩපිළිවෙල යළි අර්බුධයක", "News Content": "බ්‍රිතාන්‍යය යුරෝපා සංගමයෙන් ඉවත්වීම සඳහා වන බ්‍රෙක්සිට් වැඩපිළිවෙල යළිත් අර්බුධයට ලක්ව තිබේ. ඒ බ්‍රෙක්සිට් වැඩපිළිවෙල සම්බන්ධ වන වාරණ පනතකට බ්‍රිතාන්‍ය මහ රැජිණගේ අත්සන් තැබීමත් සමගයි. එකගතාවකින් තොරව බ්‍රිතාන්‍යය යුරෝපා සංගමයෙන් ඉවත්වීම වැලැක්වීම සදහා වන පනතකට බ්‍රිතාන්‍යෙය් දෙවැනි එලිසබත් මහ රැජිණ අත්සන් තබා තිබේ. රැජිණ මෙම පියවර ගෙන ඇත්තේ බ්‍රිතාන්‍යය මහජන මන්ත්‍රී මණ්ඩලය හා සාමි මන්ත්‍රී මණ්ඩලය ගතවූ සතියේදී සම්මත කළ යෝජනා සලකමින්. උදා වී ඇති අලුත්ම තත්ත්වයට අනුව බ්‍රිතාන්‍යයට යුරෝපා සංගමයෙන් ඉවත්වීම සදහා තවත් කල් ඉල්ලා ගැනීමට අගමැති බොරිස් ජොන්සන්ට සිදුව තිබේ. ඒ වෙනුවෙන් ඔක්තෝබර් මස 17වැනිදා යුරෝපානු කවුන්සිලය යළි හමුවීමට ද අගමැති ජොන්සන්ට සිදු වේ. විදෙස් පුවත් වාර්තා කරන්නේ, එසේ වුවහොත් මෙවර බ්‍රෙක්සිට් වැඩපිළිවෙල ලබන ජනවාරි මාසය දක්වා කල් දමාගැනීමට සිදුවනු ඇති බවයි. මීට පෙර ලබාගත් තීන්දුවට අනුව ලබන ඔක්තෝබර් මාසයේ 31වැනිදා බ්‍රිතාන්‍යය යුරෝපා සංගමයෙන් නිල වශයෙන් වෙන්වීමට නියමිතව පවතියි. කෙසේ නමුත් ඒ සඳහා වන නිසි එකගතාවක් සකසාගැනීමට තවමත් බ්‍රිතාන්‍යය සමත්වී නැත. හිටපු අගමැතිනී තෙරේසා මේ ට සිය ධුරයෙන් ඉල්ලා අස්වීමට සිදුවූයේද එහි එක් ප්‍රතිඵලයක් ලෙසින්. උග්‍ර බ්‍රෙක්සිට් පාක්ෂිකයෙක් වන වත්මන් අගමැති බොරිස් ජොන්සන් මීට දින කිහිපයකට පෙර අවධාරණය කළේ එකගතාවක් සහිතව හෝ නොමැතිව ඔක්තෝබර් 31වැනිදා බ්‍රිතාන්‍යය යුරෝපා සංගමයෙන් වෙන්වන බවයි. ඊට බ්‍රිතාන්‍යය පාර්ලිමේන්තුවේ බහුතරයගෙන් දැඩි විරෝධයක් එල්ල වී තිබේ. මේ හේතුවෙන් බ්‍රිතාන්‍යය වෙලාගත් දේශපාලන අස්ථාවරත්වය තවදුරටත් උග්‍ර වී ඇති බව විචාරක මතයයි.", "URL": "https://sinhala.adaderana.lk/news.php?nid=118822", "Category": null, "Parent URL": null}