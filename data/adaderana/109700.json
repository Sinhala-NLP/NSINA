{"Source": "Adaderana", "Timestamp": "May 10, 2019 05:48 pm", "Headline": "අතුරු වාර්තාවෙන් පසුව වැල්ලම්පිටිය පොලිස් නිලධාරීන්ට දැඩි විනය පියවර", "News Content": "වැල්ලම්පිටිය තඹ කර්මාන්ත ශාලවේ සේවකයින් නව දෙනාට ඇප ලබාදීම සම්බන්ධයෙන් පරීක්ෂණ පවත්වන පොලිස් මූලස්ථානයේ විශේෂ විමර්ශන ඒකකය මඟින් ඒ පිළිබඳව අතුරු වාර්තාවක් ඉදිරිපත් කිරීමෙන් පසුව වගකිවයුතු නිලධාරීන්ට දැඩි විනය ක්‍රියාමාර්ග ගන්නා බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. මේ අතර අදාල කර්මාන්ත ශාලවේ භාණ්ඩ තොගයක් පසුගියදා යම් කිසි පිරිසක් විසින් කන්ටේනර් රථ මඟින් රැගෙන ගොස් ඇති බව අංගොඩ මුල්ලේරියාව සිවිල් ආරක්ෂක කමිටුව චෝදනා කරනු ලබයි. පාස්කු ඉරුදින ෂැන්ග්‍රිලා හෝටලයට මරාගෙන මැරෙන ප්‍රහාරය එල්ලකළ බෝම්බකරු වන ඉන්සාම් අහමඩ් නැමත්තාට අයත් වැල්ලම්පිටිය තඹ කර්මාන්ත ශාලාවේ සේවකයින් 10දෙනෙකු පසුගියදා පොලීසිය විසින් අත්අඩංගුවට ගෙන රක්ෂිත බන්ධනාගාරගත කළේය. අනතුරුව ඔවුන්ගෙන් නව දෙනෙකු ඇපමත නිදහස් කිරීමට අලුත්කඩේ මහේස්ත්‍රාත් අධිකරණය නියම කළේ වැල්ලම්පිටිය පොලිසීය විසින් ඔවුන් ත්‍රස්තවාදය වැලැක්වීමේ පනත යටතේ අධිකරණයට ඉදිරිපත් නොකිරීම නිසයි. එවන් පසුබිමක අදාල තඹ කර්මාන්ත ශාලවේ භාණ්ඩ තොගයක් දින කිහිපයකට පෙර කන්ටේනර් රථවලින් රැගෙන ගිය බව අංගොඩ මුල්ලේරියාව සිවිල් ආරක්ෂක කමිටුව පසුගිය 04 වැනිදා පැවැති මාධ්‍ය හමුවකදී අනාවරණ කළේය. වැල්ලම්පිටිය තඹ කර්මාන්ත ශාලාවේ සේවකයින් 9 දෙනෙක්ට ඇප හිමි වීම සම්බන්ධයෙන් වැල්ලම්පිටිය පොලීසිය ගැන සිදු කරන විමර්ශන පොලිස් මුලස්ථානයේ විශේෂ විමර්ශන ඒකකය ම﻿ඟින් ක්‍රියාත්මක කරමින් සිටින බව ද පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පැවසීය. අද(10) පැවති මාධ්‍ය හමුවකට එක්වෙමින් ඔහු මේ බව කියා සිටියේය. වැල්ලම්පිටිය පොලිස් ස්ථානයේ පොලිස් ස්ථානාධිපතිවරයා ඇතුළු නිලධාරීන් කීප දෙනෙකුගේ ප්‍රකාශ මේ වන විට සටහන් කර ගෙන ඇති බව ද මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=109700", "Category": null, "Parent URL": null}