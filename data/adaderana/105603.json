{"Source": "Adaderana", "Timestamp": "March 6, 2019 07:25 pm", "Headline": "විධායක ජනාධිපති ක්‍රමය අහෝසි කිරීමට 13වැනි සංශෝධනයි මැතිවරණ ක්‍රමයයි වෙනස් විය යුතුයි", "News Content": "විධායක ජනාධිපති ක්‍රමය අහෝසි කිරීමට නම් දහතුන්වැනි ව්‍යවස්ථා සංශෝධනය සහ මැතිවරණ ක්‍රමයද වෙනස් විය යුතු බව විපක්ෂ නායක මහින්ද රාජපක්ෂ මහතා පවසයි. ජනතා විමුක්ති පෙරමුණ සමඟ අද (06) පැවති සාකච්ඡාවේදී විපක්ෂ නායකවරයා මෙලෙස තම ස්ථාවරය දැනුම්දී ඇත. ජනතා විමුක්ති පෙරමුණ සහ විපක්ෂ නායකවරයා අතර සාකච්ඡාව පිළිබඳ අද මාධ්‍යෙවත නිවේදනයක් ද නිකුත් කරමින් මහින්ද රාජපක්ෂ මහතා පවසා තිබුණේ විපක්ෂ නායකවරයා වශයෙන් විපක්ෂයේ සිටින සෑම පක්ෂයක් සමගම සාකච්ඡා කිරීම තම යුතුකමක් සහ වගකීමක් බවයි. ඒ අනුව අද සාකච්ඡාව සඳහා ඒකාබද්ධ විපක්ෂය නියෝජනය කරමින් විපක්ෂ නායක මහින්ද රාජපක්ෂ මහතා සමග පාර්ලිමේන්තු මන්ත්‍රීවරුන් වන දිනේෂ් ගුණවර්ධන,ඩලස් අලහප්පෙරුම යන මහත්වරුන් එක්වන බව නිවේදනයේ සඳහන් විය. ජනතා විමුක්ති පෙරමුණ වෙනුවෙන් එහි නායක අනුර කුමාර දිසානායක මහතා සමඟ විජිත හේරත් සහ සුනිල් හඳුන්නෙත්ති යන පාර්ලිමේන්තු මන්ත්‍රිවරු එක්ව සිටි අතර සියලු දෙනාගේ සහභාගීත්වයෙන් මෙම සාකච්ඡාව අද පස්වරු හතරට පමණ විපක්ෂ නායක කාර්යාලයේ දි ආරම්භ විය.", "URL": "https://sinhala.adaderana.lk/news.php?nid=105603", "Category": null, "Parent URL": null}