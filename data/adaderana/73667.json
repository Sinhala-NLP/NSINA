{"Source": "Adaderana", "Timestamp": "May 28, 2017 01:16 pm", "Headline": " කළුතර දිස්ත්‍රික්කයේ ගංවතුර තත්ත්වය වර්ධනය වෙයි", "News Content": "පවතින වැසි සහිත තත්ත්වය පහව ගිය ද කළුතර දිස්ත්‍රික්කයේ ගංවතුර තත්ත්වය වර්ධනය වෙමින් පවතින බව කළුතර දිස්ත්‍රික් ලේකම් යු.ඩී.සී.ජයලාල් මහතා පවසයි.ඔහු පෙන්වා දෙන්නේ කළු ගඟ පිටාර ගැලීම හේතුවෙන් කළුතර දිස්ත්‍රික්කයේ ගම්මාන රැසක ගංවතුර තත්ත්වය මේ වන විට ඉහළ යමින් පවතින බවයි.අවදානම් ප්‍රදේශවල සිටින ජනතාවට ඉන් ඉවත් වන ලෙස දැනුම් දී ඇති බව යු.ඩී.සී.ජයලාල් මහතා සඳහන් කළේය.මේ අතර රත්නපුර දිස්ත්‍රික්කයේ ප්‍රදේශ කිහිපයක ගංවතුර තත්ත්වය බැස ගිය ද තවත් ප්‍රදේශ කිහිපයක ජල ගැලීම් පවතින බව රත්නපුර දිස්ත්‍රික් ලේකම් මාලනී ලොකුපෝතාගම මහත්මිය සඳහන් කළේය.ගාල්ල දිස්ත්‍රික්කයේ බද්දේගම ප්‍රදේශයේ ජල ගැලීම් තත්ත්වය වර්ධනය වෙමින් පවතින බව ගාල්ල දිස්ත්‍රික් අතිරේක ලේකම් කමල් රණසිංහ මහතා සඳහන් කළේය. වර්ෂාව අඩුවීමත් සමග කැළණි ගඟේ ජල මට්ටම ද අඩු වෙමින් පවතින බව කොළඹ දිස්ත්‍රික් ලේකම් සුනිල් කන්නංගර මහතා සඳහන් කළේය.මේ අතර ගංගා රැසක ජල මට්ටම මේ වන විට අඩුවෙමින් පවතින බව වාරිමාර්ග දෙපාර්තමේන්තුව පවසයි.", "URL": "https://sinhala.adaderana.lk/news.php?nid=73667", "Category": null, "Parent URL": null}