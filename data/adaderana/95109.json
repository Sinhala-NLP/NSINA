{"Source": "Adaderana", "Timestamp": "August 27, 2018 04:36 pm", "Headline": "නිධන් හෑරු කතක් ඇතුළු 8ක් පොලිස් දැලේ", "News Content": "අගුණකොළපැලැස්ස, ජදුර ප්‍රදේශයේ නිධන් හෑරීමේ නිරතව සිටි යකැදුරු කාන්තාවක ඇතුළු අට දෙනෙකු අද(27) අගුණකොළපැලැස්ස පොලීසියේ අපරාධ විමර්ශන ඒකකයේ නිලධාරීන් විසින් අත්අඩංගුවට ගත් බව අද දෙරණ වාර්තාකරු පවසයි. දෙනියාය ප්‍රදේශයේ පදිංචි යකැදුරු කාන්තාවක ඇතුළු හය දෙනෙකු හා අගුණකොළපැලැස්ස ප්‍රදේශයේ පදිංචි තවත් දෙදෙනෙකු මෙලෙස අත්අඩංගුවට ගෙන ඇති බව පොලීසිය සඳහන් කළේය. ඉඩම හිමි පුද්ගලයා හා ජේ.සී.බී යන්ත්‍රයේ රියදුරුද සැකකරුවන් අතර වන බව වාර්තා වෙයි. අගුණකොළපැලැස්ස ජදුර ප්‍රදේශයේ පුද්ගලික ඉඩමක ජේ.සී.බී යන්ත්‍රයක් ආධාරයෙන් නිධන් හෑරීම සිදුකරමින් සිටියදී පොලිස් නිලධාරීන් වැටලීම සිදුකර තිබේ. නිධන් හෑරීම සඳහා යොදා ගත් ජේ.සී.බී යන්ත්‍රයක්, පහන් පැල් හතරක්, කපන ලද දෙහි, බුලත්, බුලත්වල ඔතන ලද පඩුරු, ගිනි කබලක්, බිත්තර, සුවද වතුරු, පැදුරක් කපුරු, වක් පිහියක්, කුකුළු පැටවෙක්, නෙළුම් පොහොට්ටු, තැඹිලි, රතු රෙදි, පැන් බෝතලයක්, කළු දුරු හා මල් වට්ටි කිහිපයක් පොලිස් නිලධාරින් විසින් සිය බාරයට ගෙන තිබේ. අගුණුකොළපැලැස්ස පොලිස් ස්ථානයේ බුද්ධි අංශ නිලධාරින්ගේ තොරතුරු මත මෙම වැටලීම සිදුකර ඇත. සිද්ධිය සම්බන්ධයෙන් අගුණුකොළපැලැස්ස පොලීසි වැඩිදුර විමර්ශන සිදු කරයි. ඡායාරූප-සහම්පති මානගේ", "URL": "https://sinhala.adaderana.lk/news.php?nid=95109", "Category": null, "Parent URL": null}