{"Source": "Adaderana", "Timestamp": "September 18, 2011 02:47 pm", "Headline": "රජ‍යේ ක්‍රියාකාරිත්වය උපරිමයි", "News Content": "ජාතීන් අතර සුහදතාවය ගොඩනැගීම සඳහා රජය උපරිමයෙන් ක්‍රියාකර ඇති බව අග්‍රාමාත්‍ය දී.මූ ජයරත්න මහතා පවසයි. ඉන්දීය මහජන ගිණුම්කාරක සභාවේ සභාපති ආචාර්ය මුරලි මනෝහර් ජෝශී මහතා අද පෙරවරුවේ අග්‍රාමාත්‍ය නිල නිවසේ දී හමු වූ අවස්ථාවේදී අග්‍රාමාත්‍යවරයා මේ බව කියා සිටියේය. රට තුළ යුද්ධය අවසන් වීමෙන් අනතුරුව උතුරු නැගෙනහිර පළාත කඩිනම් සංවර්ධන ව්‍යාපෘති ක්‍රියාත්මක වන බව අග්‍රාමාත්‍යවරයා මෙහි දී පෙන්වා දී ඇත. මෙරට ජාතික අර්බුදය සඳහා විසඳුම් ළඟා කර ගැනීමට පාර්ලිමේන්තුව නියෝජනය කරන සියලු දේශපාලන පක්ෂ වල අදහස් හා යෝජනා ලබා ගැනීමට පියවර ගෙන ඇති බව පෙන්වා දුන් අග්‍රාමාත්‍යවරයා ඒ සඳහා පාර්ලිමේන්තු තේරීම් කාරක සභාවක් ප්‍රකාශයට පත් කිරීමට නියමිත බවද එහිදී සඳහන් කර තිබේ. මෙම අවස්ථාවට ඉන්දීය මහකොමසාරිස් අශෝක් කේ කාන්තා මහතා ඇතුළු පිරිසක් ද එක්ව සිටියහ. මුරලි මනෝහර් මහතා අ‍නගාරික ධර්මපාලතුමාගේ 147 වැනි ඡන්ම දින සැමරුම් උත්සවයට සහභාගී වීම සඳහා දිවයිනට පැමිණ තිබේ.", "URL": "https://sinhala.adaderana.lk/news.php?nid=18803", "Category": null, "Parent URL": null}