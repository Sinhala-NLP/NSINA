{"Source": "Adaderana", "Timestamp": "April 27, 2014 01:03 pm", "Headline": "ආගමික ක්‍රියාකාරකම් පිළිබඳ විශේෂ පොලිස් ඒකකය හෙට විවෘත කරයි  ", "News Content": "ආගමික ක්‍රියාකාරකම් සම්බන්ධයෙන් ලැබෙන පැමිණිලි විභාග කිරීමේ විශේෂ පොලිස් ඒකකය හෙට(28) දිනයේ විවෘත කෙරෙන බව පොලිස් මුලස්ථානය පවසයි. බෞද්ධ හා ආගමික කටයුතු පිළිබඳ අමාත්‍යාංශ පරිශ්‍රයේ දී මෙම පොලිස් ඒකකය විවෘත කරන බව පොලිස් මූලස්ථානය නිවේදනය කළේය. ආගම් අතර පවතින ගැටලු නිරාකරණය කිරීමේ අරමුණින් ආගමික ක්‍රියාකාරකම් සම්බන්ධයෙන් වන පැමිණිලි විභාග කිරීම සඳහා විශේෂ පොලිස් ඒකකයක් පිහිටුවන බව ජනාධිපති මහින්ද රාජපක්ෂ මහතා පසුගියදා ප්‍රකාශ කළේය. ඒ සම්බන්ධයෙන් ලැබුණු උපදෙස් වලට අනුව අදාළ පොලිස් ඒකකය ස්ථාපිත කර ඇති අතර හෙට(28) දිනයේ සිට එම ඒකකය හරහා ආගමික ක්‍රියාකාරකම් සම්බන්ධයෙන් ලැබෙන පැමිණිලි විභාග කෙරෙනු ඇති බව පොලිස් මූලස්ථානය පවසයි.", "URL": "https://sinhala.adaderana.lk/news.php?nid=42818", "Category": null, "Parent URL": null}