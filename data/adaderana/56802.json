{"Source": "Adaderana", "Timestamp": "January 31, 2016 09:42 am", "Headline": "කුඩු කිලෝ 20ක් අම්බලන්ගොඩ හොල්ලයි", "News Content": "අම්බලන්ගොඩ මාදම්පාගම ප්‍රදේශයේදී හෙරොයින් කිලෝග්‍රෑම් 20කට වැඩි ප්‍රමාණයක් පොලිස් භාරයට ගෙන තිබේ. ඊයේ පස්වරු 5.15ට පමණ අම්බලන්ගොඩ පොලිස් ස්ථානයේ නිලධාරීන් කණ්ඩායමක් විසින් සිදුකළ වැටලීමකදී හෙරොයින් කිලෝග්‍රෑම් 20යි ග්‍රෑම් 876ක් පොලිස් භාරයට ගත් බව පොලිස් මාධ්‍ය ප්‍රකාශක කාර්යාලය සඳහන් කළේය. මීට අමතරව කේරළ ගංජා කිලෝග්‍රෑම් එකයි ග්‍රෑම් 100ක් ද පොලිස් භාරයට ගෙන තිබේ. සිද්ධිය සම්බන්ධයෙන් එම ප්‍රදේශයේම පදිංචි 34 හැවිරිදි සැකකරුවෙකු අත්අඩංගුවට ගත් බව පොලීසිය පවසයි. ඔහු අද(31) බලපිටිය මහේස්ත්‍රාත් අධිකරණය වෙත ඉදිරිපත් කිරීමට නියමිතව තිබේ.මේ අතර ගල්කිස්ස සදහම් මාවත ප්‍රදේශයේ දී හෙරොයින් ග්‍රෑම් 3යි මිලිග්‍රෑම් 180ක් සමග සැකකරුවෙකු ඊයේ අත්අඩංගුවට ගෙන තිබුණා.පොලිස් මත්ද්‍රව්‍ය කාර්යාංශය සිදුකළ වැටලීමකදී කඩවත වෑබඩ හංදිය ප්‍රදේශයේ දී හෙරොයින් ග්‍රෑම් 5ක් සමග සැකකරුවෙකු අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කරයි.", "URL": "https://sinhala.adaderana.lk/news.php?nid=56802", "Category": null, "Parent URL": null}