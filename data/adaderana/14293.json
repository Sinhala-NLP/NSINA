{"Source": "Adaderana", "Timestamp": "February 18, 2011 09:01 am", "Headline": "යුද අපරාධ ගැන පරීක්ෂණයකට සහය දෙන්නැයි කැමරන්ගෙන් ඉල්ලයි", "News Content": "මෙරට තුළ සිදුව ඇතැයි කියන යුද අපරාධ සම්බන්ධයෙන් ස්වාධීන ජාත්‍යන්තර පරීක්ෂණයක් පැවැත්වීම සඳහා බ්‍රිතාන්‍ය රජයේ සහය පළ කරන ලෙස එරට මන්ත්‍රීවරුන් පිරිසක් අග්‍රාමාත්‍ය ඩේවිඩ් කැමරන්ගෙන් ඉල්ලීමක් කර තිබේ. බ්‍රිතාන්‍යයේ දේශපාලන පක්ෂ 3 ට අයත් මන්ත්‍රීවරුන් 41 දෙනෙකු ලිපියක් මගින් මෙම ඉල්ලීම කර ඇති බව වාර්තා වේ. දෙමළ ජාතීන් සඳහා වන සර්ව පාක්ෂික පාර්ලිමේන්තු කණ්ඩායම ලෙස හඳුනාගත් මෙම පිරිස ශ්‍රී ලංකාව තුළ යුද අපරාධ සිදුව ඇති බවට චෝදනා කර තිබේ. මානව හිමකම් සංවිධාන කිහිපයක් ද අදාළ චෝදනාව සිදුකර ඇති අතර ස්වාධීන පරීක්ෂණයක් සඳහා සහය පළ කිරීමට බ්‍රිතාන්‍ය රජය යොමු කිරීම අදාළ මන්ත්‍රී කණ්ඩායමේ අරමුණය. එසේවුව ද මෙරට තුළ කිසිදු ආකාරයක යුද අපරාධයක් සිදුව නොමැති බවට රජය අවස්ථා කිහිපයක දී අවධාරණය කර තිබුණි. එහෙත් මානුෂීය මෙහෙයුම් පැවති කාලය තුළ සිදුවූ ක්‍රියාකාරකම් පිළිබඳ සොයාබැලීම සඳහා ජනාධිපතිවරයා විසින් උගත් පාඩම් හා ප්‍රතිසන්ධානය පිළිබඳ කොමිසමක් පත්කර තිබේ. එම කොමිසමේ අවසන් වාර්තාව ලබන මැයි මාසයේ දී ජනාධිපතිවරයා වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=14293", "Category": null, "Parent URL": null}