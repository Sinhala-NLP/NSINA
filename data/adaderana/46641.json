{"Source": "Adaderana", "Timestamp": "October 10, 2014 01:20 pm", "Headline": "ගුරු- විදුහල්පති සේවා ගැටළුවට ජනවාරී වන විට විසඳුම් දෙනවා", "News Content": "විදුහල්පති සහ ගුරු සේවයේ ගැටළු සඳහා ලබන ජනවාරි මාසය වන විට විසඳුම් ලබා දෙන බව ජනාධිපති මහින්ද රාජපක්ෂ මහතා පවසයි. 220,000 ක් පමණ වන සමස්ත ගුරුවරුන්ගේ මෙතෙක් කල් ක්‍රියාත්මක නොවු සියලූම උසස් වීම් සහ වැටුප් වර්ධක කඩිනමින් ලබා දීම සඳහා සකස්කරන ලද ගුරු සේවා ව්‍යවස්ථාවට අමාත්‍ය මණ්ඩල රැස්වීමේ දී අනුමැතිය හිමිවු බව ජනාධිපතිවරයා සඳහන් කළේය. ඒ අනුව අධ්‍යාපන අමාත්‍යංශය හා පළාත් සභා යටතේ සේවය කරන සියලූම ගුරුවරුන්ට හිමි උසස් වීම් හා වැටුප් වර්ධක දෙසැම්බර් 31 වෙනි දිනට පෙර ලබා දීමට පියවර ගන්නා ලෙස අධ්‍යාපන අමාත්‍යවරයාට උපදෙස් ලබා දුන් බව ජනාධිපති මහින්ද රාජපක්ෂ මහතා කියා සිටියේය. අලව්ව, හුම්බුළුව මධ්‍ය මහා විද්‍යාලයේ ඉදිකළ මහින්දෝදය තාක්ෂණ විද්‍යාගාරය සිසු අයිතියට පැවරීමේ උත්සවයට අද (10) සහභාගී වෙමින් ජනාධිපතිවරයා මේ අදහස් පළ කළේය.", "URL": "https://sinhala.adaderana.lk/news.php?nid=46641", "Category": null, "Parent URL": null}