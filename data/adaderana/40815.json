{"Source": "Adaderana", "Timestamp": "February 1, 2014 07:23 pm", "Headline": " ලංකාව ගැන තවමත් විශ්වාසයක් තියෙනවා - එත් තෙවැනිවරටත් යෝජනාවලියක් ගේනවා", "News Content": "ශ්‍රී ලංකාවේ ප්‍රතිසන්ධාන ක්‍රියාවලිය පිළිබඳ අමෙරිකාව තවදුරටත් බලාපොරොත්තු තබාගෙන සිටින බව දකුණු හා මධ්‍යම ආසියානු කටයුතු පිළිබඳ අමෙරිකානු සහකාර රාජ්‍ය ලේකම්, නීෂා බිස්වාල් මහත්මිය පවසයි. කෙසේ වුවද ශ්‍රී ලංකාවට එරෙහි අමෙරිකාව විසින් තෙවැනිවරටත් යෝජනාවලියක් ගෙන එන බව ඇය කියයි. ශ්‍රී ලංකාවට ආර්ථික සම්බාධක පනවන්නේ දැයි මාධ්‍යවේදියෙකු නැඟු ප්‍රශ්නයකට පිළිතුරු වශයෙන් ඇය කියා සිටියේ මේ අවස්ථාවේදී කිසිදු ආර්ථික සම්බාධකයක් පැනවීමට අදහසක් නැති බවයි. ශ්‍රී ලංකාවේ සංචාරයක නිරත වන අමෙරිකානු සහකාර ලේකම්වරිය අද (01) කොළඹදී පැවැති මාධ්‍ය හමුවකදී මේ බව පැවසුවාය. ඇය අද පෙරවරුවේ යාපනයේ ප්‍රදේශ රැසක සංචාරයක නිරත විය. සහකාර රාජ්‍ය ලේකම්වරිය අද උදෑසන නල්ලුර් කෝවිලට ගොස් ඇති අතර අනතුරුව යාපනයේ රදගුරු තෝමස් සෞද්‍රනායගම් පියතුමා හමුවී සාකච්ජා කර තිබුණි. ශ්‍රී ලංකාවේ අමෙරිකානු තානාපති මිෂෙල් ජේ.සීසන් මහත්මිය ද සහභාගි වු මෙම සාකච්ජාවේ දී යාපනය රදගුරු තෝමස් සෞන්ද්‍රනායගම් පියතුමා ප්‍රකාශ කර ඇත්තේ යුද්ධය සම්බන්ධයෙන් පිළිගත හැකි තොරතුරු ලබා ගැනීමට නම් ජාත්‍යන්තර‍ පරීක්ෂණයක් සිදුකළ යුතු බවයි. අමෙරිකානු නියෝජිතවරිය තමන් සමඟ ද සාකච්ජා කළ බවයි උතුරු පළාත් සභා මන්ත්‍රිනී ආනන්දි ශෂිදරන් මහත්මිය ප්‍රකාශ කළාය.", "URL": "https://sinhala.adaderana.lk/news.php?nid=40815", "Category": null, "Parent URL": null}