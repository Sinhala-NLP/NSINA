{"Source": "Adaderana", "Timestamp": "July 30, 2018 06:40 am", "Headline": "ජනපති මඩු මෑණියන්ගේ ආශිර්වාද ලබා ගනී", "News Content": "ජනාධිපති මෛත්‍රීපාල සිරිසේන මහතා මඩු දේවස්ථානය වැදපුදාගෙන ආශිර්වාද ලබා ගෙන තිබේ. ඊයේ(30) පස්වරුවේ මඩු දේවස්ථානය වෙත ගිය ජනාධිපතිවරයා මන්නාරම රදගුරු එමානුවෙල් ෆ්‍රනෑන්ඩු සහ පරිපාලක පියතුමා වන එමලියානුන් පිල්ලෙයි යන පියතුමන් විසින් පිළිගත් බව ජනාධිපති මාධ්‍ය අංශය සඳහන් කළේය. මෙම අවස්ථාවට අගරදගුරු අතිඋතුම් මැල්කම් රංජිත් කාදිනල් හිමිපානන් ද එක්ව සිටි අතර උන්වහන්සේ ඇතුළු පියතුමන් විසින් ආගමික වතාවත් සිදු කර ජනාධිපතිවරයා වෙත ආශීර්වාද පළ කර තිබේ. මෙහිදී ජනාධිපතිවරයා වෙත විශේෂ සමරු තිළිණයක් ද පිළිගැන්වූ අතර ජනාධිපතිවරයා විසින්ද සමරු තිළිණ පිළිගන්වා ඇති බව සඳහන්ය. ආගමික වතාවත්වලින් අනතුරුව දේවස්ථානය අවට නිරික්ෂණ චාරිකාවක නිරත වු ජනාධිපතිවරයා එහි සංවර්ධන කටයුතු පිළිබඳව ද සොයා බලා තිබේ. විශාල ජනතාවක් ඊයේ දිනයේදී දේවස්ථානය වෙත පැමිණ සිට ඇති අතර ජනාධිපති මෛත්‍රීපාල සිරිසේන මහතා ඔවුන් සමඟ ද සුහද කතාබහක නිරත වූ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=93431", "Category": null, "Parent URL": null}