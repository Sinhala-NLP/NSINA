{"Source": "Adaderana", "Timestamp": "October 31, 2017 08:11 am", "Headline": "වැස්ස වැඩිවෙයි- අකුණුවලින් බේරෙන්නැයි අනතුරු හඟවයි", "News Content": "දිවයිනේ පහල වායුගෝලයේ පවතින කැළඹිලි ස්වභාවය හේතුවෙන් අද (31) දිනයේදී පවතින වැසි තත්වයේ වැඩි වීමක් ඇති විය හැකි බව කාලගුණ විද්‍යා දෙපාර්තමේන්තුව පවසයි. දිවයිනේ බොහෝ පළාත්වලට වැසි හෝ ඟිගුරුම් සහිත වැසි ඇති විය හැකි බව පෙන්වා දී තිබේ. එමෙන්ම මධ්‍යම කඳුකර ප්‍රදේශ ආශ්‍රිතව තද වැසි ඇතිවිය හැකි බව එම දෙපාර්තමේන්තුව වැඩිදුරටත් පවසයි. මධ්‍යම, සබරගමුව, ඌව, බස්නාහිර, වයඹ, උතුර සහ උතුරු මැද පළාත්වලත් ගාල්ල සහ මාතර දිස්ත්‍රික්කවල ඇතැම් ස්ථානවලට මිලිමීටර් 150 ඉක්මවූ වැසි ඇති විය හැකි බව සඳහන්ය. එමෙන්ම පුත්තලමේ සිට මන්නාරම සහ කන්කසන්තුරේ හරහා ත්‍රිකුණාමලය දක්වා වෙරළට ඔබ්බෙන් මුහුදේ පැයට කිලෝමීටර් 80 දක්වා ඉතා තද සුළං ඇති විය හැකි බව කාලගුණ විද්‍යා දෙපාර්තමේන්තුව වැඩිදුරටත් සඳහන් කළේය. ඟිගුරුම් සහිත වැසි ඇති වන අවස්ථාවේදී තාවකාලික තද සුළං ඇතිවිය හැකි අතර අකුණු මඟින් සිදුවන අනතුරු අවමකර ගැනීමට පියවර ගන්නා ලෙස කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=79330", "Category": null, "Parent URL": null}