{"Source": "Adaderana", "Timestamp": "May 7, 2013 12:00 pm", "Headline": "අසාද් සාලි මැරුණොත් වගකීම රාජපක්ෂ ආණ්ඩුව භාරගත යුතුයි!", "News Content": "අසාද් සාලි මිය ගියහොත් එහි වගකීම රාජපක්ෂ ආණ්ඩුව භාරගත යුතු බවත් අසාද් සාලි කර ඇති රාජ්‍ය විරෝධී ප්‍රකාශය කුමක්දැයි හෙළි කළ යුතු බවත් එක්සත් ජාතික පක්ෂ මහලේකම් තිස්ස අත්තනායක මහතා අවධාරණය කරයි. අසාද් සාලි ගැන පුවත් පළ කිරීමේ වාරණයක් කිරීමට යන බව ආරංචි වී ඇතැයිද ඔහුට එරෙහිව මුල්‍ය වංචා චෝදනා එල්ල වී ඇති නම් ත්‍රස්තවාදය වැළැක්වීමේ පනත යටතේ අත්අඩංගුවට ගත්තේ කෙසේද යන්නත් කොළඹදී අද (07) මාධ්‍ය හමුවක් පවත්වමින් තිස්ස අත්තනායක මහතා විමසා සිටියේය. සාලි අත්අඩංගුවට ගැනීම ආසියානු මානව හිමිකම් කොමිසම විසින් ද හෙළාදැක ඇතැයි පැවසු මන්ත්‍රීවරයා ආණ්ඩුව සිදුකරන්නේ දේශපාලන පලි ගැනීමක් බවද පෙන්වාදුන්නේය. රජිව් ගාන්ධී ඝාතනයේ ජාත්‍යන්තර වරෙන්තුකරුවෙකු වන කේ.පී. ආණ්ඩුවේ ආරක්ෂාව යටතේ සිටින බවත් ත්‍රස්තවාදී ක්‍රියාවල නිරත වූ පුද්ගලයින් ආරක්ෂා කරමින් ආණ්ඩුව සිල් රකිනවාද යන්න ප්‍රශ්න කරන බවත් මන්ත්‍රීවරයා එහිදී කියා සිටියේය. මේ අතර විදුලිබිල වැඩි කර සොච්චම් මුදලකින් එය අඩු කර ඇති මුත් සිදුව ඇත්තේ ජනතාව තවත් අපහුසතාවට පත්වීම බව හෙතෙම පෙන්වාදුන්නේය. ඒකක 60ක් යනු විදුලිබල්බ 2ක් දැල්විය හැකි ප්‍රමාණයක් බවත්, ඒකක 30ක්ම ශීතකරණයට යන බවත් තිස්ස අත්තනායක මහතා පැවසුවේය. ඒ අනුව මේ ගැන ජනතාව දැනුවත් කිරීම සඳහා අත්පත්‍රිකා බෙදීමේ වැඩසටහනක් ලබන 9දා කොළඹදීත්, 15දා බොරැල්ලේදීත් සිදුකරන බව හෙතෙම කීවේය. ඒකක 60 -180 දක්වා ඒ අනුව ජනතාවට සහනයක් සිදුව නැතැයිද පැලැස්තර විසඳුම්වලින් ජනතාව පීඩාවට පත් නොකළ යුතු බවද තිස්ස අත්තනායක මහතා එම මාධ්‍ය හමුවේදී වැඩිදුරටත් පෙන්වාදුන්නේය. මේ අතර එම මාධ්‍ය හමුවට එක්වූ පළාත් සභා මන්ත්‍රී හර්ෂණ රාජකරුණා මහතා කියා සිටියේ ඉන්දියාව මේ වසරේදී සිව්වතාවක් ඉන්ධන මිල අඩුකර ඇති බවයි. ලෝක වෙළඳපොළේ ඉන්ධන මිල සියයට 13කින් පහත වැටී ඇති බව දැන ගන්නට ඇතත් මෙරට වෙළඳපොළේ ඉන්ධන මිල වැඩිවීමක් මිස අඩුවීමක් නොවන බව ද ඔහු පෙන්වාදුන්නේය.", "URL": "https://sinhala.adaderana.lk/news.php?nid=33877", "Category": null, "Parent URL": null}