{"Source": "Adaderana", "Timestamp": "August 17, 2016 12:32 pm", "Headline": " මූල්‍ය නගරය ඉදිකරන්න අත්දැකීම්-නිපුණත්වය ලබා දෙන්න මම සූදානම්!", "News Content": "මූල්‍ය නගරය සහ වරාය ඉදිකිරීම් සම්බන්ධව තමන් සතු අත්දැකීම් සහ නිපුණත්වය මෙරටට ලබාදීමට සූදානම් බව චයිනා මර්චන්ට් සමාගමේ සභාපති ලී ජියැන්හොං මහතා පවසා තිබේ. අනාගත ශ්‍රී ලංකාවේ ආර්ථික අභිලාශයන් ඉතා වැදගත් බව ඒ මහතා සඳහන් කර ඇත.අතීතයේ සිට පැවත එන චීන ශ්‍රී ලංකා මිත්‍රත්වය වෙනුවෙන් සහ සම්මුතිවාදී නව රජයේ ආර්ථික වැඩපිළිවෙළ වෙනුවෙන් උපරිම සහය ලබාදීමට සුදානම් බව ද ලී ජියැන්හොං මහතා ප්‍රකාශ කර තිබේ.චීනයේ සංචාරයක නිරත අග්‍රාමාත්‍ය රනිල් වික්‍රමසිංහ මහතා සමග පැවති සාකච්ඡාවකදී චයිනා මර්චන්ට් සමාගමේ සභාපතිවරයා මේ බව ප්‍රකාශ කර ඇත. මෙහිදී වැඩිදුරටත් අදහස් දක්වා ඇති චයිනා මර්චන්ට් සමාගමේ සභාපතිවරයා පවසා ඇත්තේ කොළඹ වරාය සංවර්ධන කටයුතුවලදී මෙන්ම හම්බන්තොට වරාය ආශ්‍රිත සංවර්ධන කටයුතු සඳහා ද තමන් සතු දැනුම ලබාදීමට සූදානම් බවයි.ලෝකයේ රටවල් 75ක සිය ශාඛා පවත්වාගෙන යනු ලබන චයිනා මර්චන්ට් සමාගම මෙරට කොළඹ හා හම්බන්තොට වරාය සංවර්ධන කාර්යයන් සම්බන්ධව ඉතා උනන්දුවෙන් පසුවන බවද ඔහු සඳහන් කර තිබේ.මෙහිදී අදහස් දක්වමින් අග්‍රාමාත්‍ය රනිල් වික්‍රමසිංහ මහතා ප්‍රකාශ කර ඇත්තේ හම්බන්තොට වරාය සංවර්ධනය සම්බන්ධයෙන් ශ්‍රී ලංකා රජය මේ වන විට චීනය සමග සාකච්ඡා පවත්වමින් සිටින බවයි.ඒ හරහා චයිනා මර්චන්ට් සමාගමේ සහය මෙරටට ලබාගැනීමට හැකිවනු ඇති බවට තමන් අපේක්ෂා කරන බව ද අග්‍රාමාත්‍යවරයා පවසා තිබේ.මේ අතර චයිනා මර්චන්ට් සමාගමේ සේවා සැපයුම් ආයතනයක් සහ ඔවුන් විසින් නිර්මාණය කරමින් පවතින ජින්හයි නිදහස් වෙළෙඳ කලාපීය සැලසුම් මධ්‍යස්ථානය ද අග්‍රාමාත්‍යවරයා ඇතුළු දූත පිරිස විසින් නිරීක්ෂණය කර තිබේ.", "URL": "https://sinhala.adaderana.lk/news.php?nid=63150", "Category": null, "Parent URL": null}