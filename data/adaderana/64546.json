{"Source": "Adaderana", "Timestamp": "September 29, 2016 03:39 pm", "Headline": "  රේගු ආඥා පනත ජනවාරි 1දා පාර්ලිමේන්තුවට", "News Content": "ලබන වසරේ ජනවාරි පළමු වැනිදා රේගු ආඥා පනත පාර්ලිමේන්තුවට ඉදිරිපත් කරන බව මුදල් අමාත්‍ය රවී කරුණානායක මහතා පවසයි.ඒ මහතා මේ බව ප්‍රකාශ කර සිටියේ අද(29) කොළඹදී පැවති මාධ්‍ය හමුවකට එක් වෙමිනි.ලබන වසරේ අයවැය සැකසීමේ කටයුතු මේ දින වල සිදු කරන බවත්, ඒ සඳහා බිම් මට්ටමේ ජනතාවගේ අදහස් ලබාගැනීම මේ වන විට ආරම්භ කර ඇති බවද ඔහු පෙන්වා දුන්නේය. දිවයිනේ සියලුම ප්‍රාදේශීය ලේකම් කොට්ඨාස ආවරණය වන පරිදි මෙම වැඩසටහන සිදුකිරීමට නියමිත බවද ඒ මහතා පවසයි.එමෙන්ම ලබන වසර සඳහා වන අයවැය ජනතාවාදී අයවැයක් ලෙස සකස් කිරීමේ අරමුණින් මෙම වැඩසටහන ක්‍රියාත්මක කර ඇති බවද ඒ මගින් බිම් මට්ටමේ ජනතාවට සහන රැසක් ලබා දීමට බලාපොරොත්තු වන බවද ඒ මහතා සඳහන් කළේය. අදවන විට බඩුමිල මගින් ජනතාවට උපරිම වාසි ලබා දී ඇති බවත් එසේ වුවද ඒ පිළිබඳව කිසිඳු පුද්ගලයෙකු කතා නොකරන බවත් ඔහු පෙන්වා දෙයි.එමෙන්ම වී ගොවියා‍ගෙන් උපරිම මිලක් යටතේ වී මිලදී ගැනීම මෙන්ම පොහොර සහනාධාරය මගින් ගොවීන්ට විශාල සහනයක් ලබා දී ඇති බවද ඒ මහතා පවසයි.", "URL": "https://sinhala.adaderana.lk/news.php?nid=64546", "Category": null, "Parent URL": null}