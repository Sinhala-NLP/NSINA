{"Source": "Adaderana", "Timestamp": "December 11, 2016 12:40 pm", "Headline": "  ශ්‍රී පාද වන්දනාව උඳුවප් පොහෝ දිනෙන් ඇරඹෙයි", "News Content": "මෙවර ශ්‍රී පාද වන්දනා සමය ලබන 13 වන දිනට යෙදී ඇති උඳුවප් පොහෝ දිනෙන් ආරම්භ වෙයි.ඒ අනුව පැල්මඩුල්ල, ගල්පොත්තාවෙල ශ්‍රී පාද රජමහා විහාරස්ථානයේ තැන්පත් කර ඇති සදාතුක කරඞුව සමන්දේව ප්‍රතිමාව හා දේවාභරණ අද(11) පස්වරුවේ යෙදෙන සුබ මොහොතින් දොරට වැඩීම සිදුකෙරෙන බව ශ්‍රී පාදස්ථානාධිපති පුජ්‍ය බෙංගමුවේ ධම්මදින්න නාහිමි පවසයි.සදාතුක කරඞුව හා සමන්දේව ප්‍රතිමාව දේවාභරණ හෙට(12) උදෑසන මාර්ග තුනක් ඔස්සේ ශ්‍රී පාදස්ථානය දක්වා වැඩම කිරීමට නියමිතය.එක් පෙරහැරක් පැල්මඩුල්ල, රත්නපුර පලාබද්දල මාර්ගය ඔස්සේ ශ්‍රී පාද මළුව දක්වාත් තවත් පෙරහැරක් පැල්මඩුල්ල - බලංගොඩ බගවන්තලාව හරහා නල්ලතන්නිය දක්වාත් අනෙක් පෙරහැර පැල්මඩුල්ල රත්නපුර, අවිස්සාවේල්ල, යටියන්තොට හැටන් මස්කෙළිය හරහා නල්ලතන්නිය දක්වාත් ගමන් කෙරෙයි.මෙවර ශ්‍රී පාද වන්දනා සමයේදී පොලිතින් භාවිතය සම්පූර්ණයෙන් තහනම් කිරීමට පියවර ගෙන ඇති බව ද අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=66928", "Category": null, "Parent URL": null}