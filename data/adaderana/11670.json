{"Source": "Adaderana", "Timestamp": "October 22, 2010 05:16 pm", "Headline": "ෆොන්සේකාගේ අසුනේ මීළඟ හිමිකරු කැටගොඩද?", "News Content": "සරත් ෆොන්සේකා මහතා බන්ධනාගාරගත වීමත් සමග ප්‍රජාතන්ත්‍රවාදී ජාතික සන්ධානයේ පුරප්පාඩු වූ මන්ත්‍රී ධූරයට ලක්ෂ්මන් නිපුණආරච්චි මහතා පත්කරනු ලැබීය. ඔහු එම මන්ත්‍රීධූරය භාරනොගැනීමේ තත්ත්වයක් මත එම පක්ෂයේ ඊළඟට වැඩිම මනාප සංඛ්‍යාවක් හිමිකරගෙන ඇත්තේ ජයන්ත කැටගොඩ මහතාය. ඒ සම්බන්ධව ඔහුගේ ස්ථාවරය පිළිබඳව අද දෙරණ ජයන්ත කැටගොඩ මහතාගෙන් විමසීමක් කරනු ලැබීය. ඒ සම්බන්ධව පක්ෂය තීරණය කරනු ඇති බවත්, තමන් පක්ෂයේ තීරණය මත රැඳී සිටින බවත් එහිදී ඔහු සඳහන් කළේය. ෆොන්සේකා මහතාගේ මන්ත්‍රීධූරයෙහි වෙනත් අයෙකු දිවුරුම් නොදෙන බවට මේ වනවිට පක්ෂය තීරණයකට එළඹ ඇති බව ද හෙතෙම පෙන්වා දුන්නේය. ප්‍රජාතන්ත්‍රවාදී ජාතික සන්ධානයෙන් කොළඹ දිස්ත්‍රික්කයට තරගවැද එම පක්ෂයෙන් වැඩිම මනාප ලබාගනිමින් පාර්ලිමේන්තුවට පිවිසි සරත් ෆොන්සේකා මහතාට දෙවන යුද අධිකරණයෙන් ලබාදුන් තීන්දුවත් සමග තිස් මසක සිර දඩවමක් නියමවිය. ඒ සමඟම සරත් ෆොන්සේකා මහතාගේ මන්ත්‍රී ධුරය ද අහෝසි වන බව පාර්ලිමේන්තු මහලේකම්වරයා විසින් මැතිවරණ කොමසාරිස්වරයා වෙත දැනුම් දෙනු ලැබීය. පුරප්පාඩු වු මන්ත්‍රී ධුරය සඳහා කොළඹ දිස්ත්‍රික්කයෙන් ඊළඟට වැඩිම මනාප ලබාගත් ලක්ෂ්මන් නිපුණආරච්චි මහතා නම් කළ මැතිවරණ කොමසාරිස්වරයා ඔහුගේ නම ද ගැසට් කරනු ලැබීය. ලක්ෂ්මන් නිපුණආරච්චි මහතා‍ කොළඹ දිස්ත්‍රික්කයෙන් ප්‍රජාතන්ත්‍රවාදී ජාතික සන්ධානය නියෝජනය කරමින් පසුගිය මහ මැතිවරණය සඳහා තරග වැ‍දුනු අතර එහිදි ඔහු මනාප 35, 852ක් ලබා ගැනීමට සමත් විය. කෙසේ වෙතත් සරත් ෆොන්සේකා මහතාගෙන් පුරප්පාඩු වු පාර්ලිමේන්තු මන්ත්‍රී ධුරයේ තමන් දිවුරුම් නොදෙන බව ලක්ෂ්මන් නිපුණආරච්චි මහතා ප්‍රකාශ කළේය. එමෙන්ම සරත් ෆොන්සේකා මහතාට හිමි මන්ත්‍රී ධුරය වෙනුවෙන් වෙනත් අයෙකු පත් නොකිරීමට සිය පක්ෂය ප්‍රතිපත්තිමය තීරණයකට එළඹ ඇති බව ද ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පසුගියදා මාධ්‍ය හමුවකදී සඳහන් කරනු ලැබීය. නමුත් ජනතා විමුක්ති පෙරමුණ හෝ ලක්ෂ්මන් නිපුණආරච්චි මහතා මේ පිළිබඳව පාර්ලිමේන්තු මහ ලේකම්වරයා කිසිදු දැනුම්දීමක් සිදුකර නොමැත. එවැනි පසුබිමක් තුළ ලක්ෂ්මන් නිපුණආරච්චි මහතා මාස 03 ක කාලයක් පාර්ලිමේන්තුවට නොපැමිණියහොත් ඔහුගේ මන්ත්‍රී ධූරය ද අහිමිවනු ඇත. මෙසේ සරත් ෆොන්සේකා මහතාගේ පුරප්පාඩු වූ මන්ත්‍රී ධූරය ඔහුද භාර නොගන්නේ නම් අදාළ පක්ෂයේ මනාප පිළිවෙළ අනුව මන්ත්‍රී ධූරය භාරගන්නා තෙක් අවසාන අපේක්ෂකයා දක්වාම මෙම නම් කිරීම මාස තුනෙන් තුනට සිදුකළ හැකිය. ලක්ෂ්මන් නිපුණආරච්චි මහතාත් අදාළ පුරප්පාඩු වූ මන්ත්‍රී ධූරය භාර නොගන්නේ නම් එම පක්ෂයේ ඊළඟට වැඩිම මනාප හිමිකරගෙන ඇත්තේ ජයන්ත කැටගොඩ මහතාය. පසුගිය පාර්ලිමේන්තු මහ මැතිවරණයේදී ඔහු හිමිකරගත් මනාප සංඛ්‍යාව 22 , 193 කි. පසුගිය පාර්ලිමේන්තු මහ මැතිවරණයේදී එක්සත් ජාතික පක්ෂයෙන් නාම යෝජනා නොලැබීමත් සමග කැටගොඩ මහතා ප්‍රජාතන්ත්‍රවාදී ජාතික සන්ධානයට එක්විය. කෙසේවෙතත් ජයන්ත කැටගොඩ මහතාගේ ස්ථාවරය දැකගැනීම සඳහා ජනතාවට තවත් මාස 03 ක කාලයක් බලා සිටීමට සිදුවනු ඇත.", "URL": "https://sinhala.adaderana.lk/news.php?nid=11670", "Category": null, "Parent URL": null}