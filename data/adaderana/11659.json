{"Source": "Adaderana", "Timestamp": "October 22, 2010 09:48 am", "Headline": "ඉන්දියාව සහ කොළඹ අතර ගුවන් ගමන් වාර ඉහළ නංවයි", "News Content": "කොළඹ හා ඉන්දියාවේ ප්‍රධාන නගර කිහිපයක් අතර දෙසැම්බර් මස පළමුවැනිදා සිට ගුවන් ගමන් වාර ඉහළ නැංවීමට ශ්‍රී ලන්කන් ගුවන් සමාගම තීරණය කර තිබේ. ඒ අනුව කොළඹ සිට ඉන්දියාවේ මුම්බායි, චෙන්නායි සහ බැංගලෝර් නගර අතර ගුවන් ගමන් වාර ගණන ඉහළ නැංවෙනු ඇත. ශ්‍රී ලන්කන් ගුවන් සේවය ඉන්දියාවට සේවා සපයන විශාලතම ගුවන් සේවා අතරට එක්වීමට මෙමගින් හැකිවනු ඇති බව එම සමාගම පවසයි. මේ වසරේ පළමු මාස 9 තුළ දී ඉන්දීය සංචාරකයින් 82,000 ක් පමණ මෙරට සංචාරය සඳහා පැමිණ ඇති අතර එය පසුගිය වර්ෂය හා සැසදීමේ දී 49% ක වර්ධනයක් බව වාර්තා වේ. ශ්‍රී ලංකාව ඉන්දියාවේ විනෝද සංචාරක වෙළඳපළෙහි ජනප්‍රිය ගමනාන්තයක් බැවින් සංචාරකයින්ට වැඩි පහසුකම් සැලසීම නව ගුවන් සේවා ඇරඹීමේ අරමුණ වී ඇත.", "URL": "https://sinhala.adaderana.lk/news.php?nid=11659", "Category": null, "Parent URL": null}