{"Source": "Adaderana", "Timestamp": "October 2, 2013 05:36 pm", "Headline": "ගෘහ සේවිකාවන් ලෙස යන පිරිස් අඩුවෙලා", "News Content": "මැදපෙරදිග කලාපයේ රටවල ගෘහ සේවිකාවන් ලෙස විදේශගත වන කාන්තාවන්ගේ ප්‍රමාණය ක්‍රමයෙන් අඩුවෙමින් පවතින බව විදේශ සේවා නියුක්ති කාර්යංශය පවසයි. පසුගිය වසරේ අගෝස්තු මාසයට සාපේක්ෂව මේ වසරේ අගෝස්තු මාසයේ මැදපෙරදිග රැකියා සදහා පුහුණුව සියයට 72 කින් අඩු වී ඇති බව එම කාර්යංශය සඳහන් කරයි. ඒ අනුව පසුගිය වසරේ අගෝස්තු මාසයේ මැදපෙරදිග ගෘහ පාලිකා රැකියා සඳහා 3798 දෙනෙකු පුහුණුව ලබා ඇති අතර එය මේ වසරේ අගෝස්තු මාසය වන විට 1021 දක්වා අඩුවී තිබේ. 2012 වසරේ ජනවාරි මාසයේ සිට අගෝස්තු මාසය දක්වා කාන්තාවන් 27197 දෙනෙකු පුහුණුව ලබාඇති අතර මේ වසරේ ජනවාරි සිට අගොස්තු දක්වා කාලය තුළ පුහුණුව ලබා ඇත්තේ 19661 දෙනෙකු පමණක් බව එම කාර්යංශය කියා සිටියි. කෙසේ වෙතත් පිරිමි ශ්‍රමිකයින් පුහුණු විම ක්‍රමයෙන් වර්ධනය වී ඇති බව පෙන්වා දෙන ශ්‍රී ලංකා විදේශ සේවා නියුක්ති කාර්යාංශය මෙම වසරේ ජනවාරි සිට අගෝස්තු දක්වා පිරිමි ශ්‍රමිකයින් 28322 දෙනෙකු පුහුණුව ලබා ඇති බව ද පෙන්වා දෙයි. එහෙත් පසුගිය වසරේ මෙම කාලය තුළ පුහුණුව ලැබු පිරිමි ශ්‍රමිකයින්ගේ සංඛ්‍යාව 27903 ක් බව ශ්‍රී ලංකා විදේශ සේවා නියුක්ති කාර්යංශය කියා සිටියි.", "URL": "https://sinhala.adaderana.lk/news.php?nid=37867", "Category": null, "Parent URL": null}