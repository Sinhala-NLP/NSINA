{"Source": "Adaderana", "Timestamp": "May 3, 2016 09:30 am", "Headline": "රජයේ වෛද්‍ය නිළධාරීන්ගෙන් විරෝධයක්", "News Content": "රජයේ වෛද්‍ය නිළධාරින්ගේ සංගමය අද දිනයේ විරෝධතා ව්‍යාපාරයක නිරතවීමට තීරණය කර තිබේ.එම සංගමයේ ලේකම් වෛද්‍ය නලීන් ද හේරත් මහතා කියා සිටියේ මාලඹේ පෞද්ගලික වෛද්‍ය විද්‍යාලයට එරෙහිව උද්ඝෝෂණයේ නිරත වූ වෛද්‍ය සිසුන්ට එල්ල කළ ප්‍රහාරයට විරෝධය පලකරමින් මෙම විරෝධතා ව්‍යාපාරය සිදුකරන බවයි.අද මධ්‍යහ්න 12.00ට දිවයිනේ ප්‍රධාන රෝහල් රැසකදී මෙම විරෝධතා ව්‍යාපාරය පැවැත්වීමට නියමිතය.මාලඹේ පෞද්ගලික වෛද්‍ය විද්‍යාලයට එරෙහිව දිවයින පුරා වෛද්‍ය පීඨවල සිසුන් දින 100කට අධික කාලයක් සාමකාමි සත්‍යග්‍රහ සහ විරෝධතා ව්‍යාපාරවල නිරත වූවද ඒ පිළිබඳ සංවේදී නොවූ රජයේ බලධාරින් පෞද්ගලික වෛද්‍ය විද්‍යාලයේ සිසුන් පිළිබඳව පමණක් සංවේදීව කටයුතු කරන බව නලින්ද හේරත් මහතා පෙන්වා දෙයි.වෛද්‍ය සිසුන් ඉලක්ක කරගනිමින් එල්ල කළ ප්‍රහාරය දැඩි ලෙස හෙලාදකින රජයේ වෛද්‍ය නිළධාරින්ගේ සංගමය පෙන්වා දෙන්නේ මාලඹේ පෞද්ගලික වෛද්‍ය විද්‍යාලය රජයට පවරාගෙන එහි ප්‍රමිතිය සකස් කළ යුතු බවයි.", "URL": "https://sinhala.adaderana.lk/news.php?nid=59760", "Category": null, "Parent URL": null}