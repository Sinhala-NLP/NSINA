{"Source": "Adaderana", "Timestamp": "January 12, 2013 12:42 pm", "Headline": "දුම්රිය කාලසටහනේ වෙනසක්", "News Content": "පාසැල් නිවාඩු සමයේ සෑම දිනකම ධාවනය වූ කොළඹ කොටුව - මහනුවර නගරාන්තර සීඝ‍්‍රගාමී දුම්රිය අද (12) සිට සති අන්තයේ සහ නිවාඩු දිනවල පමණක් ධාවනය කිරීමට දුම්රිය දෙපාර්තමේන්තුව තීරණය කර තිබේ. ඒ අනුව සෑම සෙනසුරාදා, ඉරිදා සහ රජයේ නිවාඩු දිනවල කොළඹ කොටුවෙන් උදෑසන 08.50 ට මෙම දුම්රිය ධාවනය වීමට නියමිතය. එම දුම්රිය පෙරවරු 11.30 ට මහනුවරට ළඟාවීමට නියමිත බව දුම්රිය දෙපාර්තමේන්තුව සඳහන් කළේය. පස්වරු 5.30 ට මහනුවරින් ධාවනය ආරම්භ වන මෙම දුම්රිය රාත‍්‍රී 08.05ට කොළඹ කොටුවට ළඟාවිමට නියමිතය.", "URL": "https://sinhala.adaderana.lk/news.php?nid=30701", "Category": null, "Parent URL": null}