{"Source": "Adaderana", "Timestamp": "October 13, 2011 11:22 am", "Headline": "මුල්ලේරියා ගැටුමේ තවත් සැකකරුවන් දෙදෙනෙක් ඉන්දියාවෙන් ලංකාවට", "News Content": "මුල්ලේරියාවේ සිදුවූ වෙඩිතැබීම්වලට අදාළ තවත් සැකකරුවන් දෙදෙනකු ඉන්දියාවට පැන ගොස් සිටියදී එහිදී අත්අඩංගුවට පත්ව ඇති බව ජනාධිපති මහින්ද රාජපක්ෂ මහතා පවසයි. මෙම සැකකරුවන් දෙදෙනා අද ශ්‍රී ලංකාවට ගෙන ඒමට කටයුතු සූදානම් කර ඇතැයි ජනාධිපතිවරයා මීට ස්වල්ප මොහොතකට පෙර අරලිය ගහමන්දිරයේදී මාධ්‍ය ප්‍රධානීන් හමුවේ සඳහන් කර තිබේ. ‍ප්‍රභූ ආරක්ෂකයින් අත නීති විරෝධී ගිනි අවි ඇත්දැයි පරීක්ෂා කිරීමට පොලිස් විශේෂ කාර්ය බලකාය විසින් වැටලීම් කරනු ඇති බවත්,ඒ සඳහා දැනටමත් උපදෙස් ලබාදී ඇතැයිද ජනාධිපතිවරයා පවසා ඇත. පසුගිය 8 වන දින මුල්ලේරියාව ප්‍රදේශයේ සිදුවූ වෙඩිතැබීමකින් හිටපු පාර්ලිමේන්තු මන්ත්‍රීවරයකු මෙන්ම ජනාධිපතිවරයාගේ වෘත්තීය සමිති කටයුතු පිළිබඳ අධ්‍යක්ෂ ජනරාල් භාරත ලක්ෂ්මන් ප්‍රේමචන්ද්‍ර මහතා ඇතුළු 4 දෙනකු ජීවිතක්ෂයට පත්විය.", "URL": "https://sinhala.adaderana.lk/news.php?nid=19328", "Category": null, "Parent URL": null}