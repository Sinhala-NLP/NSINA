{"Source": "Adaderana", "Timestamp": "April 7, 2014 07:04 am", "Headline": " 20/20 ලෝක ශූරයන් හෙට මව්බිමට", "News Content": "මෙවර 20/20 ලෝක කුසලාන ශූරතාවය දිනා ගැනීමට සමත්වූ ශ‍්‍රී ලංකා කණ්ඩායම හෙට (08) දිනයේ මව්බිමට ළඟාවීමට නියමිත බව ශ්‍රී ලංකා ක්‍රිකට් ආයතනය පවසයි. ඒ අනුව හෙට ප.ව 4.00 ට පරණ කොළඹ-මීගමුව මාර්ගයේ විවෘත බස් රථයකින් ක්‍රිකට් මූලස්ථානය දක්වා ඔවුන් පැමිණෙන බව ක්‍රිකට් ආයතනය සඳහන් කරයි. මීට පෙර ශ‍්‍රී ලංකා කණ්ඩායම පන්දු වාර 20/20 ලෝක කුසලාන තරඟාවලි දෙකකදී අවසන් මහා තරඟ දෙකකට සුදුසුකම් ලැබුව ද ජයග‍්‍රහණය කිරීමට හැකියාව ලැබුණේ නැත. එබැවින් මෙවර ජයග්‍රහණය සුවිශේෂී ජයග්‍රහණයක් වන බව කිව හැකිය. තම 20/20 කි‍්‍රකට් දිවියේ අවසන් තරගයට සහභාගි වූ මහේල ජයවර්ධන අවසාන මහා තරඟයේ ලබා ගත් ලකුණු සංඛ්‍යාව 24ක් වන අතර 20/20 තරඟයකදී ලකුණු 1000 සීමාව පසුකළ ලොව පළමු ක්‍රීඩකයා බවට හෙතෙම පත්වීමද මෙහිදී සුවිශේෂී කරුණක් විය.", "URL": "https://sinhala.adaderana.lk/news.php?nid=42355", "Category": null, "Parent URL": null}