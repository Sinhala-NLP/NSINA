{"Source": "Adaderana", "Timestamp": "April 16, 2017 08:56 am", "Headline": "අනතුරු 4යි-මරණ 4යි-2ට තුවාලයි", "News Content": "තිරික්කොවිල්, තම්බැට්ට පාළම අසළ ප්‍රදේශයේ දී සිදුවු රිය අනතුරකින් පුද්ගලයෙකු මියගොස් තිබේ.යතුරුපැදියක් හා බස් රථයක් එකිනෙක ගැටීමෙන් අනතුර සිදුව ඇති බව පොලීසිය සඳහන් කළේය.අනතුරෙන් බරපතළ තුවාල ලැබූ යතුරුපැදිකරු සහ පසුපැදිකරු අක්කරෙයිපත්තුව රෝහලට ඇතුළත් කිරීමෙන් පසු පසුපැදිකරු මියගොස් තිබේ.මියගොස් ඇත්තේ විනයාගපුරම් ප්‍රදේශයේ පදිංචිව සිටි 54 හැවිරිදි අයෙකි.අනතුරට සම්බන්ධ බස් රථයේ රියදුරු අත්අඩංගුවට ගෙන ඇති අතර තිරික්කොවිල් පොලීසිය වැඩිදුර විමර්ශන සිදුකරයි. මේ අතර අවිස්සාවේල්ල - කොළඹ ප්‍රධාන මාර්ගයේ ‍වටරැක ප්‍රදේශයේ දී සිදුවු රිය අනතුරකින් පුද්ගලයෙකු මියගොස් තිබේ.මෝටර් රථයක් හා ත්‍රීරෝද රථයක් එකිනෙක ගැටීමෙන් අනතුර සිදුව ඇති බව පොලීසිය සඳහන් කළේය.අනතුරෙන් බරපතළ තුවාල ලැබු ත්‍රීරෝද රථයේ රියදුරු හා එහි පිටුපස ගමන්ගත් කාන්තාවක තුවාල ලබා හෝමාගම රෝහලට ඇතුළත් කිරීමෙන් පසු කාන්තාව මියගොස් තිබේ.මියගොස් ඇත්තේ හඳපාන්ගොඩ ප්‍රදේශයේ පදිංචිව සිටි 57 හැවිරිදි කාන්තාවකි.අනතුරට සම්බන්ධ මෝටර් රථයේ රියදුරු අත්අඩංගුවට ගෙන ඇති අතර පාදුක්ක පොලීසිය සිද්ධිය සම්බන්ධයෙන් වැඩිදුර විමර්ශන සිදුකරයි. මේ අතර ගලෙන්බිඳුණුවැව ප්‍රදේශයේ දී සිදුවු අනතුරකින් පුද්ගලයෙකු මියගොස් තිබේ.යතුරුපැදියක් මාර්ගයට වැටී තිබූ ගසක අත්තක ගැටී මෙම අනතුර සිදුව ඇති බව පොලීසිය සඳහන් කළේය.අනතුරෙන් බරපතළ තුවාල ලැබු පැදිකරු කැකිරාව රෝහලට ඇතුළත් කිරීමෙන් අනතුරුව මියගොස් තිබේ.මේ අතර නාරම්මල, කුලියාපිටිය මාර්ගයේ සිංහපුර හන්දිය ප්‍රදේශයේදී සිදුවූ රිය අනතුරකින් පුද්ගලයෙකු මියගොස් තිබේ.මාර්ගය හරහා ගමන් කරමින් සිටි පුද්ගලයෙකු කැබ් රථයක ගැටීමෙන් අනතුරට ලක්ව ඇති බව පොලීසිය පැවසුවේය.බරපතළ තුවාල ලැබූ එම පුද්ගලයා නාරම්මල රෝහලට ඇතුළත් කිරීමෙන් අනතුරුව මියගොස් තිබේ.මියගොස් ඇත්තේ එම ප්‍රදේශයේම පදිංචිව සිටි 34 හැවිරිදි පුද්ගලයෙකි.අනතුර සම්බන්ධයෙන් කැබ් රථයේ රියදුරු අත්අඩංගුවට ගෙන ඇති අතර නාරම්මල පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=72098", "Category": null, "Parent URL": null}