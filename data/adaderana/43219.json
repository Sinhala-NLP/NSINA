{"Source": "Adaderana", "Timestamp": "May 15, 2014 02:50 pm", "Headline": "අපි විශ්වාස භංගයක් යැවුවෙත් නෑ - සෞඛ්‍ය ලේකම් මාරුකරනවාට කැමතිත් නෑ", "News Content": "තම සංගමය විසින් ජනාධිපති මහින්ද රාජපක්ෂ මහතාට යැවූ විශ්වාස භංගයක් හේතුවෙන් වෛද්‍ය නිහාල් ජයතිලක මහතා සෞඛ්‍ය අමාත්‍යංශයේ ලේකම් ධූරයෙන් මාරු කරන බවට පළව ඇති වාර්තා අසත්‍ය බව රජයේ වෛද්‍ය නිලධාරීන්ගේ සංගමය පවසයි. වෛද්‍ය නිහාල් ජයතිලක මහතා සෞඛ්‍ය ලේකම් ධූරයෙන් මාරුකරන බවට පළව ඇති පුවත්පත් වාර්තා සම්බන්ධයෙන් අදහස් දැක්වීම සඳහා රජයේ වෛද්‍ය නිලධාරීන්ගේ සංගමය විසින් අද (15) කැඳවා තිබූ මාධ්‍ය හමුවකදී එහි කමිටු සාමාජික වෛද්‍ය චන්දික එපිට කඩුව මහතා අදහස් දැක්වීය. එහිදී ඔහු කියා සිටියේ බස්නාහිර පළාත් සෞඛ්‍ය සේවා අධ්‍යක්ෂ වෛද්‍ය අමල් හර්ෂ ද සිල්වා මහතා හා වෛද්‍ය පරිපාලනය ඉගෙන ගන්නා රුක්ෂාන් බෙල්ලන මහතා යන අයගේ මැදිහත්වීම යටතේ වෛද්‍ය නිලධාරීන්ගේ සංසදය නැමැති වෘත්තීය සමිතියක් පිහිටුවාගෙන ඇතැයි පුවත්පත් මගින් අනාවරණය කර ඇති බවයි. එය අංක 8469 යටතේ 2014/04/08 දින පිහිටුවා ඇති බවට එක්තරා ඇමතිවරයෙකු අප සංගමයට කරන ලද දැනුම්දීමෙන් පසු නීතිඥවරුන් ලවා මේ ගැන සොයාබලමින් සිටින බව එපිටකඩුව මහතා පැවසීය. වෛද්‍ය නිහාල් ජයතිලක මහතා කල් ඉකුත් වූ ඖෂධ හා ඒවා විකිණීමට තැත් කළ සමාගම් කිහිපයකට එරෙහිව කටයුතු කිරීම නිසා ඔහුට මෙම තත්ත්වය උදාවූ බව බොහෝ දෙනා දන්නේ යැයි හෙතෙම පෙන්වාදුන්නේය. එසේ තිබියදී තම සංගමය විසින් යවන ලද විශ්වාස භංගයක් නිසා නිහාල් ජයතිලක මහතා සෞඛ්‍ය අමාත්‍යංශයේ ලේකම් ධූරයෙන් මාරුකරන බවට පළවන වාර්තා අසත්‍ය බව ඔහු කීවේය. අලුතින් පිහිටුවා ගත් වෘත්තීය සමිතියක් හා මෙරටට ඖෂධ ගෙන්වන ඇතැම් පහත් පෙලේ සමාගම්වල බලපෑම මත මෙවැනි ක්‍රියා සිදුවන බවත් රජයේ ‍ෛවද්‍ය නිලධාරීන්ගේ සංගමය යනු මෙරට වෛද්‍යවරුන්ගෙන් සියයට 95ක්ම නියෝජනය කරන වෘත්තීය සමිතියක් බවත් චන්දික එපිටකඩුව මහතා පැවසීය. ඒ අනූව අලුතින් පිහිටුවාගෙන ඇති අදාළ වෘත්තීය සමිතිය විසින් තම සංගමයට එල්ල කරන චෝදනාව තරයේ ප්‍රතික්ෂේප කරන බව ඔහු අවධාරණය කළේය. මේ අතර සම සෞඛ්‍ය උපාධි පාඨමාලාව වසර 4සිට 3ට සීමා කිරීම ප්‍රමාණවත් බවද අදාළ කාලය තුළ සිසුන්ට එම පාඨාමාලාව ආවරණය කළ හැකි බවද කියා සිටියේය. මීට පෙර වසර 4ක් පාඨමාලාව හැදෑරු කණ්ඩායමක් මේදක්වා රැකියාවක් නොමැතිව සිටින්නේ යැයිද මාධ්‍ය හමුවේදී චන්දික එපිටකඩුව මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=43219", "Category": null, "Parent URL": null}