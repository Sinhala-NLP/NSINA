{"Source": "Adaderana", "Timestamp": "November 1, 2016 05:14 pm", "Headline": " ජනපතිත් කුණු වර්ග කර දෙයි", "News Content": "වර්ගීකරණය කළ කසළ පමණක් එකතු කිරීමේ වැඩසටහනේ සමාරම්භය, ජනාධිපති මෛත‍්‍රීපාල සිරිසේන මැතිතුමාගේ ප‍්‍රධානත්වයෙන් අද (01) පෙරවරුවේ ජනාධිපති නිල නිවසේදී සනිටුහන් කෙරිණි.එම දීප ව්‍යාප්ත වැඩසටහන සංකේතවත් කරමින් දිරාපත් වන සහ දිරාපත් නොවන වශයෙන් වර්ගීකරණය කළ කසළ බඳුන් ජනාධිපතිවරයා විසින් නගර සභාව වෙත භාර දෙනු ලැබීය.මෙහිදී අදහස් දැක්වූ ජනාධිපතිවරයා ප‍්‍රකාශ කළේ අපේ රටේ කැළි කසළ ගැටලුව ජනතාවගේ දැඩි විවේචනයට ලක්ව ඇති, රජය ප‍්‍රමුඛ අවධානයක් යොමු කර විසඳුම් ලබාදිය යුතු ගැටලුවක් බවයි.පිරිසිදු නගරයක් මෙන්ම පිරිසිදු රටක් ඇතිකරලීමට මෙම ව්‍යාපෘතිය මනා පිටිවහලක් වනු ඇති බව සඳහන් කළ ජනාධිපතිතවරයා කැළි කසළ කළමනාකරණය වෙනුවෙන් රජය ගෙන යන සියලු වැඩසටහන් සාර්ථක කර ගැනීමට රටේ සියලු ජනතාවගේ සහයෝගය හිමි විය යුතු බවද ප‍්‍රකාශ කළේය.පළාත් සභා සහ පළාත් පාලන අමාත්‍යාංශයත් මහනගර සංවර්ධන සහ බස්නාහිර පළාත් සංවර්ධන අමාත්‍යාංශයත් මූලිකත්වය ගනිමින් මෙම වැඩසටහන සංවිධානය කරනු ලබයි.මෙම අවස්ථාවට අමාත්‍යවරුන් වන පාඨලී චම්පික රණවක, ෆයිසර් මුස්තාෆා, සාගල රත්නායක, රාජ්‍ය අමාත්‍ය පියංකර ජයරත්න යන මහත්වරුන් ද පළාත් සභා සහ පළාත් පාලන අමාත්‍යාංශයේ ලේකම් කමල් පද්මසිරි මහතා ඇතුළු රාජ්‍ය නිලධාරීන් පිරිසක් ද එක්ව සිටියහ.මේ අතර මේ වසරේ පහ වසර ශිෂ්‍යත්ව විභාගයට පෙනී සිටි සිසු සිසුවියන්ගේ දක්ෂතාව මත සකස් කරන ලද සාධන දර්ශකයන්ට අනුව දිවයිනේ ප්‍රථම ස්ථානය දිනාගත් කුරුණෑගල, මහව අධ්‍යාපන කලාපයේ ගල්ගමුව ඒරීයාව විද්‍යාලයේ සිසු සිසුවියන් ජනාධිපති මෛත්‍රීපාල සිරිසේන මහතා මුණගැසී තිබේ.අද පස්වරුවේ ජනාධිපති කාර්යාලයේ දී මොවුන් ජනාධිපතිවරයා මුණගැසුණු බව ජනාධිපති මාධ්‍ය අංශය සඳහන් කළේය.දරු දැරියන් 19දෙනෙකු පමණ මෙම අවස්ථාවට එක්ව සිටි අතර ඔවුන්ට සිය සුබාශිංසනය පළකළ ජනාධිපතිවරයා සිසුන් වෙත තිළිණ ප්‍රදානයක් ද සිදුකර ඇත. අනතුරුව සිසු සිසුවියන් සමග සුහද කතාබහක නිරත වූ ජනාධිපති මෛත්‍රීපාල සිරිසේන මහතා විද්‍යාලයේ අඩුපාඩු පිළිබඳව ද විමසා සිටි බව ජනාධිපති මාධ්‍ය අංශය සඳහන් කළේය.තම පාසලට නව ගොඩනැගිල්ලක් ලබාදෙන ලෙස ඔවුන් ජනාධිපතිවරයාගෙන් ඉල්ලා සිටි අතර ඊට අදාළ ඇස්තමේන්තුව කඩිනමින් තමන් වෙත භාරදෙන ලෙස ජනාධිපතිවරයා විද්‍යාලයේ විදුහල්පතිවරයා වෙත දැනුම් දී ඇත.", "URL": "https://sinhala.adaderana.lk/news.php?nid=65624", "Category": null, "Parent URL": null}