{"Source": "Adaderana", "Timestamp": "May 3, 2018 08:47 am", "Headline": "රත්‍රං සහ ආයුධ සොයා අරවියල්නගර් ප්‍රදේශයේ කැනීම්", "News Content": "එල්.ටී.ටී සංවිධානය අවසන් යුධ සමයේ කිලිනොච්චිය, අරවියල්නගර් ප්‍රදේශයේ රත්රන් හා ආයුධ තොගයක් වළ දමා ඇති බවට ලද තොරතුරක් මත කිලිනොච්චිය පොලිසිය විසින් ප්‍රදේශයේ කැනීම් සිදුකරනු ලැබීය. කිලිනොච්චිය පොලිසිය හා කිලිනොච්චිය ආරක්ෂක අංශ වෙත ලද තොරතුරක් මත කිලිනොච්චිය පොලිසිය විසින් කිලිනොච්චිය මහේස්ත්‍රාත් අධිකරණයෙන් ලබාගන් නියෝග යටතේ ඊයේ(02) ප්‍රදේශයේ කැනීම් සිදුකර තිබේ. පැය තුනක පමණ කාලයක් අදාළ ස්ථානයේ කැනීම් කටයුතු සිදුකරනු ලැබුවද ආරක්ෂක අංශ වෙත කිසිදු භාණ්ඩයක් හෝ උපකරණයක් නොලැබිණ අතර, කැනීම් කටයුතු ඊයේ දිනයේ නවතා දැමු බවද පොලිසිය පැවසීය. මීට පෙරද අවස්ථා ගණනාවකදී කිලිනොච්චිය, අරවියල්නගර් ප්‍ර‍දේශයේ හා මුල්ලිවයික්කාල් ප්‍රදේශයේ එල්.ටී.ටී සංවිධානය වළ දැමු රත්රන් පවතින බවට ලද තොරතුරු මත ස්ථාන කිහිපයක කැනීම් කටයුතු සිදුකළද කිසිවක් සොයා ගැනීමට හැකියාවක් නොලැබිණි. කැනීම් වෙනුවෙන් පොලිස් විශේෂ කාර්ය බළකා නිළධාරීන්, කිලිනොච්චිය පොලිස් නිළධාරීන්, කිලිනොච්චිය යුධ හමුදා නිළධාරීන්ද එක්ව සිටියහ. සිද්ධිය සම්බන්ධයෙන් කිලිනොච්චිය පොලිසිය වැඩිදුර පරීක්ෂණ මෙහෙ‍යවයි.", "URL": "https://sinhala.adaderana.lk/news.php?nid=88428", "Category": null, "Parent URL": null}