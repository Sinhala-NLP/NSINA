{"Source": "Adaderana", "Timestamp": "January 20, 2017 06:08 am", "Headline": "පී.එස්.ඩී කොස්තාපල්ගේ යතුරුපැදිය ගැටී පුද්ගලයෙක් මරුට", "News Content": "ජනාධිපති ආරක්ෂක අංශයේ සේවය කරන පොලිස් කොස්තාපල්වරයෙකු පැදවූ යතුරු පැදියක් පා පැදියක් ගැටීමෙන් සිදුවී ඇති අනතුරකින් පා පැදිකරු මිය ගොස් ඇති බව ආණමඩුව පොලීසිය කියයි.ඊයේ (19) සවස 6.00 ට පමණ ආණමඩුව - සූරක්කුලම ප්‍රදේශයේදී මෙම අනතුර සිදුවී ඇත.අනතුරින් මිය ගොස් ඇත්තේ ආණමඩුව - සූරක්කුලම පදිංචිව සිටි රාජකරුණා හේරත් මුදියන්සේලාගේ උක්කුබණ්ඩා (අවු:76) නම් අයෙකි.මිය ගොස් ඇති අය ඒ මොහොතේ පා පැදියකින් ගමන් කරමින් සිට ඇති අතර එම පා පැදිය එක්වරම මාර්ගය හරහා ගමන් කිරීමට උත්සාහ කරන විට ආණමඩුව - හලාවත මර්ගයේ ගමන් කරමින් තිබූ යතුරු පැදියේ එය ගැටී ඇති බව පොලීසිය කියයි.එහිදී පා පැදිකරු සහ යතුරු පැදිකරු යන දෙදෙනාම අනතුරින් තුවාල ලබා ආණමඩුව දිසා රෝහලට ඇතුළත් කර තිබේ.පා පැදිකරු මිය ගොස් ඇති අතර යතුරු පැදිය පැදවූ ජනාධිපති ආරක්ෂක අංශයේ කොස්තාපල්වරයා සිහි මද තත්ත්වයෙන් ආණමඩුව දිසා රෝහලේ ප්‍රතිකාර ලබමින් සිටින බව අප වාර්තාකරු කියයි.ආණමඩුව පොලීසය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=68313", "Category": null, "Parent URL": null}