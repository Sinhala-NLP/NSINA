{"Source": "Adaderana", "Timestamp": "September 15, 2019 12:23 pm", "Headline": "කහ කබාකරුවන්ගෙන් උණුසුම් වන ප්‍රංශය", "News Content": "කහ කබකරුවන්ගේ විරෝධතා හේතුවෙන් ප්‍රංශය යළිත් නොසන්සුන් වී ඇත. විරෝධතා අතරතුර 21 දෙනෙකු අත්අඩංගුවට ගෙන ඇති බවත් සඳහන්. ප්‍රංශ ආණ්ඩු විරෝධී උද්ඝෝෂණ මාලාවේ තවත් අදිරයක් පසුගියදා ආරම්භ වුණි. කහ කබකරුවන්ගේ විරෝධතා ව්‍යාපාරය ලෙස ප්‍රකට එම උද්ඝෝෂණ පැවැත්වෙන 44 වැනි සති අන්තය මෙයයි. 150 ක පමණ පිරිසක් විරෝධතාවට සහභාගී වී ඇති අතර ඔවුන් පැරිස් අගනුවර වීථි ඔස්සේ පාගමනින් ගමන් කලේය. විරෝධතාව හේතුවෙන් පැරිස් අගනුවරට දැඩි පොලිස් ආරක්ෂාවක්ද යොදවා තිබුණි. කෙසේ වෙතත් දිනෙන් දිනම මෙම ව්‍යාපාරයට පරිහානියට පත්වෙමින් තිබෙයි. ආරම්භක අවධියේ මෙන් විශාල පිරිසක් මේ වනවිට විරෝධතා සඳහා සහභාගී නොවන බව වාර්තා වෙයි. එමෙන්ම මීටපෙර අවස්ථාවලදී මෙන් විරෝධතා ආශ්‍රිත ප්‍රචණ්ඩකාරී සිදුවීම්ද වාර්තා වන්නේ නැත. විරෝධතාකරුවන් ප්‍රංශ රියදුරන්ගේ මෝටර් රථ තුළ තිබිය යුතු ආලෝක ප්‍රතිදීප්ත කහ පැහැති කෙටි කබාවලින් සැරසී විරෝධතාවට එක් විම හේතුවෙන් ඊට ‘කහ කබා ව්‍යාපාරය’ යන නම ලැබුණි. ආරම්භයේදී එය ඉන්ධන බදු ඉහළ දැමීමට එරෙහිව ආරම්භ වූ විරෝධතා ව්‍යාපාරය වූවත් මේ වනවිට ඊට ආණ්ඩු විරෝධී මුහුණුවරක් එක්වී ඇති බව විදෙස් වාර්තා වැඩිදුරටත් සඳහන් කළේය. මේ අතර උද්ඝෝෂණ ව්‍යාපාරයට සමගාමීව ප්‍රංශයේ නැන්ටෙස් නගරයේ පැවති විරෝධතාව අතරතුර නොසන්සුන්කාරී වාතාවරණයක් ඇතිවී ඇත. පොලිසිය මැදිහත්වීමත් සමග එම තත්ත්වය උද්ගත වී ඇති බවයි වාර්තා වන්නේ. මෙහිදී විරෝධතාකරුවන් විසුරුවා හැරීමට පොලිසිය කඳුළු ගෑස් ප්‍රහාරද එල්ල කළේය. පොලිස් ප්‍රකාශකයෙක් සඳහන් කළේ විරෝධතා අතරතුර 21 දෙනෙකු අත්අඩංගුවට ගත් බවයි. මේ අතර කළු පැහැයෙන් සැරසුණු විරෝධතාකරුවන් පිරිසක් නගරයේ සංචාරක ඒජන්සියකට සහ ආපන ශාලාවකට අලාභ හානි සිදුකර ඇත. කෙසේ වෙතත් පොලිසිය මැදිහත් වී තත්ත්වය පාලනය කිරීමට කටයුතු කළ බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=119144", "Category": null, "Parent URL": null}