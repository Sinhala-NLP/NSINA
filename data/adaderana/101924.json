{"Source": "Adaderana", "Timestamp": "January 7, 2019 10:12 am", "Headline": "සොහොන් බිමේ තනිව ගිය ජාතික නායකයෙක්", "News Content": "ශ්‍රී ලංකාවට ජයග්‍රහණ රැසක් ගෙන ආ දිලිප් කුමාරට තායිලන්තයේ තරගාවලියකට සහභාගිවීම සඳහා පවතින ආර්ථික දුෂ්කරතා ගැන අද දෙරණ කළ අනාවරණයෙන් පසු ඔහුට ඒ සඳහා මූල්‍යාධාර හිමි වූ අයුරු ඔබ පසුගියදා දුටුවේය. මේ එවන් දුෂ්කර ඉරණමකට මුහුණ පා සිටින ජාතික තලයේ ක්‍රීඩකයෙක් පිළිබඳවයි. මේ එදිරි බන්ධනගේ චන්න. ඔහු මෙලෙස සොහොන් බිම් හි තණකොළ කැපීම සහ මීනී වළවල් කැපීම සිදු කරන්නේ එදිනෙදා දිවිසරිකරගැනීමට කීයක් හෝ සොයාගැනීමේ අරමුණින්. ඒත් මෙලෙස ජීවිකාව ගෙනයමින් දිවිගැට ගසාගැනීමට වීරිය දරන්නේ ශ්‍රී ලාංකේය නාමය ජාත්‍යන්තරයට ගෙන යාමට දායක වූ ක්‍රීඩකයකු බව පැවසුවහොත් ඔබ විමතියට පත්වනවා නොඅනුමානයි. වසර 16 ක් ශ්‍රී ලංකා ජාතික පාපන්දු කණ්ඩායම නියෝජනය කළ චන්න 2012-2013 වසරවල එහි ජාතික නායකයා ලෙසින් කටයුතු කළත් පසුගිය කාලය පුරා ඔහු දිවි සරකරගෙන ඇත්තේ දඩැල්ල සුසාන භූමියේ තණකොළ කැපීම , මිනීවළවල් කැපීම සහ වෙනත් කුලී වැඩවලින්. ක්‍රීඩාවෙන් ශ්‍රී ලාංකේය නාමය ජාත්‍යන්තරයට ගෙන යාමට උරදුන් ක්‍රීඩකයින් ක්‍රීඩාවෙන් සමුගත් පසු ඔවුන්ට සවියක් වීමේ වැඩපිළිවෙළක් ක්‍රීඩා බලධාරීන් සතුව නොතිබීම කණගාටුවට කරුණක්. කෙසේ වෙතත් මොහු සිය ක්‍රීඩා ජීවිතයෙන් ලද අත්දැකීම් සහ පුහුණුව මේ වන විට නවක ක්‍රීඩකයන් වෙත ලබාදීමට කටයුතු කරන්නේ කිසිදු අය කිරීමකින් තොරව වීමද විශේෂත්වයක්. මේ පිළිබඳව ක්‍රීඩා අමාත්‍යවරයාගේ අවධානය යොමු වනු ඇතැයි අද දෙරණ අපේක්ෂා කරයි.", "URL": "https://sinhala.adaderana.lk/news.php?nid=101924", "Category": null, "Parent URL": null}