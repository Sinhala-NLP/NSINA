{"Source": "Adaderana", "Timestamp": "September 21, 2017 02:36 pm", "Headline": " ෆේස්බුක්වලින් වංචනිකව බැංකු ගිණුම පුරවාගත් කතක්", "News Content": "ෆේස්බුක් සමාජ ජාල වෙබ් අඩවිය ඔස්සේ වංචනික ලෙස පුද්ගලයන්ගෙන් මුදල් ලබාගත් කාන්තාවක් වැලිගම ප්‍රදේශයේදී අත්අඩංගුවට ගෙන තිබේ. වැලිගම පොලීසියට ලද පැමිණිල්ලක් මත සිදු කළ විමර්ශනයක් අනුව එම සැකකාර කාන්තාව අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. විදේශයන්ගෙන් තෑගි පාර්සල් ලැබී ඇති බව පවසා ෆේස්බුක් ඔස්සේ පණිවිඩ යොමු කර වංචනික ලෙස ඇය පුද්ගලයන්ගෙන් තම බැංකු ගිණුම් වෙත මුදල් බැරකරගෙන ඇති බව පොලීසිය සිදු කළ විමර්ශනවල දී අනාවරණය වී තිබේ. සැකකාර කාන්තාව හෝමාගම, ගලවිලවත්ත ප්‍රදේශයේ පදිංචි 64 හැවිරිදි අයෙක් බව සඳහන්ය. මෙම සිද්ධිය පිළිබඳව වැලිගම පොලීසිය මගින් තවදුරටත් විමර්ශන සිදුකරන අතර මෙවැනි වංචනික ක්‍රියාවන්ට හසු නොවන ලෙස පොලීසිය මහජනතාවට දැනුම් දෙයි.", "URL": "https://sinhala.adaderana.lk/news.php?nid=77847", "Category": null, "Parent URL": null}