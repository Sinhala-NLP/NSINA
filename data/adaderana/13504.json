{"Source": "Adaderana", "Timestamp": "January 15, 2011 09:46 am", "Headline": "2013 දී ප්‍රථම විදුලි දුම්රිය ධාවනයට එක්වෙයි", "News Content": "විදුලි දුම්රියක් ධාවනය කිරීම සඳහා මූලික අධ්‍යයන කටයුතු සිදුකෙරෙමින් පවතින බව ශ්‍රී ලංකා දුම්රිය දෙපාර්තමේන්තුව පවසයි. 2013 වර්ෂය වන විට ප්‍රථම විදුලි දුම්රිය ධාවනයට යෙදවිය හැකි බව එම දෙපාර්තමේන්තුවේ අධ්‍යක්ෂ විජය සමරසිංහ මහතා සඳහන් කරයි. මෙම විදුලි දුම්රිය වේයන්ගොඩ සිට දකුණු කළුතර දක්වා ධාවනය කිරීම ශක්‍යතා අධ්‍යයනය කිරීමේ කටයුතු ආරම්භ කිරීම සඳහා සූදානම් වන බව අද දෙරණ වෙත අදහස් දක්වමින් ඔහු කියා සිටියේය. මේ සඳහා මොරටුව විශ්ව විද්‍යාලයේ විද්වත් මණ්ඩලය සහය මෙන්ම විදුලිබල මණ්ඩලයේ හා බල ශක්ති අමාත්‍යාංශයේ උපදේශකත්වය මත මෙම කටයුතු ආරම්භ කිරීමට සියලු කටයුතු සංවිධානය කර ඇති බව ද සමරසිංහ මහතා පෙන්වාදුන්නේය. දුම්රිය සාමාන්‍යාධිකාරීවරයා විසින් අදාළ කටයුතු සඳහා දුම්රිය නිලධාරීන් ඇතුළු කාර්යය මණ්ඩලයකින් යුත් කමිටුවක් පත්කර ඇති බව ද ඔහු ප්‍රකාශ කළේය. ඉන්ධන සඳහා වැයවන පිරිවැය බොහෝදුරට අවමවීම, කෙටි කාලයක් තුළ වැඩි වේගයකින් දුම්රිය ධාවනය කිරීමට හැකිවීමථ මගී ජනතාවට වඩාත් සුඛෝපභෝගී ගමනක් ගමන් කළ හැකිවීම හා පරිසර හිතකාමීවීම විදුලි දුම්රිය හඳුන්වාදීම තුළින් අත්වන ප්‍රතිලාභ බව හෙතෙම සඳහන් කරයි.", "URL": "https://sinhala.adaderana.lk/news.php?nid=13504", "Category": null, "Parent URL": null}