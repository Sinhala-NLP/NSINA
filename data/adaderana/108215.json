{"Source": "Adaderana", "Timestamp": "April 19, 2019 11:26 am", "Headline": "ගිනි නිවපු අය අගයයි", "News Content": "නෝත්‍රදාම් දෙව්මැදුරේ ගින්න නිවාදැමීමට සහාය වූ ගිනි නිවන සේවකයන් ඇගයීමේ උත්සවයක් ප්‍රංශයේ පැරිස් නුවරදී පැවැත්විය. ලෝක උරුමයක් මෙන්ම පැරිස් අගනුවර ආභරණයක් ද වූ නොත්‍රදාම් ආසන දෙව්මැදුර පසුගියදා ඇති වූ ගින්නක් හේතුවෙන් දැඩි ලෙස හානියට පත්විය. ගින්න නිවාදැමීමට පැරිස් නුවර ගිනි නිවන සේවකයන් ගත් අතිමහත් උත්සාහය ඇගයීම සදහා වන උත්සවයක් එලීසේ මන්දිරයේදී පැවැත්වුණේ ජනාධිපති එමානුවෙල් මැක්‍රොන්ගේ ප්‍රධානත්වයෙන්. 300කට වැඩි ගිනි නිවන සේවකයන් පිරිසක් මෙහිදී ඇගයීමට ලක්විය. නෝත්‍රදාම් දෙව්මැදුරේ ප්‍රධාන පූජකවරයා සහ පැරිස් නුවර නගරාධිපතිවරයාද මේ අවස්ථාවට එක්ව සිටියේය. දේවස්ථානයේ කොත ඇතුලු වහලයේ දැවමය කොටසක පැතිරී ගිය ගින්න නිවාදැමීම සදහා ගිනි නිවන සේවකයන්ට මුලු රැයක් පුරාවට වෙහෙසවීමට සිදුවිය. එහිදී සක්‍රියව සේවයේ නිරතවුණු ගිනි නිවන සේවකයන්ගේ සහයෙන් ගින්න නිවාදැමීමට හැකිවු අතර දේවස්ථානයේ තිබුණු අනර්ඝ කෞතුක වස්තූන් බේරාගැනීමටත් අවස්ථාව හිමිවිය. එහිදී ඔවුන් දැක්වූ විශිෂ්ට කැපවීම ඇගයීම වෙනුවෙන් මේ උත්සවය සංවිධානය වී තිබු බව විදෙස් වාර්තාවල වැඩිදුරටත් සඳහන් විය.", "URL": "https://sinhala.adaderana.lk/news.php?nid=108215", "Category": null, "Parent URL": null}