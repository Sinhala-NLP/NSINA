{"Source": "Adaderana", "Timestamp": "August 2, 2012 07:00 am", "Headline": " සරසවි ඇදුරන්ගේ සාකච්ඡා එකඟත්වයකින් තොරව අවසන්", "News Content": "විශ්ව විද්‍යාල ආචාර්යවරුන් සහ ආර්ථික සංවර්ධන අමාත්‍ය බැසිල් රාජපක්ෂ මහතා අතර පැවැති සාකච්ජා එකඟත්වයකින් තොරව අවසන් වූ බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. ජනාධිපති ලේකම් ලලිත් වීරතුංග මහතාද සහභාගී වූ මේ සාකච්චාව පුරා පැය තුනක් පමණ කාලයක් තිස්සේ පැවැති බවත්,එහිදී ගැටලු විසඳීම සඳහා රජයේ නියෝජිතයින් කැමැත්ත පළ කළ බවත් විශ්ව විද්‍යාල ආචාර්යවරුන්ගේ සමිති සම්මේලනයේ ලේකම් ආචාර්ය,ටෙරන්ස් මදුජිත් මහතා අද දෙරණට කියා සිටියේය. ගැටලුවේ විවිධ පැතිකඩ ගැන සාකච්ඡා කළ නමුත් පැහැදිලි එකඟතාවක් ඇති නොවුණු බවත්,එසේ වුවද ඉදිරි දින දෙක තුළ එකඟතාවකට පැමිණීමට හැකිවෙනු ඇති බව හෙතෙම පෙන්වා දුන්නේය. අද හෝ හෙට දිනයේ යළිත් සාකච්ඡාවක් පැවැත්වෙනු ඇති බවත්,ඒ අතරේ තමන්ගේ වෘත්තීය සමිති ක්‍රියා මාර්ගය දිගටම පවත්වාගෙන යන බවත් ආචාර්ය මදුජිත් මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=26247", "Category": null, "Parent URL": null}