{"Source": "Adaderana", "Timestamp": "July 26, 2018 11:38 am", "Headline": "පුත්තලමේ ඉඩම් ලබා දීමේ වැඩසටහනට වන සංරක්‍ෂණ දෙපාර්තමේන්තුවෙන් බාධා", "News Content": "පුත්තලම දිස්ති‍්‍රක්කයේ ගොවි ජනතාව වෙත ඉඩම් ලබා දීමේ වැඩපිළිවෙල සඳහා වන සංරක්‍ෂණ දෙපාර්තමේන්තුව නිසි දායකත්වයක් ලබා නොදීම හේතුවෙන් බරපතළ ගැටළුවක් මතු වී තිබෙන බව වාරිමාර්ග හා ආපදා කළමනාකරණ රාජ්‍ය අමාත්‍ය පාලිත රංගේ බණ්ඩාර මහතා පවසයි. ඔහු පෙන්වා දෙන්නේ වන සංරක්‍ෂණ දෙපාර්තමේන්තුවේ ප‍්‍රධානියා ජනාධිපතිවරයාගේ උපදෙස්වලට හෝ අවනත නොවන තත්ත්වයක් උද්ගතව තිබෙන බවයි. ගොවීන් විසින් වගා කළ ඉඩම් කි‍්‍රයාත්මක නීති යටතේ නිදහස් කළ හැකි වුවද වන සංරක්‍ෂක ජනරාල්වරයා ඒවා නිදහස් කිරීමට මේ දක්වා පියවර ගෙන නොමැති බවයි. මේ තත්ත්වය තුළ පුත්තලම, කරුවලගස්වැව, නවගත්තේගම හා තවත් ප‍්‍රාදේශීය ලේකම් කොට්ඨාශ කිහිපයක ජනතාවට නිරවුල් ඉඩමක හිමිකම ලබා දීමට නොහැකි වී ඇති බවද අමාත්‍යවරයා පවසයි. වත්මන් රජය බලයට පත්වූ කාල වකවනුවේ සිට මේ දක්වා කාලය තුළ පුත්තලම් දිස්ති‍්‍රක්කයේ ජනතාවට ඉඩම් කට්ටි දස දහසක හිමිකම ලබා දීමට තමන් සැලසුම් කළද වන සංරක්‍ෂණ දෙපාර්තමේන්තුවේ කි‍්‍රයාකලාපය තුළ එම කටයුත්ත මේ දක්වාම සිදු කිරීමට නොහැකි වී ඇති බවයි ඔහු පෙන්වා දෙයි. අවසන් උත්සාහය ලෙස මේ දුක්ගැනවිල්ල ජනාධිපතිවරයා වෙත යොමු කළ බවත් ජනාධිපතිවරයාද මේ සම්බන්ධයෙන් කඩිනමින් අවධානය යොමු කර ඊට අදාල දැනුම්වත් කිරීම් සිදු කළද මේ දක්වාම ඉඩම් නිදහස් කිරීමේ වැඩපිළිවෙල සාර්ථක වී නැතැයිද ඔහු පැවැසීය. 2018 ජනවාරි මස 22 දා ජනාධිපතිවරයාගේ උපදෙස් මත ජනාධිපති ලේකම්වරයා විසින් වන සංරක්‍ෂණ දෙපාර්තමේන්තුවේ ප‍්‍රධානියාට ලිඛිත දැනුවත් කිරීමක් යොමු කරමින් පවසා ඇත්තේ වන සංරක්‍ෂණ දෙපාර්තමේන්තු භාරකාරත්වයේ පවතින සීමාවේ ඇති, ගොවීන් විසින් වගා කරන ලද ඉඩම් ඔවුන් වෙත නිදහස් කර දීමට වහාම පියවර ගන්නා ලෙසයි. රාජ්‍ය අමාත්‍ය පාලිත රංගේ බණ්ඩාර මහතා පවසන්නේ මෙම දැනුම්දීමටද මේ දක්වා කිසිදු ප‍්‍රතිචාරයක් හිමි වී නොමැති බවයි. ආණමඩුවේ පිහිටි ඔහුගේ කාර්යාලයේ ඊයේ(25) පැවැති සංවර්ධන ප‍්‍රගති සමාලෝචන රැස්වීමකට එක්වෙමින් අමාත්‍යාවරයා මේ බව පැවසීය.", "URL": "https://sinhala.adaderana.lk/news.php?nid=93235", "Category": null, "Parent URL": null}