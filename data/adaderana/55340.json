{"Source": "Adaderana", "Timestamp": "November 26, 2015 04:33 pm", "Headline": "හඳුන්නෙත්ති කෝප් සභාපති වෙයි", "News Content": "පාර්ලිමේන්තුවේ කෝප් කමිටුවේ සභාපති ධුරයට සුනිල් හඳුනෙත්ති මහතා තේරී පත්ව තිබේ.අද (26) පැවැති කෝප් කමිටුවේදී රාවුෆ් හකීම් ඇමතිවරයා විසින් සුනිල් හඳුන්නෙත්ති මහතාගේ නම යෝජනා කර ඇති අතර අජිත් පී පෙරේරා නියෝජ්‍ය අමාත්‍යවරයා විසින් එම යෝජනාව ස්ථිර කර ඇත.ඊට කථානායක කරු ජයසූරිය මහතාගේ අනුමැතිය ලැබී ඇතැයි ද සඳහන්ය.මීට පෙර කෝප් කමිටුව සඳහා සභාපතිවරුන් 13 දෙනෙකු පත්ව ඇති අතර නව පත්වීමත් සමග හඳුන්නෙත්ති මහතා එහි 14 වැනි සභාපතිවරයා වෙයි.(COPE) කෝප් යන ඉංග්‍රීසි කෙටි යෙදුමේ අදහස පොදු ව්‍යාපාර සම්බන්ධයෙන් සොයා බැලීමට පත්කරනු ලබන පාර්ලිමේන්තු කාරක සභාවයි.සාමාන්‍ය ජනතාවට වැටහෙන ලෙස පැවසු‍වහොත් පාර්ලිමේන්තුව විසින් පත්කරනු ලබන මේ කාරක සභාවේ අරමුණ වන්නේ රජයට සම්බන්ධ ව්‍යාපෘතිවලට අදාළ ගනුදෙනු ගැන සොයා බැලීම ය. රජයේ මූල්‍ය කටයුතු විනිවිදභාවයකින් යුතු ව සිදුකිරීමට සහාය දීමත්; දූෂණ හා වංචා ඇතොත්; ඒවා පෙන්වාදීමත් මේ කාරක සභාවේ අරමුණ බව පැවසෙයි.එය සිදුවිය යුත්තේ ඉතා පරෙස්සමෙන් හා යුක්තිසහගතව වන අතර පසුගිය කාලයේදී මහබැංකු අධිපතිවරයා සම්බන්ධයෙන් එල්ල වූ චෝදනාව ද කෝප් කමිටුව හමුවේ සලකා බැලිණ.මේ අතර පාර්ලිමේන්තු ගිණුම් කාරක සභාවේ සභාපති ලෙස නියෝජ්‍ය අමාත්‍ය ලසන්ත අලගියවන්න මහතා පත්ව ඇතැයිද වාර්තා වේ.", "URL": "https://sinhala.adaderana.lk/news.php?nid=55340", "Category": null, "Parent URL": null}