{"Source": "Adaderana", "Timestamp": "August 25, 2010 03:28 pm", "Headline": "මන්ත්‍රීවරයා අතුරුදහන් කළාට ටී.එම්.වී.පී විරෝධතා", "News Content": "තම පක්ෂ සාමාජිකයෙකු මෙන්ම මඩකළපුව මහනගර සභා මනත්‍රීවරයෙකු අතුරුදහන් කිරීම පිළිබඳ දැඩි විරෝධය පළ කරන බව තමිල් මක්කල් විඩුදලෙයි පුලිගල්(ටී.එම්.වී.පී) පක්ෂය පවසයි. මඩකළපුව මහනගර සභා මන්ත්‍රී සහයමනී ප්‍රකාශම් නැමති අය ඉකුත් 23 වන දින වැඩ ඇරී නිවස බලා ගමන් ගනිමින් සිටියදී පැහැරගැනීමට ලක්ව ඇතැයි ටී.එම්.වී.පීයේ මහ ලේකම් කයිලේශ්වර රාජා නිකුත් කළ නිවේදනයක දැක්වේ. යුදමය වාතාවරණයෙන් පසුව සාමකාමීව ජීවත්වීමට තිබුණු පරිසරය මෙවැනි අවාසනාවන්ත සිදුවීම් තුළින් උල්ලංඝණය වන බවත්,දින තුනක් ඇතුළත අතුරුදහන් කළ මන්ත්‍රීවරයා සොයා දීමට කටයුතු නොකළහොත් මෙම පැහැරගැනීමට එරෙහිව විරෝධතා ව්‍යාපාරයක් ‍පැවැත්වීමට කටයුතු කරන බවත් නිකුත් කළ නිවේදනයේ වැඩිදුරටත් සඳහන් වේ. එහෙත් එහෙව් පුද්ගල අතුරුදහන්වීමක් පිළිබඳ පොලීසියට පැමිණිල්ලක් ලැබී නොමැති බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=10430", "Category": null, "Parent URL": null}