{"Source": "Adaderana", "Timestamp": "January 18, 2013 03:11 pm", "Headline": "තරාතිරමෙන් වැඩක් නෑ - දූෂිතයින්ට දඬුවම් දෙනවා", "News Content": "තරාතිරම නොබලා දූෂිතයින්ට දඬුවම් කිරීමට රජය පසුබට නොවන බව ජනාධිපති මහින්ද රාජපක්ෂ මහතා පවසයි. වත්මන් රජය ව්‍යවස්ථාවට අනුව ක්‍රියාත්මක වන අතර නීතියට ගරු කරනවා සේම රටේ ප්‍රජාතන්ත්‍රවාදය ආරක්ෂා කිරීමට ද උපරිමයෙන් කැපවී සිටින බව ජනාධිපතිවරයා අවධාරණය කරයි. දික්ඕවිට ධීවර වරාය විවෘත කිරීමේ අවස්ථාවට අද (18) පෙරවරුවේ සහභාගී වෙමින් ජනාධිපති මහින්ද රාජපක්ෂ මහතා මේ අදහස් පළ කරන ලදී. මේවන විට මත්ද්‍රව්‍ය උවදුර සමාජය විනාශ කරන පිළිලයක් බවට පත්ව ඇති බව එහිදී ජනාධිපතිවරයා සඳහන් කළේය. ත්‍රස්තවාදයෙන් රට නිදහස් කරගැනීමට කටයුතු කළ ආකාරයෙන්ම මත්උවදුරෙන් අනාගත පරපුර බේරා ගැනීමට ද සියලු දෙනා ඒකරාශී විය යුතු බව ජනාධිපති මහින්ද රාජපක්ෂ මහතා එහිදී වැඩිදුරටත් පැවසුවේය.", "URL": "https://sinhala.adaderana.lk/news.php?nid=30868", "Category": null, "Parent URL": null}