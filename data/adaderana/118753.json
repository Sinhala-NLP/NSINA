{"Source": "Adaderana", "Timestamp": "September 10, 2019 01:11 pm", "Headline": "විහාරස්ථාන 75කට ඔප්පු", "News Content": "ශ්‍රී සම්බුද්ධ ශාසනයේ චිරස්ථීතිය සහතික කිරීමේ උදාර අරමුණ පෙරදැරිව දිවයින පුරා විහාරස්ථාන75ක් සඳහා පූජා ඔප්පු පිළිගැන්වීම ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද (10)පෙරවරුවේ ජනාධිපති මන්දිරයේ දී සිදුවිය. ශ්‍රී ලංකාවේ සියලූම පුරවැසියන් වෙත භූමියේ හිමිකම තහවුරු කරමින් ඉඩම් දීමනා පත්‍ර හා බලපත්‍ර දස ලක්ෂයක් ලබාදීමේ ජාතික වැඩසටහනට සමගාමීව බුදුසසුනේ චිරස්ථීතිය උදෙසා ශිෂ්‍ය අනුශිෂ්‍ය පරම්පරාවන් වෙත දායාදකරනුවස් දිවයිනේ සියලූ විහාරස්ථාන සඳහා පූජා ඔප්පු ලබාදීමේ වැඩපිළිවෙළ මේවන විට ක්‍රියාත්මක කෙරේ. දිවයිනපුරා රජයේ ඉඩම්වල පිහිටි විහාරස්ථානවලට අදාළ පූජා ඔප්පු 355ක් 2015 වසරේ සිට මේ දක්වා සඟසතු කොට පූජාකර ඇති අතර තවත් විහාරස්ථාන 700ක් වෙනුවෙන් පූජා ඔප්පු සකස් කර අවසන්ව තිබේ. මල්වතු පර්ශ්වයේ අනුනායක පූජ්‍ය දිඹුල්කුඹුරේ විමලධම්ම අනුනායක ස්වාමින්වහන්සේ ප්‍රමුඛ මහා සංඝරත්නය මෙම අවස්ථාවට වැඩමකර සිටී අතර, අමාත්‍ය සජිත්ප්‍රේමදාස, ගයන්ත කරුණාතිලක යන මහත්වරුන් ඇතුළු පිරිසක් එක්ව සිටියහ.", "URL": "https://sinhala.adaderana.lk/news.php?nid=118753", "Category": null, "Parent URL": null}