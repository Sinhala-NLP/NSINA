{"Source": "Adaderana", "Timestamp": "May 24, 2016 11:41 am", "Headline": "  පළාගිය ඉන්දීය ජාතිකයා විදෙස්ගත වෙයි?", "News Content": "නීති විරෝධී වකුගඩු ජාවාරම සම්බන්ධයෙන් අත්අඩංගුවට ගැනීමෙන් අනතුරුව පළාගිය ඉන්දීය ජාතිකයා විදෙස්ගතව ඇති බවට තොරතුරු අනාවරණය වී ඇති බව කොළඹ අපරාධ කොට්ඨාශය අධිකරණයට දැනුම් දී තිබේ. අදාළ නඩුව අද(23) කැඳවු අවස්ථාවේ පොලීසිය මේ බව කොළඹ මහේස්ත්‍රාත් අධිකරණය වෙත දැනුම්දුන් බව අද දෙරණ අධිකරණ වාර්තාකරු සඳහන් කළේය.ජාවාරම සම්බන්ධයෙන් අත්අඩංගුවට ගෙන මේ වන විට පළාගොස් සිටින ඉන්දීය ජාතිකයා විදෙස් ගත වී ඇති බවට තොරතුරු ලැබී ඇති අතර ආගමන හා විගමන දෙපාර්තමේන්තුව මේ පිළිබඳ කරුණු ඉදිරිපත් කරන බව මෙහිදී කොළඹ අපරාධ කොට්ඨාශය අධිකරණය හමුවේ සඳහන් කර තිබේ.ජාවාරම සම්බන්ධයෙන් අත්අඩංගුවට ගත් සෙසු ඉන්දීය ජාතිකයින් හත් දෙනා ද අද අධිකරණය හමුවට ඉදිරිපත් කර තිබූ අතර ඔවුන් ලබන 31 වන දින දක්වා තවදුරටත් රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් ගිහාන් පිලපිටිය මහතා නියෝග කළ බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=60448", "Category": null, "Parent URL": null}