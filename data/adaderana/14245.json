{"Source": "Adaderana", "Timestamp": "February 15, 2011 10:52 pm", "Headline": "ජිනා මැඩම් ඇප පිට නිදහස් ", "News Content": "කොළඹ කොල්ලුපිටියේ ලිබර්ටි ප්ලාසා ගොඩනැගිල්ලේ පවත්වාගෙන ගිය සුපිරි ගණිකා නිවාසයේ ප්‍රධාන සැකකාරිය වන රොස්මෙරී පුවී පෙරේරා නොහොත් ජිනා මැඩම් ඇප මත නිදහස් කරන්නට අද කොළඹ මහේස්ත්‍රාත් අධිකරණය විසින් නියෝග කර තිබේ. පසුගිය දෙසැම්බර් මස 04 වන දින වලාන මධ්‍යම දූෂණ මර්දන ඒකකය විසින් මෙම ගණිකා නිවාසය වටලන ලදී. පසුව අධිකරණයෙන් ලබාගත් වරෙන්තුවකට අනුව එහි ප්‍රධාන සැකකාරිය ද අත්අඩංගුවට ගන්නා ලදී. කෙසේ වුවද අද(15)නඩුව කැඳවූ අවස්ථාවේදී රුපියල් 50,000 ක පුද්ගලික ඇප සහ රුපියල් ලක්ෂ 5 බැගින් වන ශරීර ඇප දෙකක් මත ‍මෙම සැකකාරිය නිදහස් කරන්නට තීරණය කෙරිණි. ඒ අනුව එකී ශරීර ඇප දෙක සැකකාරියගේ ළඟම ඥාතීන් දෙදෙනෙකු විසින් තැබිය යුතු බවත්,ඇයට සෑම මසකම අවසන් ඉරුදින පෙ.ව 9.00 සිට දහවල් 12.00 අතර කාලය තුළ වලාන දූෂණ මර්දන ඒකකට ඉදිරිපිට පෙනී සිටින ලෙසත් අධිකරණය මගින් දැනුම් දී තිබේ.", "URL": "https://sinhala.adaderana.lk/news.php?nid=14245", "Category": null, "Parent URL": null}