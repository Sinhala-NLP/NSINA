{"Source": "Adaderana", "Timestamp": "June 13, 2016 05:24 pm", "Headline": "පාසල විවෘත කරන්න-දෙමාපියන් පාරට බසියි", "News Content": "අරණායක, උස්සාපිටිය සුමංගල විද්‍යාලයේ සිටින රැඳවූවන් ඉන් ඉවත් කර පාසල නැවත විවෘත කරන ලෙස ඉල්ලා දෙමව්පියන් පිරිසක් උද්ඝෝෂණයක නිරත වී තිබේ.අරණායක - මාවනැල්ල ප්‍රධාන මාර්ගය අවහිර කරමින් අද(13) පෙරවරුවේ ඔවුන් එම විරෝධතාවයේ නිරත වු බව අද දෙරණ වාර්තාකරු පැවසුවේය.පසුගියදා අරණායක ප්‍රදේශයට බලපෑ ආපදා තත්ත්වය හේතුවෙන් විපතට පත් 500ක් පමණ පිරිසක් එම විද්‍යාලයේ පවත්වාගෙන යන අවතැන් කඳවුරුවල රඳවා සිටින බව වාර්තා වෙයි.එම පිරිස පාසලේ රැඳී සිටීම හේතුවෙන් තම දරුවන්ගේ අධ්‍යාපන කටයුතුවලට බාධා එල්ල වී ඇති බව උද්ඝෝෂණයේ නිරත වු දෙමව්පියන් පවසයි.එම අවතැන් කඳවුර ඉවත් කර පාසල පවත්වාගෙන යාමට කටයුතු කරන ලෙස මාවනැල්ල අධ්‍යාපන කාර්යාලයෙන් ඉල්ලීමක් කළ ද ඒ සඳහා මේ වන තෙක් විසඳුමක් ලැබී නොමැති බව ද දෙමව්පියන් පවසයි.", "URL": "https://sinhala.adaderana.lk/news.php?nid=61057", "Category": null, "Parent URL": null}