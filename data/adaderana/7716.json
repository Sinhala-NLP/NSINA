{"Source": "Adaderana", "Timestamp": "April 8, 2010 08:55 am", "Headline": "ඡන්දය වෙනුවෙන් විශේෂ බස් සේවාවක්", "News Content": "මැතිවරණය පැවැත්වෙන අද දිනයේ දී ඡන්දදායකයින් වෙනුවෙන් විශේෂ බස් සේවාවක් ක්‍රියාත්මක වන බව ලංකා ගමනා ගමන මණ්ඩලය හා පෞද්ගලික බස් හිමියන්ගේ සංගමය පවසයි. දුර පළාත් සඳහා අතිරේක බස් 200 ක්‍ යෙ‍ාදවා ඇති බව ලංකා ගමනා ගමන මණ්ඩලයේ සභාපති ධම්මික ‍හේවාපතිරණ මහතා සඳහන් කළේය. එසේම පෞද්ගලික බස්රථ ධාවනය ද වැඩි කිරීමට තීරණය කර ඇති බව පෞද්ගලික බස්හිමියන්ගේ සංගමයේ සභාපති ගැමුණු විජේරත්න මහතා කියා සිටියේය. මැතිවරණ රාජකාරි කටයුතු සඳහා ලංකා ගමනා ගමන මණ්ඩලය බස්රථ 1,500 ක් මැතිවරණ කොමසාරිස්වරයා වෙත ලබාදී ඇති බව එහි සභාපති ධම්මික හේවාපතිරණ මහතා පවසයි. එසේම පෞද්ගලික බස්රථ 1,350 ක් ද මැතිවරණ රාජකාරී කටයුතු සඳහා යොදවා ඇත. උතුරු සහ නැගෙනහිර පළාත්වල අවතැන් වූ කඳවුරුවල සිටින ඡන්දදායකයින්ට ඡන්ද මධ්‍යස්ථාන කරා රැගෙන යාම සඳහා බස්රථ 500 ක් පමණ යොදවා ඇති බව පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා සඳහන් කළේය. මැතිවරණ කටයුතු සඳහා බස්රථ යොදා ගැනීම හේතුවෙන් ඡන්ද පෙට්ටි කිහිපයක්ම එකවර ගණන් කිරීමේ මධ්‍යස්ථාන කරා රැගෙන යාමට හැකියාව ලැබී තිබේ.", "URL": "https://sinhala.adaderana.lk/news.php?nid=7716", "Category": null, "Parent URL": null}