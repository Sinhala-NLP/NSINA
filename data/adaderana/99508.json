{"Source": "Adaderana", "Timestamp": "November 20, 2018 08:51 pm", "Headline": "පුංචි ජීවිතයක් රැක ගන්න ඔබේ රුපියල අපට මහ මෙරක්", "News Content": "මනුසත් දෙරණ ජාතික ක්‍රියාන්විතයේ දායකත්වයෙන් ආරම්භ වූ ලිට්ල් හාර්ට්ස් ව්‍යාපෘතිය වෙනුවෙන් හිමි වූ පරිත්‍යාග මුදල අද (20) දිනයේ රුපියල් කෝටි 50 ඉක්මවා ගියේය. මුළු ව්‍යපෘතිය සඳහා අපේක්ෂිත පිරිවැය රුපියල් කෝටි 200 ක්. හෘදයේ ආබාධ හේතුවෙන් මෙලොව හැරයන මෙරට දරුවන්ගේ ජීවිත සුරක්ෂා කිරීමේ අරමුණින් දියත් කෙරුණු ලිට්ල් හාට්ස් ව්‍යාපෘතියේ ඉලක්කය වන්නේ කොළඹ රිජ්වේ ආර්යා ළමා රෝහල සඳහා මහල් 10 කින් සමන්විත හෘද හා වෛද්‍ය දැඩි සත්කාර ඒකකයක් ඉදි කිරීමයි. ළමා හෘද රෝග ඒකකය,වෛද්‍ය දැඩි සත්කාර ඒකකය සහ නව ජන්ම දැඩි සත්කාර ඒකකයෙන් සමන්විත එම ගොඩනැගිල්ල සඳහා රුපියල් කෝටි 200 ක පිරිවැයක් දැරිය යුතු වන අතර ඊට අවශ්‍ය මූල්‍යාධාර එක්රැස්කිරීම 2016 වසරේදී ආරම්භ විය. ඒ මනුසත් දෙරණේ සහ ලඹා රෝග විශේෂඥ වෛද්‍යවරුන්ගේ විද්‍යායතනයේ මැදිහත්වීමෙන්ය. එලෙස පරිත්‍යාගශීලි ජනතාවගේ දායකත්වයෙන් එක් රැස් කෙරුණු මුදල අද දිනයේ රුපියල් කෝටි 50 ඉක්මවා ගියේය. ඒ සඳහා සිය දායකත්වය ලබා දුන් රාජ්‍ය හා පෞද්ගලික ආයතන,සිවිල් සංවිධාන මෙන්ම දෙස් විදෙස් ශ්‍රි ලාංකික ජනතාවයට අපගේ ආචරය පුද කර සිටින අතර මෙම උතුම් අරමුණ සම්පූර්ණ කර ගැනීමට ඉදිරියටත් පරිත්‍යාගශීලි ඔබේ දායකත්වය ලබාදෙන මෙන් මනුසත් දෙරණ අප ඔබෙන් ආයාචයා කර සිටියි. මේ අතර මනුසත් දෙරණ සොබාදම් බලකාය මඟින් සිදු කරනු ලබන දිවයින පුරා පැළ මිලියනයක් සිටුවීමේ ව්‍යාපෘතිය යටතේ තවත් අදියරක් අනුරාධපුර අටමස්ථාන පරිශ්‍රය සහ අනුරාධපුර නව නගරය කේන්ද්‍ර කරගනිමින් පසුගියදා සිදු කරනු ලැබීය. අනුරාධපුර පාම් ගාර්ඩ්න් හෝටල් සමූහයේ සංවිධාන දායකත්වයෙන් සිදු කළ මෙම කාර්යයට වන සංරක්ෂණ දෙපාර්තමේන්තුව සහ මාර්ග සංවර්ධන අධිකාරිය ද සිය දායකත්වය ලබා දුන්නේය.", "URL": "https://sinhala.adaderana.lk/news.php?nid=99508", "Category": null, "Parent URL": null}