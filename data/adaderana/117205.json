{"Source": "Adaderana", "Timestamp": "August 22, 2019 01:21 pm", "Headline": "ගෝඨාට ශ්‍රීලනිපයේ සහාය ගන්න හොඳම ක්‍රමය අමරවීර කියයි", "News Content": "ශ්‍රී ලංකා නිදහස් පක්ෂයට වැදගත් වන්නේ ජනාධිපති අපේක්ෂකයා කවුද යන්න නොව වැඩපිළිවෙල කුමක්දැයි යන්න බව මහින්ද අමරවීර මහතා ප්‍රකාශ කරයි. පොදු ජන පෙරමුණ සමඟ සාකච්ඡා සිදු කර ඉදිරියේ දී අවබෝධතා ගිවිසුමකට එළඹෙන්නේ නම් ඒ ගෝඨාභය රාජපක්ෂ මහතා සමඟ බවයි ඒ මහතා කියා සිටියේ. අද පැවති මාධ්‍ය හමුවකදී සිය අදහස් දක්වමින් ඒ මහතා මේ බව කියා සිටියේය. තම පක්ෂයෙන් ඉදිරිපත් කර ඇති යෝජනා හා පක්ෂයේ අනන්‍යතාවය ආරක්ෂා වන ආකාරයෙන් කටුයුතු කිරීම මත පොදුජන පෙරමුණ සමඟ පවත්වන සාකච්ඡාවල සාර්ථකත්වය තීරණය වන බවත් යම් හෙයකින් සාකච්ඡා අසාර්ථක වුවහොත් ශ්‍රී ලංකා නිදහස් පක්ෂයෙන් අපේක්ෂකයෙක් ඉදිරිපත් කිරීමටද හැකියාවක් ඇති බව ඒ මහතා වැඩිදුරටත් කියා සිටියේය. කෙසේ වෙතත් අපේකෂකයන් දෙදෙනෙකු ඉදිරිපත් කිරීමට බලාපොරොත්තු නොවන බවත් හැකිතාක් සුභවාදී ලෙස සාකච්ඡා අවසන් කර ගැනීමට කටයුතු කරන බවත් අමරවීර මහතා පැවසීය. ඉදිරියේ දී දයාසිරි ජයසේකර මහතා ද ගෝඨාභය රාජපක්ෂ මහතා සමඟ සාකච්ඡාවලට සහභාගී වන බවත් ඔහු වැඩිදුරටත් ප්‍රකාශ කර සිටියේය. එසේම එක්සත් ජාතික පක්ෂය සමඟ සාකච්ඡා පැවැත්වීමට කිසිදු තීරණයක් නිදහස් පක්ෂයෙන් ගෙන නොමැති බවත් ඒ මහතා ප්‍රකාශ කරයි. ගෝඨාභය රාජපක්ෂ මහතා පොදුජන පෙරමුණේ සාමාජිකයෙකු නොවන අතර ශ්‍රී ලංකා නිදහස් පක්ෂයේ අපේක්ෂකත්වය ලබා ගැනීමට ඔහුට ආරාධනා කර ඇති බව ද මහින්ද අමරවීර මහතා ප්‍රකාශ කළේය. එසේම ගෝඨාභය රාජපක්ෂ මහතාට ශ්‍රී ලංකා නිදහස් පක්ෂයේ සහාය හොඳින්ම ලබා ගත හැකි ක්‍රමය වන්නේ ද පක්ෂයේ සාමාජිකත්වය ගැනීම බව අමරවීර මහතා පැවසීය.", "URL": "https://sinhala.adaderana.lk/news.php?nid=117205", "Category": null, "Parent URL": null}