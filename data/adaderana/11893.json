{"Source": "Adaderana", "Timestamp": "November 2, 2010 03:14 pm", "Headline": "ෆොන්සේකාට පාර්ලිමේන්තු යන්න පුළුවන්ද..?-සලකා බලන්නට විනිසුරුවරුන් තිදෙනෙක්", "News Content": "තමන්ට පාර්ලිමේන්තු රැස්වීම් වලට සහභාගී වීමට අවසර ලබාදෙන ලෙස ඉල්ලා අතුරු නියෝගයක් පනවන ලෙස ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතා විසින් ගොනු කළ පෙත්සම සලකා බැලීම සඳහා ත්‍රිපුද්ගල විනිසුරු මඩුල්ලක් අද(02) අභියාවනාධිකරණ සභාපතිවරයා විසින් පත් කර තිබේ. ඒ අනුව අභියාචනාධිකරණ සභාපතිවරයා විසින් පත් කළ රංජිත්ද සිල්වා,ඒ.ඩබ්ලිව්.ඒ කලාම්,උපාලි අබේරත්න යන විනිසුරුවරුන් විසින් මෙම අතුරු ඉල්ලීම සලකා බලනු ඇති බව අද දෙරණ අධිකරණ වාර්තාකරු සඳහන් කරයි. එසේම මෙම අතුරු නියෝග ඉල්ලීම මෙම ත්‍රිපුද්ගල විනිසුරු මඩුල්ල හමුවේ හෙට දිනයේ සලකා බලන්නට ද අධිකරණය විසින් අවසර ලබා දී තිබේ. මීට පෙරාතුව මෙම ඉල්ලීම සලකා බැලීම සඳහා පත් කළ ද්වි පුද්ගල විනිසුරු මඩුල්ල විසින් බෙදුණු තීරණයක් ලබාදීම හේතුවෙන් මෙවර විනිසුරුවරුන් තිදෙනෙකු නම් කිරීමට අභියාචනාධිකරණ සභාපතිවරයා තීරණය කරන ලද බව කියැවේ.", "URL": "https://sinhala.adaderana.lk/news.php?nid=11893", "Category": null, "Parent URL": null}