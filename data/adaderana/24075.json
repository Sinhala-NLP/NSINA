{"Source": "Adaderana", "Timestamp": "May 7, 2012 02:14 pm", "Headline": "ඇසිඩ් ඇඟට වැටී ඩුබායිහි දී මෙරට කතක් පිළිස්සුම් තුවාල ලබයි", "News Content": "අම්ල වර්ගයක් සිරුර මතට හැලීම නිසා ඩුබායිහි වෙසෙන ශ්‍රී ලාංකික කාන්තාවක් දැඩි ලෙස පිළිස්සුම් තුවාල ලබා ඇති බව විදෙස් මාධ්‍ය වාර්තා කරයි.‍ නිලක්ෂි ප්‍රියදර්ශනී නැමති 22 හැවිරිදි විවාහක කාන්තාවක් මෙසේ අනතුරට ලක්ව ඇති බව සඳහන්ය. සිය නිවසේ මුළුතැන්ගෙයි පිරිසිදු කිරීමේ කටයුතුවල නිරතවෙමින් සිටින අතරතුර ඇය මෙම අනතුරට මුහුණ දී ඇති අතර නිවසේ කාණු පද්ධතිය පවිත්‍ර කිරීමට රැගෙනවිත් තිබූ අම්ල (ඇසිඩ්) වර්ගයක් සිරුර මත හැලීමෙන් මෙම අනතුර සිදුවූ බව ඇගේ සැමියා සදහන් කළ බව විදෙස් මාධ්‍ය වාර්තා පවසයි. සිය බිරිඳ මුළුතැන්ගෙයි පිරිසිදු කිරීමේ කටයුතුවල නිරත වී සිටි බවත් ඔහු වෙනත් ස්ථානයක ඔවුන්ගේ කුඩා දරුවා සමඟ සෙල්ලම් කරමින් සිටින අතරතුර කෑ ගැසීම් සද්දයක් ඇසී ඒ දෙසට දිව යන විට බිරිඳ පිළිස්සුම් තුවාල ලබා වැටී සිටි බවත් හෙතෙම සඳහන් කර තිබේ. ශිතකරණය මත තිබූ, නිවසේ කාණු පද්ධතිය පවිත්‍ර්‍ර කිරීමට ගෙනආ අම්ල වර්ගයක් අඩංගු බෝතලයක අම්ලය ඇයගේ සිරුර මත හැලී බවත් විදෙස් මාධ්‍යය වෙත අදහස් දක්වමින් අනතුරට පත් කාන්තාවගේ සැමියා ප්‍රකාශ කර ඇත. ඔහු විසින් ලබාදුන් දුරකථන ඇමතුමක් අනුව පැමිණි සාත්තු සේවකයන් වහාම මෙම කාන්තාවට ප්‍රථමාධාර ලබාදී රෝහලට ඇතුළත් කර තිබේ. එහිදී ඇය සැත්කම් දෙකකට භාජනය කර ඇති අතර තවත් සැත්කමකට භාජනය කිරීමට නියමිත බව සඳහන්ය. ඩුබායිහි කාර්යාල සේවකයෙකු වශයෙන් සේවය කරන අනතුරට පත් කාන්තාවගේ සැමියාට ඇයගේ ප්‍රතිකාර කටයුතු සඳහා අවශ්‍ය මුදල් සොයාගැනීමේ දී දුෂ්කරතාවයන්ට මුහුණදීමට සිදුව ඇති බව ද විදෙස් මාධ්‍ය වාර්තා සදහන් කරයි. කෙසේවෙතත් ඇය ඉතාම හොඳ මානසික මට්ටමකින් පසුවන බවත්, ඇයගේ එකම අරමුණ සිය මාස දහයක් වයසැති දරුවා වෙනුවෙන් ඉක්මනින් සුවවී නිවසට පැමිණීම බවත් ඇයගේ සැමියා ප්‍රකාශ කර ඇති බව විදෙස් මාධ්‍ය වැඩිදුරටත් වාරතා කරයි.", "URL": "https://sinhala.adaderana.lk/news.php?nid=24075", "Category": null, "Parent URL": null}