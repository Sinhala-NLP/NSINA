{"Source": "Adaderana", "Timestamp": "March 23, 2013 08:35 am", "Headline": "පනත් සංශෝධනයට එරෙහි පෙත්සම්වලට කරුණු ඉල්ලයි", "News Content": "රජයේ පනත් 11ට සංශෝධන ඉදිරිපත් කිරීම අභියෝගයට ලක් කරමින් ගොනු කර ඇති පෙත්සම්වලට අදාළ ලිඛිත කරුණු ඉදිරිපත් කරන ලෙස ශ්‍රේෂ්ඨාධිකරණය පෙත්සම්කරුවන්ට සහ වගඋත්තරකරුවන්ට නියෝග කර තිබේ. අදාළ නඩුව කැඳවූ අවස්ථාවේ දී ශ්‍රේෂ්ඨාධිකරණය නියෝග කළේ ලබන 25 වන දින ලිඛිත කරුණු ඉදිරිපත් කරන ලෙසයි. මෙම නඩුව අගවිනිසුරු මොහාන් පීරිස්, සත්‍යා හෙට්ටිගේ සහ චන්ද්‍රා ඒකනායක යන විනිසුරු මඩුල්ල හමුවේ විභාගයට ගන්නා ලදී. මූල්‍ය පරිපාලන පනත, නොතාරිස් පනත, ඔප්පු හා සූදු බදු පනත, දේශීය ආදායම් බදු පනත, ඇටර්නි බලපත්‍ර පනත ඇතුළු පනත් 11 කට අදාළ සංශෝධන ඉදිරිපත් කිරීම අභියෝගයට ලක් කරමින් මෙම පෙත්සම් ඉදිරිපත් කර ඇත. මෙම පනත් පසුගිය මාර්තු 08 වැනිදා පාර්ලිමේන්තු න්‍යාය පුස්තකයට ඇතුළත් කොට තිබුණි. පෙත්සම් සලකා බැලිමෙන් ඊට අදාළ අධිකරණ නිගමන කථානායකවරයා වෙත දැන්වීමට නියමිතය.", "URL": "https://sinhala.adaderana.lk/news.php?nid=32653", "Category": null, "Parent URL": null}