{"Source": "Adaderana", "Timestamp": "April 24, 2018 08:36 am", "Headline": " අයාලේ යන සුනඛයින් සංඛ්‍යාව ඉහළ ගිහින්", "News Content": "කිළිනොච්චිය නගරයේ අයාලේ යන සුනඛයින් සංඛ්‍යාව වසරින් වසර ඉහළ යමින් පවතින නිසා ජලභීතිකා රෝගය පැතිර යාමේ අවදානමක් කිළිනොච්චිය දිස්ත්‍රික්කයටද බල පා ඇතැයි මහජන සෞඛ්‍ය පරීක්ෂකවරු මෙවර කිළිනොච්චියේ රාජ්‍ය නිලධාරීන්ගේ සාකච්ඡාවේදී පෙන්වා දී තිබේ. කිළිනොච්චිය දිසාපති සුන්දරම් අරුමේනායගම් මහතාගේ ප්‍රධානත්වයෙන් පැවති මේ සාකච්ඡාවේදී මහජන සෞඛ්‍ය පරීක්ෂකවරුන් වැඩි දුරටත් පවසා ඇත්තේ යාපනය දිස්ත්‍රික්කය තුළ පැවති මෙවැනි අවදානම් සහගත තත්ත්වය සැලකිල්ලට නොගැනීමේ ප්‍රතිඵලයක් වශයෙන් 2017 වර්ෂයේ නොවැම්බර් මාසයේදී වඩමරච්චි පළාතේ පාසල් ශිෂ්‍යයෙකුද,දෙසැම්බර් මාසයේදී යාපනයේ පුංගුඩුතීව් පළාතේදී සාමාන්‍ය වැසියෙකුද ජලභීතිකා රෝගයට ගොදුරු වී අවාසනාවන්ත ලෙස මිය ගිය බවයි. කිළිනොච්චිය නගරයේ කරණ ලද සමීක්ෂණයකට අනුව අයාලේ යන සුනඛයින් 2016 වර්ෂයේදී 317 ක් පමණද,2017 වර්ෂයේදී 487 ක් පමණද සිටින බවට වාර්තා වූ අතර එම සංඛ්‍යාව මේ වර්ෂයේදී ඊට වඩා ඉහළ යන බවක් පෙනෙන්නට ඇතැයිද මහජන සෞඛ්‍ය පරීක්ෂකවරුන් මේ සාකච්ඡාවේදී පෙන්වා දී තිබේ. කිළිනොච්චිය නගරය ආශ්‍රිතව ඇති පළාත් පාලන ආයතන වල සහය ලබාගෙන මේ අයාලේ යන සුනඛයින්ව එන්නත් කිරීමටත්,වදභාවයට පත් කිරීමේ සැත්කම් සිදු කිරීමටත් අවශ්‍ය බව මහජන සෞඛ්‍ය පරීක්ෂකවරුන් දිසාපතිවරයාට පෙන්වා දී තිබේ. මේ ගැටළුව සම්බන්ධයෙන් මී ළග මාසික රැස්වීමේදී යම් තීරණයක් ගැනීමට දිසාපතිවරයා එකඟ වී ඇත්තේ අප්‍රේල් මාසයේ රැස්වීම සඳහා කිළිනොච්චියේ සෞඛ්‍ය වෛද්‍ය නිලධාරීවරයාට සහභාගී වීමට නොහැකි අන්දමේ වෙනත් රාජකාරියට ඔහු පළාතෙන් බැහැරව ගොස් සිටි නිසාවෙනි.", "URL": "https://sinhala.adaderana.lk/news.php?nid=87923", "Category": null, "Parent URL": null}