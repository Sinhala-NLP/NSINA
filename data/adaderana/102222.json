{"Source": "Adaderana", "Timestamp": "January 12, 2019 01:51 pm", "Headline": "ගලහ ප්‍රාදේශීය රෝහල වසා දමා මාස 5ක් ", "News Content": "ගලහ ප්‍රාදේශීය රෝහල මාස ගණනාවක සිට වසා දමා තිබීම හේතුවෙන් ප්‍රදේශයේ ජනතාව දැඩි ලෙස පීඩාවට පත්ව සිටියි. පසුගිය වර්ෂයේ ඇති වූ ගැටුම්කාරි සිද්ධියක් මත වෛද්‍යවරුන් සේවයෙන් ඉවත් වීමත් සමඟ රෝහල වසා දැමීමට සිදු වූ බව ප්‍රදේශවාසීන් පවසයි. ගලහ ප්‍රදේශයේ ගම්මාන 28ක පුද්ගලයින් 25,000ට ආසන්න පිරිසකට වෛද්‍ය ප්‍රතිකාර ලබා ගැනිම සඳහා ඇති එකම රෝහල වන්නේ ගලහ ප්‍රාදේශීය රෝහලයි. 2018 වර්ෂයේ සැප්තැම්බර් මාසයේදී ගලහ ප්‍රාදේශීය රෝහලට ඇතුළත් කළ දරුවෙකු මිය යාම සම්බන්ධයෙන් ඇති වූ ගැටුම්කාරී සිද්ධියක් හේතුවෙන් රෝහල වසා දැමීමට සිදු විය. වෛද්‍යවරුන් තම සේවයෙන් ඉවත්වයාමත් සමඟ රෝහලේ සියලු කටයුතු අඩපණ වී මේ වනවිට මාස 05ට ආසන්න කාලයක් ගතව අවසන්. මේ හේතුවෙන් වෛද්‍ය ප්‍රතිකාර ලබාගැනීම වෙනුවෙන් කිලෝමීටර 28ක පමණ දුරක් ගෙවා පේරාදෙණිය ශික්ෂණ රෝහල වෙත යාමට ප්‍රදේශවාසින්ට සිදුව තිබේ. හැකි ඉක්මනින් ගලහ ප්‍රාදේශීය රෝහල විවෘත කර දෙන ලෙස ගම්වාසීන් රජයෙන් ඉල්ලීමක් කර සිටියි.", "URL": "https://sinhala.adaderana.lk/news.php?nid=102222", "Category": null, "Parent URL": null}