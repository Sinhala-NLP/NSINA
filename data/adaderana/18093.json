{"Source": "Adaderana", "Timestamp": "August 15, 2011 04:49 pm", "Headline": "ටිපර් රියක් හා ත්‍රීරෝද රියක් ගැටෙයි -දෙදෙනෙකු මරුට", "News Content": "බණ්ඩාරවෙල - වැල්ලවාය ප්‍රධාන මාර්ගයේ කරඳගොල්ල ප්‍රදේශයේ සිදුවූ රිය අනතුරකින් පුද්ගලයින් දෙදෙනෙකු ජීවිතක්ෂයට පත්ව තවත් තිදෙනෙකු තුවාල ලබා තිබේ. ටිපර් රථයක් හා ත්‍රීරෝද රථයක් එකිනෙක ගැටීමෙන් මෙම අනතුර සිදු වී ඇති බව ඇල්ල පොලිසිය සඳහන් කරයි. අනතුරින් ත්‍රීරෝද රථයේ ගමන් ගත් 63 හැවිරිදි පුද්ගලයෙක් හා 33 හැවිරිදි කාන්තාවක් මෙසේ මිය ගොස් තිබේ. අනතුරින් තුවාල ලැබූ ත්‍රීරෝද රථයේ ගමන් ගත් තවත් තිදෙනෙකු රෝහල් ගත කර ඇති බව පොලිසිය පවසයි. සිද්ධියට සම්බන්ධ ටිපර් රථයේ රියදුරු වැල්ලවාය පොලිසියට බාරවී ඇති බව සඳහන්ය.", "URL": "https://sinhala.adaderana.lk/news.php?nid=18093", "Category": null, "Parent URL": null}