{"Source": "Adaderana", "Timestamp": "January 21, 2011 11:28 am", "Headline": "මඩකළපුවේ ගංවතුරෙන් ධීවරයින්ට මිලියන 45 ක අලාභයක්", "News Content": "පසුගිය දිනවල මඩකළපුව දිස්ත්‍රික්කට බලපෑ ගංවතුර තත්ත්වය හේතුවෙන් ප්‍රදේශයේ ධීවර ජනතාවට රුපියල් මිලියන 45 ක පමණ අලාභයක් සිදුව ඇති බව ධීවර දෙපාර්තමේන්තුව පවසයි. ප්‍රදේශයේ ධීවර පවුල් විසිපන්දහසකට අධික පිරිසක් මේ හේතුවෙන් දුෂ්කරතාවයට පත්ව සිටින බව වාර්තා වේ. කලපුව ආශ්‍රිතව ධීවර කර්මාන‍්තයේ යෙදෙන ධීවරයින්ගේ ඔරු 135 ක් සහ බෝට්ටු 25 ක් ද ගංවතුරට හසුවීමෙන් විනාශ වී තිබේ. එමෙන්ම මාදැල් 75 ක් සහ සාමා‍න්‍ය දැල් 2,650 ක් ගංවතුරට හසුව ගසාගෙන ගොස් ඇති බව ධීවර‍ දෙපාර්තමේන්තුව පවසයි. ඇතිවූ ආපදා තත්ත්වය හේතුවෙන් මසකට වැඩි කාලයක් මසුන් මැරීම ද අඩාල වී තිබීම හේතුවෙන් ප්‍රදේශයේ ධීවර ප්‍රජාව දැඩි දුෂ්කරතාවයට පත්ව සිටින බව සඳහන්ය.", "URL": "https://sinhala.adaderana.lk/news.php?nid=13651", "Category": null, "Parent URL": null}