{"Source": "Adaderana", "Timestamp": "July 29, 2018 05:10 pm", "Headline": "සැලසුම් කළ පරිදි වර්ජනය දියත් කිරීමට සිදු වෙනවා", "News Content": "රජයෙන් යහපත් ප්‍රතිචාරයක් නොලැබීම හේතුවෙන් සැලසුම් කළ පරිදි අගෝස්තු මස 3 වන දා වැඩ වර්ජනය දියත් කිරීමට සිදුවන බව රජයේ වෛද්‍ය නිලධාරීන්ගේ සංගමය පවසයි. අද (29) පැවති මාධ්‍ය හමුවකට එක් වෙමින් ඔවුන් මේ බව ප්‍රකාශ කළේය. අන්තර් ජාතික වෙළඳාම පිළිබඳ ජාතික ප්‍රතිපත්තියක් සකස් කළ යුතු යැයි රජයේ වෛද්‍ය නිලධාරීන්ගේ සංගමය රජයට දිගින් දිගටම ප්‍රකාශ කළ බවත් ඒ සම්බන්ධයෙන් නිසි ක්‍රියාමාර්ගයක් මේ වන තෙක් රජය ගෙන නොමැති බවද රජයේ වෛද්‍ය නිලධාරීන්ගේ සංගමයේ විධායක කමිටු සමාජික නලින්ද හේරත් මහතා පවසයි. සේවා වෙළඳ පොල බරපතළ අවධානමකට පත්ව ඇති බවද ඒ මහතා පැවසීය. අත්සන් කර ඇති සිංගප්පූරු ශ්‍රී ලංකා වෙළඳ ගිවිසුම ක්‍රියාත්මක වීම වැලැක්වීමත් අලුත් වෙළඳ ගිවිසුම් අත්සන් කිරීම සඳහා විදිමත් ජාතික ප්‍රතිපත්තියක් සැකසිය යුතු බවද ඒ මහතා ප්‍රකාශ කළේය. මේ කරණා සම්බන්ධයෙන් ජනාධිපතිවරයා දැනුවත් කර ඇතත් මේ වන තෙක් සාදනීය ප්‍රතිචාරයක් නොලැබුණු නිසා සැලසුම් කළ පිරිදි අගෝස්තු 3 වන දා වර්ජනය සිදු කිරීමට සිදුවන බව නලින්ද හේරත් මහතා පැවසීය. අගෝස්තු 3 වන දා පෙරවරු 8.00 වර්ජනය ආරම්භ කරන අතර එය පැය 24 ක් ක්‍රියාත්මක වන බවද ඒ මහතා පැවසීය. වර්ජන කාලය අතරතුර හදිසි සේවා සාමාන්‍ය පරිදි සිදු කරන බව ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=93412", "Category": null, "Parent URL": null}