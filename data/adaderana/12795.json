{"Source": "Adaderana", "Timestamp": "December 12, 2010 08:26 pm", "Headline": "කොකා ගැස්සූ කොල්ල කල්ලියේ මරණ පහ දක්වා ඉහළ යයි", "News Content": "වරකාපොළ පොලිසියට අනුයුක්තව සිටි පොලිස් නිලධාරීන් දෙදෙනෙකු ඝාතනය කිරීමේ සිද්ධියට අදාළ කොල්ල කල්ලි‍යේ සාමාජිකයින් ගේ මරණ සංඛ්‍යාව පහ දක්වා ඉහළ ගොස් තිබේ. ස්වර්ණාභරණ වෙළඳසැලක් කොල්ලකා පළායමින් සිටි සැකකරුවන් පිරිස පසුපස හඹා ගිය වරකාපොළ පොලිසියේ නිලධාරීන් දෙදෙනෙකු පසුගිය 10 දා පස්වරුවේ කොල්ලකල්ලිය විසින් එල්ල කර වෙඩි ප්‍රහාරයකින් මිය ගොස් තිබුණි. මෙම කො‍ල්ල කල්ලිය සොයා යුද හමුදාව සහ පොලිසිය ඒකාබද්ධව මෙහෙයුමක් ක්‍රියාත්මක කරනු ලැබූ අතර එහි ප්‍රතිඵලයක් ලෙස කොල්ලකරුවන් දෙදෙනෙකු 10 දා ම ජීවිතක්ෂයට පත්වී තිබුණි. මෙම සැකකරුවන් මීරිගම කැලෑබද ප්‍රදේශයක සිට පළායාමට උත්සහ කිරීමේ දී සිදුකළ ප්‍රහාරයෙන් සැකකරුවන් දෙදෙනා මියගිය බව වරකාපොළ පොලිසිය පැවසූ අතර ඔවුන්ගේ මෘත ශරීර මහේස්ත්‍රාත් පරීක්ෂණය පැවැත්වෙන තුරු අදාළ ස්ථාන‍යේම තබා ඇති බව ද සඳහන් කරනු ලැබිණි. ඉක්බිතිව ඊයේ රාත්‍රීයේද මෙම සැකකරුවන්ගෙන් දෙදෙනෙකු කැලෑබද ප්‍රදේශයකදී සිදුවූ වෙඩි හුවමාරුවකදී දෙදෙනෙකු ජීවිතක්ෂයට පත්ව තිබූ බව පොලීසිය සඳහන් කරන ලදී. අනතුරුව අද පෙරවරුවේදී අලව්වට නුදුරු කැලෑබද ප්‍රදේශයකදී මෙම කොල්ල කල්ලියට අයත් තවත් සැකකරුවෙකු පොලිස් වෙඩි ප්‍රහාරයකින් මරුමුවට පත්ව සිටි බව පොලීසිය සඳහන් කරයි.", "URL": "https://sinhala.adaderana.lk/news.php?nid=12795", "Category": null, "Parent URL": null}