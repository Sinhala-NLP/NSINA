{"Source": "Adaderana", "Timestamp": "June 8, 2014 01:40 pm", "Headline": "කොරියානු රැකියා ජාවාරමක් හෙළිවෙයි - 3ක් අත්අඩංගුවේ ", "News Content": "දකුණු කොරියාවේ රැකියා ලබාදෙන බව පවසමින් මහා පරිමාණයේ ජාවාරමක නිරත වු අඹුසැමි යුවළක් ඇතුළු පුද්ගලයින් තිදෙනෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ. විදේශ සේවා නියුක්ති කාර්යාංශයේ නිල වෙබ් අඩවියට සමාන ව්‍යාජ වෙබ් අඩවියක් පවත්වාගෙන යමින් මෙම ජාවාරම සිදුකර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පැවසුවේය. කොල්ලුපිටිය ප්‍රදේශයේ පදිංචි පුද්ගලයෙකු ඔහුගේ බිරිඳ සහ තවත් කාන්තාවක් සමඟ එක්ව මෙම ජාවාරම සිදුකර ඇති අතර සිද්ධියේ ප්‍රධාන සැකකරු විදේශ රැකියා ප්‍රවර්ධන හා සුබසාධන අමාත්‍යවරයාගේ සම්බන්ධීකාරකවරයෙකු වශයෙන් පෙනී සිට ඇති බව සඳහන් වෙයි. මේ සම්බන්ධයෙන් අපරාධ පරික්ෂණ දෙපාර්තමේන්තුවට ලැබුණු පැමිණිල්ලකට අනුව ප්‍රධාන සැකකරු ඔහුගේ බිරිඳ සහ ව්‍යාජ වෙබ් අඩවිය සකස් කළ පුද්ගලයා අත්අඩංගුවට ගෙන ඇති බව පොලිස් මාධ්‍ය ප්‍රකාශකවරයා සඳහන් කළේය. ජාවාරමට සම්බන්ධ අනෙක් කාන්තාව මේ වන විට ඉතාලියට පළාගොස් ඇති අතර සැකකාරිය අත්අඩංගුවට ගැනිම සඳහා ජාත්‍යන්තර පොලීසිය හරහා රතු නිවේදන නිකුත් කිරීමට පියවර ගන්නා බව අජිත් රෝහණ මහතා ප්‍රකාශ කර සිටියේය. මේ අතර මෙම ජාවාරම්කරුවන්ට හසු වු පුද්ගලයින් සිටීනම් ඒ පිළිබඳ අපරාධ පරීක්ෂණ දෙපාර්තමේන්තුවට දැනුම්දෙන ලෙස ද පොලිස් මාධ්‍ය ප්‍රකාශකවරයා ඉල්ලීමක් කරයි.", "URL": "https://sinhala.adaderana.lk/news.php?nid=43821", "Category": null, "Parent URL": null}