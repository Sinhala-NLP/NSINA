{"Source": "Adaderana", "Timestamp": "November 10, 2012 01:10 pm", "Headline": "13 ගැන විමල්-රනිල් සාකච්ඡා", "News Content": "විපක්ෂ නායක රනිල් වික්‍රමසිංහ මහතාගේ ප්‍රධානත්වයෙන් යුතු එ.ජා.ප නියෝජිතයින් පිරිසක් හා ජාතික නිදහස් පෙරමුණේ නායක විමල් වීරවංශ මහතාගේ ප්‍රධානත්වයෙන් යුතු නියෝජිතයින් පිරිසක් අතර අද පෙරවරුවේ විශේෂ සාකච්ඡාවක් පැවැත්වී තිබේ. මෙහිදී 13 වන ආණ්ඩු ක්‍රම ව්‍යවස්ථා සංශෝධනය ඉවත්කිරීම පිළිබඳ සාකච්ඡාවට ලක්ව ඇති බව දේශපාලන ආරංචි මාර්ග සඳහන් කරයි. අද (10) පෙරවරුවේ පාර්ලිමේන්තු සංකීර්ණයේ පැවති මෙම සාකච්ඡාවේදී විමල් වීරවංශ මහතාගේ ප්‍රධානත්වයෙන් යුතු පිරිස 13 වන ව්‍යවස්ථා සංශෝධනය ඉවත් කළ යුතුව ඇති බව තරයේ ප්‍රකාශ කර ඇතත්, විපක්ෂ නායකවරයා ඇතුළු එ.ජා.ප නියෝජිත පිරිසගේ අදහස වී ඇත්තේ අදාළ සංශෝධනය ඉවත් කිරීමට තමාගේ විරුද්ධත්වයක් නැතත් ඒ සඳහා වෙනත් විසඳුමක් තිබිය යුතු බවයි. කෙසේ වෙතත් එළඹෙන පක්ෂ මහා සම්මේලනයේදී මේ පිළිබඳ අවසන් තීරණයක් ගැනීමට අපේක්ෂා කරන බව රනිල් වික්‍රමසිංහ මහතා මෙහිදී පෙන්වා දී තිබේ.", "URL": "https://sinhala.adaderana.lk/news.php?nid=29072", "Category": null, "Parent URL": null}