{"Source": "Adaderana", "Timestamp": "February 1, 2012 03:51 pm", "Headline": "  ඉන්දු-ශ්‍රී ලංකා ආරක්ෂාව තරකිරීමට සූදානම්", "News Content": "ඉන්දු-ශ්‍රී ලංකා කලාපයේ ආරක්ෂාව තරකිරීම සම්බන්ධයෙන් දෙරටේ ආරක්ෂක බලධාරීන් විසින් අවධානය යොමුකර ඇති බව විදෙස් මාධ්‍ය උපුටා දක්වයි. වාර්ෂික ආරක්ෂක සංවාදයක සමාරම්භය සනිටුහන් කරමින් අද ශ්‍රී ලංකා ආරක්ෂක ලේකම් ගෝඨාභය රාජපක්ෂ,ඉන්දීය ආරක්ෂක ලේකම් ශෂිකාන්ත් ශර්මා යන මහත්වරුන්ගේ සම සභාපතිත්වයෙන් යුතුව දෙපාර්ශවයේම ඉහළ ආරක්ෂක නිලධාරීන් සමග ඉන්දියාවේ දී මෙම සාකච්ඡාව පවත්වා තිබේ. ඉන්දීය ආරක්ෂක අමාත්‍ය ඒ.කේ ඇන්තනී මහතාගේ නිල කාර්යාලයේ දකුණු ඒකකයේ මෙම සාකච්ඡා පැවැත්වුණු බව PTI පුවත් සේවය වාර්තා කරයි. දෙරටේ මුහුදු සීමා ආරක්ෂක ප්‍රශ්නය ඇතුළු දෙරටට බලපවත්නා කලාපයේ ආරක්ෂාව පිළිබඳ මෙහිදී දීර්ඝ වශයෙන් කතා බහට ලක්වූ අයුරු ඉන්දීය ආරක්ෂක අමාත්‍යංශය නිවේදනය කර තිබේ. ශ්‍රී ලංකාවේ ආරක්ෂක අංශ සඳහා කැඩෙට් නිලධාරීන් පුහුණු කරනු ලබන ජාතික ආරක්ෂක විද්‍යාපීඨය සහ ඉන්දියානු යුද ඇකඩමිය අතර සහයෝගයෙන් පුහුණු කටයුතු ක්‍රියාත්මක කෙරෙන බවත්,සෙසු යුද අභ්‍යාස ආයතන අතරද පුහුණු වැඩසටහන් හුවමාරුකරගනිමින් සිටින බවත් PTI පුවත් සේවය පෙන්වාදෙයි.", "URL": "https://sinhala.adaderana.lk/news.php?nid=21803", "Category": null, "Parent URL": null}