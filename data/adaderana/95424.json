{"Source": "Adaderana", "Timestamp": "September 2, 2018 03:33 pm", "Headline": "සිංගප්පූරු ගිවිසුම රටට අහිතරකර බව ආණ්ඩුව පිළිගන්නවා", "News Content": "දේශීය කර්මාන්ත බිඳ වැටෙන ආකාරයේ 15% ක වැට් බද්දක් අගෝස්තු මස 15 වන දා සිට ක්‍රියාත්මක කර ඇති බව ඒකාබද්ධ විපක්ෂය පවසයි. අද (02) කොළඹ පැවති මාධ්‍ය හමුවකට එක් වෙමින් ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී බන්දුල ගුණවර්ධන මහතා මේ බව ප්‍රකාශ කළේය. විදේශ රටවලින් ගෙන්වන දැව සඳහා සියයට 15 ක වැට් බද්දක් පනවා ඇති බවත් මේ තුළින් දැව කර්මාන්තය කඩා වැටෙන බවද ඒ මහතා ප්‍රකාශ කළේය. මේ අතර මෙම මාධ්‍ය හමුවට එක් වූ පාර්ලිමේන්තු මන්ත්‍රී ශෙහාන් සේමසිංහ මහතා සඳහන් කළේ සිංගප්පූරු ගිවිසුම සම්බන්ධයෙන් කරුණු විමර්ශනය කරන කොමිසම හමුවේ කරුණු දැක්වීම සඳහා ඒකාබද්ධ විපක්ෂයේ මන්ත්‍රීවරුන් කිහිපදෙනෙකු සහභාගී වූ බවයි. කරුණු වසන් කරමින් ගිවිසුම අත්සන් කරන ලද ආකාරය කොමිසම හමුවේ පෙන්වාදුන් බවත් රජයේ පාර්ශවය නියෝජනය කරමින් මේ වන තෙක් ගිවිසුම සාධාරණීකරණය කිරීම සඳහා කිසිවෙක් කරුණු දක්වා නොමැති බවද ඒ මහතා ප්‍රකාශ කළේය. ඒ අනුව ආණ්ඩුවද මෙම සිංගපුපූරු ගිවිසුම රටට අහිතරකර බවට පිළිගන්නා බව ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=95424", "Category": null, "Parent URL": null}