{"Source": "Adaderana", "Timestamp": "July 10, 2016 03:44 pm", "Headline": "ලහිරු ඇතුළු සිසුන් නිදහස් කරන්න", "News Content": "රක්ෂිත බන්ධනාගාර ගත කර සිටින අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු ලහිරු වීරසේකර ඇතුළු සරසවි සිසුන් නිදහස් කරන ලෙස ජනතා විමුක්ති පෙරමුණ රජයෙන් ඉල්ලීමක් කරයි.නිවේදනයක් නිකුත් කරමින් එම පක්ෂය පවසන්නේ උද්ඝෝෂණවලට පහරදෙමින් ශිෂ්‍ය නායකයින් අත්අඩංගුවට ගනිමින් රජය ගෙන යන මර්දනකාරි ක්‍රියාපිළිවෙත දැඩි ලෙස හෙළාදකින බවයි.පසුගිය සියලු රජයන් මෙන්ම වත්මන් යහපාලන රජය ද ශිෂ්‍ය ව්‍යාපාරය මර්දනය කිරීම දිගින් දිගටම සිදු කරමින් සිටින බව ඔවුන් පවසයි.සිසුන් සිදු කරන සාධාරණ ඉල්ලීම්වලට ඇහුම්කන්දීම වෙනුවට ශිෂ්‍ය අරගල මර්දනය කිරීම අනුමත කළ නොහැකි බව ජනතා විමුක්ති පෙරමුණ නිකුත් කළ නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=61943", "Category": null, "Parent URL": null}