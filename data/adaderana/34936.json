{"Source": "Adaderana", "Timestamp": "June 15, 2013 12:22 pm", "Headline": "ටී.එන්.ඒ. අද රෑට ඉන්දියාවට යයි!", "News Content": "ඉන්දීය රජයේ ආරාධනයකට අනුව දෙමළ ජාතික සන්ධානයේ මන්ත්‍රීවරු කණ්ඩායමක් අද (15) රාත්‍රී ඉන්දියාව බලා පිටත්වීමට නියමිතව තිබේ. ආර්. සම්බන්ධන් මහතාගේ ප්‍රධානත්වයෙන් යුත් කණ්ඩායමක් මෙලෙස ඉන්දියාව බලා පිටත්ව යන බව සඳහන්ය. 13 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් සාකච්ඡා කිරීම සඳහා ඉන්දියාවට පැමිණෙන ලෙස පසුගිය සතියේදී ඉන්දීය රජය විසින් දෙමළ ජාතික සන්ධානයට ආරාධනා කර තිබුණි. එම ආරාධනයට අනුව මෙම පිරිස ඉන්දියාවට යන බව සඳහන්ය. දෙමළ ජාතික සන්ධානය මෙම සංචාරය තුළදී ඉන්දීය අග්‍රාමාත්‍ය ආචාර්ය මන්මෝහන් සිං, සෝනියා ගාන්ධි මහත්මිය සහ ඉන්දීය විදේශ අමාත්‍යවරයා සමඟ සාකච්ඡා කිරීමට නියමිතය.", "URL": "https://sinhala.adaderana.lk/news.php?nid=34936", "Category": null, "Parent URL": null}