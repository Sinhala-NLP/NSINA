{"Source": "Adaderana", "Timestamp": "December 13, 2017 09:25 pm", "Headline": "විල්පත්තුවේදී වෛද්‍යවරයාට බෝම්බ ඇටවූ ක්ලේමෝ ඇතුළු 7ක් අවුරුදු 56 කට  මහඋළු ගෙදරට", "News Content": "විල්පත්තුව ජාතික වනෝද්‍යානය තුළදී කැබ් රථයකට ක්ලේමෝ බෝම්බ ප‍්‍රාහාර එල්ල කර වෛද්‍යවරයෙකු ඇතුලු හත් දෙනෙකු ඝාතනය කිරිමේ සිද්ධියට වරද පිළිගත් එල්.ටී.ටී.ඊ සංවිධානයේ ක්ලේමෝ පාක්‍යන් ඇතුලු හත් දෙනෙකුට වසර පනස් හය (56) බැඟින් බරපතළ වැඩ සහිත සිර දඩුවම් හිමිව තිබේ. විමර්ශන කටයුත්තක් සඳහා විල්පත්තුව ජාතිත වනෝද්‍යානයට යමින් සිටි වෛද්‍යවරයෙකු ඇතුලු දේශීය සංචාරකයින් හත් දෙනෙකු රැගත් කැබ් රථයක් ඉලක්ක කර ගෙන ක්ලෝමෝ බෝමිබ පුපුරුවා හැර එම කැබ් රථයේ සිටි වෛද්‍යවරයා ඇතුලු හත් දෙනෙකු ඝාතනය කිරීම ඇතුලු වැරදි අටක් සම්බන්ධයෙන් අනුරාධපුර විශේෂ මහාධිකරණය හමුවේ අධිචෝදනා ලබා සිටි කොටි සංවිධානයේ ක්ලේමෝ බෝම්බ පුපුරුවා හැරීම් අංශයේ හිටපු ප‍්‍රබල කොටි විත්තිකරුවන් හත් දෙනෙකු මහාධිකරණ විනිසුරු මහේෂ් වීරමන් මහතා වෙන් වෙන් වශයෙන් වසර පනස් හය බැගින් බරපතල වැඩ සහිත සිර දඩුවම් අද නියම කළේය. ඒ මෙම සියලු විත්තිකරුවන්ට එරෙහිව නීතිපතිවරයා විසින් වෙන් වෙන්ව නගා තිබූ අධිචෝදනා අටටම ඔවුන් වෙන් වෙන්ව වරද පිලි ගැනීමෙන් අනතුරුවය. විත්තිකරුවන් හත් දෙනාට එරෙහිව නීතිපතිවරයා විසින් වෙන් වෙන් වශයෙන් නගා තිබූ අධිචෝදනා අටට වසර අට බැගින් මෙම සිර දඩුවම් නියම කෙරූ අතර මෙම දඩුවම් නියම කලේ එක් එක් විත්තිකරුවන්ට වෙන් වෙන් වශයෙනි. මෙලෙස 56 වසරක බරපතල වැඩ සහිත සිර දඩුවම් නියම වූයේ එල්ටීටීඊ සංවිධානයේ ක්ලේමෝ බෝම්බ පුපුරුවා හැරීම අංශයේ හිටපු ප‍්‍රබලයින් වන සිමියෝන් සන්දරයෝගු හෙවත් ක්ලේමෝ පාක්‍යන් රාගවන් සුරේෂ් හෙවත් පුදියවන් සිරිල් රාසමනී හෙවත් සිරාලන් සින්නප්පන් පාක්‍යනාදන් හෙවත් පාක්‍යන් අයියා මුත්තු මරික්කාර් අබිදුල් ෂලීමි හෙවත් ෂලීමි අයියා සාන්දන් ස්ටැනිස් රෙමිෂ් හෙවත් වල්ලූවන් සහ නඩරාජා සරවන බවන් හෙවත් සීටිටු යන විත්තිකරුවන්ටය. මෙම විත්තිකරුවන් අතරින් ප‍්‍රධාන විත්තිකාර සිමියෝන් සන්දරයෝගු හෙවත් පාක්‍යන් නැමැත්තා නිවැරදි ඉලක්කයට ක්ලේමෝ බෝමිබ පුපුරුවා හැරීම පිලිබඳව හසල දැනුමක් ඇති එල්ටීටීඊ සංවිධානයේ ප‍්‍රබලයෙකු බව මධ්‍යම පළාත් ත‍්‍රස්ත විමර්ශණ කොටිඨාසය සිදු කල මූලික විමර්ශණලවදි හෙලි වී තිබේ. දඩුවම් නියම වූ මෙම හිටපු කොටි සාමාජිකයින් මන්නාරම චාවාකච්චේරිය වව්නියාව සහ පුත්තලම පදිචිකරුවන්ය. 2006 වසරේ මැයි මස 27 වන දින හෝ ඊට ආසන්න දිනයක අනුරාධපුර මහාධිකරණ බල ප‍්‍රදේශයට අයත් විල්පත්තුව ජාතික වනෝද්‍යානය තුලට නීති විරෝධිව ඇතුලු වී එල්ටීටීඊ සංවිධානයේ සාමාජිකයින් හෝ අපරාධකරුවන් ලෙස පෙනී සිටිමින් මෙම අපරාධය සිදු කර ඇති බවට නීතිපතිවරයා විසින් විත්තිකරුවන්ට එරෙහිව ත‍්‍රස්තවාදය වැලැක්වීමේ පනත යටතේ අනුරාධපුර විශේෂ මහාධිකරණය හමුවේ අධිචෝදනා අටක් යටතේ වෙන් වෙන් වශයෙන් නඩු පවරා තිබිණ. විත්තිකරුවන් එල්ල කල ක්ලේමෝ බෝම්බ ප‍්‍රාහාරයෙන් මිය ගොස් ඇත්තේ නිහාල් සිල්වා නන්ද අබේසුරිය ඩී.අනුර දිසානායක හෙන්දි ඊවා අබේසුරිය චන්ද්‍රන් ආශිර්වාදන් ඩැරල් චාල්ස් පෙරේරා සහ අනුලා ආශිර්වාදන් යන මහත් මහත්මීන්ය. මෙම හිටපු කොටි විත්තිකරුවන් මහනුවරදී අත් අඩංගුවට ගනු ලැබුවේ මහනුවර මධ්‍යම පලාත් ත‍්‍රස්ත විමර්ශණ ඒකකය මගිනි. වෛද්‍යවරයා ඇතුලු දේශීය සංචාරකයින් ගමන් ගත් කැබ් රථය ඉලක්ක කර ගනිමින් විත්තිකාර හිටපු කොටි සාමාජිකයින් මෙම ක්ලෝමෝ බෝමිබ ප‍්‍රාහාර එල්ල කර ඇත්තේ විල්පත්තුව ජාතික වනෝද්‍යානය තුළ පිහිටි කොක්මොටේ ගඟ ප‍්‍රදේශයේ කට්ටාරම්බු විල ආසන්නයේ සැඟව සිට බවට අධිකරණ නඩු විභාගයේදී අනාවරණ විය.", "URL": "https://sinhala.adaderana.lk/news.php?nid=81484", "Category": null, "Parent URL": null}