{"Source": "Adaderana", "Timestamp": "March 30, 2017 03:32 pm", "Headline": "තිරසර සංවර්ධන තුන් අවුරුදු සැලැස්ම හෙට ආරම්භ වෙයි", "News Content": "“වස විස නැති රටක්“ තුන් අවුරුදු සැලැස්මට සහ එක්සත් ජාතීන්ගේ තිරසර සංවර්ධන ඉලක්කවලට සමගාමීව පවත්වන “තිරසර ලංකා ජාතික මංගල්‍යය“ හෙට (31) ආරම්භ වීමට නියමිතයි. ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් බණ්ඩාරනායක ජාත්‍යන්තර සම්මන්ත්‍රණ ශාලා පරිශ්‍රයේදී හෙට ආරම්භ වන මෙය අප්‍රේල් මස 04 වනදා දක්වා පැවත්වෙන බව ජනාධිපති මාධ්‍ය අංශය සඳහන් කරයි. එක් එක් දිනයන්ට වෙන්වූ තේමා 05ක් යටතේ විවිධ අමාත්‍යාංශවල හා ආයතනවල තිරසර සංවර්ධන ඉලක්ක සඳහා වන ක්‍රියාවලිය දැක්වෙන ප්‍රදර්ශන කුටි පැවැත්වීමට ද කටයුතු යොදා ඇති බව සඳහන් වෙයි. එමෙන්ම ගැමි රඟමඩල නමින් ජන සංස්කෘතිකාංග රැසක් සහිත සංස්කෘතික ප්‍රසංග මාලාවක් ද තිරසර ලංකා ජාතික මංගල්‍යයට සමගාමීව රාත්‍රි කාලයේ පැවැත්වීමට කටයුතු යොදා ඇති බව ද ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=71541", "Category": null, "Parent URL": null}