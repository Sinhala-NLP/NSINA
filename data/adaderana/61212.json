{"Source": "Adaderana", "Timestamp": "June 18, 2016 10:03 am", "Headline": "සෝමවංශ අද අවසන් ගමන්යයි", "News Content": "ජනතා විමුක්ති පෙරමුණේ හිටපු නායක, ජනතා සේවක පක්ෂයේ හිටපු මහලේකම් සෝමවංශ අමරසිංහ මහතාගේ දේහය පිළිබඳ අවසන් කටයුතු අද සිදුකෙරෙයි.බත්තරමුල්ල, පැලවත්ත, සිංහපුර ප්‍රදේශයේ පිහිටි නිවසේදී අද පස්වරු 2.00ට ආගමික වතාවත්වල නිරතවීමෙන් පසු දේහය රැගත් රිය පෙරහැර බොරැල්ල පොදු සුසාන භූමිය වෙත පැමිණීමට නියමිතය.එහිදී අවමංගළ්‍ය උත්සව සභාව පැවැත්වෙන අතර පස්වරු 6.00ට පමණ අවසන් කටයුතු සිදුකිරීමට නියමිත බව පවුලේ ඥාතීන් පැවසීය.මේ අතර අභාවප්‍රාප්ත සෝමවංශ අමරසිංහ මහතාගේ දේහය පිළිබද අවසන් කටයුතු සිදුකිරීම සඳහා පක්ෂ භේදයකින් තොරව ඕනෑම අයෙකුට සහභාගී විය හැකි බව පවුලේ ඥාතීන් පවසයි.ජනතා සේවක පක්ෂයේ ජාතික සංවිධායක ජයන්ත විජයසිංහ මහතා ඊයේ පැවති මාධ්‍ය හමුවකදී ප්‍රකාශ කළේ ජනතා විමුක්ති පෙරමුණ ඒ සඳහා සම්බන්ධ කර නොගන්නා බවයි.එහෙත් මේ සම්බන්ධයෙන් අදහස් පළ කළ ජනතා විමුක්ති පෙරමුණේ ප්‍රචාරක ලේකම් විජිත හේරත් මහතා සඳහන් කළේ අවමංගල්‍ය උත්සව කටයුතු සඳහා සහභාගී වීමට කිසිදු සීමාවක් පනවා නොමැති බවයි. මේ අතර ජනතා විමුක්ති පෙරමුණ හෝ වෙනත් කිසිදු පක්ෂයකට සහභාගීවීමේ බාධාවක් නොමැති බව සෝමවංශ අමරසිංහ මහතාගේ ඥාතියෙකු වන නිශාන්ත උඩවත්ත මහතා ද ඊයේ මාධ්‍ය වෙත ප්‍රකාශ කළේය.", "URL": "https://sinhala.adaderana.lk/news.php?nid=61212", "Category": null, "Parent URL": null}