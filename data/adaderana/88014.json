{"Source": "Adaderana", "Timestamp": "April 25, 2018 03:37 pm", "Headline": "පොලීසියේ බඩු ගොඩක් ළඟ තියා ගත්ත බ්‍රිතාන්‍ය පුරවැසියෙකු අත්අඩංගුවට", "News Content": "ශ්‍රී ලංකා පොලීසියට අයත් නිළ ඇඳුම් කොටස්, නිල හැඳුනුම්පත් හා ජීව උණ්ඩ ළඟ තබා ගෙන සිටි පුද්ගලයෙකු සංවිධානාත්මක අපරාධ නිවාරණ කොට්ඨාසය මඟින් අත්අඩංගුවට ගෙන තිබේ. ඊයේ(24) පෙරවරු 10 ට පමණ මීගොඩ පොලිස් වසමේ දාම්පේ හොරකඳවිල ප්‍රදේශයේ නිවසක දී මෙම පුද්ගලයා අත්අඩංගුවට පත්ව ඇත. පොලීසියේ විවිධ නිලයන්ට අයත් නිලධාරීන්ගේ නිල ඇඳුම් කට්ටල 3ක්, පොලිස් නිලධාරීන් සතු නිල හැඳුනුම්පත් 16ක්, සේවා ලේඛන 3ක්, නිල ලාංජන සහිත හිස් වැසුම් 2ක්, වෙනත් පුද්ගලයන්ට අයත් ජාතික හැඳුනුම්පත් 12 ක්, විදෙස් ගමන් බලපත්‍ර 1 ක් ඇතුළු ව්‍යාජ ලිපි ලේඛන සහ තහනම් පිහි 4ක් හා ජීව උණ්ඩ 20 ක් මෙලෙස අත්අඩංගුවට පත් පුද්ගලයා සතුව තිබී ඇති බව පොලීසිය පවසයි. සැකකරු වයස අවුරුදු 49 ක් වු මීගොඩ ප්‍රදේශයේ පදිංචි බ්‍රිතාන්‍ය රටේ පුරවැසිභාවය හිමි මෙම පුද්ගලයා පෝරගේ පියල් චන්ද්‍රකුමාර නැමති අයෙක් බව පොලීසිය පවසයි. සැකකරු අද(25) දින හෝමාගම මහේස්ත්‍රාත් අධිකරණයට ඉදිරිපත් කිරීමට නියමිත අතර, සංවිධානාත්මක අපරාධ නිවාරණ කොට්ඨාසය වැඩිදුර විමර්ශන පවත්වා ගෙන යනු ලබයි.", "URL": "https://sinhala.adaderana.lk/news.php?nid=88014", "Category": null, "Parent URL": null}