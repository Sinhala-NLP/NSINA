{"Source": "Adaderana", "Timestamp": "May 23, 2011 01:54 pm", "Headline": "‍‍‍‍රනිල්ට එරෙහි පෙත්සම දෝෂ සහිතයි-විත්තියෙන් කරුණු දැක්වීමක්", "News Content": "එක්සත් ජාතික පක්ෂයේ\"ජාතික සංවිධායක ධූරය\"පත්කිරීම නීති විරෝධී බවට ප්‍රකාශ කරමින් රවී කරුණානායක මහතාගේ පත්වීම බලරහිත කරන ලෙස ඉල්ලා ගංගොඩවිල මහේස්ත්‍රාත් අධිකරණයේ ගොනු කරන ලද නඩුවේ වැඩිදුර විභාග කටයුතු ලබන 06 වෙනි දිනට කල් තබා තිබේ. එදිනට පෙර මූලික විරෝධතා පිළිබඳ ලිඛිත දේශන ඉදිරිපත් කරන ලෙස ගංගොඩවිල මහේස්ත්‍රාත් චම්පා ජානකී රාජරත්නම් විසින් දෙපාර්ශවයටම නියෝග කරන ලදී. එම පක්ෂයේ පළාත් සභා මන්ත්‍රීවරයෙකු වන නීතිඥ මෛත්‍රී ගුණරත්න මහතා විසින් ජාතික සංවිධායක ධූරය හා කෘත්‍යාධිකාරී මණ්ඩලයට නිලධාරීන් පත්කිරීමේ දී විපක්ෂ නායකවරයා පක්ෂ ව්‍යවස්ථාව උල්ලංඝණය කර ඇති බවට චෝදනා කරමින් මෙම නඩුව ගොනු කර තිබුණි. පසුගිය 11 වැනිදා ඉදිරිපත් කළ අදාළ පෙත්සම සලකා බැලූ අධිකරණය අද දිනයේ අධිකරණයේ පෙනී සිටින ලෙස රනිල් වික්‍රමසිංහ මහතා ඇතුළු පිරිසකට නොතීසි නිකුත් කරනු ලැබිණි. අද දවසේ අධිකරණය හමුවේ පෙනී නොසිටි වගඋත්තරකරුවන්ටද ලබන 06 වෙනි දින අධිකරණය හමුවේ පෙනී සිටින ලෙස මහේස්ත්‍රාත්වරිය නියෝග කළාය. අද දිනයේ පැමිණිලි පාර්ශවය වෙනුවෙන් නීතිඥ මෛත්‍රී ගුණරත්න,අධිනීතිඥ එස්.එල් ගුණසේකර යන අය පෙනී සිටි අතර විත්තිකාර පාර්ශවය වෙනුවෙන් ජනාධිපති නීතිඥවරුන් වන විජයදාස රාජපක්ෂ,ඉබ්‍රම් මොහොමඩ් යන මහත්වරුන් පෙනී සිට ඇත. ජනාධිපති නීතිඥ ඉක්‍රම් මොහොමඩ් මහතා අධිකරණය හමුවේ කරුණු දක්වමින් සඳහන් කර සිටියේ පෙත්සම්කාර මෛත්‍රී ගුණරත්න නමැති අය පක්ෂයේ සාමාජිකයෙකු හෝ නොවන බවය. පක්ෂ සාමාජිකත්වය වසරින් වසර අලුත් කළ යුතු බව පක්ෂ ව්‍යවස්ථාවේ සඳහන්වන බව පෙන්වාදුන් ජනාධිපති නීතිඥ ඉක්‍රම් මොහොමඩ් මහතා වැඩිදුරටත් කියා සිටියේ පක්ෂ සාමාජිකයෙකු හෝ නොවන මෛත්‍රී ගුණරත්න නමැති අයට පක්ෂයේ පත්කිරිම් පිළිබඳ අධිකරණ ක්‍රියාමාර්ගයක් ගන්නට කිසිදු අයිතියක් නොමැති බවයි. එබැවින් මෙම පෙත්සම තාක්ෂණික දෝෂවලින් ගහණ බව හා නඩුවක් ලෙස ඉදිරියට පවත්වාගෙන යාමට තරම් ප්‍රමාණවත් ලෙස කරුණු ගොනුකර නොමැති බැවින් එය නිෂ්ප්‍රභ කරන ලෙස විත්තියේ නීතිඥවරයා අධිකරණයෙන් ඉල්ලා තිබේ. දෙපාර්ශවයේම කරුණු දැක්වීම් වලින් අනතුරුව මෙම නඩුව ඉදිරියට පවත්වාගෙන යන්නේද නැද්ද යන වග ලබන 06 වෙනි දින ප්‍රකාශයට පත්කරන බවත්,එදිනට පෙර මූලික විරෝධතා පිළිබඳ සියලු ලිඛිත දේශන අධිකරණයට ඉදිරිපත් කළ යුතු බවත් චම්පා ජානකී රාජරත්නම් විනිසුරුවරිය නියෝග කළාය.", "URL": "https://sinhala.adaderana.lk/news.php?nid=16275", "Category": null, "Parent URL": null}