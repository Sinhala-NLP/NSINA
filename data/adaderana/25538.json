{"Source": "Adaderana", "Timestamp": "July 5, 2012 02:34 pm", "Headline": "කුමන නඩුව පැවතියත් පාර්ලිමේන්තු වරප්‍රසාද හිමියි", "News Content": "සියලුම පාර්ලිමේන්තු මන්ත්‍රීවරුන්ට පාර්ලිමේන්තුව රැස්වන දිනවල කුමන නඩු පැවතුණද ඒ සඳහා සහභාගීවීමට වරප්‍රසාදය හිමවන බව කතානායක චමල් රාජපක්ෂ මහතා පවසයි. එ.ජා.ප පාර්ලිමේන්තු මන්ත්‍රී පාලිත රංගේ බණ්ඩාර මන්ත්‍රීවරයාට එරෙහිව අද(05) හලාවත මහාධිකරණයේ නඩුවක් විභාගවෙමින් පැවතියද අද දින පාර්ලිමේන්තු දිනයක් බැවින් තමාට අධිකරණය හමුවේ පෙනී සිටිය නොහැකි බව හෙතෙම පාර්ලිමේන්තු මහ ලේකම් මාර්ගයෙන් විනිසුරුවරියට දැනුම් දී තිබේ. එහෙත් පාර්ලිමේන්තු මහ‍ ලේකම්වරයාගේ දැනුම්දීම නොතකා මහාධිකරණ විනිසුරුවරිය විසින් රංගේ බණ්ඩාර මහතා අත්අඩංගුවට ගන්නැයි පොලීසියට නියෝගයක් නිකුත් කර ඇත. ඒ බව සැලවූ පසු තමාට නඩු දිනයක් වුවද පාර්ලිමේන්තු වරප්‍රසාද යටතේ පාර්ලිමේන්තුවට පැමිණීමේ අවස්ථාව හිමිවිය යුතු බවත්,එකී වරප්‍රසාදය ආරක්ෂා කරදිය යුතු බවට තමන් පාර්ලිමේන්තුවේදී ඉල්ලා සිටින බවත් මන්ත්‍රී රංගේ බණ්ඩාර මහතා අද පාර්ලිමේන්තුවේදි ප්‍රකාශ කළ බව අද දෙරණ වාර්තාකරු පවසයි. එම අවස්ථාවේ මන්ත්‍රීවරයාගේ ඉල්ලීමට ප්‍රතිචාර දක්වමින් කතානායක චමල් රාජපක්ෂ මහතා කියා සිටියේ සියලුම මන්ත්‍රීවරුන්ට කුමන නඩුවක් පැවැතියද පාර්ලිමේන්තු රැස්වීම් වලට සහභාගීවීමේ වරප්‍රසාදය හිමිවන බවයි. එසේ හෙයින් එකී වරප්‍රසාදය රංගේ බණ්ඩාර මන්ත්‍රීවරයාටද එක සේ බලපවත්වන බව හලාවත මහාධිකරණ විනිසුරුවරියට යළි දන්වා යවන ලෙස කතානායකවරයා පාර්ලිමේන්තු මහ ලේකම්වරයාට දැනුම්දී සිටියේය.", "URL": "https://sinhala.adaderana.lk/news.php?nid=25538", "Category": null, "Parent URL": null}