{"Source": "Adaderana", "Timestamp": "February 1, 2014 08:12 am", "Headline": "සැරයන්ගේ සැර බාලවෙයි", "News Content": "තම රාජකාරි බල ප්‍රදේශයෙන් පිටතට ගොස් පුද්ගලයෙකුට තර්ජනය කර අහසට වෙඩි තබා බිය කළ බව කියන පොලිස් සැරයන්වරයෙකු මාරවිල පොලීසිය විසින් අත්අඩංගුවට ගෙන තිබේ. අත්අඩංගුවට ගෙන ඇත්තේ මාරවිල පොලීසියේ සේවය කරමින් සිටි පොලිස් සැරයන් 32079 හෙක්ටර් නම් නිලධාරියෙකු බව අප වාර්තාකරු පැවසීය. මෙම නිලධාරියා මාරවිල පොලීසියේ රථවාහන අංශයේ රාජකාරියේ නිරත වී සිටි අයෙකි. ඉකුත් 31 වැනිදා රාත්‍රීයේ මහවැව ප්‍රදේශයේ රාජකාරියේ නිරත වෙමින් සිටියදී තමන් සමග සිටි අනෙක් නිලධාරියාගෙන් මිදී මෙම නිලධාරියා පමණක් පොලිසියට අයත් යතුරු පැදියකින් පන්නල පොලිස් වසමේ සඳලංකාව - ඉරබඩගම ප්‍රදේශයේ නිවසකට ගොස් ඇත. එම නිවැසියාට බැන තර්ජනය කර අහසට වෙඩි තබා ඇති බව පොලීසිය කියයි. පසුව එම නිවැසියන් විසින් පන්නල පොලීසියට සහ පොලිස් හදිසි ඇමතුම් අංශයට දන්වා තිබේ. ඒ අනුව ක්‍රියාත්මක වී ඇති පන්නල පොලීසියේ නිලධාරීන් සිදු කරන ලද පරීක්ෂණයකදී සිද්ධිය වූ ස්ථානයේ තිබී මිලි 9.9 ප්‍රමාණයේ හිස් උණ්ඩ කොපු දෙකක් සොයා ගෙන ඇත. පසුව මෙම නිලධාරියා සම්බන්ධයෙන් මාරවිල පොලීසියට දන්වා තිබේ. ඒ අනුව පොලිස් සැරයන්වරයා සහ ඔහුට නිකුත් කර තිබු රාජකාරි ගිනි අවියද මාරවිල පොලීසිය විසින් අත්අඩංගුවට ගෙන පරීක්ෂණ ආරම්භ කර ඇත.", "URL": "https://sinhala.adaderana.lk/news.php?nid=40794", "Category": null, "Parent URL": null}