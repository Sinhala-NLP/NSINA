{"Source": "Adaderana", "Timestamp": "February 10, 2017 08:19 am", "Headline": " ට්‍රම්ප්ගේ නියෝගය අභියාචනාධිකරණයත් ප්‍රතික්ෂේප කරයි", "News Content": "අමෙරිකානු ජනාධිපති ඩොනල්ඩ් ට්‍රම්ප් විසින් රටවල් 07කට පනවා ඇති සංක්‍රමණික තහනම ක්‍රියාත්මක කිරීම අභියාචනාධිකරණය ද ප්‍රතික්ෂේප කර තිබේ. අභියාචනාධිකරණය පෙන්වා දෙන්නේ එවැනි තහනමක් පැනවීමේ අවශ්‍යතාවක් නොමැති බවයි. අමෙරිකානු ජනාධිපති ඩොනල්ඩ් ට්‍රම්ප් විසින් මුස්ලිම් රටවල් 07ක ජනතාවට අමෙරිකාට ඇතුළුවීම වලක්වාලමින් දින 90ක කාලයක් සඳහා තහනමක් පනවනු ලැබීය. කෙසේ වෙතත් එම තහනම එරට මධ්‍යම විනිසුරුවරයෙකු වූ ජේම්ස් රොබට් විසින් අත්හිටුවිමේ නියෝගයක් නිකුත් කරනු ලැබීය. ඒඅනුව අදාළ තහනම යළි බලාත්මක කරන ලෙස අභියාචානාධිකරණයට පෙත්සමක් ගොණු කර තිබූ අතර එම පෙත්සම ප්‍රතික්ෂේප කරමින් අමෙරිකානු අභියාචනාධිකරණය පෙන්වා දී ඇත්තේ අදාළ රටවල් වලින් ත්‍රස්තවාදී තර්ජන ඇති බවට ප්‍රමාණවත් සාක්ෂි නොමැති බවයි. ඒ අනුව එම රටවලට තහනමක් පැනවීමේ අවශ්‍යතාවක් නොමැති බව අධිකරණය නියෝග කර තිබේ. සිරියාව, ඉරානය, ඉරාකය, ලිබියාව, සෝමාලියාව, සුඩානය සහ යේමනය යන රටවලට ජනවාරි මස 27 වන දින සිට ක්‍රියාත්මක වන පරදි දින 90ක කාලයක් සඳහා අමෙරිකානු ජනාධිපති ඩොනල්ඩ් ට්‍රම්ප් විසින් අදාළ සංක්‍රමණික තහනම පනවා තිබුණි.", "URL": "https://sinhala.adaderana.lk/news.php?nid=69396", "Category": null, "Parent URL": null}