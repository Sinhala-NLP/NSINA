{"Source": "Adaderana", "Timestamp": "July 11, 2013 11:33 am", "Headline": " හිටපු නියෝජ්‍ය පොලිස්පති වාස්ගේ පුතුට වරෙන්තු", "News Content": "හිටපු නියෝජ්‍ය පොලිස්පති වාස් ගුණවර්ධන මහතාගේ පුත් රවීන්ද්‍ර වාස්ද ගුණවර්ධන මහතා අත්අඩංගුවට ගන්නා ලෙස කඩුවෙල මහේස්ත්‍රාත් අධිකරණය විසින් වරෙන්තු නිකුත් කර තිබේ. මාළඹේ ශ්‍රී ලංකා තොරතුරු තාක්ෂණ ආයතනයේ සිසුවකුව සිටි නිපුන රාමනායක සිසුවාට පහරදී තුවාල සිදුකිරීමට අදාළ නඩුව අද (11) කැඳවූ අවස්ථාවේදී සැකකාර රවීන්ද්‍ර වාස්ද ගුණවර්ධන නමැති අය අධිකරණයේ පෙනී නොසිටීම නිසා මෙලෙස වරෙන්තු නිකුත් කළ බව අද දෙරණ වාර්තාකරු පවසයි. 2009 අගෝස්තු මස 09 වන දින මාළඹේ ශ්‍රී ලංකා තොරතුරු තාක්ෂණ ආයතනයේ සිසුවකු වන නිපුන රාමනායක සිසුවාට පහරදී බරපතළ තුවාල සිදුකළ බවට හිටපු නියෝජ්‍ය පොලිස්පතිවරයාගේ පුතුට චෝදනා එල්ලවී තිබේ. එසේම බම්බලපිටිය ප්‍රදේශයේ ව්‍යාපාරිකයෙකු පැහැරගෙන ගොස් ඝාතනය කිරීමේ සිදුවීමට අදාළව දැනට අත්අඩංගු‍වේ සිටින හිටපු නියෝජ්‍ය පොලිස්පති වාස් ද ගුණවර්ධන මහතා මෙන්ම ඔහුගේ පුතුද සම්බන්ධ බවට කරුණු හෙළිදරව් වී ඇති බැවින් ඔහු අත්අඩංගුවට ගත යුතුව ඇති බව අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරී ශානි අබේසේකර මහතා කොළඹ අතිරේක මහේස්ත්‍රාත්වරයා හමුවේ පසුගියදා කරුණු දක්වමින් කියා සිටියේය. අවස්ථා කිහිපයකදී රවීන්ද්‍ර වාස්ද ගුණවර්ධන මහතා පිළිබඳ සොයා බැලීමට නිවසට ගියද එහිදී පොලීසියේ රාජකාරී කටයුතුවලට බාධා පැමිණුනු බව ශානි අබේසේකර මහතා එහිදී සඳහන් කළේය. කෙසේ වෙතත් මේවන විට අධිකරණය මග හැර සිටින රවීන්ද්‍ර වාස්ද ගුණවර්ධන නමැති අය අත්අඩංගුවට ගෙන අධිකරණයට ඉදිරිපත් කරන ලෙස කඩුවෙල මහේස්ත්‍රාත් විසින් අද නියෝග කරන ලදී. ඒ අනුව අදාළ නඩුව යළි නොවැම්බර් මස 29 දින කැඳවීමට තීරණය කෙරුණු බව අද දෙරණ වාර්තාකරු කියා සිටියි.", "URL": "https://sinhala.adaderana.lk/news.php?nid=35686", "Category": null, "Parent URL": null}