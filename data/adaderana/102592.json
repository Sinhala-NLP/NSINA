{"Source": "Adaderana", "Timestamp": "January 18, 2019 12:27 pm", "Headline": "තැන් දෙකක අනතුරු දෙකක්-කතක් ඇතුළු 2ක් මරුට", "News Content": "කොළඹ -රත්නපුර ප්‍රධාන මාර්ගයේ පුස්සැල්ල ඉන්ධන හල අසලදී සිදු වු අනතුරකින් කාන්තාවක් මිය ගොස් තවත් සිව් දෙනෙකු තුවාල ලබා තිබේ. පොලීසිය සඳහන් කළේ ලොරි රථයක් ප්‍රතිවිරුද්ධ දිශාවෙන් පැමිණි ත්‍රිරෝද රථයක මුහුණට මුහුණ ගැටීමෙන් අනතුර සිදුව ඇති බවයි. අනතුරින් ත්‍රිරෝද රථයේ රියදුරු සහ එහි ගමන් කළ කාන්තාවන් දෙදෙනෙකු ඇතුළු 05 දෙනකු තුවාල ලබා රත්නපුර රෝහලට ඇතුලත් කර ඇති අතර එහි දී එක් කාන්තාවක් මිය ගොස් තිබේ. මියගොස් ඇත්තේ 70 හැවිරිදි අමුණතැන්න,වේවැල්වත්ත ප්‍රදේශයේ පදිංචිව සිටි කාන්තාවකි. මේ අතර සාම්පුර් ප්‍රදේශයේ යතුරු පැදියක් සහ ත්‍රිරෝද රථයක් එකිනෙක ගැටීමෙන් සිදු වු අනතුරකින් යතුරු පැදිකරු මියගොස් තිබේ. මියගොස් ඇත්තේ පල්ලිකුඩිඉරුප්පු ප්‍රදේශයේ පදිංචිව සිටි 38 හැවිරිදි පුද්ගයෙකු බව සාම්පුර් පොලීසිය සඳහන් කලේය.", "URL": "https://sinhala.adaderana.lk/news.php?nid=102592", "Category": null, "Parent URL": null}