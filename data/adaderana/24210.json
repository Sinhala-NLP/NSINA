{"Source": "Adaderana", "Timestamp": "May 13, 2012 12:45 pm", "Headline": "  රැඳවියන් පිළිබඳ තොරතුරු දෙන්න රජය සූදානම්", "News Content": "රැඳවුම් භාරයේ සිටින යුද රැඳවියන් පිළිබඳ ළඟම ඥාතීන්ට තොරතුරු ලබාදීමට ශ්‍රී ලංකා රජය තීරණය කර ඇති බව රාජ්‍ය ආරක්ෂක අමාත්‍යංශය නිවේදනය කරයි. ඒ අනුව ත්‍රස්ත විමර්ශන කාර්යාංශය යටතේ රැඳවුම් භාරයේ සිටින මෙන්ම රඳවා තබාගෙන පසුව නිදහස් කරන ලද අය පිළිබඳ තොරතුරු ලබාදෙන බව ආරක්ෂක අමාත්‍යංශයේ නිල වෙබ් අඩවිය උපුටා දක්වයි. ඒ අනුව රැඳවියන්ගේ බිරිඳට හා සැමියාට,මවට හා පියාට,සහෝදර සහෝදරියන්ට සිය අනන්‍යතාවය තහවුරු කිරීමෙන් පසු තමාට සමීප ඥාතිත්වයක් ඇති රැඳවියන් පිළිබඳ තොරතුරු ලබාගත හැකි බව සඳහන්ය. එහිදී තමා පදිංචිව සිටින ප්‍රදේශය අයත් පොලිස් ස්ථානයේ ස්ථානාධිපතිවරයාගෙන් හා ග්‍රාම සේවා නිලධාරිගෙන් තම අනන්‍යතාවය සහතික කළ ලියවිල්ලක් ඉදිරිපත් කළ යුතු බව ආරක්ෂක අමාත්‍යංශය කියා සිටියි. රැඳවියන් හමුවීමට හා ඔවුන් පිළිබඳ තොරතුරු විමසීමට ස්ථාන තුනක් ප්‍රකාශයට පත් කර ඇති අතර එකී ස්ථාන දුරකථන අංක හා විද්‍යුත් ලිපිනයන් පහත පරිදි වේ. 01.ත්‍රස්ත විමර්ශන අංශය,දෙවන මහල,නව ලේකම් ගොඩනැඟිල්ල,කොළඹ 01.ටෙලි.011-2384400,ඊමේල්.dir.tid@police.lk 02.ත්‍රස්ත විමර්ශන ඒකකය,නුවර පාර,වව්නියාව(නියෝජ්‍ය පොලිස්පති කාර්යාලයට ප්‍රතිවිරුද්ධ ප්‍රදේශය) ටෙලි.024-3243207. 03.ත්‍රස්ත විමර්ශන ඒකකය,තුරගපිටිය පාර,බූස්ස,ගාල්ල. ටෙලි 091-2267084 ශ්‍රී ලංකාවේ උගත් පාඩම් හා ප්‍රතිසන්ධානය සඳහා වූ ජනාධිපති කොමිෂන් සභා වාර්තාවේ යුද රැඳවුම්කරුවන් සම්බන්ධයෙන් වැදගත් නිර්දේශයන් කිහිපයක් අන්තර්ගත වුණු බවත්,යුද්ධය නිමාවෙද්දී යටත්වුණු බොහෝ පිරිසක් කිසිදු සලකුණක් හෝ ඉතිරි නොකරම අතුරුදහන් වී ඇතැයි ද්‍රවිඩ හිතෛෂිවන්තයින් ‍චෝදනා කරන බව පී.ටී.අයි පුවත් සේවට උපුටා දක්වයි. කෙසේ වෙතත් අමෙරිකා එක්සත් ජනපදය විසින් උගත් පාඩම් හා ප්‍රතිසන්ධාන වාර්තාවේ නිර්දේශ ක්‍රියාත්මක කළ යුතු බවට පසුගිය ජගත් මානව හිමිකම් සැසියට ඉදිරිපත් කරන ලද යෝජනාව ශ්‍රී ලංකාවට පරාජය අත්කරදෙමින් සම්මතවූ පසු ද ජාත්‍යන්තර ප්‍රජාව කියා සිටියේ ශ්‍රී ලංකාවේ මානව හිමිකම් කඩවීම් සම්බන්ධයෙන් සැලකිලිමත් විය යුතු බවකි. යුදමය ක්‍රියාදාමයෙන් පසුව අත්අඩංගුවේ හා රැඳවුම් භාරයේ සිටින රැඳවියන් පිළිබඳ තොරතුරු ප්‍රකාශයට පත් කළ යුතු බවත්,ඒවා වසන් කිරීම තුළින් මානව හිමිකම් උල්ලංඝණය වීමක් සිදුවන බවත් කාලයක් තිස්සේ ශ්‍රී ලංකා ආණ්ඩුවට එරෙහිව එල්ල වූ චෝදනාවකි. කෙසේ වෙතත් ජීනිවා යෝජනාවෙන් ශ්‍රී ලංකාවට පරාජය අත්වීමෙන් පසු එහි ශ්‍රී ලංකාව වෙනුවෙන් එක්සත් ජාතීන්ගේ නිත්‍ය නියෝජිත ලෙස සේවය කළ තමරා කුනනායගම් මහත්මිය මේවන විට කියුබාවේ තානාපතිනිය ලෙස මාරුකර යැවීමට විදේශ කටයුතු අමාත්‍යංශය තීරණය කර ඇති අතර ඇය මෙම ප්‍රශ්නයේදී එක්සත් ජාතීන්ගේ ස්ථාවරයන් හා අමෙරිකානු විදේශ ප්‍රතිපත්තිය විවේචනය කරමින් තද ස්ථාවරයක සිටි අයෙකු බව දේශපාලන ආරංචි මාර්ග සඳහන් කරයි. එහෙත් මේ වන විට උගත් පාඩමේ නිර්දේශ ක්‍රියාත්මක කළ යුතුද නැතිද හා ඒ ආශ්‍රිත යම් දේශපාලන කතිකාවක් ආණ්ඩුවේම දේශපාලන පක්ෂ අතර නිර්මාණයවී තිබෙනු දක්නට ලැබෙද්දී ජිනීවා යෝජනාවෙන් පසු විදේශ කටයුතු අමාත්‍ය ජී.එල්.පීරිස් මහතා හා අමෙරිකානු එක්සත් ජනපද රාජ්‍ය ලේකම්වරිය වන හිලරි ක්ලින්ටන් අතර පැවැත්වෙන පළමු රාජ්‍ය තාන්ත්‍රික සාකච්ඡාවක් මේ මස 18 වන දින වෝෂිංටනයේදී පැවැත්වෙන බව කියැවෙයි.", "URL": "https://sinhala.adaderana.lk/news.php?nid=24210", "Category": null, "Parent URL": null}