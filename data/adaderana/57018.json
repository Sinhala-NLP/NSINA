{"Source": "Adaderana", "Timestamp": "February 8, 2016 01:08 pm", "Headline": "උසාවිවල විභාගවන මූලික අයිතිවාසිකම් පිළිබඳ නඩු නීති විරෝධියි", "News Content": "පසුගිය මස 25වන දින හිටපු නීතිපතිවරයා විශ්‍රාම ගියද තවමත් එම තනතුර සඳහා නීතිපතිවරයෙකු පත්කර නොමැති බවත්, හිස්ව පවතින එම තනතුර සඳහා නීතිපති දෙපාර්තමේන්තුවේ දැනට සේවය කරන ජ්‍යෙෂ්ඨතම නිලධාරීයා වන සොලිසිටර් ජෙනරාල් සුහද ගම්ලත් මහතා පත් නොකරන්නේ දේශපාලඥයන් ඉදිරියේ දණ නොනමන ස්වාධීන නීතිපතිවරයෙකු වේ යැයි පවතින බිය නිසාද යන්න පිවිතුරු හෙළ උරුමයේ නායක උදය ගම්මන්පිල මහතා ප්‍රශ්න කර තිබේ.අද(08) කොළඹදී පැවති මාධ්‍ය හමුවකට එක් වෙමින් ඒ මහතා මෙම අදහස් පළකර ඇත.මේ දින වල උසාවි වල අසනු ලබන මූලික අයිතිවාසිකම් පිළිබඳ නඩු විභාග නීති විරෝධී බව පවසන ඒ මහතා පෙන්වා දෙන්නේ හිස්ව පවතින නීතිපති තනතුර සඳහා නීතිපතිවරයෙකු කඩිනමින් පත් කළ යුතු බවයි.එමෙන්ම 19 වන ව්‍යවස්ථා ප්‍රතිසංස්කරණය මඟින් ඇති කළ ස්වාධීන රාජ්‍ය කොමිෂන් සභා ව්‍යාජයක් බව පෙන්වා දෙන ඒ මහතා ප්‍රකාශකර ඇත්තේ හිරුනිකාගේ සිද්ධිය සම්බන්ධයෙන් හා යෝෂිතගේ සිද්ධිය සම්බන්ධයෙන් පොලීසිය ආකාර දෙකකට කටයුතු කිරීම ඊට කදිම නිදසුනක් වන බවද ප්‍රකාශකර ඇත.එමෙන්ම මාධ්‍යවේදියෙකු නැගූ ප්‍රශ්නයකට පිළිතුරු දෙමින් ඒ මහතා පෙන්වා දුන්නේ පසුගිය දා පොල් ගැසීමට බිය වූ ආණ්ඩුව පොල් පිළිනොගන්නා ලෙස දෙවියන්ගෙන් මේ වනවිට ඉල්ලා සිටින බවත්, හොරෙන් පොල් කැඩීමක් සිදු නොවූ බවත්, එය පොල් ව්‍යාපාරය අඩපණ කිරීමට ගෙන ගිය අසත්‍ය ප්‍රචාරයක් බවයි.", "URL": "https://sinhala.adaderana.lk/news.php?nid=57018", "Category": null, "Parent URL": null}