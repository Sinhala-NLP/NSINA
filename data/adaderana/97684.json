{"Source": "Adaderana", "Timestamp": "October 14, 2018 09:04 pm", "Headline": "ඊශ්‍රායලයට යන අයට වසර 5කට වීසා", "News Content": "ඊශ්‍රායලයේ කෘෂි ක්ෂේත්‍රයේ රැකියා සඳහා පිටත්ව යන ශ්‍රී ලාංකිකයින්ට වසර පහක වීසා බලපත්‍ර කාලයක් ලබාදීමට ඊශ්‍රායල බලධාරීන් එකඟත්වය පළ කර ඇත. විදුලි සංදේශ, ඩිජිටයල් යටිතල පහසුකම් හා විදේශ රැකියා අමාත්‍ය හරින් ප්‍රනාන්දු මහතාගේ උපදෙස් මත ඊශ්‍රායලයේ නිල සංචාරයක නිරත නියෝජ්‍ය ඇමැති මනුෂ නානායක්කාර මහතා ඇතුළු දූත කණ්ඩායම ඊශ්‍රායලයේ විදේශ කටයුතු අමාත්‍යාංශ ප්‍රධානීන් සහ ෆීබා ආයතනයේ ප්‍රධානීන් සමඟ නිල සාකච්ඡා පැවැත්වූ අතර එහිදී මෙම එකඟතාවයන් ඇති කරගෙන තිබේ. ජාත්‍යන්තර සංක්‍රමණිකයින්ගේ ආයතනයේ මැදිහත්වීම මත අත්සන් කරන ගිවිසුමකින් පසුව කෘෂි ක්ෂේත්‍රයේ රැකියා සඳහා වසර පහක වීසා බලපත්‍ර ලබාදීමට කටයුතු කරන බවද ඊශ්‍රායල බලධාරීන් නියෝජ්‍ය අමාත්‍යවරයාට දැනුම් දී ඇත. කෘෂි කාර්මික ක්ෂේත්‍රයේ තාවකාලික රැකියා සදහා පිටත් කර යැවූ ශ්‍රී ලාංකිකයින් පන්සිය දෙනාගේ කණ්ඩායමෙන් සැලකිය යුතු පිරිසක් නියමිත වීසා කාලය ඉක්මවීමෙන් පසුව නැවත ලංකාවට පිටත්ව ගොස් නැති බව ඊශ්‍රායල බලධාරීන් පෙන්වා දෙයි. එම ප්‍රමාණය නව රැකියා කෝටාවෙන් අඩුවන බවද ඊශ්‍රායල බලධාරීන් පෙන්වා දෙයි. නියමිත වීසා කාලය අවසන්වීමෙන් පසුව පෙරලා ලංකාවට පැමිණෙන ශ්‍රමිකයින් සඳහා නැවත කෘෂි ක්ෂේත්‍රයේම රැකියා අවස්ථා ලබාදෙන බව ඊශ්‍රායල බලධාරීන් ප්‍රකාශ කළේය. මේ අතර සාත්තු සේවක වෘත්තිය සඳහා ශ්‍රී ලාංකිකයින් පන්සියකට අවස්ථාව ලබාදීම සඳහා වන ගිවිසුම් කඩිනමින් අත්සන් කිරීමටත් ගිවිසුමේ කොන්දේසි පිළිබඳවත් දෙරටේ එකඟත්වය මෙහිදී ඇති වී තිබේ. මේ වන විට පුද්ගලික විදේශ රැකියා නියෝජිත ආයතන මඟින් බදවාගෙන ඇති, සම්මුඛ පරීක්ෂණවලින් සමත්වූ සාත්තු සේවා රැකියා අපේක්ෂකයින් සඳහා වීසා ලබාදීම ප්‍රමාද වී ඇති බව පෙන්වා දුන් මනුෂ නානායක්කාර මහතා එම වීසා කඩිනම් ලබාදීමට කටයුතු කිරීමට අවශ්‍ය පියවර ගැනීම ගැන අවධානය යොමු කළේය. ඒ සම්බන්ධයෙන් ඊශ්‍රායල බලධාරීන්ගෙන් යහපත් ප්‍රතිචාරයක් ලැබුණ අතර කඩිනමින් වීසා ලබාදීම පිළිබද තානාපති කාර්යාලය දැනුවත් කරන බවට සහතික විය.", "URL": "https://sinhala.adaderana.lk/news.php?nid=97684", "Category": null, "Parent URL": null}