{"Source": "Adaderana", "Timestamp": "July 24, 2018 05:48 pm", "Headline": "ග්‍රාම ශක්ති සබරගමුව පළාත් මෙහෙයුම් කමිටුව හෙට ජනාධිපති ප්‍රධානත්වයෙන් ", "News Content": "ග්‍රාම ශක්ති ජනතා ව්‍යාපාරයේ සබරගමුව පළාත් මෙහෙයුම් කමිටුව ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් හෙට(25) පැවැත්වෙයි. හෙට පස්වරුවේ රත්නපුර පළාත් සභා ශ්‍රවණාගාරයේදී මෙම රැස්වීම පැවැත්වෙන බව ජනාධිපති මාධ්‍ය අංශය සඳහන් කළේය. පළාත් දේශපාලන අධිකාරිය සහ රාජ්‍ය නිලධාරීන් යන දෙපාර්ශවයේම සහභාගීත්වයෙන් පැවැත්වෙන මෙම රැස්වීමේදී ග්‍රාම ශක්ති ජනතා ව්‍යාපාරය සබරගමුව පළාත තුළ ක්‍රියාත්මක වන අන්දම සහ එහි ප්‍රගතිය මෙන්ම ඉදිරි සැලසුම් පිළිබඳව පුළුල් වශයෙන් අවධානය යොමු කෙරෙණු ඇත. එමෙන්ම ප්‍රදේශයේ ජනතාව මුහුණ දී ඇති ගැටළු පිළිබඳව ද විශේෂ අවධානයක් යොමු කරමින් ඒවා විසඳීම සඳහා ගත යුතු කඩිනම් ක්‍රියාමාර්ගයන්ට එළඹීම ද මෙහිදී සිදු කෙරෙන බව ජනාධිපති මාධ්‍ය අංශය සඳහන් කළේය. සබරගමුව පළාතේ අඩු ආදායම්ලාභී ජනතාවගේ ජීවනෝපාය මාර්ග සංවර්ධන වෙනුවෙන් ග්‍රාම ශක්ති ව්‍යාපාරය හරහා වැඩසටහන් රැසක් මේ වන විටත් ක්‍රියාවට නංවා තිබේ. මෙහිදී රත්නපුර සහ කෑගල්ල දිස්ත්‍රික් ලේකම්වරුන් වෙත ග්‍රාම ශක්ති ජනතා සමිති සදහා ලබාදෙනු ලබන පළමු වාරිකය ප්‍රදානය කිරීම ද සිදු කිරීමට නියමිතයි.", "URL": "https://sinhala.adaderana.lk/news.php?nid=93136", "Category": null, "Parent URL": null}