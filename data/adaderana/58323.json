{"Source": "Adaderana", "Timestamp": "March 17, 2016 11:57 pm", "Headline": " රට ඉදිරියට ගෙනයන ගමන  ආරම්භ කරලා තියනවා", "News Content": "ජනාධිපතිතුමාටත්, අගමැතිතුමාටත්, අපේ ආණ්ඩුවටත් කළුවරේ සිට ආලෝකය දක්වා ගමන් කරන්නට අධිෂ්ඨානයක් ඇති බවත්, කාහටවත් අපව දේශපාලන කළුවරට තල්ලු කළ නොහැකි බවත්, ජාතික සහජීවනය, සංවාද හා රාජ්‍ය භාෂා අමාත්‍ය මනෝ ගනේෂන් මහතා පවසයි.අමාත්‍යවරයා මෙම අදහස් ප්‍රකාශ කළේ අද (17) රාජ්‍ය භාෂා දෙපාර්තමේන්තුවේදී භාෂා විද්‍යාගාරය විවෘත කිරීමේ උත්සවයට සහභාගි වෙමිනි. එම අවස්ථාවේදී හෙතෙම වැඩිදුරටත් මෙසේද පැවසීය.ජාතික ආණ්ඩුවට විරුද්ධව ඉන්න අයටත් අපි කියනවා කරුණාකරලා අපිත් එක්ක එකතු වෙන්න. රට වෙනුවෙන්, ජාතීය වෙනුවෙන්, මේ රටේ ජීවත්වෙන සිංහල, දෙමල හා මුස්ලිම් ජනතාව වෙනුවෙන්. අපි ගමනක් ආරම්භ කරලා තියෙනවා. ඒක තමයි ශ්‍රී ලංකික ගමන. ජාතිය, ආගම, භාෂාව ඔක්කොම දෙවෙනි, තුන්වෙනි තැනට දාලා රට ඉදිරියට ගෙනයන ගමන අපි දැන් ආරම්භ කරලා තියනවා. ඒක නවත්තන්න බෑ කාටවත්. ජාත්‍යන්තර සමාජය අපි ගැන තේරුම් අරගෙන තියෙනවා. අපිත් එක්ක වැඩ කරනවා.. ජාත්‍යන්තර සමාජය කියන්නේ උඩ ඉදලා ආපු මිනිස්සු කොට්ඨාසයක් නෙමෙයි. අපිත් සමග එකට වැඩ කරන අය. අපි ඉතාම සන්තොස වෙනවා යු.එන්.ඩී පී ආයතනයේ ආධාර මගින් භාෂා විද්‍යාගාරයක් අපට ලබා ගන්න පුලුවන් වීම ගැන. මොකද භාෂා දෙක ඉගෙන ගැනීම අපිට අත්‍යාවශ්‍යයි. අපේ ව්‍යවස්ථාවේ එක සඳහන් වෙලා තියෙනවා.මේ අමත්‍යාංශයේ විෂයභාර ඇමතිවරයා විදියට මම භාෂා තුනම දන්නවා. මම ඒක මහන්සිවෙලා ලබාගත්ත වරප්‍රසාදයක්. මට ඉගෙන ගන්න මේ වගේ විද්‍යාගාර තිබ්බේ නෑ. රාජ්‍ය භාෂා දෙපාර්තමේන්තුවට ගිහිල්ලා, ජාතික භාෂා අධ්‍යාපන පුහුණු ආයතනයට ගිහිල්ලා සුන්දර සිංහල භාෂාව ඉගෙන ගන්නට මට අවස්ථාව හිමි වුණේ නෑ. රට ගැන තියෙන කැක්කුම නිසා මම මහන්සි වෙලා භාෂාව ඉගෙන ගත්තා. මේ රටේ ජීවත්වෙන සිංහල, දෙමල හා මුස්ලිම් ජනතාව එක්සත්ව එකට ජීවත් වෙන්න ඕනේ. ඒ නිසා කොච්චර බාධා ඇති කළත් අපේ වැඩපිළිවෙල ඉස්සරහට කරගෙන යනවා. දැන් පටන් ගත්තා විතරයි. තාම මාස පහක් මම අමාත්‍යාංශය බාර අරගෙන.මට කලිනන් හිටපු ඇමතිවරයා වගේ මට සිහින දැක දැක ඉන්න බෑ. අපි දැකපු සිහින ක්‍රියාත්මක කරන්න ඕනේ. එම නිසා අද දින විවෘත කරන ලද භාෂා විද්‍යාගරය පිළිබඳව මම සතුටු වෙනවා. මෙම අවස්ථාව රාජ්‍ය භාෂා දෙපාර්තමේන්තුවට ලබා දුන්ට වරප්‍රසාදයක් නෙමෙයි. මුලු රටටම ලබාදුන්ට වරප්‍රසාදයක්. ජාතික ප්‍රශ්නයට, ජාතික ප්‍රශ්නය පිළිබඳව දේශපාලන විසදුමට පෙරවදනක් හැටියටයි රාජ්‍ය භෂා ප්‍රතිපත්තිය දකින්නේ. ඒ නිසා අපි ජාතික ප්‍රශ්නය විසඳගන්න ඕනේ නම් භාෂා ප්‍රතිපත්තිය හරියාකාරව අකුරට ක්‍රියාත්මක කරන්න ඕනේ. පොතේ තියෙන නීතිය ක්‍රියාත්මක කරන්න බැරිනම් දෙමළ ජනයාට රටේ කොතනකට හරි ගිහිල්ලා තමන්ගේ මව් භාෂාවෙන් ප්‍රතිචාර ලබාගන්නට බැරිනම් භාෂා ප්‍රතිපත්තිය පරාජයට පත්වෙලා කියලා තමයි හිතන්න වෙන්නේ“", "URL": "https://sinhala.adaderana.lk/news.php?nid=58323", "Category": null, "Parent URL": null}