{"Source": "Adaderana", "Timestamp": "November 27, 2010 02:35 pm", "Headline": "වෙහෙරගල ජලාශයේ සියලු වාන් දොරටු විවෘත කරයි", "News Content": "වෙහෙරගල ජලාශයේ ජල මට්ටම ඉහළ යාම හේතුවෙන් එහි වාන් දොරටු 6 ම විවෘත කර තිබේ. වාන් දොරටු සියල්ල අඩියක පමණ ප්‍රමාණයක් විවෘත කර ඇති බව අද දෙරණ වාර්තාකරු සඳහන් ක‍ළේය. මේ හේතුවෙන් මැණික් ග‍ඟේ ජල මට්ටම ඉහළ යා හැකි බැවින් මැණික් ගඟ දෙපස ජනතාව සුපරික්ෂාකාරී වන ලෙස හම්බන්තොට දිස්ත්‍රික් වාරිමාර්ග ඉංජිනේරු කාර්යාලය දැනුම් දෙයි. මේ අතර ලුණුගම්වෙහෙර ජලාශය ද පිටාර මට්ටමට ආසන්නයට පැමිණ ඇති බව අප වාර්තාකරු පැවසුවේය. යම් හෙයකින් ලුණුගම්වෙහෙර ජලාශයේ වාන් දොරටු විවෘත කිරීමට සිදුවුවහොත් කිරිඳිඔයේ ජල මට්ටම ඉහළ යන බැවින් ඔය දෙපස සිටින ජනතාව විමසිලිමත් විය යුතු බව වාරිමාර්ග ඉංජිනේරු කාර්යාලය ජනතාවට දැනුම් දෙයි.", "URL": "https://sinhala.adaderana.lk/news.php?nid=12437", "Category": null, "Parent URL": null}