{"Source": "Adaderana", "Timestamp": "November 13, 2011 09:38 pm", "Headline": "කුවෙට්හිදී අවයව අතුරුදහන්-ශ්‍යාමලී මැරුණාද..?මැරුවාද..?", "News Content": "කුවෙට්හි ගෘහ‍ සේවිකාවක ලෙස සේවය කරමින් සිටියදී පසුගිය 31 වන දින හදිසියේ මිය ගිය කලා වැව,විජිතපුර,අලුත් පුලියන්කුලමේ පදිංචිව සිටි 28 හැවිරිදි තරුණ කාන්තාවකගේ දේහය ශ්‍රී ලංකාවට රැගෙන ඒමෙන් පසු සිදු කළ පශ්චාත් මරණ පරීක්ෂණයේදී ඇයගේ හෘදය වස්තුව,වකුගඩු,හා අමාශය යන ඉන්ද්‍රීයන් ශරීරයෙන් ඉවත්කර ඇති බව අනාවරණය වී තිබේ. මීගමුව මහ රෝහලේදී විශේෂඥ අධිකරණ වෛද්‍ය ඒ.දයාපාල මහතා විසින් පසුගිය 11 වන දින දේහය පිළිබඳ පශ්චාත් මරණ පරීක්ෂණය සිදුකළ අවස්ථාවේ සිරුරේ එම ඉන්ද්‍රීයන් කුවෙට්හිදීම ඉවත්කොට දේහය ලංකාවට එවන ලද බව තහවුරු වී ඇතැයි මිය ගිය කාන්තාවගේ ඥාතීන් සඳහන් කරයි. එම ඉන්ද්‍රීයන් ඉවත්කිරීම පිළිබඳ දේහය සමග කුවෙට් සිට එවන ලද මරණ සහතිකයේ හෝ කිසිදු ලියවිල්ලක සඳහන්ව නොමැති බවද ඥාතීහු කියති. අවුරුදු 7 ක් වයසැති කුඩා දියණියකගේ මවක වන ශ්‍යාමලී කුමාරි ගුණවර්ධන නමැති මියගිය කාන්තාව අනුරාධපුරයේ පවත්වාගෙන යන විදේශ රැකියා ඒජන්සියක මාර්ගයෙන් කුවෙට්හි නිවසක ගෘහ සේවිකාවක ලෙස සේවයට ගොස් ඇත්තේ පසුගිය වසරේ අප්‍රේල් 23 වැනිදාය. ඇය එම නිවසේ සේවය කරමින් සිටියදී පසුගිය 31 වන දින හදිසියේම මියගොස් ඇත.ඇය මිය ගිය බව ඇයගේ පවුලේ අයට ඊට පසුදින දැනුම් දී ඇත්තේ ඇය සිටි නිවසේ අසල නිවසක සේවය කරන ශ්‍රී ලාංකික කාන්තාවක විසිනි.එම කාන්තාව නිවසට දුරකථන ඇමතුමක් දී දැනුම්දෙනතුරු ඇය සේවය කළ නිවසේ අය විසින් හෝ කුවෙට්හි ශ්‍රී ලංකා තානාපති කාර්යාලය විසින් හෝ ඒ ගැන කිසිදු දැනුම්දීමක් නොකළ බව මිය ගිය කාන්තාවකගේ සහෝදරයකු වන ප්‍රියන්ත බණ්ඩාර ගුණවර්ධන මහතා අද දෙරණට කියා සිටියේය. අනතුරුව සිය සහෝදරියගේ මරණය පිළිබඳ තොරතුරු දැනගැනීමට කුවෙට්හි ඇය සේවය කළ නිවසට දුරකථනයෙන් ඇමතුම් ගත්තද නිවසේ කිසිවෙකු හෝ එකී ඇමතුම්වලට පිළිතුරු නොදුන් බවත්,ඉන්පසු ඇය කුවෙට්හි රැකියාවට යැවූ විදේශ රැකියා ඒජන්සියට ගොස් සිද්ධිය දැනුම්දුන් පසු විදේශ සේවා නියුක්ති කාර්යාංශයට කියැන්නැයි ඔවුන්ද මගහැරගිය බව ගුණවර්ධන මහතා චෝදනා කරයි. කෙසේවෙතත් පසුව විදේශ සේවා නියුක්ති කාර්යාංශයට ගොස් සිද්ධිය පිළිබඳ දැනුම්දුන් පසුව එම කාර්යාංශයේ මැදිහත්වීමෙන් පසුගිය 10 වන දින ඇයගේ දේහය ගුවන් මගින් ශ්‍රී ලංකාවට රැගෙන විත් තිබේ. සහෝදරියගේ දේහය බාරගැනීමට තමන් ඇතුළු පවුගේ සාමාජිකයින් සමග පවුලේ හිතවතෙකු වන වෛද්‍ය පැරකුම් මෙන්ඩිස් මහතාද කටුනායක ගුවන්තොටුපළට ගිය බවත්,දේහය සමග ලැබුණු මරණ සහතිකය කියවූ වෛද්‍ය මෙන්ඩිස් නමැති අය,එහි මරණයට හේතුවක් සඳහන් නොවීම නිසා මෙම මරණය සැක සහිත බව පැවසීම හේතුවෙන් දේහය බාරනොගෙන ඒ පිළිබඳ ගුවන්තොටුපළ පොලීසියට පැමිණිලි කළ බවත් ගුණවර්ධන මහතා පෙන්වාදෙයි. ඒ අනුව පරීක්ෂණ ආරම්භ කළ පොලීසිය පශ්චාත් මරණ පරීක්ෂණය සඳහා දේහය මීගමුව මහ රෝහලට රැගෙන යනු ලැබූ බවත්,එම රෝහලේ විශේෂඥ අධිකරණ වෛද්‍ය නිලධාරී ඒ.දයාපාල මහතා පශ්චාත් මරණ පරීක්ෂණය පවත්වා මෙම දේහයේ ගෙල ළඟ සිට උදරයේ පහල ප්‍රදේශ දක්වා කපා නැවත මැහුම්දමා තිබූ බවත්,හෘදය,වකුගඩු හා ආමාශයේ ඉන්ද්‍රියන් ශරීරයෙන් ඉවත්කර තිබුණු බවත් තම පවුලේ අයට දැනුම්දුන් බව ගුණවර්ධන මහතා කියා සිටියි. ඒ නිසා තම සහෝදරියගේ මරණය සිදුවූයේ කෙසේද යන්න හා ඇගේ සිරුරේ ඉන්ද්‍රීයන් කුවෙට්හිදී ඉවත් කරනු ලැබුවේ කවුරුන් විසින්ද යන්න හා ඒ කවර හේතුවක් නිසාද යන්න තම පවුලේ අයට සැකයට කාරණයක් බව ඔහු පවසයි. ඇගේ ශරීර ඉන්ද්‍රීයන් ඉවත්කිරීමක් පිළිබඳ මරණ සහතිකයේ කිසිත් සඳහන්ව නොතිබීම නිසා මෙකී මරණය පිළිබඳ සැකය තීව්‍ර වන බවත්,කුවෙට්හි සිටින කාගේ හෝ අවශ්‍යතාවක් මත එම ඉන්ද්‍රීයන් ලබාගැනීම සඳහා ඇය ඝාතනය කළාද යන්න පිළිබඳ සාධාරණ සැකයක් මතුවන බවත් හෙතෙම පෙන්වාදෙයි.ඇය මිය ගිය බව කියන දිනයේ උදෑසන නිවසේ සිටි අයට දුරකථනයෙන් කතා කර ඇති බවත්,ඒ අවස්ථාවේ තමන් අසනීපයෙන් සිටින බවක් පවසා නැතැයිද,එවැන්නක් නිවසේ අයට හෝ හැඟුනේ නැතැයිද ගුණවර්ධන මහතා සහතිකවෙයි. මේ හේතුව නිසා තම සහෝදරියගේ මරණයත්,ඇයගේ ඉන්ද්‍රීයන් ඉවත්කිරීමත් පිළිබඳ පුළුල් පරීක්ෂණයක් කරන ලෙස ප්‍රියන්ත බණ්ඩාර ගුණවර්ධන මහතා රජයෙන් හා වගකිවයුත්තන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=19987", "Category": null, "Parent URL": null}