{"Source": "Adaderana", "Timestamp": "June 26, 2014 03:08 pm", "Headline": "වෛද්‍යවරු සිතන්නේ ලෙඩ්ඩු ගැනයි - කෑම වේලාව කියා ලෙඩා දාලා යන්නේ නෑ", "News Content": "සෞඛ්‍ය අමාත්‍යවරයා වෙනුවෙන් තම සංගමය පෙනී නොසිටින බව රජයේ වෛද්‍ය නිලධාරීන්ගේ සංගමය පවසයි. රජයේ වෛද්‍ය නිලධාරීන්ගේ සංගමය අද (26) දහවල් කොළඹදී මාධ්‍ය හමුවක් පැවැත්වූ අතර එහිදී මාධ්‍යවේදියෙකු නැඟු ප්‍රශ්නයකට පිළිතුරු වශයෙන් එහි මාධ්‍ය කමිටු සාමාජික වෛද්‍ය චන්දික එපිටකඩුව මහතා පැවසීය. “සෞඛ්‍ය අමාත්‍යවරයා වෙනුවෙන් ඔබතුමන්ලා කඩේ යනවාදැයි” මාධ්‍යවේදියෙකු එහිදී විමසූ පැනයට එපිටකඩුව මහතා කියා සිටියේ “ඇමතිතුමා ඇමතිතුමාගේ ගමන යනවා අපි අපේ ගමන යනවා” යනුවෙනි. සිය සංගමයේද විවිධ දේශපාලන පක්ෂවලට අයත් අදහස් දරන අය සිටින නමුත් සංගමයක් ලෙස සියලුදෙනා යන්නේ එක ගමනක් යැයි ඔහු කීවේය. සරසවි තුළ සිසුන් බිලි ගැනීමට රකුසෙක් සිටින බවත් පෙරටුගාමින් හා අන්තරේ ද ඒ අතර වන බවත් හෙතෙම පැවසීය . වෛද්‍යවරුන් ද රාජ්‍ය සේවකයින් බැවින් සේවයට වාර්තා කළ පසු අත්සන් කළ යුතු බවට රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් කර ඇති ප්‍රකාශයකට ද වෛද්‍යවරයා පිළිතුරු ලබාදුන්නේය. වෛද්‍යවරුන් සේවයට වාර්තා කරද්දී ලෙඩ්ඩු පෝලීම් වල සිටින බවත් වෛද්‍යවරයා එම අවස්ථාවේදී අත්සන් කරනවාට වඩා සිතන්නේ ලෙඩ්ඩු ගැන බවත් ශෛල්‍යකර්මයක් කරන වෛද්‍යවරයෙකු දැන් කෑම වේලාව කියා එය අතරමග නවතා නොයන බවත් හෙතෙම පෙන්වාදුන්නේය . වෛද්‍යවරුන්ට අත්සන් කළ යුතුය කියා ලොව කො‍හේවත් නීතියක් නැතැයිද එපිටකඩුව මහතා පැවසීය. මුරුත්තෙට්ටුවේ ආනන්ද හිමියන් සැමදාම ඒ පුටුවට වී සිටින බවද තම සංගමය එසේ නොව අවුරුද්දක් පසා තනතුරු වෙනස් වන බවද ඔහු කීවේය.", "URL": "https://sinhala.adaderana.lk/news.php?nid=44244", "Category": null, "Parent URL": null}