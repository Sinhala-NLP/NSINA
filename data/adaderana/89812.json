{"Source": "Adaderana", "Timestamp": "May 25, 2018 03:40 pm", "Headline": " ඇලෝසියස්ට ඇප ලබාදීම ප්‍රතික්ෂේප කළේ නිත්‍යානුකූල ආකාරයෙන් - නීතිපති දන්වයි", "News Content": "මහ බැංකු බැඳුම්කර සිද්ධිය සම්බන්ධයෙන් රිමාන්ඩ් බාරයට පත් කර සිටින පර්පචුවල් ට්‍රෙෂරීස් සමාගමේ හිමිකරු අර්ජුන් ඇලෝසියස් සහ එම සමාගමේ ප්‍රධාන විධායක කසුන් පලිසේන යන සැකකරුවන්ට ඇප ලබා දීම ප්‍රතික්ෂේප කිරීමේ දී කොළඹ කොටුව මහේස්ත්‍රාත්වරිය නිත්‍යානුකූල ආකාරයෙන් ක්‍රියා කර ඇතැයි නීතිපතිවරයා අභියාචනාධිකරණය හමුවේ ප්‍රකාශ කළේය. තමන්ව ඇපමත මුදා හැරීමේ නියෝගයක් නිකුත් කරන මෙන් ඉල්ලා අර්ජුන ඇලෝසියස් සහ කසුන් පලිසේන විසින් ඉදිරිපත් කළ ප්‍රතිශෝධන පෙත්සම් අද(25) අභියාචනාධිකරණය සභාපති විනිසුරු ප්‍රීති පද්මන් සූරසේන සහ ශිරාන් ගුණරත්න යන විනිසුරු මඩුල්ල හමුවේ සලකා බැලුණි. එහිදී නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් යසන්ත කෝදාගොඩ මහතා අධිකරණයේ කරුණු දක්වමින් මහබැංකු බැඳුම්කර සිද්ධිය පිළිබඳව සොයා බැලූ ජනාධිපති කොමිසම නිකුත් කළ වාර්තාව සහ මහබැංකු අධිපති ඉන්ද්‍රජිත් කුමාරස්වාමි මහතා විසින් කරන ලද පැමිණිල්ලක් මත රහස් පොලීසිය පරීක්ෂණ ආරම්භ කළ බව කියා සිටියේය. පරීක්ෂණවලින් අනාවරණය කරගත් තොරතුරු රහස් පොලිසිය විසින් අධිකරණය වෙත වාර්තා කළ බවත් සැකකරුවන්ට ඇප ප්‍රදානය කිරීම ප්‍රතික්ෂේප කිරීමේ දී මහේස්ත්‍රාත්වරිය ඉදිරිපත් වී ඇති කරුණු මත පදනම්ව ඉතා නිවැරදිව ප්‍රතික්ෂේප කිරීමේ නියෝගය නිකුත් කර ඇති බවද කෝදාගොඩ මහතා අධිකරණය හමුවේ කියා සිටියේය. අනතුරුව රජයේ පාර්ශවය වැඩි දුර කරුණු දැක්වීම ජුනි මස 01 වන දාට කල් තැබිණි. අර්ජුන් ඇලෝසියස් සහ කසුන් පලිසේන අභියාචනාධිකරණය හමුවේ කියා සිටින්නේ මහ බැංකු බැඳුම්කර සිද්ධිය සම්බන්ධයෙන් අත්අඩංගුවට ගත් තමන්ව ඇපමත මුදා හැරීම පොදු දේපල පනත යටතේ කොටුව මහේස්ත්‍රාත්වරයා විසින් ප්‍රතික්ෂේප කර ඇති බවයි. එහෙත් මෙම පරීක්ෂණයට අදාල රහස් පොලිසිය විසින් තමන්ට එරෙහිව අධිකරණයට ඉදිරිපත් කර තිබෙන වාර්තාව මඟින් පොදු දේපල පනත යටතේ කිසිදු වරදක් අනාවරණය නොවන බව පෙත්සම්කරුවන් කියා සිටියේය. එම නිසා තමන්ට ඇප ප්‍රතික්ෂේප කරමින් කොටුව මහේස්ත්‍රාත්වරයා විසින් දී ඇති නියෝගය නීතියට පටහැනි බවට තීන්දුවක් කොට තමන්ට ඇප මත මුදා හරින මෙන් නියෝගයක් නිකුත් කරන මෙන් ද අර්ජුන් ඇලෝසියස් සහ කසුන් පලිසේන අභියාචනාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=89812", "Category": null, "Parent URL": null}