{"Source": "Adaderana", "Timestamp": "November 12, 2015 02:34 pm", "Headline": "දකුණු මුහුදට හෙට වැටෙන ආකාෂ වස්තුව නිරීක්ෂණය කිරීමට යයි", "News Content": "හෙට දිනයේ ශ්‍රී ලංකාවේ දකුණු මුහුදට පතිතවීමට නියමිත ආකාෂ වස්තුව නිරීක්ෂණය කිරීමට ග්‍රහලෝකාගාරය කටයුතු සූදානම් කර තිබේ.WT 1190F ලෙස නම් කර ඇති මෙම ආකාෂ වස්තුව තංගල්ල ප්‍රදේශයේ සිට නිරීක්ෂණය කිරීමට කටයුතු යොදා ඇති බව ශ්‍රී ලංකා ග්‍රහලෝකාගාරය පවසයි.හෙට පෙරවරු 11.45ට පමණ මෙම ආකාෂ වස්තුව ශ්‍රී ලංකාවේ දකුණු මුහුදු වෙරලේ සිට සැතපුම් 62ක් පමණ දුරින් මුහුදට වැටෙනු ඇති බවට නිරීක්ෂණය වී ඇත.ඒ අනුව උදෑසන 10.00ත් දහවල් 12.30ත් අතර කාලය තුළ ආකාෂ වස්තුව නිරීක්ෂණ කිරීම සඳහා ශ්‍රී ලංකා ග්‍රහලොකාගාරය කටයුතු යොදා ඇති බව සඳහන්ය.අභ්‍යවකාශයට යවන ලද රොකට්ටුවක කැබැල්ලක් මෙලෙස පතිතවීමට නියමිත බව පැවසෙන අතර එය 1960 – 70 සමයේ චන්ද්‍රයා වෙත යවන ලද ඇපලෝ යානයක කොටසක් බවට ද විද්‍යාඥයින් විශ්වාසය පළ කරයි.කෙසේවෙතත් පෘථිවි වායුගෝලයේදී එම ආකාෂ වස්තුවේ වැඩි කොටසක් දැවී යන අතර ඇතැම් විට පෘථිවියට පතිතවන්නට පෙර එය සම්පූර්ණයෙන් ම දැවී අවසන් වීමට ද හැකියාව පවතින බව ශ්‍රී ලංකා ග්‍රහලෝකාගාරය පවසයි.මේ අතර හෙට දිනයේ ධීවර කටයුතුවලින් වැළකී සිටින ලෙසට ද බලාධාරීන් ධීවර ජනතාවගෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=55055", "Category": null, "Parent URL": null}