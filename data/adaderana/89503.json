{"Source": "Adaderana", "Timestamp": "May 21, 2018 02:42 pm", "Headline": " ජීවිතාරක්ෂක බොට්ටු සහ ජීවිතාරක්ෂක නිලධාරීන් ස්ථානගත කරයි", "News Content": "ගාල්ල දිස්ත්‍රික්කයේ ප්‍රාදේශීය ලේකම් කොට්ඨාස 06කට අද උදැසන (21) වන විට ගං වතුර තත්ත්වයක් හට ගෙන තිබු අතර, එයින් පවුල් 23ක පුද්ගලයින් 100 දෙනෙකු පීඩාවට පත්වී ඇතැයි ගාල්ල ආපදා ඒකකය පවසයි. කරන්දෙණිය,වැලිවිටිය දිවිතුර ,අක්මිමණ, ඇල්පිටිය, හබරාදුව සහ අම්බලන්ගොඩ යන ප්‍රාදේශීය ලේකම් කොට්ඨාසයන්හි එම තත්ත්වයන් වාර්තාවේ. නමුත් මේ වන විට ගාල්ල නෙළුව, තවලම යන ප්‍රදේශීය ලේකම් කොට්ඨාසයන්හි ජලය බැස යමින් ඇති බවද එම ඒකකය පෙන්වා දෙයි. මේ අතර හබරාදුව ප්‍රාදේශීය ලේකම් කොට්ඨාසයේ මිපේ ප්‍රදේශයේ සුළු නාය යෑම් කිහිපයක් හටගෙන ඇති අතර, එහි පදිංචි ජනතාවට ඉවත්වෙන ලෙස මීට පෙර අනතුරු ඇඟවීම් සිදු කර ඇත. හබරාදුව එක් නිවෙසකට පුර්ණ හානි සිදුව ඇති බවත් දිස්ත්‍රික්කයේ නිවාස 22කට අර්ධ හානි සිදුව ඇතැයි ද ආපදා ඒකකය වැඩිදුරටත් සඳහන් කර සිටී. අද සවස් වන විට,ද වැසි තතවයක් උදා වුවහොත් එය ගංවතුර තත්ත්වයක් උද්ගත වුවහොත් ගාල්ල ආපදා ඒකකය ඒ සඳහා හඳුනාගෙන ඇති අනාරක්ෂිත ස්ථාන සඳහා අවශ්‍ය ජීවිතාරක්ෂක බොට්ටු සහ ජීවිතාරක්ෂක නිලධාරීන් ස්ථානගත කර ඇතැයිද පෙන්වා දෙයි. කෙසේ වූවද අද දහවල් වන තෙක් ගාල්ලට වැසි සහිත කාල ගුණයක් දක්නට නොලැබුනු අතර සවස් වන විට වැසි තත්ත්වයක් අපේක්ෂා කළ හැකි බවටද කාලගුණ විද්‍යා දෙපාර්තමේන්තුව විසින් දක්වා ඇති දත්තයන් මත ඒ සඳහා අවශ්‍ය ක්‍රියාමාර්ග මේ වන විට සකස් කර ඇති අතර, ගාල්ල වැඩබලන දිසාපති ප්‍රදිප් රත්නායක මහතා විසින් ඒ සඳහා වන ක්ෂණික වැඩපිළිවෙළක් සකස් කොට ක්‍රියාත්මක කිරීම සඳහා වෙන වෙනම, කමිටු සකස් කොට පුර්ව සුදානමකට ලක් කොට ඇත.", "URL": "https://sinhala.adaderana.lk/news.php?nid=89503", "Category": null, "Parent URL": null}