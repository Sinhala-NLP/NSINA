{"Source": "Adaderana", "Timestamp": "July 5, 2018 12:44 pm", "Headline": "ගුරුසේවා සංගමයේ උද්ඝෝෂණයට එල්ල කර මැර ප්‍රහාරය ජවිපෙ හෙළාදකියි", "News Content": "ගුරු සේවයේ ඉතාම සාධාරණ ඉල්ලීම් කිහිපයක් මුල්කර ගනිමින් බත්තරමුල්ල ඉසුරුපාය ඉදිරිපිට ලංකා ගුරු සේවා සංගමය ඇතුළු ගුරු සංගම් විසින් පවත්වන ලද සාමකාමී උද්ඝෝෂණයට එල්ල කළ මැර ප‍්‍රහාරය දැඩි පිළිකුලෙන් යුතුව අපි හෙළා දකින බව ජනතා විමුක්ති පෙරමුණ පවසයි. එජාපයට සම්බන්ධ මැර පිරිසක් පහරදීම නිසා ලංකා ගුරුසේවා සංගමයේ සභාපති ධම්මික අලහප්පෙරුම සහෝදරයා රෝහල්ගත කරනු ලැබ තිබේ. මෙය අහම්බය හෝ සරල සිදුවීමක් ලෙස බැහැර කළ නොහැකි බරපතළ සිදුවීමක් බවත් මෙයින් අඟවන්නේ වෘත්තීය සමිති මර්දනය කළ, සමිති නායකයින් දඩයම් කළ හා බියවැද්දා සිය අතීතයට ආපසු යාමට එජාපය උත්සාහ දරන බවකි. එක්තරා වකවානුවක එජාප වෘත්තීය සමිතිවල මැරයන්ගෙන් ‘තග් සංස්ථාව’ පිහිටුවා කම්කරුවන් හා කම්කරු නායකයන් මර්දනය කළ හා ඝාතනය කළ එජාපය දැන් යළිත් වෘත්තීය සමිති නායකයන්ට පහර දීම අරඹා ඇත. මෙය එජාපය ඊනියා යහපාලන පිරුවටය යටින් ඇති සිය නග්න හෙළුව පෙන්වීමක් මිස අන් යමක් නොවන බවත් රටට අහිතකර ගිවිසුම් අත්සන් කරමින්, ආර්ථිකය අධිරාජ්‍යවාදී වුවමනාවන්ට යටකරමින්, එහිම අවශ්‍යතාවයන්ට අනුව රාජ්‍ය සේවය දියකර හරිමින්, රාජ්‍ය සේවයේ පොදු නීති රීති උල්ලංඝනය කොට තම පාක්ෂිකයන්ට තනතුරු හා වරදාන ලබාදෙමින් යන විනාශකාරී ගමනට හරස්වන බලවේගවලට එරෙහිව මැරබලය යෙදවීමට තමන් සූදානම් බව මේ ප‍්‍රහාරය මගින් එජාපය පෙන්වාදී තිබේ. එබැවින් ගුරුසේවා සංගම් සභාපතිවරයාට එල්ල කළ මෙම මැර ප‍්‍රහාරය දැඩි ලෙස හෙළා දකින අපි මෙම ප‍්‍රහාරයට සම්බන්ධ මැරයන් වහාම නීතිය ඉදිරියට පමුණුවන ලෙස ආණ්ඩුවට බලකර සිටින බව ජනතා විමුක්ති පෙරමුණ සඳහන් කළේය. එසේම මෙවැනි මැර කි‍්‍රයා පරාජය කිරීම සඳහාත්, තම අයිතීන් දිනාගැනීම සඳහාත්, සමගියෙන් පෙළගැසෙන ලෙස සියලූම වැඩකරන ජනතාවගෙන් අපි ඉල්ලා සිටින බව පැවසීය.", "URL": "https://sinhala.adaderana.lk/news.php?nid=92035", "Category": null, "Parent URL": null}