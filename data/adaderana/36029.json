{"Source": "Adaderana", "Timestamp": "July 23, 2013 01:58 pm", "Headline": "ප්‍රශ්න පත්‍රය කලින් පිටවෙලා - විභාගය 29ට කල්දාලා", "News Content": "කොළඹ කලාපයේ පාසල්වල අද පැවැත්වීමට නියමිතව තිබූ 10වසර වාණිජ විෂයට අදාළ ප්‍රශ්න පත්‍රය කලින් පිටව ඇති නිසා එම විභාගය ලබන 29 වැනිදිනට කල්දමා තිබේ. අදාළ පාසල්වලට එය නිල වශයෙන් අධ්‍යාපන බලධාරීන් දැනුම්දී ඇති බව ලංකා ගුරුසේවා සංගමයේ ප්‍රධාන ලේකම් මහින්ද ජයසිංහ මහතා පැවසීය. ප්‍රශ්න පත්‍රය කලින් පිටවු බව නොකියා විභාගය 29 දිනට කල් ගිය බවට ගුරුවරුන් සිසුන් දැනුවත් කර ඇති බව ජයසිංහ මහතා කීවේය. එසේම අද උතුරු මැද පළාතේ 7 වසර ඉංග්‍රීසි මාධ්‍ය ප්‍රශ්න පත්‍රයේ ද රූප සටහන් අපහැදිලි වීම නිසා සිසුන් දැඩි අසහනයකට පත්වී ඇති බව මහින්ද ජයසිංහ මහතා පැවසීය. තවද 9 වසරට අදාළ ප්‍රශ්න පත්‍රයක මුද්‍රණ දෝෂ නිවැරදි කරන ලෙසට ගුරුවරුන්ට දුරකථනයෙන් ද උපදෙස් දී ඇතැයි වාර්තා වූ බව ඔහු කීවේය. එසේම හම්බන්තොට පාසල්වල අද පැවැත් වූ සිංහල විභාග ප්‍රශ්න පත්‍රයේ යටින් ඉරි ඇඳි ප්‍රශ්නවල තේරුම ලියන්නැයි සිසුන්ට කියා තිබුණත් ප්‍රශ්න පත්‍රයේ ඉරි ගැසූ ප්‍රශ්න නැති බවද මහින්ද ජයසිංහ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=36029", "Category": null, "Parent URL": null}