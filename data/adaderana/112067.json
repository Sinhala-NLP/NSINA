{"Source": "Adaderana", "Timestamp": "June 16, 2019 09:42 am", "Headline": "සිරමැදිරියේදි රෝගී වු සිරකරුවෙක් රෝහලේදි මිය යයි", "News Content": "කොළඹ අපරාධ කොට්ඨාශය විසින් මත්ද්‍රව්‍ය වැටලීමකදී අත්අඩංගුවට ගත් සැකකරුවෙකු සිරමැදිරියේ රඳවා සිටියදී ඇතිවූ රෝගී තත්ත්වයක් හේතුවෙන් කොළඹ ජාතික රෝහළට ඇතුළත් කිරීමෙන් අනතුරුව මියගොස් ඇති බව පොලිස් මාධ්‍ය අංශය පවසයි. අයිස් මත්ද්‍රව්‍ය ග්‍රෑම් 1 ක් සමඟ මෙම සැකකරු ඊයේ (15) වැල්ලම්පිටිය - නාගහමුල්ල ප්‍රදේශයේදී අත්අඩංගුවට ගෙන ඇත. පසුව සැකකරු කොළඹ අපරාධ කොට්ඨාශයේ සිරමැදිරියේ රඳවා සිටියදී මෙලෙස රෝගාතුර වී ඇත. එහිදී සැකකරු රාජකාරියේ නිරතව සිටි පොලිස් නිලධාරීන්ට දන්වා ඇත්තේ අත්අඩංගුවට ගැනීමට පෙර තමා සතුව තිබූ වෙනත් අයිස් මත්ද්‍රව්‍ය අඩංගු පැකට්ටුවක් තමන් ගිල දැමු බවයි. ඒ අනුව සැකකරු ප්‍රතිකාර සඳහා කොළඹ ජාතික රෝහලට ඇතුලත් කර ඇති අතර, එහිදී මියගොස් තිබේ. මෙලෙස මිය ගොස් ඇත්තේ 38 හැවිරිදි මෙම සැකකරු නාගහමුල්ල පාර කොලොන්නාව ප්‍රදේශයේ පදිංචිකරුවෙක්. අද (16) දිනයේ පශ්චාත් මරණ පරික්ෂණය සිදු කිරිමට නියමිත අතර මෙ සම්බන්ධයෙන් වැඩිදුර විමර්ශන කොළඹ අපරාධ කොට්ඨාශය විසින් පවත්වනු ඇති.", "URL": "https://sinhala.adaderana.lk/news.php?nid=112067", "Category": null, "Parent URL": null}