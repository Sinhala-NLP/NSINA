{"Source": "Adaderana", "Timestamp": "April 3, 2018 12:26 pm", "Headline": "ධූරයෙන් අස්විය යුතු බවට ශ්‍රීල.නි.ප.යේ තීරණය නිමල් අගමැතිට දන්වයි", "News Content": "අග්‍රාමාත්‍ය රනිල් වික්‍රමසිංහ මහතාට ධුරයෙන් ඉල්ලා අස්විය යුතු බවට ශ්‍රී ලංකා නිදහස් පක්ෂ මන්ත්‍රී කණ්ඩායම ඒකමතිකව ගත් තීරණය අමාත්‍ය නිමල් සිරිපාල ද සිල්වා මහතා විසින් අද(03) අග්‍රාමාත්‍යවරයා වෙත දැනුම් දී තිබේ. ශ්‍රී ලංකා නිදහස් පක්ෂ මන්ත්‍රී කණ්ඩායම එම තීරණය ගනු ලැබුවේ ඊයේ(02) රාත්‍රියේ ජනාධිපතිවරයා සමඟ පැවැත්වූ සාකච්ඡාවේදීයී. අග්‍රාමාත්‍ය රනිල් වික්‍රමසිංහ මහතාට එරෙහිව ඒකාබද්ධ විපක්ෂය විසින් පාර්ලිමේන්තුවට ඉදිරිපත් කර ඇති විශ්වාසභංග යෝජනාව සම්බන්ධයෙන් සාකච්ඡා කිරීම සඳහා අග්‍රාමාත්‍යවරයා සහ එක්සත් ජාතික පක්ෂ කැබිනට් අමාත්‍යවරුන් ජනාධිපති මෛත්‍රිපාල සිරිසේන මහතා ඊයේ රාත්‍රියේ මුණ ගැසුණේ ජනාධිපති නිල නිවසේදීයී. මෙම සාකච්ඡාවෙන් අනතුරුව ශ්‍රී ලංකා නිදහස් පක්ෂ මන්ත්‍රී කණ්ඩායම ද ජනාධිපතිවරයා මුණ ගැසුණු අතර එහිදී අග්‍රාමාත්‍ය රනිල් වික්‍රමසිංහ මහතාට තම ධුරයෙන් ඉල්ලා අස්වන ලෙස ඉල්ලා සිටීමට ශ්‍රී ලංකා නිදහස් පක්ෂ මන්ත්‍රී කණ්ඩායම ඒකමතිකව තීරණය කර තිබේ. මේ අතර අග්‍රාමාත්‍ය රනිල් වික්‍රමසිංහ මහතා සහ ජනාධිපතිවරයා අතර තවත් සාකච්ඡාවක් අද උදෑසන පැවැත්වුණු අතර ඊට මලික් සමරවික්‍රම, කබීර් හෂීම්, රාජිත සේනාරත්න සහ අකිල විරාජ් කාරියවසම් යන අමාත්‍යවරුන් ද සහභාගී වී සිටි බව වාර්තා විය. මේ අතර ජනාධිපතිවරයාගේ ප්‍රධානත්වයෙන් කැබිනට් මණ්ඩලය අද පෙරවරුවේ රැස්වූ අතර එම රැස්වීමෙන් අනතුරුව අමාත්‍යවරුන් විශ්වාසභංග යෝජනාව පිළිබඳ මෙතෙක් පැවති සාකච්ඡාවල නවතම තත්ත්වය පිළිබඳව මාධ්‍ය වෙත අදහස් පළ කළේය.", "URL": "https://sinhala.adaderana.lk/news.php?nid=86823", "Category": null, "Parent URL": null}