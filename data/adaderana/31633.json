{"Source": "Adaderana", "Timestamp": "February 14, 2013 10:15 pm", "Headline": " ආදරය නූතන සීසර්ලාගෙන් බේරාගත යුතුයි", "News Content": "අතීතයේදී ආදරය තහනම් කළ සීසර්ලාට විරුද්ධව සටන් කළ වැලන්ටයින් දිනය අද වෙද්දී නූතන සීසර්ලාගෙන් බේරාගත යුතුව ඇති බව ජ.වි.පෙ හිටපු පාර්ලිමේන්තු මන්ත්‍රී,සමාජවාදී තරුණ සංගමයේ ජාතික සංවිධායක බිමල් රත්නායක මහතා පවසයි. කුල-මල,ජාති භේද,රැකියා උස් පහත්කම් අනුව ආදරය ගනුදෙනුවක් බවට පත්ව ඇති බව හෙතෙම කියා සිටියේ අද(14) කොළඹ,ගාලුමුවදොර පිටියේ පැවති සංස්කෘතික වැඩසටහනකට සහභාගී වෙමිනි. ආදරවන්තයින්ගේ දිනය කොම්පැණිකාරයින් විසින් සැමරීම යනු වෙසක් දිනය දෙව්දත්ලා සමරනවා සේම, නත්තල් දිනය ජුදාස්ලා සමරනවාසේම සමාන සිදුවීමක් බව රත්නායක මහතා එහිදී පෙන්වා දුන්නේය. අද වන විට රටේ වැඩියෙන්ම සිය දිවි නසා ගනු ලබන්නේ ආදරයට අදාළ ගැටලු නිසා තරුණ තරුණියන් බවත්, තරුණ ගැටලු පිළිබඳ පාලකයින්ට අවබෝධයක් තිබිය යුතු බවත් ඔහු සඳහන් කළේය.", "URL": "https://sinhala.adaderana.lk/news.php?nid=31633", "Category": null, "Parent URL": null}