{"Source": "Adaderana", "Timestamp": "September 20, 2011 09:16 am", "Headline": "විපතට පත් පිරිස් බේරා ගැනීමේ කටයුතු තවදුරටත්", "News Content": "උතුරු දිග ඉන්දියාවට සහ නේපාලයට බලපෑ භූකම්පනයෙන් විපතට පත් පුද්ගලයින් බේරා ගැනීමේ කටයුතු තවදුරටත් සිදුකරමින් පවතින බව වාර්තා වේ. පසුගිය ඉරිදා දිනයේ ඇතිවූ මෙම භූකම්පනය හේතුවෙන් මිය ගිය පුද්ගලයින්ගේ සංඛ්‍යාව 35 දක්වා ඉහළ ගොස් ඇති බව ඉන්දීය මාධ්‍ය වාර්තා කරයි. භුකම්පනයත් සමඟ ඇද හැලුණු අධික වාර්ෂාව සහ නායයෑම් හේතුවෙන් මියගිය සංඛ්‍යාව තවත් ඉහළ යා හැකි බව වාර්තා වේ. භූකම්පනයෙන් සහ නායයෑම් හේතුවෙන් විපතට පත් පුද්ගලයින් බේරාගැනීමේ කටයුතුවල නිරත වන සහන සේවා කණ්ඩායම්වලට වර්ෂාවෙන් දැඩි බාධා එල්ල වී තිබේ. දහසකට අධික හමුදා සෙබලුන් සහන සේවා කටයුතුවල නිරත වෙමින් සිටින බව වාර්තා වේ. අදාළ ප්‍රදේශයේ මේ වසර තුළ අවස්ථා කිහිපයකදිම භූකම්පන ඇති වුව ද ඉන් කිසිදු හානියක් සිදුවී නැත.", "URL": "https://sinhala.adaderana.lk/news.php?nid=18840", "Category": null, "Parent URL": null}