{"Source": "Adaderana", "Timestamp": "March 15, 2018 01:41 pm", "Headline": "සහන මිලට දුන්න දේට මිලක් දුන්න 3ක් මාට්ටු", "News Content": "ත්‍රිකුණාමල, කින්නියා ධීවර ඉන්ධන පිරහුම්හලක රජය මඟින් ලබාදෙන සහනාධාර භූමිතෙල් ප්‍රදේශයේ බස්රථ ලොරි රථවලට අලෙවි කරන ජාවාරමක් අද (15) පෙරවරුවේ ලංකා ඛනිජ තෙල් නීතිගත සංස්ථාව මඟින් වටලා තිබේ. ලංකා ඛනිජ තෙල් නීතිගත සංස්ථාවට ලැබුණු තොරතුරක් මත විශේෂ කණ්ඩායමක් යොදවා ලොරි රථ සහ බස් රථවලට භූමිතෙල් ලබා දෙන අවස්ථාවේ පුද්ගලයන් තිදෙනෙකු අත්අඩංගුවට ගත් බව ලංකා ඛනිජ තෙල් නීතිගත සංස්ථාවේ සභාපති ධම්මික රණතුංග මහතා සඳහන් කරයි. ලංකා ඛනිජ තෙල් නීතිගත සංස්ථාව මඟින් කින්නියා ප්‍රදේශයේ පිහිටි ධීවර සංස්ථාවට අයත් මෙම පිරවුම්හලට භූමිතෙල් ලබාදෙනු ලබන්නේ ධීවර යාත්‍රාවලට ලබාදීම සඳහා පමණක් බවත් භූමිතෙල් අලෙවි කිරීම නීතිවිරෝධී ක්‍රියාවක් බවත් ධම්මික රණතුංග මහතා වැඩිදුරටත් සඳහන් කළේය. පසුගිය දින කිහිපයේම දිනකට දුරකථන ඇමතුම් රැසක් මඟින් මේ පිළිබඳව තොරතුරු ලැබුණ ද අවස්ථා ගණනාවක වැටලීම් කිරීම සඳහා කණ්ඩායම් ගිය ද මෙය අනාවරණය කර ගැනීමට නොහැකි වු බව ඔහු පවසයි. සිද්ධිය සම්බන්ධයෙන් භූමිතෙල් ලබාගැනීම සඳහා පැමිණි ලොරි රථ රියදුරු සහ රිය සහයක වරයෙකු මෙන් ම ධීවර සංස්ථාව මඟින් යොදවා ඇති ඉන්ධන පොම්ප ක්‍රියාකරු මෙලෙස අත්අඩංගුවට ගෙන ඇත. කින්නියා පොලිසිය මේ සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=85744", "Category": null, "Parent URL": null}