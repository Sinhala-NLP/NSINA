{"Source": "Adaderana", "Timestamp": "August 6, 2013 12:16 am", "Headline": " වැලිවේරියේ සිද්ධියේ වැරදිකරුවන්ට දඬුවම් ලැබේවි - වයඹ මහ ඇමති මමයි", "News Content": "පසුගියදා වැලිවේරිය - රතුපස්වල ප්‍රදේශයේ සිදුවීම පිළිබඳ සාධාරණ පරීක්ෂණයක් සිදුවන බව හිටපු එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා පවසයි. එහිදී කිසිවෙකු විසින් වැරැද්දක් සිදුකර ඇත්නම් නිසි දඬුවම් හිමිවනු ඇති බව තමන් විශ්වාස කරන බව දායාසිරි ජයසේකර මහතා කියා සිටියේ ටී.වී දෙරණ 360 වැඩසටහනට සහභාගී වෙමිනි. කෙසේ වෙතත් එකී සිදුවීම ඉතා සංවේදී කාරණයක් බවත් , සිදුවීම පිළිබඳ තමන් කනගාටුවන බවත් ඔහු එහිදී සඳහන් කළේය. විපක්ෂය තුළ සිට ආණ්ඩුව පෙරළන්නට තමන්ට තනිව අරගල කළ නොහැකි බවත්, ඒ සඳහා සියලුම දෙනා එකතුවිය යුතුව ඇති බවත් ජයසේකර මහතා කියා සිටියේය. එක්සත් ජාතික පක්ෂය තුළ සිට එකී අරගලය සිදුකිරීමට තමන් උපරිම උත්සාහයක් දැරූ බවත්, ෆොන්සේකා මහතා හා එක්ව පවා කටයුතු කළ බවත්, එසේ වුවද අවසානයේ එය ඉටුකිරීමට නොහැකි වූ බවත් හෙතෙම පෙන්වා දුන්නේය. එක්සත් ජාතික පක්ෂය තුළ කිසි විටෙකත් පක්ෂ ප්‍රතිසංවිධාන කටයුත්තක් සිදුනොවනු ඇති බවත්,මැතිවරණයට මුහණදීමට ඇති බිය නිසා මන්ත්‍රීවරුන්ට එරෙහිව පනවා තිබුණු විනය පරීක්ෂණ නැවැත්වීමට ක්‍රියා කළ බවත් ඔහු කියා සිටියේය. ඒ අනුව යළි ලබාදෙන බව කියන තනතුරු වුවද කිසි විටෙකත් ලබානොදෙන බවත්,මැතිවරණයෙන් පසුව එකී මන්ත්‍රීවරුන්ට එරෙහිව යළි පළිගැනීමේ දේශපාලනය ක්‍රියාත්මක කරනු ඇති බවත් හිටපු මන්ත්‍රීවරයා අවධාරණය කළේය. තමන් මූලාරමභයේ සිට ආණ්ඩු පක්ෂයට එක්වීමේ අපේක්ෂාවෙන් නොසිටි බවත්, පක්ෂය හැරයාමට දිනකට පෙර බැසිල් රාජපක්ෂ අමාත්‍යවරයා සමග පැවති තීරණාත්මක සාකච්ඡාවක ප්‍රතිඵලයක් ලෙස ආණ්ඩුවට එක්වූ බවත් ජයසේකර මහතා සඳහන් කළේය. තමා නියත වශයෙන්ම වයඹ ප්‍රධාන අමාත්‍යවරයා ලෙස තේරීපත්වන බවත් , එය වැළැක්වීමට හැකියාවක් නොමැති බවත්, පළාතේ වැඩිම මනාප ලබා ගනිමින් තමන් එකී තනතුරට සිටින එකම සුදුස්සා තමන් බව තහවුරු කරන බවත් ඔහු එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=36407", "Category": null, "Parent URL": null}