{"Source": "Adaderana", "Timestamp": "April 1, 2010 04:07 pm", "Headline": "මෛත්‍රීපාල අගමැතිකමේ සුදුසුකම් පෙන්නනවා", "News Content": "මෛත්‍රීපාල සිරිසේන මහතා අගමැති ධූරයට වඩා සුදුසු තමන් බව කියා පාන්නට ඒ සඳහා වන ප්‍රධාන සුදුසුකම් දෙක හෙළිදරව් කරමින් සිටින බව ජ.වි.පෙ පාර්ලිමේන්තු මන්ත්‍රී කණ්ඩායම් නායක අනුර කුමාර දිසානායක මහතා පවසයි. අගමැති ධූරයට ප්‍රධාන සුදුසුකම් දෙකක් ඇති බවත් එයින් පළමුවැන්න ශ්‍රවණාබාධිත තත්ත්වය බවත්,අනෙක් සුදුසුකම නම් කියන දෙය එකවර නොවැටහීමේ ගුණය බවත් ඒ සුදුසුකම් දෙකම එතුමාට ඇති බවත් හෙතෙම කියා සිටියේය. දි.මු ජයරත්න මහතාටත් එකී සුදුසුකම්ම ඇති නිසා මේ වන විට අගමැතිධූරය සම්බන්ධයෙන් තරඟයක් ඇති වී ඇති බවත් ඔහු කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. විජේදාස රාජපක්ෂ මහතා විසින් හමුදා පනත සංශෝධනය කිරීමට ඉදිරිපත් කරන ලද\"පනත් කෙටුම්පත\"සම්බන්ධයෙන් ජ.වි.පෙ විරුද්ධත්වය ප්‍රකාශ කර ඇතැයි මෛත්‍රීපාල මහතා කියා ඇත්තේ තමන් කියූ දේ නිසි ලෙස ඇසීමටවත්,වටහා ගැනීමටවත් නොහැකි වී ඇති නිසා බව ඒ අගමැතිධූරයට වඩා සුදුසුකම් ඇත්තේ තමන්ට බව ප්‍රසිද්ධ කිරීමක් බවත් ඔහු කියා සිටියේය. තමන් කියා සිටියේ විජේදාස රාජපක්ෂ මහතා ඉදිරිපත් කළ පනත් කෙටුම්පත ක්‍රියාවට නැංවීමේ ඇති ප්‍රායෝගික ගැටලු මතුවිය හැකි බව මිස ඊට විරෝධය ප්‍රකාශ කිරීමක් නොවන බවත් ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=7610", "Category": null, "Parent URL": null}