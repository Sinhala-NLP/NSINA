{"Source": "Adaderana", "Timestamp": "March 4, 2018 04:04 pm", "Headline": " විදුලි කාර්මිකයන්ට පිළිගත් බලපත්‍රයක් දෙන්න අදහස් විමසයි", "News Content": "විදුලි කාර්මිකයන් සඳහා ජාතික වෘත්තීමය සුදුසුකම හා පිළිගත් බලපත්‍රයක් පිරිනැමීමේ යෝජිත වැඩසටහන සඳහා මහජන අදහස් ලබාගැනීමට මහජන උපයෝගීතා කොමිසම තීරණය කර තිබේ. එම ක්ෂේත්‍රයේ ප්‍රවීනයන් කර්මාන්තකරුවන් සහ මහජනතාවට ඒ පිළිබඳ සිය අදහස් හා යෝජනා ලබන 21 වැනිදාට පෙර මහජන උපයෝගීතා කොමිෂන් සභාවට වෙත ඉදිරිපත් කළ හැකි බව සඳහන්ය. විදුලිසැර වැදීමේ අනතුරුවලින් සියයට 55ක්ම සිදුවන්නේ නිවාසවල අභ්‍යන්තර විදුලිරැහැන් පද්ධතිවල දෝෂයන් හේතුවෙන් වන අතර එම විදුලි රැහැන් පද්ධතිවල ප්‍රමිතිය සම්මත තත්ත්වයක නොපැවතීම මීට හේතු වී ඇති බව මහජන උපයෝගීතා කොමිෂන් සභාව පෙන්වා දෙයි. මේ හේතුවෙන් අභ්‍යන්තර රැහැන් පද්ධතිවල ප්‍රමිතිය ආරක්ෂා කිරීම සඳහා ප්‍රමිතියෙන් යුත් විදුලි කාර්මිකයින් පිරිසක් රටට අවශ්‍ය බව එම කොමිසම පවසයි. එමෙන්ම මේ වන විට හඳුන්වා දී ඇති විදුලි පේනූ හා කෙවෙනි පිළිබඳ ජාතික ප්‍රමිතිය ක්‍රියාවට නැගීමට ඒ පිළිබද විදුලි කාර්මිකයින් දැනුවත් විය යුතු බව කොමිසම පවසයි. මෙම කරුණු සැලකිල්ලට ගනිමින් විදුලි කාර්මිකයින් සඳහා වෘත්තිමය පිලිගැනීමක් ලබාදීමේ බලපත්‍ර ක්‍රමය හඳුන්වාදීමට ශ්‍රී ලංකා මහජන උපයෝගීතා කොමිෂන් සභාව පියවර ගෙන තිබේ.", "URL": "https://sinhala.adaderana.lk/news.php?nid=85164", "Category": null, "Parent URL": null}