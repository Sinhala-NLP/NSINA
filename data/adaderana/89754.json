{"Source": "Adaderana", "Timestamp": "May 24, 2018 02:34 pm", "Headline": "අයහපත් කාලගුණ නිසා අවාරයේ ශ්‍රීපාදයේ යන සංචාරකයන්ට තාවකාලික තහනමක්", "News Content": "මධ්‍යම කඳුකරයේ බටහිර බැවුම් ප්‍රදේශවලට මේ දින වල පවතින දැඩි අයහපත් කාලගුණ තත්ත්වය හේතුවෙන් අවාරයේ රාත්‍රි කාලයේ විදේශික සංචාරකයන්ට ශ්‍රි පාදය සංචාරය කිරීම තාවකාලිකව තහනම් කළ බව නල්ල්තන්නිය වනජීවි කාර්යාලයේ වනසත්ව අඩවි ආරක්ෂක ඒ.ආර්.පි.ඒ.කරුණාතිලක මහතා පවසයි. ශ්‍රීපාද අවාරයේ හැටන් මාර්ගය ඔස්සේ ශ්‍රි පාදය සංචාරය කිරීමට දිනකට විශාල විදේශිය සංචාරකයින් පිරිසක් පැමිණෙන බවත්, ඉන් වැඩි පිරිසක් රාත්‍රි කාලයේ සංචාරය කිරීමට උනන්දු වන්නේ අලුයම් කාලයේ ඉර සේවය නැරඹිමේ අදහසින් බව සතත්ව ආරක්ෂක නිලධාරීයා සඳහන් කළේය. සංචාරකයන්ගේ ආරක්ෂාව උදෙසා ගත් මෙම පියවර අනුව ඕනැම සංචාරයකුට නල්ලතන්නිය පොලීසිය දැනුවත් කර දිවා කාලයේ ශ්‍රි පාදය සංචාරය කිරීමට හැකි බවත් එසේ සංචාරය කරන සංචාරකයන් එදිනම පස්වරු 6 වන විට නල්ලතන්නිය වෙත පැමිණිය යුතු බවත්, මේ සම්බන්ධයෙන් තම කාර්යයාලයේ නිලධාරීන් අධික්ෂණයක් සිදු කරන බව ඒ.ආර්.පි.ඒ.කරුණාතිලක මහතා කියා සිටියේය. මෙම නියෝගය සම්බන්ධයෙන් අඹගමුව ප්‍රදේශිය ලේකම්වරයා , නල්ලතන්නිය වනජීවි කාර්යයාලයේ නිලධාරීන් සහ නල්ලතන්නිය සංචාරක හෝටල් හිමියන්ගේ සංගමය සමඟ සාකච්ඡාවක් පවත්වා සංචාරකයන්ව මේ පිළිබඳව දැනුවත්කරන ලෙස සංචාරක හෝටල් හිමියන්ව දැනුවත් කිරීමට පියවර ගත් බව වන සත්ත්ව අඩවි ආරක්ෂක නිලධාරීයා සඳහන් කළේය. පවතින අධික වර්ෂාවත් සමඟ නල්ලත්නිය සිට ශ්‍රි පාද උඩු මළුව දක්වා දැඩි අයහපත් කාලගුණ තත්ත්වයක් පවතින නිසා සංචාරකයන්ගේ ආරක්ෂාව උදෙසා මෙම ආරක්ෂිත වැඩ පිළිවෙල දියත් කර ඇත. තවද අවාරයේ ශ්‍රි පාදය කරුණා කරන සංචාරකයන් වෙනුවෙන් ඉදිරියේදී දේශිය ආදායම ඉහළ දැමීම සඳහා නව වැඩපිළිවෙලක් හදුන්වාදිම කෙරෙහි වනජීවි දේපාර්තුමේන්තුවේ අවධානය යොමු වි ඇති බවද නල්ලතන්නිය වනජීවි කාර්යයාලයේ වන සත්ත්ව අඩවි ආරක්ෂක ඒ.ආර්.පි.ඒ.කරුණාතිලක මහතා වැඩි දුරටත් පැවසීය.", "URL": "https://sinhala.adaderana.lk/news.php?nid=89754", "Category": null, "Parent URL": null}