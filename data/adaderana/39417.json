{"Source": "Adaderana", "Timestamp": "December 8, 2013 12:20 pm", "Headline": "මැන්ඩෙලාට අවසන් ගෞරව දැක්වීමට ජනපති මහින්දත් යයි?", "News Content": "අමෙරිකානු ජනපති බැරක් ඔබාමා ඇතුළු රටවල් කිහිපයක නායකයින් අභාවප්‍රාප්ත දකුණු අප්‍රිකාවේ පළමු කළු ජාතික ජනපති නෙල්සන් මැන්ඩෙලාගේ දේහයට අවසන් ගෞරව දැක්වීමට තීරණය කර ඇති අවස්ථාවේ ජනාධිපති මහින්ද රාජපක්ෂ මහතාද මැන්ඩෙලා මහතාගේ දේහයට අවසන් ගෞරව දැක්වීම සඳහා යාමට නියමිත බව තහවුරු නොකළ ආරංචි මාර්ග අනාවරණය කරයි. මැන්ඩෙලා මහතාගේ ජීවිතය හා ඔහුගේ දර්ශනය තමාගේ ජීවිතයට දැඩි වශයෙන් කා වැදි තිබූ බව පවසන මහින්ද රාජපක්ෂ මහතා ඔහුගේ අභාවය බලවත් පාඩුවක් යැයිද ප්‍රකාශ කර තිබූණි. br> ශ්‍රී ලංකා පාර්ලිමේන්තුවේද මැන්ඩෙලාගේ අභාවය ගැන ඊයේ ශෝකය ප්‍රකාශ කෙරිණ. පොදුරාජ්‍ය මණ්ඩලයේ සභාපතිවරයා ලෙස මැන්ඩෙලා මහතාගේ අභාවය ගැන කනගාටුව පළකරමින් මහින්ද රාජපක්ෂ මහතා ඉකුත්දා දකුණු අප්‍රිකානු ජනාධිපති ජේකොබ් ෂුමා වෙත ලිපියක් ද යවන ලදී. කෙසේ වුවද ඔහුට අවසන් ගෞරව දැක්වීම සඳහා ජනාධිපතිවරයා සහභාගි වන්නේ ද නැද්ද යන්න ගැන ජනාධිපති ‍කාර්යාලය මෙතෙක් නිල දැනුම්දීමක් කර නැත. දීර්ඝ කාලයක් පෙනහළු පිළිකාවකින් පීඩා විඳි දකුණු අප්‍රිකාවේ හිටපු පළමු කළු ජාතික ජනාධිපති නෙල්සන් මැන්ඩෙලා මහතා පසුගියදා අභාවප්‍රාප්ත විය. 95 හැවිරිදි පසුවු ඒ මහතාගේ දේහය පිළිබඳ අවසන් කටයුතු ලබන 15 වැනිදා දකුණු අප්‍රිකාවේදී සිදුකෙරෙන අතර ඔහුගේ අභාවය නිසා එරට රජය දින 10ක ශෝක කාලයක්ද ප්‍රකාශයට පත් කර තිබේ. නෙල්සන් මැන්ඩෙලා මහතාගේ අභාවය ගැන සැලවූ පසුගිය සිකුරාදා සිට එරට දහස් ගණන් ජනතාව ඔහුගේ දේහයට අවසන් ගෞරව දැක්වීම සඳහා දකුණු අප්‍රිකාවේ ජොහැන්නස්බර්ග් හි පිහිටි ‍නිවෙස වෙත පැමිණෙමින් සිටින බව විදෙස් වාර්තාවල දැක්වෙයි. එසේම ලොව පුරා රාජ්‍ය නායකයින්, විද්වතුන්, කලාකරුවන් ඇතුළු විශාල පිරිසක් ද මැන්ඩෙලා මහතාගේ දේහයට අවසන් ගෞරව දැක්වීමට අපේක්ෂාවෙන් සිටින බවද එම වාර්තාවල සඳහන් වේ. අමෙරිකානු ජනාධිපති බැරක් ඔබාමා, එරට හිටපු ජනාධිපතිවරුන් වන ජෝර්ජ් ඩබ්ලිව් බුෂ් හා බිල් ක්ලින්ටන් මහත්වරුන්ද බ්‍රිතාන්‍ය අග්‍රාමාත්‍ය ඩේවිඩ් කැමරන් ද එසේ අවසන් ගෞරව දැක්වීම සඳහා දකුණු අප්‍රිකාවට පැමිණීමට නියමිත බව පැවසෙයි.", "URL": "https://sinhala.adaderana.lk/news.php?nid=39417", "Category": null, "Parent URL": null}