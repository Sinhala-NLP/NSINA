{"Source": "Adaderana", "Timestamp": "January 12, 2011 01:27 pm", "Headline": "අවතැන්වූවන් නව ලක්ෂ හැට හයදාහත් ඉක්මවයි-අවදානම් කලාප සිතියම්ගත කරයි", "News Content": "ඇද හැලෙමින් පවතින ධාරාණිපාත වර්ෂාව හා ජල ගැලීම් හේතුවෙන් මේ වන විට පවුල් 2,57,993 ක පුද්ගලයින් 9,66,757 ක් අවතැන්ව ඇති බව ආපදා කළමනාකරණ අමාත්‍යංශයේ අධ්‍යක්ෂ ජෙනරාල් ගාමිණී හෙට්ටිආරච්චි මහතා පවසයි. මේ වන විට මරණ 18 ක් වාර්තා වී ඇති බවත්,49 දෙනෙකු තුවාල ලබා රෝහල් ගත කර ඇති බවත්,4 දෙනෙකු අතුරුදහන්ව ඇති බවත් හෙතෙම අද(12)කොළඹ පැවති මාධ්‍ය හමුවකදී කියා සිටියේය. සමස්තයක් ලෙස ගත් කළ පූර්ණ හානි 1609 ක් සහ හානි 11,338 ක් වාර්තා වී ඇති බවත්,වැව් 200 ට ආසන්න සංඛ්‍යාවකට හානි සිදුවී ඇති බවත්,කුඹුරු අක්කර ලක්ෂ 2 ක් විනාශ වී ඇති බවත් හෙතෙම සඳහන් කළේය. අවතැන් වූ පිරිස් පුද්ගලයින් ලෙස 52,391 ක් අවතැන් කඳවුරු 502 ක් තුළ රඳවා ඇතැයිද ආපදා කළමනාකරණ අමාත්‍යංශයේ අධ්‍යක්ෂ ජෙනරාල් ගාමිණී හෙට්ටිආරච්චි මහතා වැඩිදුරටත් කියා සිටියේය. ඉදිරි දින දෙකක කාලය තුළද මේ අයුරින්ම කාලගුණික තත්ත්වය වෙනස් නොවී පවතිනු ඇති බව මෙම මාධ්‍ය හමුවේදී කරුණු දක්වමින් කාලගුණ විද්‍යා දෙපාර්තමේන්තුවේ අධ්‍යක්ෂ ජෙනරාල් පී.බී සමරසිංහ මහතා කියා සිටියේය. මේ වන විට‍ දිස්ත්‍රීක් 10 ක නාය යෑම් අවදානමක් ඇති ස්ථාන හඳුනා සිතියම් ගත කර ඇතැයිද,අදාළ ප්‍රදේශ පිළිබඳ ජනතාව දැනුවත් කිරීමට පියවර ගෙන ඇති බවද ජාතික ගොඩනැගිලි පර්යේෂණ ආයතනයේ අංශ ප්‍රධානී,ආර්.එම්.එස් බණ්ඩාර මහතා සඳහන් කරයි. මහනුවර,මාතලේ,බදුල්ල යන දිස්ත්‍රීක්ක වල මේ වන විටත් අදාළ දැනුවත් කිරීම් සිදුකර ඇති බව හෙතෙම අද පැවති මාධ්‍ය හමුවේදී සඳහන් කළේය.", "URL": "https://sinhala.adaderana.lk/news.php?nid=13442", "Category": null, "Parent URL": null}