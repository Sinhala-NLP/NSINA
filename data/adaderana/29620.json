{"Source": "Adaderana", "Timestamp": "November 30, 2012 06:54 pm", "Headline": "ශ්‍රේෂ්ඨාධිකරණය තේරීම්කාරක සභාවට නොතිසි නිකුත් කරලා", "News Content": "අධිකරණය ඊයේ ලබාදුන් තීන්දු ප්‍රතික්ෂේප කරනු ලැබුවද අද (30) නැවත වරක් ශ්‍රේෂ්ඨාධිකරණය විසින් පාර්ලිමේන්තු තේරීම්කාරක සභාවට නොතිසි නිකුත් කර ඇතැයි ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී වි‍ජිත හේරත් මහතා පවසයි. අනවශ්‍ය දෝෂාභියෝගයක් ගෙනැවිත් අධිකරණයත් ව්‍යවස්ථාදායකයත් අතර ගැටුමක් නිර්මාණය කර ඇතැයි ඔහු අද පාර්ලිමේන්තුවේදී කියා සිටියේය. කතානායකවරයා ලෙස තමා විසින් පත්කරන ලද පාර්ලිමේන්තු තේරීම්කාරක සභාවට හෝ පාර්ලිමේන්තුවට කිසිදු බාහිර පුද්ගලයෙකුට හෝ ආයතනයකට බලපෑම් කිරීමට හෝ නියෝග නිකුත් කිරීමට බලයක් නැතැයි කතානායක චමල් රාජපක්ෂ මහතා ඊයේ (29) පැවසුවේය. කෙසේ වෙතත් අදාළ දෝෂාභියෝගය සම්බන්ධයෙන් අභියාචනාධිකරණයට ඉදිරිපත් වී තිබු පෙත්සම් කිහිපයක් අද ශ්‍රේෂ්ඨාධිකරණය විසින් සලකා බැලීමෙන් පසු එකී තේරීම්කාරක සභාවට නොතිසි නිකුත් කර ඇතැයි විජිත හේරත් මහතා පෙන්වාදුන්නේය. මේ අතර අධිකරණ නොතීසි ඉවත දැමීම සම්බන්ධයෙන් කතානායකවරයා විසින් ලබාදුන් තීන්දුව ඉතිහාස ගත වන බව විපක්ෂයේ ප්‍රධාන සංවිධායක ජෝන් අමරතුංග මහතා ද අද පාර්ලිමේන්තුවේදී පැවසුවේය. කෙසේ වෙතත් කතානායකවරයා ලෙස ඊයේ කළ ප්‍රකාශය පාර්ලිමේන්තු මහලේකම්වරයා මාර්ගයෙන් ශ්‍රේෂ්ඨාධිකරණයට නිල වශයෙන් දැනුම්දිය යුතු බවත් එසේ නොවීම හේතුවෙන් සිතාසි මිටි බැගින් ලැබෙමින් පවතින බවද ජෝන් අමරතුංග මහතා පෙන්වාදුන්නේය.", "URL": "https://sinhala.adaderana.lk/news.php?nid=29620", "Category": null, "Parent URL": null}