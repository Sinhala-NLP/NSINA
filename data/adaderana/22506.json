{"Source": "Adaderana", "Timestamp": "March 1, 2012 02:32 pm", "Headline": " පෝෂණය පිළිබඳ විශේෂඥ වෛද්‍යවරුන් ලංකාවටම දෙන්නයි", "News Content": "මෙරට තුළ පෝෂණය පිළිබඳ විශේෂඥ වෛද්‍යවරුන්ගේ හිඟයක් පවතින බව රජයේ වෛද්‍ය නිලධාරීන්ගේ සංගමය පවසයි. එම සංගමයේ ලේකම් වෛද්‍ය චන්දික එපිටකඩුව මහතා කියා සිටියේ මේ වන විට මෙරට සිටින්නේ පෝෂණය පිළිබඳ විශේෂඥ වෛද්‍යවරුන් දෙදෙනෙකු පමණක් බවයි. ශ්‍රී ලංකාවේ ළමා ජනගහනයෙන් සැලකිය යුතු ප්‍රතිශතයක් මන්දපෝෂණයට හෝ අධික ස්ථුලතාවය වැනි රෝගවලට ගොදුරු වීමට මෙම තත්ත්වය හේතු වී ඇති බව චන්දික එපිටකඩුව මහතා පෙන්වාදෙයි. එම නිසා පෝෂණය පිළිබඳ පශ්චාත් උපාධි පාඨමාලාවක් ආරම්භ කරන ලෙස සෞඛ්‍ය අමාත්‍යාංශයට දැනුම් දී ඇති බව ඔහු අද කොළඹදී පැවති මාධ්‍ය හමුවකදී සඳහන් කළේය.", "URL": "https://sinhala.adaderana.lk/news.php?nid=22506", "Category": null, "Parent URL": null}