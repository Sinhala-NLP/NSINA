{"Source": "Adaderana", "Timestamp": "November 10, 2013 08:28 am", "Headline": "පොදුරද තරුණ සමුළුවත් ජනතා සංසද සමුළුවත් අද ඇරඹේ", "News Content": "පොදුරාජ්‍ය මණ්ඩලයීය රාජ්‍ය නායක සමුළුවට සමගාමීව සංවිධානය කරන තරුණ සමුළුව අද මාගම්පුර, රුහුණු ජාත්‍යන්තර සම්මන්ත්‍රණ මධ්‍යස්ථානයේ දී ආරම්භ වේ. පෙරවරු 11.00ට සමාරම්භක උත්සවය පැවැත්වෙන්නේ ජනාධිපති මහින්ද රාජපක්ෂ මහතා සහ පොදුරාජ්‍ය මණ්ඩලයීය මහලේකම් කමලේෂ් ෂර්මා මහතාගේ ප්‍රධානත්වයෙනි. තරුණ සමුළුව සඳහා රටවල් 53කින් තරුණ නියෝජිතයින් 106 දෙනෙකු නිරීක්ෂකයින් විසි දෙනෙකු සහභාගී වන අතර ශ්‍රී ලංකාව නියෝජනය කරමින් නියෝජිතයින් විසි පස් දෙනෙකු සහභාගී වීමට නියමිතය. සමුළුවට සහභාගී වන රටවල් 33ක තරුණ පිරිස් ඊයේ දිනය වන විට දිවයිනට පැමිණ සිටි අතර ඔවුන් ඊයේ පස්වරුවේ හම්බන්තොට ප්‍රදේශයට ගොස් ඇත. රන්මිහිතැන්න ටෙලි සිනමා ගම්මානයේ දී තරුණ පිරිස පිළිගැනීමේ උත්සවයක්, පෙරහැරක් සහ සංස්කෘතික සංදර්ශනයක් ද සංවිධානය කර තිබුණි. අද ආරම්භ වන සමුළුව ලබන 14 වන දින දක්වා පැවැත්වෙයි. මේ අතර පොදුරාජ්‍ය මණ්ඩලයීය ජනතා සංසද සමුළුව අද පස්වරුවේ ගාල්ල කොටුපවුර අභියසදී ආරම්භ වේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් එම සමුළුව ආරම්භ වන අතර හික්කඩුව ඡායාචාන්ස් හෝටලයේ දී ලබන 14 වන දින දක්වා නියෝජිතයින් රැස්වේ. ජනතා සංසදය සඳහා රටවල් 43ක නියෝජිතයින් 230 දෙනෙකු පමණ සහභාගි වීමට නියමිතය.", "URL": "https://sinhala.adaderana.lk/news.php?nid=38719", "Category": null, "Parent URL": null}