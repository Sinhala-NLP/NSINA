{"Source": "Adaderana", "Timestamp": "March 14, 2018 05:22 pm", "Headline": "කාසල්රි ජලාශයේ කුණු නිසා ධීවරයින්ට මාළු අල්ලන අමාරුයි", "News Content": "ජාතික විදුලි බලමණ්ඩලය යටතේ පාලනය වන මධ්‍යම කදුකරයේ ප‍්‍රධාන ජලාශයක් වන කාසල්රි ජලාශයට ප‍්‍රදේශවාසින් විසින් විශාල වශයෙන් මුදාහරින ඝන අපද්‍රව්‍ය හා කැළි කසල හේතුවෙන් එම ජලාශය විශාල පරිසර හානියකට ලක්ව ඇති බව එම ජලාශයේ ධීවර කටයුතුවල නියලෙන ධිවරයන් පවසයි. එසේ කැළි කසල බැහැර කිරීම නිසා ජලාශයේ මාසයක පමණ කාලයක් මත්ස්‍ය අස්වැන්නද ලබා ගැනීමට නොහැකි තත්ත්වයක් උද්ගත වී ඇති බව ධීවරයන් චෝදනා කරයි. ජලාශයේ ධීවරයන් හතලිස් පස් දෙනෙකු ධීවර කර්මාන්තයේ නියලෙන අතර ඒ සඳහා ජාතික ජලජීවි වගා සංවර්ධන අධිකාරිය මඟින් එම ධීවර සමිතිය වෙත මත්ස්‍ය පැටවුන්, ධීවර උපකරනද විශාල වශයෙන් වාර්ෂීකව ලබා දෙනු ලබයි. වර්ග හෙක්ටයාර් 445 කින් සමන්විත මෙම ජලාශය කේන්ද්‍රකර ගනිමින් සංචාරක කර්මාන්තයද ඉතා සාර්ථකව පවත්වාගෙන යන අතර මෙම පරිසරීක ගැටලූව හේතුවෙන් සංචාරක කර්මාන්තයද, මිරිදිය ධීවර කර්මාන්තයද දැඩි අවධානමකට ලක්ව ඇත. කාසල්රි ජලාශයට ප‍්‍රධාන වශයෙන් බගවන්තලාවේ සිට ජලය ගලා බසිනා කෙසෙල්ගමුඔයෙත් හැටන් සිට ජලය ගලා බසිනා දික්ඔය ඇළ මාර්ගය ඔස්සේත් තේ වතු හරහා ජලාශයට ජලය ගලා බසිනා කුඩා ඇළ මාර්ගය ඔස්සේත් විශාල වශයෙන් කැළි කසල සහ ඝණ අපද්‍රව්‍ය ජලාශයට ගලාවිත් තැන්පත් වන බව ධිවරයන් පවසයි. එසේ ජලාශයේ තැන්පත් වන ඝණ අපද්‍රව්‍ය මත්ස්‍යයින් ඇල්ලීම සඳහා එළන දැල්වල රැදීම නිසා දැල මත්ස්‍යන්ට හොදින් දිස්වන බැවින් මත්ස්‍යයින් එම දැල් ආසන්නයට නොපෙනෙන නිසා කාසල්රි ජලාශයේ මත්ස්‍යයින් හසුනොවන බව එම ධීවරයින් සඳහන් කරයි එම ජලාශයේ මේ වන විට ජල මට්ටමද, ඉතා පහළ බැස තිබෙන බැවින් එම ජලාශය තුල විශාල වශයෙන් සිටින කැටිලා, මිරිගල්, රෙඩි ක‍්‍රාෆ්, කොමන් ක‍්‍රාෆ්, තිලාපි සහ ඉස්සන් අස්වැන්න ලබා ගැනීමට නොහැකි බව ධීවරයන් වැඩි දුරටත් පවසයි. මෙම ගැටලූව හේතුවෙන් මත්ස්‍ය අස්වැන්න ලබා ගැනීමට හා කාසල්රි ජලාශයට කැළි කසල බැහැර කිරීම වලක්වා ගැනීමේ අධිෂ්ඨානයෙන් එම ජලාශයේ ධීවරයන් විසින් හින්දු ආගමානුකුලව ජලාශයේ පුජාවක්ද අද (14) දින පවත්වා ඇත. කාසල්රි ජලාශයේ මත්ස්‍ය අස්වැන්න නොලැබීම මිබන්ධයෙන් ජාතික ජලජිවි වගා සංවර්ධන අධිකාරියේ නුවරඑළිය කාරයාලයේ ව්‍යාපෘති භාර නිළධාරී බුද්ධික කුෂාන් මහතාගෙන් අප කළ විමසුමකට ඔහු පවසා සිටියේ කාසල්රි ජලාශය අවට කර්මාන්ත ශාලා වලින් සහ අවට ප‍්‍රදේශවාසින් විසින් ජලාශයට මුදාහරින රසායනික ද්‍රව්‍ය කැළි කසල හා ඝණ අපද්‍රව්‍ය හේතුවෙන් ජලාශය අපිරිසිදු වන බවවය.", "URL": "https://sinhala.adaderana.lk/news.php?nid=85693", "Category": null, "Parent URL": null}