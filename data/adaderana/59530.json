{"Source": "Adaderana", "Timestamp": "April 26, 2016 03:44 pm", "Headline": "වෝල්ස්ටෝම් යාපනයේ සංචාරයක", "News Content": "නිල සංචාරයක් සඳහා මෙරට පැමිණ සිටින ස්වීඩන් විදේශ ඇමතිනී මාග්‍රට් වෝල්ස්ටෝම් මහත්මිය යාපනය ප්‍රදේශයේ සංචාරයක නිරත වී තිබේ. යාපනයට පැමිණි වෝල්ස්ටෝම් මහත්මිය ප්‍රථමයෙන් උතුරු පළාත් ප්‍රධාන අමාත්‍ය සී.වී.විග්නේෂ්වරන් මහතා මුණගැසී සාකච්ඡා කර ඇති බව අද දෙරණ වාර්තාකරු සඳහන් කළේය.උතුරු පළාතේ වර්තමාන තත්ත්වය සහ එහි සංවර්ධන කටයුතු පිළිබඳවත්, නැවත පදිංචිකිරීම් සම්බන්ධයෙන් හා උතුරු පළාතේ දේශපාලන ස්ථාවරත්වය පිළිබඳව මෙහිදී දෙපාර්ශවය අතර සාකච්ඡා පවත්වා තිබේ. ඉන් අනතුරුව ස්වීඩන් විදේශ අමාත්‍යවරිය යාපනය දිස්ත්‍රික් ලේකම් කාර්යාලයේ දී දිස්ත්‍රික් ලේකම් නාගලිංගම් වේදනායගම් මහතා සමග සාකච්ඡා කර ඇති අතර එහිදී යාපනය දිස්ත්‍රික්කයේ ජනතාවගේ ජන ජීවිතය නගා සිටුවීම සම්බන්ධයෙන් සාකච්ඡා කර ඇති බව සඳහන්ය. ස්වීඩන් විදේශ අමාත්‍යවරිය උතුරු පළාත් ආණ්ඩුකාර රෙජිනෝල්ඩ් කුරේ මහතා මුණගැසී සාකච්ඡා කර ඇති අතර එහිදී උතුරු පළාතේ සංවර්ධනය වෙනුවෙන් රජය දක්වන මැදිහත්වීම පිළිබඳව දීර්ඝ ලෙස කරුණු සාකච්ඡා කර තිබේ. නිල සංචාරයක් සඳහා පසුගිය සෙනසුරාදා දිවයිනට පැමිණි ස්වීඩන් විදේශ ඇමතිනි වෝල්ස්ටෝම් මහත්මිය ඊයේ පෙරවරුවේ විදේශ අමාත්‍ය මංගල සමරවීර මහතා මුණගැසී සාකච්ඡා කළ අතර ඊයේ පස්වරුවේ ජනාධිපති මෛත්‍රීපාල සිරිසේන මහතා මුණගැසී සාකච්ඡා කළ බව ජනාධිපති කාර්යාලය පැවසුවේය.", "URL": "https://sinhala.adaderana.lk/news.php?nid=59530", "Category": null, "Parent URL": null}