{"Source": "Adaderana", "Timestamp": "February 16, 2013 08:32 am", "Headline": "ආයේ එහෙම වෙන්න ඉඩ දෙන්නේ නැතිලු!", "News Content": "අචලා ප්‍රියදර්ශනී නීති ශිෂ්‍යාවගේ අත කපා වෙන් කිරීමේ සිද්ධිය සම්බන්ධයෙන් මාතර රෝහලේ නිලධාරීන් වගකිව යුතු බවට ඒ පිළිබඳ සොයා බැලීමට පත්කළ කමිටු වාර්තාවෙන් අනාවරණය වූ බව සෞඛ්‍ය අමාත්‍යංශයේ ලේකම් නිහාල් ජයතිලක මහතා පවසයි. එහෙත් යළි මෙවැනි සිදුවීම් රජයේ රෝහල්වල සිදු නොවීමට අවශ්‍ය පියවර පියවර ගන්නා බව ජයතිලක මහතා පැවසුවේය. රෝගීයාට රෝහල තුළදී සිදුකළ යුතු ප්‍රතිකාර ක්‍රමවේදයේ වී ඇති අඩුව සම්බන්ධයෙන් අදාළ වාර්තාවෙන් පැහැදිළිව දක්වා ඇතැයිද ඔහු කියා සිටියේය. එ‍සේම මින් ඉදිරියට මෙවැනි සිදුවීම් නොවීමට රටේ සියලු රෝහල්වල අධ්‍යක්ෂවරුන් ගෙන්වා සාකච්ඡා කර දැනට ඇති අඩුපාඩුකම් සම්පූර්ණ කිරීම සඳහා මෙම සිද්ධිය පාඩමක් කර ගන්නා බව ඔහු සඳහන් කළේය. මේ අතර නීති ශිෂ්‍යාවක වන අචලා ප්‍රියදර්ශනීගේ අත කපා ඉවත් කිරීමේ සිද්ධිය සම්බන්ධයෙන් සෞඛ්‍ය අමාත්‍යංශය වරද පිළිගැනීම සියළු දෙනාගේ අවධානය යොමුවිය යුතු කරුණක් බව එක්සත් ජාතික පක්ෂ පාර්ලිමේන්තු මන්ත්‍රී පී.හැරිසන් මහතා පැවසුවේය. සෞඛ්‍ය අමාත්‍යංශය වගකීම භාර නොගත් මෙවැනි සිදුවීම් බොහෝ සංඛ්‍යාවක් සමාජයට අනාවරණය වී නොමැති බව ඔහු පෙන්වාදුන්නේය.", "URL": "https://sinhala.adaderana.lk/news.php?nid=31672", "Category": null, "Parent URL": null}