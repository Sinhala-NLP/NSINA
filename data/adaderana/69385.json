{"Source": "Adaderana", "Timestamp": "February 9, 2017 04:01 pm", "Headline": "  එස්.එෆ් ලොක්කාට ඇප ලැබෙයි ", "News Content": "කරාටේ ශූර වසන්ත සොයිසා ඝාතන සිද්ධියට අදාළ වසරකට අධික කාලයක් රක්ෂිත බන්ධනාගාර ගතව සිටි “එස්.එෆ් ලොක්කා“ නොහොත් ඉරෝන් රණසිංහ නැමැත්තා ඇප මත මුදාහැරීමට අනුරාධපුර මහාධිකරණය නියෝග කර තිබේ.සැකකරු රුපියල් ලක්ෂයක මුදල් ඇපයක් සහ රුපියල් ලක්ෂ 05 බැගින් වූ ශරීර ඇප දෙකක් මත මුදාහැරීමට නියෝග කළ මහාධිකරණ විනිසුරු මංජුල තිලකරත්න මහතා ඔහුට දැඩි ඇප කොන්දේසි කිහිපයක් ද පැනවූ බව අද දෙරණ වාර්තාකරු සඳහන් කළේය.2015 වසරේ ඔක්තෝබර් මස 24 වනදා රාත්‍රීයේ වසන්ත සොයිසා මහතා ඔහුට අයත් සමාජ ශාලාවකදී ඝාතනයට ලක් වුණි.සිද්ධියේ ප්‍රධාන සැකකරු ලෙස හදුනාගත් හිටපු විශේෂ කාර්යය බලකා සෙබලෙකු වන එස්.එෆ් ලොක්කා නොහොත් ඉරෝන් රණසිංහ සහ තවත් සැකකරුවන් 35 දෙනෙකු පසුව පොලීසිය විසින් අත්අඩංගුවට ගෙන තිබුණි.අනුරාධපුර මහේස්ත්‍රාත් අධිකරණය සහ මහාධිකරණය විසින් සැකකරුවන් 35 දෙනෙකු මීට පෙර ඇප මත නිදහස් කර තිබූ අතර සිද්ධියේ ප්‍රධාන සැකකරුවන ඉරෝන් රණසිංහ අද(09) ඇප මුදාහැර ඇත්තේ ඝාතන සිද්ධියෙන් වසරකුත් මාස 03ක පමණ කාලයක් රක්ෂිත බන්ධනාගාර ගතව සිටීමෙන් අනතුරුවයි.", "URL": "https://sinhala.adaderana.lk/news.php?nid=69385", "Category": null, "Parent URL": null}