{"Source": "Adaderana", "Timestamp": "March 20, 2011 01:18 pm", "Headline": "ඉන්දු -ශ්‍රී ලංකා ධීවර සුහදතාවය වැඩිකිරීමට සෑම පියවරක්ම ගන්නවා ", "News Content": "ශ්‍රී ලංකා ධීවරයින් හා ඉන්දීය ධීවරයින් අතර සුහදතාවය වර්ධනය කිරීම සඳහා ගතහැකි සෑම පියවරක්ම ගන්නා බව ශ්‍රී ලංකා නාවික හමුදාව පවසයි. ඉන්දීය ධීවරයින් විසින් ශ්‍රී ලංකාවට අයත් මුහුදු සීමාවෙහි ධීවර කටයුතු වල යෙදෙන්නේ නොදැනුවත්කම නිසා බව උතුරු නාවික ආඥාපති රියර් අද්මිරාල් සුසිත් වීර‍සේකර මහතා පවසයි. කෙසේවුවද නොදැනුවත්කම හා නොසැලකිලිමත්කම නිසා ට්‍රෝලර් යාත්‍රා මගින් කෙරෙන මහා පරිමාණ ධීවර කටයුතු නිසා මත්ස්‍ය කර්මාන්තයට තර්ජනයක් එල්ල වී ඇති බව ද ඔහු පෙන්වාදෙයි. අද(20) යාපනය, කච්චතිව් ශාන්ත අන්තෝනි දේවස්ථානයේ දේව මෙහෙය හා මහා මංගල්‍ය අවස්ථාවට සහභාගිවෙමින් හෙතෙම මේ බව සඳහන් කළේය. ඉන්දු -ශ්‍රී ලංකා ධීවර ජනතාවගේ පොදු පූජා භූමියක් ලෙස සැලකෙන කච්චතිව් දේවස්ථානයේ මහා මංගල්‍යය අතිඋත්කර්ෂවත් අන්දමින් පැවැත්වීමට නාවික හමුදාව කටයුතු කරනු ලැබුවේ ද ඉන්දීය හා ශ්‍රී ලංකා ධීවර ජනතාවගේ සහයෝගීතාවය වර්ධනය කිරීමේ අරමුණින් බව උතුරු නාවික ආඥාපතිවරයා පෙන්වාදුන්නේය. මෙම කටයුතු සංවිධානය කිරීම සුළු කටයුත්තක් යැයි ඇතැමෙකු සිතිය හැකිවුවද කන්කසන්තුරේ සිට නාවික සැතපුම් 45 දුරින් පිහිටි කච්චතිව් දූපත වෙත අවශ්‍ය සියලුම පහසුකම් සැපයීමට මහත් පරිශ්‍රමයක් දැරීමට සිදුවූ බව ඔහු සඳහන් කළේය. එපමණ අපහසුතා මධ්‍යයේ වුවද බැතිමතුන් විශාල පිරිසක් සහභාගි වූ ශාන්ත අන්තෝනි දේවස්ථානයේ මහා මංගල්‍යය අති උත්කර්ෂවත්ව පැවැත්වීමට හැකිවීම ගැන සතුටට පත්වන බව ද හෙතෙම වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=14960", "Category": null, "Parent URL": null}