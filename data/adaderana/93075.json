{"Source": "Adaderana", "Timestamp": "July 23, 2018 03:48 pm", "Headline": " හානි පූරණ කාර්යාල පනත් කෙටුම්පත ගැන ශ්‍රේෂ්ඨාධිකරණයට පෙත්සමක්", "News Content": "රජය විසින් පාර්ලිමේන්තුවට ඉදිරිපත් කර තිබෙන හානි පූරණ කාර්යාල පනත් කෙටුම්පත ආණ්ඩුක්‍රම ව්‍යාවස්ථාවට පටහැනි බවට ප්‍රකාශ කරන ලෙස ඉල්ලා ශ්‍රේෂ්ඨාධිකරණයට පෙත්සමක් ඉදිරිපත් වී තිබේ. නීතිඥ පාලිත සේනාධිර මහතා විසින් එම පෙත්සම ඉදිරිපත් කර ඇති බව අද දෙරණ අධිකරණ වාර්තාකරු සඳහන් කළේය. අදාළ පෙත්සමේ වගඋත්තරකරුවන් ලෙස නීතිපතිවරයා නම් කර තිබේ. පෙත්සම්කරු පෙත්සම මගින් ප්‍රකාශ කර ඇත්තේ යෝජිත පනත් කෙටුම්පත ඉතා රහසිගත ආකාරයට පාර්ලිමේන්තුවට ඉදිරිපත් කරමින් මියගිය එල්.ටී.ටී.ඊ සාමාජිකයින් සදහා වන්දි ගෙවිමට රජය සූදානම් වන බවයි. යෝජිත හානි පූරණ කාර්යාලය සඳහා පත් කරන සාමාජිකයින්ගේ කටයුතු නීතිය ඉදිරියේ ප්‍රශ්න කිරිමට නොහැකි වන ආකාරයෙන් ඔවුන්ට මුත්තිය ලබාදීමට යෝජනා කර ඇති බව ද පෙත්සම්කරු පෙන්වා දෙයි. එමෙන්ම අදාළ කාර්යාලය මුදල් පරිහරණය පිළිබඳව පාලනය පාර්ලිමේන්තුවෙන් බැහැරකර ඇති බව ද පෙත්සම්කරු පෙන්වා දී ඇති බව සඳහන්ය. යෝජිත පනත් කෙටුම්පත තුළ අන්තර්ගත විධිවිධානවලින් ආණ්ඩුක්‍රම ව්‍යවස්ථාව සෘජුවම උල්ලංඝණය වන නිසා එය සම්මත කිරීමට අවශ්‍යනම් පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් අනුමත විය යුතු බවට තීන්දුවක් ලබා දෙන ලෙස පෙත්සම්කරු ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=93075", "Category": null, "Parent URL": null}