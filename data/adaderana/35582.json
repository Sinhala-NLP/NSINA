{"Source": "Adaderana", "Timestamp": "July 8, 2013 08:45 am", "Headline": "තනිව තරග කරනවාද? - සන්ධානෙන් යනවාද?", "News Content": "මධ්‍යම, වයඹ සහ උතුරු පළාත් සභා මැතිවරණය සම්බන්ධයෙන් සාකච්ජා කිරීමට ජාතික හෙළ උරුමයේ මධ්‍යම කාරක සභාව අද රැස්වීමට නියමිතව තිබේ. ඉදිරි පළාත් සභා මැතිවරණයේ දී සිය පක්ෂය තනිව තරග කරන්නේ ද එසේ නැත්නම් සන්ධාන ගතව තරග කරන්නේ ද යන්න මෙහිදී තීරණ කිරීමට නියමිත බව එම පක්ෂයේ මාධ්‍ය ප්‍රකාශක නිශාන්ත ශ්‍රී වර්ණසිංහ මහතා සඳහන් කළේය. මේ අතර අදාළ පළාත් සභා 03 සඳහා ශ්‍රී ලංකා මුස්ලිම් කොංග්‍රසය තනිව තරග කිරීමට තීරණය කර ඇත. ශ්‍රී ලංකා මුස්ලිම් කොංග්‍රසයේ ජාතික සංවිධායක මොහොමඩ් සෆීක් රජාබ්දීන් මහතා සඳහන් කළේ ඉදිරි පළාත් සභා සඳහා අපේක්ෂකයින් තෝරා ගැනීමේ කටයුතු ආරම්භ කිරීමට සැලසුම් කර ඇති බවයි. දෙමළ ජාතික සන්ධානය ද ඉදිරි පළාත් සභා මැතිවරණයට තනි පක්ෂයක් ලෙස තරග කිරීමට තීරණය කර ඇත. ඒ සඳහා 15 දෙනෙකුගෙන් යුත් විශේෂ කමිටුවක් පත් කර ඇති බව දෙමළ ජාතික සන්ධානය ප්‍රකාශ කළේය. එක්සත් ජාතික පක්ෂය සහ එක්සත් ජනතා නිදහස් සන්ධානය ද අදාළ පළාත් සභා මැතිවරණය සඳහා අවශ්‍ය මූලික ක්‍රියාමාර්ග ගිනිමින් සිටින බව වාර්තා වේ. එක්සත් ජනතා නිදහස් සන්ධානයේ නාමයෝජනා සම්මුඛ පරීක්ෂණ ලබන 15 වන දින සිට ආරම්භ කිරීමට නියමිතය. එක්සත් ජාතික පක්ෂයේ මහලේකම් තිස්ස අත්තනායක මහතා සඳහන් කළේ ඉදිරි සතිය තුළ සිය පක්ෂය නාමයෝජනා මණ්ඩල පත් කිරීමට බලාපොරොත්තු වන බවයි. මීට අමතරව ජනතා විමුක්ති පෙරමුණ ද ඉදිරි පළාත් සභා මැතිවරණය සම්බන්ධයෙන් මූලික කටයුතු ආරම්භ කර ඇත. එම පක්ෂයේ ප්‍රධාන ලේකම් ටිල්වින් සිල්වා මහතා සදහන් කළේ මැතිවරණයට අදාළ නාමයෝජනා මණ්ඩල ඉදිරි දින කිහිපය තුළ පත් කරන බවයි.", "URL": "https://sinhala.adaderana.lk/news.php?nid=35582", "Category": null, "Parent URL": null}