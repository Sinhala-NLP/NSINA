{"Source": "Adaderana", "Timestamp": "June 27, 2012 06:36 pm", "Headline": "කඳවුරු ජීවිත වෙනුවට එළිමහන් සිරකඳවුරු එපා", "News Content": "අවතැන් ජනතාවට කඳවුරු ජීවිත වෙනුවට එළිමහන් සිරකඳවුරුවල වාසය කරවීමට ආණ්ඩුව උත්සාහ ගනිමින් සිටින බවට ජනතා විමක්ති පෙරමුණ චෝදනා කරයි. එම පක්ෂයේ දේශපාලන මණ්ඩලය විසින් නිකුත් කළ නිවේදනයක මේ බව දැක්වෙයි. මැණික් ෆාම් සරණාගත කඳවුරේ සිට කිලිනොච්චි දිස්ති‍්‍රක්කයේ තිරුමුරුකණ්ඩි ප‍්‍රදේශයේ පදිංචි කිරීම සඳහා පසුගිය 23 වැනි දින රැගෙන එන ලද ජනතාව ඔවුන්ගේ විරෝධතා මධ්‍යයේ නැවතත් මැණික්ෆාම් කඳවුර වෙත රැගෙන ගොස් තිබේ. ආණ්ඩුව විසින් එම ජනතාව පදිංචි කරවීමට උත්සාහ දරා ඇත්තේ, 2009 වර්ෂයේ ඔවුන් අවතැන් වනවිට සිටි ඔවුන්ගේ මුල් ගම්බිම්වල නොව ආණ්ඩුව විසින් නියම කරන ලද වෙනත් භූමි භාගයන්හිය. තමන්ගේ සාරවත් ගොවිබිම් වෙනුවට නිසරු බිමවල ඔවුන් පදිංචි කරවීමට ගත් උත්සාහයට එම ජනතාවගේ විරෝධය පළවීමෙන් පසු ඔවුන් නැවතත් බලහත්කාරී ලෙස මැණික් ෆාම් කඳවුර වෙත රැගෙන යාම ජනතා විමුක්ති පෙරමුණ ලෙස අපි දැඩි ලෙස හෙළා දකිමු. මෙම ජනතාවට වසර 30ක යුද්ධය තුළ කිහිප වතාවක් තමන්ගේ ඉඩම් හා ගේදොර අහිමි වී ඇති අතර වසර 03ක් පුරා ඔවුන් මැණික් ෆාම් කඳවුරේ අතිශය දුක්ඛිත ජීවිත ගත කරමින් සිටියවුන් බව අමුතුවෙන් කිව යුතු නොවේ. කඳවුරට ගාල් කිරීමෙන් පසු මාස 09ක් තුළ ඔවුන්ගේ මුල් බිම්වල නැවත පදිංචි කරන බවට ආණ්ඩුව විසින් ලබාදී තිබූ පොරොන්දුද ඔවුනට අමතක වී යාමට ඉඩක් නැත. මේ තත්ත්වය තුළ ජනතා විමුක්ති පෙරමුණ දිගින් දිගටම ආණ්ඩුවට අවධාරණය කර තිබුණේ අවතැන් වූ ජනතාව කඩිනමින් ඔවුන්ගේ ගම්බිම්වල පදිංචි කළ යුතු බවය. ආණ්ඩුව තමන් දණ නමස්කාර කරන ඉන්දියාවෙන් හෝ බටහිර රටකින් රාජතාන්ත‍්‍රිකයින් පැමිණි විගස අවතැන් වූවන් කඩිනමින් පදිංචි කරන බව ප‍්‍රකාශයට පත් කරන නමුත් ඒවා කි‍්‍රයාවට නැගුණේ නැත. ඉන්දියාව වෙනුවෙන් සාම්පූර් බලාගාරය තැනීම සඳහා එම ප‍්‍රදේශයෙන්ද ජනතාව ඉවත් කළ ආණ්ඩුව, දැන් කිලිනොච්චියේ අවතැන් ජනතාවද කඳවුරු ජීවිතයෙන් එළිමහන් සිරකඳවුරු ජීවිතයකට තල්ලූ කිරීමට උත්සාහ කරයි. මැණික් ෆාම් කඳවුරේ සිට රැගෙන එන ලද ජනතාව තිරිමුරුකණ්ඩි හින්දු විද්‍යාලයේ රඳවා සිටියෙදී තමන්ගේ මුල් බිම් හැර වෙනත් බිමකට යාම ප‍්‍රතික්ෂේප කළ අවස්ථාවේ හමුදාව හා පොලීසියේ බලහත්කාරී තර්ජන මධ්‍යයේ බස්වලට හා ලොරිවලට පටවනු ලැබ තිබේ. එසේනම් ආණ්ඩුව තවමත් මේ අවතැන් ජනතාවගෙන් පළිගනිමින් සිටින බවත් ඔවුන්ට පුරවැසියන් ලෙස සැලකීමට අසමත් බවත් පැහැදිලිය. වසර 03ක් තිස්සේ උපන් බිමට යැවීමේ සිහිනවලින් රවටන ලද මෙම ජනතාව පසුව ගම්බිම්වලට රැගෙන යන බවට දෙන ආණ්ඩුවේ නව පොරොන්දුවලට නොරැවටීම විමතියට කරුණක් නොවේ. අනෙක් අතට ඉක්මනින්ම මුල් බිම්වලට රැගෙන යනු ලබන්නේ නම් වෙනත් බිම්වල ඔවුන්ට ජීවිත ආරම්භ කරන්නැයි කියන්නේ මන්ද යන්න පැහැදිලි නැත. මෙම ජනතාව ඔවුන්ගේ මුල් ගම්බිම්වල පදිංචි නොකිරීමට හේතුව ආණ්ඩුව මේ දක්වා ඒ ජනතාවට හෝ රටට පැහැදිලි කර නැත. මේ තත්ත්වය තුළ අප අවධාරණය කරන්නේ, තවදුරටත් නිදහසට කරුණු ඉදිරිපත් නොකර ආණ්ඩුව වහා මෙම ජනතාව ඔවුන්ගේ මුල් ගම්බිම්වල පදිංචි කරවීමට කටයුතු කළ යුතු බවය. එමෙන්ම ආණ්ඩුව ඔවුන්ගේ සාධාරණ විරෝධතා හා උද්ඝෝෂණ මර්දනය කර යටපත් කිරීමට උත්සාහ නොකර වසර 30කට වැඩි කාලයක් පීඩාවට පත්ව කඩාවැටුණු ඔවුන්ගේ ජනජීවිත නැවත ගොඩනගා ගැනීමට වහා ඉඩ සැලසිය යුතුය. මේ තත්ත්වය තුළ අවතැන් වූ සියලූ ජනතාව ඔවුන්ගේ මුල්බිම්වල පදිංචි කිරීමට ආණ්ඩුවට බලකළ යුතු යැයි සමස්ත ශී‍්‍ර ලාංකේය ජනතාවගෙන් අපි ඉල්ලා සිටිමු.", "URL": "https://sinhala.adaderana.lk/news.php?nid=25367", "Category": null, "Parent URL": null}