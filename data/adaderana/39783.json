{"Source": "Adaderana", "Timestamp": "December 22, 2013 05:11 pm", "Headline": "කපටි වෙ‍ළෙන්දා බඩුත් සමග මාට්ටු", "News Content": "මිනිස් පරිභෝජනයට නුසුදුසු ආහාර අලෙවි කරමින් සිටි පුද්ගලයෙකු බදුල්ල නගරයේදි අත්අඩංගුවට ගෙන තිබේ. බදුල්ල මහනගර සභාවේ මහජන සෞඛ්‍ය පරීක්ෂකවරුන් සහ බදුල්ල පොලිසිය විසින් සිදුකළ සෝදිසියකදී මෙම සැකකරු අත්අඩංගුවට ගැනිමට හැකි වී ඇති බව සඳහන්ය. අදාළ පුද්ගලයා බදුල්ල සතොස භූමිය තුළ ලොරි රථයක් යොදා ගනිමින් මෙම ආහාර අලෙවි කරමින් සිට ඇති බව වාර්තා වේ. එහිදී පරිභෝජනයට නුසුදුසු ලොකු ලූනූ කිලෝග්‍රෑම් 82ක් හාල්මැස්සන් කිලෝග්‍රෑම් 30ක් සහ කරවල කිලෝග්‍රෑම් 20ක් සොයාගෙන තිබේ. සැකකරු විසින් සතොස භූමියේ වෙළඳාම් කටයුතු වල නිරතව ඇත්තේ නිසි අවසරයකින් තොරව බවටද විමර්ශන වලදී අනාවරණය වී ඇති බව සඳහන්ය. බදුල්ල පොලිසිය සිද්ධිය සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=39783", "Category": null, "Parent URL": null}