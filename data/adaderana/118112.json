{"Source": "Adaderana", "Timestamp": "September 2, 2019 09:05 pm", "Headline": "වේදනා කළමනාකරණ හෙද පුහුණුව ඇරඹෙයි", "News Content": "සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාගේ සුවපත් හෙටක් සවිමත් රටක් සංකල්පය යටතේ හෙද සේවයේ ගුණාත්මක භාවය වර්ධනය කිරීමේ අරමුණ ඇතිව හෙද හෙදියන්ගේ වේදනා කළමනාකරණ පාඨමාලාව අද පෙරවරුවේ ජාතික රෝහල් ශ්‍රවණාගාරයේ දී ආරම්භ කෙරුණි. වේදනා කළමණාකරණ හෙද පුහුණුව මෙරට ප්‍රථම වරට ආරම්භ කෙරුණු අතර එහි පළමු කණ්ඩායමට 42 ක් ඇතුලත්. පාඨමාලා කාලය මාසයක් පුරා පැවැත්වෙන අතර එයට වේදනා කළමණාකරණය පිළිබඳව න්‍යාත්මක හා ප්‍රායෝගික පුහුණූව ඇතුලත් වෙයි. පාඨමාලාව අවසානයේ අදාළ හෙද හෙදියන් තමන් සේවය කළ රෝහල් වෙතම අනුයුක්ත කරනු ලබයි. එහිදි මෙම හෙද පිරිසට පිළිගත් සහතික පත්‍රයක් සහ හෙද නිල ඇදුමේ පැළදීම සඳහා විශේෂිත වු ලාංජනයක් ද පිරිනැමෙනු ඇත. වේදනා කළමනාකරණ පුහුණුව අවසන් කළ හෙදියන් මෙරට රෝහල් පද්ධතියේ දැඩි සත්කාර ඒකක, ආසාදන පාලන ඒකක, ළමා රෝග ඒකක සහ හදිසි ප්‍රතිකාර සේවාවන් ආවරණය වන පරිදි සේවයේ යෙදවීමට නියමිතයි. පළමු කණ්ඩායම සෞඛ්‍ය සේවයට එක් කිරීමෙන් අනතුරුව එක් වසරක් තුළ කණ්ඩායම් 3 බැගින් පාඨමාලාව සඳහා බඳවා ගැනීමට සැලසුම් කර ඇත. නිර්වින්දන විශේෂඥ වෛද්‍ය විද්‍යායතනයේ පුර්ණ අධීක්ෂණය යට‌තේ ක්‍රියාත්මක මෙම වේදනා කළමණාකරන පාඨමාලාව මෙහෙයවනු ලබන්නේ පශ්චාත් ප්‍රාථමික හෙද විදුහල මඟිනි.", "URL": "https://sinhala.adaderana.lk/news.php?nid=118112", "Category": null, "Parent URL": null}