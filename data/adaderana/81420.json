{"Source": "Adaderana", "Timestamp": "December 12, 2017 10:16 pm", "Headline": "  ATM යන්ත්‍රය කඩලා සල්ලි හොරකම් කරන්න ගිහින් වැඩ වරදී", "News Content": "වවුනියාවේ පෞද්ගලික බැංකුවක ස්වයංක්‍රීය මුදල් යන්ත්‍රයක් කඩා එහි තිබූ මුදල් පැහැරගෙන යාමට කිසියම් පුද්ගලයෙකු විසින් උත්සහ දරා ඇති බවට එම බැංකුවේ කළමනාකාරවරයා පොලීසියට පැමිණිලි කොට තිබේ. සැකකරුවා යන්ත්‍රය කඩා මුදල් ලබා ගැනීමට උත්සහ දරා ඇත්තේ 10 දා රාත්‍රී කාලයේදීය. ඔහු යන්ත්‍රය කඩා මුදල් ලබා ගැනීමට තැත් කළ අවස්ථාවේදී කිසියම් ශබ්දයක් ඇසී ආරක්ෂක නිලධාරියෙකු ස්වයංක්‍රීය මුදල් යන්ත්‍රය දෙසට පැමිණෙන විට සැකකරු පලාගොස් ඇති බව කළමනාකාරවරයා පොලීසියට පවසා ඇත. පැමිණිල්ලට අනුව පොලීසිය ක්‍රියාත්මක වී එම අවස්ථාවේදී බැංකුවේ හා ස්වයංක්‍රීය මුදල් යන්ත්‍රයේ ඇති කැමරාවල සටහන් දත්ත පොලීසිය විසින් පරීක්ෂා කොට තිබේ. වවුනියාව පොලීසිය සිද්ධිය පිළිබදව පරීක්ෂණ පවත්වාගෙන යයි.", "URL": "https://sinhala.adaderana.lk/news.php?nid=81420", "Category": null, "Parent URL": null}