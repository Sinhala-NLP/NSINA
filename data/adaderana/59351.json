{"Source": "Adaderana", "Timestamp": "April 20, 2016 12:47 pm", "Headline": "තාත්තාගෙත් පක්ෂය නේ! - මහින්දට යුතුකමක් තියෙනවා එන්න", "News Content": "ශ්‍රීලනිපය මහින්ද රාජපක්ෂ මහතාගේ පියාගෙත් පක්ෂය බැවින් ගාල්ලේ මැයි රැළිය සඳහා සහභාගිවීමට ඔහුට යුතුකමක් ඇතැයි සන්ධානයේ මහලේකම් ධීවර හා ජලජ සම්පත් ඇමති මහින්ද අමරවීර මහතා පවසයි.හිටපු ජනාධිපතිවරයා ඒකාබද්ධ විපක්ෂයේ මැයි රැළියට යන බවට කර ඇති ප්‍රකාශය ගැන අද පැවැති මාධ්‍ය හමුවකදී මාධ්‍යවේදියෙකු ඇසූ ප්‍රශ්නයට පිළිතුරු ලෙස හෙතෙම මේ බව පැවසීය.ගාල්ලේ මැයි රැළියට පැමිණෙන ගණන කොපමණක්දැයි කිව නොහැකි බවද ඇවිත් බලන ලෙසද ඇමතිවරයා මාධ්‍යවේදීන්ගේ ප්‍රශ්නවලට පිළිතුරු ලෙස කීවේය.මෙම රැළියට පක්ෂ ගණනාවකට ආරාධනා කර ඇති බවත්, උතුරු නැගෙනහිරින් පවා ජනතාව ඒමට නියමිත බවත්, හෙතෙම පැවසීය.එම මාධ්‍ය හමුවට එක්ව සිටි ප්‍රවාහන අමාත්‍ය නිමල් සිරිපාල ද මහතා කියා සිටියේ මැයි රැළිය හුදෙක් දේශපාලන පක්ෂ විසින් පවත්වන්නක් බැවින් එක් එක් පක්ෂ ඊට විවිධාකාරයෙන් සුදානම් වන බවයි.සියලු පක්ෂ එක්ව එක මැයි රැළියක් පැවැත්විය හැකි නම් හොඳ බවද හෙතෙම පෙන්වාදුන්නේය.මැයි රැළිවලට සෙනඟ ගෙනඒම සඳහා ලංගම බස් රථවලට කලින් මුදල් ගෙවන අයට බස් දෙන බවත්, පසුව මුදල් ගෙවන අයට බස් නොදෙන බවත්, ඇමතිවරයා ප්‍රශ්නවලට පිළිතුරු ලෙස කීවේය.ඉකුත් රජයේ සමයේ ලංගමට ගෙවීමට ඇති මුදල් දැන් ලැබිලාදැයි ඇසූ ප්‍රශ්නයකට පිළිතුරු ලෙස හෙතෙම පැවසුවේ ඒ ගැන නඩුවක් යන බැවින් ඒ ගැන කතා නොකරන ලෙසයි.", "URL": "https://sinhala.adaderana.lk/news.php?nid=59351", "Category": null, "Parent URL": null}