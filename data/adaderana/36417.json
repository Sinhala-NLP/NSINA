{"Source": "Adaderana", "Timestamp": "August 6, 2013 12:11 pm", "Headline": "මධ්‍යම රජයේ ප්‍රතිචාර ගැන අවධානයෙන් ඉන්නවා", "News Content": "ශ්‍රී ලංකාවේ දී පැවැත්වීමට නියමිත පොදුරාජ්‍ය මණ්ඩලයීය සමුළුවට සහභාගී වීම සම්බන්ධයෙන් ඉන්දීය රජය දක්වන ප්‍රතිචාරය අනුව තම පක්ෂයේ ඉදිරි ප්‍රතිපත්ති තීරණය වනු ඇති බව ද්‍රවිඩ මුන්නේත්‍රම් කලහම් පක්ෂය පවසයි. එහි ප්‍රකාශක ටී.කේ.එස්.ඉලංගෝවන් ඉන්දීය මාධ්‍ය වෙත ප්‍රකාශ කර ඇත්තේ සමුළුවට සහභාගී වීමෙන් අනතුරුව ඉන්දීය රජය ගන්නා තීන්දු තීරණ පිළිබඳව තම පක්ෂය අවධානයෙන් සිටින බවයි. ඉන්දීය රජය දෙමළ ජනතාවගේ ගැටලු පිළිබඳව වැඩි අවධානයක් යොමු නොකරන බව ද ඔහු පවසා ඇත. එමෙන්ම පොදුරාජ්‍ය මණ්ඩලයීය රාජ්‍ය නායක සමුළුව ශ්‍රී ලංකාවේ පැවැත්වීම සම්බන්ධයෙන් ඇතැම් රටවල උද්ඝෝෂණ පවා සිදුකරන බව ඉලංගෝවන් පවසා තිබේ. තමිල්නාඩු ප්‍රාන්තයේ පවා දෙමළ ජනතාවගේ ප්‍රශ්න පිළිබඳව ඉන්දීය මධ්‍යම රජය නිසියාකාරයෙන් කටයුතු නොකරන බව ද ඔහු පවසා ඇත. මෙම තත්ත්වය තුළ ඉන්දීය මධ්‍යම රජය පොදුරාජ්‍ය මණ්ඩලයීය රාජ්‍ය නායක සමුළුවට සහභාගී වීම පිළිබඳව ගන්නා තීරණ මත තම පක්ෂය සහ ඉන්දීය මධ්‍යම රජය අතර පවතින සම්බන්ධතා පිළිබඳ අවධානය යොමුකරන බව ඉලංගෝවන් ඉන්දීය මාධ්‍ය වෙත පවසා තිබේ. එමෙන්ම මධ්‍යම රජය සමඟ පවතින තම පක්ෂයේ ප්‍රතිපත්ති පිළිබඳව තීරණයක් ගන්නා බව ද ඔහු ප්‍රකාශ කර ඇත.", "URL": "https://sinhala.adaderana.lk/news.php?nid=36417", "Category": null, "Parent URL": null}