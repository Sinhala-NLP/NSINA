{"Source": "Adaderana", "Timestamp": "September 23, 2015 01:15 pm", "Headline": "ඇවන්ගාඩ් පරීක්ෂණ අඛණ්ඩව ක්‍රියාත්මකයි", "News Content": "ඇවන්ගාඩ් සිද්ධියට අදාළව අඛණ්ඩව නීතිමය කටයුතු කරගෙනයාමට ජනාධිපති මෛත්‍රීපාල සිරිසේන මහතා විසින් අදාල අංශ වලට උපදෙස් ලබාදී ඇති බව කැබ්නට් මාධ්‍ය ප්‍රකාශක, අමාත්‍ය රාජිත සේනාරත්න මහතා පවසයි.පරීක්ෂණ කටයුතු පිළිබඳ සෑහීමට පත්විය හැකි බවද , එසේ වුවත් අල්ලස් ලබා ගන්නා ඇතැම් අමාත්‍යවරුන් මෙන්ම බලධාරීන්ද තාමත් සිටින බව තමන් පිළිගන්නා බවද සේනාරත්න මහතා කියා සිටියි.ශ්‍රී ලංකාවේ සිදුවීයයි කියනු ලබන මානව හිමිකම් උල්ලංඝණයවීම් හා යුද අපරාධ චෝදනා වලට අදාළව දෙමුහුන් අධිකරණයක් කෙරෙහි නොව දේශීය යාන්ත්‍රණයක් කෙරෙහි රටවල් බොහොමයක සහය ලැබී ඇති බවද අමාත්‍යවරයා මෙහිදී සඳහන් කළේය.ශ්‍රී ලංකාව සම්බන්ධයෙන් වන ජගත් මානව හිමිකම් වාර්තාව ප්‍රතික්ෂේප කළ යුතු බවට හිටපු ජනාධිපති, පාර්ලිමේන්තු මන්ත්‍රී මහින්ද රාජපක්ෂ මහතා ඊයේ දිනයේ නිල නිවේදනයක් නිකුත් කිරීම පිළිබඳ මෙහිදී මාධ්‍යවේදියෙකු අමාත්‍යවරයාගෙන් විමසන ලදී.අමාත්‍ය රාජිත සේනාරත්න මහතා මෙහිදී කියා සිටියේ රාජපක්ෂවරුන් විසින් සිදුකළ තුවාල වලට ප්‍රතිකාර කිරීමට සිදුව ඇත්තේ තම රජයට බැවින් මේ කරමින් සිටින්නේ එකී කටයුත්ත බවයි.තමන් විසින් ස්ථාපිත කරනු ලැබුවේ දුක්ගැනවිලි කොමිසමක් පමණක් බවට හිටපු ජනාධිපතිවරයා කර ඇති ප්‍රකාශය තමන් ප්‍රතික්ෂේප කරන බවද ඔහු කියා සිටියේය.මරණ දඬුවම ක්‍රියාත්මක කිරීම සම්බන්ධයෙන් මතුවී ඇති කතා බහ හා ජනාධිපතිවරයා කර ඇති ප්‍රකාශය පිළිබඳ මාධ්‍යවේදියෙකු ඇසූ ප්‍රශ්නයකට ප්‍රතිචාර දක්වමින් කැබිනට් ප්‍රකාශකවරයා කියා සිටියේ මරණ දඬුවම ක්‍රියාත්මක කිරීම සම්බන්ධයෙන් විවිධ අදහස් ඇතිමුත් ඒ පිළිබඳ අවසන් එකඟතාවක් නොමැති බවයි.මරණ දඬුවම ක්‍රියාත්මක කිරීමෙන් අපරාධ අඩුවූ ලෝකයේ කිසිදු රටක් පිළිබඳ තමන් නොදන්නා බවත්, මීට පෙරාතුවද මෙවැනි යෝජනාවක් පාර්ලිමේන්තුවට ගෙන ආ නමුත් තමන්ද ඊට එරෙහිව ඡන්දය භාවිතා කළ බවත් අමාත්‍යවරයා මෙහිදී සිහිපත් කළේය.", "URL": "https://sinhala.adaderana.lk/news.php?nid=54029", "Category": null, "Parent URL": null}