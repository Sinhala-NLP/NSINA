{"Source": "Adaderana", "Timestamp": "May 12, 2011 03:07 pm", "Headline": "වෙසක් පෝදා ශ්‍රී මහා බෝධි අංකුර ශාඛාව ප්‍රංශයේ රෝපණය කෙරෙයි", "News Content": "ප්‍රංශය වෙත බාරදුන් ශ්‍රී මහා බෝ සමිඳුන්ගේ අංකුර ශාඛාව වෙසක් පොහොය යෙදෙන මැයි මස 17 වන දින ප්‍රංශයේ බුවාද වැන්සන් උද්‍යානයේ පිහිටි බෞද්ධ විහාරස්ථානයේදී රෝපණය කිරීම සිදුකෙරෙයි. මෙදින පටන් දින 5 ක් දේශනා මාලාවක් මහාචාර්ය සුමනපාල ගල්මන්ගොඩ මහතා විසින් ඉංග‍්‍රීස බසින් පැවැත්වනු ලබන අතර එම දේශන ප‍්‍රංශ බසට පරිවර්තනය කිරීමටද කටයුතු යොදා ඇති බව සඳහන්ය. සම්බුද්ධත්ව ජයන්තිය සමරමින් මැයි 22 දින විශේෂ බෝධි වන්දනා පිංකමක් පැවැත්වෙන අතර භාවනා වන්දනා පිණ්ඩපාත දානය පිළිගැන්වීම මෙන්ම සම්බුද්ධ ජයන්ති මහ පෙරහැරද පැවැත්වේ. සවස් භාගයෙහි පැවැත්වෙන භක්තිගීත වැඩසටහනේදී ප‍්‍රංශයේ වෙසෙන කතෝලික භක්තික දරුවන් වෙනමම කණ්ඩායමක් ලෙස බුදු ගුණ වනමින් භක්ති ගීත ගායනා කිරීමද විශේෂ සිද්ධියකි. මැයි 29 වන දින වෙසක් උත්සවයට අදාළ ප‍්‍රතිපත්තිමය වැඩ සටහන් පැවැත්වෙන අතර සීල සමාදානය, ධර්ම දේශනා, භාවනා හා වෙසක් දන්සල මේ අතර ප‍්‍රධාන වේ. 2600 සම්බුද්ධ ජයන්තිය අනුස්මරණය වෙනුවෙන් ප‍්‍රංශයේ ජාත්‍යන්තර බෞද්ධ මධ්‍යස්ථානාධිපති, ප‍්‍රංශයේ ප‍්‍රධාන සංඝ නායක පූජ්‍ය පරවාහැර චන්දරතන නාහිමිපාණන්ගේ ඉල්ලීමක් පරිදි අනුරාධපුර ශ්‍රී මහා බෝ සමිඳුන්ගේ අංකුරක් ප‍්‍රංශයට වැඩමවීම සඳහා අටමස්ථානාධිපති පූජ්‍ය පල්ලේගම සිරිනිවාස නාහිමිපාණන් අතින් ලබාගැනීම අපේ‍්‍රල් මස 26 දින අනුරාධපුරයේදී සිදුවිය. අපේ‍්‍රල් මස 28 වන දින සවස 6 ට අරලියගහ මන්දිරයේදී පවත්වනලද විශේෂ උත්සවයේදී ගරු ජනාධිපතිතුමන් අතින් ප‍්‍රංශ ජාතික බෞද්ධ එකතුව සංවිධානයේ සභාපති සෙන් බෞද්ධ හිමිපාණන් වෙත මෙම බෝධි අංකුරය බාරදීම සිදුවිය. එදින රාත්‍රීයේ මෙම බෝධි අංකුරය ප්‍රංශයට වැඩම කරවීම සිදුවිය.", "URL": "https://sinhala.adaderana.lk/news.php?nid=16056", "Category": null, "Parent URL": null}