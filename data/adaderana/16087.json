{"Source": "Adaderana", "Timestamp": "May 14, 2011 09:03 am", "Headline": "ශ්‍රී ලංකාවේ යුද අපරාධ සිදුවූ බව ප්‍රකාශ කළ යුතුයි -ජයලලිතා", "News Content": "ශ්‍රී ලංකාව තුළ යුද අපරාධ සිදුවී ඇති බව‍ට ප්‍රකාශ කළ යුතු බව ඉන්දියාවේ තමිල්නාඩු ප්‍රාන්ත නව ප්‍රධාන අමාත්‍ය ජයලලිතා ජෙයරාම් මහත්මිය පවසයි. ඉන්දීය මධ්‍යම රජය විසින් මේ බව ප්‍රකාශයට පත් කළ යුතු බව ඇය සඳහන් කරයි. තමිල්නාඩු ප්‍රාන්ත මැතිවරණය ජයගැනීමෙන් අනතුරුව ජයලලිතා ජෙයරාම්ට අයත් රූපවාහිනී නාලිකාවක් වන ජයා ටීවී ඔස්සේ අදහස් දක්වමින් ඇය මේ බව පවසා තිබේ. දෙමළ ජනතාව ඝාතනය කිරීම සහ යුද අපරාධ සිදුකිරීම සම්බන්ධයෙන් ශ්‍රී ලංකා රජයේ බලධාරීන් ජාත්‍යන්තර යුද අධිකරණයකට ගෙනයාම සඳහා ඉන්දීය මධ්‍යම රජයට බලපෑම් කරන බව ඇය පෙන්වාදෙයි. ශ්‍රි ලංකා රජය මේ සම්බන්ධයෙන් යහපත් ප්‍රතිචාර නොදැක්වුවහොත් ශ්‍රී ලංකාවට එරෙහිව ආර්ථික සම්බාධක පැණවිය යුතු බව ද ජයලලිතා ජෙයරාම් පවසා තිබේ. ශ්‍රී ලංකාවේ දෙමළ ජනතාව කෙරෙහි ඉන්දීය මධ්‍යම රජය දක්වන උනන්දුව ප්‍රමාණවත් නොවන බව ඇය වැඩිදුරටත් පවසයි. තමිල්නාඩු ප්‍රාන්තයේ පැවති මැතිවරණයේ දී හිටපු ප්‍රධාන අමාත්‍ය එම්.කරුණානිධිගේ නායකත්වයෙන් යුත් ඩී.එම්.කේ. පක්ෂය පරාජය කරමින් ජයලලිතාගේ නායකත්වයෙන් යුත් අන්න මුනේත්‍ර ‍ද්‍රවිඩ කලගම් පක්ෂය විශිෂ්ඨ ජයග්‍රහණයක් හිමිකරගනු ලැබීය.", "URL": "https://sinhala.adaderana.lk/news.php?nid=16087", "Category": null, "Parent URL": null}