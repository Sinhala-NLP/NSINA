{"Source": "Adaderana", "Timestamp": "April 4, 2018 04:08 pm", "Headline": "හෙරොයින් ළඟ තියා ගත් වරදට පුද්ගලයෙකුට ජීවිතාන්තය දක්වා සිරදඬුවම්", "News Content": "හෙරොයින් ළඟ තබා ගැනීම සහ ජාවාරම් කිරීම සම්බන්ධයෙන් චෝදනා එල්ල වී තිබූ විත්තිකරුවෙකුට කොළඹ මහාධිකරණය විසින් ජීවිතාන්තය දක්වා සිර දඬුවම් ලබා දී තිබේ. 2013 වසරේ ජුලි මස 21 වනදා මෙම සැකකරු දෙමටගොඩ සීවලි මාවත ප්‍රදේශයෙදී පොලිස් මත්ද්‍රව්‍ය නාශක කාර්යංශය මඟින් අත්අඩංගුවට ගෙන තිබුණි. අත්අඩංගුවට ගන්නා අවස්ථාවේදී සැකකරු සතුව තිබී හෙරොයින් ග්‍රෑම් 03 යි දශම 8 යි 9 ක ප්‍රමාණයක් පොලිස් මත්ද්‍රව්‍ය නාශක කාර්යංශය විසින් සොයාගෙන තිබූ බව සඳහන් වෙයි. ඒ අනුව එම කාර්යංශය සැකකරුට එරෙහිව කොළඹ මහාධිකරණය හමුවේ අධි චෝදනා ගොනු කළ අතර ඊට අදාල නඩුව අද(04) කොළඹ මහාධිකරණ විනිසුරු ගිහාන් කුලතුංග මහතා හමුවේ විභාගයට ගනු ලැබීය. ඉදිරිපත් වූ කරුණු සලකා බැලූ කොළඹ මහාධිකරණ විනිසුරුවරයා විත්තිකරු හෙරොයින් ජාවාරම් කිරීම සහ ළඟ තබා ගැනීමේ සිද්ධීන්වලට වරදකරු කරමින් ජීවිතාන්තය දක්වා සිර දඩුවම් නියම කළ බව අද දෙරණ අධිකරණ වාර්තාකරු සඳහන් කළේය. මෙලෙස සිර දඩුවම නියම වී ඇත්තේ 45 හැවිරිදි කොළඹ බේස්ලයින් පාරේ පදිංචිකරුවෙකුට බව වාර්තාවෙයි.", "URL": "https://sinhala.adaderana.lk/news.php?nid=86912", "Category": null, "Parent URL": null}