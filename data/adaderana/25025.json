{"Source": "Adaderana", "Timestamp": "June 14, 2012 02:18 pm", "Headline": " අනධ්‍යයන වර්ජනයට අපෙන් බාධා නෑ-4 වෙනිදා සිට අපිත් වර්ජනයේ", "News Content": "එළඹෙන ජූලි මස 04 වන දින සිට අඛණ්ඩ වැඩවර්ජනයක නිරතවන්න‍ට විශ්ව විද්‍යාල ආචාර්යවරුන් තීරණය කර ඇති බව විශ්ව විද්‍යාල ආචාර්යවරුන්ගේ සමිති සම්මේලනය කියා සිටියි. එම තීරණය ගනු ලැබූවේ වැටුප් ප්‍රශ්නය හේතුවෙන් පමණක් නොවන බවත්,උසස් අධ්‍යාපන ක්ෂේත්‍රයේ අංශ ගණනාවක එකඟතාවන් කඩකිරීම නිසා වෙනත් විකල්පයක් ‍නොමැති බැවින් යයි විශ්ව විද්‍යාල ආචාර්යවරුන්ගේ සමිති සම්මේලනයේ සභාපති,ආචාර්ය නිර්මාල් රංජිත් දේවසිරි මහතා පවසයි. තම තීරණය පිළිබඳ ජනාධිපතිවරයා ඇතුළු රටේ වගකිවයුතු අදාළ අංශ දැනුවත් කර ඇති බව හෙතෙම කියා සිටියේ අද(14)කොළඹ ජාතික පුස්තකාල ශ්‍රවණාගාරයේ පැවති මාධ්‍ය හමුවකට සහභාගී වෙමිනි. අධ්‍යාපන අමාත්‍යවරුන් දෙදෙනකු සිටියද,මේවන විට විශ්ව විද්‍යාල පද්ධතිය මුළුමනින්ම කඩාවැටී ඇති බවත්,බලධාරීන්ද විශ්ව විද්‍යාල බිඳවැටීමට ඉඩදී බලා සිටින තත්ත්වයක් උදාවී ඇතැයිද ඔහු පෙන්වා දුන්නේය. විශ්ව විද්‍යාලවල පවත්නා අර්බුද විසඳීමට බලධාරීන් උත්සාහ නොකරන්නේ පෞද්ගලික විශ්ව විද්‍යාලවලට තැන ලබාදීමට බවත්,ඒ තුළින් අධ්‍යාපනය මුදල් ඇති වරප්‍රසාදලත් පිරිසකට පමණක් සීමාකිරීමේ සූදානමක් පවතින බවත් දේවසිරි මහතා සඳහන් කළේය. විශ්ව විද්‍යාල ආචාර්යවරුන් මේ මොහොතේ ඉල්ලා සිටින්නේ මෑත කාලීන ඉල්ලීමක් නොවන බවත්,එය 2008 වසරේ නිකුත් කරන ලද චක්‍ර ලේඛණයට අදාළ වැටුප් වැඩිවීම බවත්ඔහු සිහිපත් කළේය. මෙරට විශ්ව විද්‍යාල සිසුවෙකුට ලබාදෙන මහපොල ශිෂ්‍යාධාරය රු.2,500 ක් වන විට විදේශයන්ගෙන් පැමිණ මෙරට විශ්ව විද්‍යාල සඳහා ඇතුළත්ව සිටින සිසුන්ට ශිෂ්‍යාධාර ලෙස රු.30,000 ක් ලබාදෙන බවත්,කළ යුත්තේ එය නොවන බවත් ඔහු අවධාරණය කළේය. මේවන විට ක්‍රියාත්මක වන අනධ්‍යයන සේවක වැඩවර්ජනයට ආචාර්යවරුන්ගෙන් කිසිදු බාධාවක් නොමැති බවත්,ඒ සඳහා තමන්ගේ සහයෝගය ලබාදෙන බවත් ඔහු කියා සිටියේය. විශ්ව විද්‍යාල ආචාර්යවරුන්ගේ දරුවන් පාසල්වලට ඇතුළත් කිරීමේදී ගැටලු රැසකට මුහුණපාන්නට සිදුව ඇති බවත්,දේශපාලන ලැයිස්තුවෙන් හා මුදල්මත දරුවන් ඇතුළත් කිරීමෙන් අනතුරුව ඉඩක් තිබුණොත් පමණක් ආචාර්යවරුන්ගේ දරුවන්‍ට ඉඩ ලබාදෙන බවත්,මෙම අවාසනාවන්ත තත්ත්වය පිළිබඳ සාකච්ඡා කිරීම සඳහා උසස් අධ්‍යාපන අමාත්‍යංශ ලේකම්වරයා පසුගියදා හමුවූ බවත් ඔහු සිහිපත් කළේය. එහෙත් එම හමුවේදී ගැටලු පිළිබඳ නිසි සාකච්ඡාවක් සිදුකිරිම සඳහා දායකවීම වෙනුවට විශ්ව විද්‍යාල ආචාර්යවරුන්ට දරුණු ලෙස බැණවැදී තමන්ට මරණිය තර්ජන එල්ල කළ බවට පොලීසියට බොරු පැමිණිලි දමා ඇති බවත්,එකී පැමිණිල්ල වහා ඉල්ලා අස්කරගත යුතු බවත් විශ්ව විද්‍යාල ආචාර්යවරුන්ගේ සමිති සම්මේලනයේ සභාපති,ආචාර්ය නිර්මාල් රංජිත් දේවසිරි මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25025", "Category": null, "Parent URL": null}