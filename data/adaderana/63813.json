{"Source": "Adaderana", "Timestamp": "September 5, 2016 01:04 pm", "Headline": "තානාපතිට එල්ලවූ ප්‍රහාරය රටට එල්ලවූ ප්‍රහාරයක්", "News Content": "මලයාසියාවේදී ශ්‍රී ලංකා තානාපතිවරයාට පහරදීම රටට එල්ල කළ ප්‍රහාරයක් ලෙස සලකන බව හිටපු ජනාධිපති, පාර්ලිමේන්තු මන්ත්‍රී මහින්ද රාජපක්ෂ මහතා පවසයි.මලයාසියානු සංචාරය නිමාකරමින් යළි මව්බිමට පැමිණි මහින්ද රාජපක්ෂ මහතා අද(05)කටුනායක ජාත්‍යන්තර ගුවන්තොටුපළේදී මාධ්‍යවේදීන් අමතා මේ බව ප්‍රකාශ කළේය.තම සංචාරයේදී යොදාගත් න්‍යායපත්‍රයට අනුව සියලු කටයුතු සිදුවූ නමුත් භික්ෂුන් වහන්සේ කෙනෙකුට ප්‍රහාරයක් එල්ලවීම හේතුව නිසා එම පන්සලට සහභාගි නොවූ බවත්, එසේ කරනු ලැබුවේද උන්වහන්සේගේ ආරක්ෂාව සම්බන්ධයෙන් කල්පනා කළ බැවින් යයි ඔහු අවධාරණය කළේය.ශ්‍රීලනිපයේ 65වන පක්ෂ සමුළුවට සහභාගිවීමට කරනු ලැබූ ආරාධනය සම්බන්ධයෙන් මෙහිදී මාධ්‍යවේදියෙකු විසින් විමසන ලදුව ඊට ප්‍රතිචාර දක්වමින් රාජපක්ෂ මහතා කියා සිටියේ එජාපයේ හා ශ්‍රීලනිපයේ ප්‍රතිපත්ති වෙනස් බැවින් එජාපය සමග සිටිනතාක් එකතුවෙන්නට හැකියාවක් නොමැති බවයි.", "URL": "https://sinhala.adaderana.lk/news.php?nid=63813", "Category": null, "Parent URL": null}