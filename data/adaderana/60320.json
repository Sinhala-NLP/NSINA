{"Source": "Adaderana", "Timestamp": "May 20, 2016 04:11 pm", "Headline": "මැතිසබය 25 තෙක් කල්තැබෙයි", "News Content": "පාර්ලිමේන්තුව ලබන 25වනදා දක්වා කල් තබා තිබේ.පාර්ලිමේන්තු මන්ත්‍රීවරුන්ට ආපදාවට ලක්වූ ප්‍රදේශ වෙත ගොස් ජනතා අවශ්‍යතා පිළිබඳ සොයා බැලීම සඳහා මෙම පියවර ගත් බව කථානායක මාධ්‍ය අංශය සඳහන් කළේය.පාර්ලිමේන්තුව අද පෙරවරුවේ රැස්වූ අවස්ථාවේ දිවයිනේ ප්‍රදේශ රැසකට බලපා ඇති ගංවතුර සහ නායයෑමේ තත්වය හේතුවෙන් ජනතාව මුහුණ දෙන ගැටලු පිළිබඳව දීර්ඝ වශයෙන් සාකච්ඡා කර ඇත.රජය විසින් මේ වන විට ගෙන ඇති ක්ෂණික ක්‍රියාමාර්ග සම්බන්ධයෙන් ආපදා කළමනාකරණ අමාත්‍ය අනුර ප්‍රියදර්ශන යාපා මහතා, මුදල් අමාත්‍ය රවී කරුණානායක මහතා ඇතුළු ඇමතිවරුන් එහිදී කරුණු පැහැදිළි කර ඇති බව සඳහන්ය.මේ අතර ලබන 25 වනදා පැවැත්වෙන ඉදිරි පාර්ලිමේන්තු සැසිවාරයේදී පවතින තත්ත්වය පිළිබඳව සමාලෝචනයක් සිදුකරන ලෙස කථානායක කරූ ජයසූරිය මහතා සියලු මැති ඇමතිවරුන්ගෙන් ඉල්ලීමක් කර තිබේ.ආපදා කළමනාකරණ අමාත්‍ය අනුර ප්‍රියදර්ශන යාපා මහතා සමඟ සෘජුව සම්බන්ධ වෙමින් පවතින තත්ත්වයන් යටතේ ඕනෑම පියවරක් ගැනීම සඳහා පාර්ලිමේන්තුවේ සහය ලබාදීමට සූදානම් බව කථානායක කරූ ජයසූරිය මහතා ප්‍රකාශ කර ඇත.", "URL": "https://sinhala.adaderana.lk/news.php?nid=60320", "Category": null, "Parent URL": null}