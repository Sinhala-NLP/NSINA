{"Source": "Adaderana", "Timestamp": "April 22, 2012 07:48 am", "Headline": "රිය අනතුරු 3 ක්-මරණ 3 ක්", "News Content": "කොටදෙණියාව ප්‍රදේශයේ දීගමුව ,මීරිගම ප්‍රධාන මාර්ගයේ දික්ලන්ද හංදිය අසල දී සිදුවු රිය අනතුරකින් පුද්ගලයෙකු ජීවිතක්ෂයට පත්වී තිබේ. පොලිසිය පැවසුවේ වෑන් රථයක් යතුරු පැදියක ගැටීමෙන් මෙම අනතුර සිදුව ඇති බවයි. අනතුරින් බරපතළ තුවාල ලැබූ යතුරුපැදිකරු සහ එහි පසුපස ගමන්ගත් පුද්ගලයා රෝහල්ගත කර ඇති අතර එහිදි යතුරුපැදිකරු මියගොස් තිබේ. සිද්ධිය සම්බන්ධයෙන් වෑන් රථයේ රියදුරු අත්අඩංගුවට ගෙන ඇති අතර කොටදෙණියාව පොලිසිය වැඩිදුර විමර්ශන සිදුකරයි. මේ අතර ගිනිගත්හේන , කැටවලවත්ත ප්‍රදේශ‍යේදී ද වෑන් රථයක් සහ යතුරු පැදියක් එකිනෙක ගැටීමෙන් සිදුවු රිය අනතුරකින් පුද්ගලයෙකු ජීවිතක්ෂයට පත්ව තිබේ. මියගොස් ඇත්තේ යතුරුපැදියේ ගමන්ගත් 64 හැවිරිදි කොටගල ප්‍රදේශයේ පදිංචි පුද්ගලයෙකු වන අතර අනතුර සම්බන්ධයෙන් ගිනිගත්හේන පොලිසිය වැඩිදුර විමර්ශන සිදුකරයි. හලාවත පුත්තලම මාර්ගයේ හේන්යාය ප්‍රදේශයේ දී ලොරි රථයක් පාපැදියක ගැටීමෙන් සිදුවු රිය අනතුරකින් පැපැදිකරු මියගොස් තිබේ. අනතුරින් පා පැදිකරු හලාවත රෝහලට ඇතුළත් කිරීමෙන් අනතුරුව මිය‍ගොස් ඇති බව පොලිසිය පවසයි. මියගොස් ඇත්තේ 44 හැවිරිදි කට්ටුව ප්‍රදේශයේ පදිංචිව සිටි අයෙකි.", "URL": "https://sinhala.adaderana.lk/news.php?nid=23705", "Category": null, "Parent URL": null}