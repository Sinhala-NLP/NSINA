{"Source": "Adaderana", "Timestamp": "January 11, 2016 09:39 pm", "Headline": "සෙයිඩ් අල් හුසේන් ශ්‍රී ලංකාවට", "News Content": "එක්සත් ජාතීන්ගේ මානව හිමිකම් පිළිබඳ මහකොමසාරිස් සෙයිඩ් අල් හුසේන් කුමරු ලබන පෙබරවාරි මාසයේදී ශ්‍රී ලංකාවට පැමිණීමට නියමිතව තිබේ.කර්මාන්ත හා වාණිජ කටයුතු අමාත්‍යංශය මේ බව අනාවරණය කරයි.අද පස්වරුවේ එම අමාත්‍යංශයේ පැවැති වැඩසටහනකට එක්වූ එක්සත් ජාතීන්ගේ සංවිධානයේ මෙරට සම්බන්ධිකාරක සුබිනායි නැන්ඩි විසින් මේ බව ප්‍රකාශ කළ බව එම අමාත්‍යංශය කියයි.ශ්‍රී ලංකාවේ වත්මන් සංහිඳියා වැඩපිළිවෙළ පිළිබඳව සහ මානව හිමිකම් ප්‍රගතිය සම්බන්ධයෙන් සොයාබැලීම සඳහා එක්සත් ජාතීන්ගේ මානව හිමිකම් පිළිබඳ මහකොමසාරිස් සෙයිද් රාඩ් අල් හුසේන් මෙරට සංචාරයක නිරත වන ලෙස ශ්‍රී ලංකා රජය ආරාධනා කර තිබුණි.අදාළ ආරාධනය පිළිගෙන ඇති මහකොමසාරිස්වරයා ලබන මස ආරම්භයේ දී මෙරට සංචාරයක නිරත වනු ඇත.කෙසේවෙතත් එක්සත් ජාතීන්ගේ මානව හිමිකම් පිළිබද මහකොමසාරිස්වරයාගේ මෙරට සංචාරය පිළිබඳව නිශ්චිත දින වකවානු මෙතෙක් ලබාදී නොමැති බව එක්සත් ජාතීන්ගේ මානව හිමිකම් පිළිබඳ මෙරට කාර්යාලය සඳහන් කළේය.", "URL": "https://sinhala.adaderana.lk/news.php?nid=56295", "Category": null, "Parent URL": null}