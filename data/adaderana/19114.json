{"Source": "Adaderana", "Timestamp": "October 3, 2011 01:39 pm", "Headline": "රජයේ වෛද්‍ය නිලධාරීන්ට වර්ජන බෑ", "News Content": "රජයේ වෛද්‍ය නිලධාරීන්ගේ සංගමය විසින් හෙට දින වෘත්තීය සමිති ක්‍රියා මාර්ගයක් ගනු ලැබුවහොත් එය වැළැක්වීමේ වාරණ නියෝගයක් කොළඹ දිසා අධිකරණය විසින් අද නිකුත් කර තිබේ. එම වාරණ නියෝගය ලබන 17 වන දින දක්වා බල පැවැත්වෙන පරිදි නිකුත් කර ඇති බව අද දෙරණ අධිකරණ වාර්තාකරු සඳහන් කරයි. ශ්‍රී ජයවර්ධනපුර රෝහලේ ප්‍රතිකාර ලබන දහනායක නමැති කාන්තාවක විසින් ඉදිරිපත් කරන ලද පෙත්සමක් සැලකිල්ලට ගෙන මෙම නියෝගය ලබා දී තිබේ. රජයේ වෛද්‍ය නිලධාරීන්ගේ සංගමයේ සභාපති විශේෂඥ වෛද්‍ය අනුරුද්ධ පාදෙණිය මහතාගේ පුද්ගලික ලිපි ගොණුව, අල්ලස් හා දූෂණ වංචා විමර්ශන කොමිෂන් සභාව විසින් රැ‍ගෙන යාම හේතු කොට ගෙන රජයේ වෛද්‍ය නිලධාරීන් හෙට දිනයේ වෘත්තීය සමිති ක්‍රියාමාර්ගයක් දියත් කරන බවට තමන්ට ජන මාධ්‍ය මගින් කරුණු දැනගන්නට ලැබුණු බව පෙත්සම්කාරිය සඳහන් කර ඇත. එවැනි වෘත්තීය සමිති ක්‍රියා මාර්ගයක් ගනු ලැබුවහොත් එය කාර්මික ආරාවුල් පනතට අයත් නොවන බවත්,එවැනි වෘත්තීය සමිති ක්‍රියා මාර්ගයක් ගැනීම සඳහා රජයේ වෛද්‍ය නිලධාරීන්ගේ සංගමයට නීතිමය හැකියාවක් නැති බවටත් පෙත්සම්කාරිය සිය පෙත්සමෙන් පෙන්වා දී තිබේ. යම් අයෙකුගේ පුද්ගලික ලිපි ගොණුවක් අල්ලස් කොමිසමට කැඳවීමට එම කොමිසමට නීත්‍යනුකූල අයිතියක් ඇති බවත්,එබැවින් එය හේතු කොටගෙන වැඩ වර්ජනයක් දියත් කිරීම යනු එකී කොමිසමට බලපෑමක් එල්ල කිරීමක් බවත් පෙත්සමේ සඳහන් කෙරෙයි. එබැවින් මෙම වෘත්තීය සමිති ක්‍රියා මාර්ගය මුළුමනින්ම නීති විරෝධී බැවින් එය තහනම් කිරීමේ නියෝගයක් නිකුත් කරන ලෙස පෙත්සම්කාරිය අධිකරණයෙන් ඉල්ලා තිබුණු බැවින් කරුණු සලකා බැලූ කොළඹ දිසා විනිසුරුවරයා රජයේ වෛද්‍ය නිලධාරීන්ගේ සංගමයේ වෘත්තීය සමිති ක්‍රියා මාර්ගය අත්හිටුවීමේ වාරණ නියෝගයක් නිකුත් කර තිබේ.", "URL": "https://sinhala.adaderana.lk/news.php?nid=19114", "Category": null, "Parent URL": null}