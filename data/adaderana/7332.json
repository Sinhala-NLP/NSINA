{"Source": "Adaderana", "Timestamp": "March 17, 2010 06:07 pm", "Headline": "කෘෂි පර්යේෂණ නිලධාරීන්ගේ උද්ඝෝෂණයක්", "News Content": "පුත්තලම දිස්ත්‍රික්කයේ කෘෂි පර්යේෂණ නිලධාරීන‍්ගේ සහභාගීත්වයෙන් අද දහවල් මාරවිල නගරයේ දී උද්ඝෝෂණයක් පැවැත්විණි. මහවැව, කුඩා වැව ගොවිජන සේවා මධ්‍යස්ථානයේ සේවය කරන කෘෂි පර්යේෂණ නිලධාරිණියකට සිදුකළ පහරදීමකට විරෝධය පළ කිරීම උද්ඝෝෂණයේ අරමුණ වී තිබුණි. මහවැව, හො‍රගොල්ල ප්‍රදේශයේ පිහිටි ඇගේ නිවසේ දී මෙම පහරදීම සිදුකර ඇත්තේ ප්‍රදේශයේ ප්‍රාදේශීය දේශපාලනඥයෙකු විසින් බව සඳහන් වේ. අදාළ පුද්ගලයා මෙතෙක් අත්අඩංගුවට නොගැනීම සම්බන්ධයෙන් අද පැවැති උද්ඝෝෂණයේ දී විරෝධය පළ වී තිබේ. සිද්ධියේ දී තුවාල ලැබූ කෘෂි පර්යේෂණ නිලධාරිණිය සහ ඇගේ ස්වාමියා මාරවිල මූලික රෝහලේ ප්‍රතිකාර ලබමින් පසුවේ. උද්ඝෝෂණය පැවැත්වෙන අතරතුර එම ස්ථානයට පැමිණි මාරවිල මූලස්ථාන පොලිස් පරීක්ෂකවරයා එම පිරිසට දැනුම් දී ඇත්තේ පැය 24 ක් ඇතුළත සැකකරු අත්අඩංගුවට ගැනීමට කටයුතු කරන බවයි.", "URL": "https://sinhala.adaderana.lk/news.php?nid=7332", "Category": null, "Parent URL": null}