{"Source": "Adaderana", "Timestamp": "June 7, 2018 12:55 pm", "Headline": "රත්‍රං කුට්ටි 2ක් Power Bank එකේ සඟවාගෙන ආපු ගායිකාවට හා රූපලාවන්‍ය ශිල්පිනියට වැඩ වරදී", "News Content": "රුපියල් එක් කෝටි තිස් හය ලක්ෂයක් වටිනා රත්‍රං කුට්ටි දෙකක් තම ජංගම දුරකථන අතිරේක විදුලි ගබඩාවක් (Power Bank)තුළ සඟවා ගෙන ශ්‍රී ලංකාවට පැමිණි ජනප්‍රිය සංගීත කණ්ඩායමක ගායිකාවක් සහ රූපලාවන්‍ය ශිල්පිනියක් අද(07)උදෑසන කටුනායක ගුවන් තොටුපොළෙන් පිටව යෑමට තැත් කිරීමේ දී රේගු නිලධාරීන් විසින් අත්අඩංගුවට ගෙන තිබේ. එක් සැකකාරියක්32 හැවිරිදි තංගල්ල ප්‍රදේශයේ පදිංචි රූපලාවන්‍ය ශිල්පිනියකි. ඇය සිය ගමන් මල්ලේ මෙම අතිරේක විදුලි ගබඩාව සඟවා ගෙන තිබුණි. අනෙක් සැකකාරිය 29 හැවිරිදි රාගම ප්‍රදේශයේ පදිංචිකාරිනියක් වන ශ්‍රී ලංකාවේ ජනප්‍රිය සංගීත කණ්ඩායමක ගායිකාවකි. ඇය තමන් හැද සිටි ඩෙනිම් වර්ගයේ දිගු කළිසමේ සාක්කුවක මෙම අතිරේක විදුලි ගබඩාව සඟවා ගෙන තිබුණි. මෙම රත්‍රං කුට්ටි දෙකෙහි මුළු බර කිලෝ ග්‍රෑම් 02 ක් බව රේගුව පවසයි. මොවුන් දෙදෙනා අද දින උදෑසන 9.00 ට පමණ ඩුබායි සිට පැමිණි එමිරේට්ස් ගුවන් සේවයේ ඊ.කේ- 650 දරණ ගුවන් යානයෙන් කටුනායක ගුවන් තොටුපොළ වෙත පැමිණ, කිසිවක් ප්‍රකාශ කිරීමට නොමැති \" හරිත මාවත \"ඔස්සේ ගුවන් තොටුපොළෙන් පිටව යමින් සිටියදී රේගු නිලධාරීන් විසින් මොවුන් දෙදෙනා අත් අඩංගුවට ගෙන තිබුණි. සහකාර රේගු අධිකාරීවරුන් වන නුවන් අබේනායක, රසික සමන්ජිත් සහ ශ්‍රී ලාල් විජේවර්ධන යන මහත්වරුන් මෙම අත්අඩංගුවට ගැනීම සිදු කර තිබුණි. ශ්‍රී ලංකා රේගුවේ අතිරේක අධ්‍යක්ෂ ජනරාල් (ප්‍රාදේශීය ) රංජිත් ළමාහේවා මහතාගේ උපදෙස් මත, කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් මහතාගේ අධීක්ෂණය යටතේ නියෝජ්‍ය රේගු අධ්‍යක්ෂවරුන් වන ඕ.ජේ.ඔබේසේකර, විරාජ් විජේවර්ධන සහ විපුල මිනුවන්පිටිය, රේගු අධිකාරී ආර්.එස්.කේ.සෙනෙවිරත්න , සහකාර රේගු අධිකාරී ආර්.සී.ප්‍රනාන්දු යන මහත්වරුන් මේ පිළිබඳව වැඩිදුර පරීක්ෂණ සිදු කරයි.", "URL": "https://sinhala.adaderana.lk/news.php?nid=90509", "Category": null, "Parent URL": null}