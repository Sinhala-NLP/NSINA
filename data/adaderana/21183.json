{"Source": "Adaderana", "Timestamp": "January 5, 2012 03:20 pm", "Headline": "පාඨමාලා ගැන ග්‍රාමීය මට්ටමේ ප්‍රචාර නතර කරලා", "News Content": "දෙහිවල පිහිටි උසස් තාක්ෂණ ආයතනයේ පාඨමාලා පිළිබඳ ග්‍රාමීය මට්ටමින් ප්‍රචාර ලබාදීම සඳහා‍ මෙතෙක් පැවති වැඩපිළිවෙළ වත්මන් පාලනාධිකාරිය විසින් නතර කර තිබෙන බවට එම ආයතනයේ ජ්‍යෙෂ්ඨ ශිෂ්‍යයින් පවසයි. උසස් තාක්ෂණ ආයතනයේ පාඨමාලා සඳහා සිසුන් බඳවා ගැනීමට පමණක් පුවත්පත් දැන්වීමක් පළ කෙරෙන අතර පාඨමාලා පිළිබඳ දැනුවත් කිරීමක් සිදුකරන ලද්දේ ශිෂ්‍යයින් සංවිධාන කරන ප්‍රචාරක වැඩපිළිවෙළ හරහා බව ඔවුන් පෙන්වාදෙයි. මෙවර එම වැඩපිළිවෙළ නතර කර තිබෙන බැවින් 2012 වසරට අදාළ පාඨමාලා සඳහා සිසුන් අයදුම් කිරීමේ අඩුවක් පවතින බවට‍ වාර්තා වන බව ද එම ශිෂ්‍යයින් සඳහන් කරයි. ශිෂ්‍යයින් අඩු වන පාඨමාලා අත්හිටුවීමට සෙනට් සභාවට අයිතියක් ඇති බැවින් මේ හරහා ඉදිරියේ දී පාඨමාලා කප්පාදු කිරීමේ අවදානමක් මතුවන බව ඔවුන් වැඩිදුරටත් චෝදනා කරයි.", "URL": "https://sinhala.adaderana.lk/news.php?nid=21183", "Category": null, "Parent URL": null}