{"Source": "Adaderana", "Timestamp": "February 1, 2019 08:40 am", "Headline": "බරපතල ලෙස පිළිස්සුම් තුවාල ලැබූ සංචාරක මඟ පෙන්වන්නෙක් මරුට", "News Content": "සැකකටයුතු ලෙස බරපතල පිළිස්සුම් තුවාල ලබා දඹුල්ල මූලික රෝහලේ ප්‍රතිකාර ලබමින් සිටි සංචාරක මඟ පෙන්වන්නෙක් මියගොස් තිබේ. ඊයේ (31) දහවල් මෙසේ මියගොස් ඇත්තේ සීගිරිය-කායන්වල පදිංචි 51 හැවිරිදි නන්දසේන නමැති තිදරු පියෙකි. බිරිඳ හා දරුවන් නිවසේ නොමැති අවස්ථාවක පසුගිය 30 වෙනි දින පස්වරුවේ මෙම පුද්ගලයා පිළිස්සෙමින් සිටියදී අසල්වැසියන් විසින් සිද්ධිය දැක සීගිරිය රෝහලට ඇතුලත් කිරීමෙන් පසු දඹුල්ල රෝහලට මාරුකර යවා තිබේ. නිරන්තර බීමත්ව හා බිරිඳ සමග ආරවුල් ඇතිකර ගැනීම් පිලිබඳව සීගිරිය පොලීසියට පැමිණිලි ලැබී තිබෙන බව පොලීසිය පවසයි. ගිනි තබා ගෙන ඇත්තේ කුමන හේතුවක් මතද හා කුමන ද්‍රව්‍යකින්ද යන්න මෙතෙක් අනාවරණය වී නොමැති බව පොලීසිය කියයි. දඹුල්ල මහේස්ත්‍රාත්වරයා විසින් ස්ථානීය පරීක්ෂණය අද(01) පස්වරුවේ පැවැත්වීමට නියමිතව ඇත. සීගිරිය පොලීසිය පරීක්ෂණ සිදුකරයි.", "URL": "https://sinhala.adaderana.lk/news.php?nid=103481", "Category": null, "Parent URL": null}