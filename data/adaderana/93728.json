{"Source": "Adaderana", "Timestamp": "August 3, 2018 09:57 am", "Headline": "ගිලන් වූ ජීවිතයක් බේරා ගන්න හමුදා මෙහෙයුමක්", "News Content": "වාහනයකට වැදීමෙන් තුවාල වු මුවෙකු වෙත ප්‍රතිකාර කිරීමට මුලතිව් ආරක්ෂක සේනා යුධ හමුදා නිලධාරීන් කටයුතු කොට තිබිණ. මුලතිව් ආරක්ෂ සේනා මූලස්ථානය යටතේ පිහිටි 16 වන ඉංජිනේරු සේවා බළකා කදවුර ආසන්නයේ මුවෙකු කෑ ගසන ශබ්දයක් ඇසීමෙන් අනතුරුව කදවුරු නිළධාරීන් අදාළ ප්‍රදේශය නිරීක්ෂණ කිරීමේදී මුවෙකු වැටී සිට ඇති බව දැක තිබිණ. අදාළ මුවාගේ කොන්ද ප්‍රදේශය තුවාල වී තිබි ඇති අතර, යුධ හමුදා නිළධාරීන් මුවා වෙත මූලික ප්‍රතිකාර ලබාදි මුලතිව් ආරක්ෂක සේනා ආඥාපති මේජර් ජෙනරල් ඒ.ඩි.බි.රාජගුරු මහතාගේ උපදෙස් පරිදි අනතුරුව කිලිනොච්චිය වනජීවි කාර්යාල නිළධාරීන් කැඳවා මුවා භාරදීමට කටයුතු කළ මුලතිව් යුධ හමුදා නිළධාරීන් පැවසීය. කිලිනොච්චිය පශු වෛද්‍ය නිළධාරීන් තුවාල ලැබු මුවා පරීක්ෂා කිරීමේදී පවසා ඇත්තේ කිසියම් වාහනයක මුවා ගැටී ඇති අතර, කොන්ද ප්‍රදේශයට බරපතළ ලෙස තුවාල සිදුව ඇති බවයි. කිලිනොච්චිය වනජීවි කාර්යාල නිළධාරීන් මුවා වැඩිදුර ප්‍රතිකාර ලබාදීම වෙනුවෙන් කිලිනොච්චිය පශූ වෛද කාර්යාලය වෙත රැගෙන ගිය බවද මුලතිව් යුධ හමුදා නිළධාරීන් පැවසූහ. මුලතිව් යුධ හමුදා නිළධාරීන්ගේ කරුණාව හේතුවෙන් මුවාට තවත් කාලයක් ජිවත්වීමට වාසනාව හිමි වු බවත්, කිසියම් දඩයම්කරුවෙකුට මුවා හමුවුයේ නම් මේ වන විට මුවාගේ ඉරණම විසදී ඇති බවද කිලිනොච්චිය පශූ වෛද්‍ය කාර්යාල නිළධාරීන් සදහන් කළහ.", "URL": "https://sinhala.adaderana.lk/news.php?nid=93728", "Category": null, "Parent URL": null}