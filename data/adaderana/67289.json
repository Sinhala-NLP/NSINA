{"Source": "Adaderana", "Timestamp": "December 23, 2016 03:16 pm", "Headline": " පුරාවිද්‍යා ස්ථාන ආරක්ෂා කරන්න විශේෂ වැඩපිළිවෙළක්", "News Content": "පුරාවිද්‍යා වටිනාකම්වලින් යුත් ස්ථාන ආරක්ෂා කිරීම සඳහා විශේෂ වැඩපිළිවෙළක් ලබන ජනවාරි මස 01 වනදා සිට ආරම්භ කරන බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ පුරාවිද්‍යා දෙපාර්තමේන්තුව සහ සිවිල් ආරක්ෂක දෙපාර්තමේන්තුව ඒකාබද්ධව මෙම විශේෂ වැඩපිළිවෙළ ක්‍රියාත්මක කරන බවයි.ජාතියේ අභිමානවත් ඉතිහාසය සහ ශිෂ්ටාචාරය පිළිබඳව පවතින ඓතිහාසික සාක්ෂි පුරාවස්තු සහ කෞතුක වස්තු බව පැවසු ජනාධිපතිවරයා ඒවා විනාශවීම රටක ඉතිහාසය සහ සංස්කෘතිය විනාශවීමක් බව සඳහන් කළේය.කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ පැවැති උත්සවයකට එක්වෙමින් ජනාධිපති මෛත්‍රීපාල සිරිසේන මහතා මේ බව කියා සිටියේය.", "URL": "https://sinhala.adaderana.lk/news.php?nid=67289", "Category": null, "Parent URL": null}