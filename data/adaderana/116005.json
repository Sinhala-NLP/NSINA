{"Source": "Adaderana", "Timestamp": "August 7, 2019 07:04 pm", "Headline": "අදත් කුණු වෙන කොළඹ කුණු", "News Content": "කොළඹ කැලිකසළ කෙරවලපිටිය අංගනයට බැහැරකිරීම අත්හිටුවීම හේතුවෙන් කොළඹ නගර සීමාව තුළ මාර්ග දෙපස අද තවදුරටත් කසළ ගොඩගැසී තිබේ. මේ හේතුවෙන් ඇති වූ දැඩි දුර්ගන්ධය නිසා ජනතාව පීඩාවට පත්ව සිටියි. ශ්‍රී ලංකා ඉඩම් සංවර්ධනය කිරීමේ සංස්ථාවේ සභාපති රොෂාන් ගුණවර්ධන මහතා පවසන්නේ මෙම තත්වය විසඳීමට තවත් දින කිහිපයක් ගතවනු ඇති බවයි. කොළඹ එක්රැස්වන කැලිකසළ කෙරවලපිටිය ප්‍රෙද්ශයේ ස්ථානයකට බැහැරකිරීම 2017 වසරේ සිට ක්‍රියාත්මක වූ අතර එය ඉකුත් සඳුදා සිට අත්හිටුවීමට මහනගර හා බස්නාහිර සංවර්ධන අමාත්‍යංශය තීරණය කළේය. ඒ එහි කසළ ධාරිතාව උපරිම තලයට පැමිණ ඇතැයි පවසමින්ය. මේ හේතුවෙන් කොළඹ එක්රැස් වන කැලිකසළ ඉවත්කිරීමේ කටයුතු ඇනහිට ඇති අතර අදත් කොළඹ ස්ථාන රැසක කසළ ගොඩගැසී ඇති ආකාරය දක්නට ලැබුණි. කසළ ඉවත්කිරීමේ නිරත නගරසභා සේවකයන් පවසන්නේ කසළ බැහැරකරන නිෂ්චිත ස්ථානයක් නොමැතිවීම නිසා මෙම කටයුතු ඇනහිටඇති බවයි. මෙම කසළ බැහැරකිරීම සඳහා ඉදිකළ විද්‍යාත්මක කසළ අංගනයක් පුත්තලම අරුවක්කාරු ප්‍රදේශයේ පැවතියත් එහි කසළ බැහැරකිරීම වෙනුවෙන් වනාතවිල්ලුව නගරසභාව දිනකට රුපියල් ලක්ෂයක මුදලක් ඉල්ලා සිටීම නිසා එයද ඇනහිට තිබේ. සුරකිමු ශ්‍රී ලංකා සංවිධානය මාධ්‍ය හමුවක් පවත්වමින් කියා සිටියේ අරුවක්කාරු කසළ අංගනය මේ කසළ ගැටලුවට විසදුමක් නොවන බවයි. මෙවන් පසුබිමක කොළඹ කැලිකසළ එක්රැස්වීමෙන් මතු වී ඇති අර්බුදයට විසඳුම කුමක්ද?", "URL": "https://sinhala.adaderana.lk/news.php?nid=116005", "Category": null, "Parent URL": null}