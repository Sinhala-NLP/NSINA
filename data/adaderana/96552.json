{"Source": "Adaderana", "Timestamp": "September 22, 2018 07:02 pm", "Headline": "ප්‍රභාකරන් බේරා ගන්න ඉන්දීය නායකයන් කළ උත්සහයක් ගැන හෙළිදරව්වක්", "News Content": "2009 වසරේදී මැයි මාසයේදී එල්ටීටීඊ සංවිධානයේ නායක වේලුපිල්ලේ ප්‍රභාකරන් මුදාගැනීමට එවක ඉන්දීයාව පාලනය කළ කොන්‍රගස් රජය සූදනමින් පසුවූ බව භාරතීය ජනතා පක්ෂය කළ හෙළි දරව්වක් ගැන එරට මාධ්‍ය වාර්තා කර තිබේ. මෙම ප්‍රකාශය සිදුකර තිබුණේ එම පක්ෂයේ රාජ්‍ය සභා සභික සුබ්‍රමනියම් ස්වාමි මහතා විසින්. ඉන්දීය කොන්ග්‍රසයේ නායිකා සෝනියා ගාන්ධි හා එවක අභ්‍යන්තර කටයුතු අමාත්‍ය පී. චිදම්බරම් යන දෙදෙනා සහ එල්ටීටීඊ නායකයා අතර දැඩි සබදතාවක් පැවැති බව සුබ්‍රමනියන් ස්වාමි මහතා සිය බ්ලොග් අඩවියේ සදහන් කර තිබේ. 2009 අවසාන යුද සමයේදී එල්ටීටීඊ සංවිධානයට අවාසි සහගත තත්ත්වයක් උදාවෙන බව වටහා ගත් එවක ඉන්දීය පාලකයන්, ඉන්දීය නාවික හමුදා යාත්‍රාවක් අපේක්ෂාවෙන් වෙරළට පැමිණෙන ලෙස ප්‍රභාකරන් වෙත පණිවිඩයක් එවා තිබූ බවත් එහි සදහන්ව ඇත. ස්වාමි මහතාගේ අනාවරණයට අනුව ඉන්දියාවේ ප්‍රධානියෙකුගෙන් ලැබුණු විධානයක් මත අදාළ නෞකාව ඉන්දියාවෙන් පිටත් නොවූවත්, ඒ බව ප්‍රභාකරන් වෙත දැනුම්දීමට නොහැකි වී ඇති බව සදහන් වේ. ඉන්දීය නාවික හමුදාවේ රැකවරණ පතා එළෙස සැගවී සිටි ස්ථානයෙන් පිටතට පැමිණි එල්ටීටීඊ නායකයා ශ්‍රී ලංකා හමුදා අතින් ඝාතනයට ලක්වූ බව අදාළ වෙබ් අඩවිය ස්වාමි මහතා උපුටමින් වාර්තා කර තිබුණේය. ස්වාමි මහතාගේ ආරාධනාව පරිදි හිටපු ජනාධිපති මහින්ද රාජපක්ෂ මහතා පසුගියදා ඉන්දියාවේ සංචාරයක නිරතවූ අතර ඔහු ලංකාවට ආපසු පැමිණීමත් සමඟ මෙම ප්‍රකාශය නිකුත්වීමත් විශේෂත්වයක් වේ.", "URL": "https://sinhala.adaderana.lk/news.php?nid=96552", "Category": null, "Parent URL": null}