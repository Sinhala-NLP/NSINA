{"Source": "Adaderana", "Timestamp": "June 17, 2015 04:44 pm", "Headline": "අධ්‍යාපනය දියුණු කරන්න චීනය සමග ගිවිසුම් 2ට අත්සන් තබයි", "News Content": "ශ්‍රී ලංකාව සහ චීන ජන රජය අතර අවබෝධතා ගිවිසුම් දෙකක් සඳහා උසස් අධ්‍යාපන හා පර්යේෂණ අමාත්‍ය ආචාර්ය සරත් අමුණුගම මහතා අත්සන් තබා තිබේ.චීන - දකුණු ආසියා තාක්ෂණික නවෝත්පාදන හුවමාරු සහයෝගිතා සම්මේලනයට සහභාගිවීම සඳහා පසුගියදා චීනයට ගිය අවස්ථාවේ අමාත්‍යවරයා එම ගිවිසුම්වලට අත්සන් තබා ඇත.ජෛව තාක්ෂණය සම්බන්ධ ශ්‍රී ලංකා - චීන ඒකාබද්ධ විද්‍යාගාරයක් පිළිබඳ සහ විද්‍යාඥයන් හුවමාරු කර ගැනීමේ වැඩසටහනක් සම්බන්ධයෙන් වන ගිවිසුම් දෙකකට සරත් අමුණුගම අමාත්‍යවරයා එහිදී අත්සන් තබා ඇති බව උසස් අධ්‍යාපන හා පර්යේෂණ අමාත්‍යාංශය සඳහන් කළේය.සෞඛ්‍ය , කෘෂිකර්මාන්තය ඇතුළු විවිධ ක්ෂෙත්‍රයන් හි සාමාජීය හා ආර්ථික සංවර්ධනයටත්, තරුණ විද්‍යාඥයන්ට පුහුණුව සපයන තාක්ෂණ හුවමාරු මධ්‍යස්ථානයක් ලෙසත් ඒකාබද්ධ ජෛව තාක්ෂණ විද්‍යාගාරය යොදා ගැනීමට අපේක්ෂිතය.එමෙන්ම විද්‍යාඥයින් හුවමාරු කර ගැනීමේ වැඩසටහන තුළින් මෙරට තරුණ විද්‍යාඥයන්ට චීනයේ විශ්වවිද්‍යාලයන් හී ශිෂ්‍යත්ව ලබාගැනීමට ද අවස්ථාව සැලසෙන බව උසස් අධ්‍යාපන හා පර්යේෂණ අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=52068", "Category": null, "Parent URL": null}