{"Source": "Adaderana", "Timestamp": "February 16, 2014 09:43 pm", "Headline": "ජවිපෙ මැ.කොට ලියයි", "News Content": "දකුණු හා බස්නාහිර පළාත් සභා මැතිවරණ ප්‍රචාරක ව්‍යාපාරයේදී සන්ධාන අපේක්ෂකයින්ට වාසි සහගත ලෙස ආරක්ෂක ලේකම්වරයාද මැදිහත්වෙමින් ආරක්ෂක අංශ මෙහෙයවමින් සිටින බවත් එය මැතිවරණ නීතිය පවා උල්ලංඝණය කරන්නක් බවත් මේ නිසා ඊට වහා මැදිහත්වන්නැයි ජවිපෙ ප්‍රධාන ලේකම් ටිල්වින් සිල්වා මහතා මැතිවරණ කොමසාරිස්වරයාට ලිඛිතව දන්වා තිබේ. ඔහු විසින් යැවූ ලිපිය පහත පරිදිය. මැතිවරණ කොමසාරිස් තුමා, මැතිවරණ මහලේකම් කාර්යාලය, සරණ මාවත, රාජගිරිය. මහත්මයාණෙනි, මැතිරවරණ නීති උල්ලංඝනය වීමේ සිදුවීම් පිළිබඳව 2014 දකුණ හා බස්නාහිර පලාත් සභා මැතිවරණ කටයුතු පැවැත්වෙමින් තිබියදී සිදුවී තිබෙන මැතිවරණ නීතියට පටහැනි සිදුවීම් දෙකක් පිළිබඳව ඔබේ අවධානය යොමු කරවමි. 1. ගම්පහ දිස්ත‍්‍රික්කයේ මිනුවන්ගොඩ පොලිස් ස්ථානයේ ස්ථානාධිපතිවරයා ලෙස කටයුතු කළ පොලිස් පරීක්‍ෂක ටී. ලූඩවයික් මහතා මාරුකර යවා ඇති බවට තොරතුරු ලිබී තිබේ. මෙම ප‍්‍රවෘත්තිය සමහර පුවත්පත්ද වාර්තා කර තිබේ. කුමන හේතුවක් නිසා හෝ මෙලෙස මැතිවරණ කාලය තුළ පොලිස් නිලධාරියෙක් මාරු කර යැවීම මැතිවරණ නීතියට පටහැනි වන අතර එය ඉතාම නරක පූර්වාදර්ශයක්ද වනු ඇත. එසේ වුවහොත් මැතිවරණ නීතිය රැකීමට පොලිස් නිලධාරීන්ට නොහැකි වනු ඇත. එබැවින් මේ පිළිබඳව සොයා බලා මෙවැනි ස්ථාන මාරුවක් ලබාදී තිබේ නම් එය අවලංගු කිරීමට කටයුතු කරන මෙන ඉල්ලා සිටිමි. 2. එක්සත් ජනතා නිදහස් සංධානයේ කොළඹ දිස්ත‍්‍රීක් කණ්ඩායම් නායක උදය ගම්මන්පිල මහතාගේ මැතිවරණ ප‍්‍රචාරක කටයුතු ආරම්භ කළ උත්සවයක් 2014 පෙබ 13 දින කොළඹ පදනම් ආයතනයේදී පවත්වා තිබෙන අතර එහි ආරාධිතයයෙකු ලෙස ආරක්‍ෂක ලේකම් ගොඨාභය රාජපක්‍ෂ මහතාද සහභාගි වී තිබේ. මේ බව ජනමාධ්‍යයද වාර්තාකර තිබෙන අතර ජන්දය ඉල්ලන අපේක්‍ෂකයන්ගේ මැතිවරණ කටයුත්තකට රජයේ නිලධාරියෙක් වන ආරක්‍ෂක ලේකම්වරයා සහභාගි වීම හා එලෙස සහභාගි කර ගැනීම මැතිවරණ නීතිය උල්ලංඝණය කිරීමක් ලෙස අපි දකිමු. විශේෂයෙන්ම ආරක්‍ෂක ලේකම්වරයා වැනි කෙනෙක් මෙලෙස එක් අපේක්‍ෂකයෙකුගේ මැතිවරණ කටයුත්තකට සහභාගි වූ විට පොලිසිය ඇතුළු ආරක්‍ෂක අංශ වලින් බලාපොරොත්තු විය යුතු අපක්‍ෂපාතීත්වයටද ගැටලු මතුවේ. එබැවින් මේ පිළිබඳව සොයා බලා ඊට සුදුසු පියවර ගන්නා ලෙස ඉල්ලා සිටිමි. මෙයට, විශ්වාසි, එම්. ටිල්වින් සිල්වා. ප‍්‍රධාන ලේකම්. ජනතා විමුක්ති පෙරමුණ.", "URL": "https://sinhala.adaderana.lk/news.php?nid=41171", "Category": null, "Parent URL": null}