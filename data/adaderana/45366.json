{"Source": "Adaderana", "Timestamp": "August 15, 2014 08:23 am", "Headline": "එහෙම කිව්වට ලයිබිරියාවේ ලාංකිකයින් නෑ", "News Content": "ලයිබිරියාවේ ශ්‍රී ලාංකික ශ්‍රමිකයින් රැඳී සිටින බවට තොරතුරු නොමැති බව කැබිනට් ප්‍රකාශක අමාත්‍ය කෙහෙළිය රඹුක්වැල්ල මහතා පවසයි. ලයිබිරියාවේ සිටින ලාංකික ශ්‍රමිකයින් කඩිනමින් දිවයිනට ගෙන්වා ගන්නා බවට විෂයභාර අමාත්‍යවරයා විසින් සිදුකළ බව කියන ප්‍රකාශයක් පිළිබඳ ශ්‍රී ලංකා විදේශ සේවා නියුක්ති කාර්යංශය පසුගිය දා ප්‍රවෘත්ති නිවේදනයක් නිකුත් කර තිබුණි. එහි ප්‍රවෘත්ති නිලධාරියා නමින් යොමු කර ඇති නිවේදනයේ දක්වා තිබුණේ අප්‍රිකානු කලාපය පුරා සීග්‍රයෙන් පැතිර යන ඉබෝලා වෛරසය හේතුවෙන් ලයිබිරියාවේ සිටින ශ්‍රී ලාංකිකයින් 200ක් පමණ දෙනා මෙරටට ගෙන්වා ගැනීමට පියවර ගන්නා බවයි. එමෙන්ම ලයිබිරියාවට ශ්‍රමිකයින් යැවීම අත්හිටුවන බව ද විෂයභාර අමාත්‍යවරයාගේ ප්‍රකාශයක් උපුටා දක්වමින් විදේශ සේවා නියුක්ති කාර්යංශය ප්‍රකාශ කර තිබුණි. එහෙත් මේ සම්බන්ධයෙන් අමාත්‍ය කෙහෙළිය රඹුක්වැල්ල මහතා කැබිනට් තීරණ දැනුම් දීමේ මාධ්‍ය හමුවේ දී කියා සිටියේ ලයිබීරියාවේ ලාංකිකයින් සිටින බවට තොරතුරු නැති බවයි.", "URL": "https://sinhala.adaderana.lk/news.php?nid=45366", "Category": null, "Parent URL": null}