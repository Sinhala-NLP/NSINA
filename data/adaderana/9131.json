{"Source": "Adaderana", "Timestamp": "June 21, 2010 10:12 am", "Headline": "ෆෙඩ්රිකා සටහන් පොත අධිකරණයට බාරදෙයි", "News Content": "අවසන් මානුෂීය මෙහෙයුම පැවති කාලයේ දී සුදු කොඩි රැගෙන පැමිණෙමින් සිටි එල්. ටී. ටී. ඊ නායකයන් ඝාතනය කිරීමට ආරක්ෂක ලේකම්වරයා විසින් නියෝග කළ බවට පුවත්පතක පළ කළ වාර්තාවට අදාළ සටහන් පොත අද කොළඹ මහේස්ත්‍රාත් අධිකරණයට ඉදිරිපත් කර තිබේ. අදාළ පුවත්පතේ කතෘ ෆෙඩ්රිකා ජෑන්ස් මහත්මිය විසින් එම සටහන් පොත නීතිඥවරයෙකු මාර්ගයෙන් ඉදිරිපත් කළේ ‍මීට පෙර අධිකරණය ලබාදී තිබූ නියෝගයකට අනුවය. අදාළ සිදුවීම පිළිබඳ නඩුව අද කැඳවූ අවස්ථාවේ දී සැකකාර ජෙනරාල් සරත් ෆොන්සේකා මහතා වෙනුවෙන් පෙනී සිටි නීතීඥ‍වරුන් එම සටහන් පොත පරීක්ෂා කිරීමට ඉල්ලීමක් කර තිබේ. එහෙත් රජය වෙනුවෙන් පෙනී සිටි නීතීඥවරයාගේ විරෝධය සලකා බැලූ අධිකරණය අදාළ සටහන් පොත සේප්පුවක බහා සුරක්ෂිතව තැබීමට නියෝග කර ඇති බව සඳහන්ය. මේ අතර සැකකාර ජෙනරාල් සරත් ෆොන්සේකා මහතා ජූලි මස 12 වැනි දින දක්වා තවදුරටත් යුද හමුදා භාරයේ තැබීමට ද අධිකරණය නියෝග කර තිබේ.", "URL": "https://sinhala.adaderana.lk/news.php?nid=9131", "Category": null, "Parent URL": null}