{"Source": "Adaderana", "Timestamp": "July 8, 2019 11:46 am", "Headline": " ට්‍රම්ප්ගෙන් යළිත් අනතුරු ඇඟවීමක්", "News Content": "අමෙරිකානු ජනාධිපති ඩොනල්ඩ් ට්‍රම්ප් යළිත් වරක් ඉරානයට අනතුරු අඟවා තිබේ. ඔහු එම අනතුරු ඇඟවීම සිදුකළේ ඉරානය පසුගියදා න්‍යෂ්ටික ගිවිසුම උල්ලංඝනය කරමින් යුරේනියම් නිෂ්පාදනය ඉහළ දමන බව නිවේදනය කිරීමෙන් අනතුරුවයි. 2015 වර්ෂයේදී ලෝක බලවතුන් සමග ඓතිහාසික න්‍යෂ්ටික ගිවිසුම උල්ලංඝනය කිරීමට ඉරානය සැරසෙයි. ඒ අනුව යමින් යුරේනියම් නිෂ්පාදනය ඉහළ දැමීමට පියවර ගන්නා බව ඔවුන් පසුගියදා නිවේදනය කළේය. ටෙහෙරාන් අගනුවර පැවති මාධ්‍ය හමුවකට එක්වෙමින් ඉරාන නියෝජ්‍ය විදේශ අමාත්‍ය අබ්බාස් අරක්චි ප්‍රකාශ කළේ එරටට තවමත් ගිවිසුම ආරක්ෂා කරගැනීමට අවශ්‍ය බවයි. කෙසේ වෙතත් ඔහු එහිදී වගකීම් පැහැර හැර ඇති බවට ගිවිසුමට බැඳී සිටින යුරෝපා රටවලට චෝදනා කළේය. ඉරානය සහ ලෝක බලවතුන් එකඟ වූ න්‍යෂ්ටික ගිවිසුම අතහැර දැමීමට එක්සත් ජනපද ජනාධිපති ඩොනල්ඩ් ට්‍රම්ප් පසුගිය වසරේ දී තනි තීරණයක් ගත්තේය. ඇමෙරිකා එක්සත් ජනපදය, එක්සත් රාජධානිය, ප්‍රංශය, චීනය, රුසියාව සහ ජර්මනිය සමඟ ඉරානය එම න්‍යෂ්ටික ගිවිසුමට එකඟ වූයේ 2015 වසරේ දී යි. එම ගිවිසුම ජනාධිපති බරක් ඔබාමා ගේ විදේශ ප්‍රතිපත්තියේ ජයග්‍රහණයක් හැටියට සැළකෙනවා. ට්‍රම්ප් ජනාධිපතිවරයා ගිවිසුමෙන් ඉවත්වීම ආදර්ශයට ගනිමින් සෙසු රටවල් ද ඉන් ඉවත් වුවහොත් තමන්ද න්‍යෂ්ටික වැඩසටහන යළි ක්‍රියාත්මක කරන බවට ඉරානය එහිදී අඟවා තිබුණි. ඉරානය සහ අමෙරිකාව අතර පැවති උණුසුම් තත්ත්වය තවදුරටත් වර්ධනය වූයේ, තමන් සතු අඩු බලැති යුරේනියම් ප්‍රමාණය 2015දී ඇති කර ගත් ජාත්‍යන්තර එකඟතා සීමාව ඉක්මවා යනු ඇති බවට ඉරානය මෑතකදී කළ නිවේදනයත් සමඟයි. ඇමෙරිකාව තමන්ට එරෙහි ආර්ථික සම්බාධක තවදුරටත් දැඩි කිරීමට ප්‍රතිචාර වශයෙන් ඉරානය යුරේනියම් නිෂ්පාදනය ඉහළ දැමීය. පසුගියදා ඉරානය සිදුකළ නිවේදනයෙන් පසුව අමෙරිකානු ජනාධිපති ඩොනල්ඩ් ට්‍රම්ප් යළිත් වරක් ඉරානයට අනතුරු අඟවා තිබේ. එම අනතුරු ඇඟවීම සිදුකරමින් ප්‍රවේශම් වීම ඉරානයට වඩාත් යහපත් වනු ඇති බව ඔහු තරවටුවක ස්වරූපයෙන් කියා සිටියේය.", "URL": "https://sinhala.adaderana.lk/news.php?nid=113635", "Category": null, "Parent URL": null}