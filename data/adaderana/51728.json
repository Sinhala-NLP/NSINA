{"Source": "Adaderana", "Timestamp": "June 2, 2015 10:56 am", "Headline": "දැරිය පැහැරගත් කාමාතුරයා 9 දක්වා රිමාන්ඩ්! ", "News Content": "පුත්තලම සය හැවිරිදි දැරියක පැහැරගෙන ගොස් කැලෑවක සඟවාගෙන සිටි සැකකාර පුද්ගලයා එළඹෙන නව වන දින දක්වා රක්ෂිත බන්ධනාගාරගත කර තිබේ. ඒ අදාළ සැකකරු පුත්තලම දිසා අධිකරණය හමුවට ඉදිරිපත් කිරීමෙන් අනතුරුවය.පුද්ගලයෙකු විසින් පුත්තලම ප්‍රදේශයේ දැරියක පැහැරගෙන ගොස් කැලෑවක සඟවාගෙන සිටියදි පුත්තලම මූලස්ථාන පොලිසියේ නිලධාරින් හා ප්‍රදේශවාසීන් එක්ව පැය 02කට ආසන්න කාලයක පමණ සෝදිසියකින් පසු නිරුපද්‍රිතව ඊයේ(01) දැරිය බේරා ගැනීමට හැකි විය. පසුව සැකකාර පුද්ගලයා කැලෑවක සැඟව සිටිය දී සොයා ගැනීමට හැකි වුණි.මෙලෙස පැහැර ගෙන ඇත්තේ අනගාරික ධර්මපාල විද්‍යාලයේ පළමු ශ්‍රේණියේ ඉගෙනුම ලබමින් සිටි දැරියක බව සඳහන් වී තිබුණි. එම දැරිය පාසල නිම වීමෙන් පසු නිවසට පැමිණෙන අතරවාරයේ උපක්‍රමශීලිව දැරිය රවටාගෙන තිල්අඩිය වේලක්කන්නි දේවස්ථානයට යාබදව පිහිටි සොහොන් පිටිය ආසන්නයේ ඇති කැලෑවට රැගෙන ගොස් තිබුණි. පාසල් නිමවී නිවස බලා නොපැමිණීම හේතුවෙන් දැරියගේ පවු‍ලේ පිරිස හා ප්‍රදේශවාසීන් දැරිය සෙවීම ආරම්භ කර ඇති අතර ඉන් පැය දෙකකට පමණ පසු දැරිය ඝණ කැලෑවේ සිට කෑ ගසන ආකාරය ඇසීමෙන් ප්‍රදේශවාසීන් ඒ දෙසට ගොස් ඇත.එම අවස්ථාවේදී දැරිය හමුවී ඇති අතර පසුව ප්‍රදේශවාසීන් සහ පොලීසිය සැකකරු සොයා මෙහෙයුම ආරම්භ කර තිබේ. දැඩි පරිශ්‍රමයකින් පසු සැකකාර පුද්ගලයා සොයාගෙන ඇති අතර සැකකරු පොලිස් ස්ථානය වෙත රැගෙන යාමේදී ජනතාව ඊට ඉඩ නොදෙමින් කළහාකාරි ලෙස හැසිරෙමින් දැඩි ලෙස සැකකරුට පහර දී ඇත.එම අවස්ථාව වන විට ජනතාව 2000ට ආසන්න ප්‍රමාණයක් එම ස්ථානයට රැස්වී තිබුණි.අත්අඩංගුවටගත් සැකකරු පුත්තලම පාලවිය ප්‍රදේශයේ පදිංචිකරුවෙකු බවට කරන ලද පරික්ෂණ වලදී හෙළිවී ඇති බව පොලිසිය පැවසුවේය.", "URL": "https://sinhala.adaderana.lk/news.php?nid=51728", "Category": null, "Parent URL": null}