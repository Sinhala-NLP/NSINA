{"Source": "Adaderana", "Timestamp": "October 28, 2010 05:34 pm", "Headline": "පහර කෑ සරසවි සිසුවාගේ පැමිණිල්ල බාරගන්නට පොලීසියක් නෑ", "News Content": "මැර පිරිසකගෙන් පහරකෑමට ලක්වූ කැලණිය විශ්ව විද්‍යාලයේ කලාපීඨයේ ශිෂ්‍ය චාමික සඳරුවන්ගේ පැමිණිල්ල පෑලියගොඩ පොලීසියෙන්ද බාර නොගත් බව කැලණිය විශ්ව විද්‍යාලයේ මහා ශිෂ්‍ය සංගමය පවසයි. කිරිබත්ගොඩ පොලිසිය කෙරෙහි විශ්වාසයක් නැති නිසා මේ පිළිබඳව පැමිණිළි කිරීමට ඊයේ දිනයේ කොළඹ පොලිස් මූලස්ථානයට ගියද තමාගේ පැමිණිල්ල පොලිස් මූලස්ථානයෙන් බාර නොගත් හෙයින් අද පහරකෑමට ලක්වූ චාමික සඳරුවන් සමග පෑලියගොඩ පොලීසියට පැමිණිය බව කැලණිය විශ්ව විද්‍යාලයේ මහා ශිෂ්‍ය සංගමයේ සභාපති රසික ඒකනායක මහතා සඳහන් කළේය. ප්‍රථමයෙන් පෑලියගොඩ පොලිස් පරිශ්‍රයේ පිහිටි බස්නාහිර පළාත් නියෝජ්‍ය පොලිස්පති කාර්යාලයට ගියද නියෝජ්‍ය පොලිස්පතිවරයා නොසිටි බවත්,පසුව පොලිස් අධිකාරිවරයා හමුවන්නට උත්සාහ කළද එකී උත්සාහය ද ව්‍යර්ථ වූ බවත්,ඉක්බිතිව ස්ථානභාර නිලධාරියා හමුවුවද ඔහු පැමිණිල්ල බාර ගැනීම ප්‍රතික්ෂේප කළ බවත් මහා ශිෂ්‍ය සංගමයේ සභාපතිවරයා කියා සිටියේය. යම් සිදුවීමක් වුණාම ඊට අදාළ පොලීසියේ පැමිණිල්ල දැමිය යුතු බවත්,එසේ නොවන්නේනම් පොලිස් මූලස්ථානයට පැමිණිල්ල ඉදිරිපත් කළ යුතු බවත් පොලිස් ස්ථානාධිපතිවරයා පෙන්වාදී තිබේ. එබැවින් කිරිබත්ගොඩ පොලීසියට මේ පිළිබඳ පැමිණිල්ල ඉදිරිපත් කළ යුතු බවත්,එසේ නොමැතිනම් පොලිස් මූලස්ථානයට යන ලෙසත් පෑලියගොඩ පොලිස් ස්ථානාධිපතිවරයා සඳහන් කළ බව මහා ශිෂ්‍ය සංගමයේ සභාපතිවරයා කියා සිටියි. පොලිස් මූලස්ථානයෙන් මෙම පැමිණිල්ල ඊයේ දිනයේ ප්‍රතික්ෂේප කළ බවත්,කිරිබත්ගොඩ පොලීසිය පිළිබඳ තමන්ට විශ්වාසයක් නැති බවත් තමන් විසින් පෙන්වාදුන්න ද ඉහළ නිලධාරීන්ගේ උපදෙසක් නැතිව තමන්ට මෙම පැමිණිල්ල බාරගැනීමට නොහැකි බව පෑලියගොඩ පොලීසියේ ස්ථානාධිපතිවරයා කියා සිටි බව රසික ඒකනායක මහතා සඳහන්කරයි. කැලණිය විශ්ව විද්‍යාලයේ නේවාසිකාගාරයේ සිට ගෙදරයාම සඳහා පාරට එමින් සිටියදී මැරපිරිසක් තමා ති‍්‍ර රෝද රථයකට දමාගෙන ටික දුරක් රැගෙන ගොස් හිසට හා යටිබඩට පහරදුන් බව කැලණිය විශ්ව විද්‍යාලයේ කලාපීඨයේ ශිෂ්‍ය චාමික සඳරුවන් පවසයි. මෙසේ විශ්ව විද්‍යාල සිසුවාට පහරදී ඇත්තේ මහා මාර්ග නියෝජ්‍ය අමාත්‍ය,ආචාර්ය මර්වින් සිල්වා මහතාගේ මැර පිරිස් බව ද ඔවුන්ගෙන් දෙදෙනෙකු ඉතා පැහැදිලිව හඳුනාගත හැකි බව ද අද(28) සවස මාධ්‍ය හමුවකට එක්වෙමින් ජ.වි.පෙ දේශපාලන මණ්ඩල සභික,පාර්ලිමේන්තු මන්ත්‍රී අනුර කුමාර දිසානායක මහතා චෝදනා කර තිබුණි.", "URL": "https://sinhala.adaderana.lk/news.php?nid=11794", "Category": null, "Parent URL": null}