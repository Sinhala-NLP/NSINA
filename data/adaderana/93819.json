{"Source": "Adaderana", "Timestamp": "August 4, 2018 03:27 pm", "Headline": "යටියන්තොට කබුලුමුල්ල පත්තිනි දේවාලයේ පෙරහැර නිසා විකල්ප මාර්ග භාවිතා කරන්න", "News Content": "යටියන්තොට කබුලුමුල්ල පත්තිනි දේවාලයේ වාර්ෂික ඇසළ පෙරහැර අද (04) දිනයේ පැවැත්වීමට නියමිතව තිබේ. පෙරහැර අද පස්වරු 8.40 ට කබුලුමුල්ල දේවාලය ඉදිරිපිටින් ආරම්භ වී කරවනැල්ල හන්දිය දක්වා ගමන් කර කරවනැල්ල හන්දියෙන් කෑගල්ල ප්‍රධාන මාර්ගයේ කෑගල්ල දෙසට ගමන් කර ඉන් අනතුරුව එම මාර්ගය ඔස්සේ නැවත කබුපුමුල්ල දෙවාලයට පැමිණීමට නියමිතය. ඉහත මාර්ගය ඔස්සේ පෙරහැර ගමන් කිරීමේදී හැටන් - කොළඹ ප්‍රධාන මාර්ගය හා කෑගල්ල අවිස්සාවේල්ල ප්‍රධාන මාර්ගයේ වාහන ගමනා ගමනය සීමා වන බැවින් විකල්ප මාර්ග භාවිතා කරන ලෙස පොලීසිය ඉල්ලීමක් කරයි. හැටන් දිසාවේ සිට අවිස්සාවේල්ල - කොළඹ දිසාවට පැමිණෙන වාහන යටියන්තොට නගරයේ පිහිටි ගරාගොඩ පාරේ ඉහත දිසාවටම ගමන් කිරීමේ හැකියාව පවතින බව පොලීසිය නිවේදනය කරයි. අවිස්සාවේල්ල දිසාවේ සිට හැටන් දක්වා ගමන් කරන වාහන කරවනැල්ල මාර්ගය පසුකර අඟුරුවැල්ල නගරයෙන් දකුණු පස ගල්පාත මාර්ගයේ ගොමාඩුව ඇඟළුම් කම්හල අසලින් යටියන්තොට හැටන් මාර්ගයට ගමන් කළ හැකි බව නිවේදනයේ සඳහන් වේ.", "URL": "https://sinhala.adaderana.lk/news.php?nid=93819", "Category": null, "Parent URL": null}