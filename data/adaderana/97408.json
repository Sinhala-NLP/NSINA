{"Source": "Adaderana", "Timestamp": "October 9, 2018 12:41 pm", "Headline": "එකම මවක්-එකම තැනක්-එකම කඩයිමක්", "News Content": "2018 වසරේ 5 ශ්‍රේණිය ශිෂ්‍යත්ව ප්‍රතිඵල නිකුත් වීමත් සමඟ රත්නපුර අධ්‍යාපන කලාපයෙන් ඉතා සුන්දර කථා පුවතක් අද දෙරණට වාර්තා විය. රත්නපුර අධ්‍යාපන කලාපයේ අල් හික්මා පාසලේ ඉගෙනුම ලබන මෙම සුවිශේෂි දරුවන් තිදෙනා පසුගිය අගොස්තු මස පැවති ශිෂ්‍යත්ව විභාගයෙන් සමත් වී තිබේ. ඔවුන් ශිෂ්‍යත්ව විභාගය සමත් වීම පමණක් නොව තුන් නිවුන් දරුවන් වීම ඉතා සුවිශේෂි කරුණක් බවට පත් විය. ඇහැලියගොඩ කලවිටගොඩ ප්‍රදේශයේ පදිංචි එම්.ඒ අම්රා, එම්.ඒ අස්කර් සහ එම්.ඒ අම්හර් යන තිදෙනා එකම දිනක උපත ලැබූ ඉතා සුන්දර දරුවන් තිදෙනෙකි. මෙවර ශිෂ්‍යත්ව විභාගයෙන් එම්.ඒ අම්රා ලකුණු 184ක් ද, එම්.ඒ අස්කර්181ක් ද, එම්.ඒ අම්හර් 164ක් ද ලබාගෙන ශිෂ්‍යත්ව කඩඉම ජයගෙන තිබුණි. විවිධ දක්ෂතා සහිත මෙම දරුවන් පාසලේ කැපී පෙනන සිසුවන් බව පාසලේ ගුරුවරුන් පවසන අතර ඉගෙනීමට පමණක් නොව විවිධ බාහිර ක්‍රියාකාරකම්වලින්ද මෙම සිඟිත්තන් තිදෙනා දක්ෂතා පෙන්වා තිබේ.", "URL": "https://sinhala.adaderana.lk/news.php?nid=97408", "Category": null, "Parent URL": null}