{"Source": "Adaderana", "Timestamp": "August 10, 2013 12:55 pm", "Headline": "වැලිවේරියේ ගැටුම - ජාත්‍යන්තර පරීක්ෂණයක් කළ යුතු බව හියුමන් රයිට්ස් වොච් කියයි", "News Content": "ගම්පහ, වැලිවේරිය ප්‍රදේශයේ ඇතිවූ සිද්ධිය සම්බන්ධයෙන් ජාත්‍යන්තර පරීක්ෂණයක් සිදුකළ යුතු බව හියුමන් රයිට්ස් වොච් ආයතනය පවසයි. එය විනිවිද භාවයකින් යුතුව සිදු කළ යුතු බව එම ආයතනය පෙන්වාදෙයි. ශ්‍රී ලංකා රජය හෝ හමුදාව විසින් වැලිවේරිය සිද්ධිය සම්බන්ධයෙන් සිදුකෙරෙන පරීක්ෂණ පිළිගත නොහැකි බව ද ඔවුන් පවසයි. මේ වන විටත් මෙම සිද්ධිය සම්බන්ධයෙන් පරස්පර අදහස් මතුවෙමින් පවතින බව හියුමන් රයිට්ස් වොච් ආයතනය පවසා ඇත.‍ මේ අතර පසුගිය දා පැවති මාධ්‍ය හමු කිහිපයක දී එක්සත් ජාතික පක්ෂයද ස්‍ඳහන් කළේ වැලිවේරිය රතුපස්වල සිද්ධිය සම්බන්ධයෙන් ජාත්‍යන්තර පරීක්ෂණයක් අවශ්‍ය බවයි. කෙසේ වෙතත් මේ වනවිට වැලිවේරිය සිද්ධිය සම්බන්ධයෙන් අංශ ගණනාවක් ඔස්සේ පරීක්ෂණ පැවැත්වෙයි. ගම්පහ වැලිවේරිය රතුපස්වල ප්‍රදේශයේ ජනතාව පසුගිය 01 වැනිදා වැලිවේරිය නගරයේ විරෝධතා ව්‍යාපාරයක නිරතව සිටියදී හමුදාව සමග ඇති වූ ගැටුමේදී තිදෙනෙකු මරුමුවට පත්විය. අවුරුදු 17, 19ක හා 29ක තිදෙනෙකු එසේ මියගිය අතර තවත් පිරිසක් තුවාල ලැබූහ. බීමට පානීය ජලය ලබාදෙන ලෙස බලධාරීන්ට බලකිරීම සඳහා ප්‍රදේශවාසී ජනතාව දින කිහිපයක් තිස්සේ පැවැත් වූ විරෝධතාවයක් එසේ අවසන් වූයේ යුද හමුදාව අවසන් අවස්ථාවේදී මැදිහත්වීමෙනි.‍‍ ප්‍රදේශයේ කර්මාන්ත ශාලාවකින් පිටකරන රසායනික අපද්‍රව්‍ය නිසා ජලයේ පී.එච් අගය පහත වැටී ඇති බවත් එම ජලය බීමට නුසුදුසු බවත් කියමින් ඊට වි‍රුද්ධව ඔවුන් විරෝධතා දැක්වීය. කෙසේ වුවද එම කර්මාන්ත ශාලාවේ පාලනාධිකාරීය කියා සිටියේ තම කර්මාන්ත ශාලාවට ‍එසේ එල්ල කරන චෝදනා ප්‍රතික්ෂේප කරන බවයි. කරුණු සොයා බැලීමකින් තොරව එලෙස චෝදනා නගන බව ඔවුන් කීවේය. මෙම සිද්ධියේදී විපක්ෂය ආණ්ඩුවෙන් ඉල්ලා සිටියේ ජනතා විරෝධය මෙලෙස විසුරුවා හැරීමට වෙඩි තැබීමට අණ දුන්නේ කව්රුන්දැයි හෙළි කළ යුතු බවයි. කෙසේ හෝ මෙම සිද්ධිය නිසා මිනිස් ජීවිත 3ක් අහිමි වී ඇති අතර විපතට පත් පුද්ගලයින් වෙනුවෙන් ඔවුන්ගේ ඥාතීන්ට වන්දි මුදල් ලබාදීමට ද රජය තීරණය කර ඇත.", "URL": "https://sinhala.adaderana.lk/news.php?nid=36520", "Category": null, "Parent URL": null}