{"Source": "Adaderana", "Timestamp": "March 5, 2012 04:49 pm", "Headline": "ලලිත්-කූගන් පැහැර ගත්තා..සුනන්දට තර්ජන..ජාත්‍යන්තර පරීක්ෂණයක් ඕනෑ..", "News Content": "ශ්‍රී ලංකාව තුළ සෑම අංශයකින්ම පීඩාවට පත්වූවන්ට සාධාරණත්වය හා වගවීම පිළිබඳ සැබෑ ප්‍රගතියක් අත්පත් කරගත හැක්කේ ජාත්‍යන්තර වශයෙන් සිදුකෙරෙන ස්වාධීන පරීක්ෂණයකට පමණක් බව හියුමන් රයිට් වොච් සංවිධානය පවසයි. අද ජිනීවා සමුළුවේ ඒ ඒ සිවිල් සංවිධාන වෙනුවෙන් වෙන්කර ඇති මිනිත්තු 3 ක කාලය භාවිතයට ගනිමින් හියුමන් රයිට් වොච් සංවිධානය වෙනුවෙන් අදහස් දැක්වූ නියෝජිතවරිය ඒ බව සඳහන් කළාය. මහින්ද සමරසිංහ අමාත්‍යවරයා සමුළුවේ අදහස් දක්වමින් ශ්‍රී ලංකා රජය වෙනුවෙන් දිග හෑල්ලක් හඬනඟා කියවූවද එහි පුහු ආටෝපයක් මිස එයින් වගවීමට මංපාදන ජාත්‍යන්තර ක්‍රියාමාර්ග පිළිබඳ තැකීමක් කර නොමැති බව ඇය කියා සිටියාය. ශ්‍රී ලංකාව වගවීමේ ක්‍රියාවලියට හා මානව හිමිකම් උල්ලංඝණය කිරීම් වලට අදාළව පොරොන්දු ඉටුකිරීමට සමත්ව නැති දිගු ඉතිහාසයකට උරුමකම් කියන බව හියුමන් රයිට් වොච් සංවිධානය පෙන්වාදෙයි. ඉකුත් දෙසැම්බර් මාසයේදී ලලිත් කුමාර් සහ කූගන් මුරුගානන්දන් යන දේශපාලන ක්‍රියාකාරීන් දෙදෙනා යාපනයේදී මානව හිමිකම් දිනය සැමරීමට කටයුතු කරමින් සිටියදී පැහැරගැනීමට ලක්වූ බවත්,ඊට අදාළව පොලීසියට එරෙහිව මානව හිමිකම් නඩුවක් ගොනුකර ඇතැයිද හියුමන් රයිට් වොච් නියෝජිතවරිය සිහිපත් කළාය. ශ්‍රී ලංකාවේ සිවිල් ක්‍රියාකාරීන් හා සංවිධාන ත්‍රාසයට පත්ව ඇති බවත්,පසුගිය වසරේ සැප්තැම්බරයේ පැවති මානව හිමිකම් සමුළුවේදී අදහස් දැක්වීම හේතුවෙන් රාජ්‍ය මාධ්‍ය විසින් සුනන්ද දේශප්‍රියට හා ඔහුගේ පවුලේ උදවියට කරන ලද දැවැන්ත තර්ජන වලට ලක්වන්නට සිදුවූ බවත් ඇය පෙන්වා දුන්නාය.", "URL": "https://sinhala.adaderana.lk/news.php?nid=22600", "Category": null, "Parent URL": null}