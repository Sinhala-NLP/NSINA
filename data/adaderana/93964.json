{"Source": "Adaderana", "Timestamp": "August 7, 2018 07:28 am", "Headline": "මන්ත්‍රී වැටුප් වැඩි වීමක් ගැන යෝජනාවක් තමාට ඉදිරිපත් නොවු බව අගමැති පවසයි", "News Content": "පාර්ලිමේන්තු මන්ත්‍රීවරුන්ගේ වැටුප් වැඩිවීමක් සම්බන්ධව කිසිදු යෝජනාවක් තමා වෙත හෝ කැබිනට් මණ්ඩලය වෙත ඉදිරිපත්ව නොමැති බව අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍යවරයා පෙන්වා දෙන්නේ ඒ පිළිබඳන සඳහන්ව ඇත්තේ පුවත්පත් වාර්තාවල පමණක් බවයි. අරලියගහ මන්දිරයේ ඊයේ(06) පස්වරුවේ පැවති එක්සත් ජාතික පෙරමුණේ පාර්ලිමේන්තු කණ්ඩායම අග්‍රාමාත්‍ය රනිල් වික්‍රමසිංහ මහතා මේ බව සඳහන් කර තිබේ. පාර්ලිමේන්තු මන්ත්‍රීවරුන්ගේ කාර්යාල වියදම් වැඩි වී තිබෙන නිසා ඒ සම්බන්ධයෙන් පියවර ගත යුතු බවට මාස කිහිපයකට පෙර පක්ෂ නායකයින් හමුවූ අවස්ථාවේ යෝජනාවක් ඉදිරිපත් වු අතර එහිදි ඇමතිවරුන්ගේ වේතන සම්බන්ධයෙන් ද අදහස් ඉදිරිපත් වු බව අග්‍රාමාත්‍යවරයා පෙන්වා දෙයි. ඒ පිළිබඳව සාධාරණ යෝජනාවක් ඉදිරිපත් වුවහොත් මහා භාණ්ඩාගාරයෙන් ද විමසා බලා ඉදිරි පියවරක් ගැනීම පිළිබඳ තීරණය කළ හැකි බව තමා ඒ අවස්ථාවේ දැනුම්දුන් බව අග්‍රාමාත්‍ය රනිල් වික්‍රමසිංහ මහතා පවසයි. කෙසේවෙතත් ඊට පසු අවස්ථා ගණනාවකදී නැවත පක්ෂ නායකයින් මුණගැසුණ ද ඒ සම්බන්ධයෙන් කිසිදු අවස්ථාවක අදහස් දැක්වීමක් හෝ යෝජනාවක් ඉදිරිපත් නොවු බව අග්‍රාමාත්‍යවරයා පෙන්වා දී ඇත. මෙවැනි යෝජනාවක් ඉදිරිපත් වී ඇත්දැයි කථානායකවරයාගෙන් ද තමා විමසා සිටි අතර ඒ පිළිබඳව පක්ෂ නායකයින් අතර සාකච්ඡා වුවත් අවසන් තීරණයක් ගෙන නොමැති බව කථානායකවරයා ද ප්‍රකාශ කළ බව අග්‍රාමාත්‍යවරයා පවසයි.", "URL": "https://sinhala.adaderana.lk/news.php?nid=93964", "Category": null, "Parent URL": null}