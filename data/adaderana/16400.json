{"Source": "Adaderana", "Timestamp": "May 29, 2011 04:45 pm", "Headline": "ශ්‍රී ලාංකික ධීවරයින් 10 ක් යළි ඉන්දීය අත්අඩංගුවේ", "News Content": "ශ්‍රී ලාංකික ධීවරයින් 10 දෙනෙකු ඉන්දීය වෙරළාරක්ෂක භටයින් විසින් අත්අඩංගුවට ගෙන ඇතැයි විදෙස් මාධ්‍ය උපුටා දක්වයි. ඊයේ රාත්‍රීයේ ඉන්දීය මුහුදු සීමාවේ ධීවර කටයුතු කරමින් සිටියදී මෙම පිරිස හා ධීවර බෝට්ටු 2 ක් අත්අඩංගුවට ගත් බව පී.ටී.අයි පුවත් සේවය වාර්තා කරයි. අන්ද්‍රපෙදෙස් හි කාකිනාඩ ප්‍රදේශයට කි.මි. 120 ක් පමණ දුරින් මෙම ශ්‍රී ලාංකික ධීවරයින් පිරිස ධීවර කටයුතුවල නිරත වී ඇතැයි කියැවේ. මෙම පිරිස වෙරළාරක්ෂක භටයින් විසින් ඉදිරි පරීක්ෂණ කටයුතු සඳහා කාකිනාඩ පොලීසියට බාරදෙනු ඇතැයිද,ධීවර බෝට්ටු හා ආම්පන්නද,අත්අඩංගුවට පත් කි.ග්‍රෑම් 5000 ක මාළුද කානිනාඩ වරයාට භාරදෙනු ඇතැයිද සඳහන් වේ. 2011 වසර සලකන විට අනවසරෙන් ඉන්දීය මුහුදු සීමාවට ඇතුළු වී නීති විරෝධී ලෙස ධීවර කටයුතුවල නිරත වූ ශ්‍රී ලාංකික ධීවරයින් හා ධීවර බෝට්ටු අත්අඩංගුවට ගැනුණේ 8 වෙනි වරට බවත්,මේ වන විට වසරේ ගෙවීගිය කාල සීමාව තුළ ධීවර බෝට්ටු 17 ක්,ධීවරයින් 84 ක් හා මාළු කි.ග්‍රෑම් 18,900 ක් ඉන්දීය අත්අඩංගුවට පත්ව ඇති බව පී.ටී.අයි පුවත් සේවය වැඩිදුරටත් කියා සිටියි.", "URL": "https://sinhala.adaderana.lk/news.php?nid=16400", "Category": null, "Parent URL": null}