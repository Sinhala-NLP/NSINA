{"Source": "Adaderana", "Timestamp": "April 24, 2011 10:18 pm", "Headline": "මූන් ගේ වාර්තාව හෙට එළිදකියිද..?", "News Content": "එක්සත් ජාතීන්ගේ මහලේකම් බැන්කී මූන් මහතා පත් කළ ත්‍රිපුද්ගල කමිටු වාර්තාව හෙට දිනය තුළ සම්පූ‍ර්ණයෙන් ප්‍රකාශයට පත් කිරීමට බොහෝ දුරට ඉඩ‍ ඇති බව වාර්තා වේ. මොස්කව් සංචාරයක නිරත වූ බැන්කී මුන් මහතා මේ වන විට නිව්යෝර්ක් නුවරට පැමිණ ඇති බව ද එක්සත් ජාතීන්ගේ වාර්තා සඳහන් කරයි. අදාළ වාර්තාව සම්පූර්ණයෙන් ප්‍රකාශයට පත් කිරීමෙන් වළකින ලෙස ශ්‍රී ලංකා රජය පසුගිය දා ඉල්ලීමක් කරනු ලැබිණි. එහෙත් එය පිළිනොගත් එක්සත් ජාතීන්ගේ සංවිධානයේ මහලේකම්වරයාගේ වැඩ බලන මාධ්‍ය ප්‍රකාශක ෆර්හන් හක් ප්‍රකාශ කළේ අදාළ වාර්තාව කිසිදු වෙනසකින් තොරව ප්‍රකාශයට පත් කරන බවයි. ත්‍රිපුද්ගල කමිටුව විසින් පිටු 196කින් සමන්විත වාර්තාව පසුගිය 12 වැනිදා මහලේකම්වරයා වෙත භාරදෙන ලදී. එම වාර්තා මඟින් ශ්‍රී ලංකා රජයට සහ ආරක්ෂක අංශ වලට ඒකපාර්ශවික චෝදනා එල්ල කර ඇති බව දැනට අනාවරණ වී ඇති කරුණු මඟින් තහවුරු වී ඇත. මේ අතර බලවතුන්ගේ අවශ්‍යතාවන්ට අනුව ලොව කුඩා රටවලට අභියෝග එල්ල කිරීම පොදු තත්ත්වයක් බව එක්සත් ජාතීන්ගේ සංවිධානයේ පරමාණ න්‍යෂ්ටික ඒකකයේ හිටපු ප්‍රධානී මොහොමඩ් එල් බරාදි පවසයි. අමෙරිකාවේ හිටපු ජනාධිපති ජොර්ජ් ඩබ්ලිව් බුෂ් මහතා ඇතුළු ඔහුගේ සමීපතමයන් ද ජාත්‍යන්තර අපරාධ අධිකරණයක් හමුවට ගෙන යා යුතු බව ඔහු සඳහන් කරයි.", "URL": "https://sinhala.adaderana.lk/news.php?nid=15678", "Category": null, "Parent URL": null}