{"Source": "Adaderana", "Timestamp": "March 20, 2016 03:09 pm", "Headline": "කොරියාවෙන් ලංකාවට භික්ෂු රෝහලක්", "News Content": "ශ්‍රී ලංකාවේ භික්ෂු රෝහලක් ඉදිකිරීම සඳහා සහය වීමට කොරියානු බෞද්ධ දූත පිරිසක් ඉදිරිපත්ව තිබේ.දිවයිනට පැමිණ සිටින කොරියාවේ උල්ශාන් චාජේ භික්ෂු රෝහල් පද්ධතියේ අධිපති නොන්ග් හෑන්ග් භික්ෂුන් වහන්සේ ප්‍රමුඛ කොරියානු බෞද්ධ දූත පිරිසක් ඒ සඳහා ඉදිරිපත්ව ඇති බව ජනාධිපති මාධ්‍ය අංශය සඳහන් කළේය.එම දූත පිරිස අද(20) පෙරවරුවේ ජනාධිපති මෛත්‍රිපාල සිරිසේන මහතා හමුවු අවස්ථාවේ මෙම භික්ෂු රෝහල පිළිබඳ සාකච්ඡා වී තිබේ.පිළියන්දල, කිරිවත්තුඩුව ප්‍රදේශයේ ඉදිකිරීමට අපේක්ෂිත භික්ෂු රෝහල කාමර 34කින් යුතුව සියලු පහසුකම්වලින් සමන්විත අංග සම්පූර්ණ රෝහලක් ලෙස ඉදිකිරීමට නියමිත බව සඳහන්ය.භික්ෂු රෝහලක් ඉදිකිරීමට සහය වීම උත්කෘෂ්ඨ පිංකමක් බව එහිදී සඳහන් කර ඇති ජනාධිපතිවරයා මෙය ශ්‍රී ලංකාව සහ කොරියාව අතර දීර්ඝ කාලයක් පුරා පවතින සමීප සබදතාවය තවදුරටත් තහවුරු කෙරෙන සුවිශේෂී අවස්ථාවක් බව ද ප්‍රකාශ කර තිබේ.", "URL": "https://sinhala.adaderana.lk/news.php?nid=58421", "Category": null, "Parent URL": null}