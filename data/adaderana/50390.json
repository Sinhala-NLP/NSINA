{"Source": "Adaderana", "Timestamp": "April 2, 2015 02:31 pm", "Headline": "ෆුල් ෆේස් තහනම 27 තෙක් වලංගු නෑ", "News Content": "ෆුල් ෆේස් හෙල්මට් නීතිය අප්‍රේල් මස 02 වැනිදා සිට ක්‍රියාත්මක බවට නිකුත් කළ ගැසට් නිවේදනය ලබන 27 තෙක් බලරහිත කරමින් අභියාචනාධිකරණය අතුරු තහනම් නියෝගයක් නිකුත් කර තිබේ.යතුරු පැදිකරුවන් දෙදෙනෙකු විසින් ඉදිරිපත් කළ පෙත්සමක් සලකා බැලීමෙන් අනතුරුව අභියාචනාධිකරණයේ සභාපති විනිසුරු විජිත් මලල්ගොඩ සහ එච්.සී.ජේ.මඩවල යන විනිසුරු මඩුල්ල මෙම නියෝගය නිකුත් කර ඇති බව සඳහන්ය. පෙත්සම ඉදිරිපත් කරමින් පෙත්සම්කරුවන් පවසා ඇත්තේ මෙම තහනම හේතුවෙන් යතුරුපැදිකරුවන් විශාල ලෙස අසීරුතාවට පත්වන බවයි. එම නිසා එම තහනම වළක්වාලමින් අතුරු තහනම් නියෝගයක් නිකුත් කරන ලෙස පෙත්සම්කරුවන් අභියාචානාධිකරණයෙන් ඉල්ලා තිබේ.කරුණු සලකා බැලු අභියාචානාධිකරණය ලබන 27 වනදා දක්වා බල පැවැත්වෙන පරිදි අදාළ අතුරු තහනම් නියෝගයක් නිකුත් කළ බව අද දෙරණ අධිකරණ වාර්තාකරු සඳහන් කළේය.සම්පූර්ණයෙන් මුහුණ හා හිස ආවරණය වන පරිදි යතුරු පැදිකරුවන් විසින් භාවිතා කරන මෙම හෙල්මටය තහනම් කළ යුතු බවට තීරණය කෙරුණේ බැංකුවල පසුගිය කාලයේදී සිදුවූ කොල්ලකෑම් සැලකිල්ලට ගෙන බව පොලීසිය පැවසීය.කෙසේ වුවද ඊට එරෙහිව තරුණයින් පිරිසක් පසුගියදා ගාලු මුවදොර විරෝධතාවක්ද පවත්වා මහජන සාමය පිළිබඳ අමාත්‍ය ජෝන් අමතුරංග මහතා වෙත සංදේශයක් ද බාරදෙන ලදී.", "URL": "https://sinhala.adaderana.lk/news.php?nid=50390", "Category": null, "Parent URL": null}