{"Source": "Adaderana", "Timestamp": "October 15, 2013 02:07 pm", "Headline": "දුම්බීම නිසා වසරකට පුද්ගලයින් 20,000 ක් මියයනවා ", "News Content": "වසරකට මෙරට පුද්ගලයින් 20,000ක් පමණ දුම්බීම හේතුවෙන් ඇති වන විවිධ රෝගවලට ගොදුරුවීමෙන් මියයන බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. දිනකට මෙරට පුද්ගලයින් දහසක් පමණ විවිධ හේතූන් මත මරණයට පත් වන අතර එම පිරිස අතරින් 60% ක් බෝ නොවන රෝග වලට ගොදුරුවීමෙන් මියයන බව අමාත්‍යවරයා පවසයි. එම 60% අතුරෙන් වැඩිම පිරිසක් දුම්බීම හේතුවෙන් ඇති වන රෝග තත්ත්වයන් මත මියයන බව අමාත්‍යවරයා පෙන්වා දෙයි. දුම්බීමෙන් පෙනහළු සහ මුඛ පිළිකා වලට ගොදුරු වන රෝගීන්ට ප්‍රතිකාර ලබාදීම සඳහා රුපියල් ලක්ෂ 150ක පමණ මුදලක් වැය වන බව මෛත්‍රීපාල සිරිසේන අමාත්‍යවරයා සඳහන් කරයි. එවන් විශාල මුදලක් වැය කළ ද ඉන් බහුතරයකගේ ජීවිත බේරාගත නොහැකි බව අමාත්‍යවරයා සඳහන් පවසයි. මෛත්‍රිපාල සිරිසේන අමාත්‍යවරයා මේ අදහස් පළ කළේ පොළොන්නරුව, අරලගංවිල ප්‍රදේශයේ පැවති උත්සවයකට සහභාගී වෙමින්ය.", "URL": "https://sinhala.adaderana.lk/news.php?nid=38158", "Category": null, "Parent URL": null}