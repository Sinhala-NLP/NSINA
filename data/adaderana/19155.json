{"Source": "Adaderana", "Timestamp": "October 5, 2011 12:08 pm", "Headline": "ගාල්ල- මාතර මැතිවරණය ෂුවර් නෑ", "News Content": "ගාල්ල සහ මාතර දිස්ත්‍රීක්ක වල සිදුවෙමින් පවත්නා නීති විරෝධී මැතිවරණ ප්‍රචාරණ කටයුතු හා පාලනය කළ නොහැකි ප්‍රචාරණ ව්‍යාපාර හේතුවෙන් එකී ප්‍ර‍දේශවල මැතිවරණය පැවැත්වීම පිළිබඳ යළි සලකා බලන බව මැතිවරණ කොමසාරිස් මහින්ද දේශප්‍රිය මහතා පවසයි. ඒ අනුව ගාල්ල හා මාතර යන මහනගර සභාවල ඡන්ද විමසීම නියමිත දින පවත්වනවා ද නැද්ද යන්න පිළිබඳ විශේෂ සාකච්ඡාවක් අද පැවැත්වෙන බව මැතිවරණ කොමසාරිස් මහින්ද දේශප්‍රිය මහතා කියා සිටියි. ලබන 8 වැනිදා අදාළ මහනගර සභාවල ඡන්ද විමසීම නියමිත පරිදි පවත්වනවාද නැද්ද යන්න පිළිබඳ එම දිස්ත්‍රික්කවල තේරීම්භාර නිලධාරීවරුන් සමග අද සාකච්ඡා කිරීමෙන් අනතුරුව තීරණයකට එළඹෙන බව මහින්ද දේශප්‍රිය මහතා ප්‍රකාශ අද දෙරණට සඳහන් කළේය. අද මධ්‍යම රාත්‍රි‍යෙන් පසු මැතිවරණයට අදාළ සියලු ප්‍රචාරක කටයුතු අවසන් විය යුතු බව ඔහු වැඩිදුරටත් කියා සිටියේය. එසේම අපේක්ෂකයින්ගේ නිවෙස්වල හෝ ඔවුන්ගේ ප්‍රචාරක කාර්යාලවල මැතිවරණ ප්‍රචාරක පුවරු කිසිවක් ප්‍රදර්ශනය කළ ‍නොහැකි බව මැතිවරණ කොමසාරිස්වරයා අවධාරණය කර සිටියේය.", "URL": "https://sinhala.adaderana.lk/news.php?nid=19155", "Category": null, "Parent URL": null}