{"Source": "Adaderana", "Timestamp": "February 3, 2019 01:51 pm", "Headline": "රේගුව තවමත් අකුරට වැඩ", "News Content": "රේගු නිලධාරීන් ආරම්භ කළ අකුරට වැඩ කිරීමේ වෘත්තීය ක්‍රියාමාර්ගයත් සමඟ මේ වන විට නිෂ්කාශනය කරනු ලබන්නේ අල, ළූණු සහ ඖෂධ වර්ග පමණක් බව රේගු මාණ්ඩලික නිලධාරීන්ගේ සංගමයේ ලේකම් විපුල මිනුවම්පිටිය මහතා පවසයි. මෙම ගැටළුවට කඩිනම් විසදුම් ලබාදීමට පියවර නොගතහොත් ලබන සතිය වන විට අත්‍යවශ්‍ය භාණ්ඩවල හිඟයක් මතුවනු ඇති බව අත්‍යාවශ්‍ය ආහාර ද්‍රව්‍ය ආනයනකරුවන් හා වෙළෙඳුන්ගේ සංගමය පෙන්වා දෙන්නේය. මේ අතර රේගු සේවකයින් ආරම්භ කළ අකුරට වැඩ කිරීමේ වෘත්තීය ක්‍රියාමාර්ගය අද (03) පස්වන දිනටත් ක්‍රියාත්මකයි. රේගු අධ්‍යක්ෂ ජනරාල්වරිය වන පී.එස්.එම්. චාර්ල්ස් මහත්මිය හදිසියේ ස්ථාන මාරුකර ඒ වෙනුවට විශ්‍රාමික නාවික හමුදා නිලධාරියෙකු පත්කිරීමට විරෝධය පලකරමින් රේගු වෘත්තීය සමිති සන්ධානය පසුගිය බදාදා ආරම්භ කළ අකුරට වැඩ කිරීමේ වෘත්තීය ක්‍රියාමාර්ගය අද පස්වන දිනටත් ක්‍රියාත්මක වේ. ඒ, වෘත්තීය ක්‍රියාමාර්ගයේ නිරත රේගු නිලධාරීන් හා මුදල් අමාත්‍යවරයා අතර පසුගිය පළමුවනදා පැවති සාකච්ඡාවද විසඳුමකින් තොරව අවසන් වූ පසුබිමකයි. වෘත්තීය ක්‍රියාමාර්ගය හේතුවෙන් රේගු මූලස්ථානයේ කටයුතු අඩාල වී ඇති අතර, රේගු නිෂ්කාශන අංශයෙන් සාමාන්‍ය භාණ්ඩ නිෂ්කාශනය කිරීම නවතා තිබේ. ඒ අනූව මේ වන විට නිෂ්කාශනය කරනු ලබන්නේ අල, ළූණු සහ ඖෂධ වර්ග පමණක් බව වෘත්තීය ක්‍රියාමාර්ගයේ නිරත වෘත්තීය සමිති පෙන්වා දෙන්නේය. මෙම තත්ත්වය තුළ දෛනිකව රජයේ ආර්ථිකයට එක්වන රුපියල් බිලියන 4ක පමණ ආදායම රුපියල් බිලියන 2 පමණ දක්වා සීග්‍රෙයන් පහළ බැස ඇත. මෙලෙස උද්ගතව ඇති තත්ත්වයට විසඳුම් ලබාදීමට රජය කඩිනම් පියවරක් නොගතහොත් ලබන සතිය වන විට අත්‍යවශ්‍ය භාණ්ඩවල හිඟයක් මතුවනු ඇති බව අත්‍යාවශ්‍ය ආහාර ද්‍රව්‍ය ආනයනකරුවන් හා වෙළෙඳුන්ගේ සංගමය පෙන්වා දෙයි. ඒ අනූව රේගුවෙන් තම භාණ්ඩ නිදහස් කර ගැනීමට නොහැකි වීම හේතුවෙන් මතුව ඇති අපහසුතාව හා අලාභය නිසා ලබන අඟහරුවාදා හර්තාල් ව්‍යාපාරයක නිරත වීමට අත්‍යාවශ්‍ය ආහාර ද්‍රව්‍ය ආනයනකරුවන් හා වෙළෙඳුන්ගේ සංගමය තීරණය කර ඇත.", "URL": "https://sinhala.adaderana.lk/news.php?nid=103623", "Category": null, "Parent URL": null}