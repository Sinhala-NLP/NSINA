{"Source": "Adaderana", "Timestamp": "June 5, 2011 02:44 pm", "Headline": "පුංචි ආණ්ඩු 67 ක් වෙනුවෙන් මනාප අංක  ලබා දී අවසන්", "News Content": "පළාත් පාලන ආයතන 67ක් සඳහා පැවැත්වීමට නියමිත මැතිවරණයට අදාළ මනාප අංක නිකුත් කර අවසන් බව මැතිවරණ මහලේකම් කාර්යාලය පවසයි. 2010 ඡන්ද හිමි නාමලේඛනයට අනුව මැතිවරණය පැවැත්වීමට අවශ්‍ය කටයුතු සුදානම් කරමින් සිටින බව අතිරේක මැතිවරණ කොමසාරිස් ඩබ්ලිව්.පි.සුමනසිරි මහතා ප්‍රකාශ කළේය. 2010 වර්ෂයේ ඡන්ද හිමිනාමලේඛනය මේ මස 31 වන දින සහතික කිරීමට නියමිතය. නාමයෝජනා ප්‍රතික්ෂේප වීම සම්බන්ධයෙන් අධිකරණයට පෙත්සම් ඉදිරිපත් වී තිබීම, ලෝක කුසලාන ක්‍රිකට් තරගාවලිය පැවැත්වීම සහ බිම්බෝම්බ ඉවත් නොකිරීම යන හේතුමත පළාත් පාලන ආයතන කිහිපයක ඡන්දය විමසීම කල් දමා තිබුණි. ඊට අදාළ ඡන්ද විමසීම ලබන මස 23 වන දින පැවැත්වීමට මැතිවරණ කොමසාරිස්වරයා තීරණය කර ඇත.. ඒ අනුව මහනගර සභාවක් , නගර සභා 7ක් සහ ප්‍රාදේශීය සභා 59ක් සඳහා එදින මැතිවරණය පැවැත්වෙනු ඇත.", "URL": "https://sinhala.adaderana.lk/news.php?nid=16564", "Category": null, "Parent URL": null}