{"Source": "Adaderana", "Timestamp": "February 11, 2017 10:17 pm", "Headline": "ප්‍රසන්න-රුවන් බහින් බස් වෙයි", "News Content": "උඩුගම්පොළ සති පොළ භූමිය විවෘත කිරීමේ උත්සවය මුල් කර ගනිමින් එක්සත් ජනතා නිදහස් සන්ධාන පාර්ලිමේන්තු මන්ත්‍රී ප්‍රසන්න රණතුංග මහතා සහ ඔහුගේ සහෝදරයෙකු වු ශ්‍රී ලංකා නිදහස් පක්ෂ මිනුවන්ගොඩ ආසන සංවිධායක රුවන් රණතුංග මහතා අතර බහින් බස්වීමක් සිදු වී තිබේ.කෙසේවෙතත් බස්නාහිර පළාත් ප්‍රධාන අමාත්‍යවරයා නොපැමිණි බැවින් මිනුවන්ගොඩ ප්‍රාදේශීය සභා මන්ත්‍රිවරුන්ගේ මැදිහත්වීමෙන් සතිපොළ විවෘත කෙරුණි.පසුගිය රජයේ ආර්ථික සංවර්ධන අමාත්‍යංශයේ සහ මිනුවන්ගොඩ ප්‍රාදේශීය සභාවේ මූල්‍ය ප්‍රතිපාදන මත ඉදි කළ උඩුගම්පොළ සති පොළ භූමිය අද (11) පෙරවරුවේ බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතාගේ ප්‍රධානත්වයෙන් විවෘත කිරීමට නියමිතව තිබු අතර ඊයේ(10) පස්වරුවේ සතිපොළ භූමිය වෙත ගිය එක්සත් ජනතා නිදහස් සන්ධාන පාර්ලිමේන්තු මන්ත්‍රී ප්‍රසන්න රණතුංග මහතා එහි අවසන් සංවර්ධන කටයුතු නිරීක්ෂණය කළේය.එහිදී අද විවෘත කිරීමට නියමිතව තිබු සතිපොළ භූමියේ සමරු ළුලකයද ප්‍රසන්න රණතුංග මන්ත්‍රීවරයා ඉදිරියේදීම මෙලෙස සවි කරනු ලැබීය.පසුව ශ්‍රී ලංකා නිදහස් පක්ෂ මිනුවන්ගොඩ ආසන සංවිධායක රුවන් රණතුංග මහතා එම ස්ථානයට පැමිණි අතර ඔහු සහ ප්‍රසන්න රණතුංග මන්ත්‍රිවරයා අතර එහිදී බහින් බස්වීමක් හට ගත්තේය.ඒ මිනුවන්ගොඩ ප්‍රාදේශීය සභාවේ හිටපු සභාපතිවරයාගේ නම සතිපොළ භූමියේ ඉදිකළ සමරු ළුලකයේ සටහන් කර තිබීම හේතුවෙනි.කෙසේවෙතත් ඊයේ රාත්‍රියේ අදාළ සමරු ළුලකය කිසියම් අයෙකු විසින් ගලවා ඉවත් කර තිබුණි.ඒ අනුව අද පෙරවරු 10ට උඩුගම්පොළ සතිපොළ භූමිය බස්නාහිර පළාත් ප්‍රධාන අමාත්‍යවරයාගේ ප්‍රධානත්වයෙන් විවෘත කිරීමට නියමිතව තිබුණත් ඊට පෙර එම ස්ථානයට පැමිණි මිනුවන්ගොඩ ප්‍රාදේශීය සභාවේ හිටපු සභාපතිවරයා ඇතුළු ප්‍රාදේශීය සභා මන්ත්‍රීවරු සහ ප්‍රදේශවාසීන් පිරිසක් පෙරවරු 9.01ට යෙ‍දුණු සුභ මොහොතින් සතිපොළ විවෘත කිරීමට පියවර ගත්තේය.සමරු ළුලකය එහි නොතිබීම හේතුවෙන් අදාළ පිරිස සමරු ළුලකයට සමාන ස්ටිකරයක් එහි අලවා එය විවෘත කිරීමට පියවර ගත්තේය.ඉන් අනතුරුව ප්‍රසන්න රණතුංග මන්ත්‍රීවරයා සතිපොළ භූමිය වෙත පැමිණි අතර ඔහු සතිපොළ භූමිය නිරීක්ෂණය කිරීමෙන් අනතුරුව ජන හමුවක්ද පැවැත්වුණි.කෙසේවෙතත් මෙම සිදුවීම සම්බන්ධයෙන් අප බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතාගෙන් කළ විමසීමකදී ඔහු සඳහන් කළේ අදාළ විවෘත කිරීමට තමන්ගේ සම්බන්ධයක් නොමැති බවයි.", "URL": "https://sinhala.adaderana.lk/news.php?nid=69468", "Category": null, "Parent URL": null}