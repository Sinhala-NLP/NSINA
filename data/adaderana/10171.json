{"Source": "Adaderana", "Timestamp": "August 12, 2010 08:07 am", "Headline": "වී මිලදි ගැනීම කිසිවිටෙකත් නවතා නෑ", "News Content": "ඇතැම් පුද්ගලයින් විවිධ චෝදනා එල්ල කළ ද වී මිලදි ගැනීමේ කටයුතු කිසි විටකත් නවතා නොමැති බව වී අලෙවි මණ්ඩලයේ සභාපති කේ බී. ජයසිංහ මහතා පවසයි. අනුරාධපුරය, අම්පාර, පොළොන්නරුව, හම්බන්තොට ඇතුළු ප්‍රදේශ රැසකින් වී මිලදී ගැනීමේ කටයුතු අඛණ්ඩව සිදුකරන බව ඔහු සඳහන් කළේය. ඒ සඳහා ප්‍රමාණවත් ගබඩා පහසුකම් පවතින බව ද කේ. බී. ජයසිංහ මහතා ප්‍රකාශ කළේය. වී අලෙවි මණ්ඩලය සතුව දිවයින පුරා ගබඩා 136ක් පවතින බවත් උතුරු නැගෙනහිර පළාත් වලද ඉදිරියේදී අලුතින් ගබඩා ඉදිකිරීමට සැළසුම් කර ඇති බවත් ඔහු පැවසීය. මේ වන විට මහ කන්නයේ සහ යල කන්නයේ මෙට්‍රික් ටොන් 70,000ක් පමණ මිලදී ගෙන ඇති බව වී අලෙවි මණ්ඩලයේ සභාපතිවරයා වැඩිදුරටත් ප්‍රකාශ ක‍ළේය. විශේෂයෙන් මෙසේ මිලදි ගන්නා වී තොග ආරක්ෂක තොග වශයෙන් තබා ගන්නා බැවින් ඒවායේ තෙතමනය සහ නිසි ප්‍රමිතිය පිළිබඳ වැඩි අවධානයක් යොමු කරන බව ද කේ. බී. ජයසිංහ මහතා පැවසීය.", "URL": "https://sinhala.adaderana.lk/news.php?nid=10171", "Category": null, "Parent URL": null}