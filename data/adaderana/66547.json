{"Source": "Adaderana", "Timestamp": "November 29, 2016 05:07 pm", "Headline": " ප්‍රසිද්ධියේ අපහාස කළ තවුහිද් ජමාත් ලේකම් යළි රිමාන්ඩ්", "News Content": "ආගම්වාදය ඉස්මතු වන ආකාරයෙන් ක්‍රියා කිරීමේ චෝදනා මත අත්අඩංගුවට ගෙන රිමාන්ඩ් භාරයට පත් කර සිටින ශ්‍රී ලංකා තවුහිජ් ජමාද් සංවිධානයේ ලේකම් අබ්දුල් රාසික්ට ඇප ලබාදීම කොළඹ මහේස්ත්‍රාත් අධිකරණය ප්‍රතික්ෂේප කර තිබේ.අදාළ නඩුව අද(29) කැඳවු අවස්ථාවේ දී විත්ති පාර්ශවය විසින් අධිකරණයෙන් ඇප ඉල්ලා තිබුණි.එම ඉල්ලීමට විරෝධය පළ කළ කොළඹ අපරාධ කොට්ඨාසය සිද්ධිය සම්බන්ධයෙන් පරීක්ෂණ තවමත් අවසන්ව නොමැති බැවින් සැකකරු රිමාන්ඩ් භාරයට පත් කරන ලෙස අධිකරණයෙන් ඉල්ලා සිටියේය.මෙහිදී අගතියට පත් පාර්ශවය වෙනුවෙන් පෙනී සිටි නීතීඥයින් පවසා සිටියේ ජාතිවාදය ඇති වන ආකාරයෙන් ක්‍රියාකිරීම තුළින් මොහු එක්සත් ජාතීන්ගේ සිවිල් හා දේශපාලන අයිතිවාසිකම් පිළිබඳ ප්‍රඥප්තිය යටතේ වරදක් සිදුකර ඇති බවයි.ඒ අනුව අදාළ චෝදනාවට ඔහුට ඇප ලබාදීමට හැකියාවක් නොමැති බව ද අගතියට පත් පාර්ශවයේ නීතීඥවරයා සඳහන් කර සිටි බව අද දෙරණ අධිකරණ වාර්තාකරු සඳහන් කළේය.අදාළ කරුණු සලකා බැලු කොළඹ මහේස්ත්‍රාත් අධිකරණය අදාළ ඉල්ලීම ප්‍රතික්ෂේප කරමින් සැකකරු ලබන 09 වන දින දක්වා රිමාන්ඩ් භාරයට පත් කර තිබේ.", "URL": "https://sinhala.adaderana.lk/news.php?nid=66547", "Category": null, "Parent URL": null}