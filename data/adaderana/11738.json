{"Source": "Adaderana", "Timestamp": "October 26, 2010 08:11 am", "Headline": "ප්‍රභාකරන්ගේ මරණය ඉන්දියාව නිල වශයෙන් පිළිගනියි", "News Content": "එල්. ටී. ටී ඊ නායක වේලුපිල්ලෙයි ප්‍රභාකරන්ගේ මරණය ප්‍රථමවරට ඉන්දියාව නිල වශයෙන් පිළිගෙන තිබේ. ඒ අනුව හිටපු ඉන්දීය අග්‍රාමාත්‍ය රජීව් ගාන්ධි මහතා ඝාතනය කිරීමේ සිද්ධියේ ප්‍රධාන සැකකරු ලෙස මින් ඉදිරියට ප්‍රභාකරන් නොසලකන බව ද සඳහන්ය. අදාළ ඝාතන සිද්ධියේ ප්‍රධාන සැකකරු ප්‍රභාකරන් වූ අතර දෙවන සැකකරු ලෙස සැලකුණේ පොට්ටු අම්මාන් හෙවත් ශන්මුගනාදන් ශිවශංකරන්ය. ඒ අනුව එම සැකකරුවන් දෙදෙනාම අදාළ චෝදනා වලින් ඉවත් කර ඇති බව විනිශ්චයකාර කේ. දක්ෂිණමූර්ති සඳහන් කර තිබේ. එල්. ටී. ටී ඊ බුද්ධි අංශ නායක පොට්ටු අම්මාන් එසේ ඉවත් කිරීමට තීරණ කර ඇත්තේ මධ්‍යම විමර්ශන අංශයේ විශේෂ අධීක්ෂණ ඒකකයක් මගින් ගොනු කරන ලද වාර්තාවක් පදනම් කරගෙනය. එම ඒකකය 1991 රජීව් ගාන්ධි ඝාතනය සම්බන්ධව පුළුල් විමර්ශනයක් සිදුකිරීම සඳහා 1998 දී පිහිටුවන ලද්දකි. ඉන්දීය නීතියට අනුව අදාළ සැකකරුවන්ට එරෙහිව පවතින චෝදනා ඔවුන්ගේ මරණයත් සමග ඉබේම ඉවත්ව යයි. 2009 මැයි 18 වන දින ශ්‍රී ලංකා රජයේ හමුදා ප්‍රහාර වලින් ප්‍රභාරකරන් මරණයට පත්වූ අතර ඔහුගේ මළ සිරුරෙහි ඡායාරූප ද ලොව පුරා මාධ්‍ය ඔස්සේ ප්‍රචාරය විය. නමුත් ඔහුගේ මරණය පිළිබඳ සාමාන්‍ය මරණ සහතිකයක් ශ්‍රී ලංකාව නිකුත් කර තිබුණේ නැත. පොට්ටු අම්මාන්ගේ මරණය පිළිබඳව ද කිසිදු ඡායාරූපයක් හෝ සහතිකයක් ශ්‍රී ලංකාව නිකුත්කර නොතිබිණි. ඔවුන්ගේ මරණය සත්‍යයක්ද යන්න පිළිබඳව විවිධ කටකතා පැතිරීමට එය හේතුවක් විය. කෙසේ හෝ පසුගිය වසරේ 1989 දී සිදුවූ ද්‍රවිඩ දේශපාලඥයකු වන ඒ. අමිර්තලිංගම්ගේ ඝාතන නඩුව නැවත විමසීමත් සමග ශ්‍රී ලංකා පොලීසිය විසින් ප්‍රභාකරන් හා පොට්ටු අම්මාන්ගේ මරණය පිළිබඳව වාර්තාවක් පිළියෙළ කරනු ලැබීය.", "URL": "https://sinhala.adaderana.lk/news.php?nid=11738", "Category": null, "Parent URL": null}