{"Source": "Adaderana", "Timestamp": "September 29, 2017 04:33 pm", "Headline": "පොලොන්නරුවට ත්‍රෛභාෂා ජාතික පාසලක්", "News Content": "පොලොන්නරුව, කඳුරුවෙල ප්‍රදේශයේ ඉදිකෙරෙන ත්‍රෛභාෂා ජාතික පාසලේ ඉදිකිරිම් කටයුතු ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද(29) පෙරවරුවේ ආරම්භ කෙරිණි. අනුරාධපුර, ත්‍රිකුණාමලය, අම්පාර, සහ මඩකලපුව වැනි යාබද දිස්ත්‍රික්කවල බහුවාර්ගික හා ත්‍රෛභාෂා අධ්‍යාපනය සහිත මිශ්‍ර පාසලක අවශ්‍යතාව මෙමගින් ඉටු වන බව සඳහන්ය. ඉංග්‍රීසි මාධ්‍ය අධ්‍යාපනය ප්‍රචලිත කරීම මෙන්ම ගෝලීය තරඟකාරි සමාජ ආර්ථික ලෝකයට ගැළපෙන ජාතික සංහිඳියාවට හා සමාජ ඒකාග්‍රතාව තහවුරුවන පරිදි උසස් දැනුමකින් යුත් දරු පරපුරක් බිහි කිරිම මෙම පාසල ඉදිකිරිමේ මූලික අරමුණ වී ඇති බව ජනාධිපති මාධ්‍ය අංශය පැවසුවේය. 6 ශ්‍රේණියෙන් ආරම්භ කර උසස් පෙළ දක්වා පංති පැවැත්විමට නියමිත මෙම පාසල සියලු පහසුකම්වලින් සමන්විතව 2019 වසරේදී අධ්‍යාපන කටයුතු සඳහා විවෘත කිරීමට නියමිතය.", "URL": "https://sinhala.adaderana.lk/news.php?nid=78159", "Category": null, "Parent URL": null}