{"Source": "Adaderana", "Timestamp": "June 6, 2018 01:55 pm", "Headline": "බැසිල්ට එරෙහි නඩුවේ වැඩිදුර විභාගයට දින නියමය වෙයි", "News Content": "රජයේ මුදල් සාවද්‍ය ලෙස පරිහරණය කළ බවට චෝදනා කරමින් හිටපු ආර්ථික සංවර්ධන ඇමති බැසිල් රාජපක්ෂ ඇතුළු විත්තිකරුවන් 4 දෙනෙකුට එරෙහිව ගොනුකර ඇති නඩුවේ වැඩිදුර විභාගය නොවැම්බර් මස 01 වන දා සිට ආරම්භ කිරීමට කොළඹ මහාධිකරණය අද(06) නියම කළේය. කොළඹ මහාධිකරණ විනිසුරු ආර් .ගුරුසිංහ මහතා ඉදිරියේ නඩුව කැඳවනු ලැබීය. අනතුරුව නඩු විභාගය නොවැම්බර් මස 01 වනදා සිට යළි පැවැත්වීමට නියම කළ මහාධිකරණ විනිසුරුවරයා එදිනට සාක්ෂිකරුවන්ට අධිකරණයේ පෙනී සිටින මෙන් ද අවවාද කළේය. ඉකුත් ජනාධිපතිවරණය සමයේ අඩු ආදායම් ලාභීන් අතර නිවාස ආධාර ලබාදීම සඳහා රුපියල් මිලියන 2992 ක මුදලක් වැය කිරීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් හිටපු ආර්ථික සංවර්ධන ඇමති බැසිල් රාජපක්ෂ ,එම අමාත්‍යාංශයේ හිටපු ලේකම් වෛද්‍ය නිහාල් ජයතිලක, දීවිනැගුම දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක, එම දෙපාර්තමේන්තුවේ හිටපු නියෝජ්‍ය අධ්‍යක්ෂ ජනරාල් බන්දුල තිලකසිරි යන අයට එරෙහිව නීතිපතිවරයා පොදු දේපළ පනත යටතේ නඩු පවරා තිබේ.", "URL": "https://sinhala.adaderana.lk/news.php?nid=90449", "Category": null, "Parent URL": null}