{"Source": "Adaderana", "Timestamp": "February 14, 2019 11:44 am", "Headline": "සාදයට ගිය පමණින් කලාකරුවන් මධූෂ් සමඟ සම්බන්ධයි කියන්න බෑ", "News Content": "මාකඳුරේ මධුෂ් සමඟ ඩුබායි හිදී පැවති සාදයට එක්ව සිටි කලාකරුවන්ගේ සම්බන්ධකමක් ඇතැයි පැවසිය නොහැකි බව කෘෂිකර්ම, වාරිමාර්ග සහ ග්‍රාමිය ආර්ථික කටයුතු රාජ්‍ය අමාත්‍ය වසන්ත අලුවිහාරේ මහතා පවසයි. මහනුවරදී ඊයේ(13) පස්වරුවේ මාධ්‍ය වෙත අඳහස් දක්වමින් ඒ මහතා මේ බව සඳහන් කළේය. ඩුබායි රාජ්‍යයේ පැවති සාදයට කලාකරුවන් එක් වු පමණින් කිසිවිටෙකත් ඔවුන් මධූෂ් සමඟ සම්බන්ධකම් පැවැත් වු බවට චෝදනා කළ නොහැකි අතර, කලාකරුවන්ට ආරාධනාවක් ලැබුණ විට ඔවුන් එය පිළිගන්නා බව ද රාජ්‍ය අමාත්‍යවරයා මෙහිදි වැඩිදුරටත් පැවසීය. මෙහිදී මාධ්‍යවේදීන් විසින් රාජ්‍ය අමාත්‍යවරයාගෙන් මාකඳුරේ මධුෂ් සමඟ දේශපාලඥයින් සම්බන්ධකම් පවත්වා ඇතැයි වාර්තා වීම පිළිබඳව ද කරුණු විමසා සිටියේය. එහිදී පිළිතුරු ලබා දුන් අලුවිහාරේ මහතා කියා සිටියේ, එවැනි චෝදනාවක් එල්ල කරන පුද්ගලයින් විසින් නාමලේඛනයක් ඉදිරිපත් කර නොමැති බවයි. යම් දේශපාලඥයෙකුට චෝදනා කරන්නේ නම් ඔවුන්ගේ නම් හෙළි කළ යුතු බව ද ඔහු සඳහන් කළේය. කෙසේ වෙතත් ඉදිරියේ දී ජනාධිපතිවරයාගේ උපදෙස් මත මධූෂ්ව ලංකාවට ගෙන්වා ගැනීමට බලාපොරොත්තු වන බව ද ඔහු සඳහන් කළේය. මධූෂ් පමණක් නොව මහබැංකු බැඳුම්කර සිදුවීමට සම්බන්ධ අයත් මෙරටට ගෙන්වීමට බලාපොරොත්තු වන බවත්, එයට අදාළ නීතිය නිසි ලෙස ක්‍රියාත්මක වන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=104292", "Category": null, "Parent URL": null}