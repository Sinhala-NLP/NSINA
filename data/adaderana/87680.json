{"Source": "Adaderana", "Timestamp": "April 19, 2018 12:14 pm", "Headline": "‍මුතුරාජවෙල තෙත්බිම් කලාපය  වන සංරක්ෂණයට ලබාදීමේ අවසන් වාර්තාව ඉදිරිසතියේ ජනපතිට ", "News Content": "මුතුරාජවෙල තෙත්බිම් කලාපයේ මධ්‍යම පරිසර අධිකාරියට අයත් කොටස වන සංරක්ෂණ දෙපාර්තමේන්තුවට ලබාදීම සම්බන්ධයෙන් වූ අවසන් වාර්තාව ඉදිරි සතියේදී ජනාධිපති මෛත්‍රීපාල සිරිසේන මහතා වෙත බාරදීමට නියමිතව තිබේ. ඉන් අනතුරුව ඊට අදාළ ගැසට් නිවේදනය ප්‍රකාශයට පත් කිරිමට නියමිත බව මධ්‍යම පරිසර අධිකාරිය සඳහන් කළේය. ගැසට් නිවේදනය ප්‍රකාශයට පත් කිරිමෙන් පසු එම අධිකාරියට අයත් පරිසර ආරක්ෂණ කලාපය සංරක්ෂණය කිරිමේ නීත්‍යානූකූල බලය වන සංරක්ෂණ දෙපාර්තමේන්තුවට හිමි වනු ඇත. මධ්‍යම පරිසර අධිකාරියට අයත් පරිසර ආරක්ෂණ කලාපය වන සංරක්ෂණ දෙපාර්තමේන්තුවට ලබාදීම සම්බන්ධයෙන් වූ සාකච්ඡා පසුගියදා පැවැත් විණි. ඉඩම් දෙපාර්තමේන්තුව, මිනින්දෝරු දෙපාර්තමේන්තුව, වන සංරක්ෂණ දෙපාර්තමේන්තුව, මධ්‍යම පරිසර අධිකාරිය ඇතුළු රාජ්‍ය නිලධාරින් අතර එම සාකච්ඡා පැවැති බව සඳහන්ය. ඒ අනුව මෙම වසර අවසන්විමට ප්‍රථම මධ්‍යම පරිසර අධිකාරියට අයත් පරිසර ආරක්ෂණ කලාපය වන සංරක්ෂණ දෙපාර්තමේන්තුවට හිමිවන අතර එය වනජිවී කලාපයක් ලෙස සංරක්ෂණය කිරිමට නියමිතය.", "URL": "https://sinhala.adaderana.lk/news.php?nid=87680", "Category": null, "Parent URL": null}