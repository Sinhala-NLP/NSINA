{"Source": "Adaderana", "Timestamp": "August 21, 2012 10:48 am", "Headline": "සෞඛ්‍ය අමාත්‍යංශයට තරුණ කැලගේ සහය ඇවැසිවෙයි", "News Content": "බෝනොවන රෝග පාලනය කිරීම සඳහා තරුණ තරුණියන්ගේ සහයෝගය ලබා ගනිමින් විශේෂ වැඩපිළිවෙළක් ක්‍රියාත්මක කිරීමට සෞඛ්‍ය අමාත්‍යංශය තීරණය කර තිබේ. සෑම දිස්ත්‍රික්කයක්ම ආවරණය වන පරිදි තරුණ තරුණියන් යොදා ගනිමින් මෙම වැඩසටහන ක්‍රියාත්මක කිරීමට නියමිතය. දිනකට මෙරට සිදුවන මරණවලින් සියයට 70 ක් බෝනොවන රෝග හේතුවෙන් සිදුවන බව සෞඛ්‍ය අමාත්‍යංශය පෙන්වාදෙයි. බෝනොවන රෝගවලින් සිදුවන මරණ සියයට 80 ක් වළක්වා ගත හැකි බව සෞඛ්‍ය අමත්‍යංශය අවධාරණය කර සිටියි. අධි රුධිර පීඩනය, ස්ථූලභාවය වැනි බොනොවන රෝග තත්ත්වයන් මෙරට බහුලව දක්නට ලැබෙන අතර ශරීර ව්‍යායාම අඩවීම මීට හේතුවී තිබේ. මෙරට ජනගහනයෙන් සියයට 26 ක් කිසිදු ව්‍යායාමයක නොයෙදෙන බව සෞඛ්‍ය අමාත්‍යංශය සිදුකළ සමීක්ෂණයකින් හෙළිවී ඇත. එම නිසා මේ පිළිබඳව තරුණ පරපුර දැනුවත් කිරීම වැදගත් බැවින් මෙම නව වැඩපිළිවෙළ ක්‍රියාත්මක කරන බව සෞඛ්‍ය අමාත්‍යංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=26760", "Category": null, "Parent URL": null}