{"Source": "Adaderana", "Timestamp": "February 6, 2019 09:53 pm", "Headline": "රේගුවේ මාෆියාව මංගල හෙළි කරයි", "News Content": "ශ්‍රී ලංකාවේ රේගුව මෙහෙයවනු ලබන්නේ මෙරට සිටින එක්තරා ව්‍යාපාරික මාෆියාවක් විසින් බව මුදල් හා ජනමාධ්‍ය අමාත්‍ය මංගල සමරවීර මහතා පවසයි. අද (06) පැවති මාධ්‍ය හමුවක දී අමාත්‍යවරයා මේ බව කියා සිටියේය. මෙහිදී අදහස් දක්වමින් මුදල් හා ජනමාධ්‍ය අමාත්‍ය මංගල සමරවීර මහතා පැවසූවේ රේගුව මෙහෙයවන්නේ මේ රටේ සිටින එක්තරා ව්‍යාපාරික මාෆියාවක් විසින් බවත් එම ව්‍යාපාරික මාෆියාවට අතහිත දෙන යම් යම් නිලධාරීන් එහි සිටීමට හැකියාවක් ඇති බවත්ය. උදාහරණයක් වශයෙන් ලංකාවට විදේශ විනිමය විශාල වශයෙන් ගම්මිරිස් ජාවාරම සහ පුවක් ජාවාරම අහිමි කරන ජාවාරම් වන බව අමාත්‍යවරයා පැවසීය. ඉන්දියාවත් සමඟ තියෙන ගිවිසුම අනුව සීමාරහිතව ඉන්දියාවට විශේෂයෙන්ම මේ පුවක් යැවීමට හැකි බවත්, යවන්නේ ලංකාවේ පුවක් නොවන බවත් , ඉන්දුනීසියාවේ ගේන පුවක් ලංකාවේ දී කුඩා වෙනස්කම් කර ඉන්දියාවට යවන බවත් ප්‍රකාශ කරමින් ඔහු සඳහන් කලේ ඒ සියල්ල වෙන්නේ නීතිවිරෝධී ලෙසින් බවයි. මෙහිදී අමාත්‍යවරයා වැඩිදුරටත් කියා සිටියේ පසුගිය රජය විසින් 2012 දී මෙම ජාවාරම හඳුන්වා දුන් බවත්, පසුගිය රජයේ සිටි ඉහළම පුද්ගලයින් මෙම ජාවාරමේ නිරත වූ බවත්, වත්මන් ආණ්ඩුවේ අයත් මේ ජාවාරමට එකතු වී ඇති බවත්ය.", "URL": "https://sinhala.adaderana.lk/news.php?nid=103824", "Category": null, "Parent URL": null}