{"Source": "Adaderana", "Timestamp": "January 26, 2018 02:24 pm", "Headline": "ගුටි කාපු මන්ත්‍රීවරු බලන්න ආණ්ඩුකාරවරයා රෝහලට ගිහින්", "News Content": "ඌව පළාත් සභා පරිශ්‍රය අසලදී පහරදීමෙන් තුවාල ලැබූ පළාත් මන්ත්‍රීවරුන්ගේ සුව දුක් විමසීමට ඌව පළාත් ආණ්ඩුකාර අධිනීතිඥ ඇම්.පී.ජයසිංහ මහතා බදුල්ල මහ රෝහලට පැමිණ තිබේ. පළාත් සභා මාසික රැස්වීමට පැමිණෙමින් සිටියදී මෙම සිද්ධියට මුහුණ පෑමට සිදුවූ බව ඌව පළාත් සභා මන්ත්‍රීවරුන් වන උපාලි සේනාරත්න සහ ඒ. ගනේෂ්මුර්ති යන මහත්වරුන් ආණ්ඩුකාරවරයාට කියා සිටියේය. සභා රැස්වීමට පැමිණෙන මන්ත්‍රීවරුන්ගේ ආරක්ෂාවට පියවර ගැනීම වැදගත් බවද විශාල පිරිසක් එක්වී තමන්ට පහර දුන් බවද වැඩිදුරටත් එම මන්ත්‍රීවරුන් පවසා ඇත. එම මන්ත්‍රීවරුන්ගේ ප්‍රතිකාර ලැබීම පිලිබඳ විමසු ආණ්ඩුකාරවරයා ඉක්මන් සුවය ලැබෙනු ඇතැයිද ඔවුන්ට පවසා තිබේ. තවද එතුමන් රෝහලට පැමිණීම පිළිබඳව එම මන්ත්‍රීවරුන් දෙදෙනා ආණ්ඩුකාරවරයාට තම ස්තූතිය පුද කර තිබේ.", "URL": "https://sinhala.adaderana.lk/news.php?nid=83566", "Category": null, "Parent URL": null}