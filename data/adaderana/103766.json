{"Source": "Adaderana", "Timestamp": "February 6, 2019 10:33 am", "Headline": "හිංසාකාරී ලෙස ගවයින් ප්‍රවාහනය කරමින් සිටි තිදෙනෙක් අත්අඩංගුවට", "News Content": "හිංසාකාරී ලෙස ගවයින් ප්‍රවාහනය කරමින් තිබූ ලොරියක් සමඟ සැකකරුවන් තිදෙනෙකුව පුත්තලම දිස්ත්‍රික් නියෝජ්‍ය පොලිස්පති කාර්යාලයේ රථ වාහන අංශයේ නිලධාරීන් විසින් අත්අඩංගුවට ගෙන ඇත. අද(06) අළුයම ආණමඩුව - හලාවත මාර්ගයේ ආඩිගම දී මෙම අත්අඩංගුවට ගැනීම සිදු කර තිබේ. මන්නාරම මඩු ප්‍රදේශයේ සිට ජා ඇල දක්වා ගවයින් ප්‍රවාහනය කරමින් සිටි බව අත්අඩංගුවට ගෙන ඇති සැකකරුවන් පවසා ඇත. ගවයින් ප්‍රවාහනය කිරීම සඳහා මඩු ප්‍රාදේශීය ලේකම්වරයා විසින් බලපත්‍රයක් නිකුත් කර තිබූ අතර, ප්‍රදේශයේ පශු වෛද්‍ය නිලධාරීවරයා විසින් සතුන්ව ප්‍රවාහනය කිරීමට සුදුසු බවට නිර්දේශයන්ද කර තිබී ඇත. නමුත් ගවයින් 06 දෙනෙකු පමණක් ප්‍රවාහනය කිරීමට හැකි ලොරියක ගවයින් 20 දෙනෙකු ප්‍රවාහනය කරමින් සිටි බව වැටලීම කළ නිලධාරීන් සඳහන් කරයි. ඒ අනුව ගවයින් ප්‍රවාහනය කිරීමට බලපත්‍ර ලබා දුන් ප්‍රාදේශීය ලේකම්වරයාගෙන් සහ අනුමැතිය ලබා දී ඇති පශු වෛද්‍ය නිලධාරීවරයාගෙන්ද ප්‍රකාශ සටහන් කර ගැනීමට කටයුතු කරන බව පොලීසිය කියයි. සැකකරුවන්, ගවයින් සහ සතුන් ප්‍රවාහනය කරමින් තිබූ ලොරිය ආණමඩුව මහේස්ත්‍රාත් අධිකරණයට ඉදිරිපත් කිරීම සඳහා පල්ලම පොලීසියට බාර දී ඇත.", "URL": "https://sinhala.adaderana.lk/news.php?nid=103766", "Category": null, "Parent URL": null}