{"Source": "Adaderana", "Timestamp": "January 17, 2016 03:30 pm", "Headline": "නව ව්‍යවස්ථා ක්‍රියාවලිය ආණ්ඩුව අවංකව සිදු කළ යුතුයි", "News Content": "නව ව්‍යවස්ථාවක් ගෙන ඒමේ ක්‍රියාවලිය වත්මන් ආණ්ඩුව අවංකව සිදුකළ යුතු බව හිටපු ජනාධිපති මහින්ද රාජපක්ෂ මහතා ප්‍රකාශකර තිබේ.ඒ මහතා පෙන්වා දෙන්නේ ආණ්ඩුව මුහුණදෙන ගැටලු යටගැසීම සඳහා ජනතාව රැවටීමේ අරමුණින් යෝජනා ඉදිරිපත් කිරීම නොකළ යුතු බවයි.නව ව්‍යවස්ථාවක් සම්පාදනය කරන්නේ නම් එය අදියර කිහිපයකින් සිදුවිය යුතු බව පවසන හිටපු ජනාධිපතිවරයා මුල් අදියරේ දී විධායක ක්‍රමය අහෝසි කිරීමත්,මැතිවරණ ක්‍රමය සංශෝධනය කිරීමත් සිදුකර ඉන් අනතුරුව අනෙකුත් වෙනස්කම් සිදුකළ යුතු බව පෙන්වා දී ඇත.එමෙන්ම නව ව්‍යවස්ථාවක් සකස් කිරීමේ දී පවතින ව්‍යවස්ථාවේ ඇති ක්‍රියාත්මක කිරීමට නොහැකි වගන්ති ඉවත් කළ යුතු බවද මහින්ද රාජපක්ෂ මහතා ප්‍රකාශකර තිබේ.බලතල බෙදීමේ දී පළාත් පාළන ආයතන වැනි බිම් මට්ටමේ ආයතන හැකිතාක් දුරට බලාත්මක කළ යුතු බවට තමා යෝජනා කරන බවද ඒ මහතා පෙන්වා දී ඇත.ව්‍යවස්ථා සම්පාදන ක්‍රියාවලිය අදියර කිහිපයක් යටතේ සිදුකරන අතර තුර එක් එක් අදියර සම්බන්ධයෙන් අවශ්‍ය පුද්ගලයෙකුට ශ්‍රේෂ්ඨාධිකරණයේ මතය විමසීමේ හැකියාව තිබිය යුතු බව හිටපු ජනාධිපතිවරයා ප්‍රකාශකර තිබේ.එමෙන්ම නව ව්‍යවවස්ථාව අදියරෙන් අදියර සම්මත කරගැනීමේ දී අදාළ කෙටුම්පත් වර්තමාන ව්‍යවවස්ථාවේ 120 (අ) වගන්තිය ප්‍රකාරව “ ව්‍යවස්ථාව සංශෝධනය කිරීම සඳහා කෙටුම්පතක්“ ලෙස පමණක් කැබිනට් මණ්ඩලය විසින් නම් කළ යුතු බවට තමා යෝජනා කරන බවද මහින්ද රාජපක්ෂ මහතා පෙන්වා දී ඇත.නව ව්‍යවස්ථාව සම්පාදනය කිරීමෙන් අනතුරුව ඒ යටතේ නව රජයක් පත් කරගැනීම සඳහා මැතිවරණයක් පැවැත්වීම සුදුසු බව ද මහින්ද රාජපක්ෂ මහතා නාරාහේන්පිට අභයාරාමයේ දී පැවති දේශනයකදී වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=56415", "Category": null, "Parent URL": null}