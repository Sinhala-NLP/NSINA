{"Source": "Adaderana", "Timestamp": "April 20, 2012 03:13 pm", "Headline": "පස් කන්දක් කඩා වැටී එක් අයෙක් මරුට - තවත් අයෙකුට තුවාලයි", "News Content": "මහනුවර, හීරස්සගල ප්‍රදේශයේ උස් බිමක නිවසක් ඉදිකිරීමේ නිරතව සිටි පුද්ගලයින් පිරිසක් මතට පස් කන්දක් කඩා වැටී තිබේ. එම අනතුරින් එක් අයෙකු මියගොස් තවත් අයෙකු තුවාල ලැබීය. අද(20) පෙරවරුවේ සිදුවු මෙම අනතුරින් මියගියේ මහනුවර මොරගොල්ල ප්‍රදේශයේ පදිංචිකරුවෙකි. නිවස ඉදිකිරිමේ දී භූමිය සකස් කිරීම සඳහා ඉදිකළ බැම්මක ලෑලි ඉවත් කරමින් සිටිය දී පස්කන්ද කඩා වැටී ඇති බව මූලික පරීක්ෂණවලදී අනාවරණය වී ඇත. පස්කන්දට යටවූ පුද්ගලයා බේරාගැනීම සඳහා ප්‍රදේශවාසීන් මහත් පරිශ්‍රමයක් දැරුව ද අවසානයේ බැකෝ යන්ත්‍ර යොදා ගනිමින් පස් ඉවත්කර ඔහු ගොඩගැනීමට සිදුවු බව අද දෙරණ වාර්තාකරු සඳහන් කළේය. පස්කන්දට යටවීමෙන් තුවාල ලැබූ අනෙක් පුද්ගලයා මහනුවර රෝහලෙන් ප්‍රතිකාර ලබා පිටව ගොස් තිබේ.", "URL": "https://sinhala.adaderana.lk/news.php?nid=23672", "Category": null, "Parent URL": null}