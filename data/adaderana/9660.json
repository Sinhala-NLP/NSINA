{"Source": "Adaderana", "Timestamp": "July 17, 2010 02:32 pm", "Headline": "ව්‍යවස්ථා සංශෝධනයේදී දෙමළ ප්‍රජාවටත් තැනක්", "News Content": "දෙමළ ජාතික ගැටලුවට විසඳුම් සෙවීම සඳහා ජනාධිපතිවරයා මැදිහත් වීම සතුටට කරුණක් බව ප්‍රජාතාන්ත්‍රවාදී වාමාංශික‍ පෙරමුණ පවසයි. ද්‍රවිඩ පක්ෂ සමග රජය සාකච්ඡා ආරම්භ කර ඇති බවත්,ඒ අනුව නව ව්‍යවස්ථා සංශෝධනයට එම සාකච්ඡාවල යෝජනා ද ඇතුළත් වනු ඇති බවත් ප්‍රජාතාන්ත්‍රවාදී වාමාංශික‍ පෙරමුණේ ලේකම් වාසුදේව නානායක්කාර මහතා සඳහන් කරයි. මීට අමතරව ජනාධිපතිවරයාට භාරදී ඇති සර්ව පාක්ෂික කමිටු යෝජනාවලිය ද දෙමළ ජාතික ගැටලුවට විසඳුම් සෙවීම සඳහා වඩාත් රුකුලක් වනු ඇති බවට ද හෙතෙම විශ්වසය පළ කළේය. ඒ අනුව ඉදිරියේ දී දෙමළ ජනතාවට ඔවුන්ගේ අයිතිවාසිකම් සුරැකෙන පරිදි ඒකීය රටක් තුළ නිදහසේ ජීවත්වීම සඳහා අවශ්‍ය පරිසරය සකස් වනු ඇති බව ද වාසුදේව නානායක්කාර මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=9660", "Category": null, "Parent URL": null}