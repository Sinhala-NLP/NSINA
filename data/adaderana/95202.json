{"Source": "Adaderana", "Timestamp": "August 29, 2018 03:51 pm", "Headline": "වෙලකින් තරුණියකගේ මළ සිරුරක් හමුවෙයි-අතවරයට ලක්ව ඇත්දැයි සැකයක්", "News Content": "අද (29) උදෑසන කිලිනොච්චිය, ප්‍රාදේශීය සභාවට අයත්, බව්‍රන් රෝඩ් ප්‍රදේශයක ඇති වෙල්යායක තිබී නාඳුනන මළ සිරුරක් හමුවී ඇති බව අද දෙරණ වාර්තාකරු පවසයි. වයස අවුරුදු 20 ක පමණ තරුණියකගේ මළ සිරුරක් බවට සැකකරන බව ද වාර්තා වෙයි. අද උදෑසන එම ප්‍රදේශයේ වැවක මාළු ඇල්ලීමට ගිය පුද්ගලයින් දෙදෙනෙකු විසින් මෙම මළ සිරුර දැක පොලීසියට දැනුම් දී තිබේ. මුහුණේ තුවාල කීපයක් දක්නට ලැබෙන අතර තරුණියගේ ඇඳුම් ශරීරයෙන් ඉවත්ව තිබුණු බව අප වාර්තාකරු පවසයි. මෙම තරුණිය අතවරයකට ලක්ව ඇති බවට පොලීසිය සැක කරන බව ද පැවසෙයි. මළ සිරුරේ අනන්‍යතාවය හඳුනා ගැනීමෙන් අනතුරුව පශ්චාත් මරණ පරීක්ෂණය සිදු කරන බව ද වාර්තා වෙයි. කිලිනොච්චි පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=95202", "Category": null, "Parent URL": null}