{"Source": "Adaderana", "Timestamp": "July 23, 2018 01:17 pm", "Headline": "මොරගහකන්ද ව්‍යපෘතියේ දූෂණ අක්‍රමිකතා දැනුම්දීමට විශේෂ ඒකකයක්", "News Content": "දේශපාලනඥයෙකු රාජ්‍ය නිලධාරීයෙකු හෝ කොන්ත්‍රාත් සමාගමක් යම් දුෂණ වංචාවලට සම්බන්ධ බවට කරුණු අනාවරණ වුවහොත් එම කිසිවෙකුට සමාව හිමි නොවන බව ජනාධිපති මෛත්‍රීපාල සිරිසේන මහතා අවධාරණය කරයි. කළු ගඟ ජලාශයේ දියවර රැඳවුම් මංගල්‍යයට එක්වෙමින් ජනාධිපතිවරයා මේ බව සඳහන් කළ අතර මොරගහකන්ද ව්‍යාපෘතියේ දුෂණ වංචා සිදුවුවහොත් එය තමන් පුද්ගලිකව පැමිණි කරන ලෙස ජනාධිපතිවරයා ගොවිජනතාවගෙන් ඉල්ලා සිටියි. කළු ගඟ ජලාශයේ දියවර රැඳවුම් මංගල්‍යය සහ මොරගහකන්ද කළු ගඟ උමං ජල මාර්ගයේ ඉදිකිරීම් ඇරඹීම අද(23) උදෑසන ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදුකෙරුණි. පළමුවෙන්ම මොරගහකන්ද මහාවේල්ල වෙත පැමිණි ජනාධිපතිවරයා වේල්ල කෙළවරෙහි ඉදිකර ඇති බුද්ධ ප්‍රතිමා වහන්සේ මහජනතාවට වන්දනාමාන කිරීම සඳහා නිරාවරණය කළේය. මෙරටට අනන්‍ය වූ නව තාක්ෂණික ඉදිකිරීම් ක්‍රම නිර්මාණය කළ ඉංජිනේරු ආචාර්ය ඒ.එන්.එස්. කුලසිංහ මහතා සිහිපත් කිරීම වෙනුවෙන් මොරගහකන්ද ජලාශය කුලසිංහ ජලාශය ලෙස නම් කිරීම අනතුරුව සිදු කෙරුණි. මෙරට විදුලි පද්ධතියට මෙගා වොට් 25ක විදුලි ධාරිතාවක් එක්කෙරෙන මොරගහකන්ද, කළු ගඟ ව්‍යාපෘතිය විවෘත කිරීම ජනාධිපතිවරයා විසින් සිදු කරනු ලැබුවේ ඉන් පසුවයි. අනතුරුව දකුණු ආසියාවේ දිගම උමං මාර්ගයවන ඉහළ ඇලහැර ඇල උමං මාර්ගයේ දෙවන අදියර ඉදිකිරීම් ආරම්භ කිරීමේ අවස්ථාවට ජනාධිපතිවරයා එක්වුණි. කළු ගඟ ජලාශයේ දියවර රැඳවුම් මංගල්‍යයට ජනපතිවරයා එක් වූයේ ඉන් පසුවයි. “ස්වයංපෝෂිත යුගයක මඟ කියන දියවර ලකුණ“ ලෙස සැලකෙන මොරගහකන්ද කළු ගඟ ජලාශ ව්‍යාපෘතිය මෙරට ඉදිවන විශාලතම ජල ගබඩා කිරීමේ සංකීර්ණය වන අතර එහි ජල ධාරිතාව පරාක්‍රම සමුද්‍රයේ ජල ධාරිතාව මෙන් හය ගුණයක්ය. අක්කර හය ලක්ෂ හැටදහසකට දියවර සැපයෙන මෙම ව්‍යාපෘතිය සඳහා ඇස්තමේන්තු මුදල රුපියල් කෝටි 23,000ක්ය. වව්නියාව, අනුරාධපුරය, ත්‍රිකුණාමලය, පොළොන්නරුව, මාතලේ, කුරුණෑගල, පුත්තලම යන දිස්ත්‍රික්කවල ජනතාවට මෙම ව්‍යාපෘතිය මඟින් ප්‍රතිලාභ සැලසෙන අතර මෙම ව්‍යාපෘතිය යටතේ වැව් 2400ක් ප්‍රතිසංස්කරණය කෙරෙනු ඇත. මේ අතර කළු ග‍‍ඟේ නැවුම් දියවර පෙරහැරින් පැමීණි ගොවීන් විසින් ජනධිපතිවරයාට බාර කළ අතර එම නැවුම් දියවර ශ්‍රී දළදා මාළිගාව, ශ්‍රී මහා බෝධිය, පොළොන්නරුව ගල්විහාරය හා පූජනීය ස්ථාන වෙත පුජා කෙරෙයි.", "URL": "https://sinhala.adaderana.lk/news.php?nid=93071", "Category": null, "Parent URL": null}