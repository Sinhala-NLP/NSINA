{"Source": "Adaderana", "Timestamp": "May 17, 2010 08:25 am", "Headline": "ප්‍රදේශ කිහිපයක් ජලයෙන් යටවෙයි", "News Content": "ඊයේ රාත්‍රියේ සිට ඇද හැලෙන ධාරාණිපාත වර්ෂාව හේතුවෙන් කොළඹ නුවර මාර්ගයේ සහ හයිලවෙල් මාර්ගයේ කොටසක් ජලයෙන් යටවී ඇති බව පොලිසිය පවසයි. කොළඹ නුවර මාර්ගයේ බැලුම්මහර හංදිය, වැලිවේරිය මාර්ගය, උඩුගම්පොල, මිරිස්වත්ත යන ප්‍රදේශ ජලයෙන් යටවීම හේතුවෙන් රථ වාහන ගමනාගමනයට බාධා එල්ල වී තිබේ. මීට අමතරව ජාඇල ප්‍රදේශ‍යද ජලයෙන් යටවී ඇති බව ආපදා කලමනාකරණ මධ්‍යස්ථානය සඳහන් කළේය. හයිලෙවල් මාර්ගයේ පුවක්පිටිය රන්වල පහන සහ හිඟුරල ප්‍රදේශ ජලයෙන් යටවීම හේතුවෙන් එම මාර්ගයේද රථ වාහන ධාවනය සම්පුර්ණයෙන් ඇණ හිට තිබේ. එම මාර්ගයේ රථ වාහන ධාවනයට විකල්ප මාර්ග නොමැති බව කොස්ගම පොලිසිය සඳහන් කළේය. මේ අතර කුකුලේගඟ ජලාශයේ වාන් දොරටු දෙකක් මේ වන විට විවෘත කර ඇති බව ආපදා කලමනාකරණ මධ්‍යස්ථානය පවසයි. මේ හේතුවෙන් කළුගඟ දෙපස පදිංචි ජනතාවට දැඩි විමසිල්ලෙන් සිටින ලෙස ආපදා කළමනාකරණ මධ්‍යස්ථානය ඉල්ලා සිටියි.", "URL": "https://sinhala.adaderana.lk/news.php?nid=8445", "Category": null, "Parent URL": null}