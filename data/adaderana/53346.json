{"Source": "Adaderana", "Timestamp": "August 20, 2015 08:55 am", "Headline": "බැංකොක් බෝම්බය ගැන ජනපති කනගාටුව පළකරයි", "News Content": "බැංකොක් නුවර එරවන් සිද්ධස්ථානය තුළදී පසුගියදා සිදුවූ බෝම්බ පිපුරුම සම්බන්ධයෙන් ජනාධිපති මෛත්‍රීපාල සිරිසේන මහතා දැඩි කනගාටුව පළ කර තිබේ.තායිලන්තයේ මුම්බොල් අදුල්යාඩෙප් රජතුමා වෙත විශේෂ පණිවිඩයක් යොමු කරමින් ජනාධිපතිවරයා ප්‍රකාශ කර ඇත්තේ ප්‍රහාරයෙන් මියගිය අයගේ පවුල් වල ඥාතීන් වෙත දැඩි කනගාටුව පළ කරන අතර තුවාල ලැබූවන්ට ඉක්මන් සුවය ප්‍රාර්ථනා කරන බවයි.උද්ගතව ඇති අසීරු අවස්ථාවේ තායිලන්ත වැසියන් සහ එරට රජය වෙනුවෙන් ලබාදිය හැකි සෑම සහයක්ම ලබාදෙන බවද ජනාධිපති මෛත්‍රීපාල සිරිසේන මහතා දැනුම් දී ඇත.එමෙන්ම මෙම ත්‍රස්ත ක්‍රියාවේ වැරදිකරුවන්ට දඬුවම් ලබාදීමට තායිලන්ත රජය සියළු පියවර ගනු ඇතැයි අපේක්ෂා කරන බව ජනාධිපතිවරයා යොමුකළ පණිවිඩයේ දැක්වෙන බව ජනාධිපති මාධ්‍ය අංශය සඳහන් කළේය.මේ අතර ඉන්දීය ජනාධිපති ප්‍රණාම් මුඛර්ජී මහතාගේ බිරිඳ වන ස්වරා මුඛර්ජී මැතිණියගේ අභාවය සම්බන්ධයෙන් ද ජනාධිපති මෛත්‍රීපාල සිරිසේන මහතා ඉන්දීය ජනාධිපතිවරයා වෙත විශේෂ ශෝක පණිවිඩයක් නිකුත් කර ඇත.ඉන්දීය ජනතාවට සහ ස්වරා මුඛර්ජී මැතිණියගේ පවුලේ සාමාජිකයින්ට ශ්‍රී ලංකා රජය සහ ජනතාව වෙනුවෙන් සාතිශය සංවේගය පිරිනමන බව ජනාධිපතිවරයා සඳහන් කර තිබේ.", "URL": "https://sinhala.adaderana.lk/news.php?nid=53346", "Category": null, "Parent URL": null}