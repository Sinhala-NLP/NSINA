{"Source": "Adaderana", "Timestamp": "November 4, 2015 04:43 pm", "Headline": "H.N.D.A ගැටලුවට අවසන් තීන්දුව කැබිනට් මණ්ඩලයේ!", "News Content": "උසස් ජාතික ගණකාධිකරණ ඩිප්ලෝමාවට උපාධි සමානතාවය ලබාදීම සම්බන්ධයෙන් අවසන් තීන්දුව ඇත්තේ කැබිනට් මණ්ඩලය සතුව බව විශ්වවිද්‍යාල ප්‍රතිපාදන කොමිසම කියයි.එම කොමිසමේ උපසභාපති මහචාර්ය පී.එස්.එම් ගුණරත්න මහතා පැවසුවේ ඊට අදාළ 46 /90 චක්‍රලේඛය නැවත බලාත්මක කළ හැකි වුවද ඊට කැබිනට් අනුමැතිය අවශ්‍ය බවයි.එකී චක්‍රලේඛයට මීට පෙරත් මේ ආකාරයට අනුමැතිය ලබාදෙනු ලැබුවද කැබිනට් මණ්ඩලයෙන් එය අනුමත නොවූ බව හෙතෙම පැවසීය.උසස් ජාතික ගණකාධිකරණ ඩිප්ලෝමා පාඨාමාලාවේ හා අන්තරේ සිසුන් පිරිසක් එක්ව පසුගියදා පැවැත්වූ විරෝධතා‍වයෙන් පසුව හටගෙන ඇති කතා බහට සමගාමිව එකී ඩිප්ලෝමා පාඨමාලාවට උපාධි සමානතාවය ලබාදීම ගැන විශේෂ සාකච්ඡාවක් විශ්වවිද්‍යාල ප්‍රතිපාදන කොමිසමේ නිලධාරීන් හා එම ඩිප්ලෝමා පාඨමාලාවේ සිසුන් පිරිසක් අතර පැවැත්විණ.සාකච්ඡාවෙන් අනතුරුව මාධ්‍ය වෙත අදහස් දක්වමින් විශ්වවිද්‍යාල ප්‍රතිපාදන කොමිසමේ උපසභාපතිවරයා මේ අදහස් පළ කළේය.", "URL": "https://sinhala.adaderana.lk/news.php?nid=54873", "Category": null, "Parent URL": null}