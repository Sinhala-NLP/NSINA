{"Source": "Adaderana", "Timestamp": "May 23, 2016 01:02 pm", "Headline": " හානි වූ නිවාස-අහිමි වූ ජීවිතවලට වන්දි ", "News Content": "ජල ගැලීම්වලින් සහ නායයාම් වලින් හානියට පත් නිවාස වෙනුවෙන් වන්දි ලබාදීම සඳහා අවශ්‍ය සංගණනයන් අද(23) සිට ආරම්භ කිරීමට අදාළ චක්‍රලේඛයක් නිකුත් කළ බව ආපදා කළමණාකරන අමාත්‍ය අනුර ප්‍රියදර්ශන යාපා මහතා පවසයි.අමාත්‍යවරයා සඳහන් කළේ හානි වූ නිවාස වෙනුවෙන් රුපියල් ලක්ෂයේ සිට ලක්ෂ 25 දක්වා මුදල් ගෙවීමට පියවර ගන්නා බවයි.අවතැන්වූවන්ට සහන සැළසීම සඳහා රජය රුපියල් මිලියන දහසක මුදලක් වෙන් කර තිබේ.ධීවර හා ජලජ සම්පත් අමාත්‍ය මහින්ද අමරවීර මහතා ප්‍රකාශ කළේ ආපදා තත්ත්වය හේතුවෙන් මියගිය ධීවරයෙකු වෙනුවෙන් රුපියල් දස ලක්ෂයක මුදලක් ද, සෙසු මරණයක් වෙනුවෙන් රුපියල් ලක්ෂයක මුදලක් ද වන්දි වශයෙන් ලබාදීමට රජය තීරණය කර ඇති බවයි.මීට අමතරව හානි වූ නිවාස වෙනුවෙන් රුපියල් ලක්ෂ 25 දක්වා වන්දි මුදලක් ලබාදීමට ද තීරණය කර තිබේ.මේ අතර කෑගල්ල දිස්ත්‍රික්කයේ පුර්ණ හා අර්ධ හානියට පත් නිවාස වෙනුවෙන් නව නිවාස ඉදිකිරීමට අවශ්‍ය ආරක්ෂිත ඉඩම් කට්ටි හදුනා ගනිමින් සිටින බව සබරගමුව පළාත් ප්‍රධාන අමාත්‍ය මහීපාල හේරත් මහතා පවසයි.සබරගමුව ප්‍රධාන අමාත්‍යාංශ කාර්යාලයේ පැවැති සාකච්ඡාවකදී මහිපාල හේරත් මහතා ප්‍රකාශ කළේ දිස්ත්‍රික්කයේ රාජ්‍ය සහ වතු සමාගම්වලට අයත් භුමි භාග මේ සඳහා අත්පත් කර ගැනීමට පියවර ගන්නා බවයි.", "URL": "https://sinhala.adaderana.lk/news.php?nid=60417", "Category": null, "Parent URL": null}