{"Source": "Adaderana", "Timestamp": "March 25, 2015 10:41 am", "Headline": "ඉන්දීය ධීවරයින්ට දින 83ක් ලංකා මුහුදේ මසුන් මරන්න අවසර?", "News Content": "වසරකට දින 83 බැගින් වසර 3ක කාලයක් සඳහා ඉන්දීය ධීවරයින්ට මෙරට මුහුදු සීමාවේ මසුන් මැරීමට ඉඩදීමේ එකඟතාවයක් සම්බන්ධයෙන් ඉන්දු - ලංකා ධීවර සාකච්ඡාවලදී අවධානය යොමුව තිබේ.මතභේදයට ලක්ව ඇති ඉන්දු - ලංකා ධීවර ගැටලුව ගැන තෙවන අදියරේ සාකච්ඡා චෙන්නායි හි ඊයේ සහ පෙරේදා පැය 8ක පමණ කාලයක් පැවැත්විණ.මෙම සාකච්ඡාව සඳහා ඉන්දු - ලංකා ධීවර නියෝජිතයින් සහභාගි වී ඇති අතර එහිදී මෙම එකඟතාවය සම්බන්ධයෙන් සාකච්ඡා කර ඇති බව ඉන්දීය මාධ්‍ය වාර්තා කරයි.එම වාර්තාවලට අනූව අදාළ එකඟතාවය නිල වශයෙන් දැනුම්දීමට ද නියමිත බව පැවසේ.එසේම තහනම් දැල් භාවිතා කරමින් සිදුකරන මසුන් මැරීම නතර කිරීමට ද සාකච්ඡාවලදී දෙපාර්ශවය එකඟ වී ඇති බව කියැවේ.තවද ශ්‍රී ලංකා මුහුදු සීමාවේ සිට නාවික සැතපුම් 5ට වඩා දුරට ගොස් මසුන් ඇල්ලීම නතර කිරීමට ද එකඟතාවයට එළඹ ඇතැයි පැවසෙන අතර දෙපාර්ශවයේ ගැටලු විසඳා ගැනීම සඳහා තමිල්නාඩු ධීවරයින් විසින් යෝජනා 7ක් ඉදිරිපත් කර ඇතැයි ද පැවසේ.ඉන්දීය ධීවරයින් ශ්‍රී ලංකා මුහුදු සීමාවේ මසුන් මැරීම සම්බන්ධයෙන් දීර්ඝ කාලයක සිට දෙපාර්ශවය අතර ගැටුම් ඇති කර ගන්නා අතර එහි ප්‍රතිඵලයක් ලෙස දෙපාර්ශවයේම ධීවරයින් හා යාත්‍රා දෙරටේ ආරක්ෂක අංශ විසින් අත්අඩංගුවට ගැනීම් මෙන්ම රාජ්‍ය තාන්ත්‍රික මැදිහත්වීම මත නිදහස් කිරීම් ගැන දිනෙන් දින වාර්තා විය.මෙම වාතාවරණය යටතේ පසුගිය අදාළ ගැටලුව විසඳා ගැනීම සඳහා මීට පෙර සාකච්ඡා වට දෙකක්ද පැවැති අතර එම සාකච්ඡාවලදී දෙපාර්ශවය එම කතා බහ අවසන් කළේ එකඟතාවයකින් තොරවය.එහෙත් මෙවර සාකච්ඡාවලදී දෙපාර්ශවයම ධනාත්මක ලෙස ඊට අවතීර්ණ වී ඇති බව පැවසේ.", "URL": "https://sinhala.adaderana.lk/news.php?nid=50207", "Category": null, "Parent URL": null}