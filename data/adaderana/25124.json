{"Source": "Adaderana", "Timestamp": "June 18, 2012 11:47 am", "Headline": "සහතික ඇපයක් ලෙස හොර ඔප්පුවක් ලබාදීලා - 6 දෙනෙකුට මාංචු", "News Content": "අධිකරණයකින් ඇප නියම වූ පුද්ගලයෙකු සහතික ඇපයක් වශයෙන් ව්‍යාජ ඔප්පුවක් සකස් කර අධිකරණයට ඉදිරිපත් කිරීම සම්බන්ධයෙන් සැකකරුවන් 6 දෙනෙකු අත්අඩංගුවට ගෙන තිබේ. 2011 වසරේ ජනවාරී මාසයේ දී වරෙන්තුවක් මත අත්අඩංගුවට ගෙන අධිකරණයට ඉදිරිපත් කළ සැකකරුවෙකු එම වංචාව සිදුකර ඇති බව මහනුවර දිසා අපරාධ මෙහෙයුම් ඒකකයේ ස්ථානාධිපති ප්‍රධාන පොලිස් පරීක්ෂක ආර්.එච්.එම් ගුණරත්න මහතා සඳහන් කළේය. අධිකරණයට ඉදිරිපත් කළ අදාළ ඔප්පුව කොළඹ‍, මොරටුව ප්‍රදේශයේ අධිකරණ සේවයට සම්බන්ධ නිලධාරිනියකගේ සහ ඇයගේ සහෝදරියකගේ වන අතර ඔවුන්ගේ අත්සන් ව්‍යාජ ලෙස යොදා ග්‍රාම නිලධාරීවරයා සහ ප්‍රාදේශීය ලේකම් කාර්යාලය හරහා සැකකරු ඔප්පුව සකස් කර ඇත. මෙම ව්‍යාජ ඔප්පුව හමුදාවෙන් පලාගිය සෙබළෙකු විසින් තම නිවසේ ඇති පරිගණක යන්ත්‍රය හා ස්කෑන් යන්ත්‍රය යොදා ගනිමින් සකස්කර ඇත. එවකට අධිකරණයේ සිටි ලිපිකරුවෙකු ද මේ සම්බන්ධයෙන් දැනුවත්ව සිට ඇති බව පොලිසිය පවසයි. ඒ අතරම මෙයට සහය දුන් සැකකාර හමුදාවෙන් පලාගිය සෙබළාගේ නිවස පරික්ෂා කිරීමෙන් අනතුරුව ව්‍යාජ ලෙස සකස් කළ ඔප්පු 20 ක් පමණ සොයා ගැනීමට හැකිවූ බව පොලීසිය සදහන් කරයි. මෙම සිදුවීම සම්බන්ධව ප්‍රධාන සැකකරු සමග අධිකරණ ලිපිකරු, ව්‍යාජ ‍අත්සන් යෙදූ කාන්තාව ඒ සඳහා සහය දුන් හමුදාවෙන් පලාගිය සෙබළා ඇතුළු තවත් සැකකරුවන් 5 දෙනෙකු මෙසේ අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=25124", "Category": null, "Parent URL": null}