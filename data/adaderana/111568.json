{"Source": "Adaderana", "Timestamp": "June 8, 2019 01:06 pm", "Headline": "වෙලාවට වැඩ කළාට ශ්‍රී ලන්කන් ගුවන් සේවයට සම්මානයක්", "News Content": "ශ්‍රී ලන්කන් ගුවන් සේවය, ලෝකයේ වඩාත්ම නියමිත වේලාවට ගුවන් මෙහෙයුම් වැඩි වශයෙන් සිදු කළ ගුවන් සේවය බවට ජාත්‍යන්තර සමීක්ෂණකින් හෙළි වී ඇති අතර, ඒ සඳහා මෙම ගුවන් සේවය දෙවන වරටත් සම්මානයට පාත්‍ර වී ඇත. 2019 වසරේ මැයි මාසය තුළ මෙම සමීක්ෂණය පවත්වා ඇති අතර , එහිදී සිය ගුවන් මෙහෙයුම් 90.75 ක කාර්යක්ෂමතාවයකින් සිදු කර ඇති බව අනාවරණය වී ඇත. ශ්‍රී ලන්කන් ගුවන් සේවයේ කේන්ද්‍රස්ථානය වන කටුනායක ගුවන් තොටුපළේ ආරක්ෂාව ඉහළ නංවා දැඩි සීමාකිරීම් සිදු කර ඇති අවස්ථාවක මෙවැනි ජයග්‍රහණයක් ලබා ගැනීම ශ්‍රී ලන්කන් ගුවන් යානා කාර්යය මණ්ඩලයේ කැප කිරීම මත සිදු වූ එකක් බව ශ්‍රී ලන්කන් ගුවන් සේවයේ ආයතනික සන්නිවේදන අංශය සඳහන් කරයි. මෙම ගුවන් මෙහෙයුම් කාර්යක්ෂමතාව ඉහළ නැංවීම මඟින් ආයතනයේ මූල්‍ය තත්ත්වය ඉහළ ගොස් ඇති අතර, අමතර වියදම් අවම කර ගැනීමට ශ්‍රී ලන්කන් ගුවන් සේවය සමත් වී තිබේ.", "URL": "https://sinhala.adaderana.lk/news.php?nid=111568", "Category": null, "Parent URL": null}