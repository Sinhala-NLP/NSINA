{"Source": "Adaderana", "Timestamp": "March 3, 2010 09:29 am", "Headline": "කොළඹ එල්.ටී.ටී.ඊ සැකකරුවන් උතුරට සම්බන්ධදැයි සොයයි", "News Content": "කොළඹ දී අත්අඩංගුවට ගත් ‍එල්.ටි.ටි.ඊ. සැකකරුවන් හත් දෙනෙකු වව්නියාව සහන ගම්මාන වලදී අත්අඩංගුවට ගත් එල්.ටි.ටි.ඊ සැකකරුවන් සමග සබඳතා පවත්වා තිබේදැයි සොයා බැලීමට පරීක්ෂණ ආරම්භ කර තිබේ. අපරාධ පරීක්ෂණ දෙපාර්තමේන්තුව මගින් මේ පිළිබඳ පරීක්ෂණ සිදුකරන බව සඳහන් වේ. එම දෙපාර්තමේන්තුව කොළඹ මහේස්ත්‍රාත් අධිකරණය වෙත වාර්තාවක් ඉදිරිපත් කරමින් ප්‍රකාශ කළේ කොළඹ රැඳී සිටි එල්.ටි.ටි.ඊ. සැකකරුවන් හත් දෙනාගෙන් මේ වන විටත් දීර්ඝ වශයෙන් ප්‍රශ්න කරමින් පවතින බවයි. ඔවුන් විසින් සිදුකරන ලද අපරාධ පිළිබඳ හෙළි කර ගැනීමට එම සැකකරුවන් වව්නියාවේ සහන ගම්මාන වලින් අත්අඩංගුවට ගත් එල්.ටි.ටි.ඊ සැකකරුවන්ට පෙන්වීමට නියමිත බව ද අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබේ.", "URL": "https://sinhala.adaderana.lk/news.php?nid=7039", "Category": null, "Parent URL": null}