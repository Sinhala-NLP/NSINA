{"Source": "Adaderana", "Timestamp": "February 4, 2016 08:41 am", "Headline": "සංවර්ධන ව්‍යාපෘති අඛණ්ඩව සිදු කරනවා", "News Content": "මහජන සුබසෙත උදෙසා අරම්භ කරන සංවර්ධන ව්‍යාපෘති සාධාරණ හේතුවකින් තොරව අතරමඟ නවතා දැමිය නොහැකි බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වාදෙන්නේ එම සංවර්ධන ව්‍යාපෘති නිසි ඉලක්ක කරා මෙහෙයවමින් ජනතාවට අපේක්ෂිත ප්‍රතිලාභ ලබාදීම නිළධාරීන්ගේ වගකීම බවයි.මහවැලි සංවර්ධන සහ පරිසර අමාත්‍යංශයේ ප්‍රගති සමාලෝචන රැස්වීමට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළකර තිබේ.අමාත්‍යංශය විසින් පසුගිය වසරේ ක්‍රියාත්මක කරන ලද වැඩසටහන් වලට අදාළ ප්‍රගතිය මෙන්ම මෙම වසරේ නව සැළසුම් පිළිබඳවද මෙහිදී දීර්ඝ වශයෙන් සාකච්ඡා වූ බව ජනාධිපති මාධ්‍ය අංශය සඳහන් කළේය.ආයතන මට්ටමෙන් කටයුතු කරගෙන යාමේදී මතුව ඇති ගැටලු පිළිබඳ ජනාධිපතිවරයා මෙහිදී කරුණු විමසූ අතර ඒවාට ලබාදියහැකි විසඳුම් පිළිබඳවද සාකච්ඡා කර තිබේ.පරිසර අමාත්‍යංශයට අයත් සියළු ආයතන වල සූර්ය බලශක්තිය භාවිතා කිරීම අරම්භ කිරීමටද ජනාධිපති මෛත්‍රීපාල සිරිසේන මහතා මෙහිදී උපදෙස් ලබාදුන් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=56903", "Category": null, "Parent URL": null}