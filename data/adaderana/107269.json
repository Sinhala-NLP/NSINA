{"Source": "Adaderana", "Timestamp": "April 3, 2019 10:03 am", "Headline": "ගැබිණි මුස්ලිම් මව්වරුන් සිංහල අලුත් අවුරුද්ද සමරපු හැටි-දර්ශන සහිතයි", "News Content": "ජාතින් අතර සංහිඳියාව ගොඩනැගීමේ හා ගැබිණි මව්වරුගේ මානසික ශක්තිය වර්ධනය කිරීම සඳහා මුස්ලිම් ජාතික ගැබිණි මව්වරුන් සඳහා සිංහල අවුරුදු උත්සවයක් පැවැත් වීමේ අපූරු පුවතක් අද දෙරණට වාර්තා විය. වැලිමඩ, ගුරුතලාව ප්‍රදේශයේ පවත්වා ඇති මෙම අවුරුදු උත්සවය අද වන විට සමාජයේ පවතින විරසක වීම් පසෙකලා සුහදත්වය පතුරවිමින් සියලු ජාතීන්ගේ සබැඳියාව මනාව ඔප්නංවා තිබේ. ඊයේ(02) පවත්වා ඇති මෙම අලුත් අවුරුදු උත්සවයේ බොහෝ සිංහල අවුරුදු ක්‍රීඩා හා විශේෂාංග එක්ව තිබු බව ද අද දෙරණ වාර්තාකරු පැවසීය. ගැබිණි මව්වරුගේ මානසික ශක්තිය වර්ධනය කිරීම හා සෞඛ්‍ය ප්‍රවර්ධනය අරමුණකර ගනිමින් සංවිධානව කර තිබූ මෙම උත්සවයේ විශේෂත්වයක් වූයේ මුස්ලිම් ජාතික ගැබිණි මව්වරුන් පමණක් සහභාගි කරවා ගැනීමයි. වැලිමඩ සෞඛ්‍ය වෛද්‍ය නිලධාරී නුවන් වරුෂවිතාන මහතාගේ උපදෙස් පරිදි ගුරුතලාව වසමේ පවුල් සෞඛ්‍ය නිලධාරිනියන් එක්ව මෙම අවුරුදු උත්සවය සංවිධානය කර තිබුණි. මුස්ලිම් ජාතිකයින් බහුතරයක් වෙසන ගුරුතලාව හා කරගස්තැන්න ප්‍රදේශවල ගැබිණි මව්වරුන් පමණක් මෙම අවුරුදු උත්සවය සඳහා සහභාගී තරවා ගත් අතර ඔවුන් සඳහා විවිධ ජන ක්‍රීඩා රැසක් සංවිධානය කර තිබුණි. සිංහල අළුත් අවුරුදු ජන ක්‍රීඩාවලට සහභාගී වූ මුස්ලිම් ජාතික මව්වරුන් මෙම නවමු අත්අදැකීමට ඉතා උනන්දුවෙන් සහ සතුටින් සහභාගී වූ බව අප වාර්තාකරු පැවසීය.", "URL": "https://sinhala.adaderana.lk/news.php?nid=107269", "Category": null, "Parent URL": null}