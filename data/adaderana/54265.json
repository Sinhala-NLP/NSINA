{"Source": "Adaderana", "Timestamp": "October 5, 2015 04:14 pm", "Headline": "මෙවර විශ්වවිද්‍යාලයට සාමාන්‍ය ප්‍රවේශයෙන් 24,343ක්", "News Content": "2014 වසරේ අ.පො.ස (උ/පෙ) විභාගයේ ප්‍රතිඵල මත මෙවර විශ්වවිද්‍යාල ප්‍රවේශය සඳහා සාමාන්‍ය ප්‍ර‍වේශයට 24,343 ක් තෝරා‍ගෙන ඇති බව විශ්වවිද්‍යාල ප්‍රතිපාදන කොමිෂන් සභාවේ ලේකම් ආචාර්ය ප්‍රියන්ත ප්‍රේමකුමාර මහතා පවසයි.විශේෂ ප්‍රවේශය සඳහා ‍ඉදිරියේදී සිසු/සිසුවියන් තෝරාගැනීමට කටයුතු කරන බව ප්‍රේමකුමාර මහතා අද දෙරණ කළ විමසීමකදී මෙලෙස සඳහන් කළේය.පසුගිය අ.පො.ස(උ/පෙ) විභාගයට සිසුන් 2,47376ක් පෙනී සිටි බවත්, එයින් විශ්වවිද්‍යාල ප්‍රවේශය සඳහා 1,49572ක් සුදුසුකම් ලැබූ බවත්, එයින් අයදුම්පත් 58,716ක් යොමුකර තිබුණු බවත් ඔහු පෙන්වා දුන්නේය.එසේම මෙවර විශ්වවිද්‍යාල ප්‍රවේශයට නවතම උපාධි පාඨමාලා 2ක් හඳුන්වා දී ඇති බවත්, එයින් එකක් කැලණිය විශ්වවිද්‍යාලයේ 'සිනමා හා රූපවාහිනි අධ්‍යයන'ලෙස හඳුන්වාදී ඇති බවත්, අනෙක් පාඨමාලාව යාපනය විශ්වවිද්‍යාලයේ වව්නියාව මණ්ඩපය සඳහා 'ව්‍යාපෘති කළමනාකරණය'ලෙස හඳුන්වාදී ඇති බවත් ආචාර්ය ප්‍රේමකුමාර මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=54265", "Category": null, "Parent URL": null}