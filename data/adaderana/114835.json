{"Source": "Adaderana", "Timestamp": "July 23, 2019 06:51 pm", "Headline": "ඊළඟ පියවර විප්ලවකාරී වෙන්න පුළුවන්-අගමැති", "News Content": "අනාගතය සඳහා ගැළපෙන පොදු ප්‍රතිපත්තියක් සමඟින් ජාතික ප්‍රජාතන්ත්‍රවාදී පෙරමුණ නම් නව සන්ධානය එළඹෙන අගෝස්තු 05 වැනිදා බිහිකරන බව අග්‍රාමාත්‍ය රනිල් වික්‍රමසිංහ මහතා පවසයි. අග්‍රමාත්‍යවරයා මේ බව ප්‍රකාශ කළේ අද(23) පස්වරුවේ අවිස්සාවේල්ලේ පැවති ජනහමුවකදීයී. අවිස්සාවේල්ල පොදු වෙළෙඳ සංකීර්ණයට මුල්ගල තැබීම ද අද පස්වරුවේ සිදුකෙරුණු අතර ඉන් පසුව අග්‍රාමාත්‍යවරයාගේ ප්‍රධානත්වයෙන් අවිස්සාවේල්ල බස්නැවතුම්පොළ අසලදී ජනහමුවක් පැවැත්විය. සන්ධානගත වන සියලූ දේශපාලන පක්‍ෂවල අනන්‍යතාව ආරක්‍ෂා කර ගනිමින් බිහිකරන නව පෙරමුණ මඟින් ඉදිරි වසර 5 තුළ දී රට ඉදිරියට ගෙන යන බව ද වික්‍රමසිංහ මහතා මෙහිදී වැඩිදුරටත් පැවසීය. වැඩිදුරටත් අදහස් දැක්වු අගමැතිවරයා මෙසේ ද සඳහන් කළේය. “2015 අපේ ආණ්ඩුව බලයට පත් වන විට ලංකාව ජාත්‍යන්තරයෙන් හුදෙකලා වී පැවැතුණා. ණය ආධාර ලබාගැනීමටවත් හැකියාවක් අපට තිබුණේ නැහැ. රට මත විශාල ණය බරක් පැටවී තිබිය දී අපි ක්‍රමානුකූලව මේ අභියෝග ජය ගනිමින් ඉදිරියට පැමිණියා. ඒ අනුව මෙරට ණය ස්ථාවර භාවයක් ඇති කිරීමට අපට හැකි වුණා. ශ්‍රී ලංකාව සංවර්ධනය කරා ගෙන යා හැකි බවට විශ්වාසයක් ජනතාව තුළ ඇති කිරීමට පසුගිය වසර හතරක කාලය තුළ අප කටයුතු කළා. රටේ ණය ස්ථාවර භාවයක් පැවතියත් එම විශාල ණය ප්‍රමාණය අනාගත පරපුරට ඉතිරි කළ නොහැකියි. ඉදිරි වසර පහක කාලය තුළ ආයෝජන ලබාගෙන රටේ සංවර්ධනය ඇති කරමින් අතිරික්තයක් සහිත ආර්ථිකයක් බිහි කිරීම අපේ ඉලක්කය බව කිව යුතුයි.” මේ අතර මිරිස්වත්ත මුණ්ඩිගල ආරණ්‍ය සේනාසන මාර්ගය විවෘත කළ අග්‍රාමාත්‍යවරයා එහි විහාරාධිපති හිමියන් ද බැහැදුටුවා. එහි සිටි ජනතාව සමඟ අග්‍රාමාත්‍යවරයා සුහද පිළිසඳරක ද නිරත විය.", "URL": "https://sinhala.adaderana.lk/news.php?nid=114835", "Category": null, "Parent URL": null}