{"Source": "Adaderana", "Timestamp": "January 5, 2016 09:27 pm", "Headline": "ජන ජීවිතය අඩාලයි - පළාත් පාලන ඡන්දය ඕනෑ", "News Content": "නුවරඑළියේ කානේෂන් මඩකළපුවේ සිටුවන පරිපාලන ක්‍රමයක් මේ වන විට මෙරට පළාත් පාලන ආයතන රැසක ස්ථාපිත වී ඇති බව කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා පවසයි. අද (05) පෙරවරුවේ කොළඹ පදනම් ආයතනයේදී පැවති මාධ්‍ය හමුවකදී ඒ මහතා මේ බව කියා සිටියේය. මහජනතාවගේ දෛනික ක්‍රියාවලියට අත්‍යවශ්‍ය වන පළාත් පාලන ආයතන රැසක කටයුතු මේ වනවිට අක්‍රිය වීම නිසා රටතුළ බරපතළ තත්ත්වයක් උද්ගත වෙමින් පවතින බවත්, දිවයිනේ පළාත් පාලන ආයතන රැසක් මේ තත්ත්වය යටතේ නීති විරෝධී අන්දමින් කොමසාරිස්වරුන් යටතට පත්කර ඇති බවත් ඒ මහතා පෙන්වා දුන්නේය.කසළ එකතු කිරීම, මාතෘ සායන, ළමා සායන, ආදී සියලු මහජන කාර්යයන් සඳහා අත්‍යවශ්‍ය වන පළාත් පාලන ආයතන අක්‍රිය වීම නිසා මේ වන විට දැවී ගිය විදුලි බුබුළක් මාරු කිරීමට වත් නොහැකි වාතාවරණයක් උද්ගත වී ඇති බව තෙන්නකෝන් මහතා අවධාරණය කළේය.පළාත් පාලන ආයතන කොමසාරිස් වරුන් හා පරිපාලන නිලධාරීන් අතට පත්කිරීම තුළ ජනවරම ට පිටුපෑමක් සිදුව ඇති බව ද ඒ මහතා කීය.එහිදී වැඩිදුරටත් අදහස් දැක්වූ කිර්ති තෙන්නකෝන් මහතා මෙසේද සඳහන් කළේය.මේ වනවිට පළාත් පාලන ආයතන බහුතරයක් නීති විරෝධි ලෙස පවත්වාගෙන යන්නේ.පොදු මහජනතාවගේ සියලු කාර්යයන් වලට මැදිහත් වන ඒ කාර්යයන් පවත්වාගෙන යාමට උපකාරී වන මේ පළාත් පාලන ආයතන ප්‍රජාතන්ත්‍ර විරෝධි විදිහට තමයි පවත්වාගෙන යන්නේ. ඒ කියන්නේ මහජන නියෝජිතයින්ගේ මැදිහත්වීමකින් තොරව පරිපාලන නිලධාරීන් තමයි මේ ආයතන වල තීරණ ගන්නේ.මේ තත්ත්වය වහා වෙනස් විය යුතුයි. වහාම පළාත් පාලන මැතිවරණය පවත්වලා ජනතාගේ නියෝජනය ස්ථාපිත කළ යුතුයි.", "URL": "https://sinhala.adaderana.lk/news.php?nid=56171", "Category": null, "Parent URL": null}