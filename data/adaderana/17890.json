{"Source": "Adaderana", "Timestamp": "August 6, 2011 04:46 pm", "Headline": "අමෙරිකානු සෙබළුන් ගෙනගිය හෙලිකොප්ටරයක් කඩා වැටී 31 ක් මරුට", "News Content": "අමෙරිකානු සෙබළුන් ප්‍රවාහනය කරමින් තිබූ හෙලිකොප්ටරයක් ඇෆ්ගනිස්ථානයේ දී කඩා වැටීමෙන් සෙබළුන් 31 දෙනෙකු මියගොස් තිබේ. මෙහෙයුමක් අවසන් කළ සෙබළුන් පිරිසක් ප්‍රවාහනය කරමින් තිබූ හෙලිකොප්ටරයක් මෙලෙස අනතුරට පත්ව ඇති බව ඇෆ්ගනිස්ථාන වාර්තා පවසයි. හෙලිකොප්ටරය කඩා වැටීමට හේතුව කුමක් ද යන්න නිශ්චිතව අනාවරණය වී නොමැති වුවද අදාළ හෙලිකොප්ටර් යානයට තම සංවිධානය එල්ල කළ ප්‍රහාර හේතුවෙන් එය කඩා වැටුණු බව තලෙයිබාන් සංවිධානය ප්‍රකාශ කර ඇත. අනතුර සිදුවන අවස්ථාවේ ඇෆ්ගනිස්ථා‍න‍ ‍සෙබළුන් 7 දෙනෙකු ද යානයේ සිට ඇති අතර ඔවුන් ද අනතුරින් මියගොස් තිබේ. 2001 වසරේ දී අමෙරිකාව ඇෆ්ගනිස්ථානයේ මෙහෙයුම් ආරම්භ කිරීමෙන් අනතුරුව අමෙරිකානු සෙබළුන් වැඩිම සංඛ්‍යාවක් එකවර අනතුරකට ලක්වූ ‍ප්‍රථම අවස්ථාව මෙය බව විදෙස් වාර්තා පවසයි. එම අනතුර සම්බන්ධයෙන් මියගිය සියලු දෙනාගේ පවුල් සමග ශෝකය බෙදා ගැනීමට තමා ද එක්වන බව අනතුර සම්බන්ධයෙන් කණගාටුව ප්‍රකාශ කරන ඇෆ්ගනිස්ථාන ජනාධිපති හමීඩ් කර්සායි සඳහන් කරයි.", "URL": "https://sinhala.adaderana.lk/news.php?nid=17890", "Category": null, "Parent URL": null}