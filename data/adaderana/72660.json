{"Source": "Adaderana", "Timestamp": "April 30, 2017 04:28 pm", "Headline": "විදේශිකයින් 32ක් සමඟ සංක්‍රමණික යාත්‍රාවක් නාවික හමුදා බාරයට", "News Content": "නීති විරෝධි ලෙස මෙරට මුහුදු සීමාවට ඇතුළු වූ මියන්මාර් ජාතිකයින් 30 දෙනෙකු සහ ඉන්දීය ජාතිකයින් දෙදෙනෙකු නාවික හමුදාව විසින් අත්අඩංගුවට ගෙන තිබේ. නාවික හමුදාවේ උතුරු විධානයට අනුයුත්ත ශ්‍රී ලංකා වෙරළාරක්ෂක බලකායේ මුර සංචාරක යාත්‍රාවක් මඟින් සැකකටයුතු යාත්‍රාවක් නිරික්ෂණය කිරීමේදි මෙම අත්අඩංගුවට ගැනීම සිදු කර ඇති බව සඳහන්වේ. ඉතා කුඩා ප්‍රමාණයේ ධීවර යාත්‍රාවකින් අනතුරුදායක ලෙස අදාළ පිරිස ගමන් කරමින් සිට ඇති අතර ඔවුන් ආරක්ෂිතව මුදාගෙන කන්කසන්තුරේ වරාය වෙත රැගෙන ඒමට නාවික හමුදාව කටයුතු කර තිබේ. අදාළ යාත්‍රාවේ වයස අවුරුදු 09ට අඩු මියෙන්මාර් ජාතික කුඩා ළමුන් 16 දෙනෙකු ඇතුළු මියන්මාර් ජාතිකයින් 30 දෙනෙකු සහ ඉන්දීය ජාතිකයින් දෙදෙනෙකු සිට ඇති බව සඳහන්වේ. නාවික හමුදාව සිදු කරන ලද මූලික ප්රවශ්න කිරීම්වලදී අනාවරණය වී ඇත්තේ ඔවුන් මීට වසර 04කට පෙර සරණාගතයින් ලෙස ඉන්දියාවට පැමිණ ඇති බවය. ඔවුන්ගෙන් වැඩිදුර ප්‍රශ්න කිරීම් සිදු කරන බව නාවික හමුදා මාධ්‍ය ප්‍රකාශක ලුතිතන් කමාන්ඩර් චමින්ද වළාකුළුගේ මහතා සඳහන් කළේය.", "URL": "https://sinhala.adaderana.lk/news.php?nid=72660", "Category": null, "Parent URL": null}