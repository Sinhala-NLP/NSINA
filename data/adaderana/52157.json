{"Source": "Adaderana", "Timestamp": "June 22, 2015 08:30 am", "Headline": "අද විශේෂ පක්ෂ නායක රැස්වීමක්", "News Content": "විශේෂ පක්ෂ නායක රැස්වීමක් කථානායක චමල් රාජපක්ෂ මහතාගේ ප්‍රධානත්වයෙන් අද පැවැත්වීමට නියමිතව තිබේ. පෙරවරු 11.00ට පාර්ලිමේන්තු සංකීර්ණයේදී මෙම රැස්වීම පැවැත්වෙන බව රජයේ ජ්‍යෙෂ්ඨ අමාත්‍යවරුයෙක් සඳහන් කළේය.හෙට දිනයේ පාර්ලිමේන්තු කටයුතු සම්බන්ධයෙන් අවසන් එකඟතාවක් ලබා ගැනීම සඳහා කථානායක වරයා විසින් මෙම පක්ෂ නායක රැස්වීම කැඳවා ඇති බව සඳහන්ය. යෝජිත 20 වන ආණ්ඩුක්‍රම ව්‍යවස්ථා සංශෝධනය පාර්ලිමේන්තුවට ඉදිරිපත් කිරීම සම්බන්ධයෙන් මෙහිදී සාකච්ඡා කිරිමට නියමිත බවද වාර්තා වේ.පාර්ලිමේන්තුවට ඉදිරිපත් වී ඇති විශ්වාසභංග යෝජනා විවාදයට ගැනීම සම්බන්ධයෙන්ද පක්ෂ නායක රැස්වීමේදී අවධානය යොමූ කිරිමට බලාපොරොත්තු වන බව මහජන එක්සත් පෙරමුණේ නායක පාර්ලිමේන්තු මන්ත්‍රී දිනේෂ් ගුණවර්ධන මහතා ප්‍රකාශ කළේය.මේ අතර එක්සත් ජනතා නිදහස් සන්ධානයේ විධායක කාරක සභාව රැස් කරන ලෙස මහජන එක්සත් පෙරමුණ ඉල්ලීමක් කර තිබේ. දිනේෂ් ගුණවර්ධන මන්ත්‍රීවරයා කියා සිටියේ සන්ධාන මහ ලේකම්වරයාට ඉදිරිපත් කළ අදාළ ඉල්ලීම සම්බන්ධයෙන් මෙතෙක් කිසිදු ප්‍රතිචාරයක් ලැබී නොමැති බවයි.", "URL": "https://sinhala.adaderana.lk/news.php?nid=52157", "Category": null, "Parent URL": null}