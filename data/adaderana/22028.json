{"Source": "Adaderana", "Timestamp": "February 11, 2012 10:41 am", "Headline": "හොර වෙද මධ්‍යස්ථානයකට මුද්‍රා තබයි", "News Content": "ව්‍යාජ වෛද්‍ය මධ්‍යස්ථානයක් සහ ඖෂධ වෙළඳසැලකට මුද්‍රා තැබීමට නුවරඑළිය රජයේ ඖෂධ පාලකවරයා සහ තලවාකැලේ ළිඳුල නගර සභාවේ මහජන සෞඛ්‍ය පරීක්ෂකවරු පියවර ගෙන තිබේ. සුදුසුකම් නොලත් ව්‍යාජ වෛද්‍යවරයෙකු විසින් මෙම ස්ථානය පවත්වාගෙන ගොස් ඇති බව වාර්තා වේ. ව්‍යාජ උපාධි සහතික තබාගෙන අදාළ පුද්ගලයා කලක පටන් රෝගීන්ට ප්‍රතිකාර කර ඇති බව සඳහන්ය. මොහු කලක් වෛද්‍ය සහායකයෙකු ලෙස සේවය කර ඇති පුද්ගලයෙකු බව ‍වාර්තා වේ. පසුගිය වසරේ මෙම සැකකරු හෝමියෝපති වෛද්‍ය සායනයක් පවත්වාගෙන යාමට බලපත්‍ර ලබාගෙන ඇතත් මෙම වසර සඳහා එවැනි බලපත්‍රයක් ලබාගෙන නොතිබූ බව තලවාකැලේ ළිඳුල මහජන සෞඛ්‍ය පරීක්ෂකවරු පවසයි.", "URL": "https://sinhala.adaderana.lk/news.php?nid=22028", "Category": null, "Parent URL": null}