{"Source": "Adaderana", "Timestamp": "June 30, 2016 04:55 pm", "Headline": " රග්බි පිටිය ගුටි කෙළියක් කරගත් පාසල් 3ට දඬුවමක්", "News Content": "පසුගිය දා මහනුවර ත්‍රිත්ව විද්‍යාලය සහ රාජකීය විද්‍යාලය අතර බ්‍රැඩ්බි තරගාවලියේ ඇතිවූ ගැටුම්කාරී තත්ත්වය නිසා සත්කාරක ත්‍රිත්ව විද්‍යාලයේ වයස අවුරුදු 20 න් පහළ රග්බි කණ්ඩායමට මාස 06 ක තරග තහනමක් පැනවීමට අධ්‍යාපන අමාත්‍යාංශය පියවර ගෙන තිබේ.එමෙන්ම කොළඹ කේරි විද්‍යාලය සහ පාදුක්ක සිරි පියරතන විද්‍යාලය අතර පැවැති තරගයකින් පසු ඇති වූ ගැටුම නිසා සත්කාරක කේරි විද්‍යාලයේ වයස අවුරුදු 20 න් පහළ රගර් කණ්ඩායමට ද මාස 06 ක තරග තහනමක් පැනවීමට පියවර ගෙන ඇත.තවද ශාන්ත ජෝසප් විදුහල් කණ්ඩායම සමග ගැටුමක් ඇතිකරගත් ධර්මරාජා විද්‍යාල කණ්ඩායමට මාස 9ක තරඟ තහනමක් පැනවීමට අධ්‍යාපන අමාත්‍යංශය පියවර ගෙන තිබේ.පාසැල් රග්බි පිටියේ විනය කඩකළ සිදුවීම් රැසක් පසුගිය කාලයේ වාර්තා වූ අතර ඒ පිළිබඳ කරුණු විමර්ශනය කිරීම සඳහා අධ්‍යාපන අමාත්‍ය අකිල විරාජ් කාරියවසම් මහතාගේ උපදෙස් පරිදි විශේෂ කමිටුවක් පත් කරනු ලැබුවේය.එම කමිටුවේ නිර්දේශ අනුව මෙම විනය පියවර ගැනීමට තීරණය කළ බව අධ්‍යාපන අමාත්‍යාංශය පැවසීය.", "URL": "https://sinhala.adaderana.lk/news.php?nid=61641", "Category": null, "Parent URL": null}