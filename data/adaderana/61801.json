{"Source": "Adaderana", "Timestamp": "July 5, 2016 03:45 pm", "Headline": " ඉන්දීය ජාතිකයින්ට අදත් ඇප නෑ", "News Content": "ඉන්දියාව සහ ශ්‍රී ලංකාව අතර සිදුවු බව කියන වකුගඩු ජාවාරම සම්බන්ධයෙන් අත්අඩංගුවට ගත් ඉන්දීය ජාතිකයින් හත් දෙනා තවදුරටත් රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියෝග කර තිබේ. ඔවුන් ලබන 20 වන දින දක්වා රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් ගිහාන් පිලපිටිය මහතා නියෝග කළ බව අද දෙරණ අධිකරණ වාර්තාකරු පැවසුවේය. අදාළ නඩුව අද(05) කැඳවු අවස්ථාවේ කොළඹ අපරාධ කොට්ඨාශය අධිකරණයට දැනුම්දී ඇත්තේ මෙම සිද්ධියට අදාළව ඉන්දීය රජයේ සහය ද ලබාගෙන වැඩිදුර පරීක්ෂණ සිදුකරන බවයි.එබැවින් පරීක්ෂණ කටයුතු සිදුකිරීමට කල් ලබාදෙන ලෙස ද කොළඹ අපරාධ කොට්ඨාශය අධිකරණයෙන් ඉල්ලීමක් කර ඇත. එම ඉල්ලීම සළකා බැලූ කොළඹ ප්‍රධාන මහේස්ත්‍රාත් ගිහාන් පිලපිටිය මහතා සැකකරුවන් තවදුරටත් රක්ෂිත බන්ධනාගාර ගත කිරීමට නියෝග කළ බව අද දෙරණ වාර්තාකරු සඳහන් කළේය.මේ අතර අද නඩුව කැඳවු අවස්ථාවේ සැකකාර ඉන්දීය ජාතිකයින් වෙනුවෙන් කිසිඳු නීතීඥවරයෙකු පෙනී නොසිටි බැවින් ඔවුන්ට නීතීඥ සහය ලබාදීමට පියවර ගන්නා මෙන් ඉන්දීය තානාපති කාර්යාලයට දැනුම්දෙන ලෙස මහේස්ත්‍රාත්වරයා කොළඹ අපරාධ කොට්ඨාශයට දැනුම් දී තිබේ.", "URL": "https://sinhala.adaderana.lk/news.php?nid=61801", "Category": null, "Parent URL": null}