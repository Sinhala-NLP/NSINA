{"Source": "Adaderana", "Timestamp": "September 30, 2018 05:59 pm", "Headline": "2020 දි මහින්ද අවලංගු කාසියක් වෙනවා", "News Content": "රුපියල අවප්‍රමාණය වනවාට වඩා වැඩි වේගයකින් හිටපු ජනාධිපතිවරයා හා පවුල අවප්‍රමාණය වන බව එක්සත් ජාතික පක්ෂ මහ ලේකම් අකිල විරාජ් කාරියවසම් මහතා පවසයි. අද (30) මාතර කොට්ඨාශයේ බල මණ්ඩල පිහිටුවීම පක්ෂ මහ ලේකම් අකිල විරාජ් කාරියවසම් මහතා සහ අමාත්‍ය මංගල සමරවීර මහතාගේ ප්‍රධානත්වයෙන් පැවැත්විණි. එහිදී අදහස් දක්වමින් පක්ෂ මහ ලේකම් අකිල විරාජ් කාරියවසම් මහතා මේ බව ප්‍රකාශ කළේය. 1994 වසරේදී එක්සත් ජාතික පක්ෂය රට බාරදෙන අවස්ථාවේදී රුපියලේ අගය 49.98 ක් වු බවත් ඉන් අනතුරුව නැවත 2001 වසරේදී රජය බාර ගන්නා විය එය 93.16 ක් දක්වා වැඩිවී තිබූ අතර 2015 වසරේ නැතත් රජය බාරගන්න විය රුපියලේ අගය 144 දක්වා වැඩි වී තිබූ බව මහ ලේකම්වරයා ප්‍රකාශ කළේය. 2015 ජනාධිපතිවරණයට ඉදිරිපතත් වන විට හිටපු ජනාධිපතිවරයා අධිප්‍රමාණය වී සිටි බවත් හිටපු ජනාධිපතිවරයාගේ අවප්‍රමාණය වීම කේසේද යත් ඔහුට ජනාධිපති ධූරය නැතිවූ බවත් ඉන් අනතුරුව අගමැති ධූරය හා විපක්ෂ නායක ධූරයට නැතිවූ බව මහ ලේකම් අකිල විරාජ් කාරියවසම් මහතා ප්‍රකාශ කළේය. 2020 වසර වන විට හිටපු ජනාධිපතිවරයා අවලංගු කාසියක් බවට පත්වන බව එක්සත් ජාතික පක්ෂ මහ ලේකම් අකිල විරාජ් කාරියවසම් මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=96956", "Category": null, "Parent URL": null}