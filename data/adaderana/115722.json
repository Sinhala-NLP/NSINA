{"Source": "Adaderana", "Timestamp": "August 4, 2019 07:06 pm", "Headline": "ආරක්ෂාව තහවුරුකර ගන්න ලංකාවෙන් දෙදෙනෙක් පාකිස්ථානයට", "News Content": "ශ්‍රී ලංකා ක්‍රිකට් කණ්ඩායමේ පාකිස්ථාන තරග සංචාරයට අදාළව පවතින ආරක්ෂක තත්ත්වය පිළිබඳ සොයා බැලීමට ශ්‍රී ලංකා ක්‍රිකට් ආයතනය නියෝජිතයන් දෙදෙනෙකු ලබන 06 වැනිදා පාකිස්ථානයට පැමිණිමට නියමිත බව එරට ක්‍රිකට් ආයතනය පවසයි. එහි සභාපති ඒසාන් මානී ප්‍රකාශ කර ඇත්තේ එම නියෝජිතයින් තරග පැවැත්වීමට නියමිත ක්‍රීඩාංගණ, කණ්ඩායමට නවතැන් ගැනීම සඳහා ලබාදීමට නියමිත හෝටල් ඇතුළු ස්ථාන නිරීක්ෂණය කිරීමට නියමිත බවයි. පසුව ආරක්ෂක තත්ත්වය පිළිබද පාකිස්ථාන ක්‍රිකට් ආයතන, එරට පොලීසිය ඇතුළු ආරක්ෂක අංශ ප්‍රධානීන් සමඟ ද ශ්‍රී ලංකා නියෝජිතයින් සාකච්ඡා පැවැත්වීමට නියමිත බව ඔහු සදහන් කර තිබේ. මෙම නිරීක්ෂණ චාරිකාවෙන් අනතුරුව ලබන ඔක්තෝබර් මාසයේ පාකිස්ථානයේ තරග සංචාරය පිළිබද ශ්‍රී ලංකා ක්‍රිකට් ආයතනය සිය තීරණය දැනුම්දෙනු ඇති බව පාකිස්ථාන ක්‍රිකට් සභාපතිවරයා වැඩිදුරටත් සදහන් කර ඇත.", "URL": "https://sinhala.adaderana.lk/news.php?nid=115722", "Category": null, "Parent URL": null}