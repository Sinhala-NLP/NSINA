{"Source": "Adaderana", "Timestamp": "June 18, 2012 04:19 pm", "Headline": "සූදු ගැසුවාට දඩය රු. 100 යි - පලාගිය කෙනෙකුට දඬුවම මරණයයි", "News Content": "මුදල් ‍ඔට්ටුවට කුකුළන් කෙටවීමේ මධ්‍යස්ථානයක් සහ සූදු පොළක් වටලා අත්අඩංගුවට ගත් සැකකරුවන් විසිදෙදෙනෙකු රුපියල් 100 බැගින් වූ දඩයකට යටත්ව මුදාහැරීමට මාරවීල මහේස්ත්‍රාත් අධිකරණය නියෝග කර තිබේ. වෙන්නප්පුව පොලිසියේ නිලධාරින් කණ්ඩායමක් විසින් බන්ඩිරිප්පුව ප්‍රදේශයේ සිදුකල වැටලීමකදි සැකකරුවන් අත්අඩංගුවට ගෙන අධිකරණයට ඉදිරිපත් කර තිබුණි. සූදුව සදහා ‍යොදා ගත් කුකුළන් අටදෙනෙකු ද සිය භාරයට ගත් බව පොලිසිය පවසයි. මේ අතර වැටලීම සිදුකරන අවස්ථාවේදි පලාගිය සැකකරුවන් අතර සිටි පුද්ගලයෙකු ලුණුවිල ප්‍රදේශයේ ගිං ඔයට වැටී මියගොස් තිබේ. මියගිය පුද්ගලයා 42 හැවිරිදි මිනුවන්ගොඩ යටියන ප්‍ර‍දේශයේ සිටි සූදු පොළ වෙත ‍පැමිණි අයෙකු බව අනාවරණය වී ඇත. මෙතෙක් මළ සිරුර ගොඩගෙන නොමැති බව අද දෙරණ වාර්තාකරු සදහන් කළේය.", "URL": "https://sinhala.adaderana.lk/news.php?nid=25134", "Category": null, "Parent URL": null}