{"Source": "Adaderana", "Timestamp": "May 16, 2019 06:59 pm", "Headline": "කොච්චිකඩේ ප්‍රහාරකයාගේ බිරිඳ කුළුඳුල් දරුවා බිහි කරයි", "News Content": "පසුගිය අප්‍රේල් මස 21 වන දින කොච්චිකඩේ ශාන්ත අන්තෝනි දේවස්ථානයට මරාගෙන මැරෙන ප්‍රහාරයක් එල්ල කරනු ලැබූ අලව්දීන් අහමද් මුආත් නැමැත්තාගේ බිරිඳ සිය පළමු දරුවා බිහි කර ඇති බව විදෙස් මාධ්‍ය වාර්තා කර සිටියි. ත්‍රස්ත ප්‍රහාරය එල්ල කළ අලව්දීන් අහමද් නැමැත්තාගේ පියා විසින් මේ බව කොළඹ මහේස්ත්‍රාත් අධිකරණය වෙත දැනුම් දී ඇත. මියගිය ප්‍රහාරකයාගේ පියා වන මට්ටක්කුලිය, මධ්‍යම පාරේ පදිංචි අහමඩ් ලෙබ්බේ අලව්දීන් නමැත්තා මරණ පරීක්ෂණයේදී ප්‍රකාශ කර තිබුණේ බෝම්බය පුපුරුවා ගත් 22 හැවිරිදි තම පුත්‍රයා නීතිය පිළිබඳ මුලික අධ්‍යාපනය අවසන් කර ශ්‍රී ලංකා නීති විද්‍යාලයට ඇතුළත් වීමට සුදුසුකම් ලබා සිටි බවයි. සායින්දමරුදු ප්‍රදේශයේ පදිංචි සබීනා සෙනුල් ආබ්දීන් නමැති ඥාති දියණියක සමඟ ඔහු විවාහ වී සිටි බවත් ඉකුත් අප්‍රේල් 14 වනදා කල්මුණේ ප්‍රදේශයට යන බව පවසා නිවසින් පිටත් වූ තම පුත්‍රයා මියයන තුරුම දුරකථන ඇමතුමක් හෝ තමන් වෙත ලබා නුදුන් බවත් පියා විසින් සඳහන් කර තිබේ. එසේම අලව්දීන් නැමැත්තා දරුවන් පස් දෙනෙකුගෙන් යුතු සිය පවුලේ හතරවැනි දරුවා ලෙස ද ඔහුගේ පියා විසින් අධිකරණය හමුවේ ප්‍රකාශ කර ඇත. අලව්දීන් විවාහ පත් වී දැනට මාස වසරකුත් මාස 2ක් ගතවී ඇති අතර ඔහුගේ බිරිඳ විසින් සිය පළවෙනි දරුවා මෙම මස 5වන දින බිහි කර ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=110103", "Category": null, "Parent URL": null}