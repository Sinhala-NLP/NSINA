{"Source": "Adaderana", "Timestamp": "September 16, 2010 11:52 am", "Headline": "විපක්ෂය නියෝජනය කරන්න අපට බෑ", "News Content": "ද්‍රවිඩ ජාතික සන්ධානයේ මන්ත්‍රීවරයෙකුට පාර්ලිමේන්තු සභාවේ විපක්ෂයේ නියෝජිතයා ලෙස කටයුතු කළ නොහැකි බව ද්‍රවිඩ ජාතික සන්ධානයේ මාධ්‍ය ප්‍රකාශක,පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා පවසයි. තම පක්ෂයේ පාර්ලිමේන්තු මන්ත්‍රීවරයෙකු වන එම්.ඒ සුමන්තිරන් මහතාද තම පක්ෂයද විපක්ෂ නායක රනිල් වික්‍රමසිංහ මහතා විසින් කරනු ලැබූ නම් කිරීම ප්‍රතික්ෂේප කරන බවද ප්‍රේමචන්ද්‍රන් මහතා අද දෙරණට කියා සිටියේය. සුමන්තිරන් මහතා පාර්ලිමේන්තු සභාවේ විපක්ෂ නියෝජිතයා ලෙස පත් කිරීම පිළිබඳ මීට පෙරාතුව විපක්ෂ නායකවරයා විසින් ද්‍රවිඩ ජාතික සන්ධානයේ අදහස විමසා සිටි බවද හෙතෙම සඳහන් කළේය. ඒ මොහොතේ වුවද 18 වන ව්‍යවස්ථා සංශෝධනයට එරෙහිව ද්‍රවිඩ ජාතික සන්ධානය පෙනී සිටි බැවින් එකී ව්‍යවස්ථා සංශෝධනය යටතේ ස්ථාපිත කළ පාර්ලිමේන්තු සභාව නියෝජනය කළ නොහැකි බව දැනුම්දුන් බවද ඔහු වැඩිදුරටත් කියා සිටියේය. එසේ වුවද විපක්ෂයේ නියෝජිතයා ලෙස පාර්ලිමේන්තු සභාව නියෝජනය කිරීමට ද්‍රවිඩ ජාතික සන්ධානයේ එම්.ඒ සුමන්තිරන් මහතා නම් කළ බව විපක්ෂ නායක රනිල් ව්ක්‍රමසිංහ මහතා අද පෙරවරුවේ පැවති මාධ්‍ය හමුවකදී අනාවරණය කළේය.", "URL": "https://sinhala.adaderana.lk/news.php?nid=10891", "Category": null, "Parent URL": null}