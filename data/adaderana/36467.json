{"Source": "Adaderana", "Timestamp": "August 8, 2013 08:41 am", "Headline": "මර්වින් සිල්වාට යළි චෝදනාවක් ", "News Content": "කැලණිය ප්‍රදේශයේ නීති විරෝධී ජාවාරම් සිදු කරනු ලබන්නේ අමාත්‍ය මර්වින් සිල්වා මහතා බව කැලණිය ප්‍රාදේශීය සභාවේ සභාපති ඇතුළු මන්ත්‍රීවරුන් පිරිසක් පවසයි. මර්වින් සිල්වා අමාත්‍යවරයාව කැලණිය ජනතාව ප්‍රතික්ෂේප කරන බව ඔවුන් පෙන්වා දෙයි. ඒ අනුව ඉදිරි දින කිහිපයේදී වූවද මනාප ඡන්දයක් පවත්වා කැලණිය ජනතාවගේ මනාපය ලබා ගන්නා බවත්, කැලණිය ජනතාව තමන්ව ප්‍රතික්ෂේප කළහෝත් අනිවාර්යයෙන්ම තමන් දේශපාලනයෙන් ඉවත් වන බවත් දණින් වැටී තමන් ජීවත් වීමට කිසිදිනක අපේක්ෂා නොකරන බවද පසුගියදා පැවති උත්සවයකට සහභාගී වෙමින් අමාත්‍ය මර්වින් සිල්වා මහතා එවන් වූ අදහසක් ප්‍රකාශ කළේය. කෙසේ වෙතත් ඊයේ(07) කැලණිය ප්‍රදේශයේ හොර හරක් ජාවාරමක් පිළිබඳව අමාත්‍ය මර්වින් සිල්වා මහතා සහ ප්‍රාදේශීය සභාවේ මන්ත්‍රීවරුන් සිදුකළ දැනුම්දීමකට අනුව පොලිසිය විශේෂ වැටලීමක් සිදු කරන ලදී. එම ප්‍රදේශයෙන් හොර හරක් ප්‍රවාහනය කරමින් සිටින විට එම ප්‍රදේශයේ ජනතාව මැදිහත් වී පොලීසිය වෙත දැනුම් දී එම ක්‍රියාව නතර කළ බවත්, කැලණියේ හරක්මස් තහනම් කරන ලද්දේ මර්වින් සිල්වා ඇමතිතුමා නොවන බවත්, එම ස්ථානයට පැමිණි කැලණිය ප්‍රාදේශීය සභාවේ සභාපති ප්‍රසන්න රණවීර මහතා ඇතුළු මන්ත්‍රීවරුන් කිහිප දෙනෙක් කියා සිටියේය. තවද කැලණිය ප්‍රදේශයේ සියලුම වැඩ කටයුතු සිදු කරනුයේ කැලණිය ප්‍රාදේශීය සභාවට අවශ්‍ය විදියට බවත්, එය සිදුවන්නේ අමාත්‍ය මර්වින් සිල්වා මහතාට අවශ්‍ය විදියට නොවන බවත් එම අවස්ථාවේදි ප්‍රසන්න රණවීර මහතා කියා සිටියේය.", "URL": "https://sinhala.adaderana.lk/news.php?nid=36467", "Category": null, "Parent URL": null}