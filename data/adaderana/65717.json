{"Source": "Adaderana", "Timestamp": "November 4, 2016 05:16 pm", "Headline": " අමරදේවයන්ගේ අභාවය ගැන ශ‍්‍රී ලංකා පොදුජන පෙරමුණත් ශෝක වෙයි", "News Content": "පණ්ඩිත් ඩබ්ලිව්.ඩී අමරදේවයන්ගේ අභාවය පිළිබඳව ශ‍්‍රී ලංකා පොදුජන පෙරමුණද ශෝක පණිවිඩයක් නිකුත් කර තිබේ.එය වැඩිදුරටත් පහත පරිදිය.පණ්ඩිත් අමරදේවයන්ගේ අභාවය පිළිබඳව ශ‍්‍රී ලංකා පොදුජන පෙරමුණේ ශෝක පණිවිඩයඅමරදේවයන් 20 වන සියවසේ ආසියාවේ උපන් වටිනාම මිනිසෙක්සංගීතය නැමැති සෞන්දර්යාත්මක ප‍්‍රකාශන මාධ්‍යයේ ස්වදේශීක අනන්‍යතාවය බිහිකල ආචාර්ය පණ්ඩිත් ඩබ්. ඞී අමරදේවයන්ගේ අභාවයෙන් නිර්මාණය කර ඇත්තේ යළි කිසිදා ප‍්‍රතිපුර්ණය කළ නොහැකි හිඩැසකි. අමරදේවයන් 20 වන සියවසේ ආසියාවේ උපන් වටිනාම මිනිසුන් කිහිපදෙනාගෙන් කෙනෙකි. ඉන්දිය රජය විසින් පද්ම ශ‍්‍රී සම්මානය ප‍්‍රදානය කිරීමත්, පිලිපීන රජය විසින් මැග්සයිසේ සම්මානය ප‍්‍රදානය කිරිමත් ඒ බව තහවුරු කරයි. සිය ජාතික ගීතය නිර්මාණය කර ගැනීම සදහා මාලදිවයින් ජනරජය විසින් අමරදේවයන්ව තෝරා ගැනීමද එතුමන් විශ්ව කීර්තිධර ශ‍්‍රී ලාංකිකයෙකු බව තව දුරටත් තහවුරු කරයි. දේශීය සංගීත උද්‍යානය සුපුෂ්පිත වූයේ අමරදේවයන්ගේ නිර්මාණ පොකුරෙනි. තමා උගත් ශීල්පය සිය ආත්මාර්ථය වෙනුවෙන් කිසිදා භාවිත නොකළ අමරදේවයන් ශ‍්‍රී ලංකාව නැමැති සොඳුරු දිවයිනට පොදු සංගීතමය අනන්‍යතාවයක් නිර්මාණය කළේය. එකී ස්වදේශීක සංගීතමය අනන්‍යතාවය සුරැකීම වෙනුවෙන් පරම්පරාවක් නිර්මාණය කිරීමටද එතුමන් සමත්විය. ගුරු මුෂ්ඨිය අමරදේවයන්ගේ ශබ්දකෝෂයට අදාල නැත. දන්නා සියල්ල අනෙකාට කියාදීමේ උතුම් හදවතක් සහ ඒ සදහා වන ප‍්‍රබල සන්නිවේදන හැකියාවක් අමරදේවයන් සතු වී තිබුණි. අමරදේවයන් හෙළයේ මහා ගාන්ධර්වයා සේම නිහතමානිත්වයේ ප‍්‍රතිමූර්තියකි. සැමට සම සිතින් සැළකීම අමරදේවයන්ගේ සිරිතයි. ඇතිවන සියල්ල නැතිවන බව අපි ඉගෙනගෙන ඇති නමුත් අමරදේවයන්ගේ නික්මයාම දරා ගැනීමට තරම් එකී අවබෝධය ප‍්‍රමාණවත් නැතැයි හැඟෙන තරමටම එතුමන්ගේ වියෝවෙන් අපගේ හදවත් ප‍්‍රකම්පනයට පත්ව තිබේ. ස්වදේශික සංගීතයේ අමරදේව සුපහන් ලකුණට සමස්ත ශ‍්‍රී ලාංකික සහෘද ජනතාව සමග එකතු වී ශ‍්‍රී ලංකා පොදුජන පෙරමුණේ ශීර්ෂ ප‍්‍රණාමක ආචාරය පුද කරන්නෙමු. ශ‍්‍රී ලංකා පොදු ජන පෙරමුණ", "URL": "https://sinhala.adaderana.lk/news.php?nid=65717", "Category": null, "Parent URL": null}