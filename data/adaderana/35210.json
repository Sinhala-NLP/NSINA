{"Source": "Adaderana", "Timestamp": "June 24, 2013 04:02 pm", "Headline": "මැතිවරණය 21 නැති නම් 28 පවත්වන්න ඉඩ තියෙනවා", "News Content": "වයඹ, මධ්‍යම හා උතුරු පළාත් සභා මැතිවරණය සැප්තැම්බර් මස 21 වැනිදා හෝ එම මස 28 වැනිදා බොහෝ දුරට පැවැත්වීමට ඉඩ ඇති බව මැතිවරණ කොමසාරිස් මහින්ද දේශප්‍රිය මහතා පවසයි. මැතිවරණය පැවැත්වෙන දිනය තීරණය කිරීම තමා සතු කාර්යයක් බව අද පස්වරුවේ පැවති මාධ්‍ය හමුවකදී මැතිවරණ කොමසාරිස්වරයා ප්‍රකාශ කළේය. විවිධ පිරිස් ඡන්දය පවත්වන දිනය ගැන විවිධ අදහස් දක්වා තිබූ බවත් කෙසේ හෝ ඡන්දය පැවැත්වීමට ඉඩ ඇත්තේ සැප්තැම්බර් 07, 14, 21 හා 28 යන දින හතරෙන් අවසන් දින දෙකෙන් එකක බව පැවසිය හැකි බව හෙතෙම කීවේය. ඡන්දය පවත්වනවා යන රාවය මත නිරීක්ෂකයින් තමාට ගෙන්විය නොහැකි බවද හෙතෙම පැවසීය. ජනපතිගේ හා ආණ්ඩුකාරවරුන්ගේ නිවේදන පැමිණි පසු එම කටයුතු ඇරඹිය හැකි බව ඔහු කීවේය. එසේම මෙරට අභ්‍යන්තර අවතැන් වූවන්ට ලබන 28 වන දින දක්වා ඡන්ද හිමි නාමලේඛනවල ලියාපදිංචි වීම සඳහා අවස්ථාව ලබාදී ඇති බව ද මැතිවරණ කොමසාරිස්වරයා සඳහන් කළේය. මේ අතර මෙරට ක්‍රියාත්මක දේශපාලන පක්ෂ 3ක කිසිදු නියෝජිතයෙකු මෙතෙක් වත්කම් ප්‍රකාශන භාරදී නොමැති අතර ඔවුන් සම්බන්ධයෙන් කඩිනමින් ක්‍රියාමාර්ග ගන්නා බව ද මැතිවරණ කොමසාරිස් මහින්ද දේශප්‍රිය මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=35210", "Category": null, "Parent URL": null}