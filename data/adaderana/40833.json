{"Source": "Adaderana", "Timestamp": "February 2, 2014 01:07 pm", "Headline": "හොර පාරෙන් ගෙනා දුම්වැටි ගුවන් තොටේදී  අල්ලයි", "News Content": "නීති විරෝධී ලෙස මෙරටට දුම්වැටි තොගයක් රැගෙන ආ පුද්ගලයෙකු කටුනායක ගුවන්තොටුපළ පරිශ්‍රයේ දී අත්අඩංගුවට ගෙන තිබේ. පොලිස් මත්ද්‍රව්‍ය නාශක කාර්යාංශයට ලද තොරතුරක් මත සිදුකළ සෝදිසියකදී මොහු අත්අඩංගුවට ගෙන ඇති බව වාර්තා වේ. එහිදී සැකකරු සතුව තිබී දුම්වැටි 2800 බැගින් වු බන්ඩල් 15ක් පොලීසිය විසින් සොයාගෙන ඇත. සැකකරු කොළඹ 12 ප්‍රදේශයේ පදිංචිකරුවෙකු බව පොලීසිය සඳහන් කළේය. මේ අතර හෙරොයින් මත්ද්‍රව්‍ය ළඟ තබාගෙන සිටි කාන්තාවක් මරදාන ප්‍රදේශයේ දී අත්අඩංගුවට ගෙන ඇත. බස්නාහිර පළාත් දූෂණ මර්දන අංශයේ නිලධාරීන්ට ලද තොරතුරක් මත සිදුකළ පරීක්ෂාවකදී මෙම කාන්තාව අත්අඩංගුවට ගෙන ඇති බව වාර්තා වන්නේය. සැකකාරිය සතුව තිබී හෙරොයින් ග්‍රෑම් 15යි මිලිග්‍රෑම් 100 පොලීසිය විසින් සොයාගෙන ඇත. අත්අඩංගුවට ගත් කාන්තාව මාළිගාකන්ද මහේස්ත්‍රාත් අධිකරණය වෙත ඉදිරිපත් කිරීමට නියමිතය. මේ අතර හෙරොයින් ග්‍රෑම් 02යි මිලිග්‍රෑම් 920ක් ළඟ තබාගෙන සිටි පුද්ගලයෙකු වැලිකඩ පොලිස් ස්ථානය ඉදිරිපිට දී අත්අඩංගුවට ගෙන ඇත. සැකකරු 51 හැවිරිදි බියගම ප්‍රදේශයේ පදිංචිකරුවෙකු වන අතර ඔහු අලුත්කඩේ මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=40833", "Category": null, "Parent URL": null}