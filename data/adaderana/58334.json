{"Source": "Adaderana", "Timestamp": "March 18, 2016 11:22 am", "Headline": "ගාමිණි දිසානායක 74 වන ජන්ම දින සැමරුම 20 දා", "News Content": "දිවංගත ගාමිණි දිසානායක මහතාගේ 74 වන ජන්ම දින සැමරුමට සමගාමීව කොත්මලේ මහවැලි මහසෑරදුන්ගේ චූඩාමාණික්‍ය පැළඳවීම ලබන 20 වනදා සිදු කෙරෙන බව මහවැලි සංස්කෘතික පදනම්භාරය පවසයි.එම පදනම සඳහන් කළේ ලබන 20 වනදා පෙරවරු 09.55ට යෙදෙන සුභ මොහොතින් චූඩාමාණික්‍ය පැළඳවීමේ පූණ්‍ය මහෝත්සවය පැවැත්වෙන බවයි.චූඩාමාණික්‍ය රැගත් රිය පෙරහැර මාර්තු 19 ඓතිහාසික ශ්‍රී දළදා මාලිගාවෙන් පෙරවරු 09.00ට ගමන් අරඹා කොත්මලේ මහසෑය අභියසට වැඩමවීමට නියමිතය.අනතුරුව සර්ව රාත්‍රීක පිරිත් දේශනයකින් පසු මහවැලි සංස්කෘතික පදනම් භාරයේ සභාපති අමාත්‍ය නවීන් දිසානායක මහතාගේ ප්‍රධානත්වයෙන් චූඩාමාණික්‍ය පැළඳවීම සිදු කෙරෙනු ඇත.මෙම වැඩසටහනට සමගාමීව ලබන 20 වනදා පෙරවරුවේ කොළඹ ආනන්ද කුමාරස්වාමි මාවතේ පිහිටි ගාමිණි දිසානායක පිළිරුවට පුෂ්පෝපහාර දැක්වීමක් ද සංවිධාන කර ඇති බව මහවැලි සංස්කෘතික පදනම් භාරය පවසයි.", "URL": "https://sinhala.adaderana.lk/news.php?nid=58334", "Category": null, "Parent URL": null}