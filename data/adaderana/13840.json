{"Source": "Adaderana", "Timestamp": "January 29, 2011 04:28 pm", "Headline": "රුහුණු සරසවි මහා ශිෂ්‍ය සංගම් සභාපතිට හා සිසුවෙකුට මැර ප්‍රහාරයක්", "News Content": "රුහුණු විශ්ව විද්‍යාලයීය මහා ශිෂ්‍ය සංගමයේ සභාපති දුමින්ද තාරක මහතාට හා තවත් ශිෂ්‍යයෙකුට අද(29) කිසියම් මැර පිරිසක් විසින් පහර දී ඇති බව අන්තර් විශ්ව විද්‍යාලයීය ශිෂ්‍ය බල මණ්ඩල කැඳවුම්කරු සංජීව බණ්ඩාර මහතා පවසයි. රුහුණු විශ්ව විද්‍යාලයේ ඊයේ(28) සිදුවූ පිහි ඇනුමකින් තුවාල ලැබූ ශිෂ්‍යයින් දෙදෙනා බැලීම සඳහා ඔවුන් මාතර රෝහල වෙත ගොස් ඇති අතර ඒ අතරමගදී මෙසේ මැර ප්‍රහාරයකට ලක්ව ඇති බව ද ඔහු සඳහන් කළේය. පසුගිය මාස කිහිපයක කාලය තුළ ඉතා සැලසුම් සහගතව විශ්ව විද්‍යාල ශිෂ්‍යයින්ට නාඳුනන මැර පිරිස් විසින් පහරදීම් සිදුකිරීමක් සිදුවන බව ද හෙතෙම පෙන්වාදෙයි. ‍ඒ සම්බන්ධව විශ්ව විද්‍යාලයීය පාලන අධිකාරිය හෝ පොලිසිය විසින් කිසිදු ක්‍රියා මාර්ගයක් ගෙන නොමැති බවට ද සංජීව බණ්ඩාර මහතා චෝදනා කරයි. අදාළ පහරදීමේ සිද්ධිය සම්බන්ධව මාතර පොලිසියට පැමිණිල්ලක් ඉදිරිපත් කළ බව අන්තර් විශ්ව විද්‍යාලයීය ශිෂ්‍ය බල මණ්ඩල කැඳවුම්කරු සඳහන් කළ ද එවැනි පැමිණිල්ලක් ලැබී නොමැති බව අද දෙරණ කළ විමසීමකදී මාතර පොලීසිය පැවසීය.", "URL": "https://sinhala.adaderana.lk/news.php?nid=13840", "Category": null, "Parent URL": null}