{"Source": "Adaderana", "Timestamp": "April 6, 2015 04:01 pm", "Headline": "චන්ද්‍රිකාට එහෙම පුළුවන් කියලා ව්‍යවස්ථාවේ කොහේද තියෙන්නේ", "News Content": "කිසිදු ජනවරමක් නැති හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය රජයේ ඉඩම් උතුරේ බෙදාදීම හා වැදගත් උත්සව වල ප්‍රසිද්ධියේ පෙනී සිටින්නේ කෙසේදැයි ප්‍රවීණ දේශපාලන විචාරක ආචාර්ය දයාන් ජයතිලක මහතා ප්‍රශ්න කරයි.එසේම ඇය ජනවාර්ගික සංහිඳියාව පිළිබඳව ජනාධිපති කාර්ය සාධන බලකායේත්, ජාතික සමගිය සඳහා වූ ඉහළ පෙළේ කාර්යාලයේත් ප්‍රධානියා වශයෙන් කටයුතු කරන බවත්, මීට අමතරව ජාතික විධායක සභාවේ ද සිටින බවත්, ඒ මහතා පෙන්වාදෙයි.එසේ පෙනී සිටීමට, කටයුතු කිරීමට අවසර ඇතැයි ව්‍යවස්ථාවේ කොතැනකවත් සඳහන් වී නැති බවද ඒ මහතා හෝමාගමදී ඊයේ පැවැති රැස්වීමකදී පැවසීය.මහින්ද රාජපක්ෂ මහතා ආපහු දේශපාලනයට ඒමට උත්සාහ කරන බවට ඇය විවිධාකාරයේ කතා කියමින් සිටින බවද ඔහු සඳහන් කළේය.ශ්‍රී ලංකා නිදහස් පක්ෂය එක්සත් ජාතික පක්ෂයේ ගර්භාෂය තුළට එබුවේ මහින්ද රාජපක්ෂ මහතා නොවන බවද ආචාර්ය දයාන් ජයතිලක මහතා කියා සිටියේය.එසේම එම පක්ෂයේ අගමැතිවරයෙක් යටතේ ශ්‍රී ලංකා නිදහස් පක්ෂයේ මන්ත්‍රීන් සේවකයින් බවට පත් කළේ ද මහින්ද රාජපක්ෂ මහතා නොවන බව ඔහු වැඩිදුරටත් පැවසීය.", "URL": "https://sinhala.adaderana.lk/news.php?nid=50469", "Category": null, "Parent URL": null}