{"Source": "Adaderana", "Timestamp": "November 18, 2017 12:12 pm", "Headline": "ගිංතොට ගින්දර නිවන්න ගෙදර ඉදන් සහය දෙන්නැයි බර්දියුදීන් ඉල්ලයි", "News Content": "ගාල්ල, ගිංතොට ප්‍රදේශයේ දෙපාර්ශ්වයක් අතර ඊයේ (17) රාත්‍රීයේ ඇති වූ ගැටුමක් දුර දිග යාමෙන් සිදුව තිබෙන අවාසනාවන්ත සිද්ධීන් හමුවේ සංසුන්ව සහ ඉවසීමෙන් කටයුතු කරන්නැයි කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතා සිංහල, දෙමළ, මුස්ලිම් සියලු ජනතාවගෙන් ඉන්ලීමක් කරයි. විශේෂ මාධ්‍ය නිවේදනයක් නිකුත් කරමින් අමාත්‍යවරයා මේ බව ප්‍රකාශ කළේය. එම විශේෂ මාධ්‍ය නිවේදනයේ මෙසේ ද දැක්වේ. සුළු සිද්ධියක්, ජාතිවාදී ගැටුමක් දක්වා වර්ධනය කිරීමට පටු දේශපාලන වාසි අපේක්ෂා කරන සීමිත පිරිසක් ගන්නා උත්සාහය තරයේ හෙළා දකිමි. සිංහල, මුස්ලිම්, දෙමළ ඇතුළු සියළු ජන කොටස් අතර අතීතයේ පටන් පවතින සහෝදරත්වය, හිත මිතුරු කම බිඳ දැමීමට ඇතැම් පාර්ශ්වයන් මේ සුළු සිදුවීම දඩමීමා කරගෙන ඇති බවක් පෙනෙන්ට තිබේ. සාමකාමීව සහෝදරත්වයෙන් ජීවත් වන ජනතාවගේ ජන ජීවිතය කඩා කප්පල් කිරීමට මුල්වූ සියලු පාර්ශ්වයන්ට එරෙහිව තරාතිරම නොබලා නීතිය ක්‍රියාත්මක කරන්නැයිද පොලිසියෙන් ඉල්ලා සිටිමි. සුළු සිද්ධීන් දුර දිග ගෙනයන්නට පෙර දැනුමෙන් බුද්ධියෙන් සිතා ඉවසීමෙන් කටයුතු කළ යුතුව ඇත. කිසියම් සිදුවීමක් නිසා යම් විනාශයක් සිදුවන්නේ නම් විනාශ වන්නේ අපේ රටේ මහජන දේපලය. එහි අවසාන ප්‍රතිඵල ලැබෙන්නේ මහජනතාවටමය. තිබෙන සියලු දෑ ආරක්ෂාකරගෙන බුද්ධියට මුල්තැන දී, ඉවසීමෙන් කටයුතු කිරීම සියලු දෙනාගේ වගකීම විය යුතුය. සියලු දෙනා සංසුන්ව සහ ඉවසීමෙන් තම නිවෙස්වල ම රැඳී සිටීමින් නිතිය සහ සාමය ආරක්ෂා කිරීම සඳහා ත්‍රිවිධ හමුදාවට සහ පොලිසියට සහයෝගය දෙන ලෙස සිංහල, දෙමළ, මුස්ලිම් සහෝදර ජනතාවගෙන් අමාත්‍ය රිෂාඩ් බදියුදීන් මහතා ඉල්ලා සිටී.", "URL": "https://sinhala.adaderana.lk/news.php?nid=80100", "Category": null, "Parent URL": null}