{"Source": "Adaderana", "Timestamp": "March 11, 2015 03:12 pm", "Headline": "දියත උයනේ වාහන නතර කිරීමේ ගාස්තු අය කිරීම අත්හිටුවයි", "News Content": "බත්තරමුල්ල, දියත උයනේ රථවාහන නතර කිරීමේදී ගාස්තු අය කිරීම අත්හිටුවීමට නාගරික සංවර්ධන, ජල සම්පාදන හා ජලාපවහන අමාත්‍යාංශය තීරණය කර තිබේ.විෂය භාර අමාත්‍ය රවුෆ් හකිම් මහතා සහ නියෝජ්‍ය අමාත්‍ය දුනේෂ් ගන්කන්ද යන මහත්වරුන්ගේ මැදිහත්වීමෙන් ඊයේ පැවති සාකච්ඡාවකදී මෙම තීරණය ගෙන ඇති බව එම අමාත්‍යාංශය සඳහන් කළේය.ශ්‍රී ලංකා ඉඩම් ගොඩකිරීමේ සහ සංවර්ධනය කිරීමේ සංස්ථාව විසින් උද්‍යාන පරිශ්‍රයේ නතර කරනු ලබන රථ වාහන වලින් ගාස්තු අයකිරීමට තීරණය කර තිබුණි.උද්‍යානයේ නඩත්තු කටයුතු සඳහා එම මුදල් යෙදවීමට අපේක්ෂා කර තිබූ බව නාගරික සංවර්ධන, ජල සම්පාදන හා ජලාපවහන අමාත්‍යාංශය සඳහන් කළේය.කෙසේවෙතත් මෙලෙස මුදල් ලබාගැනීම හේතුවෙන් දියත උද්‍යානය ආශ්‍රිත පරිශ්‍රයේ වෙළඳ කුටි පවත්වාගෙන යන පුද්ගලයින් සහ උද්‍යානයට පැමිණෙන ජනතාව දුෂ්කරතාවට පත්ව ඇති බවට අමාත්‍යාංශයට පැමිණිලි ලැබී තිබූ බව සඳහන්ය.", "URL": "https://sinhala.adaderana.lk/news.php?nid=49891", "Category": null, "Parent URL": null}