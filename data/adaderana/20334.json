{"Source": "Adaderana", "Timestamp": "November 29, 2011 11:54 am", "Headline": "ශාන් වික්‍රමසිංහට එරෙහි වාරණ නියෝගය දීර්ඝ කෙරෙයි", "News Content": "ට්‍රයඩ් ආයතනයේ සම කළමනාකාර අධ්‍යක්ෂ දිලිත් ජයවීර මහතාට අපහාස කිරීම වළකාලමින් ටී.එන්.එල්. ඉසිර ගුවන්විදුලි ආයතනයට, එහි සභාපතිවරයාට සහ අධ්‍යක්ෂවරයාට එරෙහිව කොළඹ දිසා අධිකරණය පනවා තිබූ වාරණය දීර්ඝ කර තිබේ. ඒ අනුව 2012 වසරේ ජනවාරී මස 9 වැනි දින දක්වා අදාළ වාරණය ක්‍රියාත්මක වනු ඇත. ඉසිර ගුවන්විදුලි ආයතනයේ සභාපති ශාන් වික්‍රමසිංහ සහ අධ්‍යක්ෂ සුදත් ජයසුන්දර යන මහත්වරුන්, අදාළ ගුවන්විදුලිය ඔස්සේ විකාශය වන \"පුවත්පත් සිරස්තල දස දෙසින්\" වැඩසටහන මගින් දිලිත් ජයවීර මහතාට එරෙහිව දිගින් දිගටම ද්වේශ සහගත, පදනම් විරහිත, අසත්‍ය සහ විකෘති කරන ලද තොරතුරු යොදාගනිමින් ඔහුගේ චරිතය ඝාතනය වන අයුරින් කටයුතු කර තිබෙන බව ඔහු වෙනුවෙන් පෙනී සිටි නීතීඥවරුන් අධිකරණය හමුවේ පෙන්වා දීමෙන් අනතුරුව මෙම වාරණය ලබා දී තිබුණි. මින් පසු කිසිදු ආකාරයකින් ජයවීර මහතාට අපහසයක් වන ආකාරයේ තොරතුරු ප්‍රකාශ කිරීම වළකාලමින් අදාළ ගුවන්විදුලි ආයතනයට, එහි සභාපතිවරයාට සහ අධ්‍යක්ෂවරයාට එරෙහිව එම වාරණය පනවන බව වාරණය පනවමින් කොළඹ දිසා විනිසුරුවරයා නියෝග කර තිබුණේය. දිලිත් ජයවීර මහතාට සිදුකළ අපහාස සම්බන්ධයෙන් ටී.එන්.එල්. ඉසිර ගුවන්විදුලි ආයතනයට, එහි සභාපතිවරයාට සහ අධ්‍යක්ෂවරයාට‍එරෙහිව රුපියල් මිලියන 500 බැගින් වන්දි ඉල්ලා එන්තර වාසී යොමු කර තිබුණි.", "URL": "https://sinhala.adaderana.lk/news.php?nid=20334", "Category": null, "Parent URL": null}