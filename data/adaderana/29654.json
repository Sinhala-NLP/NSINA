{"Source": "Adaderana", "Timestamp": "December 2, 2012 01:40 pm", "Headline": "සිසුන් අත්අඩංගුවට ගැනීම හෙළාදකිනවා", "News Content": "යාපනය විශ්ව විද්‍යාලයේ සිසුන් 4 දෙනෙකු අත්අඩංගුවට ගෙන පැය 24ක් ගතව ඇතත් මේවන තෙක් ඔවුන් මහේස්ත්‍රාත්වරයෙකු හමුවට ඉදිරිපත් කර නැති බවට පෙරටුගාමී සමාජවාදී පක්ෂය ‍චෝදනා කරයි. එම පක්ෂයේ දේශපාලන මණ්ඩලය නිවේදනයක් නිකුත් කරමින් පෙන්වාදෙන්නේ සිසුන් අත්අඩංගුවට ගැනීම හා ශිෂ්‍ය උද්ඝෝෂණයකට පහරදීම දැඩිලෙස හෙළාදකින බවයි. එකී නිවේදනය වැඩිදුරටත් පහත පරිදිය. යාපනය විශ්ව විද්‍යාලයේ ශිෂ්‍යයින් හතර දෙනකු නොවැම්බර් 30 රාත‍්‍රී පොලිසිය විසින් අත්අඩංගුවට ගෙන ඇති අතර ඔවුන් අත්අඩංගුවේ පැය විසිහතරක් ඉක්ම ගොස් තිබියදීත් තවමත් මහේස්ත‍්‍රාත්වරයකු ඉදිරියට පමණුවා නැත. ඔවුන් අත්අඩංගුවට ගනු ලැබුවේ ත‍්‍රස්ත මර්දන පනත යටතේ යැයි පොලිසිය පවසා තිබේ. එම සිදුවීමට පෙර යාපනය විශ්වවිද්‍යාලය තුළට ආරක්ෂක අංශ බලහත්කාරයෙන් කඩා වැදීමෙන් අනතුරුව ඊට එරෙහිව පැවති ශිෂ්‍ය උද්ඝෝෂණයකටද පහර දෙන ලදී. මෙම පහරදීමට මුල් වූවා යැයි පැවසෙන්නේ නොවැම්බර් 26 වැනිදා යාපනය විශ්වවිද්‍යාලයේ නේවාසිකාගාරය තුළ සිදු කරන ලද පහන් දැල්වීමකි. ආණ්ඩුව පවසන්නේ මෙම පහන් දැල්වීම මහ විරු දිනය සමරා සිදු කළ බවයි. එක් පැත්තකින් ගත් කල එදින පහන් දැල්වීමේ හින්දු ආගමික දිනයක් වන අතර අනෙක් පැත්තෙන් යුද්ධයේදී මිය ගිය සිය ඥාතීන් හා හිතමිතුරන් සමරා පහන් දැල්වීමේ අයිතියක් විශ්වවිද්‍යාල සිසුන්ට ඇත. සමාජය තුළ විවිධ අදහස් දරන අය සිටිය හැකි අතර එම අදහස් මතවාදී සංවාදයකින් නොව බලහත්කාරය හරහා මර්දනය කිරීම සමාජයේ කැරලිකාරීත්වයන්ට එක් හේතුවකි. තිස් අවුරුදු යුද්ධයක් දක්වා වර්ධනය වූයේද මෙලෙස ප‍්‍රජාතන්ත‍්‍රවාදී අයිතීන් දෙමළ සමාජයට අහිමි කිරීමයි. සන්නද්ධ ක‍්‍රියාකාරීත්වයක් පිළිබඳ හෝ පවතින නීතියට පටහැනි ක‍්‍රියාකාරීත්වයක් පිළිබඳ කිසිදු සාක්ෂියක් නොමැති තත්ත්වයක් තුළ පහන් දැල්වීම වැනි සැමරුම් ක‍්‍රියාවකට කඩා වැදී බාධා කිරීම, අත්අඩංගුවට ගැනීම හා ශිෂ්‍ය උද්ඝෝෂණයකට ම්ලේච්ඡ ලෙස පහරදීම සමාජය තවදුරටත් එවැනිම අවදානමකට ඇද හෙළනු ඇත. තිස් අවුරුදු යුද්ධයක් දක්වා වර්ධනය වූ දේශපාලන තත්ත්වයක් ඇතිවීමට පාලකයින් වගකිව යුතු අතර අද සිදු වන්නේද එම විනාශකාරීත්වයටම යළි උපත ලබාදෙන සිදුවීම් හා ක‍්‍රියාකාරීත්වයන්ය. පොදුවේ උතුර හා නැගෙනහිර ජනතාව මත පටවා ඇති මර්දනයත්, එම මර්දනය සාධාරනීකරණය කිරීම සඳහා පතුරුවා හරිනු ලබන ජාතිවාදී ප‍්‍රචාරයත් දැඩිව හෙළාදකින අපි අත්අඩංගුවට ගත් විශ්වවිද්‍යාල ශිෂ්‍යයින් වහා මුදා හරින ලෙස බල කර කියා සිටිමු. උතුරේ හෝ දකුණේ ජාතිවාදය, අන්තවාදය හා මූලධර්මවාදය පරාජය කළ හැක්කේ මෙවැනි අත්තනෝමතික ක‍්‍රියා තුළින් නොව සිංහල, දෙමළ, මුස්ලිම් පීඩිත ජනතාවගේ සමගිය හා අන්‍යේන්‍ය ක‍්‍රියාකාරීත්වය හරහා යැයි විශ්වාස කරන අපි සිය අයිතිය දිනා ගැනීම උදෙසා පෙරට එන මෙන් සමස්ත ජනතාවගෙන් ඉල්ලා සිටිමු.", "URL": "https://sinhala.adaderana.lk/news.php?nid=29654", "Category": null, "Parent URL": null}