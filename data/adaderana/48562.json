{"Source": "Adaderana", "Timestamp": "January 9, 2015 12:17 pm", "Headline": "මෛත්‍රිපාල නව ජනපති ලෙස තේරීපත් වුණා", "News Content": "නව ප්‍රජාතන්ත්‍රවාදී පෙරමුණ නියෝජනය කරමින් හංසයා ලකුණින් තරඟ කළ මෛත්‍රිපාල සිරිසේන මහතා 2015 ජනවාරී 8 දා පැවැති මැතිවරණයෙන් ජයග්‍රහණය කර ඇති බැවින් ඔහු ශ්‍රී ලංකා ප්‍රජාතාන්ත්‍රික ජනරජයේ ජනාධිපතිවරයා ලෙස තෝරාපත් කර ගත් බව මැතිවරණ කොමසාරිස් මහින්ද දේශප්‍රිය මහතා පවසයි. 2015 ජනපතිවරණ ප්‍රතිඵල විකාශයෙන් අනතුරුව රාජගිරිය මැතිවරණ මහලේකම් කාර්යාලයේදී පැවැති විශේෂ මාධ්‍ය හමුවට එක්වෙමින් ඔහු මේ බව පැවසුවේය. මෛත්‍රිපාල සිරිසේන මහතා ජනපති මැතිවරණයෙන් සියයට 51.21ක ප්‍රතිශතයක් ලබා ගනිමින් ජයග්‍රහණය කර ඇති බවද මැතිවරණ කොමසාරිස්වරයා කීවේය. මෛත්‍රිපාල සිරිසේන මහතා ජනතාවට දුන් පොරොන්දු නොපිරිහෙලා ඉටුකරනු ඇතැයිද ඔහු කියා සිටියේය. කිසිදු ප්‍රචණ්ඩ ක්‍රියාවකට ඉඩ නොතබන ලෙසට විපක්ෂනායක රනිල් වික්‍රමසිංහ මහතා මාධ්‍ය හමුවක් පවත්වමින් කළ කතාව තමන් අසාගෙන සිටි බවත්, ඔහුගේ එම ප්‍රකාශයට සිය ස්තූතිය පළ කරන බවත් මැතිවරණ කොමසාරිස්වරයා පැවසීය. නීතිය ක්‍රියාත්මක කිරීමට අවශ්‍ය සහය අදාළ පාර්ශව වෙත ලබාදෙන ලෙසද ඒ මහතා එහිදී ඉල්ලා සිටි අතර මැතිවරණ කටයුතු සාර්ථකව සිදුකිරීමට සහය දුන් සියලු පාර්ශව වලට සිය ස්තූතිය පළ කරන බවද ඔහු කියා සිටියේය. මෙම අවස්ථාවට ජනපති මැතිවරණයට තරඟ කළ අපේක්ෂකයින්, මහ සංඝරත්නය මෙන්ම විපක්ෂනායක රනිල් වික්‍රමසිංහ මහතා ඇතුළු පක්ෂ විපක්ෂ දේශපාලනඥයින් රැසක් එක්ව සිටි අතර ඔවුන් මෛත්‍රිපාල සිරිසේන මහතාට සුබපතන අයුරුද දැක ගත හැකි විය.", "URL": "https://sinhala.adaderana.lk/news.php?nid=48562", "Category": null, "Parent URL": null}