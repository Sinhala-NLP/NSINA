{"Source": "Adaderana", "Timestamp": "June 29, 2012 06:52 pm", "Headline": "ශ්‍රී ලංකා මිරර් කාර්යාලය අපරාධ පරීක්ෂණ නිලධාරීන්ගේ පරික්ෂාවට", "News Content": "\"ශ්‍රී ලංකා මිරර්\" වෙබ් අඩවියේ කාර්යාලය අපරාධ පරීක්ෂණ නිලධාරීන් කණ්ඩායමක් විසින් පරීක්ෂාවට ලක්කළ බව එම වෙබ් අඩවියේ කර්තෘවරයා පවසයි. අධිකරණ සෝදිසි වරෙන්තුවක් මත එම නිලධාරීන් ඇතුල්කෝට්ටේ පිහිටි තම කාර්යාලයට පැමිණි බව ඔහු සදහන් කරයි. අනතුරුව ඔවුන් එහි තිබු පරිගණක ඇතුළු උපාංග රැසක් රැගෙන යාමට කටයුතු කළ බව ශ්‍රී ලංකා මිරර් වෙබ් අඩවියේ කතෘවරයා ප්‍රකාශ කර ඇත. එමෙන්ම එම අවස්ථාවේ එහි සිටි සේවකයින් පිරිසක් ද අපරාධ පරීක්ෂණ දෙපාර්තමේන්තුවේ නිලධාරීන් විසින් ප්‍රකාශයක් ලබාගත යුතු බව පවසා රැගෙන ගොස් ඇති බව සඳහන්ය. මේ පිළිබඳව තහවුරු කරගැනීම සඳහා වැඩබලන ‍පොලිස් මාධ්‍ය ප්‍රකාශක පොලිස් අධිකාරී සජීව මැදවත්ත මහතා සම්බන්ධ කරගැනීමට අද දෙරණ කිහිප අවස්ථාවකදීම උත්සාහ කළ ද එය ව්‍යර්ථ විය. මේ සම්බන්ධයෙන් කිසිදු තොරතුරක් වාර්තා වී නොමැති බව පොලිස් මාධ්‍ය ප්‍රකාශක කාර්යාලය ද පවසයි.", "URL": "https://sinhala.adaderana.lk/news.php?nid=25416", "Category": null, "Parent URL": null}