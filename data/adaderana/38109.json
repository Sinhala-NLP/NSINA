{"Source": "Adaderana", "Timestamp": "October 13, 2013 12:03 pm", "Headline": "ලංකාවේ ලක්ෂ 14ට සුෂුම්නා ආබාධ ", "News Content": "මෙරට ජනගහණයෙන් සියයට 7ක් සුෂුම්නා ආබාධ වලින් පෙළෙන බව සෞඛ්‍ය අමාත්‍යංශය පවසයි. මෙරට ලක්ෂ 14 ක් පමණ සුෂුම්නා අබාධවලට ලක්ව සිටින බව එම අමාත්‍යංශයේ ලේකම් වෛද්‍ය නිහාල් ජයතිලක මහතා සඳහන් කළේය. ශ්‍රී ලංකා සුෂුම්නා ජාලය විසින් සංවිධානය කර තිබූ විද්‍යාත්මක සැසියකට එක් වෙමින් සෞඛ්‍ය අමාත්‍යංශ ලේකම්වරයා මේ බව පැවසීය. 2012 වසරේ ලෝක සෞඛ්‍ය සංවිධානයේ දත්ත වලට අනුව ලෝක ජනගහණයෙන් සියයට 15ක් පමණ සුෂුම්නා ආබාධ වලින් පෙළෙන බව සෞඛ්‍ය අමාත්‍යංශය සඳහන් කළේය. අවම සෞඛ්‍ය පහසුකම්, දිළිඳු බව සහ නොදියුණු අධ්‍යාපන ක්‍රම මෙම තත්ත්වයට හේතුවී ඇත. ශ්‍රී ලංකාවේ පමණක් වසරකට සුෂුම්නාව හානිවීම හේතුවෙන් පුද්ගලයින් දෙදහසක් පමණ ආබාධිත තත්ත්වයට පත්වන බව වෛද්‍ය නිහාල් ජයතිලක මහතා සඳහන් කළේය. ඒ අනූව අබාධිත වන පුද්ගලයින් රැක බලා ගැනීම සඳහා විශේෂ පුහුණු වැඩසටහනක් ක්‍රියාත්මක කිරීමටද සෞඛ්‍ය අමාත්‍යංශය පියවර ගෙන තිබේ.", "URL": "https://sinhala.adaderana.lk/news.php?nid=38109", "Category": null, "Parent URL": null}