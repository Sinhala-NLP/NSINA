{"Source": "Adaderana", "Timestamp": "September 28, 2018 05:24 pm", "Headline": "ලොකු ළූණු ​සඳහා සහතික මිලක්", "News Content": "ලොකු ළූණු රුපියල් 80 ක සහතික මිලක් යටතේ මිලදී ගැනීමට කෘෂිකර්ම අමාත්‍ය මහින්ද අමරවීර මහතා සතොස ආයතනය වෙත උපදෙස් ලබා දී තිබේ. අද(28) පෙරවරුවේ දඹුල්ලේ ලොකු ළූනු වගා කරන ගොවීන් සහ අමාත්‍යවරයා අතර සමඟ පැවති සාකච්ඡාවකදී අමාත්‍යවරයා විසින් මෙම උපදෙස් ලබා දී ඇති බව කෘෂිකර්ම අමාත්‍යාංශය සඳහන් කළේය. ජීවන වියදම් කමිටුවේ උපදෙස් පරිදි අමාත්‍යවරයා විසින් සතොස ආයතනයේ සභාපතිවරයා වෙත මෙම උපදෙස් ලබාදී ඇති බව සඳහන්ය. මේවනවිට දකුණු ප්‍රදේශයට සවස් කාලයේ අධික වර්ෂාවක් පවතින බැවින් තම වගාවන්හි අස්වනු නෙලා ගැනීමට නොහැකි වීම සහ ඒවා ඇතැම් කූට වෙළඳුන් විසින් අඩු මිලට මිලදී ගැනීමට කටයුතු කරමින් සිටින බව ගොවීහු අමාත්‍යවරයාට පැවසූහ. ඒ අනුව රු.80ක සහතික මිලක් යටතේ අද සිටම ලොකු ළූණු මිලදී ගැනීමට සූදානම් බව ප්‍රකාශ කළ අමාත්‍යවරයා ගොවීන්ගේ අස්වනු නෙලන අවස්ථාවේදී එම බෝග වර්ග පිටරටින් මෙරටට ගෙන්වීම වැළැක්වීමට අවශ්‍ය පියවර ගෙන ඇති බව සඳහන කළේය. ඒ අනුව ඇතැම් බෝග ආනයනය කරන්නේ නම් ඊට පෙර කෘෂිකර්ම අමාත්‍යාංශයේ අනුමැතිය ලබා දිය යුතු බවට අමාත්‍යමණ්ඩලයට සහජීවන වියදම් කමිටුවට කෘෂිකර්ම අමාත්‍ය මහින්ද අමරවීර මහතා විසින් ඉදිරිපත් කළ යෝජනාවට අනුමැතිය ලැබී ඇත. ඒ අනුව මෙරට ගොවියා ආරක්ෂා කිරීමට රජය විසින් වැඩපිළිවෙලවල් රැසක් ක්‍රියාත්මක කර ඇති බව අමාත්‍යවරයා ලොකු ළූණු ගොවීන්ට ප්‍රකාශ කළේය.", "URL": "https://sinhala.adaderana.lk/news.php?nid=96867", "Category": null, "Parent URL": null}