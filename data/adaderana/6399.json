{"Source": "Adaderana", "Timestamp": "February 1, 2010 02:13 pm", "Headline": "තහංචිය ඉවතට-ලංකා යළිත් දෝතට", "News Content": "අපරාධ පරීක්ෂණ දෙපාර්තමේන්තුව විසින් අධිකරණ නියෝගයක් පිට සීල් තබනු ලැබූ ලංකා පුවත්පතේ කාර්යාලයේ සීල් තැබීම අත්හිටුවීමටත්,ලංකා පුවත්පත සුපුරුදු ලෙස මුද්‍රණයට හා ප්‍රකාශනයට අවසර ලබා දීමටත් අද අධිකරණය විසින් අවසර ලබා දී ඇතැයි පුවත්පතේ කළමනාකාරිත්වය පවසයි. රාජ්‍ය ආරක්ෂාවට තර්ජනයක් වන ප්‍රවෘත්ති පළ කරන ලදැයි චෝදනා කොට අධිකරණ නියෝගයක් පිට නුගේගොඩ-දෙල්කඳ පිහිටි ලංකා පුවත්පත් කාර්යාලය සීල් තබනු ලැබුවේ පසුගිය 30 වන සෙනසුරාදාය. එදින අපරාධ පරීක්ෂණ දෙපාර්තමේන්තුවේ නිලධාරීන්ට පරීක්ෂණ කටයුතු පවත්වාගෙන යාම සඳහා ඒකපාර්ශවීයව කරුණු සලකා තාවකාලිකව සීල් තැබීමට අවසර ලබා දුන්න ද සඳුදා දිනයේ දෙපාර්ශවයටම ඇහුන්කන් දී අවසාන තීරණයක් ලබා දෙන බවට මහේස්ත්‍රාත්වරයා දැනුම් දී තිබුණි. ඒ අනුව අදාල නඩුව අද විභාගයට ගත් අවස්ථාවේ දී අපරාධ පරීක්ෂණ දෙපාර්තමේන්තුවේ නිලධාරීන් විසින් ලංකා පුවත්පතේ කර්තෘ වන චන්දන සිරිමල්වත්ත මහතා මේ වන විටත්, අපරාධ පරීක්ෂණ දෙපාර්තමේන්තුව බාරයේ සිටින බවත් ඔහුගෙන් ප්‍රශ්න කිරීම් දිගටම කරගෙන යාමට අවශ්‍ය බැවින් සීල් තැබීම තව දුරටත් වලංගු කරන ලෙසත් ඉල්ලා ඇත. එහෙත් ලංකා පුවත්පත වෙනුවෙන් පෙනී සිටි නීතිඥවරුන් පුවත්පත ප්‍රකාශනයට බාධා පැමිණවීම මගින් ආණ්ඩුක්‍රම ව්‍යවස්ථාවේ මූලික අයිතිවාසිකමක් වන ජනතාවගේ තොරතුරු දැනගැනීමේ අයිතිය , භාෂණයේ හා අදහස් ප්‍රකාශ කිරීමේ අයිතිය එමගින් උල්ලංඝණය වන බවටත් කරුණු පෙන්වා දී තිබේ. දෙපාර්ශවයටම ඇහුන්කන් දුන් මහේස්ත්‍රාත්වරයා නියෝග කර ඇත්තේ රාජ්‍ය ආරක්ෂාවට තර්ජනයක් වන පුවත් ලංකා පුවත්පතේ පළ වූ බවට ඔප්පු කිරීමට තරම් ප්‍රමාණවත් සාක්ෂි අපරාධ පරීක්ෂණ දෙපාර්තමේන්තුව විසින් හෝ නීතිපති දෙපාර්තමේන්තුව විසින් ගොනු කිරීමට සමත් වී නැති බැවින් ලංකා පුවත්පතේ කටයුතු ඉදිරියටත් කරගෙන යාමට ඉඩදිය යුතු බවය.", "URL": "https://sinhala.adaderana.lk/news.php?nid=6399", "Category": null, "Parent URL": null}