{"Source": "Adaderana", "Timestamp": "January 31, 2010 08:42 am", "Headline": "සහෝදර ආරවුල් නිසා ඝාතන 2ක්", "News Content": "මීගමුව ප්‍රදේශයේ පිහියකින් ඇන මනුෂ්‍ය ඝාතනයක් සිදු කර තිබේ. ඊයේ රාත්‍රී 7.30 ට පමණ මෙම ඝාතනය සිදු වී ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අයි.එම් කරුණාරත්න මහතා ප්‍රකාශ කළේය. එකම පවුලේ සහෝදරයින් දෙදෙනෙකු මුදල් ආරවුලක් හේතුවෙන් ඇති කර ගත් බහින් බස්වීමකින් පසුව මෙම ඝාතනය සිදු ව ඇති බව සඳහන් වේ. මෙම ඝාතනය සම්බන්ධයෙන් මිය ගිය පුද්ගලයාගේ වැඩිමහල් ස‍හෝදරයා මීගමුව පොලීසියෙන් අත්අඩංගුවට ගෙන ඇති අතර ඔහු අද අධිකරණයට ඉදිරිපත් කිරීමට නියමිතය. මේ අතර මීටි‍යාගොඩ බටපොල ප්‍රදේශයේ දී ගඩොල් කැටයකින් හිසට පහර දී මනුෂ්‍ය ඝාතනයක් සිදු කර තිබේ. මෙම ඝාතනය ද සහෝදරයින් දෙදෙනෙකු අතර ඇති වූ ආරවුලක් දුරදිග යාමෙන් සිදු වී ඇති බව පොලීසිය පවසයි. ඝාතනය සිදු කළ බවට සැකකරන මියගිය පුද්ගලයාගේ සහෝදරයා ප්‍රදේශයෙන් පළා ගොස් ඇති අතර ඔහු අත්අඩංගුවට ගැනීම සඳහා මීටියාගොඩ පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=6363", "Category": null, "Parent URL": null}