{"Source": "Adaderana", "Timestamp": "November 3, 2015 11:56 am", "Headline": "සරසවි සිසුන්ගේ උද්ඝෝෂණයට වාරණ නියෝගයක්! ", "News Content": "විශ්වවිද්‍යාල සිසුන්ගේ උද්ඝෝෂණ පැවැත්වීම සම්බන්ධයෙන් අධිකරණය විසින් වාරණ නියෝග දෙකක් නිකුත් කර තිබේ.නුගේගොඩ මහේස්ත්‍රාත් අධිකරණය සහ කඩුවෙල මහේස්ත්‍රාත් අධිකරණය විසින් අදාළ වාරණ නියෝග නිකුත් කර ඇති බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා ප්‍රකාශ කළේය.විශ්වවිද්‍යාල සිසුන් පිරිසක් අද දිනයේ දී උද්ඝෝෂණ පැවැත්වීමට සූදානම් වන බවට පොලීසිය විසින් අධිකරණයට කරුණු වාර්තා කිරීමෙන් අනතුරුව අදාළ නියෝග නිකුත් කර තිබේ.ඒ අනුව නුගේගොඩ මහේස්ත්‍රාත් අධිකරණය විසින් පාගමනක් පවත්වන්නේ නම් මාර්ග අවහිර නොවන සේ එය සිදුකරන ලෙස දැනුම් දී තිබේ.මීට අමතරව අධි ආරක්ෂිත කලාපයක් වන පාර්ලිමේන්තු පිවිසුම් මාර්ගයට ඇතුළු වීම හෝ ඒ අවට උද්ඝෝෂණ සිදුකිරීම වළක්වාලමින් කඩුවෙල මහේස්ත්‍රාත් අධිකරණය විසින් වාරණ නියෝගයක් නිකුත් කර ඇති බව පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=54842", "Category": null, "Parent URL": null}