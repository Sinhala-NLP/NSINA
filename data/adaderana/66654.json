{"Source": "Adaderana", "Timestamp": "December 2, 2016 04:08 pm", "Headline": " වෛද්‍ය දීමනා යාවත්කාලීන කරන්න මුදල් ඇමති එකඟවෙයි", "News Content": "වෛද්‍ය නිලධාරීන්ට ලබාදී ඇති දීමනා යාවත්කාලීන කිරීම සඳහා මුදල් අමාත්‍යවරයා එකඟතාව පළ කළ බව රජයේ වෛද්‍ය නිලධාරීන්ගේ සංගමය පවසයි.මුදල් අමාත්‍යවරයා සහ සෞඛ්‍ය අමාත්‍යවරයා සමග පැවැති සාකච්ඡාවකදී ඒ සඳහා එකඟත්වය පළ කළ බව එම සංගමයේ ලේකම් වෛද්‍ය නවීන්ද සොයිසා මහතා සඳහන් කළේය.මීට අමතරව අයවැයෙන් යෝජනා කළ දුම්කොළ සමාගම්වල මුදල් ජනාධිපති අරමුදලට වෙන් කිරීම ඉවත් කිරීමට එකඟවී ඇති අතර ඒ වෙනුවෙට ඉදිරියේදී විශේෂ බද්ධක් පැනවීමටත් මෙහිදී තීරණය වී තිබේ.වෛද්‍යවරුන්ගේ පෞද්ගලික වෛද්‍ය සේවා සඳහා විශේෂිත බදු ප්‍රතිශත පැනවීම වෙනුවට සාමාන්‍ය බදු ක්‍රමවේදය අනුගමනය කිරීමට එම සාකච්ඡාවේදී එකඟතාවය පළ කළ බව වෛද්‍ය නවීන්ද සොයිසා මහතා වැඩිදුරටත් සඳහන් කළේය.මෙම සාකච්ඡාවේ ප්‍රගතිය, ඉදිරි ක්‍රියාමාර්ග හා සැලසුම් සම්බන්ධව තීරණ ගැනීමට රජයේ වෛද්‍ය නිලධාරීන්ගේ සංගමයේ මධ්‍යම කාරක සභාවේ රැස්වීමක් එළඹෙන සතියේදී කැඳවීමට තීරණය කර ඇති බව ද සඳහන්ය.", "URL": "https://sinhala.adaderana.lk/news.php?nid=66654", "Category": null, "Parent URL": null}