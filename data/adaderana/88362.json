{"Source": "Adaderana", "Timestamp": "May 1, 2018 10:29 pm", "Headline": "බඹර වද නිසා  විපුලානන්ද මහා විද්‍යාලයේ අධ්‍යයන කටයුතුවලට බාධා", "News Content": "වවුනියාවේ බණ්ඩාරිකුලම විපුලානන්ද මහා විද්‍යාලයේ අධ්‍යයන කටයුතු කරගෙන යාමට නොහැකි බව විදුහල්පතිවරයා විසින් 01 දා උදෑසනම වවුනියාවේ අධ්‍යාපන බලධාරීන්ට දැණුම් දී තිබේ. මේ පාසලේ ප්‍රධාන ස්ථාන පහකම බඹර වද ඇති නිසා ළමයින්ට බඹරුන්ගෙන් විශාල හානියක් සිදුවිය හැකි බව විදුහල්පතිවරයා අධ්‍යාපන බලධාරීන්ට දැණුම් දී ඇත. පාසලේ ළමුන් 2000 ක් පමණ ඉගෙණුම ලැබුවද බඹරුන්ගේ බිය නිසා මැයි 01 දා මේ පාසලට සිසුන් හා ගුරුවරුන් පැමිණ ඇත්තේද සීමිත පිරිසකි. පාසල් සංවර්ධන සමිතිය විසින් මේ බඹර වද ඉවත් කිරීමට සූදානම් වූ අවස්ථාවේදී අධ්‍යාපන බලධාරීන් ඊට ඉඩ නොදුන් බව විදුහල්පතිවරයා කියා සිටියි. අධ්‍යාපන බලධාරීන් කියා සිටින්නේ බඹර වද ඉවත් කිරීම සඳහා පලපුරුද්දක් නොමැති අය ඒ කාර්ය කිරීම නිසා සිදුවන අනතුරු වැඩි බවයි. එමෙන්ම බඹර මැස්සන්ට හානි වන අන්දමට බඹර වද ඉවත් කළ විට පරිසරවේදීන් හා සතුන් සුරැකීමේ සංවිධානවලින් විශාල චෝදනා එල්ල වන නිසා බඹර වද පහ ඉවත් කිරීමට සුදුසු පිරිසක් යොදවන මෙන් වවුනියාව දිස්ත්‍රික් ආපදා කලමනාකරණ ,මධ්‍යස්ථානය වෙත දැණුම් දී ඇතැයි වවුනියාවේ අධ්‍යාපන බලධාරීහු පවසති. කෙසේ වෙතත් විපුලානන්ද විද්‍යාලයේ ළමුන්ගේ වැසිකිළි ඇතුළු ප්‍රධාන ස්ථාන පහකම බඹර වද බැද තිබීම නිසා මේ පාසලේ ඉගෙණුම ලබන 2000 ක් තරම් වූ ශිෂ්‍ය ශිෂ්‍යාවන්ට ආරක්ෂාව ලබා දිය නොහැකි බව විදුහල්පතිවරයා කියා සිටියි.", "URL": "https://sinhala.adaderana.lk/news.php?nid=88362", "Category": null, "Parent URL": null}