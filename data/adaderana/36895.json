{"Source": "Adaderana", "Timestamp": "August 25, 2013 10:18 pm", "Headline": "මම ආවේ ආරාධනයකට මිස චෝදනා කරන්න නෙවෙයි", "News Content": "තමන් ආවේ චෝදනා එල්ල කිරීමට නොවන බව එක්සත් ජාතීන්ගේ මානව හිමිකම් පිළිබඳ මහ කොමසාරිස් නවනීදන් පිල්ලේ මහත්මිය පවසයි. දිවයිනට අද පෙරවරුවේ පැමිණි නවනීදන් පිල්ලේ මහත්මිය ශ‍්‍රී ලංකාවේ පිහිටි එක්සත් ජාතීන්ගේ කාර්යාලයේ නිලධාරීන් සමග සාකච්ඡාවක නිරත වූ අතර එහිදී මාධ්‍ය වෙත අදහස් දක්වමින් ඇය කියා සිටියේ ශ්‍රී ලංකා රජයෙන් ලැබුණු අරාධනයකට අනූව තමන් මෙරටට පැමිණි බවයි. උගත් පාඩම් හා ප්‍රතිසංවිධාන කොමිසමේ වාර්තාවේ නිර්දේශ ක්‍රියාත්මක කර ඇති ආකාරය ගැන සිය සංචාරයේදී අවධානය යොමුකරන බවද ඇය එහිදී පැවසුවාය. මෙරට රජයේ ප්‍රධානීන් මෙන්ම තවත් පාර්ශව කිහිපයක් හමුවීමට බලාපොරොත්තු වන බවද අවසාන වශයෙන් සිය සංචාරය සම්බන්ධයෙන් සකස් කරන වාර්තාව ජගත් සංවිධානයට ඉදිරිපත් කරන බවද ඇය කීවාය. දින 7ක නිල සංචාරයක් සඳහා අද (25) පෙරවරුවේ ජගත් මානව හිමිකම් කොමසාරිස්වරිය දිවයිනට පැමිණියාය. එක්සත් ජාතීන්ගේ සංවිධානයේ තවත් නියෝජිතයන් සිව්දෙනෙකු ද සමඟ යූ.එල්. 558 දරන ගුවන් යානයෙන් දිවයිනට පැමිණි ඇය ඇතුළු පිරිස පිළිගැනීමට එක්සත් ජාතීන්ගේ සංවිධානයේ මෙරට කාර්යාලය උත්සවයක් ද සංවිධාන කර තිබුණි. මානව හිමිකම් කොමසාරිස්වරිය හෙට පෙරවරුවේ සිය රාජකාරී ආරම්භ කිරීමට නියමිත අතර ඒ යටතේ අගවිනිසුරුවරයා, අධිකරණ හා ජාතික භාෂා සහ සමාජ ඒකාබද්ධතා අමාත්‍යවරුන්ද හමුවීමට නියමිතය. එසේම ශ‍්‍රී ලංකා මානව හිමිකම් කොමිසමේ කොමසාරිස්වරයෙකු වන ආචාර්ය ප‍්‍රතිභා මහානාම හේවා මහතා ද ජගත් මානව හිමිකම් කොමසාරිස්වරිය හමුවීමට නියමිතව තිබේ. උගත් පාඩම් හා ප‍්‍රතිසන්ධාන වාර්තාව සම්බන්ධයෙන් එම හමුවේදී සාකච්ඡා කිරීමට නියමිත බව සඳහන්ය. තවද ඇය උතුරු - නැගෙනහිර ප්‍රදේශවල සංචාරයකට ද එක්වීමට ද නියමිත එක්සත් ජාතීන්ගේ මානව හිමිකම් කාර්යාලය පවසයි. ජනාධිපති මහින්ද රාජපක්ෂ මහතා සමඟ ද ඉදිරියේදී සාකච්ඡා කිරීමට නියමිත ඇය ලබන 30 වනදා දෙමළ ජාතික සන්ධානයේ නියෝජිතයන් ද හමුවීමට නියමිතව තිබේ. එක්සත් ජාතීන්ගේ මානව හිමිකම් පිළිබඳ මහකොමසාරිස් නවනීදන් පිල්ලේ සිය ශ්‍රී ලංකා සංචාරයේ දී සිදුකරන නිරීක්ෂණවලට අනුව ලබන සැප්තැම්බර් මස පැවැත්වෙන මානව හිමිකම් කොමිසම ඉදිරියේදී දේශනයක් පැවැත්වීමට නියමිතය. මේ අතර, මානව හිමිකම් කොමසාරිස් නවනීදන් පිල්ලේ සම්බන්ධයෙන් කොළඹ අද පැවැති මාධ්‍ය හමු කිහිපයකදී අදහස් පළ වු අතර එක්සත් භික්ෂු පෙරමුණේ ලේකම් පූජ්‍ය තීනියාවල පාලිත හිමියන් කියා සිටියේ ජගත් මානව හිමිකම් කොමසාරිස්වරියගේ පැමිණීම කලෝචිත බවයි. පිල්ලේ මහත්මියගේ ශ‍්‍රී ලංකා සංචාරය සම්බන්ධයෙන් කුමන පාර්ශව විරුද්ධ මත පළ කළද එහි වාසි සහගත තත්ත්වයක් පවතින බව උන්වහන්සේ කියා සිටියේය. මෙරට ඇතැම් ජන කොට්ඨාසයන්ට සිදුවන අකටයුතුකම් සොයා බැලීම ඇයගේ මෙම සංචාරයේ අරමුණක් ලෙස පෙන්වාදිය හැකි බව උන්වහන්සේ පවසන ලදී.", "URL": "https://sinhala.adaderana.lk/news.php?nid=36895", "Category": null, "Parent URL": null}