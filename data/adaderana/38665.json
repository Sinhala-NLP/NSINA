{"Source": "Adaderana", "Timestamp": "November 7, 2013 02:24 pm", "Headline": "මත්ද්‍රව්‍ය ජාවාරම්කරුවන් ආර්ථිකයට තර්ජනයක් ", "News Content": "මත්ද්‍රව්‍ය ජාවාරම්කරුවන් රටක සමාජ හා ආර්ථික සංවර්ධනයට තර්ජනයක් වන බව අග්‍රාමාත්‍ය දි.මු.ජයරත්න මහතා පවසයි. මත්ද්‍රව්‍ය භාවිතය තුළින් එම පුද්ගලයා පමණක් නොව සමස්ත සමාජයම විනාශය කරා ගමන් කරන බව අග්‍රාමාත්‍යවරයා පෙන්වා දෙයි. මත්ද්‍රව්‍ය භාවිතය හේතුවෙන් ලොව පුරා සෑම වර්ෂයකම දෙලක්ෂයට ආසන්න පිරිසක් මියයන අතර මත්ද්‍රව්‍ය උවදුරෙන් මිදීමට ලොව කිසිදු රටකට හැකියාවක් ලැබී නොමැති බව අග්‍රාමාත්‍යවරයා සඳහන් කරයි. කොළඹ පැවති සම්මන්ත්‍රණයකට සහභාගී වෙමින් අග්‍රාමාත්‍ය දි.මු.ජයරත්න මහතා මෙම අදහස් පළ කරන ලදී. එහිදී තවදුරටත් අදහස් දැක්වු අග්‍රාමාත්‍යවරයා සඳහන් කළේ මත්ද්‍රව්‍ය උවදුරෙන් මිදීමට නොහැකි වුවද මත්ද්‍රව්‍ය වලට ඇබ්බැහි වුවන් යහ මගට ගැනීමට උපකාරී වීම සහ ඊට විසඳුම් ලබා දීමට සැම රටක්ම උත්සාහ ගත යුතු බවයි.", "URL": "https://sinhala.adaderana.lk/news.php?nid=38665", "Category": null, "Parent URL": null}