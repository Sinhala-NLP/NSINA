{"Source": "Adaderana", "Timestamp": "April 4, 2018 02:47 pm", "Headline": "අධිකරණයේ හිටපු නිලධාරීන් 2ක් අවුරුදු 4කට හිරේ යයි", "News Content": "අල්ලස් ලබා ගැනීම සහ අයදීම යන චෝදනා සම්බන්ධයෙන් වරදකරුවන් වූ අම්පාර දිසා අධිකරණයේ හිටපු රෙජිස්ට්‍රාර්වරයාට සහ ප්‍රධාන ලිපිකරුට සිව් වසරක සිර දඩුවම් නියම කර තිබේ. කොළඹ මහාධිකරණ විනිසුරු විකුම් කළුආරච්චි මහතා විසින් අද(04) එම නියෝගය ලබාදුන් බව අද දෙරණ අධිකරණ වාර්තාකරු පැවසීය. අදාළ චූදිතයින් විසින් 2009 වසරෙ ජුලි මස 17 වන දින අම්පාර දිසා අධිකරණයෙන් නිකුත් කළ නියෝගයක පිටපතක් ලබාදීම සඳහා පුද්ගලයෙකුගෙන් අල්ලස් ලෙස රුපියල් 4500 ක මුදලක් ලබා ගැනීම සිදුකර තිබුණි. ඒ අනුව අදාළ සිද්ධිය සම්බන්ධයෙන් අල්ලස් හෝ දූෂණ විමර්ශන කොමිසම මඟින් ඔවුන්ට එරෙහිව මෙම නඩුව ගොනු කර ඇත. එම චෝදනාවන්ට වරදකරු වූ හිටපු රෙජිස්ට්‍රාර්වරයාට සහ ප්‍රධාන ලිපිකරුට සිර දඬුවම්වලට අමතරව රුපියල් 6000 ක දඩ මුදලක්ද ගෙවීමට නියෝග කළ බව අද දෙරණ අධිකරණ වාර්තාකරු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=86904", "Category": null, "Parent URL": null}