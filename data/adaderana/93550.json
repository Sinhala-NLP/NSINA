{"Source": "Adaderana", "Timestamp": "July 31, 2018 04:14 pm", "Headline": " කෝටියකට වැඩි මුදල් තොගයක් රටින් පිටමං කරන්න ගිය ඕමාන් ජාතිකයින්ට වැඩ වරදියි", "News Content": "ඇමෙරිකානු ඩොලර් තොගයක් නීතිවිරෝධී ලෙස මස්කට් බලා රැගෙන යෑමට තැත් කළ ඕමාන ජාතික ගුවන් මගීන් දෙදෙනෙකු අද(31) උදෑසන කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන තිබේ. මොවුන් දෙදෙනා ජාත්‍යන්තර තේ වෙළෙඳාමේ යෙදෙන ව්‍යාපාරිකයන් වන අතර , ඔවුන් මාසයක කාළයක් සඳහා ශ්‍රී ලංකාවට පැමිණ තිබුණි. මොවුන් 51 වන වියේ සහ 57 වියේ පසුවන ඕමාන් ජාතිකයින් දෙදෙනෙක් වන අතර, රුපියල් එක් කෝටි එකොලොස් ලක්ෂ හැත්තෑ තුන් දහස් හාරසියයක් (1,11,73,400) ක් වටිනා ඇමෙරිකානු ඩොලර් තොගයක් මෙලෙස ගෙනා බව අනාවරණ වී තිබේ. මොවුන් අද උදෑසන 9.40 ට ඕමානයේ මස්කට් බලා පිටත්ව යන ඕමාන් ගුවන් සේවයේ ඩබ්ලිව් .වයි.-0376 දරන ගුවන් යානයට කටුනායක ගුවන් තොටුපොළ වෙත පැමිණ සිටියදී ,ගුවන් තොටුපොළ ආරක්ෂක නිලධාරීන් විසින් පවත්වනු ලබන ස්කෑන් පරීක්ෂණවලදී, මොවුන් තම පිටුපස එල්ලා ගෙන තිබූ ගමන් මලු තුළ තිබූ මෙම ඇමෙරිකානු ඩොලර් තොගය අනාවරණය කර ගෙන ඇත. පසුව මොවුන් දෙදෙනා ගුවන් තොටුපොළ රේගු නිලධාරීන් වෙත බාර දුන් අතර , එහිදී එම ගමන් මලු තුළ සඟවා ගෙන තිබූ ඇමෙරිකානු ඩොලර් 69,400 ක් සොයා ගෙන අත්අඩංගුවට ගෙන තිබුණි. ශ්‍රී ලංකා රේගුවේ අතිරේක අධ්‍යක්ෂ ජනරාල් රංජිත් ළමාහේවා මහතාගේ උපදෙස් මත, කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් මහතාගේ අධීක්ෂණය යටතේ , නියෝජ්‍ය රේගු අධ්‍යක්ෂ විපුල මිනුවන්පිටිය , රේගු අධිකාරී ඒ.එන්.ජේම්ස් , සහකාර රේගු අධිකාරීවරුන් වන එන්.අයි.බාලගේ , එම්.එම්.එම්.රිෂ්වි , ඩබ්ලිව් .ඒ.එන්.ෆොන්සේකා , එච්.යූ.පී.පෙරේරා , එන්.ඩබ්ලිව් .ඒ.ඩී.ධනුෂ්ක , කේ.ඒ.එච්.අනුරුද්ධිකා සහ ඩබ්ලිව් .ජී.එස්.විජේවික්‍රම යන නිලධාරීන් පිරිසක් මේ පිළිබඳව පරීක්ෂණ පවත්වයි.", "URL": "https://sinhala.adaderana.lk/news.php?nid=93550", "Category": null, "Parent URL": null}