{"Source": "Adaderana", "Timestamp": "June 20, 2013 10:11 am", "Headline": "නිධන් හොරු 7 ක් මාට්ටු", "News Content": "කොලොන්න - එගොඩකන්ද ප්‍රදේශයේදී නිධන් වස්තු ලබාගැනීමේ අරමුණින් කැනීම් කටයුතු සිදුකරමින් සිටි පුද්ගලයින් 7 දෙනෙකු අත්අඩංගුවට ගෙන තිබේ. පොලිස් හදිසි ඇමතුම් මධ්‍යස්ථානය වෙත ලැබුණු තොරතුරකට අනුව සිදුකළ මෙහෙයුමකදී සැකකරුවන් අත්අඩංගුවට ගත් බව කොලොන්න පොලීසිය පවසයි. එහිදී නිධන් වස්තු කැනීම සඳහා යොදාගත් උපකරණ කිහිපයක් සහ පූජා භාණ්ඩ තොගයක් පොලීසිය භාරයට ගෙන තිබේ. සැකකරුවන් අද(20) ඇඹිලිපිටිය මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=35084", "Category": null, "Parent URL": null}