{"Source": "Adaderana", "Timestamp": "September 19, 2017 03:36 pm", "Headline": "  අය-වැය හදන්නේ IMF කොන්දේසිවලට යටත්වයි", "News Content": "කුමන මුදල් ඇමතිවරයෙකු පත්වුවද රටේ අයවැය ලේඛනය නිර්මාණය වූයේ ජාත්‍යන්තර මූල්‍ය අරමුදලේ කොන්දේසිවලට යටත්ව බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි.ඒ මහතා මේ බව කියා සිටියේ අද(19) කොළඹදී පැවති මාධ්‍ය හමුවකට එක්වෙමිනි.එමෙන්ම පැවති අය වැය අසාර්ථක අයවැයක් බවත්, එම අසාර්ථකත්වයට හේතුව හා එහි අසාර්ථක භාවය රවී කරුණානායක හිටපු මුදල් ඇමතිවරයා පිළිගත යුතු බවත් ඒ මහතා කියා සිටියේය.එමෙන්ම එහි අසත්‍ය සංඛ්‍යා ලේඛණ ඇතුළත් වූ බවත්, එය ඒ මහතා පිළිගත යුතු බවත්, මෙවර හෝ එම කරුණු සැළකිල්ලට ගෙන සත්‍ය සංඛ්‍යාලේඛන ඇතුළත් කර මෙවර අයවැය ලේඛනය සකස් කළ යුතු බව ඒ මහතා පෙන්වා දී තිබේ.එමෙන්ම පැවති අයවැයේ පැවති අඩුපාඩු හේතුවෙන් සිදු වූයේ අත්‍යවශ්‍ය භාණ්ඩවල මිල ගණන් ඉහළ යාම බව ඔහු පැවසීය.මේ අතර මේ අවස්ථාවට එක් වූ මහාචාර්ය ජී.එල්. පීරිස් මහතා කියා සිටියේ ආර්ථිකය කඩා වැටී ආර්ථික අස්ථාවරත්වයක් රට තුළ මේ වන විට නිර්මාණය වී ඇති බවයි.එමෙන්ම ඒ හේතුවෙන් විදේශීය ආයෝජකයින් මෙරටට ආයෝජනය කිරීමට මැලි කමක් දක්වන බවත්, ඒ හේතුවෙන් විදේශීය ආයෝජන රටට අහිමි වී ඇති බවත් ඔහු පෙන්වා දෙයි.ලංකාව මෙන් වෙනත් කිසිඳු රටක් පළාත් පාලන මැතිවරණ කල් නොදමන බවත්, මේ වන විටත් 20 වෙනි සංශෝධනයක් ඉදිරිපත් කර ඡන්දය කල් දැමීමේ සැළසුම් හා උප්පරවැට්ටි ක්‍රියාත්මක බවත්, මෙ ඡන්දය කල් දැමීමේ අරමුණින් ගෙන ආ දෙයක් බවත් ඒ මහතා කියා සිටියේය.නමුත් මෙම මැතිවරණය අනිවාර්යෙන්ම පැවැත්විය යුතු බවත්, එය රජයට අවශ්‍ය ලෙස කල් දැමීමට නොහැකි බවත්, මැතිවරණය පිළිබඳව පාර්ලිමේන්තුවේ කතා කරන සෑම අවස්ථාවකදීම ෆයිසර් මුස්ථාෆා අමාත්‍යවරයා විසින් මේ සම්බන්ධයෙන් විවිධ හේතු දක්වන බවත් ඒ මහතා පැවසීය.එමෙන්ම ජනාධිපතිවරයා සමඟින් අමෙරිකාව බලා පිටත්වීමට අමාත්‍ය සරත් ෆොන්සේකා මහතාට වීසා නොලැබීම සම්බන්ධයෙන් මාධ්‍යවේදීන් යොමු කළ ප්‍රශ්නයකට පිළිතුරු දෙමින් ඒ මහතා කියා සිටියේ මහින්ද රාජපක්ෂ යුගයේ මෙවැනි දෑ සිදු නොවූ බවත්, මේ ආණ්ඩුව විසින් ජාත්‍යන්තරයෙන් එල්ල කරනු ලබන චෝදනා සියල්ලක්ම පිළිගන්නා බවයි.එමෙන්ම සරත් ෆොන්සේකා මහතාගේ ඇතැම් ප්‍රකාශයන් හේතුවෙන් සමස්ථ හමුදාව මෙන්ම ඒ මහතාත් සමහර අවස්ථාවන්වලදී අගතියට පත්වන බව ඒ මහතා කීය.", "URL": "https://sinhala.adaderana.lk/news.php?nid=77752", "Category": null, "Parent URL": null}