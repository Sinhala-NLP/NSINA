{"Source": "Adaderana", "Timestamp": "August 20, 2011 05:03 pm", "Headline": "මිහින්තලය විහාරාධිපති අනුරාධපුර මහේස්ත්‍රාත් අධිකරණයට ඉදිරිපත් කරන්නැයි නියෝගයක්", "News Content": "බාලවයස්කාර දැරියකට අතවර කරන ලද බවට සැකපිට අත්අඩංගුවට ගත් මිහින්තලය විහාරාධිපති පූජ්‍ය නාමල්වැව රතනසාර හිමියන් කොළඹ අතිරේක මහේස්ත්‍රාත් ටිකිරි කේ.ජයතිලක මහතා හමුවට අද(20) දහවල් ඉදිරිපත් කර තිබේ. උන්වහන්සේ රිමාන්ඩ් භාරයට පත්කරන ලෙස රතනසාර හිමියන් අධිකරණයට ඉදිරිපත් කරමින් රහස් පොලිසිය අතිරේක මහේස්ත්‍රාත්වරයාගෙන් ඉල්ලා සිටියේය. එම ඉල්ලීම සලකා බැලීමට නොහැකි බව ප්‍රකාශ කළ කොළඹ අතිරේක මහේස්ත්‍රාත්වරයා උන්වහන්සේ අනුරාධපුර මහේස්ත්‍රාත් අධිකරණය වෙත ඉදිරිපත් කරන ලෙස නියෝග කළේය. එම අපරාධය අනුරාධපුර කලාපයේ සිදුවී ඇති නිසා රහස් පොලිසිය ඉල්ලන නියෝගය නිකුත් කිරිමට තමාට බලයක් නොමැති බව මහේස්ත්‍රාත්වරයා එහිදි සඳහන් කළේය. ඒ අනුව උන්වහන්සේ නැවතත් පොලිස් භාරයට පත් කළ මහේස්ත්‍රාත්වරයා වැඩිදුර නියෝග ලබාගැනීම සඳහා උන්වහන්සේ අනුරාධපුර මහේස්ත්‍රාත් අධිකරණයට යොමුකිරීමට නියෝග කළේය. දොළොස් හැවිරිදි බාලවයස්කාර දැරියකට අතවර කළ බවට චෝදනා මත අද පෙරවරුවේ රතනසාර හිමියන් රහස් පොලිසිය විසින් අත්අඩංගුවට ගනු ලැබීය.", "URL": "https://sinhala.adaderana.lk/news.php?nid=18197", "Category": null, "Parent URL": null}