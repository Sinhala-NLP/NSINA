{"Source": "Adaderana", "Timestamp": "August 3, 2011 02:03 pm", "Headline": "ඇසළ සිරි බලන්න -විශේෂ දුම්රිය සේවයක්..", "News Content": "මහනුවර ඇසළ පෙරහැර මංගල්‍යයට සහභාගී වන මගීන්ගේ පහසුව සඳහා විශේෂ දුම්රිය සේවයක් ක්‍රියාත්මක කිරීමට දුම්රිය දෙපාර්තමේන්තුව තීරණය කර තිබේ. ලබන 9 වැනිදා සිට 14 වැනිදා දක්වා උඩරට දුම්රිය මාර්ගයේ මහනුවර දක්වා මෙම විශේෂ දුම්රිය සේවය ක්‍රියාත්මක කෙරෙන බව එම දෙපාර්තමේන්තුව නිවේදනය කරයි. ඒ අනුව ලබන 9 වැනිදා සිට 13 වැනිදා දක්වා වන කාලයේ පෙරවරු 9. 50 ට කොළඹ කොටුවෙන් පිටත්වන විශේෂ දුම්රිය පස්වරු 1.11 ට මහනුවරට ළඟා වීමට නියමිතය. එම දුම්රිය මහනුවරින් රාත්‍රී 11.45 ට පිටත් වී අලුයම 3.8 ට කොළඹ කොටුවට ළඟා වනු ඇත. මීට අමතරව රාත්‍රී 11.55 ට මහනුවර සිට නාවලපිටිය බලා විශේෂ දුම්රියක් ක්‍රියාත්මක අතර එය නාවලපිටිය දුම්රිය ස්ථානයට ළඟා වන්නේ අලුයම 1.42 ටයි. ලබන 14 වැනි දින ද විශේෂ දුම්රිය සේවයක් ක්‍රියාත්මක කෙරෙන බව දුම්රිය දෙපාර්තමේන්තුව පවසයි. ඒ අනුව පෙරවරු 7.10 ට කොළඹ කොටුවෙන් පිටත්වන විශේෂ දුම්රිය පෙරවරු 10.16 ට මහනුවරට ළඟා වීමට නියමිතය. මහනුවරින් පස්වරු 5.45 ට පිටත්වන එම දුම්රිය රාත්‍රී 9.5 ට කොළඹ කොටුවට ළඟා වනු ඇත. මීට අමතර වශයෙන් ලබන 14 වැනිදා මහනුවර - මාතලේ දුම්රිය මාර්ග‍යේ ද විශේෂ දුම්රිය කිහිපයක් ධාවනයට එ‍ක්කෙරෙන බව දුම්රිය දෙපාර්තමේන්තුව වැඩිදුරටත් කියා සිටියි.", "URL": "https://sinhala.adaderana.lk/news.php?nid=17824", "Category": null, "Parent URL": null}