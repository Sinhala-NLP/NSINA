{"Source": "Adaderana", "Timestamp": "June 7, 2011 09:24 am", "Headline": "නැගෙනහිර අසාධාරණ ගුරු මාරු කිරීම් ක්‍රියාත්මකයි", "News Content": "නැගෙනහිර පළාත තුළ අසාධාරණ ලෙස ගුරු මාරු කිරීම් රැසක් ක්‍රියාත්මක කර ඇති බව ලංකා ගුරු සංගමය පවසයි. මෙම සියලු මාරුවීම් ගුරු මාරු ප්‍රතිපත්තියට පටහැනි බව ලංකා ගුරු සංගමයේ ප්‍රධාන ලේකම් ජෝසප් ස්ටාර්ලින් මහතා පෙන්වාදෙයි. නැගෙනහිර පළාත් අධ්‍යාපන ලේකම්වරයාගේ නියෝගයක් මත කලාප 15 ක ගුරුවරුන් මෙසේ මාරුකිරීමට සැලසුම් කර ඇති බව අද දෙරණ වෙත අදහස් දක්වමින් ඔහු කියා සිටියේය. මේ වනවිට මඩකළපුව කලාපයේ ගුරුවරුන්ට මාරුවීම් ලිපි ලැබී ඇති බවත් හෙතෙම සඳහන් කළේය. මෙම ගුරු මාරු වීම් වහාම නතර කිරීමට මේ වන විටත් තීරණය කර ඇති බව මේ සම්බන්ධයෙන් අද දෙරණ නැගෙනහිර පළාත් අධ්‍යාපන අමාත්‍ය විමලවීර දිසානායක මහතාගෙන් කළ විමසීමකදී පෙන්වාදුන්නේය. මෙහිදී ක්‍රියාත්මක වන්නේ මාරුකිරීමක් නොව තුලනය කිරීමක් බවද, එය ගුරුමාරු ප්‍රතිපත්තියට අදාළ වන්නක් නොවන බවද පළාත් අධ්‍යාපන අමාත්‍යවරයා ප්‍රකාශ කළේය. නමුත් එම ගුරුවරුන් තුලනය කිරීමේ ක්‍රියාවලිය පිළිබඳව නැවත සමාලෝචනයක් කිරීමට සිදුව තිබෙන බව වැඩිදුරටත් අදහස් දැක්වූ දිසානායක මහතා කියා සිටියේය.", "URL": "https://sinhala.adaderana.lk/news.php?nid=16597", "Category": null, "Parent URL": null}