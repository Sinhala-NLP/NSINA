{"Source": "Adaderana", "Timestamp": "November 19, 2010 08:43 pm", "Headline": "මහනුවර රෝහලේ වෛද්‍යවරුන් යළි වැඩ අරඹයි", "News Content": "සේවා කටයුතු වලින් ඉවත්ව සිටි මහනුවර රෝහලේ වෛද්‍යවරුන් යළි සිය සේවා කටයුතු ආරම්භ කර තිබේ. අද(19) දහවල් පැවති සාකච්ඡාවකින් අනතුරුව වෛද්‍යවරුන් යළි සුපුරුදු පරිදි සේවා කටයුතු ආරම්භ කළ බව මහනුවර රෝහලේ අධ්‍යක්ෂ වෛද්‍ය චන්ද්‍රා ගුණතිලක මහත්මිය පැවසුවාය. අදාළ සාකච්ඡාව සඳහා මහනුවර ජ්‍යෙෂ්ඨ පොලිස් අධිකාරිවරයා ද පැමිණි බව සඳහන් කළ රෝහල් අධ්‍යක්ෂවරිය පරීක්ෂණ කටයුතු සඳහා පූර්ණ සහය ලබාදෙන බව පොලිස් අධිකාරිවරයා සඳහන් කළ බව වැඩිදුරටත් සඳහන් කළාය. රෝගියෙකු මියයාමේ සිද්ධියක් සම්බන්ධයෙන් අදාළ රෝගියා සැත්කමට භාජනය කළ වෛද්‍යවරයාගේ නිවසට පහරදී වෛද්‍යවරයාට ද තර්ජනය කිරීමේ සිද්ධියක් හේතුවෙන් මහනුවර රෝහලේ වෛද්‍යවරුන් අද පෙරවරුවේ සේවා කටයුතු වලින් ඉවත්ව සිටියහ.", "URL": "https://sinhala.adaderana.lk/news.php?nid=12269", "Category": null, "Parent URL": null}