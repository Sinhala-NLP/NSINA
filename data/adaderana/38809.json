{"Source": "Adaderana", "Timestamp": "November 13, 2013 01:46 pm", "Headline": "චැනල් ෆෝ අය ජනපතිට ළංවීම ගැන පරීක්ෂණයක් කරනවා", "News Content": "ආරක්ෂාව තර කර තිබියදී චැනල් ෆෝ නාලිකාවේ මාධ්‍යවේදීන් ජනාධිපතිවරයාට සමීප වූයේ කෙසේද යන්න පිළිබඳ පරීක්ෂණයක් ආරම්භ කර ඇති බව ජනමාධ්‍ය අමාත්‍ය කෙහෙලිය රඹුක්වැල්ල මහතා පවසයි. අද (13) කොළඹ පැවති මාධ්‍ය හමුවකදී හෙතෙම මේ බව කියා සිටියේය. කොළඹ,සිනමන් ග්‍රෑන්ඩ් හෝටලයේ පැවති පොදුරාජ්‍ය මණ්ඩලයීය ව්‍යාපාරික සමුළුව විවෘත කිරීමෙන් පසු ජනාධිපතිවරයා යළි පැමිණෙද්දී චැනල් ෆෝ නාලිකාවේ ජොනතන් මිලර් ජනාධිපතිවරයාට යම් යම් ප්‍රශ්න යොමුකරනු දකින්නට ලැබුණි. කෙසේ වෙතත් යුද අපරාධ සම්බන්ධයෙන් ශ්‍රී ලංකාවට එල්ලවන චෝදනා සම්බන්ධයෙන් එතරම් තැකීමක් නොකරන බව ජනාධිපති මහින්ද රාජපක්ෂ මහතා එහිදී සඳහන් කළේය. චැනල් ෆෝ නාලිකාවේ අධ්‍යක්ෂවරයෙකු මෙන්ම ශ්‍රී ලංකාව සම්බන්ධයෙන් වාර්තා චිත්‍රපට දෙකක් නිෂ්පාදනය කළ කැලම් මැක්රේ අද වව්නියාව බලා යමින් සිටි දුම්රිය, අනුරාධපුර දුම්රිය ස්ථානය අසළදී නවත්වන්නට සිදුවී ඇත. මැක්රේට විරෝධයපාමින් උද්ඝෝෂණය කළ පිරිසක් දුම්රිය මාර්ගය හරස් කිරීම හේතුවෙන් දුම්රිය ගමනාගමනයට බාධාවී ඇති අතර පසුව මැක්රේ ඇතුළු පිරිස පොලිස් ආරක්ෂාව මත දුම්රියෙන් ඉවත් කිරීමට පියවර ගත් බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=38809", "Category": null, "Parent URL": null}