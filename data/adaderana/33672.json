{"Source": "Adaderana", "Timestamp": "April 29, 2013 01:20 pm", "Headline": "ලැම්බෝගිනි රේස් තියනකුට ගනේගල ලයිට් කපන්න ඕන කීවේ නෑ", "News Content": "විදුලිබිල අඩු කිරීමට පැය 4ක්වත් විදුලිය කප්පාදු කළ යුතු බව කියන විදුලිබල මණ්ඩලයේ සභාපති ඩබ්ලිව්. බී. ගනේගල මහතා ලැම්බෝගිනි නයිට් රේස් පවත්වන විට විදුලි කප්පාදුවක් ගැන කිසිත් නොකී බව එජාප මන්ත්‍රී සජිත් ප්‍රේමදාස මහතා පවසයි. දරු සුරතල් පෙන්නලා, ජනතාවගේ බඩ අතගලා මහින්ද රාජපක්ෂ ආණ්ඩුව ජනතාවගේ බඩට ගසා ඇතැයිද හෙතෙම පෙන්වාදෙයි. පවිත්‍රා දේවිය ජනතාවගේ යම දේවිය වී ඇති බවත් ඇතැම් ඇමතිවරුන් විදුලිබිල වැඩි කිරීම ගැන අප්‍රසාදය පළ කර ඇති බවත් මන්ත්‍රීවරයා පවසයි. ඔවුන් එසේ කියන්නේ රෙදි ඇඳගෙනදැයි තමන් ප්‍රශ්න කරන බවද කොළඹදී අද (29) පෙරවරුවේ මාධ්‍ය හමුවක් පවත්වමින් සජිත් ප්‍රේමදාස මහතා විමසා සිටියේය. ලැම්බෝ ගිනි රේස් තියන විට විදුලිබිල වැඩි කළේවත් කප්පාදු කළේවත් නැති බව පැවසු සජිත් ප්‍රේමදාස මහතා විදුලිබිල වැඩි කිරීමට විසඳුමක් වශයෙන් පැය 4ක් විදුලිය කපා හැරිය යුතු බව ඩබ්ලිව්.බී. ගනේගල විදුලිබල මණ්ඩලයේ සභාපතිවරයා දැන් කියන්නේ ඇයි දැයි ප්‍රශ්න කළේය. එසේම විදුලිබිල වැඩි කර ඇත්තේ සාමාන්‍ය ජනතාවට සියයට සියයකින් බවත් මහා පරිමාණ කර්මාන්ත කරුවන්ට විදුලිය බිල වැඩි කර ඇත්තේ සියයට 5ක් තරම් අගයකින් බව ද ඔහු පෙන්වාදුන්නේය. මහින්ද චින්තනයෙන් සුළු පරිමාණ ව්‍යාපාරිකයින් නගා සිටුවන බව පැවසුවත් විදුලිබිල වැඩි කිරීම නිසා එම සුළු පරිමාණ ව්‍යාපාරිකයින් අසරණ වී ඇතැයි ද සජිත් ප්‍රේමදාස මහතා සඳහන් කළේය. විදුලිය නිෂ්පාදන ක්‍රියාවලියේ ක්‍රමවේද 3ක් ඇති බවත් ඒ අනුව විදුලි ඒකකයක් ජනනයට රුපියල් 17.03ක්, සම්ප්‍රේෂණයට ශත 77ක් හා බෙදාහැරීමට රුපියල් 2.77ක් වැය වන බව හෙතෙම පෙන්වාදුන්නේය. ඒ අනුව විදුලි ඒකකයක් සඳහා වැය වන්නේ සම්පූර්ණයෙන්ම රුපියල් 20.87ක මුදලක් බව සජිත් ප්‍රේමදාස මහතා පැවසුවේය. කෙසේ වුවද දැනට විදුලිබිල වැඩි කර ඇති ආකාරයට ධනවත් ව්‍යාපාරිකයින්ට වඩා සාමාන්‍ය ජනතාවට ඉන් වැඩි බරක් පැටවී ඇති බවද පවිත්‍රා දේවියට වඩා හිටපු ඇමති පාඨලි චම්පික රණවක එම තනතුරේ රාජකාරීය නිසි පරිදි කළ බවද පෙන්වාදුන්නේය. මේ වන විට මෙරට පුද්ගලයෙකු රුපියල් දෙලක්ෂ 90,000ක ණයකරුවෙකු වී සිටින බවද හෙතෙම පැවසීය. තවද ශ්‍රී ලංකන් ගුවන් සමාගම මේවන විට රුපියල් බිලියන 20ක පාඩුවක් දරණ අතරම රුපියල් බිලියන 315ක් වැය තවත් ගුවන් යානා 10ක් මිලදී ගැනීමට සුදානම් වන බවද සජිත් ප්‍රේමදාස මහතා කියා සිටියේය. දැනට 20 වතාවක් පමණ කැඩී ඇති නොරොච්චෝලේ විදුලිබලාගාරය ලංකාවට එතරම් ආදරෙයි කියන චීනයට කියා එකසැරේට හදා ගැනීමටත් එම බලාගාරය සැදීමට එරටින් ගත් ණය වසර 15න් වෙනුවට 25 ගෙවීමට කතා කරගන්න බැරිද යන්නත් මන්ත්‍රීවරයා එහිදී වැඩිදුරටත් ප්‍රශ්න කළේය.", "URL": "https://sinhala.adaderana.lk/news.php?nid=33672", "Category": null, "Parent URL": null}