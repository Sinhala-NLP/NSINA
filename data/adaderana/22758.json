{"Source": "Adaderana", "Timestamp": "March 13, 2012 09:04 am", "Headline": "ප්‍රභාකරන්ගේ පුතු ඝාතනය කළ බවට වන චෝදනා ප්‍රබන්ධයක්", "News Content": "එල්.ටී.ටී.ඊ නායක ප්‍රභාකරන්ගේ 12 හැවිරිදි පුතු ද්වේෂ සහගත ලෙස ඝාතනය කළ බවට වන චෝදනාව ප්‍රබන්ධයක් බව ශ්‍රී ලංකා මහ කොමසාරිස් ප්‍රසාද් කාරියවසම් මහතා පවසයි. අදාළ චෝදනාව නිරවද්‍යතාවය පිළිබඳව ඔප්පු නොකරන ලද, තහවුරු නොකරන ලද සහ කිසිදු බලධාරියෙකු විසින් පරීක්ෂණයට භාජනය නොකරන ලද ප්‍රකාශයක් බව හෙතෙම සඳහන් කරයි. ඉන්දීය එන්.ඩී.ටී.වී වෙබ් අඩවිය සමග පැවති සාකච්ඡාවක දී අදහස් දක්වමින් ඉන්දියාවේ ශ්‍රී ලංකා මහ කොමසාරිස් ප්‍රසාද් කාරියවසම් මහතා මේ බව සඳහන් කර තිබේ. බ්‍රිතාන්‍යයේ චැනල් 4 නාලිකාව මගින් ශ්‍රී ලංකාවට එරෙහිව මෙවැනි චෝදනාවක් එල්ල කරන දෙවන අවස්ථාව මෙය බව ද එම සාකච්ඡාවේ දී ඔහු විසින් පෙන්වා දී ඇත. පළමු ඉදිරිපත් කිරීම මෙන්ම මෙම චෝදනාව ද තහවුරු නොකරන ලද්දක් බවත්, එය ගොතන ලද්දක් බවට විශ්වාස කරන බවත් මහ කොමසාරිස්වරයා ප්‍රකාශ කර ඇති බව එන්.ඩී.ටී.වී වෙබ් අඩවිය වාර්තා කරයි. යුද්ධය පැවති කාලය තුළ මේ තුළින් පෙන්වාදෙන අවධිය අපැහැදිලිවූවක් නිසා මෙම චෝදනා පිළිනොගන්නා බව ප්‍රසාද් කාරියවසම් මහතා සඳහන් කර ඇත. උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ වාර්තාව මගින් ඉදිරිපත් කරන ලද නිර්දේශ ක්‍රියාවට නැංවීමේ ක්‍රියාවලිය පිළිබඳව ශ්‍රී ලංකා රජය හා පාර්ලිමේන්තුව විසින් විමසා බැලෙන බව ද හෙතෙම පෙන්වා දී තිබේ. එමෙන්ම මේ සම්බන්ධව රට අභ්‍යන්තරය තුළින්ම විසඳුම් සොයාගැනීම අවශ්‍ය බව ඉන්දියාවේ ශ්‍රී ලංකාවේ මහ කොමසාරිස්වරයා එන්.ඩී.ටී.වී සමග පැවති සාකච්ඡාවේ දී වැඩිදුරටත් අදහස් දක්වමින් අවධාරණය කර ඇත.", "URL": "https://sinhala.adaderana.lk/news.php?nid=22758", "Category": null, "Parent URL": null}