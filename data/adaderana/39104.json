{"Source": "Adaderana", "Timestamp": "November 25, 2013 02:13 pm", "Headline": "ප්‍රතිලාභ වෙනුවට ප්‍රතිප්‍රහාර දුන්නු අයවැයක්", "News Content": "ආණ්ඩුව විසින් ජනතාවට පොරොන්දු වූ ප්‍රතිලාභ වෙනුවට ලබා දෙන්නේ ප්‍රතිප්‍රහාර බව එ.ජා.ප. පාර්ලිමේන්තු මන්ත්‍රී ගයන්ත කරුණාතිලක මහතා පවසයි. ආණ්ඩුව විසින් අයවැයෙන් ගොවි විශ්‍රාම වැටුප් ලබාදෙන බවට පොරොන්දු වූ නමුත් මේ වන විට ගොවීන්ට ගොවි විශ්‍රාම වැටුප් හිඟ මුදල් ලබා දීමට හෝ කටයුතු කර නැති බව හෙතෙම අද(25) කොළඹ පැවති මාධ්‍ය හමුවකදී සඳහන් කළේය. ආණ්ඩුව විසින් ගිනි පොළියට ණය මුදල් රැගෙන මෙරට ජනතාව දුක දී ඇති බවත්, මේ වන විට හෙලෝ කියා දුක කීමටද ජනතාවට බැරි වී ඇති බවත් මන්ත්‍රීවරයා ඒ අවස්ථාවේදී කියා සිටියේය. ලෝකයේ ආශ්චර්යමත් ආණ්ඩුව මිනිසුන්ගේ බත් පතටද බදු ගසා ඇති බවත්, මෙරටේ අය වැය යනු ජනතාවට බදු ගසන ලේඛනයක් බවට පත් වී ඇති බවත් කරුණාතිලක මහතා පෙන්වා දුන්නේය. තවද මෙරටේ සිටින ජනතාවට ඉතුරු වී ඇත්තේ සාගින්න සහ සෝගින්න බවද ඔහු සඳහන් කර සිටියේය.‍‍‍ එසේම පොදු රාජ්‍ය මණ්ඩලයීය සමුළුවෙන් පසු ආණ්ඩුව විසින් අලුත්ම නාඩගම නැටීම සඳහා මාන බලමින් සිටින බවත්, මිහින් එයාර් සමාගමට කෝටි ගණන් වියදම් කරමින් සිටින බවත්, සෞඛ්‍ය සහ අනෙකුත් කටයුතු වෙනුවෙන් වියදම් අඩු කර ඇති බවත් ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=39104", "Category": null, "Parent URL": null}