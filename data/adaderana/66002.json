{"Source": "Adaderana", "Timestamp": "November 13, 2016 02:03 pm", "Headline": "අයවැයෙන් මහ බැංකුව පුද්ගලීකරණය කිරීමට උත්සාහ කරලා", "News Content": "මෙවර අයවැය යෝජනා මඟින් මුදල් අමාත්‍යවරයා රාජ්‍ය ණය කළමනාකරණය මුළුමනින්ම තමා යටතට ගැනීමට උත්සාහ දරා ඇති බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි. අද (13) පැවති මාධ්‍ය හමුවකට එක්වෙමින් ඒ මහතා මේ බව ප්‍රකාශ කළේය.ශ්‍රී ලංකා මහ බැංකුව පුද්ගලිකකරණය කිරීම සඳහා වන යෝජනාව මෙම අයවැයට සූක්ෂමව ඇතුළත් කර ඇති බවද ඒ මහතා පැවසීය.මෙවර අයවැයෙන් ජාතික ගෙවීම් වේදිකාවක් නිර්මාණය කිරීමට යෝජනා කර ඇති බවත්, ඒ ඔස්සේ මහ බැංකුවේ අධීක්ෂණයෙන් තොරව ජාතික ගෙවීම් හා පියවීම් පුද්ගලික අංශයේ සමාගම් 3කට භාර දීමට යෝජනා කර ඇති බවත් එතුමා ප්‍රකාශ කර තිබේ. එය අතිශය බරපතළ තත්ත්වයක් බවත් එසේ කිරීම මඟින් මහ බැංකුව පිළිබඳ මහජනයා තුළ පවතින විශ්වාසය බිඳවැටෙන බවත් එතුමා සඳහන් කළේය.එසේම 364 වන අයවැය යෝජනාව මඟින් රාජ්‍ය ණය කළමනාකරණය කිරීම සඳහා ආයතනයක් පිහිටුවීමට යෝජනා කිරීම ඔස්සේ මුදල් අමාත්‍යවරයා රාජ්‍ය ණය කළමනාකරණය මුළුමනින්ම තමා යටතට ගැනීමට උත්සාහ දරා ඇති බවත් එතුමා අවධාරණය කර ඇත.නිදහසින් පසු ඉතිහාසයේ ලබා ගත් වැඩිම ණය ප්‍රමාණය ලබා ගෙන ඇත්තේ 2015 වසරේදී බව ඒ මහතා වැඩිදුරටත් ප්‍රකාශ කර සිටියේය.", "URL": "https://sinhala.adaderana.lk/news.php?nid=66002", "Category": null, "Parent URL": null}