{"Source": "Adaderana", "Timestamp": "August 15, 2010 12:42 pm", "Headline": "ආණ්ඩුව නීතියක්, යුක්තියක් නැති රටක් හදන්න උත්සාහ කරනවා -ටිල්වින්", "News Content": "ප්‍රජාතන්ත්‍රවාදී ජාතික සන්ධානය මගින් ගැල්ල නගරයේ පවත්වන ලද උද්ඝෝෂණයට කඳුළු ගෑස් ප්‍රහාර එල්ල කිරීම සැලසුම් සහගතව කළ පහරදීමක් බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පවසයි. එය ඉහළින් ලැබුණු උපදෙස් මත සිදුකළ පහරදීමක් බවටත්, ආණ්ඩුව විසින් සැලසුම් කරන ලද ක්‍රියාවක් බවටත් ඔහු චෝදනා කරයි. මේ රටේ ඕනෑම ස්ථානයක උද්ඝෝෂණ පැවැත්වීමේ හැකියාව පවතින බවත්, එය කොළඹ නගරය හෝ ඇමතිවරුන්ට පමණක් සීමා වූවක් නොවන බවත් ටිල්වින් සිල්වා මහතා පෙන්වාදෙයි. ‍ ආණ්ඩුවට එරෙහිව නැගී සිටින්නන් මර්දනය කිරීම සඳහා ක්‍රම 2 ක් ආණ්ඩුව අනුගමනය කරන බව ඒ මහතා සඳහන් කරයි. ඒ වරප්‍රසාද ලබාදී නිහඬ කිරීම හා පහරදී වැරදි තීන්දු ඉදිරිපත් කරමින් මර්දනය කිරීම බව ඔහු පෙන්වාදෙයි. පොලීසියද එකතු කරගනිමින් ආණ්ඩුව නීතියක්, යුක්තියක් නැති රටක් නිර්මාණය කිරීමට උත්සාහ දරන බව ද ටිල්වින් සිල්වා මහතා චෝදනා කරයි. උද්ඝෝෂණයට පහරදීම පිළිබඳව පැමිණිල්ලක් කිරීම පිණිස ගාල්ල පොලීසියට ගිය අවස්ථාවේදී පාර්ලිමේන්තු මන්ත්‍රී විජිත හේරත් මහතා ඇතුළු පිරිස අත්අඩංගුවට ගෙන ඇති බව ඔහු ප්‍රකාශ කරයි. අද කොළඹ පැවති මාධ්‍ය හමුවකදී අදහස් දක්වමින් ටිල්වින් සිල්වා මහතා මෙම අදහස් පළ කළේය. අත්අඩංගුවට ගත් පිරිස නිදහස වහා නිදහස් කළ යුතු බවත්, නැතහොත් දිගටම උද්ඝෝෂණ පවත්වන බවත් ඔහු අවධාරණය කළේය. එමෙන්ම ගාල්ල පොලීසියට එරෙහිව නඩු පවරන බව ද ඔහු මෙම මාධ්‍ය හමුවේදී කියා සිටියේය. එමෙන්ම සරත් ෆොන්සේකාට මහතා සම්බන්ධව පළමු යුද අධිකරණය ලබාදුන් තීන්දුව පිළිනොගන්නා බව ද, ඒ සම්බන්ධව අභියාචනාධිකරණය හමුවට යන බව ද මෙම මාධ්‍ය හමුවේදී අදහස් දැක්වූ පාර්ලිමේන්තු මන්ත්‍රී අනුර කුමාර දිසානායක මහතා අවධාරණය කළේය.", "URL": "https://sinhala.adaderana.lk/news.php?nid=10243", "Category": null, "Parent URL": null}