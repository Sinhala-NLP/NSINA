{"Source": "Adaderana", "Timestamp": "September 5, 2012 01:20 pm", "Headline": "තමන් නිවැරදිකරු බව ඇමති රිෂාද් කියයි", "News Content": "අධිකරණයට අපහාස කළ බවට තමාට එල්ලවන චෝදනාවට තමන් නිවරදිකරු බව වාණිජ කර්මාන්ත අමාත්‍ය රිෂාද් බදියුදීන් මහතා පවසයි. අමාත්‍යවරයාට එරෙහිව නගා තිබූ චෝදනා සම්බන්ධයෙන් අද (05) ඔහු අභියාචනාධිකරණය හමුවේ පෙනී සිටි අවස්ථාවේ දී මෙලෙස කියා සිටි බව අද දෙරණ අධිකරණ වාර්තාකරු සඳහන් කළේය. අමාත්‍යවරයා වෙනුවෙන් පෙනී සිටි ජනාධිපති නීතිඥවරයා ස්වකීය සේවාදායකයාට එල්ල කර ඇති චෝදනා සම්බන්ධයෙන් මූලික විරෝධතා ගොනු කළද එකී විරෝධතා නොතකා හැරීමට අධිකරණය ක්‍රියා කොට තිබේ. ඔහුට එරෙහිව නොතීසි නිකුත් කිරීමට අධිකරණයට කිසිදු සාක්ෂියක් නොතිබූ බවත්, එම චෝදනාවන් මේ රටේ නීතියට එකඟ නොවන චෝදනාවන් බවත්, අමාත්‍යවරයාට එරෙහිව පෙත්සම් ගොනු කළ මෙම පෙත්සම්කරුවන් නඩුව පැමිණිල්ල මෙහෙයවීමට නොහැකි බවත් අමාත්‍යවරයා වෙනුවෙන් පෙනී සිටි ජනාධිපති නීතිඥවරයා සඳහන් කර ඇත. මේ කරුණු සියල්ල සලකා බැලූ අධිකරණය එකී මූලික විරෝධතාවන් ඉවත දමා ඔහුට නගා ඇති චෝදනාවන්ට වරදකරුද නිවැරදිකරුද යන්න ප්‍රශ්න කර තිබේ. එකී චෝදනාවන් නගා ඇත්තේ ඉංග්‍රීසියෙන් බැවින් ද්‍රවිඩ භාෂාවෙන් ඒ පිළිබඳ දැනුවත් කළ යුතු බවට අධිකරණයෙන් ඉල්ලා සිටීමෙන් පසු එකී චෝදනාවන් එස්.කන්දරාජා ලවා පරිවර්තනය කරනු ලැබ තිබේ. ඉන්පසු එකී චෝදනාවන්ට තමා නිවරදිකරු බව අමාත්‍යවරයා අධිකරණය හමුවේ කියා සිටීමෙන් පසු ඒ පිළිබඳ නඩු විභාගය ලබන පෙබරවාරි මස 13 වන දින පවත්වන බව අභියාචනාධිකරණය විසින් දැනුම් දී ඇත. අනතුරුව එකී චෝදනාවලට ගොනු කළ මූලික විරෝධතාවන් නොසලකා හැරීම සම්බන්ධයෙන් කරුණු දක්වමින් ජනාධිපති නීතිඥ ෆායිස් මුස්තාපා මහතා කියා සිටියේ තම මූලික විරෝධතාවන් ඉවත දැමීම සම්බන්ධයෙන් ඉදිරියේ දී ශ්‍රේෂ්ඨාධිකරණය හමුවේ අභියාචනයක් ගොනු කරන බවයි.", "URL": "https://sinhala.adaderana.lk/news.php?nid=27153", "Category": null, "Parent URL": null}