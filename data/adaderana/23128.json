{"Source": "Adaderana", "Timestamp": "March 28, 2012 02:50 pm", "Headline": "බලගතු රටක් හමුවේ ලැබූවේ ජයග්‍රහණයක්", "News Content": "අමෙරිකාව වැනි බලගතු රටක බලපෑම් මධ්‍යයේ ශ්‍රී ලංකාව වැනි කුඩා රටකට මානව හිමිකම් සමුළුවේ දී රටවල් ගණනාවක ඡන්දය ලබාගැනීමට හැකිවීම විශාල ජයග්‍රහණයක් බව ප්‍රජාතන්ත්‍රවාදී වාමාංශික පෙරමුණ පවසයි. තවත් රටවල් ගණනාවක් අදාළ ඡන්ද විමසීමේ දී ඡන්දය ප්‍රකාශ කිරීමෙන් වැළකී සිටීම ද ශ්‍රී ලංකාව ලැබූ ජයග්‍රහණයක් බව එම පෙරමුණේ ලේකම් පාර්ලිමේන්තු මන්ත්‍රී වාසුදේව නානායක්කාර මහතා කියා සිටියි. ලොව සියලු රාජ්‍යයන් සමග මිත්‍රශීලී වීමත් බල කඳවුරුවලට නොබැඳීමත් හරහා ශ්‍රී ලංකාව ලබා සිටින ශක්තිය ජිනීවා සමුළුවේ දී ලොවට කියා පෑමට හැකිවූ බව ද නානායක්කාර මහතා පෙන්වාදෙයි. එසේම ශ්‍රී ලංකාවට එරෙහිව ජාත්‍යන්තර වශයෙන් මතුවන ක්‍රියා පිළිබඳ පක්ෂයක් වශයෙන් අවදියෙන් සිටින බව ප්‍රජාතන්ත්‍රවාදී වාමාංශික පෙරමුණ වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23128", "Category": null, "Parent URL": null}