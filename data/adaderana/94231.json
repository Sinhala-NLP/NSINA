{"Source": "Adaderana", "Timestamp": "August 11, 2018 09:52 am", "Headline": "ලක්ෂ 65 ක රන් බිස්කට් සමඟ දෙදෙනෙක් අත්අඩංගුවට", "News Content": "රුපියල් ලක්ෂ 65 ක් පමණ වටිනා කිලෝ ග්‍රෑම් එකක් බර රන් බිස්කට් 10 ක් සිංගප්පූරුවේ සිට නීතිවිරෝධී ලෙස මෙරටට රැගෙන ආ ශ්‍රී ලාංකික ගුවන් මගීන් දෙදෙනෙකු අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය . මෙයින් එක් අයෙකු 44 හැවිරිදි මහබාගේ ප්‍රදේශයේ පදිංචිකරුවෙකු වන අතර , අනෙක් පුද්ගලයා කොළඹ ප්‍රදේශයේ පදිංචි 43 හැවිරිදි අයෙකි . ඔවුන් දෙදෙනා ඊයේ (10) දින රාත්‍රී 11.00 ට පමණ සිංගප්පූරුවේ සිට පැමිණි ශ්‍රී ලන්කන් ගුවන් සේවයේ යූ.එල්.- 309 සහ යූ.එල්. - 124 දරන ගුවන් යානා වලින් කටුනායක ගුවන් තොටුපොළ වෙත පැමිණ තිබුණි . මෙයින් එක් අයෙකු තමන් හැද සිටි කළිසම වටා බැද තිබූ ඉන පටිය තුළත් , අනෙක් පුද්ගලයා සිය ගමන් මල්ල තුළත් මෙම රන් බිස්කට් සගවා ගෙන තිබී රේගු නිලධාරීන් විසින් සොයා ගෙන අත් අඩංගුවට ගෙන තිබුණි . සහකාර ගාස්තු නිලධාරී ලක්මාල් සුමනරත්න මෙම අත්අඩංගුවට ගැනීම සිදු කළ අතර , ශ්‍රී ලංකා රේගුවේ අතිරේක අධ්‍යක්ෂ ජනරාල් පී.එස්.සේනාරත්න මහතාගේ උපදෙස් මත , කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් මහතාගේ අධීක්ෂණය යටතේ නියෝජ්‍ය රේගු අධ්‍යක්ෂ ඊ.එම්.ජේ.නවරත්න රේගු අධිකාරීවරුන් වන ආර්.කේ.එම්.දයානන්ද , එස්.රණසිංහ සහ සහකාර ගාස්තු නිලධාරී සදුන් බටගොඩ යන මහත්වරුන් මේ පිළිබඳව වැඩිදුර පරීක්ෂණ පවත්වමින් සිටිති .", "URL": "https://sinhala.adaderana.lk/news.php?nid=94231", "Category": null, "Parent URL": null}