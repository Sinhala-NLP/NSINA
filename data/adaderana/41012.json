{"Source": "Adaderana", "Timestamp": "February 10, 2014 01:11 pm", "Headline": "හෙට මනාප අංක ගන්න ඇවිත් අමනාප නොවන්නැයි පොලීසිය වේලාසන කියයි", "News Content": "බස්නාහිර සහ දකුණු පළාත් සභා ඡන්ද විමසීමට අදාළව අපේක්ෂකයින් වෙත මනාප අංක ලබාදීමේදී දිස්ත්‍රික් ලේකම් කාර්යාල භූමියට ඇතුළු විය හැක්කේ අපේක්ෂකයාට සහ අදාළ දේශපාලන පක්ෂයේ ලේකම්වරයාට පමණක් බව පොලීසිය පවසයි. ඒ අනුව වෙනත් කිසිම අයෙකුට එම භූමියට ඇතුළු වීමට අවස්ථාව ලබා නොදෙන බව පොලිසිය කියයි. එමෙන්ම කච්චේරිය ආසන්න ප්‍රදේශයට වාහනයෙන් ගමන් කළ හැක්කේ අපේක්ෂකයාට පමණක් වන අතර වාහන පෙළපාලි හෝ ආධාරකරුවන් කිසිවෙකුට එම ස්ථානයට පැමිණිමට අවසර ලබා නොදෙන බවද පොලිස් මාධ්‍ය ප්‍රකාශක කාර්යාලය සඳහන් කළේය. එම හේතුවෙන් මනාප අංක ලබා ගැනීම සඳහා අපේක්ෂකයින් පමණක් පැමිණෙන ලෙස පොලීසිය ඉල්ලීමක් කරයි. එසේ නොමැතිව නීති විරෝධි අයුරින් කටයුතු කරන පුද්ගලයින්ට එරෙහිව දැඩි නීතිමය ක්‍රියාමාර්ග ගන්නා බව පොලිස් මාධ්‍ය ප්‍රකාශක කාර්යාලය සඳහන් කළේය. බස්නාහිර සහ දකුණු පළාත් සභා ඡන්ද විමසීමට අදාළව අපේක්ෂකයින් හට මනාප අංක ලබාදීම එම පළාත් වල පිහිටි දිස්ත්‍රික් ලේකම් කාර්යාල වල දි හෙට දිනයේ සිදු කිරිමට නියමිත බව මැතිවරණ මහ ලේකම් කාර්යාලය පවසන්නේය.", "URL": "https://sinhala.adaderana.lk/news.php?nid=41012", "Category": null, "Parent URL": null}