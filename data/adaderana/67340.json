{"Source": "Adaderana", "Timestamp": "December 25, 2016 08:45 am", "Headline": " නඩරාජා රවිරාජ් ඝාතන තීන්දුවට එරෙහිව ඇපෑලක්", "News Content": "දෙමළ ජාතික සන්ධානයේ හිටපු පාර්ලිමේන්තු මන්ත්‍රී නඩරාජා රවිරාජ් ඝාතනය සම්බන්ධයෙන් නිකුත් වු නඩු තීන්දුවට එරෙහිව ඇපෑලක් ඉදිරිපත් කිරීමට තීරණය කර තිබේ.දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ.සුමන්තිරන් මහතා සඳහන් කළේ වින්දිතයින් වෙනුවෙන් පෙනී සිටි නිතීඥවරයා වශයෙන් තමන් අදාළ නඩු තීන්දුව සම්බන්ධයෙන් ඇපෑලක් ඉදිරිපත් කරන බවයි.හිටපු පාර්ලිමේන්තු මන්ත්‍රී නඩරාජා රවිරාජ් මහතා වෙඩි තබා ඝාතනය කිරීමේ සිද්ධියට අදාළ නඩු විභාගයේ තීන්දුව සිකුරාදා මධ්‍යම රාත්‍රීයේ කොළඹ මහාධිකරණය විසින් ප්‍රකාශයට පත්කළේය.නඩු විභාගය විශේෂ ජූරි සභාවක් ඉදිරියේ සිදුකෙරුණු අතර සාක්ෂි විභාගය අවසානයේ අදාළ ඝාතනය සම්බන්ධයෙන් චෝදනා ලැබ සිටි සැකකරුවන් පස්දෙනා නිදොස් කොට නිදහස් කිරීමට ජූරි සභාව ඒකමතිකව තීරණය කර තිබේ. එම නඩු තීන්දුව සම්බන්ධයෙන් සෑහීමකට පත් නොවන බැවින් ඒ සම්බන්ධයෙන් ඇපෑලක් ඉදිරිපත් කිරීමට කටයුතු කරන බව එම්.ඒ.සුමන්තිරන් මන්ත්‍රීවරයා සඳහන් කළේය.", "URL": "https://sinhala.adaderana.lk/news.php?nid=67340", "Category": null, "Parent URL": null}