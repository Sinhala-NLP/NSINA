{"Source": "Adaderana", "Timestamp": "August 17, 2014 04:52 pm", "Headline": "මලයාසියානු අත්අඩංගුවේ සිටින ලාංකික සැකකරුගේ තොරතුරු අවශ්‍යයයි ", "News Content": "මලයාසියානු අත්අඩංගුවේ පසුවන ත්‍රස්ත ක්‍රියාකාරකම් වලට සම්බන්ධ ශ්‍රී ලාංකික සැකකරු පිළිබඳව තොරතුරු ලබාදෙන ලෙස ඉන්දියාව මලයාසියාවෙන් ඉල්ලීමක් කර තිබේ. ඉන්දියාවේ ත්‍රස්ත ක්‍රියාකාරකම් සැලසුම් කිරිම සම්බන්ධයෙන් මොහොමඩ් හුසේන් මොහොමඩ් සුලෙයිමාන් නැමති මෙම පුද්ගලයාට චෝදනා එල්ල වි ඇති බව විදෙස් මාධ්‍ය වාර්තා කරයි. පාකිස්ථාන අයි.එස්.අයි සාමාජිකයින් සමග එක්ව ඉන්දියාවේ අමෙරිකානු සහ ඊශ්‍රායල කොන්සල් කාර්යාල වලට ප්‍රහාර එල්ල කිරිමට මොහු සැලසුම් සකස් කර තිබු බව සිදුකල විමර්ශන වලදි අනාවරණය වි තිබේ. ඔහුට එරෙහිව ඉන්දියාව විසින් ජාත්‍යන්තර රතු නිවේදනයක් ද නිකුත් කර ඇති අතර දෙරට අතර අත්සන් කර ඇති ගිවිසුමට අනුව සැකකරු සම්බන්ධයෙන් තොරතුරු ලබාදෙන ලෙස ඉන්දියාව මලයාසියානු බලධාරින්ගෙන් ඉල්ලිමක් කර ඇත. මෙම සැකකරු ත්‍රස්ත ක්‍රියාවලට අමතරව මිනිස් හා මුදල් ජාවාරම් වලද නිරත වි ඇති බව ඉන්දිය ආරක්ෂක අංශ අනාවරණය කරගෙන තිබේ. සැකකරු සම්බන්ධයෙන් විමර්ශන සිදු කිරිම සඳහා ඉන්දිය නියෝජිතයින් පිරිසක් මලයාසියාවට ගොස් ඇති බව ද සඳහන් වෙයි.", "URL": "https://sinhala.adaderana.lk/news.php?nid=45416", "Category": null, "Parent URL": null}