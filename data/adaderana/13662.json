{"Source": "Adaderana", "Timestamp": "January 22, 2011 08:36 am", "Headline": "එල්. ටී. ටී. ඊ සැකකරුවන් 12 දෙනෙකු තවදුරටත් රිමාන්ඩ්", "News Content": "යුද්ධය පැවති සමයේ විවිධ ත්‍රස්තවාදී ක්‍රියා සිදුකිරීම සඳහා දකුණට පැමිණ සිටියදී අත්අඩංගුවට ගන්නා ලද එල්. ටී. ටී. ඊ සැකකරුවන් 12 දෙනෙකු විමර්ශන අවසන් වනතුරු තවදුරටත් රිමාන්ඩ් භාරයේ තැබිමට කොළඹ මහේස්ත්‍රාත් අධිකරණය නියෝග කර තිබේ. ත්‍රස්ත මර්දන කාර්යාංශය මගින් අත්අඩංගුවට ගත් මෙම සැකකරුවන් බන්ධනාගාර නිලධාරීන් විසින් අධිකරණයට ඉදිරිපත් කර තිබුණි. මෙම සැකකරුවන් යුද්ධය පැවති සමයේ කොළඹට පැමිණ රැදී සිටිමින් ප්‍රභූ පුද්ගලයින් පිළිබඳ තොරතුරු රැස්කිරීම, පිපිරවීම් සිදුකිරීම සඳහා ආධාර අනුබල දීම, සිදුකර ඇති බව පොලිසිය අධිකරණයට වාර්තාවක් ඉදිරිපත් කරමින් පැවසීය. එමෙන්ම අදාළ සැකකරුවන් එල්. ටී. ටී. ඊ සංවිධානයේ අවශ්‍යතා මත ඔත්තු බැලීම වැනි කටයුතුවල නිරත වී ඇති බවට ද පරීක්ෂණවලදී තහවුරු වූ බව සඳහන්ය. මොවුන් පිළිබඳ තවදුරටත් විමර්ශන සිදුකරන බව පොලිසිය කළ දැනුම් දිමක් පිළිගත් අධිකරණය මෙම සැකකරුවන් ලබන මස 02 වැනිදා දක්වා රිමාන්ඩ් භාරයේ තැබීමට නියෝග කරනු ලැබීය.", "URL": "https://sinhala.adaderana.lk/news.php?nid=13662", "Category": null, "Parent URL": null}