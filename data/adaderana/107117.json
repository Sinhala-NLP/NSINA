{"Source": "Adaderana", "Timestamp": "April 1, 2019 09:13 am", "Headline": "ඔස්ට්‍රේලියාවට පළමු වරට ආසියාවේ දී පුර්ණ තරගාවලි ජයක්", "News Content": "ඔස්ට්‍රේලියානු කණ්ඩායම පළමු වරට ආසියාවේ දී පුර්ණ තරගාවලි ජයක් ලබාගැනීමට ඊයේ (31) සමත් විය. ඒ පාකිස්ථාන කණ්ඩායම සමඟ පැවති පස්වන සහ අවසන් එක්දින තරගය ද ලකුණු 20කින් ජයගනිමින් එක්දින තරගාවලිය පහට බින්දුවක් ලෙස ජයග්‍රහණය කිරීමත් සමඟ යි. ඩුබායිහි පැවති තරගයේ කාසියේ වාසිය දිනු පාකිස්ථාන නායකයා ප්‍රථමයෙන් පන්දුවට පහරදීමේ අවස්ථාව ඔස්ට්‍රේලියානු කණ්ඩායමට ලබාදුන්නේය. ඒ අනුව ඔවුන් නියමිත පන්දුවාර 50 අවසානයේ කඩුලු 07ක් පමණක් බිඳ වැටී ලකුණු 327ක් ලබාගැනීමට සමත් විය. ඔස්ට්‍රේලියානු ඉනිම වෙනුවෙන් උස්මාන් කවාජා ලකුණු 98ක් සහ ග්ලේන් මැක්ස්වෙල් ලකුණු 78ක් ලබාගත්තේය. පාකිස්ථානය වෙනුවෙන් උස්මාන් ශින්ගාරි කඩුලු 4ක් සහ ජුනයිඩ් ඛාන් කඩුලු 3ක් බිද හෙලුවේය. ජයග්‍රාහී ඉලක්කය හඹාගිය පාකිස්ථාන කණ්ඩායමට නියමිත පන්දුවාර 50 අවසානයේ කඩුලු 7ක් බිද වැටී ලබාගත හැකි වුයේ ලකුණු 307ක් පමණයි. එම ඉනිම වෙනුවෙන් හැරිස් සොහෙල් ලකුණු 130ක් සහ ෂාන් මසූඩ් සහ ඉමාඩ් වසීම් ලකුණු 50 බැගින් ලබා ගැනීමට සමත් විය.", "URL": "https://sinhala.adaderana.lk/news.php?nid=107117", "Category": null, "Parent URL": null}