{"Source": "Adaderana", "Timestamp": "April 21, 2012 01:00 pm", "Headline": "මැයි 1 සිට බස්නාහිර පළාත් උපාධිධාරී ගුරුවරුන් බඳවාගැනෙයි ", "News Content": "බස්නාහිර පළාත් උපාධිධාරී ගුරුවරුන් බඳවාගැනීම මැයි මස පළමුවැනිදා සිට සිදුකරන බව බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතා පවසයි. පත්වීම ලබාගැනීමට පෙර එම උපාධිධාරීන් සතියක ස්වේච්ඡා සේවයකට‍ යටත් කරන බව අමාත්‍යවරයා සඳහන් කළේය. සම්මුඛ පරීක්ෂණ සඳහා සහභාගී වී කැඳවීමක් නොලද උපාධිධාරීන් වේ නම් ලබන සඳුදා බස්නාහිර පළාත් අධ්‍යාපන අමාත්‍යාංශයෙන් විමසීමක් කළ හැකි බව ද පළාත් ප්‍රධාන අමාත්‍ය ප්‍රසන්න රණතුංග මහතා කියා සිටියේය. සම්මුඛ පරීක්ෂණයේ දී අදාළ ලියවිලි ඉදිරිපත් කිරීමට නොහැකි වූ උපාධිධාරීන්ට කැඳවීම් කර නොමැති බව ප්‍රධාන අමාත්‍යවරයා පෙන්වාදුන්නේය. කිසියම් සැකයක් පවතී නම් ඔවුන්ට විමසීමක් සිදුකළ හැකි බව ද අද දෙරණ වෙත අදහස් දක්වමින් සඳහන් කළේය. අදාළ උපාධිධාරීන් පුරප්පාඩු ඇති පාසල් සඳහා අනුයුක්ත කිරීමට තීරණය කර ඇති බව ප්‍රසන්න රණතුංග මහතා ප්‍රකාශ ක‍ළේය.", "URL": "https://sinhala.adaderana.lk/news.php?nid=23692", "Category": null, "Parent URL": null}