{"Source": "Adaderana", "Timestamp": "August 23, 2013 01:57 pm", "Headline": "ආණ්ඩුව හමුදා පාලනයක් දියත් කරමින් සිටිනවා ", "News Content": "ආණ්ඩුව විසින් මේ වන විට හමුදා පාලනයක් දියත් කරමින් සිටින බව එ.ජා.ප. පාර්ලිමේන්තු මන්ත්‍රී රංජිත් මද්දුම බණ්ඩාර මහතා පවසයි. ඉදිරියේදී පාසල් පද්ධතිය සහ අධ්‍යාපන පද්ධතියත් හමුදාකරණය වේ යැයි අද(23) කොළඹ පැවති මාධ්‍ය හමුවකට එක්වෙමින් ඔහු සඳහන් කළේය. පසුගිය කාලයේදී ශ්‍රී ලංකා හමුදාවට ජනතාව තුළ ගෞරවයක් තිබුණු බවත්, අණ්ඩුවේ පැවැත්ම සඳහා හමුදාව යොදා ගැනීම හේතුවෙන් හමුදාවේ නම කැත වෙමින් තිබෙන බවත් ඒ මහතා පැවසීය. එසේම රාජ්‍ය සේවය ව්‍යාප්ත කළ බවට ආණ්ඩුව පම්පෝරී ගසමින් සිටින බවත්, රාජ්‍ය සේවකයන්ගේ ගරුත්වය ආරක්ෂා කළ තිබේද යන්න තමා ආණ්ඩුවෙන් ප්‍රශ්න කරන බවත් හෙතෙම සඳහන් කර සිටියේය. ආණ්ඩුවේ ඕනෑ එපාකම් මත රාජ්‍ය සේවකයාට මේ වන විට ක්‍රියා කිරීමට සිදුවී ඇති බවද ඒ මහතා එහිදී පැවසිය. රාජ්‍ය සේවකයා යනු අන්තිම දුප්පත් පුද්ලගයෙක් වී ඇති බවද බණ්ඩාර මහතා කියා සිටියේය. තවද 2005 වර්ෂයේදී ජීවක අංකයක අගය පවුලේ හතර දෙනෙකු සඳහා රුපියල් 19.500 ක් බවත් , නමුත් 2013 වර්ෂයේදී එය 44.928ක් බවත් එයට සරිලන ආකාරයෙන් ආණ්ඩුව වැටුප් වැඩි කර නොමැති බවද ඔහු කියා සිටියේය.‍ තවදුරටත් අදහස් දක්වමින් ඒ මහතා කියා සිටියේ රාජ්‍ය සේවකයින්ගේ වැටුප් වැඩි නොකර ඒ වෙනුවට වරායවල්, ගුවන්තොටුපොළවල් ඉදිකරන බවත්, මේ සියලු දේ රාජ්‍ය සේවකයාගේ බදු මුදලින් සිදු කරන බවත්ය. එම් මාධ්‍ය හමුව ඇමතූ රාජ්‍ය සේවක සංගමයේ ලේකම් ලලිත් ඉන්දික මහතා පවසා සිටියේ තැපැල් ඡන්දයෙන් ආණ්ඩුව සෑම මැතිවරණයකදීම ජයග්‍රහණය කරන බවයි. නමුත් ආණ්ඩුව එසේ තැපැල් ඡන්දය ජයග්‍රහණය කරනු ලබන්නේ එය සාධාරණව නොපවත්වන නිසා බවද ඒ මහතා කියා සිටියේය. එසේම එළඹෙන මැතිවරණයේදී තැපැල් ඡන්දය සාධාරණව පවත්වන ලෙස ආණ්ඩුවෙන් ඉල්ලා සිටින බවත්, එය සාධාරණව පැවැත්වූවහෝත් ආණ්ඩුව අනිවාර්යයෙන්ම පරාජයට පත්වන බවද ඒ මහතා වැඩිදුරටත් කියා සිටියේය‍.", "URL": "https://sinhala.adaderana.lk/news.php?nid=36845", "Category": null, "Parent URL": null}