{"Source": "Adaderana", "Timestamp": "July 6, 2019 04:53 pm", "Headline": "ලක්ෂ 43කට වැඩි මුදල් හා රන් භාණ්ඩ සමඟ අයෙක් අත්අඩංගුවට", "News Content": "රුපියල් හතලිස් තුන්ලක්ෂයක අධික වටිනාකමින් යුත් මුදල් හා රන් භාණ්ඩ සමඟ පුද්ගලයෙකු සපුගස්කන්ද ප්‍රදේශයේදී අත්අඩංගුවට ගෙන ඇත. කැළණිය, පට්ටිවල, ගෝනවල ප්‍රදේශයේ මුදල් හා රන් භාණ්ඩ සොරාගැනීමක් සම්බන්ධයෙන් කැළණිය පොලීසියට පැමිණිල්ලක් ලැබී තිබුණි. ඒ අනුව ලද තෙරතුරක් මත සපුගස්කන්ද පොලිස් නිලධාරීන් පිරිසක් අද දින සිදුකළ වැටලීමකදී සොරගන්නා ලද මුදල් හා රන් භාණ්ඩ සොයා ගෙන ඇති අතර එහිදී එක් සැකකරුවෙකු ද අත්අඩංගුවට ගෙන ඇත. අත්අඩංගුවට ගත් සැකකරු 48 හැවිරිදි මාන්පුරිය ප්‍රදේශයේ පදිංචිකරුවෙකු බව වාර්තා වෙයි. සැකකරු සහ රන්භාණ්ඩ වැඩිදුර විමර්ශනය සඳහා කැළණිය පොලිස් ස්ථානය වෙත බාර දී ඇත.", "URL": "https://sinhala.adaderana.lk/news.php?nid=113519", "Category": null, "Parent URL": null}