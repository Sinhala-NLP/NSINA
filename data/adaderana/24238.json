{"Source": "Adaderana", "Timestamp": "May 14, 2012 01:29 pm", "Headline": "හිටපු එල්.ටී.ටී.ඊ සාමාජිකයින් පිරිසක් ජූලි මස දී සමාජගත කෙරෙයි", "News Content": "වසරක පුහුණු කාලයක් අවසන් කළ හිටපු එල්.ටී.ටී.ඊ සාමාජිකයින් තවත් පිරිසක් ජුලි මාසයේ දී සමාජගත කරන බව පුනරුත්ථාපන හා බන්ධනාගාර කොමසාරිස් දෙපාර්තමේන්තුව පවසයි. මුලතිව් ප්‍රදේශයේ දී මෙම පිරිස සමාජගත කරන බව එහි අධ්‍යක්ෂ ජනරාල් මේජර් ජනරාල් චන්දන රාජගුරු මහතා ප්‍රකාශ කළේය. මේ වනවිට හිටපු එල්.ටී.ටී.ඊ සාමාජිකයින් 680 ට ආසන්න ප්‍රමාණයක් දැනට පුනරුත්ථාපනය වෙමින් සිටින බව ද අද දෙරණ වෙත අදහස් දක්වමින් ඒ මහතා සඳහන් කළේය. ඔවුන් විවිධ අධ්‍යාත්මික අධ්‍යාපන හා වෘත්තීය පුහුණු සඳහා යොමුකර ඇති බව ද ඔහු කියා සිටියේය. වසරක පුනරුත්ථාපන කාලය අවසන් කළ සාමාජිකයින් 75 දෙනෙකුට ආසන්න ප්‍රමාණයක් ජූලි මාසයේ දී සමාජගත කෙරෙන බව හෙතෙම පැවසීය. එමෙන්ම සමාජගත වන පුද්ගලයින්ට ඔවුන්ගේ ස්වයං රැකියා සිදුකිරීම සඳහා රජය මගින් ආධාර ලබාදීමට කටයුතු කරන බව චන්දන රාජගුරු මහතා වැඩිදුරටත් කියා සිටියේය. ඔවුන් ඉදිරිපත් කළ යෝජනා අනුව ස්වයං රැකියා සඳහා රුපියල් 250, 000 ක උපරිමයකට යටත්ව ණය පහසුකම් ලබාදීමට මුදල් වෙන්කර ඇති බව ඒ මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=24238", "Category": null, "Parent URL": null}