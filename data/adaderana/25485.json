{"Source": "Adaderana", "Timestamp": "July 3, 2012 07:17 am", "Headline": " අඛණ්ඩ වැඩවර්ජනය හෙටයි-විසඳුම් පිණිස සාකච්ඡා අදයි", "News Content": "ඉල්ලීම් කිහිපයක් මුල් කරගත් විශ්ව විද්‍යාල ආචාර්යවරුන්ගේ අඛණ්ඩ වැඩවර්ජනය හෙට ආරම්භ කිරීමට නියමිතව තිබියදී අද(03)ජනාධිති ලේකම්වරයා සමග සාකච්ඡාවක් සිදුකෙරෙන බව විශ්ව විද්‍යාල ආචාර්යවරුන්ගේ සමිති සම්මේලනයේ සභාපති ආචාර්ය නිර්මාල් රංජිත් දේවසිරි මහතා පවසයි. තම ඉල්ලීම් බලධාරීන්ට යොමුකොට මාස ගණනාවක් ගෙවී ඇතත් අවසාන මොහොතේ හෝ ඒ පිළිබඳ සාධාරණයක් ඉටුවනු ඇතැයි සිතා ඒ දෙස සාධනීයව බලන බව නිර්මාල් කියා සිටියි. අදාළ සාකච්ඡාව ජනාධිපති ලේකම් ලලිත් වීරතුංග මහතාගේ ප්‍රධානත්වයෙන් සවස 4.00 ට ජනාධිපති ලේකම් කාර්යාලයේදී පැවැත්වීමට නියමිත බව හෙතෙම අද දෙරණට කියා සිටියේය. පසුගියදා ජනාධිපති මහින්ද රාජපක්ෂ මහතා විසින් ශ්‍රී ලංකා නිදහස් පාක්ෂික ආචාර්යවරුන් මහනුවර ජනාධිපති මන්දිරයට කැඳවා මෙම ගැටලුව සම්බන්ධයෙන් සාකච්ඡා කර ඇති නමුත් එයද අසාර්ථක වී ඇති බව ඔහු පෙන්වා දුන්නේය. වෘත්තීය සමිති ක්‍රියාමාර්ග අඩපණ කිරීමට බලධාරීන් සෑම විටෙකම උපක්‍රමශීලීව කටයුතු කරන බවත්,තම වෘත්තීය සමිති ක්‍රියාමාර්ගය පවා මර්දනය කිරීමට හා දුර්වල කිරීමට දිගින් දිගටම කටයුතු කළ බවත් නිර්මාල් අවධාරණය කළේය. කෙසේ නමුත් තම ඉල්ලීම් සාධාරණ බව මේවන විට වැඩිදෙනකු පිළිගන්නා තත්ත්වයක් තුළ අද පස්වරුවේ පැවැත්වෙන සාකච්ඡාවෙන් අර්බුදය විසඳීමට වැඩිඉඩක් පවත්නා බවත්,එසේ වුවහොත් හෙට සිට පවත්වන්නට නියමිත අඛණ්ඩ වෘත්තීය ක්‍රියාමාර්ගය අත්හිටුවන බවත් ඔහු සඳහන් කළේය. එහෙත් යම් හෙයකින් බොරු පොරොන්දු මත සැබෑ ගැටලුව මගහැරයාම සිදුවුවහොත් අන් කිසිදු හේතුවක් නිසා වෘත්තීය සටන අත් නොහරින බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25485", "Category": null, "Parent URL": null}