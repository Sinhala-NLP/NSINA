{"Source": "Adaderana", "Timestamp": "May 4, 2014 07:36 am", "Headline": "පකිස්ථානය සිය ත්‍රස්ත ක්‍රියා මෙහෙය වීමට ලංකාව යොදාගන්නවා ", "News Content": "පාකිස්ථානය සිය ත්‍රස්ත ක්‍රියා මෙහෙයවීම සඳහා ශ්‍රී ලංකා ප්‍රධාන මධ්‍යස්ථානයක් වශයෙන් යොදාගන්නා බව භාරතීය ජනතා පක්ෂය පවසයි. එම පක්ෂයේ ජ්‍යෙෂ්ඨ නායක එල්.ගනේෂන් එරට මාධ්‍ය හමුවේ ප්‍රකාශ කර ඇත්තේ පකිස්ථානයේ අරමුණ ශ්‍රී ලංකාව එලෙස යොදාගනිමින් ඉන්දියාව තුළ ත්‍රස්ත ක්‍රියා සිදුකිරීම පාකිස්ථානයේ අරමුණ වී ඇති බවයි. ශ්‍රී ලංකා රජය මේ සම්බන්ධයෙන් ක්‍රියා කළ යුතු වුවත් මේ වනතෙක් ඒ පිළිබඳ කිසිදු ක්‍රියාමාර්ගයක් ගෙන නොමැති බව භාරතීය ජනතා පක්ෂ ජ්‍යෙෂ්ඨ නායක එල්.ගනේෂන් පවසයි. පසුගිය දා පාකිස්ථානයේ ත්‍රස්ත කණ්ඩායමක සාමාජිකයෙකු බවට සැකපිට ශ්‍රී ලාංකිකයෙකු ඉන්දියාවේ දී අත්අඩංගුවට ගනු ලැබුණි. අදාළ පුද්ගලයා ශ්‍රී ලංකාව යොදාගනිමින් ඉන්දියාව තුළ ත්‍රස්ත ක්‍රියා සිදුකළ බවට චෝදනා එල්ල වී ඇත. එම සිදුවීම මුලික කර ගනිමින් භාරතීය ජනතා පක්ෂ ජ්‍යෙෂ්ඨ නායක එල්.ගනේෂන් පවසන්නේ පසුගිය දා චෙන්නායි හි දුම්රියක සිදුවු බෝම්බ ප්‍රහාරයට ද මෙම ත්‍රස්ත කණ්ඩායම් වල සම්බන්ධයක් ඇති බවට සැකකරන බවයි. අදාළ ප්‍රහාරයේ ඉලක්කය තම පක්ෂයේ අග්‍රාමාත්‍ය ධුර අපේක්ෂක නරේන්ද්‍ර මෝඩි බව ද එල්.ගනේෂන් සඳහන් කරයි. මෙවර ඉන්දීය මහමැතිවරණයෙන් භාරතීය ජනතා පක්ෂය ආසන 370 කට වැඩි බහුතර බලයක් ලබා ගන්නා බව එරට මාධ්‍ය හමුවේ ඔහු ප්‍රකාශ කර තිබේ.", "URL": "https://sinhala.adaderana.lk/news.php?nid=42968", "Category": null, "Parent URL": null}