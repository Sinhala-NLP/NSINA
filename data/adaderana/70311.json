{"Source": "Adaderana", "Timestamp": "March 2, 2017 10:56 am", "Headline": " බන්ධනාගාර බසයට එල්ල වූ ප්‍රහාරය- ප්‍රධාන සැකකරු හඳුනාගැනෙයි", "News Content": "කළුතර දී බන්ධනාගාර බස් රථයට එල්ල වූ ප්‍රහාරය සැළසුම් කළ ප්‍රධාන සැකකරු ඇතුළු ඊට සම්බන්ධ සැකකරුවන් රැසක් මේ වන විට හඳුනාගැනීමට හැකි වී ඇති බව පොලීසිය පවසයි.පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි මහතා සඳහන් කළේ සිද්ධිය සම්බන්ධයෙන් පරීක්ෂණ කටයුතු සිදුකරන අපරාධ විමර්ශකයින් විසින් අදාළ සැකකරුවන් හඳුනාගෙන ඇති බවයි. ඒ අනුව ඔවුන් අත්අඩංගුවට ගැනීම සඳහා මේ වන විටත් පුළුල් මෙහෙයුමක් ආරම්භ කර ඇති බව පොලිස් මාධ්‍ය ප්‍රකාශකවරයා කියා සිටියේය. එමෙන්ම මෙම සැකකරුවන්ගෙන් කිහිපදෙනෙකු ව්‍යාජ ගමන් බලපත්‍ර උපයෝගී කරගනිමින් විදෙස්ගතවීමේ සැළසුමක් ඇති බවට ද පොලීසියට තොරතුරු ලැබී ඇති බව සඳහන්ය. ඒ අනුව එම ප්‍රයත්නය වැලැක්වීම සඳහා කටුනායක හා මත්තල ජාත්‍යන්තර ගුවන්තොටුපොළ වෙත එම පුද්ගලයින් පිළිබඳ තොරතුරු සපයා ඇති අතර ඔවුන් පිළිබඳ විමිසිලිමත්වීමට විශේෂ පොලිස් කණ්ඩායම් එම ගුවන්තොටුපොළවල් වෙත යොමු කර ඇති බව නියෝජ්‍ය පොලිස්පති ප්‍රයන්ත ජයකොඩි මහතා පැවසුවේය.පොලිස්පති පූජිත් ජයසුන්දර මහතාගේ විශේෂ අධීක්ෂණය යටතේ බස්නාහිර පළාත භාර ජ්‍යේෂ්ඨ නියෝජ්‍ය පොලිස්පති නන්දන මුණසිංහ මහතාගේ මෙහෙයවීමෙන් අපරාධකරුවන් අත්අඩංගුවට ගැනීමේ විමර්ශන කටයුතු සිදුකෙරෙන බවද පොලිස් මාධ්‍ය ප්‍රකාශකවරයා කියා සිටියේය.පසුගිය 27 දා කළුතර බන්ධනාගාරයේ සිට කඩුවෙල මහේස්ත්‍රාත් අධිකරණය දක්වා රැඳවියන් ප්‍රවාහනය කළ බන්ධනාගාර බස් රථයට එල්ල වූ වෙඩි ප්‍රහාරයෙන් පාතාල කල්ලි සාමාජික සමයං ඇතුළු රැඳවියන් පස් දෙනෙකු හා බන්ධනාගාර නිලධාරීන් දෙදෙනෙකු ජීවිතක්ෂයට පත් වුණි.", "URL": "https://sinhala.adaderana.lk/news.php?nid=70311", "Category": null, "Parent URL": null}