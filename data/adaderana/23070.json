{"Source": "Adaderana", "Timestamp": "March 26, 2012 02:17 pm", "Headline": "අමෙරිකානු යෝජනාවට අදාළව ජනමත විචාරණයකට යන්න නීතියෙන් බෑ", "News Content": "අමෙරිකා එක්සත් ජනපදය විසින් ජගත් මානව හිමිකම් සමුළුවේ මෙවර සැසිවාරයට ගෙන ආ යෝජනාවට අදාළව ජනමත විචාරණයක් පැවැත්වීමට නීතිමය ඉඩකඩක් නොමැති බව වාරිමාර්ග හා ජලසම්පත් කළමනාකරණ අමාත්‍ය,සභානායක නිමල් සිරිපාල ද සිල්වා මහතා පවසයි. උගත් පාඩම් හා ප්‍රතිසන්ධාන කොමිසම විසින් ඉදිරිපත් කරන ලද වාර්තාවේ නිර්දේශ ක්‍රියාත්මක කරන ලෙස ඉල්ලා අමෙරිකා එක්සත් ජනපද නියෝජිතයා විසින් ජිනීවා සමුළුව‍ට ඉදිරිපත් කරන ලද යෝජනාව ක්‍රියාත්මක කළ යුතුද යන්න පිළිබඳ ජනමත විචාරණයක් පැවැත්විය යුතු බව අමාත්‍ය විමල් වීරවංශ මහතා පසුගියදා ප්‍රකාශ කළේය. මෙම අදහස පිළිබඳ රජයේ ස්ථාවරය කුමක්දැයි අද පැවති මාධ්‍ය හමුවකදී මාධ්‍යවේදියකු ඇසූ ප්‍රශ්නයකට පිළිතුරු දෙමින් නිමල් සිරිපාලද සිල්වා මහතා මේ බව සඳහන් කළේය. ජනමත විචාරණයකට ලක් කළ හැක්කේ එක් කරුණකට අදාළව සකස් කළ ප්‍රශ්නයකට\"ඔව්\"හෝ\"නැත\"යන පිළිතුර ලැබෙන පරිදි පමණක් ඡන්දයක් විමසීමක් බවත්,උගත් පාඩම් වාර්තාව යනු කරුණු ගණනාවක් අන්තර්ගත වැඩපිළිවෙළක් බවත් අමාත්‍ය නිමල් සිරිපාලද සිල්වා මහතා එහිදී පෙන්වා දුන්නේය. ඒ නිසාම ජනතාවට වාර්තාවේ නිර්දේශ එකින් එක සම්බන්ධයෙන් එකඟතා හා නොඑකඟතා තිබිය හැකි බවත්,ඒ නිසාම එවැනි බොහෝ කරුණු ඇතුළත් වාර්තාවකට අදාළව ජනමත විචාරණයකට යාමට නීතිමය බාධාවක් පවතින බවත් අමාත්‍යවරයා සඳහන් කළේය. අද කොළඹ පැවති මෙම මාධ්‍ය හමුවට අමාත්‍ය,මහාචාර්ය ජී.එල් පීරිස්,අමාත්‍ය ඩග්ලස් දේවානන්ද,අමාත්‍ය රාවුෆ් හකීම්,අමාත්‍ය මහින්ද සමරසිංහ,අමාත්‍ය අනුර ප්‍රියදර්ශන යාපා,අමාත්‍ය රිෂාද් බදියුදීන්,පාර්ලිමේන්තු මන්ත්‍රී සජින් වාස් ගුණවර්ධන යන මහත්වරුද මෙම අවස්ථාවට එක්වූහ.", "URL": "https://sinhala.adaderana.lk/news.php?nid=23070", "Category": null, "Parent URL": null}