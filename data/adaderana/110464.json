{"Source": "Adaderana", "Timestamp": "May 22, 2019 05:43 pm", "Headline": "ඥාණසාර හිමිට ලබා දී ඇති දඬුවම් සාධාරණද කියලා සිතා බැලිය යුතුයි", "News Content": "පුද්ගල විශේෂතාවයකින් තොරව රට තුළ ඇති ත්‍රස්තවාදය පරාජය කිරීම තම රජයේ එකම අපේක්ෂාව බව විදුලි බල හා බලශක්ති අමාත්‍ය රවී කරුණානායක මහතා ප්‍රකාශ කර සිටියි. අමාත්‍ය රවී කරුණානායක මහතා අද රක්ෂිත බන්ධනාගාර ගතව සිටින පූජ්‍ය ගලගොඩඅත්තේ ඥානසාර හිමිගේ සුව දුක් බැලීම සඳහා වැලිකඩ බන්ධනාගාරය වෙත ගිය අතර ඉන් අනතුරුව මාධ්‍යවේදීන් යොමු කළ ප්‍රශ්නවලට මෙලෙස පිළිතුරු ලබා දුන්නේය. මෙහිදී එක් පුද්ගලයෙකුගේ නමක් ඉලක්ක කරගනිමින් යම් යම් දේවල් වසන් කිරීමට ඇතැම් පිරිස් උත්සාහ දරණ බවත් සාමකාමීව පවතින ප්‍රශ්ණය උග්‍ර කිරීම නොව සැබෑ තත්ත්වය සොයා බැලීම අවශ්‍ය බවත් ඒ මහතා ප්‍රකාශ කර සිටියි. මෙහිදී මාධ්‍ය විසින් නැගූ ප්‍රශ්න වලට පිළිතුරු දුන් අමාත්‍ය කරුණානායක මහතා ..., \"අපි දන්නවා ඥාණසාර හිමියන් සම්බන්ධව ඇතිවී තිබෙන ගැටළුව. එම ගැටළුව නිරාකරණය කළ යුතුයි. ඒ හිමියන්ට ලබාදී ඇති දඩුවම් සාධාරණද නැද්ද කියලා සිතා බැලිය යුතුයි. අසාධාරණ තත්ත්වයක් ඇති වුණොත්, මේ තිබෙන ගැටළුව තවත් බැරෑරුම් වෙනවා. අපි නිතරම සැබෑ තත්ත්වය තේරුම්ගෙන ක්‍රියාකළ යුතුයි. නමුත් සිද්ධ වෙන්නේ ඒක නෙමෙයි. ප්‍රශ්නය ආසන්නයේම තිබෙන වෙනත් කාරණයක් ඉලක්ක කරගෙන, ඒ සාධකයට ප්‍රශ්නයක් ඇති කරගෙන දගලනවා. වැඩ කරන කෙනාට ලොකු ප්‍රශ්නයක් තිබෙනවා මේ රටේ. ඔවුන්ට වැඩ කරන්න ඉඩ දෙන්නේ නැහැ. මේකම තමයි මටත් ඇතිවෙලා තිබෙන ගැටළුව. අපි කොහොමද සමගිතාවයෙන් රටක් ඉදිරියට ගෙනයන්නේ, මේ ඛේදවාචකය නිමා කරලා කොහොමද ශ්‍රී ලංකා අනන්‍යතාවයක් ඇති කර න්නේ කියලා කතාකරන්නත් එක්ක තමයි අපි ඥාණසාර හිමියන් බලන්න ආවේ.\" යනුවෙන් ප්‍රකාශ කළේය.", "URL": "https://sinhala.adaderana.lk/news.php?nid=110464", "Category": null, "Parent URL": null}