{"Source": "Adaderana", "Timestamp": "January 14, 2010 07:54 am", "Headline": "  හයිටිය සොහොන් බිමක් කළ භූකම්පනය", "News Content": "හයිටි රාජ්‍යයට බලපෑ භූකම්පනය හේතුවෙන් මියගිය සංඛ්‍යාව ලක්ෂයකට ආසන්න වන බව විදෙස් මාධ්‍ය වාර්තා කරයි. කෙසේ වෙතත් මියගිය සංඛ්‍යාව නිශ්චිතවම කිව නොහැකි බව එරට ජනාධිපති රෙනේ ප්‍රිවල් සඳහන් කරයි. මියගිය අය අතර එක්සත් ජාතීන්ගේ සංවිධානයේ එරට මූලස්ථාන ප්‍රධානියා සහ තවත් සාමජිකයින් 14 දෙනෙකු ද වන බව ද වාර්තා වෙයි. සියවස් දෙකකට පසු හයිටි රාජ්‍යය මුහුණ පෑ දරුණුතම භූකම්පනය ලෙස වාර්තා වූ මෙම භූකම්පනය රිච්ටර් මාපකයේ ඒකක 7 ක් ලෙස සටහන් ව තිබුණි. භූකම්පනයෙන් එරට පිහිටි එක්සත් ජාතීන්ගේ සංවිධ‍ානයේ මූලස්ථානය, ජනාධිපති මන්දිරය, පාර්ලිමේන්තුව, පාසල් සහ රෝහල් ඇතුළු ගොඩනැගිලි විශාල සංඛ්‍යාවකට හානි සිදුව තිබේ. තවත් පුද්ගලයින් විශාල පිරිසක් මෙම ගොඩනැගිලි අතර සිරවී සිටින බව ද වාර්තා වෙයි. හයිටියේ පීඩාවට පත් ජනතාවට ආධාර කිරීමට ලොව පුරා රටවල් ගණනාවක් ඉදිරිපත් වී ඇති අතර අමෙරිකානු ජනාධිපති බැරක් ඔබාමා සඳහන් කළේ පීඩාවට පත් ජනතාව වෙනුවෙන් තම උපරිම සහයෝගය ලබාදෙන බවයි.", "URL": "https://sinhala.adaderana.lk/news.php?nid=6060", "Category": null, "Parent URL": null}