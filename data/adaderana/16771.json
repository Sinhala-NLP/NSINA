{"Source": "Adaderana", "Timestamp": "June 15, 2011 11:10 am", "Headline": "කැනඩාවට පැන්න 4 ක් අත්අඩංගුවේ", "News Content": "නීති විරෝධී ලෙස පුද්ගලයින් ශ්‍රී ලංකාවේ සිට කැනඩාවට සංක්‍රමණය කරවීමේ ජාවාරමක නිරත වූ පුද්ගලයින් 4 දෙනෙකු කැනඩා රජය විසින් අත්අඩංගුවට ගෙන ඇති බව විදෙස් මාධ්‍ය උපුටා දක්වයි. ශ්‍රී ලංකා ද්‍රවිඩ සරණාගතයින් පිරිසක් රැගෙන කැනඩාව බලා සංක්‍රමණය වූ \"ඕෂන් ලේඩි\"නමැති නෞකාවේ සිටි 4 දෙනෙකු ඊයේ දිනයේ කැනේඩියානු රාජකීය අශ්වාරෝහක පොලීසිය(Royal Canadian Mounted Police)විසින් මෙසේ අත්අඩංගුවට ගත් බව සඳහන් වේ. \"ඕෂන් ලේඩි\"නෞකාවේ කපිතාන්වරයා,ප්‍රධාන ඉංජිනේරුවරයා,සහකාර ඉංජිනේරුවරයා ඇතුළු 4 දෙනෙකුට කැනඩාවට සංක්‍රමණය කරවීම සඳහා පුද්ගලයින් සංවිධානය කළ බවට චෝදනා එල්ලවී ඇති බව පැවසෙයි. අත්අඩංගුවට ගනු ලැබූ මෙම සිව්දෙනා මෙම ජාවාරම සංවිධානය කර ඇතිවා සේම නෞකාවේ නායකත්වය ගෙන කටයුතු කර ඇති බවද කැනේඩියානු රාජකීය අශ්වාරෝහක පොලීසියේ සීමා නීර්ණ වැඩසටහනේ ප්‍රධානී ටොම් ජොන්ස් ප්‍රකාශ කර තිබේ. රාජා හෙවත් විග්නරාජා දේවරාජ්(33),මනෝ හෙවත් අන්තෝනමුත්තු අප්පුලොනප්පා(33),කමල් හෙවත් හන්දසාමි(39) සහ ජයචන්ද්‍රන් කනගරාජා(32)යන ශ්‍රි ලාංකිකයින් සිව්දෙනා මෙසේ අත්අඩංගුවට පත්ව තිබේ.", "URL": "https://sinhala.adaderana.lk/news.php?nid=16771", "Category": null, "Parent URL": null}