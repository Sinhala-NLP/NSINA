{"Source": "Adaderana", "Timestamp": "March 31, 2013 09:23 pm", "Headline": "ඉන්දියාව කැළඹීමට හේතුව ජනපති දුන් පොරොන්දුවයි!", "News Content": "13 වැනි ව්‍යවස්ථා සංශෝධනය ක්‍රියාත්මක කරන බවට ජනාධිපති මහින්ද රාජපක්ෂ මහතා ඉන්දීය අග්‍රාමාත්‍යවරයාට දුන් පොරොන්දුව කඩකිරීම නිසා ඉන්දියාව කැළඹී ඇති බව එජාප මන්ත්‍රී ලක්ෂ්මන් කිරිඇල්ල මහතා පවසයි. ඇතැමුන් 13 වැනි ව්‍යවස්ථා සංශෝධනයෙන් රට බෙදනවා යනුවෙන් පැවසීම අමූලික බොරුවක් බවත් ඉන්දියාවේ මධ්‍යම ආණ්ඩුව යම් යම් බලතල තබා ගනිමින් ප්‍රාන්ත ආණ්ඩුවට බලතල ලබාදී ඇති බවත් හෙතෙම පෙන්වාදෙයි. බලය බෙදීමෙන් ඉන්දියාවෙත් එවැනි බෙදීමක් සිදුවිය යුතු බවද එවැන්නක් අද ඉන්දියාවේ නැති බවද මන්ත්‍රීවරයා පවසයි. පළාත් සභාවලින් රට කවදාවත් බෙදෙන්නේ නැති බවත් ඉන් සිදුවන්නේ රට එක්සත් වීම පමණක් බවත් ඔහු පෙන්වාදෙයි. ඒ අනූව බලය බෙදුවොත් රට එක්සත් කළ හැකි බවත් බල‍ය බෙදුවේ නැති නම් රට දෙකඩ වීම නැවතීමට නොහැකි වනු ඇති බවත් ලක්ෂ්මන් කිරිඇල්ල මහතා පවසයි. එසේම ජාත්‍යන්තර යෝජනා එන්නේ ආණ්ඩුවට විරුද්ධව මිස රටට එරෙහි නොවන බවද එහෙත් ආණ්ඩුව මාධ්‍ය හරහා ජනතාව නොමග යවමින් උත්සාහ කරන්නේ එම යෝජනා එන්නේ රටට විරුද්ධව යැයි කියා පෑමට බව ඔහු පෙන්වාදෙයි. දෙමළ මන්ත්‍රීවරුන්ට ඊයේ පහරදීමක් සිදුව ඇති බවත් මෙවැනි ක්‍රියාවල විපාකය වන්නේ රට කබලෙන් ලිපට වැටීම බවත් මන්ත්‍රීවරයා කියයි. මහනුවර ගුරුදෙණිය ප්‍රදේශයේ අද (31) පැවැති ජනහමුවකදී ඔහු මේ බව පැවසීය.", "URL": "https://sinhala.adaderana.lk/news.php?nid=32894", "Category": null, "Parent URL": null}