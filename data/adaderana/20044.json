{"Source": "Adaderana", "Timestamp": "November 16, 2011 12:58 pm", "Headline": " අක්‍රමිකතාවන්ට එරෙහිව ජිනීවා යන්න ගැමුණු සූදානම්", "News Content": "පෞද්ගලික ප්‍රවාහන ක්ෂේත්‍රය සහ විවිධ ක්ෂේත්‍රවල පවතින දූෂණ හා අක්‍රමිකතා සම්බන්ධයෙන් ජිනීවා මානව හිමිකම් කොමිසමට පැමිණිලි කරන බව ලංකා පෞද්ගලික බස්හිමියන්ගේ සංගමය පවසයි. බලපත්‍ර ලබාදීම ආදියේදී සිදුවන අක්‍රමිකතා ඇතුළු සියලුම දූෂණ හා අක්‍රමිකතා මේවන විට ලැයිස්තුගත කරමින් සිටින බවත්,ලබන සතියේ සංගමයේ නීතිඥයින් මාර්ගයෙන් මෙසේ නීතිමය ක්‍රියාමාර්ග ගන්නා බව ලංකා පෞද්ගලික බස්හිමියන්ගේ සංගමයේ සභාපති ගැමුණු විජේරත්න මහතා සඳහන් කරයි. මීට ඉහතදී ශ්‍රී ලංකා මානව හිමිකම් කොමිසමට පැමිණිලි කළ බවත්,අල්ලස් හා දූෂණ වංචා විමර්ශන කොමිෂන් සභාවට බඩුත් සමග හොරු අල්ලා දුන් බවත්,අපරාධ පරීක්ෂණ දෙපාර්තමේන්තුවට පැමිණිලි කොට විමර්ශන කටයුතු සඳහා සහයවුණු බවත්,ජනාධිපතිවරයාට හා ආරක්ෂක ලේකම්වරයාට ත් දැනුම්දුන් බවත් ඔහු පෙන්වාදුන්නේය. එහෙත් එකී කිසිදු ක්‍රියා මාර්ගයක් හේතුවෙන් තමන්ට සාධාරණයක් ඉෂ්ඨ නොවුණු බවත්,ශ්‍රේෂ්ඨාධිකරණය ඉදිරියේ කරුණු දක්වා ශ්‍රේෂ්ඨාධිකරණය විසින් තීන්දුවක් දී තිබියදී එකී තීන්දු පවා ක්‍රියාත්මක නොවන විට කළ හැකි අන් යමක් වෙත්දැයි විජේරත්න මහතා ප්‍රශ්න කළේය. ජාත්‍යන්තර වශයෙන් පිළිගත් එකම සංවිධානය ලංකා බස්හිමියන්ගේ සංගමය වන බවත්,අවස්ථා ගණනාවකදීම ලෝක බැංකුව,ආසියානු සංවර්ධන බැංකුව,එක්සත් ජාතීන්ගේ සංවර්ධන වැඩසටහන,ජාත්‍යන්තර රතුකුරුස සංවිධානය වැනි ජාත්‍යන්තර සංවිධාන සමග සහයෝගයෙන් කටයුතු කළ බව ඔහු සිහිපත් කළේය. ඒ නිසාම තම ගැටලුවලට ජාත්‍යන්තර වශයෙන් සාධාරණයක් ඉෂ්ඨවනු ඇති බවට තමන් තුළ විශ්වාසයක් ඇතැයි ගැමුණු විජේරත්න මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=20044", "Category": null, "Parent URL": null}