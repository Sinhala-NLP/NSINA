{"Source": "Adaderana", "Timestamp": "June 11, 2011 04:55 pm", "Headline": "ටී.එන්.ඒ මැතිවරුන් ඉන්දීය දූත පිරිස හමුවෙයි", "News Content": "දිවයිනයේ සංචාරයක නිරතව සිටින ඉන්දීය දූත පිරිස සහ දෙමළ ජාතික සන්ධානය අතර සාකච්ඡාවක් අද(11) පෙරවරුවේ පැවැත්වුණි. ශ්‍රී ලංකාවේ ඉන්දීය මහ කොමසාරිස් කාර්යාලයේ දී පැය එක හමාරක පමණ කාලයක් අදාළ සාකච්ඡාව පැවති බව දෙමළ ජාතික සන්ධානයේ පාර්ලිමේන්තු මන්ත්‍රී එම්. සුමන්දිරම් මහතා සඳහන් කළේය. මෙරට දෙමළ ජනතාව මුහුණ පා ඇති ගැටළු 03 ක් සම්බන්ධයෙන් එහිදී දීර්ඝ වශයෙන් සාකච්ඡා වූ බව සුමන්දිරම් මන්ත්‍රීවරයා ප්‍රකාශ කළේය. විශේෂයෙන් උතුරු නැගෙනහිර ප්‍රදේශවල දෙමළ ජනතාව මුහුණ දී සිටින ඉඩම් ගැටළුව, එම ජනතාවට ඉටුවිය යුතු මූලික අවශ්‍යතා මෙන්ම ස්ථිරසාර දේශපාලන විසඳුමක් ලබාගැනීම ‍යන කරුණු සම්බන්ධයෙන් මෙහිදී වැඩි අවධානයක් යොමුවූ බව මන්ත්‍රීවරයා පැවසුවේය. අදාළ සාකච්ඡාව සඳහා ඉන්දීය විදේශ ලේකම් නිරුපමා රාඕ, එරට ජාතික ආරක්ෂක උපදේශක ශිව ශන්කර් මෙනන් සහ ආරක්ෂක ලේකම් ප්‍රදීප් කුමාර් යන මහත්ම මහත්මීන් සහ දෙමළ ජාතික සන්ධානයේ නායක ආර්. සම්බන්ධන් මහතා ඇතුළු එම පක්ෂයේ පාර්ලිමේන්තු මන්ත්‍රීවරුන් පිරිසක් සහභාගී වී තිබේ.", "URL": "https://sinhala.adaderana.lk/news.php?nid=16697", "Category": null, "Parent URL": null}