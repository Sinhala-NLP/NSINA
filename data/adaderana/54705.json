{"Source": "Adaderana", "Timestamp": "October 27, 2015 02:27 pm", "Headline": "ලොතරැයි දිනුම් අංක වලින් හොරට සල්ලි ගත් ජාවාරම!", "News Content": "මහනුවර හා ගලගෙදර ප්‍රදේශවල කලක පටන් පවත්වාගෙන ගිය හොර කච්චේරී දෙකක් වැටලූ පොලීසිය ඒවායේ තිබී රුපියල් දෙදහසේ නෝට්ටු 06ක් හා දහසේ නෝට්ටු 19ක් සමඟ දිනුම් ලද පිටපත් තොගයක් අත්අඩංගුවට ගෙන තිබේ.මහනුවර පොලිස් නිල සුනඛ ඒකකය ආසන්නයේ එක් කච්චේරියක් පවත්වාගෙන ගොස් තිබෙන අතර අනෙක් ස්ථානය ගලගෙදර මල්පොළ යාය පවත්වාගෙන ගොස් ඇත.සැකකරුවන් මුදල් නෝට්ටු, ආසන්න දිනවල දිනුම් අදින ලද ලොතරැයිවල දිනුම් ලද අංක ඇතුළත් ලොතරැයි පත්, පාස්පෝට්, උප්පැන්න සහතික, විවාහ හා මරණ සහතික,අධ්‍යාපන සහතික, ආදයම් බලපත්‍ර, රක්ෂණ සහතික ඇතුළු ලියකියවිලි මෙම ස්ථානවල නිපදවා තිබෙන බව පොලීසිය පවසයි.අදාළ ස්ථානවල තිබී ජාතික ලොතරැයි මණ්ඩලය හා සංවර්ධන ලොතරැයි මණ්ඩලය දෛනිකව වෙළෙඳ පොළට නිකුත් කැරන සෑම වර්ගයකටම අයත් ලොතරැයි පත් 51 ක් පොලීසිය සොයාගෙන ඇත.මහනුවර ස්ථානයේ ලොතරැයිපත් 03 ක්ද ගලගෙදර ස්ථානයේ ලොතරැයි පත් 48 ක්ද තිබුණු බව පොලීසිය පවසයි.සැකකරුවන් ලොතරැයි දිනුම් ඇදීම රූපවාහිනියෙන් නරඹා පසුදින එම අංක වලට ගැලපෙන ලෙස ලොතරැයි පත් මුද්‍රණය කැර තිබෙන බවත් රුපියල් 10000.00 අඩු දිනුම් සහිත ලොකරැයි මෙසේ මුද්‍රණය කැර මොවුන් දිවයිනේ විවිධ ප්‍රදේශ වලින් එම දිනුම් වලට අදාළ මුදල් වංචනික ලෙස ලබාගෙන ඇති බවත් පොලිස් පරීක්ෂණ මගින් අනාවරණය වී ඇත.මෙම මුදල් හා ලොතරැයි පත් මෙන්ම සෙසු ලියකියවිලි සකස් කිරීමට සැකකරුවන් භාවිත කැර තිබෙන පරිගණක යන්ත්‍ර, මුද්‍රණ යන්ත්‍ර, සීඩී තැටි ඇතුළු උපකරණ රැසක් පොලීසිය අත්අඩංගුවට ගෙන තිබේ.ගලගෙදර ස්ථානය වැටලීමෙන් පසු අත්අඩංගුවට ගත් පුද්ගලයාගෙන් ලද තොරතුරු මත මහනුවර ස්ථානය වටලා තිබෙන අතර මොවුන් සම්බන්ධතා පවත්වා ගනිමින් මෙම ජාවාරම සිදුකැර තිබෙන බව පොලීසිය පවසයි.ගලගෙදර පොලීසියේ ස්ථානාධිපති පොලිස් පරීක්ෂක ඩී.එම්.කේ දිසානායක මහතාට ලද තොරතුරක් මත මෙම වැටලීම සිදුකැර ඇත. ඡායා රූප- පොලිස් බාරයට ගත් ලොතරැයි පත්ඡායා රූ - රංජිත් රාජපක්ෂ", "URL": "https://sinhala.adaderana.lk/news.php?nid=54705", "Category": null, "Parent URL": null}