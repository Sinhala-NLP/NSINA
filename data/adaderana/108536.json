{"Source": "Adaderana", "Timestamp": "April 23, 2019 03:06 pm", "Headline": "ජල සැපයුමට වස මිශ්‍ර වී ඇති බවට අසත්‍ය ප්‍රචාර සිදු කළ 2ක් අත්අඩංගුවට", "News Content": "ප්‍රදේශ රැසක ජල සැපයුමට වස මිශ්‍ර වී ඇති බවට අසත්‍ය ප්‍රකාශ සිදු කළ සැකකරුවන් දෙදෙනෙක් මැයි මස 6වනදා දක්වා රක්ෂිත බන්ධනාගාර ගත කර ඇත. පොලිස් මාධ්‍ය ප්‍රකාශක රුවන් ගුණසේකර මහතා පැවසුවේ මෙම පුද්ගලයන් ලබන මස 06 වන දින දක්වා රක්ෂිත බන්ධනාගාර ගත කර ඇති බවයි. කොළඹ ඇතුළු ප්‍රදේශ කිහිපයක පානීය නල ජලයට වස මිශ්‍ර කොට ඇති බවට පැතිර යන ප්‍රචාරවල කිසිදු සත්‍යතාවයක් නොමැති බවට ජාතික ජල සම්පාදන හා ජලපවාහන මණ්ඩලයෙන් ඊයේ (22) නිවේදනයක් නිකුත් කළේය. දණ්ඩනීති සංග්‍රහයේ ප්‍රතිපදාන සහ සිවිල් හා දේශපාලන අයිතිවාසිකම් පිළිබඳ ජාත්‍යන්තර සම්මුති පනතේ ප්‍රතිපදාන ප්‍රකාරව අද (22) දින මොවුන් මහේස්ත්‍රාත් අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කොට ඇත. මේ සම්බන්ධයෙන් අද දෙරණ කළ විමසීමකදී එම මණ්ඩලයේ සභාපති කේ.ඒ අන්සාර් මහතා සඳහන් කළේ සිය මණ්ඩලය මඟින් සපයනු ලබන පානීය ජලය ඉහළ ගුණාත්මක බවින් යුතු බවයි. ඒ අනුව පැතිර යන විවිධ අසත්‍ය ප්‍රචාරවලට නොරැවෙටෙන ලෙදස කේ.ඒ අන්සාර් මහතා ඊයේ ජනතාවගෙන් ඉල්ලීමක් කළේය.", "URL": "https://sinhala.adaderana.lk/news.php?nid=108536", "Category": null, "Parent URL": null}