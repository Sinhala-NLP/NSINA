{"Source": "Adaderana", "Timestamp": "October 22, 2015 03:16 pm", "Headline": "පරණගම වාර්තාවේ කරුණු බරපතළයි - කියවන්නේ නැතිව විහාර මහාදේවියට යනවා", "News Content": "පරණගම කොමිෂන් වාර්තාවෙන් සුදු කොඩි සිද්ධිය, චාල්ස්, ඉසිප්‍රියා හා පුලිදේවන් ඝාතන ගැන බරපතළ ලෙස කරුණු දක්වා ඇති බවත්, එම ඝාතන ගැන පරීක්ෂණ කළ යුතු බවත්, දක්වා ඇති නිසා එම වාර්තාව හා සැසඳීමේදී ජිනීවා වාර්තාව ඊටත් වඩා හොඳ බව සම කැබිනට් ප්‍රකාශක සෞඛ්‍ය ඇමති වෛද්‍ය රාජිත සේනාරත්න මහතා කියයි.ජිනීවා වාර්තාවේ පවා එවැනි පුද්ගලයින් කිසිවෙකුගේ නම් සඳහන් කර නැති බව පෙන්වාදුන් ඇමතිවරයා කියා සිටියේ මේ අනූව බලන කළ පරණගම වාර්තාවට වඩා ජිනීවා වාර්තාව තව හොඳ බවයි.කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදීන්ගේ ප්‍රශ්නවලට පිළිතුරු ලබාදෙමින් ඇමැතිවරයා කියා සිටියේ පරණගම කොමිෂන් වාර්තාවේ අඩංගු කරුණු සැලකීමේදී එම වාර්තාව ජිනීවා සමුළුවෙන් පසු පාර්ලිමේන්තුවට ඉදිරිපත්වීම ඉතා යහපත් තත්ත්වයක් වූ බවයි.ශ්‍රී ලංකා අධිකරණ පද්ධතියේ දුර්වලතා ද එහි සඳහන්ව ඇති බවත්, එවන් වාතාවරණයකදී ඇතැමුන් මෙම වාර්තාව ඉල්ලා කෑ ගැසුවේ ඇයිදැයි තමන් නොදන්නා බවත්, හෙතෙම කියා සිටියේය.මෙවන් වාතාවරණයකදී පරණගම වාර්තාව හා සැසඳීමේදී ජිනීවා වාර්තාව හොඳ යැයි ඔහු එහිදී පෙන්වාදුන්නේය.එසේම දේශීය යාන්ත්‍රණයක් සඳහා විදේශ විශේෂඥයින්ගේ සහය ලබා ගැනීම මහලොකු දෙයක් නොවන බවත්, පරණගම කොමිෂන් වාර්තාව සැකසීමට ද හිටපු ජනපති විසින් විදේශ විශේෂඥයින් ‍තිදෙනෙකුගේ සහයගත් බවත්, හෙතෙම පෙන්වාදුන්නේය.මෙලෙස විශේෂඥයින්ගේ සහය ලබා ගැනීම අමුතු දෙයක් නොවන බවද, බණ්ඩාරනායක හා ලලිත් ඇතුලත්මුදලි ඝාතන ගැන පරීක්ෂණ වලට පවා විදේශ විශේෂඥයින්ගේ සහය ගත් බවද ඇමතිවරයා පෙන්වාදුන්නේය.ජිනීවා වාර්තාව විපක්ෂය සම්පූර්ණයෙන් කියවා නැති බවත්, ඒ ගැන විවාදයක් ද දී ඇති බවත්, පැවසූ ඇමතිවරයා එසේ තිබියදී ඔවුන් විහාරමහාදේවියට රැස්වී කෑ ගසන බවද කියා සිටියේය.කෙසේ හෝ ජිනීවා යෝජනාව ගැන ක්‍රියාත්මක වන්නේ දේශීය යාන්ත්‍රණයකින් පමණක් බවද, ඒ සඳහා විදේශ විශේෂඥයින්ගේ සහය පමණක් ලබා ගැනීමක් සිදුවනු ඇති බවද, ඇමතිවරයා ප්‍රකාශ කළේය.මේ අතර ඇවන්ට්ගාඩ් සිද්ධිය ගැන ද මෙහිදී මාධ්‍යවේදීන්ගේ ප්‍රශ්නවලට ඇමතිවරයා පිළිතුරු දුන්නේය.එහිදී මාධ්‍යවේදියෙකු ඇමතිවරයාගෙන් විමසා සිටියේ මෙම සිද්ධිය යටගහන්නැයි කියමින් තමන්ට සල්ලි දීමට උත්සාහ කළ බවට එවකට ඔබතුමා පවසා තිබූ බැවින් මෙම සිද්ධිය ගැන සිදුවන පරීක්ෂණ සම්බන්ධයෙන් සෑහීමට පත්වනවාද යන්නයි.පරීක්ෂණ ගැන සෑහිමට පත්වන බවත්, ජනාධිපතිවරයා ද මෙම සිද්ධිය ගැන පරීක්ෂණ අඛණ්ඩව සිදුකරන ලෙසට උපදෙස් දී ඇති බවත්, ඔහු කියා සිටියේය.මාධ්‍ය හමුවට එක්ව සිටි සම කැබිනට් ප්‍රකාශක ජනමාධ්‍ය ඇමති ගයන්ත කරුණාතිලක මහතා පැවසුවේ හිටපු ඇමතිවරුන් තවමත් රජයේ වාහන බාරදී නොමැති බවයි.මේ නිසා ලබන සතියේ සිට එම වාහන පොලිස් බාරයට ගැනීමට ක්‍රියාකරන බවද, අමාත්‍යංශ සඳහා පිටින් වාහන නොගෙන රජයේ වාහන 126ක් ලබාදීම නිසා දැනටමත් ලාබයක් සිදුව ඇති බවද ඇමතිවරයා පැවසුවේය.", "URL": "https://sinhala.adaderana.lk/news.php?nid=54613", "Category": null, "Parent URL": null}