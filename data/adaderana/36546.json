{"Source": "Adaderana", "Timestamp": "August 11, 2013 03:33 pm", "Headline": "ඡන්ද වැඩට රාජ්‍ය නිලධාරීන් 38,000ක්", "News Content": "උතුරු, මධ්‍යම සහ වයඹ පළාත්සභා මැතිවරණයේ රාජකාරී කටයුතු සඳහා රාජ්‍ය නිලධාරීන් 38,000 ක් පමණ යෙදවීමට මැතිවරණ මහලේකම් කාර්යාලය සැලසුම් කර තිබේ. ඡන්ද පොළ රාජකාරී කටයුතු සඳහා අවශ්‍ය නිලධාරීන්ගේ සංගණන කටයුතු මේ වන විට සිදුකරමින් පවතින බව නියෝජ්‍ය මැතිවරණ කොමසාරිස් එම්.එම් මොහොමඩ් මහතා සඳහන් කළේය. දිස්ත්‍රික් මට්ටමින් රාජකාරී කටයුතු සඳහා අවශ්‍ය රාජ්‍ය නිලධාරීන් තෝරා ගැනීමේ කටයුතුවල මුලික අදියර මේ වන විට අවසන් කර ඇත. විශේෂයෙන් මෙවර මැතිවරණ රාජකාරී කටයුතු සඳහා මැතිවරණය පැවැත්වෙන දිස්ත්‍රික්කවල නිලධාරීන්ට අමතරව වෙනත් දිස්ත්‍රික්කවල නිලධාරීන් යෙදවීමට බලාපොරොත්තු වන බව මැතිවරණ මහලේකම් කාර්යාලය සඳහන් කළේය. ඒ සඳහා ප්‍රධාන වශයෙන් කොළඹ දිස්ත්‍රික්කයේ විශේෂ නිලධාරීන් යෙදවීමට සැලසුම් කර ඇත.", "URL": "https://sinhala.adaderana.lk/news.php?nid=36546", "Category": null, "Parent URL": null}