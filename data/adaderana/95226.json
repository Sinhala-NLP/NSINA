{"Source": "Adaderana", "Timestamp": "August 30, 2018 09:33 am", "Headline": "සොහොන් බිමේ අයිතියත් අහිමිව මහ මඟට වැටුණ ජීවිත", "News Content": "ආරච්චිකට්ටුව-මානාවේරිය ප්‍රදේශයේ සොහොන් බිමක ඉදි කර තිබූ නිවසක් අධිකරණ නියෝග මත ඉවත් කිරීමට යාමේදී උණුසුම් තත්ත්වයක් ඇති වී තිබේ. ඊයේ(29) දහවල් හලාවත මහේස්ත්‍රාත් අධිකරණයේ රෙජිස්ටාර් සහ නියෝජ්‍ය පිස්කල් රේණුකා ප්‍රේමවර්ධන මෙනවිය ඇතුළු අධිකරණ නිලධාරීන් නිවස ඉදිකර තිබූ ස්ථානයට පැමිණීමෙන් පසුව මෙම උණුසුම් තත්ත්වය ඇති වී තිබේ. මානාවේරිය පොදු සුසාන භූමියේ කොටසක ඩබ්ලිව්.නෙවිල් සුසන්ත යන අය නිවසක් තනාගෙන තම දරු පවුල සමඟ පදිංචි වී සිට ඇත්තේ මෙම ඉඩමේය. ඔහුට එරෙහිව ආරච්චිකට්ටුව ප්‍රාදේශීය ලේකම්වරයා විසින් හලාවත මහේස්ත්‍රාත් අධිකරණය හමුවේ නඩුවක් ගොණු කර ඇත. එම නඩුව විභාග කිරීමෙන් අනතුරුව නෙරපීමේ ඇස්කිසී නියෝගය මහේස්ත්‍රාත්වරයා විසින් 2013 වර්ෂයේදී නිකුත් කර ඇත. නමුත් ඔහු අදාළ ඉඩමෙන් ඉවත් නොවී තව දුරටත් පදිංචිවී සිටීම හේතුවෙන් අධිකරණ නිලධාරීන් පැමිණ එම නිවස ඉවත් කිරීමට කටයුතු කරන ඇත. එම අවස්ථාවේදී ගම්වාසීන් එක්ව තම විරෝධය පල කර ඇති බව අප වාර්තාකරු පවසයි. අධිකරණ නියෝගවලට තමන් අභියෝග කිරීමක් හෝ විරෝධයක් නොදක්වන නමුත් එක් වරම මෙම දරු පවුල එම ස්ථානයෙන් ඉවත් නොකරන ලෙස ගම්වාසීන් හලාවත මහේස්ත්‍රාත් අධිකරණයේ රෙජිස්ටාර්වරියගෙන් ඉල්ලා සිටියේය. නමුත් අධිකරණ නියෝගයට අවතන වනවා හැර වෙනත් දෙයක් තමන්ට කළ නොහැකි බව ඇය කියා සිටි ඇය, මෙම අධිකරණ නියෝගය ලබා දී ඇත්තේ 2013 වර්ෂයේ දී වන බැවින් එතැන් සිට මෙම අයට වෙනත් ස්ථානයක් පදිංචිය සඳහා තෝරා ගැනීමට අවස්ථාව තිබූ බවද රෙජිස්ටාර්වරිය කියා සිටියේය. අනතුරුව අනවසරයෙන් පදිංචිව සිටි අයගේ නිවසේ තිබූ ගෘහ උපකරණ අධිකණ නිලධාරීන්ගේ උපදෙස් මත ඉවත් කිරීම සිදු කර ඇත. ආරච්චිකට්ටුව පොලීසියේ ස්ථානාධිපති අනුරාධ හේරත් මහතා ඇතුළු නිලධාරීන් පැමිණ එම ස්ථානයට ආරක්ෂාව සපයා තිබේ. අධිකරණ නිලධාරීන් විසින් ඉවත් කරන ලද ගෘහ භාණ්ඩ හලාවත - පුත්තලම මාර්ගයේ ඇති හිස් ස්ථානයක තාවකාලික ඉදිකරන ලද කූඩාරමක තැම්පත් කිරීමට ගම්වාසීන් කටයුතු කර ඇත. ආරච්චිකට්ටුව ප්‍රදේශයේ අනවසර පදිංචිකරුවන් රැසක් සිටින විට කම්කරුවෙකු ලෙස දරුවන් දෙදෙනෙකු සමඟ ජීවත් වන එක් අයෙකුට එරෙහිව පමණක් ප්‍රාදේශීය ලේකම්වරයා අධිකරණ නියෝග ගැනීම අසාධාරණ බව එම ස්ථානයට එක් රැස්වී සිටි ගම්වාසීන් චෝදනා කර සිටියේය. ඡායාරූප - ජූඩ් සමන්ත", "URL": "https://sinhala.adaderana.lk/news.php?nid=95226", "Category": null, "Parent URL": null}