{"Source": "Adaderana", "Timestamp": "April 14, 2018 05:29 pm", "Headline": " ජනපති අලුත් අවුරුදු චාරිත‍්‍ර ඉටුකිරීමට එක්වෙයි", "News Content": "නව අවුරුදු උදාවත් සමඟ සියලු දෙනා සුභවාදී ආකල්ප හා යහපත් සිතුම්පැතුම් සමඟ එක්විය යුතු බව ජනාධිපති මෛත්‍රීපාල සිරිසේන මහතා පවසයි. සියලු වාදභේද පසෙකලා එකම රටක එකම ජනතාවක් ලෙස මාතෘ භූමිය ගොඩනැගීමට අධිෂ්ඨාන ශීලිත්වයෙන් සහ ආත්ම ධෛර්යෙන් යුතුව සියලු දෙනා පෙලගැසිය යුතු බව ජනාධිපතිවරයා සඳහන් කළේය. සිංහල හා හින්දු අලුත් අවුරුද්ද වෙනුවෙන් කොළඹ ජනපති නිල නිවසේ සිට අලුත් අවුරුදු චාරිත්‍ර සිදු කිරිමෙන් පසු මාධ්‍ය වෙත අදහස් දක්වමින් ජනාධිපතිවරයා මේ බව ප්‍රකාශ කර තිබේ. මෙහිදී වැඩ ඇල්ලිමේ චාරිත්‍රය ඉටුකරමින් ජනාධිපතිවරයා විසින් ජනපති නිල නිවස පරිශ්‍රයේ බෙලිපැලයක් රෝපණය කළ බව ජනාධිපති මාධ්‍ය අංශය සඳහන් කළේය. මේ අතර සිංහල හා හින්දු අලුත් අවුරුද්දට ජනාධිපතිවරයා වෙත සුබ පැතිමට මැති ඇමතිවරුන් කලාකරුවන් ඇතුළු විශාල පිරිසක් ජනාධිපති නිල නිවස වෙත පැමිණි බව ද ජනාධිපති මාධ්‍ය අංශය වැඩිදුරත් සඳහන් ක‍ළේය.", "URL": "https://sinhala.adaderana.lk/news.php?nid=87437", "Category": null, "Parent URL": null}