{"Source": "Adaderana", "Timestamp": "December 3, 2010 03:21 pm", "Headline": "රනිල් වික්‍රමසිංහ පක්ෂයෙනුත් රටිනුත් එළවනවා", "News Content": "වර්තමාන එක්සත් ජාතික පක්ෂ නායකත්වය වසර කිහිපයකට පෙර මුළු රටේම ජනතාව ප්‍රතික්ෂේප කළ බව එක්සත් ජාතික පක්ෂ මහව ප්‍රාදේශීය සභා මන්ත්‍රී රනිල් පින්තු මහතා පවසයි. එක්සත් ජාතික පක්ෂය හැරගිය පිරිස් නැවත කැඳවා පක්ෂය හැරයාමට හේතුව පිළිබඳව විමසීමේදී ඔවුන් රනිල් වික්‍රමසිංහ මහතා ප්‍රතික්ෂේප කර ඇති බව ද ඔහු පෙන්වාදුන්නේය. මහජන නියෝජිතයින් ලෙස සත්‍යය තත්ත්වය පක්ෂයට පෙන්වීමේ යුතුකම තමන් සතුබව ද හෙතෙම අවධාරණය කළේය. මීට පෙර සිටි පක්ෂ නායකයින් ලබාදුන් ජවය, එක්සත් ජාතික පක්ෂය රනිල් වික්‍රමසිංහ මහතා විසින් විනාශ කර අවසන් බවට ද පින්තු මහතා චෝදනා කරයි. පක්ෂය වෙනුවෙන් දහදිය හෙළා පක්ෂය ගොඩනැගීමට උත්සාහ දැරීමේදී වත්මන් නායකයා සමග එම කටයුතු සිදුකළ නොහැකි බව ඒ මහතා ප්‍රකාශ කරයි. රනිල් වික්‍රමසිංහ මහතා ඉවත්කිරීම සඳහා සමස්ත රටේම සියලුම ප්‍රාදේශීය සභා මන්ත්‍රීවරුන් එක්ව දැවැන්ත ව්‍යාපාරයක් දියත්කරන බව ද ඔහු අවධාරණය කළේය. රනිල් වික්‍රමසිංහ මහතාගේ නායකත්වය වෙනුවට දෙසැම්බර් 12 වනදාට සජිත් ප්‍රේමදාස මහතාගේ නායකත්වයෙන් දැවැන්ත අනාගත ගමනක් අරඹන බව හෙතෙම පෙන්වාදුන්නේය. පක්ෂය නැවත ගොඩනගා මීළඟ මැතිවරණයේදී දැවැන්ත ජයග්‍රහණයක් ගොඩනගන බවට පින්තු මහතා මෙහිදී අවධාරණය කළේය. රනිල් වික්‍රමසිංහ මහතා පක්ෂයෙන් මෙන්ම රටින්ට එළවා දැමීමට කටයුතු කරන බව ද ඔහු සඳහන් කළේය. ගම්පහ දිස්ත්‍රික් එක්සත් ජාතික පක්ෂ පළාත් සභා හා ප්‍රාදේශීය සභා මන්ත්‍රීවරුන් එක්ව පැවැත්වූ මාධ්‍ය හමුවකදී මන්ත්‍රීවරයා මෙම කරුණු ප්‍රකාශ කළේය.", "URL": "https://sinhala.adaderana.lk/news.php?nid=12577", "Category": null, "Parent URL": null}