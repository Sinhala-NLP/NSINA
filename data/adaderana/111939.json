{"Source": "Adaderana", "Timestamp": "June 14, 2019 08:59 am", "Headline": "පන්නල ඇඟලුම් කර්මාන්තශාලාවක ගින්නක්", "News Content": "පන්නල ප්‍රදේශයේ පිහිටි ඇඟලුම් කර්මාන්තශාලාවක අද (14) අළුයම ගින්නක් හටගෙන ඇත. අප වාර්තාකරු සඳහන් කළේ අද උදෑසන වනතෙක් ගින්න මැඩපැවැත්වීමේ කටයුතු සිදුකෙරමින් පැවති බවයි. පන්නල ඉරබඩගම ප්‍රදේශයේ පිහිටි ඇගලුම් කර්මාන්තශාලාවක අද අළුයම 1.30ට පමණ මෙම ගින්න හටගෙන ඇත. අප වාර්තාකරු පැවසුවේ කර්මාන්තශාලාවේ ගබඩා සංකීර්ණයේ හටගෙන ඇති ගින්න කාර්යයාල ගොඩනැගිල්ල සහ ඇදුම් මැසීමේ අංශය තෙක් පැතිර ගොස් ඇති බවයි. ගින්න පැතිර යනු දුටු ආරක්ෂක අංශ නිලධාරියෙක් ඒ පිළිබඳව ගිනි නිවීම් අංශ වෙත දැනුම්දී තිබුණි. පසුව මීගමුව සහ කුරැණෑගල ගිනි නිවීම් අංශ නිලධාරීන් පැමිණ ප්‍රදේශවාසීන්ගේද සහාය ඇතිව ගින්න මැඩපැවැත්වීමට කටයුතු කළ අතර අප වාර්තාකරු සඳහන් කළේ අද උදෑසන වනවිටත් ගින්න මැඩපැවැත්වීමේ කටයුතු සිදුකෙරෙමින් පැවති බවයි. මෙම කර්මාන්තශාලාවේ සේවකයින් 3000ක් පමණ රැකියාවේ නිරතව සිටින අතර ගින්න හටගත් අවස්තාවේදී එහි කිසිදු සේවකයෙක් සේවයේ නිරතව සිට නැත.", "URL": "https://sinhala.adaderana.lk/news.php?nid=111939", "Category": null, "Parent URL": null}