{"Source": "Adaderana", "Timestamp": "May 16, 2016 01:24 pm", "Headline": " රෝසිගේ පෙත්සම කුණු කූඩයට", "News Content": "පසුගිය පාර්ලිමේන්තු මැතිවරණයෙදී කොළඹ දිස්ත්‍රික්කයෙන් තරග කළ එජාප පාක්ෂිකයින් ලබා ගත් මනාප ඡන්ද නැවත ගණන් කර, අලුතින් ප්‍රතිඵල නිකුත්කරන්නැයි ඉල්ලා හිටපු පාර්ලිමේන්තු මන්ත්‍රිනී රෝසි සේනානායක මහත්මිය විසින් ඉදිරිපත් කළ මූලික අයිතිවාසිකම් පෙත්සමක් ශ්‍රේෂ්ඨාධිකරණය විසින් ප්‍රතික්ෂේප කර තිබේ.අදාළ පෙත්සමෙන් ඇය පෙන්වා දී තිබුණේ මැතිවරණයෙන් තමාට ලැබී තිබෙන මනාප ජන්ද සංඛ්‍යාව සම්බන්ධයෙන් දැඩි සැකයක් මතුව ඇති බවත්, මනාප ගණන් කිරීමේදී සිදු වූ අක්‍රමිකතාවයක් නිසාවෙන් ඇයට පාර්ලිමේන්තු මන්ත්‍රීවරියක් ලෙස තේරී පත් වීමට තිබූ අවස්ථාව අහිමිවීම කණගාටුවට කරුණක් බවත්ය.එම නිසා මනාප ඡන්ද නැවත ගණන් කර අලුතින් ප්‍රතිඵල නිකුත් කරන්නැයි මැතිවරණ කොමසාරිස්වරයාට නියෝග කරන්නැයි ඇය අදාළ පෙත්සමෙන් ඉල්ලීමක් කර තිබුණි.අදාළ පෙත්සම අද(16) විභාගයට ගත් අවස්ථාවේදී නීතිපතිවරයා විසින් අදාළ මනාප ඡන්ද ගණන් කිරීම්වලට අදාළ ලේඛන අධිකරණයට ඉදිරිපත් කර තිබේ.ඒවා දීර්ඝ වශයෙන් පරීක්ෂාවට ලක් කළ අග්‍රවිනිශ්චයකාරවරයා පෙන්වා දුන්නේ අදාළ මනාප ගණන් කිරීම් නිවරදි බවට ඡන්ද ගණන් කිරීම් වලට අදාළව ඉදිරිපත් වූ එජාප මන්ත්‍රීවරුන් පිළිගෙන අත්සන් කර ඇති බවයි.එවැනි අවස්ථාවකදී තවදුරටත් මෙම පෙත්සම ඉදිරියට රැගෙන යාමෙන් සාධාරණ නීතිමය පදනමක් නොමැති බව අග්‍රවිනිශ්චයකාරවරයා පෙන්වා දුන්නේය.", "URL": "https://sinhala.adaderana.lk/news.php?nid=60192", "Category": null, "Parent URL": null}