{"Source": "Adaderana", "Timestamp": "August 9, 2012 09:40 am", "Headline": "විශ්ව වාරික සමාලෝචනයට අදාළ මෙරට වාර්තාව භාරදෙයි", "News Content": "එක්සත් ජාතීන්ගේ මානව හිමිකම් ‍කවුන්සිලයේ විශ්ව වාරික සමාලෝචනයට අදාළ මෙරට වාර්තාව එක්සත් ජාතීන්ගේ සංවිධානය වෙත භාරදී ති‍‍බේ. අදාළ වාර්තාව එක්සත් ජාතීන්ගේ මානව හිමිකම් පිළිබඳ මහ කොමසාරිස් නවනීදන් පිල්ලේ මහත්මියට භාරදී ඇති බව විදේශ කටයුතු අමාත්‍යංශයේ ප්‍රකාශකයෙකු සඳහන් කළේය. මානව හිමිකම් සම්බන්ධයෙන් වසර 4 කට වරක් සෑම රටක්ම එක්සත් ජාතීන්ගේ මානව හිමිකම් කවුන්සිලයට මෙම වාර්තාව ඉදිරිපත් කළ යුතුය. මීට පෙර 2008 වසරේ දී ශ්‍රී ලංකාව මානව හිමිකම් වාර්තාවක් එක්සත් ජාතීන්ගේ සංවිධානයට ඉදිරිපත් කරනු ලැබීය. 2008 - 2012 වසර දක්වා ශ්‍රී ලංකාවේ මානව හිමිකම් පිළිබඳව සහ සංවර්ධන වැඩසටහන් පිළිබඳව මෙවර වාර්තාවට ඇතුළත් කර තිබේ. අදාළ මානව හිමිකම් සැසිවාරය ලබන සැප්තැම්බර් මස ජිනීවා හිදී පැවැත්වීමට නියමිත අතර ශ්‍රී ලංකාව විසින් ඉදිරිපත් කළ වාර්තාව පිළිබඳ එහිදී සාකච්ඡා කිරීමට නියමිතය.", "URL": "https://sinhala.adaderana.lk/news.php?nid=26430", "Category": null, "Parent URL": null}