{"Source": "Adaderana", "Timestamp": "March 14, 2017 08:27 am", "Headline": "ආරක්ෂක හමුදාව  යුධ අපරාධ සිදුකර නැති බවට වාර්තාවක්", "News Content": "ශ්‍රී ලංකා ආරක්ෂක හමුදාව යුධ අපරාධ සිදුකර නැති බව දැක්වෙන වාර්තාවක් එක්සත් ජාතීන්ගේ මානව හිමිකම් සමුළුව වෙත ඉදිරිපත් කිරීමට රියර් අද්මිරාල් සරත් වීරසේකර මහතා තීරණය කර තිබේ. ජ්‍යෙෂ්ඨ නීතිවේදීන් පිරිසක් විසින් පිටු 200කින් පමණ සමන්විත වන ලෙස එම වාර්තාව සකස් කර ඇති සඳහන් වේ. එක්සත් ජාතීන්ගේ මානව හිමිකම් කවුන්සිලය විසින් ශ්‍රී ලංකාවට එල්ල කර ඇති යුධ අපරාධ චෝදනාවලට පිළිතුරු මෙම වාර්තාවේ ඇතුළත් කර තිබේ. එළඹෙන 17 වන දින ජීනිවා මානව හිමිකම් සමුළුවට මෙම වාර්තාව ඉදිරිපත් කිරීමට නියමිත අතර එම වාර්තාව එළිදැක්වීම ඊයේ(13) කොළඹ දී සිදුකෙරුණි.එම අවස්ථාවට හිටපු ආරක්ෂක ලේකම් ගෝඨාභය රාජපක්ෂ මහතා ඇතුළු හිටපු ආරක්ෂක අංශ ප්‍රධානීන් රැසක් සහභාගී වී සිටියේය.එහිදි අදහස් දැක්වු හිටපු ආරක්ෂක ලේකම් ගෝඨාභය රාජපක්ෂ මහතා සඳහන් කළේ එල්.ටි.ටි.ඊ. සංවිධානය සිදුකළ යුධ අපරාධවලට දෙමළ ජාතික සන්ධානය වගකිව යුතු බවය.", "URL": "https://sinhala.adaderana.lk/news.php?nid=70856", "Category": null, "Parent URL": null}