{"Source": "Adaderana", "Timestamp": "June 24, 2013 01:09 am", "Headline": "එංගලන්තය පරදා ඉන්දියාව චැම්පියන්ස් කුසලානය නතුකර ගනියි", "News Content": "තියුණු තරගයකින් පසු චැම්පියන්ස් කුසලාන ක්‍රිකට් තරගාවලියේ කිරුළ හිමිකර ගැනීමට ඉන්දීය කණ්ඩායම මීට ටික වේලාවකට පෙර සමත් විය. වර්ෂාව හේතුවෙන් පන්දුවාර 20ට සීමා වූ මෙම තරගයේදී පළමුවෙන් පන්දුවට පහරදුන් ඉන්දීය කණ්ඩායම නියමිත පන්දුවාර 20 අවසානයේ කඩුලු 7ක් දැවි ලකුණු 129ක් ලබා ගත්තේය. ඉන්දීය කණ්ඩායම වෙනුවෙන් විරාට් කෝලි ලකුණු 43ක්, ෂිකර් දවාන් ලකුණු 31ක් හා රවින්ද්‍ර ජඩේජා අවසන් අවස්ථාවේදී වේගවත් ලකුණු 33ක් රැස් කිරීමට සමත් විය. පන්දු යැවිමේදී රවී බොපාරා පන්දුවාර 4දී ලකුණු 20ට කඩුලු 3ක් බිඳ දැමුවේය. පිළිතුරු ඉනිම ක්‍රීඩා කළ එංගලන්ත කණ්ඩායමට පන්දුවාර 20 අවසානයේ කඩුලු 8ක් දැවී ලබා ගත හැකිවුයේ ලකුණු 124ක් පමණි. එංගලන්ත කණ්ඩායම ලකුණු 46දී කඩුලු 4ක් දැවී දුර්වල අවස්ථාවක සිටියදී පිටියට එක්වූ ඉයන් මෝගන් හා රවී බොපාරා 5 වැනි හා 6 වැනි කඩුලු ලෙස 18 වන පන්දුවාරයේ 3 වැනි හා 4 වැනි පන්දුවලදී දැවී යාමත් සමග එංගලන්ත කණ්ඩායමේ අවසන් කඩුලු 4ද අඩු ලකුණු සංඛ්‍යාවකට දවා ගනිමින් ඉන්දියාව ලකුණු 5කින් තරගය ජය ගැනීමට සමත් විය. ඔවුන් දෙදෙනා එම පන්දුවාරයේදී දැවී යන විට ලකුණු පුවරුව 110ක් ලෙස සටහන් වී තිබුණි. එංගලන්ත කණ්ඩායම වෙනුවෙන් ඉයන් මෝගන් ලකුණු 33ක් හා රවී බොපාරා ලකුණු 30ක් ලබා ගන්නා ලදී. පන්දු යැවිමේදී ඉෂාන්ත් ශර්මා ලකුණු 36ට කඩුලු 2ක් බිඳ දැමීය. එංගලන්තයේ එඩ්ජ්බැස්ටන් හිදී මෙම තරගය පැවැත්විණ.", "URL": "https://sinhala.adaderana.lk/news.php?nid=35186", "Category": null, "Parent URL": null}