{"Source": "Adaderana", "Timestamp": "June 5, 2014 10:28 am", "Headline": "විදුහල්පති පත්වීමෙන් අශෝක විදුහල උණුසුම්", "News Content": "කොළඹ අශෝක විද්‍යාලයට අලුතින් පත් කර ඇති විදුහල්පතිවරයාට විරෝධය පළ කරමින් පැවැති විරෝධතාවයකදී එම විදුහලේ පාසල් සංවර්ධන කමිටුවේ සාමාජිකාවක තුවාල ලබා කොළඹ ජාතික රෝහලට ඇතුළත් කර තිබේ. විදුහල්පතිවරයාට පක්ෂපාති පිරිසක් විසින් මෙම පහරදීම සිදුකළ බව කියමින් අදාළ කාන්තාව රෝහල්ගතව ඇතැයි පොලිස් මාධ්‍ය ප්‍රකාශක කාර්යාලය කීවේය. විදුහල්පතිට පක්ෂපාති කණ්ඩායමක් හා විරුද්ධ කණ්ඩායමක් අද පෙරවරුවේ මෙලෙස විරෝධතාවයේ නිරතව ඇතැයි පැවසේ. අශෝක විදුහලට පත්කර ඇති විදුහල්පතිවරයා බස්නාහිර පළාත් සභාවේ මහ ඇමතිවරයා විසින් අත්ත‍නෝමතික ලෙස පත්කර ඇති බවට ලංකා ගුරු සංගමයද පසුගියදා පවසා තිබුණි. එම විදුහලේ මීට පෙර සේවය කළ විදුහල්පතිවරයා ස්ථාන මාරුවක් ලැබ කොළඹ මහනාම විදුහලට ගොස් ඇතැයි පැවසේ. මෙම විරෝධතාවය සඳහා ගුරුවරුන් සම්බන්ධ වී නැති බවද පොලිස් මාධ්‍ය ප්‍රකාශක කාර්යාලය වැඩිදුරටත් පැවසුවේය.", "URL": "https://sinhala.adaderana.lk/news.php?nid=43752", "Category": null, "Parent URL": null}