{"Source": "Adaderana", "Timestamp": "February 27, 2013 09:15 am", "Headline": "ලංකාව ගැන අමෙරිකාව කණස්සල්ලෙන්", "News Content": "පසුගිය කාලය තුළ ශ්‍රී ලංකාවේ සංහිඳියාව සහ වගවීමේ ක්‍රියාවලිය පිළිබඳ සෑහීමකට පත් විය නොහැකි බව අමෙරිකාව පවසයි. මේ හේතුවෙන් මෙවර මානව හිමිකම් සැසිවාරයේ දී ශ්‍රී ලංකාව සම්බන්ධයෙන් යෝජනා ඉදිරිපත් කරන බව අමෙරිකාව කියා සිටියි. ජාත්‍යන්තර මානව හිමිකම් කවුන්සිලය අමතමින් අමෙරිකාවේ ජාත්‍යන්තර සංවිධාන සඳහා වන සහකාර රාජ්‍ය ලේකම් ඊස්ත බ්‍රිමර් මහත්මිය මේ බව කියාසිටියාය. ශ්‍රී ලංකාවේ නොවිසඳුණු වගවීමේ සහ සංහිඳියාවේ ක්‍රියාවලිය නිමා කිරීම සඳහා ජාත්‍යන්තරයේ සෙසු රටවල දායකත්වය ලබා ගැනීමේ අරමුණින් මෙය හඳුන්වාදෙන බව ඇය එහිදී පැවසීය. ශ්‍රී ලංකාව විසින්ම එලිදැක්වුණු උගත් පාඩම් හා ප්‍රතිසංධාන කොමිසමේ නිර්දේශ ක්‍රියාත්මක කරවීමට ශ්‍රී ලංකා රජය සමග සහයෝගිතාවෙන් කටයුතු කිරීම ද අමෙරිකාව ඉදිරිපත් කරන නව යෝජනාවලියෙන් අරමුණු කෙරෙන බව ඊස්ත බ්‍රිමර් මහත්මිය පවසයි. මේ අතර මානව හිමකම් සැසියේ දී අමෙරිකාව සිදු කළ ප්‍රකාශය ශ්‍රී ලංකාව විසින් ප්‍රතික්ෂේප කර තිබේ. ශ්‍රී ලංකාව දැනටමත් උගත්පාඩම් හා ප්‍රතිසංධාන කොමිසන් වාර්තාවේ නිර්දේශ ක්‍රියාත්මක කිරීම සදහා වන ක්‍රියාකාරී සැලැස්ම ක්‍රියාත්මක කරමින් සිටින බව ජිනීවාහි ඒක්සත් ජාතීන්ගේ සංවිධානයේ ශ්‍රී ලංකාවේ නිත්‍ය නියෝජිත කවුන්සල්වරිය වන ප්‍රියංගා වික්‍රමසිංහ මහත්මිය නිකුත්කළ නිවේදනයේ දැක්වෙයි. වසර 30 ක දරුණු යුද්ධයකට මුහුණ දුන් ශ්‍රී ලංකාවේ යළි මානුෂීය සංහිඳියාව ගොඩනැගීම දුෂ්කර කාර්යයක් බව ප්‍රියංගා වික්‍රමසිංහ මහත්මිය නිකුත්කළ නිවේදනයේ සඳහන්ය. ශ්‍රී ලංකාව සම්බන්ධයෙන් අසාධාරණ සහ පක්ෂක්ග්‍රාහීව සහ පදනම් විරහිතව සිදුකළ ප්‍රකාශ තරයේ ප්‍රතික්ෂේප කරන බව එම නිවේදනයේ තවදුරටත් සඳහන් වේ.", "URL": "https://sinhala.adaderana.lk/news.php?nid=31955", "Category": null, "Parent URL": null}