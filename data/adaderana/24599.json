{"Source": "Adaderana", "Timestamp": "May 29, 2012 01:59 pm", "Headline": "ගයන්ත කරුණාතිලකට සුසිල්ගේ අමාත්‍යංශයෙන් පිළිතුරු", "News Content": "\"ලෝක වෙළඳපළේ ඉන්ධන මිල ඉහළ ගිය විට තෙල් මිල ඉහළ දැම්මත් ලෝක වෙළඳපොළේ තෙල් මිල අඩුවී තිබෙද්දී ආණ්ඩුව ජනතාවට එම සහනය ලබාදෙන්නේ නැතැයි\"එජාප මාධ්‍ය ප‍්‍රකාශක ගයන්ත කරුණාතිලක මහතා කළ ප‍්‍රකාශයට ඛනිජ තෙල් තෙල් කර්මාන්ත අමාත්‍යාංශයෙන් පිළිතුරක් ප්‍රකාශයට පත්කොට තිබේ. එක්සත් ජාතික පක්ෂයේ මාධ්‍ය ප්‍රකාශක හා පාර්ලිමේන්තු මන්ත්‍රී ගයන්ත කරුණාතිලක මහතා ඊයේ දිනයේ මාධ්‍ය හමුවකට සහභාගිවෙමින් කරන ලද උක්ත ප්‍රකාශයට පිළිතුරු ලෙස ඛනිජ තෙල් කර්මාන්ත අමාත්‍යංශය විසින් නිකුත් කළ නිවේදනය පහත පරිදිය. ලෝක වෙළඳපොළේ ඉන්ධන මිල ඉහළ ගිය පමණින් මෙරට ඉන්ධන මිල ඉහළ දැමීමට රජය කිසිවිටක හෝ ක‍්‍රියා නොකළේය. මෙරට ඉන්ධන ගබඩා කිරීමේ පහසුකම් ප‍්‍රමාණයවත් වනුයේ දින 35ක කාලසීමාවක් සඳහාය. මෙම තත්ත්වය මත ශ‍්‍රී ලංකාව ඉන්ධන ආනයනය කරනු ලබන්නේ දින 35ක කාල සීමාව සැලකිල්ලට ගෙනය. ඒ අනුව අද අප භාවිතා කරන ඉන්ධන මීට දින 35කට පෙර ආනයනය කරන ලද ඉන්ධනයන් වේ. පසුගිය පෙබරවාරි මස ඉන්ධන මිල ඉහළ නංවන ලද්දේ පසුගිය ඔක්තෝම්බර් මස පමණ සිට ඉහළයමින් තිබූ ඉන්ධන මිල සැලකිල්ලට ගෙනය. එම කාල සීමාව තුළ බොරතෙල් බැරලය ඇමෙරිකානු ඩොලර් 117 පමණ දක්වා ඉහළ ගිය අතර පිරිපහදු කරන ලද ඛනිජ තෙල් නිෂ්පාදන අතර පෙට‍්‍රල් බැරලය ඇමෙරිකානු ඩොලර් 130ක් ද ඞීසල් බැරලයක් ඇමෙරිකානු ඩොලර් 135ක් ද භූමිතෙල් බැරලයක් ඇමෙරිකානු ඩොලර් 133ක් ද දක්වා ඉහළ ගියේය. දිගින් දිගමට ඉන්ධන මිල ඉහළයාම හේතුකොට ගෙන පසුගිය පෙබරවාරි මස මෙරට ඉන්ධන මිල ගණන් වැඩි කළේය. ඉන්ධන මිල ඉහළගිය පමණින් මිල ගණන් ඉහළ නොදමන්නා සේම බොරතෙල් යම් ප‍්‍රතිශතයකින් අඩු වූ පමණින් මෙරට ඉන්ධන මිල අඩු කළ නොහැකිය. මෙරට ඉන්ධන අවශ්‍යතාවෙන් 30%ක් පමණක් සපුරන බොරතෙල්හි මිල ගණන් යම් අඩුවීමක් ඇතත් මෙරට ඉන්ධන අවශ්‍යතාව 70%ක් සපුරන පිරිපහදු කරන ලද ඉන්ධන මිල ගණන්වල විශේෂ අඩුවීමක් දැකගත නොහැකිය. බොරතෙල්වලට සාපේක්‍ෂව පිරිපහදු කළ ඛනිජ තෙල් නිෂ්පාදනවල මිල ගණන් ද අඩුවන්නේ නම් මෙරට ඉන්ධන මිල අඩු කිරීම වඩාත් පහසුවේ. බොරතෙල් මෙන්ම පිරිපහදු කළ ඛනිජ තෙල් නිෂ්පාදනවල මිලගණන් අඩුවීමේ ප‍්‍රවණතාව ඉදිරි සති 6ක පමණ කාලයක් පැවතිය හොත් ඉන්ධන මිල පහල දැමීමේ හැකියාව පවතී. එසේහෙයින් ලෝක වෙළඳපොළේ ඉන්ධන මිල ඉහළ ගිය පමණින් මෙරට තෙල් මිල වැඩිකරන්නේ යැයි එක්සත් ජාතික පක්‍ෂ මාධ්‍ය ප‍්‍රකාශක ගයන්ත කරුණාතිලක මහතා කරන ප‍්‍රකාශය සාවද්‍ය වේ. එමෙන්ම ලෝක තෙල් මිල උච්චාවචනය වූ සැණින් මෙරට ඉන්ධන මිල වෙනස් නොකළ හෙයින් \"ලෝක වෙළඳපොළේ මිල ඉහළ යන විට තෙල් මිල ඉහළ දැමීමත් ලෝක වෙළඳපොළේ තෙල් මිල අඩුවී තිබෙද්දි ආණ්ඩුව ජනතාවට එම සහනය ලබාදෙන්නේ නැතැයි\"ගයන්ත කරුණාතිලක මහතා කරන ප‍්‍රකාශය පදනම් විරහිතය. අදට ද ලෝක ඉන්ධන මිල ගණන්වලට සාපේක්‍ෂව පාරිභෝගිකයන්ට හා විදුලිබල ක්ෂේත්‍රයට ඉන්ධන ලබාදෙන්නේ සහන මිලකටය. ඒ අනුව මේ වනවිටත් පෙට‍්‍රල් ලීටරයකට රුපියල් 6.13ක් ද, ඞීසල් ලීටරයකට රුපියල් 9.24ක් ද භූමිතෙල් ලීටරයකට රුපියල් 9.84ක් ද වශයෙන් සහන ලබාදෙන අතර විදුලිබල ක්ෂේත්‍රයට ලබාදෙන දැවිතෙල් ලිටරයක් සඳහා රුපියල් 36.72ක සහනයක් ද ලබාදෙයි. දැවිතෙල් ලීටරයක් මිලදී ගැනීම සඳහා 2012.5.18 දිනට රුපියල් 101.72 විය. නමුත් එම තෙල් ලීටරයක් විකුණනු ලබන්නේ රුපියල් 65කටය. කෙරවලපිටිය යුගදනවි බලාගාරය සඳහා ලබාදෙන සල්ෆර් ප‍්‍රතිශත අඩු ඉන්ධන (Low Sulfur) ලීටරයක් මිලදී ගැනීම සඳහා රුපියල් 102.48ක මුදලක් වැයකළ ද එම තෙල් ලීටරයක් යුගදනවි බලාගාරයට ලබාදෙනු ලබන්නේ රුපියල් 75ක මුදලකටය. විදුලිබල නිෂ්පාදනය සඳහා දිනකට දැවිතෙල් ලීටර් මිලියන 2.5ක් එක් ලීටරයකට රුපියල් 36.72ක සහනයක් සහිතව දිනපතා ලංකා ඛනිජ තෙල් නීතිගත සංස්ථාව විසින් ලබාදෙන අතරම සල්ෆර් ප‍්‍රතිශත අඩු ඉන්ධන ලීටරයකට රුපියල් 27.48ක සහන මිලක් සහිතව දිනකට ලීටර් ලක්‍ෂ 6කට ආසන්න ප‍්‍රමාණයක් කෙරවළපිටිය බලාගාරයකට සපයයි. මෙය ගණනය කිරීමෙන් වසරකට විදුලිබල ක්ෂේත්‍රයට ඉන්ධන සහන මිලට ලබාදීම සඳහා ලංකා ඛනිජ තෙල් නීතිගත සංස්ථාව කෙතරම් මුදලක් දරාගන්නේදැයි නිශ්චය කරගත හැකිය. විදුලිබල ක්ෂේත්‍රයට සහන මිලට ඉන්ධන සැපයීම රජයේ ප‍්‍රතිපත්තිමය තීරණයක් වන අතර එවැනි තීරණයක් නොගත්තේ නම් විදුලි බිල අදට වඩා වැඩි වනු ඇත. එමෙන්ම \"ලංකා ඉන්දියානු තෙල් සමාගම විශාල ලෙස ලාභ ලබද්දි එම කර්තව්‍යම කරන ලංකා ඛනිජ තෙල් නීතිගත සංස්ථාව අසීමිතව පාඩු ලබන්නේ කෙසේදැයි\"ඒ මහතා කරුණු සඟවා කරන ප‍්‍රශ්න කිරීම පිළිගත නොහැක. ලංකා ඛනිජ තෙල් නීතිගත සංස්ථාව ඉන්ධන ආනයනය කොට අලෙවිකරන අතර ලංකා ඉන්දියානු තෙල් සමාගම එම කාර්යයට අමතරව ඛනිජ තෙල් ආශි‍්‍රත වෙනත් ව්‍යාපාර කරනු ලබයි. ලංකා ඛනිජ තෙල් නීතිගත සංස්ථාව ඉහළ ආදායමක් ලැබූ ලිහිසි තෙල් ව්‍යාපාරය, තාර ව්‍යාපාරය, නැව්වලට තෙල් සැපයීම වැනි ව්‍යාපාර පසුගිය රජයන් විසින් පෞද්ගලික සමාගම්වලට පවරා ඇති අතර එහි ප‍්‍රතිඵලයක් ලෙස ලංකා ඉන්දියානු තෙල් සමාගම නැව්වලට තෙල් සැපයීමෙන් හා තාර ව්‍යාපාරය තුළින් ඉහළ ලාභයක් ලබාගනී. එහෙත් එම සමාගම ඉන්ධන අලෙවි කොට කිසිදු ලාභයක් ලබා නොමැති බව ගිණුම් වාර්තා තහවුරු කරයි. ඉන්දියානු තෙල් සමාගම ඉන්ධන අලෙවියෙන් අලාභ ලබන හෙයින් පසුගිය කාල සීමාව තුළ ඞීසල් හා භූමිතෙල් අලෙවිය අවම කොට තිබුණි. එසේම පසුගිය දිනවලදී එම තෙල් සමාගම ඉන්ධන මිල ඉහළ දමන ලෙස රජයෙන් නැවත ඉල්ලීමක් කළේය. ඉන්දියානු තෙල් සමාගම එසේ කටයුතු කරන ලද්දේ ඉන්ධන අලෙවියෙන් ලාභ ලබන හෙයින් නොවේ. ලංකා ඛනිජ තෙල් නීතිගත සංස්ථාව ඉන්ධන අලෙවි කරනු ලබන්නේ සහන මිල ගණන් යටතේය.", "URL": "https://sinhala.adaderana.lk/news.php?nid=24599", "Category": null, "Parent URL": null}