{"Source": "Adaderana", "Timestamp": "March 3, 2018 11:26 am", "Headline": "කර්මාන්ත ශාලාවක දුගඳ නිසා ආරච්චිකට්ටුව උණුසුම්", "News Content": "හලාවත, ආරච්චිකට්ටුව, ආනවිළුන්දාව ප්‍රදේශයේ පවත්වාගෙන යන කර්මාන්ත ශාලාවකින් හමන දුගඳ හේතුවෙක් ප්‍රදේශවාසීන් විසින් උණුසුම් තත්ත්වයක් ඇති විය. එම කර්මාන්ත ශාලාවේ කටයුතු නතර නොකළහොත් කර්මාන්තශාලාව ඉදිරිපිටින් නොයන බව ප්‍රකාශ කළ ගම්වැසියන් කර්මාන්ත ශාලාව ඉදිරිපිට බිම වැතිරී උපවාසයක නිරත වී තිබේ. මෙහිදී පැමිණි ආරච්චිකට්ටුව පොලිසියේ වැඩබලන ස්ථානාධිපතිවරයා හා ගම්වැසියන් අතර උණුසුම් තත්ත්වයක් හට ගෙන ඇත. පැමිණි ජනතාව මර්ධනය කිරීම සඳහා අමතර බලඇණි කැදවීමට ක්‍රියා කරන බව පොලිස් ස්ථානාධිපතිවරයා ප්‍රකාශ කිරීමත් සමඟ තත්ත්වය උණුසුම් විය. පසුව ප්‍රදේශවාසීන් උසස් පොලිස් නිලධාරීන් දැනුවත් කිරීමේ ප්‍රතිඵලයක් ලෙස හලාවත සහකාර පොලිස් අධිකාරී කිර්ති බණ්ඩාර මහතා පැමිණ කරමාන්ත ශාලාවේ වැඩ නවතා අද (03) දිනයේ සාකච්චාවකට පැමිණෙන ලෙස ගම්වැසියන් ට දැනුම් දීමෙන් පසු පැය පහක විරෝදතා හා උපවාසය අවසන් වී තිබේ.", "URL": "https://sinhala.adaderana.lk/news.php?nid=85110", "Category": null, "Parent URL": null}