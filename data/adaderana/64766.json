{"Source": "Adaderana", "Timestamp": "October 6, 2016 02:13 pm", "Headline": "  මොරගහහේනේ - ඇඹිලිපිටියේ ඝාතන 2ක්", "News Content": "මොරගහහේන, බෙරුකැටිය ප්‍රදේශයේදී දෙපිරිසක් අතර ඇතිවූ ගැටුමකින් පුද්ගලයෙකු මියයාම සම්බන්ධයෙන් සැකකරුවන් තිදෙනෙකු අත්අඩංගුවට ගෙන තිබේ.ඊයේ රාත්‍රි දෙපිරිසක් අතර අදාළ ගැටුම හටගෙන ඇති බව පොලීසිය පැවසුවේය.එහිදී කැපුම් තුවාල ලැබූ පුද්ගලයින් තිදෙනෙකු හෝමාගම රෝහලට ඇතුළත් කිරීමෙන් අනතුරුව එක් අයෙක් මියගොස් ඇත.මියගොස් ඇත්තේ බෙරුකැටිය මිල්ලෑව ප්‍රදේශයේ පදිංචිව සිටි 43 හැවිරිදි අයෙකි.සිද්ධිය සම්බන්ධයෙන් අත්අඩංගුවට ගත් සැකකරුවන් තිදෙනා හොරණ මහේස්ත්‍රාත් අධිකරණය වෙත ඉදිරිපත් කිරීමට නියමිතය.මේ අතර ඇඹිලිපිටිය, මොදරවාන ප්‍රදේශයේදී තියුණු ආයුධයකින් පහරදී පුද්ගලයෙකු ඝාතනය කර තිබේ.ඇඹිලිපිටිය රෝහලෙන් ලද තොරතුරක් මත ඇඹිලිපිටිය පොලීසිය මෙම සිද්ධිය සම්බන්ධයෙන් විමර්ශන ආරම්භ කර ඇති බව පොලිස් මූලස්ථානය පැවසුවේය.තියුණු ආයුධයකින් පහරදීමෙන් බරපතළ තුවාල ලැබූ අදාළ පුද්ගලයා ඇඹිලිපිටිය රෝහලේ ප්‍රතිකාර ලබමින් සිටියදී මියගොස් ඇත.මියගොස් ඇත්තේ ඇඹිලිපිටිය නවනගරය ප්‍රදේශයේ පදිංචිව සිටි 29 හැවිරිදි අයෙකි.සිද්ධියට සම්බන්ධ සැකකරුවන් මේ වන විට හඳුනාගෙන ඇති අතර ඇඹිලිපිටිය පොලීසිය ඔවුන් අත්අඩංගුවට ගැනීම සඳහා වැඩිදුර විමර්ශන ආරම්භ කර ඇත.", "URL": "https://sinhala.adaderana.lk/news.php?nid=64766", "Category": null, "Parent URL": null}