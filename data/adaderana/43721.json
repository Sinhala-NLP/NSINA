{"Source": "Adaderana", "Timestamp": "June 4, 2014 09:41 am", "Headline": "පොසොන් සමයේ සිසිල් බීම දන්සැල් නැතිනම් හොඳයිලු", "News Content": "පොසොන් සමය තුළදී හැකිනම් සිසිල් බීම් දන්සැල් පැවැත්වීමෙන් වැළකී සිටින ලෙසත්, සිසිල් බීම දන්සැල් පවත්වන්නේ නම් ඒ සඳහා උණු කරන ලද සහ නිසි පරිදි ක්ලෝරීන් කරණය කරන ලද ජලය අනිවාර්යයෙන් පාවිච්චි කරන ලෙසත් ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය දන්සැල් සංවිධායකයින්ගෙන් ඉල්ලීමක් කරයි. මේ දිනවල පවතින අයහපත් කාලගුණික තත්ත්වය හේතුවෙන් බෝවන රෝග පැතිරයාමේ ප්‍රවණතාවයක් ඇති බැවින් මෙම ඉල්ලීම කරන බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ උප ලේකම් සී.එස්.මුතුකුඩ මහතා සඳහන් කරයි. එමෙන්ම පොසොන් සමයේ පැවැත්වීමට සුදානම් කර ඇති සියලූම දන්සැල් ඒ ඒ පළාත් වල පිහිටි නගර සභා වල හෝ ප්‍රාදේශීය සභා වල ලියාපදිංචි කරන ලෙස ඉල්ලීමක් කරන බවද සී.එස්. මුතුකුඩ මහතා කියා සිටියේය. පළාත් පාලන ආයතන වල ලියාපදිංචි කරන සියලූම දන්සැල් වල ආහාර සඳහා ලබා ගන්නා දෑ සහ ජලය පූර්ව පරීක්ෂාවකට ලක් කරන බවත්,සෞඛ්‍ය ආරක්ෂිත දන්සැලක් පවත්වා ගෙන යන ආකාරය සම්බන්ධයෙන් දන්සැල් සංවිධායකයින් දැනුවත් කිරීම මහජන සෞඛ්‍ය පරීක්ෂකවරුන් විසින් දිවයින පුරා සිදු කරන බවද හෙතෙම පැවසීය. එමෙන්ම පොසොන් දිනට පෙර, පොසොන් දිනයේ සහ ඊට පසුව පවත්වන සියලූම දන්සැල් වල ඇති ආහාර පාන දැඩි පරීක්ෂාවකට ලක් කරන බවත්,මිනිස් පරිභෝජනයට නුසුදුසු ආකාරයෙන් හෝ වෙනත් අපරීක්ෂාකාරී ලෙස පවත්වන සියලූම දන්සැල් අත්හිටුවීමට කටයුතු කරන බවද ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ උපලේකම්වරයා වැඩිදුරටත් කියා සිටියේය. පසුගිය වෙසක් සමයේ දිවයින පුරා දන්සැල් 4648 ක් පවත්වන බවට සංවිධායකයින් විසින් පළාත් පාලන ආයතන වලට දන්වා ලියාපදිංචි වී සිටියත් මහජන සෞඛ්‍ය පරීක්ෂකවරුන් විසින් දන්සැල් 7181 ක් පරීක්ෂාවට ලක් කර ඇත. ඉන් දන්සැල් 04 ක් අත්හිටුවීමටද, දන්සැල් 148 ක් අඩු පාඩු සකස් කිරීමෙන් පසුව පවත්වා ගෙන යාමට අවසර ලබා දීමටද මහජන සෞඛ්‍ය පරීක්ෂකවරුන් කටයුතු කර තිබුණි. වන්දනාවේ යන බැතිමතුන්ට දන්සැල් වලින් සෞඛ්‍ය ආරක්ෂිත ආහාර පාන ලබා ගැනීමට අවස්ථාව ලබාදීමත්, බෝවන රෝග පැතිරයාම අවම කිරීමත් අරමුණු කරගෙන මෙම වැඩසටහන ක්‍රියාත්මක කරනවා මිස දන්සැල් සංවිධායකයන් අපහසුතාවයට පත් කිරීම තම අරමුණ නොවන බවද ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ උපලේකම්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=43721", "Category": null, "Parent URL": null}