{"Source": "Adaderana", "Timestamp": "April 3, 2014 08:24 am", "Headline": "කඩුගන්නාවේදී ප්‍රපාතයට වැටුණු සිසුවා ගැන පරීක්ෂණ අරඹයි", "News Content": "අධ්‍යාපන චාරිකාවක නිරත වු පාසැල් සිසුවෙකු කඩුගන්නාව ප්‍රදේශයේ දී ප්‍රපාතයකට වැටී ජීවිතක්ෂයට පත්වීම සම්බන්ධයෙන් මාවනැල්ල පොලිසිය විශේෂ පරීක්ෂණයක් ආරම්භ කර තිබේ. පොලිසිය සඳහන් කළේ කොළඹ - නුවර ප්‍රධාන මාර්ගයේ කිලෝමීටර් 98 කණුව අසළ දී ‍මෙම අනතුර සිදුවී ඇති බවයි. අනතුරෙන් මියගොස් ඇත්තේ 13 හැවිරිදි බණ්ඩාරගම ප්‍රදේශයේ පදිංචි පාසැල් සිසුවෙකි. නැගනියගේ පාසලෙන් සංවිධානය කර තිබු අධ්‍යාපන චාරිකාවක් සඳහා මෙම සිසුවා සිය මව සමඟ සහභාගි වී ඇති බව පොලිසිය සඳහන් කළේය. ඔවුන් පැමිණි බස් රථය පළතුරු ගැනීම සඳහා නතර කර තිබියදී මෙම සිසුවා ලිස්සා ගොස් අඩි 200 ක පමණ ප්‍රපාතයකට වැටී තිබේ. මියගිය සිසුවාගේ සිරුර මාවනැල්ල රෝහලේ තබා ඇති අතර පශ්චාත් මරණ පරීක්ෂණය අද(03) සිදුකිරීමට නියමිතය.", "URL": "https://sinhala.adaderana.lk/news.php?nid=42267", "Category": null, "Parent URL": null}