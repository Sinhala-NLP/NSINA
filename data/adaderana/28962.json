{"Source": "Adaderana", "Timestamp": "November 6, 2012 03:53 pm", "Headline": "හොරෙන් රට පනින්න ගිය 47 ට වැඩ වරදියි", "News Content": "නීති විරෝධි අයුරින් ඔස්ට්‍රේලියාවට පලායමින් සිටි තවත් පුද්ගලයින් 47 දෙනෙකු නාවික හමුදාව විසින් අද (06) අලුයම අත්අඩංගුවට ගෙන තිබේ. බහුදින ධීවර යාත්‍රා දෙකකින් මොවුන් ඔස්ට්‍රේලියාවට පලායමින් සිටියදී අත්අඩංගුවට ගනු ලැබුවේ හලාවත හා මීගමුව මුහුදු ප්‍රදේශ ආශ්‍රිතවය. “තමරා හා කාලිංග” යනුවෙන් සඳහන් එම ධීවර යාත්‍රා දෙකේ සිටි පුද්ගලයින් 47 දෙනාගෙන් තිදෙනෙකු කාන්තාවන් වන අතර ළමුන් 5 දෙනෙකු ද වේ.‍ දමිල ජාතිකයින් 33 දෙනෙකු සිංහල ජාතිකයින් 9 දෙනෙකු සහ මුස්ලිම් ජාතිකයින් 5 දෙනෙකු මෙලෙස අත්අඩංගුවට පත්වී ඇත. අත්අඩංගුවට පත්වූවන් යාපනය, වව්නියාව, මීගමුව, මුලතිව්, පුත්තලම, කිලිනොච්චිය, වත්තල, හලාවත, මඩකළපුව, කල්පිටිය, මාවනැල්ල හා කොළඹ යන ප්‍රදේශවල පදිංචිකරුවන් බව සඳහන්ය. මෙම පිරිස වැඩිදුර පරීක්ෂණ පැවැත්වීම සඳහා අපරාධ පරීක්ෂණ දෙපාර්තමේන්තුවට භාර දී ඇත.", "URL": "https://sinhala.adaderana.lk/news.php?nid=28962", "Category": null, "Parent URL": null}