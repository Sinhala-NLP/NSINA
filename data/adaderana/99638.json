{"Source": "Adaderana", "Timestamp": "November 23, 2018 09:23 am", "Headline": "අධික වර්ෂාවෙන් ජන ජීවිතය අඩාලයි", "News Content": "ඇදහැලුණු ධාරානිපාත වර්ෂාවත් සමඟ දඹුල්ල කණ්ඩලම උණපඳුරුයාය ප්‍රදේශයේ ඇතිවූ ජල ගැලීමක් හේතුවෙන් ‍ නිවාස 25ක් පමණ සම්පූර්ණයෙන්ම ජලයෙන් යටවී ඇති බව වාර්තා වෙයි. ඊයේ (22) පස්වරු 5 ට පමණ දඹුල්ල ප්‍රදේශයට ඇදහැලුණු ධාරානිපාත වර්ෂාව මධ්‍යම රාත්‍රිය වනතුරුම ඇද හැලීම හේතුවෙන් මෙම ජල ගැලීම් සිදුව තිබෙන බව පොලීසිය පවසයි. මෙම ජනතාව මුදා ගැනීමේ මෙහෙයුම් අලුයම 1.00 පමණ වන තෙක් දඹුල්ල පොලිස් ජිවිතාරක්ෂක සංගමය විසින් සිදුකළ බව දඹුල්ල පොලීසිය පවසා සිටියි. කණ්ඩලම ජලාශයට ජලය ගෙනයන ඇළ මාර්ගයක් උතුරා යමින් එකවරම ජලගැල්මක් ඇතිවී තිබෙන බව ප්‍රදේශවාසීහු පොලීසියට දැනුම් දී ඇත. ඒ අනුව රාත්‍රී කාලයේ පොලිස් ජීවිතාරක්ෂක සංගමයේ නිලධාරීන්, දඹුල්ල පොලීසිය සහ ප්‍රාදේශීය ලේකම් කාර්යාලයේ නිලධාරීන් එම ප්‍රදේශයට ගොස් ජලයෙන් යටවූ නිවාස වල රැඳී සිටි පුද්ගලයන්ගේ ජීවිත බේරා ගැනීමේ මෙහෙයුමක් ක්‍රියාත්මක කළ බව මාතලේ දිස්ත්‍රික් පොලිස් ජීවිතාරක්ෂක ඒකකයේ ස්ථානාධිපති, පොලිස් සැරයන් සුනිල් විජේසිංහ මහතා පැවසීය. ජලගැල්ම හේතුවෙන් එක් නිවසක් සම්පුර්ණයෙන්ම විනාශ වී තිබෙන බවත් තවත් නිවාස රැසක් ජල ගැල්මට යටව තිබුණු බවත් පොලීසිය පවසයි. කෙසේවෙතත් සිදුව ඇති හානිය කොපමණක්ද යන්න රාත්‍රී කාලයේ ගණන් බැලීමට හෝ සොයාගැනීමට නොහැකි වී තිබෙන බව ද පොලීසිය පවසා ඇත. අද (23) උදෑසන නැවතත් එම ප්‍රදේශය සෝදිසි කිරීමෙන් පසුව සිදුව ඇති විනාශය පිළිබඳව තොරතුරු ලබාදීමට හැකි බව දඹුල්ල ප්‍රාදේශීය ලේකම්වරිය සඳහන් කළාය.කෙසේවෙතත් ඊයේ රාත්‍රිය වන විට කණ්ඩලම වැව අඩි දෙකකට වඩා වාන් දැමීමක් සිදු වූ බව ද පොලීසිය පවසා ඇත. දඹුල්ල, සිගිරිය, ගලේවෙල, නාඋල ආදී ප්‍රදේශවලට දැඩි වර්ෂාපතනයක් ලැබුණු බව ද පොලීසිය ප්‍රකාශ කර ඇත. ජලගැල්මෙන් අවතැන් වූ පවුල් 25ක ජනතාව ඊයේ රාත්‍රියේ තාවකාලිකව එම ප්‍රදේශයේ අනෙකුත් නිවාසවල සහ විහාරස්ථානයක රඳවා ඇති බව පොලීසිය පවසයි.", "URL": "https://sinhala.adaderana.lk/news.php?nid=99638", "Category": null, "Parent URL": null}