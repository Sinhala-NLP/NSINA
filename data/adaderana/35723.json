{"Source": "Adaderana", "Timestamp": "July 12, 2013 01:40 pm", "Headline": "ආණ්ඩුව 2/3 බලය අහිමිවෙයි කියා බයෙන් ", "News Content": "අනිවාර්යෙන්ම බලය බෙදිය යුතු බවත්, බලය බෙදා නොසිටියහොත් රටක් එක්සත්ව තබා ගැනීමට නොහැකි වන බවත් එජාප පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පවසයි. මෑත ඉතිහාසයේ බලය බෙදූ කිසිදු රටක් විනාශ වී නොමැති බවත්, 13 වන ව්‍යවස්ථා සංශෝධනය සම්බන්ධයෙන් ආණ්ඩුවේ ස්ථාවරය වෙනස් වී ඇති බවත් අද(12) කොළඹ පැවති මාධ්‍ය හමුවකිදී ඒ මහතා සඳහන් කළේය. 13 වන ව්‍යවස්ථා සංශෝධනය සම්බන්ධයෙන් ආණ්ඩුවේ ස්ථාවරය නිසි ලෙස පැහැදිලි කළහොත් අනිවාර්යෙන්ම තේරීම් කාරක සභාවට සහභාගී වන බව ඒ මහතා අදහස් දැක්වීය. ජීවන වියදම්,ආර්ථිකය සහ විරැකියාව සම්බන්ධයෙන් මේම රජයට කතා කිරීමට නොහැකි වීම හේතුවෙන් 13 වන සංශෝධනය ඇද ගෙන දුවන බව කිරි ඇල්ල මහතා එම අවස්ථාවේදී පැවසීය. 13 වන ව්‍යවස්ථා සංශෝධනය සම්බන්ධයෙන් එජාප නායක රනිල් වික්‍රමසිංහ මහතා විසින් මහින්ද රාජපක්ෂ මහතා වෙත යවන ලද ලිපියට කිසිදු පිළිතුරක් නොදී බැසිල් රාජපක්ෂ මහතාව 13 සම්බන්ධයෙන් සාකච්ඡා කිරීමට ඉන්දියාවට යවා ඇති බවද හෙතෙම කියා සිටියේය. ආණ්ඩුව 2/3 බලය පවත්වාගෙන 13 ව්‍යවස්ථාව සම්බන්ධයෙන් තීරණයක් නොගන්නේ ඔවුන් හට 2/3ක බලය අහිමි වීමට සිදුවන නිසා බවද ලක්ෂ්මන් කිරි ඇල්ල මහතා පැහැදිලි කර දුන්නේය.", "URL": "https://sinhala.adaderana.lk/news.php?nid=35723", "Category": null, "Parent URL": null}