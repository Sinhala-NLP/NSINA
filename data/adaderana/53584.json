{"Source": "Adaderana", "Timestamp": "September 1, 2015 02:56 pm", "Headline": "පුනරුත්ථාපන කොමසාරිස්ගේ රථ පෙළට ගැසීම ගැන පරීක්ෂණ", "News Content": "පොළොන්නරුව, වැලිකන්ද - කන්දකාඩු කඳවුරේ දී පුනරුත්ථාපන කොමසාරිස් ජනරාල් මේජර් ජෙනරාල් ජානක රත්නායක මහතා පැමිණි රථ පෙළකට අලාභහානී කිරීමේ සිද්ධියක් සම්බන්ධයෙන් වැලිකන්ද පොලීසිය විමර්ශන ආරම්භ කර තිබේ. ඊයේ පස්වරුවේ පුනරුත්ථාපන කොමසාරිස් ජනරාල්වරයා කන්දකාඩු කඳවුරේ නිරීක්ෂණ චාරිකාවක නිරත වී ඇති අතර එහිදී දේශනයක් ද පවත්වා ඇති බව සඳහන්ය.කෙසේවෙතත් පුනරුත්ථාපන කොමසාරිස් ජනරාල්වරයා රැගත් රථ පෙළ කඳවුරෙන් පිටත්ව යන අවස්ථාවේ රැඳවියන් සියයකට අධික පිරිසක් විරෝධතාවයක නිරත වී ඇත. තමන් නිදහස් කරන ලෙස ඉල්ලමින් ඔවුන් විරෝධතාවයේ නිරත වී ඇති අතර කොමසාරිස් ජනරාල්වරයාගේ රථ පෙළට ඔවුන් විසින් ගල්මුල් ප්‍රහාර එල්ල කර ඇති බව පොලීසිය සඳහන් කළේය.එහිදී හමුදා නිලධාරින් පස් දෙනෙකු තුවාල ලබා ඇත.ඔවුන් ප්‍රතිකාර සඳහා පොළොන්නරුව රෝහලට ඇතුළත් කර ඇති බව පොලිස් මාධ්‍ය ප්‍රකාශක කාර්යාලය පැවසුවේය.රැඳවියන්ගේ ප්‍රහාර වලින් වාහන කිහිපයකට සහ දේශන ශාලාවකට ද හානී සිදුව ඇති බව සඳහන්ය.", "URL": "https://sinhala.adaderana.lk/news.php?nid=53584", "Category": null, "Parent URL": null}