{"Source": "Adaderana", "Timestamp": "March 11, 2017 12:41 pm", "Headline": "පුලතිසි යෞවන කඳවුරේ දෙවන දිනය අදයි ", "News Content": "“රට වෙනුවෙන් පිඹිදෙන පුලතිසි යෞවනය“ යොවුන් කඳවුරේ සමාරම්භ උත්සවයේ දෙවන දිනය අදයි.අද(11) උදෑසන ජනාධිපති මෛත්‍රීපාල සිරිසේන මහතා ශාරීරික සුවතා වැඩසටහන සඳහා එක්ව තිබේ.පොලොන්නරුව රාජකීය මධ්‍ය මහා විද්‍යාලයේදී ඊයේ(10) පස්වරුවේ මෙම තරුණ කඳවුර ආරම්භ කෙරුණු අතර එය තෙදිනක් පුරා පැවැත්වීමට නියමිතය.මෙම තරුණ කඳවුර රට පුරා දියත් කිරීමට නියමිත එම වැඩසටහන් මාලාවේ පළමුවැන්න මෙයයි. මේ අතර ජනාධිපති මෛත්‍රීපාල සිරිසේන මහතාට පරිත්‍යාගයක් ලෙස ලැබුණු සර්වඥ ධාතුන් වහන්සේ පොලොන්නරුව ඓතිහාසික උනගලා පුරාණ රජමහා විහාරස්ථානයේ චෛත්‍ය රාජයානන් වහන්සේගේ තැන්පත් කිරීම අද පෙරවරුවේ සිදු කෙරුණි.විහාරාධිපති පූජ්‍ය ගිරිතලේ ඥානිස්සර ස්වාමීන් වහන්සේගේ ප්‍රධානත්වයෙන් මෙම සිදු කෙරුණ බව ජනාධිපති මාධ්‍ය අංශය සඳහන් කළේය.මේ අතර හිගුරක්ගොඩ ප්‍රාදේශීය ලේකම් කොට්ඨාසයේ 5 ශ්‍රේණිය ශිෂ්‍යත්ව විභාගය සමත් වූ දරුදැරියන්ට තිළිණ ප්‍රදානය කිරීම ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් සිදු කර තිබේ.පොලොන්නරුව දිස්ත්‍රික් ලේකම් කාර්යාලය ශ්‍රවණාගාරයේ පැවැති “ජනපති නිල මෙහෙවර“ ජංගම සේවයේ පසු විපරම් වැඩසටහනකදී එම තිළිණ ප්‍රදානය සිදු කළ බව ජනාධිපති මාධ්‍ය අංශය සඳහන් කළේය.කම්කරු හා වෘත්තීය සබඳතා අමාත්‍යංශය යටතේ පවතින මිනිස් බල හා රැකී රක්ෂා දෙපාර්තමේන්තුව හා හිගුරක්ගොඩ ප්‍රාදේශීය ලේකම් කාර්යාලය ඒකාබද්ධව එම වැඩසටහන සංවිධානය කර තිබුණි.", "URL": "https://sinhala.adaderana.lk/news.php?nid=70727", "Category": null, "Parent URL": null}