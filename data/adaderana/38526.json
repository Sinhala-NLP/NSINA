{"Source": "Adaderana", "Timestamp": "November 1, 2013 01:40 pm", "Headline": "2000 රට වටේ - අතට ආවොත් කියන්න", "News Content": "රුපියල් දෙදහසේ මුදල් නෝට්ටු පරිහරණය කිරීමේ දී එහි අනුක්‍රමික අංකය පිළිබඳ දැඩි අවධානයක් යොමුකරන ලෙස පොලීසිය ජනතාවගෙන් ඉල්ලයි. පසුගියදා මාලබේ ප්‍රදේශයෙන් සොයා ගැනුණු රුපියල් දෙදහසේ ව්‍යාජ මුදල් නෝට්ටු මේ වන විට දිවයින පුරා සංසරණය වන බවට තොරතුරු ලැබී ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පවසන්නේය. බේරුවල, යක්කලමුල්ල, ජා ඇල සහ පුත්තලම යන ප්‍රදේශවලින් මෙම රුපියල් දෙදහසේ ව්‍යාජ මුදල් නෝට්ටු හමුවීම පිළිබඳ පසුගිය දිනවල පොලිස් ස්ථානවලට වාර්තා වී ඇත. බේරුවල සහ ජා ඇල ප්‍රදේශවල බැංකු ශාඛා වලින් ද, යක්කලමුල්ල ප්‍රදේශයේ වෙළෙඳසැලකින් ද පසුගිය දිනවල ව්‍යාජ රුපියල් දෙදහසේ මුදල් නෝට්ටු හමුවු බව පොලීසිය සඳහන් කළේය. ඊයේ දිනයේ පුත්තලම අධිකරණයේ දෛනික මුදල් බැංකු ගත කිරිමට යාමේදි එම මුදල් අතර තිබි රුපියල් දෙදහසේ ව්‍යාජ මුදල් නෝට්ටුවක් හමු වු ඇති බව පොලීසිය පැවසුවේය. මේ හේතුවෙන් රුපියල් දෙදහසේ මුදල් නෝට්ටු භාවිත කිරීමේ දී එහි අනුක්‍රමික අංකය පිළිබඳ දැඩි අවධානයක් යොමුකරන ලෙස පොලිස් මාධ්‍ය ප්‍රකාශකවරයා දැනුම් දෙයි. මාලබේ ප්‍රදේශයෙන් පසුගියදා සොයා ගැනුණු ව්‍යාජ නෝට්ටුවල අනුක්‍රමික අංකය පී. 677 99 159 වන අතර මෙම අංකය සහිත නෝට්ටුවක් හමුවුණහොත් ඒ පිළිබඳ ළඟම ඇති පොලිස් ස්ථානය වෙත දැනුම් දෙන ලෙස පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=38526", "Category": null, "Parent URL": null}