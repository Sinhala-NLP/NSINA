{"Source": "Adaderana", "Timestamp": "October 15, 2013 06:30 pm", "Headline": "පෙම්වතිය ඝාතනය කළ පොලිස් පෙම්වතාට ඇප ලැබෙයි", "News Content": "ඉකුත් ජනවාරියේ කොළඹ, කොටුව ගුවන්පාලම මතදී පොලිස් කොස්තාපල්වරියක තියුණු ආයුධයකින් ගෙල කපා ඝාතනය කළ බව කියන සැකකාර පොලිස් කොස්තාපල්වරයාට අද (15) අධිකරණය විසින් ඇප ලබා දී තිබේ. සැකපිට රක්ෂිත බන්ධනාගාර ගත කර සිටි පොලිස් කොස්තාපල් නිලන්ත පුෂ්පකුමාර නමැති අය විසින් ඉදිරිපත් කළ ඇප ඉල්ලුම්පතක් සලකා බැලූ කොළඹ මහාධිකරණ විනිසුරු ලලිත් ජයසූරිය මහතා විසින් මෙලෙස ඇප ලබාදුන් බව අද දෙරණ වාර්තාකරු පවසයි. ඒ අනුව සැකකාර පොලිස් කොස්තාපල්වරයා සෑම මසකම අවසන් ඉරුදින පෙ.ව 9.00-12.00 දක්වා කාලය තුළ කොටුව පොලිස් ස්ථානයට වාර්තා කළ යුතු බවත්,මුදලින් රු.25,000 ක් සහ ලක්ෂ 3 බැගින් වන ශරීර ඇප දෙකක් ඉදිරිපත් කළ යුතු බවත් නියෝග කරමින් ඇප ලබා දී ඇත. සැකකාර පොලිස් කොස්තාපල්වරයා වෙනුවෙන් පෙනී සිටි නීතිඥවරයා අධිකරණය හමුවේ කරුණු දක්වමින් පවසා ඇත්තේ තම සේවාදායකයා දැඩි මානසික අසහනයටත්, අවමානයටත් පාත්‍රවී ඇති බවයි. සැකකරු විසින් ඝාතනයට ලක්ව ඇති නදීශා මධුභාෂීනී නමැති පොලිස් කොස්තාපල්වරිය සැකකරු සමග විවාහ ගිවිසගෙන සිටියදී සැකකරු අතහැර වෙනත් සම්බන්ධතාවක් පවත්වාගෙන ගොස් ඇති බවත්, සැකකරු දිගින් දිගටම මගහැර ඇති බවත් නීතිඥවරයා විසින් පෙන්වාදී තිබේ. සැකකරු මීට පෙර කිසිදු නීති විරෝධී කටයුත්තක් සිදුකර නොමැතිව අතිශය සාමකාමී ජීවිතයක් ගත කළ අයෙකු බවද සැකකරු වෙනුවෙන් පෙනීසිටි නීතිඥයා සඳහන් කළේය. කරුණු සලකා බැලූ මහාධිකරණ විනිසුරුවරයා සැකකරුට මෙලෙස ඇප නියම කළේය.", "URL": "https://sinhala.adaderana.lk/news.php?nid=38164", "Category": null, "Parent URL": null}