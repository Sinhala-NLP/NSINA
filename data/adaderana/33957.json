{"Source": "Adaderana", "Timestamp": "May 10, 2013 08:57 am", "Headline": "විදෙස් සිසුන් 100 ට ශිෂ්‍යත්වය සඳහා කැබිනට් අනුමැතිය", "News Content": "කැබිනට් මණ්ඩලය වෙත ඉදිරිපත්ව ඇති යෝජනා කිහිපයක් සඳහා අනුමැතිය හිමිව තිබේ. ඊයේ රැස්වූ කැබිනට් මණ්ඩලය මේ සඳහා අනුමැතිය ලබා දුන් බව සඳහන්ය. ඒ අනුව විදේශීය ශිෂ්‍යයන් 100 දෙනෙකුට ශිෂ්‍යත්ව ලබා දීමේ වැඩපිළිවෙල සඳහා තවත් රටවල් 10කට අවස්ථාව ලබා දිමට උසස් අධ්‍යාපන අමාත්‍යවරයා විසින් ඉදිරිපත් කළ යෝජනාවට අනුමැතිය හිමිව තිබේ. උගන්ඩාව, ඉතියෝපියාව , එස්තෝනියාව, ලැට්වියාව , ලිතුවේනියාව, අයිස්ලන්තය , ස්වාසිලන්තය , ෂිෂෙල්ස් , බුර්කිනාපාසෝ සහ ඕමානය යන රටවල් ඊට ඇතුළත්ය. මේ අතර ගුවන්යානා ආපදාවකදී සෝදිසි කටයුතු හා බේරා ගැනීමේ සේවය සඳහා රටවල් කිහිපයක් සමඟ සම්බන්ධවී කටයුතු කිරීමට තීරණය කර තිබේ. එහිදී ඔස්ට්‍රේලියාව, ඉන්දියාව , ඉන්දුනීසියාව සහ මාලදිවයින යන රටවල් සමඟ කටයුතු කිරීම සඳහා ශ්‍රී ලංකා රජයේ බලයලත් නියෝජිතයෙකු පත් කිරීමට සිවිල් ගුවන් සේවා අමාත්‍ය ප්‍රියංකර ජයරත්න මහතා ඉදිරිපත් කළ යෝජනාවට ද කැබිනට් අනුමැතිය හිමිවිය. මේ අතර ශ්‍රී ලංකාව සහ බෙලරුස් රාජ්‍යය අතර උපදේශනය පිළිබඳ අවබෝධතා ගිවිසුමකට අත්සන් තැබීම සඳහා කැබිනට් අනුමැතිය හිමිව තිබේ. උගන්ඩාවේ කම්පාලා නුවර ශ්‍රී ලංකා නේවාසික රාජ්‍ය තාන්ත්‍රික දූත මණ්ඩලයක් ස්ථාපනය කිරීමට විදේශ කටයුතු අමාත්‍යංශය වෙත අවසර හිමිවිය.", "URL": "https://sinhala.adaderana.lk/news.php?nid=33957", "Category": null, "Parent URL": null}