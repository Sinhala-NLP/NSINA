{"Source": "Adaderana", "Timestamp": "March 29, 2017 02:12 pm", "Headline": " හොරෙකුට තර්ක කරන්න බෑ - කුම්බලා මාළු කෑවානම් විඳවන්න වෙනවා", "News Content": "හොරෙකු අත් අඩංගුවට ගත්තාම තවත් හොරු එළියේ ඉන්නවා යයි කියා හොරාට තර්ක කළ නොහැකි බව ජවිපෙ නායක, පාර්ලිමේන්තු මන්ත්‍රී අනුර කුමාර දිසානායක මහතා පවසයි.විමල් වීරවංශට කියන්නට ඇත්තේ “කුම්බලා මාළු කෑවානම් විඳවාපං බළලෝ“ කියලා යයි මන්ත්‍රීවරයා කියා සිටියේ අද (29) ජවිපෙ පක්ෂ මූලස්ථානයේ පැවති මාධ්‍ය හමුවකට එක්වෙමිනි.එහිදී හම්බන්තොට වරාය ගනුදෙනුව හා වත්මන් දේශපාලන තත්ත්වය පිළිබඳ අදහස් දැක්වීමෙන් අනතුරුව මාධ්‍යවේදීන් විසින් නඟන ලද ප්‍රශ්නවලට ප්‍රතිචාර දක්වමින් මන්ත්‍රීවරයා මෙසේද සඳහන් කළේය.ඇමතිවරයා කියනවා නම් මේ වනවිට ගිවිසුමක් අත්සන් කරලා තිබෙනවා කියලා අපි එයට අභියෝග කරන්නේ නැහැ. රනිල් වික‍්‍රමසිංහගේ ගිවිසුම් අත්සන් කිරීමේ ඉතිහාසය ගැන අපි දන්නවා. 2002 එල්.ටී.ටී.ඊ. සංවිධානය සමඟ ගිවිසුමක් අත්සන් කරපු දවසේ අපි පාර්ලමේන්තුවේදී ඒ ගැන ප‍්‍රශ්න කළා. එදා සභානායක වි.ජ.මු. ලොකු බණ්ඩාර කිව්වේ පාර්ලිමේන්තුවට ඉදිරිපත් කරන්නේ නැතිව කිසිදු ගිවිසුමක් අත්සන් කරන්නේ නැහැ කියලා. ඒ වන විටත් රනිල් වික‍්‍රමසිංහ එල්.ටී.ටී.ඊ.යත් සමඟ ගිිවිසුම අත්සන් කරලා ඉවරයි. එනිසා ගිවිසුම අත්සන් කරලා නම් අපි ඒ ගැන පුදුම වෙන්නේ නැහැ. නමුත් අපිට ලැබී තිබෙන තොරතුරු අනුව ගිවිසුම අත්සන් කිරීම ප‍්‍රමාද වෙලා තිබෙනවා. 2014 සැප්තැම්බර් මාසයේ වරාය අධිකාරිය හා චයිනා හාබර් අතර හම්බන්තොට වරාය විකිණීමේ එකඟතාවයක් තිබුණා. එවකට ජනාධිපති මහින්ද රාජපක්‍ෂගේ විකිණීමේ ක්‍රියාවලිය ඇතුළේ සමාගමට 65%ක් සහ ආණ්ඩුවට 35%ක කොටස් බෙදී තිබුණා. වර්තමානයේ එම අගය සමාගමට 80% ලෙසත් ආණ්ඩුවට 20% ලෙසත් බෙදී තිබෙනවා. රාජපක්‍ෂගේ විකිණීමේ තීරණයත් රනිල්-මෛත්‍රීගේ විකිණීමේ තීරණයත් අතර ඇත්තේ කුඩා ප‍්‍රතිශත වෙනසක් පමණයි. ඒ නිසා අපි රාජපක්‍ෂට කියනවා තමන්ගේ පහුගිය ක්‍රියාකාරකම් ගැන සිහි බුද්ධියෙන් මතක් කර ගන්න කියලා. මහ බැංකු ගනුදෙනුව සම්බන්ධයෙන් පත්කොට තිබෙන ජනාධිපති විමර්ශන කොමිසම සෘජුව වගකියන්නේ ජනාධිපතිවරයාටයි. එය හා පාර්ලිමේන්තුව අතර අන්තර් සම්බන්ධයක් නැහැ. පාර්ලිමේන්තුවට වගකිව යුත්තේ කෝප් කමිටුවේ පරීක්‍ෂණයි. කෝප් කමිටුව මාධ්‍යයට විවෘත නැහැ. අද ජනාධිපති විමර්ශන කොමිසමේ විමර්ශන මාධ්‍යයට විවෘත වී තිබීම නිසා එම කරුණු මාධ්‍ය දැනගන්නවා. මහ බැංකු ගනුදෙනුව කියන්නේ අපේ රටේ සිදුවූ දැවැන්තම ගනුදෙනුවක්. ජනවාරි 08වැනිදා පැවති ආණ්ඩුව බිඳවැටුණේ වංචා-දූෂණ, අක‍්‍රමිකතා නිසයි. නව ආණ්ඩුව පත්කළේ වංචනිකයන් දූෂිතයන් අත්අඩංගුවට ගැනීමත් විමර්ශනය කොට ඔවුන්ට දඬුවම් ලබාදීමත් දේපොළ නැවත පවරා ගැනීමත් අරමුණින්. ඒ නිසාම රජයේ නිලධාරීන් අපිට වංචා-දූෂණ පිළිබඳව තොරතුරු ගෙනත් දුන්නා. අපි ඒවා නීතිඥ මණ්ඩලයකට යොමු කරලා අදාළ ආයතනවලට පැමිණිලි කළා. ජනතාව බලාපොරොත්තු වුණේ දූෂිතයින්ට දඬුවම් ලබාදී දේපොළ පවරා ගැනීමටයි. නමුත් අරලියගහ මන්දිරයේ සැලසුම වුණේ මහා වංචාවක් සිදුකිරීමයි. ජනවාරි 10 ආණ්ඩුව පිහිටුවලා දින 50ක් ගතවෙන්නත් කලින් මහා වංචාවක් සිදුවුණා. මෙමගින් දැවැන්ත මූල්‍යමය පාඩුවක් සිදුවුණා වගේම එහි දේශපාලනය පිළිබඳවත් විශේෂ අවධානයක් සිදුවෙලා තිබෙනවා. එය බරපතළයි. එනිසා විධිමත් පරීක්‍ෂණයක් සිදුකර දඬුවම් ලබාදිය යුතුව තිබෙනවා. අපේ රටේ විවිධාකාරයේ දූෂණ තිබෙනවා. හොරකම් කරපු දේපළ තිබුණට හොරා නැහැ. හොරා හිටියට දේපොල නැහැ. නමුත් මහබැංකු වංචාවේ හොරා, අර්ජුන මහේන්ද්‍රන් ඉන්නවා. හොරකම් කළ දේපළ වූ බෑනාගේ සමාගමත් තිබෙනවා. නමුත් දඬුවම් නැහැ. මේක මහ දවල් මංකොල්ලයක්. අගමැති ඇතුළු ඔහුගේ මන්ත්‍රී කණ්ඩායම හොරකම වහන්න දැඩි උත්සාහයක් ගත්තා. එෆ්.සී.අයි.ඞී.ය බ‍්‍රයිබරි කොමිසම, ඇතුළු සියලූ ආයතන අඩපණ කළා. ඒ නිසා තමයි එය කෝප් කමිටුවට එන්නේ. නමුත් එය කෝප් කමිටුවට අදාල ප‍්‍රශ්නයක් නෙවෙයි. එජාප මන්ත්‍රී කණ්ඩායම කෝප් කමිටුවත් අඩපණ කරන්න උත්සාහ කළා. මේ සියල්ලෙන් පසුව තමයි ජනාධිපති විමර්ශන කොමිසම එන්නේ. එමගින් ජනතාව අතරට මේ සාකච්ඡාව ගියා. මෙම ගනුදෙනුවේ බරපතළකම නිසාම කොමිසමේ විනිසුරුවරුන් තමන්ට ආරක්‍ෂාව ඉල්ලා සිටියා. එය සාධාරණයි. මෙම ගනුදෙනුව ආරක්‍ෂා කරන්න රාජ්‍ය මැදිහත් වන නිසාම කොමිසමේ විනිසුරන්ට තර්ජනයක් මතුවිය හැකියි. කොප් එක අඩපණ කරන්න උත්සාහ කළා වගේම ජනාධිපති විමර්ශන කොමිසමට මැදිහත් වීමට බලාපොරොත්තුවෙන් ආරක්‍ෂාව නොසපයා ඉන්න ඕන කියලත් සැකයක් තිබෙනවා. අපේ රටේ පොලිස්පතිවරයා ආරක්‍ෂාව ඉල්ලා සිටියදී ආරක්‍ෂාව සපයන්නේ නැත්නම් අපිට සාධාරණ සැකයක් මතුවෙනවා පොලිස්පතිවරයාත් වංචනිකයන් ආරක්‍ෂා කරන පැත්තේද කියලා. අපේ රටේ වංචනිකයන් ආරක්‍ෂා කිරීමේ විවිධ ක්‍රියාමාර්ග ක්‍රියාත්මක වෙලා තිබෙනවා. උසාවි කාර්යාල ගිනි තැබීම්, ප‍්‍රාදේශීය ලේකම් කාර්යාල ගිණි තැබීම්, සතොස ගිනි තැබීම් වැනි දේවල් සිදුවුණා. ඒවගේම ජනාධිපති විමර්ශන කොමිසමේ කාර්යාලයටත් එවැනි දෙයක් වෙන්න පුළුවන්. එනිසා එම ස්ථානයට සහ එහි පුද්ගලයින්ට ආරක්‍ෂාව ලබාදිය යුතුයි. අපේ රටේ නීතිය ක්‍රියාත්මක වීම වලව්වේ හාමුලාට එක විදිහකටත් වලව්වේ හාමුලාට සේවය කරන කොල්ලාට තව විදිහයකුත් බව විමල් තේරුම් ගත යුතුයි. නමුත් හොරෙක් අත් අඩංගුවට ගත්තාම ඒ හොරාට තර්ක කරන්න බැහැ, තවත් හොරු එළියේ ඉන්නවා කියලා. විමල්ට කියන්න තියෙන්නේ කුම්බලා මාළු කෑවානම් විඳවාපං බළලෝ කියලයි. මේ අවස්ථාවට ජවිපෙ මධ්‍යම කාරක සභික පළාත් සභා මන්ත‍්‍රී නීතිඥ සුනිල් වටගල මහතාද එක්විය.", "URL": "https://sinhala.adaderana.lk/news.php?nid=71506", "Category": null, "Parent URL": null}