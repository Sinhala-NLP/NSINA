{"Source": "Adaderana", "Timestamp": "December 27, 2017 01:29 pm", "Headline": "තේ කුරුමිණියාගේ නිධාන කතාව ගම්මන්පිල කියයි", "News Content": "රුසියාව විසින් ලංකාවේ තේ සඳහා පනවා ඇති තාවකාලික තහනම සම්බන්ධයෙන් හේතු සාධක වු නිධාන කතාව පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල මහතා පවසයි. අද(27) කොළඹ පැවති එම පක්ෂයේ මාධ්‍ය හමුවකට එක් වෙමින් ඔහු මේ බව කියා සිටියේය. 2015 ජනවාරි මාසයේ දී වත්මන් ආණ්ඩුව විසින් ඇස්බැස්ටස් තහනම් කළේ කිසිවෙකුගේ බලපෑම් හමුවේ තහනම ඉවත් නොකරන බව පවසමින් බවත්, ජනාධිපතිවරයා රුසියාවේ සංචාරයට එක්වු විට එරට නිලධාරීන් මේ සම්බන්ධයෙන් ප්‍රශ්න කළ බවත් ගම්මන්පිල මහතා පැවසීය. ලෝකය පුරා තහනමට ලක්වී අත්තේ නිල් සහ දුඹුරු ඇස්බැස්ටොස් බවත් රුසියාවෙන් ලංකාවට එවන්නේ සුදු ඇස්බැස්ටස් බවත් එහි අවදානම ඇත්තේ කෙඳි වාතයට මුසු විය හැකි නිෂ්පාදිතවලින් බවත් රුසියාවෙන් පෙන්වා දුන් බව ද ගම්මන්පිල මහතා පවසයි‍. ලංකාවේ ඇස්බැස්ටස් භාවිතා කරන්නේ සෙවිලි තහපු සෑදීමට වන බවත්, එහි සියයට 10 ක් පමණ කෙඳී වාතයට මුසු නොවන බව ද ඔවුන් වැඩි දුරටත් දක්වා තිබු බව පැවසු ගම්මන්පිල මහතා ඒ තුළින් පෙනහළු පිළිකා හැඳුනු අය අවම වශයෙන් සෙවිලි තහඩු නිපදවන සමාගම්වල සේවකයින් අතුරෙන්වත් වාර්තා වී තිබෙනවා ද යන්න පැනයට ආණ්ඩුවේ නියෝජිතයින්ට කිසිදු පිළිතුරක් නොලැබුණු බව ද කියා සිටියේය. ඔවුන්ට පැවසීමට හැකි වුයේ පරිසරවේදීන්ගේ දැවැන්ත විරෝධයක් තිබෙනවා යන්න පමණක් වන බව ද කියා සිටි ගම්මන්පිල මහතා එවිට රුසියානු ආණ්ඩුව ඉල්ලා සිටියේ ලංකාවේ පරිසර නිලධාරීන් කණ්ඩායමක් රුසියාවට එවන ලෙසත් මේ විෂය පිළිබඳ හොඳ පුහුණුවක් ලබා දෙන බවත්ය. එසේ සිදු කිරීමට පොරොන්දු වුවත් අවස්ථා ගණනක දි සිහි කැඳවිම් කළත් එසේ සිදු නොවු බව ද ගම්මන්පිල මහතා සඳහන් කළේය.", "URL": "https://sinhala.adaderana.lk/news.php?nid=82143", "Category": null, "Parent URL": null}