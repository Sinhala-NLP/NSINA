{"Source": "Adaderana", "Timestamp": "June 20, 2011 05:03 pm", "Headline": "නියෝජිත වුවමනාවන් මත බස් ගාස්තු ඉහළ නැංවීමට සූදානම් නෑ", "News Content": "7%ක බස් ගාස්තු වැඩිවීමකට ඇතැම් බස් සංගම් එකඟ නොවන බවට ප්‍රකාශ කළ ද බස් ගාස්තු සංශෝධන ප්‍රතිශතයන් සම්බන්ධයෙන් මේ වන ‍තෙක් අවසන් තීරණයකට එළඹ නොමැති බව පෞද්ගලික ප්‍රවාහන අමාත්‍යාංශය පවසයි. පෞද්ගලික බස් හිමියන් සමඟ ලබන 23 වැනිදා පැවැත්වෙන සාකච්ඡා වලින් අනතුරුව ගාස්තු සංශෝධනය සම්බන්ධයෙන් අවසන් තීරණයකට පැමිණෙන බව එම අමාත්‍යාංශයේ ලේකම් වික්ටර් සමරවීර මහතා සඳහන් කළේය. බස් සංගම් නියෝජිතයින්ගේ වුවමනාවන් වලට අනුව බස් ගාස්තු ඉහළ නැංවීමට රජය කිසිවිටෙකත් සූදානම් නොවන බවත් මගීන් ඇතුළු සියළු දෙනාට සාධාරණයක් ඉටු වන පරිදි මෙම ගාස්තු සංශෝධනය කරන බවත් ඔහු වැඩිදුරටත් කියා සිටියේය. මාධ්‍ය සාකච්ඡා වලට සහභාගී වෙමින් බස් ගාස්තු සම්බන්ධයෙන් විවිධ ප්‍රකාශයන් සිදු නොකර මීළඟ සාකච්ඡා වාරයේ දී විවෘතව සිය අදහස් පළ කරන ලෙස වික්ටර් සමරවීර මහතා බස් හිමියන්ගේ සංගම් වලින් ඉල්ලා සිටියේය.", "URL": "https://sinhala.adaderana.lk/news.php?nid=16884", "Category": null, "Parent URL": null}