{"Source": "Adaderana", "Timestamp": "March 16, 2013 04:18 pm", "Headline": "  තුරුණු විලාසිතා නිර්මාණ ප‍්‍රතිභාවන්ට ටෙක්ස්චර්ඩ් ජර්සි වෙතින් අභිමන්", "News Content": "ඡායා රූ - (වමේ සිට) නිර්මාණකරුවන් වන චතුර සුදර්ශන් සහ අචලා ලීකොහ් සමඟ ටෙක්චර්ඩ් ජර්සි හි සාමාන්‍යාධිකාරී - අලෙවි සහසැපයුම්දාම රොඩ්නි ආ(ර්)ලන්ඩ්, සමාගමේ ව්‍යාපාර සංවර්ධන කළමනාකාරිණි සමාධි වීරකෝන් හා සාමාන්‍යාධිකාරී - නිෂ්පාදන පුබුදු ද සිල්වා, නිර්මාණ ශිල්පිනී අධිනි ද සිල්වා, ටෙක්චර්ඩ් ජර්සි හි නියෝජ්‍ය සාමාන්‍යාධිකාරී - නිෂ්පාදන සංජය බස්නායක සහ වෙළෙඳ භාණ්ඩ විධායක - රජික සෙනෙවිරත්න යන මහත්ම මහත්මීහු සිටිති. ගොතන ලද රෙදි නිෂ්පාදනයේ මෙරට විශාලතම සමාගම වන ටෙක්ස්චර්ඩ් ජර්සි පීඑල්සී සමාගම අනාගතයේදී දිදුලන මෙරට විලාසිතා නිර්මාණකරුවන්ගෙන් තිදෙනෙකු ඔවුන්ගේ නිර්මාණශීලීත්වය, නවෝත්පාදනය හා ඥානාන්විත බව පිළිබඳව අගයමින් විශේෂ සම්මානයට පාත‍්‍ර කර ඇත. මෙම විලාසිතා නිර්මාණකරුවන් තිදෙනා තෝරා ගනු ලැබුවේ මොරටුව විශ්ව විද්‍යාලයේ විලාසිතා නිර්මාණකරණය සහ නිෂ්පාදන සංවර්ධනය පිළිබඳ නිර්මාණකරණ උපාධි පාඨමාලාවේ හත්වන කණ්ඩායමේ උපාධි ප‍්‍රදානෝත්සවය පසුගියදා පැවැත්වුණු අවස්ථාවේදීයි. මෙහිදී සිසුන් 20 දෙනෙකු නිර්මාණ ඉදිරිපත් කර තිබුණි. මොරටුව විශ්ව විද්‍යාලයේ ප‍්‍රධාන පාර්ශවකරුවන් අතර ප‍්‍රමුඛ සමාගමක් වන ටෙක්ස්චර්ඩ් ජර්සි සමාගම විසින් මෙහිදී “නිර්මාණශීලි ගොතන ලද ඇඟලූම් නිර්මාණකරුවා සම්මානය” “නවෝත්පාදන රෙදිපිළි නිර්මාණකරුවා සම්මානය” සහ “සෙරන්ඩිබ් ඉන්ස්පිරේෂනල් සම්මානය” කොළඹ හිල්ටන් හෝටලයේදී පැවති උපාධි ප‍්‍රදානෝත්සවයේදී ප‍්‍රදානය කරන ලදී. තිරසාරත්වය ප‍්‍රවර්ධනය කිරීමට කැපවීමේ වැඩසටහනේ කොටසක් ලෙස සමාගම විසින් ප‍්‍රදානය කළ මෙම විශේෂ සම්මාන තුන හිමිවූයේ ගාල්ලේ අධිනි ද සිල්වා, බණ්ඩාරගම චතුර සුදර්ශන් සහ කටුබැද්දේ අචලා ලීකොහ් යන අයටයි. “ශ‍්‍රී ලංකාවේ විලාසිතා කර්මාන්තය අනාගතයේදී ඉදිරියට රැගෙන යන වත්මන් උපාධි අපේක්ෂකයින්ගේ අධ්‍යාපන කටයුතු සඳහා සහයෝගය දැක්වීමට ටෙක්ස්චර්ඞ් ජර්සි සමාගම, මොරටුව විශ්ව විද්‍යාලය සමග ඉතාමත් සමීපව කටයුතු කරනවා.” යනුවෙන් මේ පිළිබඳව අදහස් දක්වමින් සමාගමේ ව්‍යාපාර සංවර්ධන කළමනාකාරිනී, සමාධි වීරකෝන් පැවසුවාය. ”තමන්ගේම නිර්මාණ කිරීමට ඉදිරිපත්වන සිසුන්ට නිෂ්පාදනය සහ ඇඟලූම් ඉංජිනේරුමය කටයුතු පිළිබඳව අවශ්‍ය පුහුණුව සහ අමුද්‍රව්‍ය අපි ලබාදෙනවා. අපි විශ්වාස කරන්නේ මෙම විශේෂ සම්මාන ලබාදීමේදී අපි තෝරා ගත් අංශ තුන මෙරට විලාසිතා කර්මාන්තයේ අනාගතයට ඉතාමත් වැදගත් අංශ වනු ඇති බවයි.” උපාධි ප‍්‍රදානෝත්සවයේ කැපී පෙනෙන අංගයක් වූයේ විලාසිතා නිර්මාණකරණය සහ නිෂ්පාදන සංවර්ධනය පිළිබඳ නිර්මාණකරණ උපාධි පාඨමාලාවේ අවසන් වසරේ සිසුන් විසින් ඉදිරිපත් කළ විලාසිතා සංදර්ශනයයි. මෙහිදී සෑම විලාසිතා එකතුවක්ම, තේමාවක් අනුව නිර්මාණය කර තිබුණු අතර සම්පූර්ණයෙන් නිමා කරන ලද නව ඇඟලූම් හයකින් ඒවා සමන්විත විය. මේවා නිර්මාණය කිරීම සඳහා විශේෂ වෙළඳපොළක් සහ ගනුදෙනුකරුවෙකු පිළිබඳව ගැඹුරු අධ්‍යනයක් සිදුකර තිබීම විශේෂත්වයකි. ටෙක්ස්චර්ඞ් ජර්සි “නිර්මාණශීලී ගොතනලද ඇඟලූම් නිර්මාණකරුවා සම්මානය” දිනාගත් අධිනි ද සිල්වා මෙනෙවිය “එබනි ඩ්‍රිමින්ග්” නැමති තේමාව යටතේ 2014 වසන්තය සහ ගිම්හානය වෙනුවෙන් කාන්තාවන් විටින් විට භාවිතා කරන ගොතනලද ඇඟලූම් පෙළක් නිර්මාණය කර තිබුණි. මෙහිදී ඇය මෙම නිර්මාණ කර තිබුණේ Ekaterina Kukhareva නැමති සන්නාමය සඳහායි. මේ අතර, සමාගමේ “නවෝත්පාදන රෙදිපිළි නිර්මාණකරුවා සම්මානය” දිනාගත් චතුර සුදර්ශන් “ෆැන්ටසි ඔෆ් මිස්ටික්” නැමති තේමාව යටතේ ACIS Innovations සන්නාමය සඳහා මිශ‍්‍ර ක‍්‍රියාකාරී ඇඟලූම් පෙළක් නිර්මාණය කිරීම සඳහා නවීන රෙදි පිළි භාවිතා කර තිබුණි. සමාගමේ සෙරන්ඩිබ් ඉන්ස්පිරේෂනල් සම්මානය දිනාගත් අචලා ලීකොහ් “ක්‍රොනිකල් රෝබස්ට්” නැමති තේමාව යටතේ AKOH සන්නාමය වෙනුවෙන් නිර්මාණය කර තිබුණේ කාන්තාවන් සඳහා රාත‍්‍රී ඇඟලූම් පෙළකි. යට ඇඳුම් සහ ක‍්‍රීඩා ඇඟලූම් කර්මාන්තයට අවශ්‍යවන ගොතන ලද රෙදි නිෂ්පාදනය කිරීමේ ශ‍්‍රී ලංකාව තුළ පිහිටි අතිනවීන නිෂ්පාදනාගාරවලින් එකක් ටෙක්ස්චර්ඩ් ජර්සි සමාගම සතුවේ. ටෙක්ස්චර්ඩ් ජර්සි සමාගම ඉහළ ගුණත්වයකින් යුක්ත weft-knitted සහ weft-knitted රෙදි නිපදවීමේ විශේෂඥයෙකු වන අතර ලෝකයේ ප‍්‍රමුඛතම සන්නාම නාමයන් වන වික්ටෝරියාස් සීක‍්‍රට්ල මාර්ක්ස් ඇන්ඩ් ස්පෙන්සර් සහ ඉන්ටිමිසිමි සඳහා සැපයුම්කරුවෙකු වේ. මෙම සමාගමේ ප‍්‍රධාන කොටස්කරුවන් දෙදෙනා වන්නේ මෙරට විශාලතම තනි ඇඟලූම් අපනයන සමාගම වන බ‍්‍රැන්ඩික්ස් සහ හොංකොං පදනම් කරගත් චීනයේ විශාලතම ඇඟලූම් නිෂ්පාදනාගාර වලින් එකක් සතු පැසිෆික් ටෙක්ස්ටයිල්ස් සමාගමයි.", "URL": "https://sinhala.adaderana.lk/news.php?nid=32472", "Category": null, "Parent URL": null}