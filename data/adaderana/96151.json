{"Source": "Adaderana", "Timestamp": "September 16, 2018 06:58 am", "Headline": "හොර පාරෙන් තරුණියන් ඉතාලි යවන්න හැදූ අයෙකුට වැඩ වරදියි", "News Content": "නීති විරෝධී ලෙස ඉතාලියට පුද්ගලයන් රැගෙන යාමේ ජාවාරමක නිරත වූ ඉතාලියේ මෙරට තානාපති නිලධාරියෙකු අත්අඩංගුවට ගෙන තිබේ. දෝහා සිට මිලාන් නගරයේ මල්පෙන්සා ගුවන්තොටුපල සිට පැමිණ ඇති අදාළ තානාපති නිලධාරියා විසින් තවත් තරුණියන් දෙදෙනෙකුගේ ගමන් බලපත්‍ර ඉදිරිපත් කර ඔවුන් තමන්ගේ ඥාතීන් බවට හඳුන්වා දී ඇති බව වාර්තා වේ. එම තරුණියන්ගේ ස්වාමි පුරුෂයන් බව හඳුන්වමින් තවත් තරුණයින් දෙදෙනෙකු ද ඔහු විසින් රැගෙන ගොස් තිබේ. පොලීසිය ඔවුන්ගේ ගමන් බලපත්‍ර පරික්ෂා කිරීමේ දී අනාවරණය වී ඇත්තේ එම ගමන් බලපත්‍ර වල ජීව දත්ත තොරතුරු ඇතුළත් පිටුව ව්‍යාජ මුද්‍රණ ක්‍රමයක් මඟින් වෙනස් කර ඇති බවයි. පසුව ඔවුන්ගේ අත්බෑග් පරික්ෂා කිරීමේ දී කොළඹින් පිටත්වීම සදහා යොදාගත් ඔවුන්ගේ නියම ගමන් බලපත්‍ර සොයාගෙන තිබේ. පසුව තානාපති නිලධාරියා ප්‍රකාශ කර ඇත්තේ අදාළ පිරිස තමන්ගේ ඥාතීන් නොවන බවයි. කෙසේවුව ද තමන් ඉතාලියට රැගෙන ඒම සදහා අදාළ නිලධාරියාට එක් අයෙකු යුරෝ 4000ක පමණ මුදලක් හෙවත් රුපියල් හත් ලක්ෂ 60,000ක පමණ මුදලක් බැඟින් ගෙවූ බව අදාළ පුද්ගලයින් ප්‍රකාශ කර තිබේ. සිද්ධියෙන් පසු මිනිස් ජාවාරමේ නිරත වීම සම්බන්ධයෙන් තානාපති නිලධාරියා අත්අඩංගුවට ගෙන ඇති අතර ඔහුගේ බිරිඳ සහ අදාළ තරුණ තරුණයින් සිව් දෙනා නැවත මෙරටට පිටුවහල් කර තිබේ. මේ අතර ඔස්ට්‍රේලියාවේ වියානා නුවර ශ්‍රී ලංකා තානාපති නිලධාරිනිය මෙරටට කැඳවා ඇති බව වාර්තා වේ. රාජකාරී පැහැර හැරීම පිළිබද චෝදනා සම්බන්ධයෙන් එම කැදවීම සිදුකර ඇති බව වාර්තා වේ.", "URL": "https://sinhala.adaderana.lk/news.php?nid=96151", "Category": null, "Parent URL": null}