{"Source": "Adaderana", "Timestamp": "September 17, 2019 06:43 pm", "Headline": "ජනාධිපතිවරණය නොවැම්බර් 15?", "News Content": "ජනාධිපතිවරණය බොහෝවිට නොවැම්බර් 15 වැනිදා පැවැත්වීමට ඉඩ ඇතැයි ජාතික මැතිවරණ කොමිෂන් සභාවේ සාමාජිකයින් අද(17) දේශපාලන පක්ෂ නියෝජිතයින්ව දැනුවත් කළ බව ජාතික හෙළ උරුමයේ ජාතික සංවිධායක නිශාන්ත ශ්‍රී වර්ණසිංහ මහතා පවසයි. ඔහු මේ බව පැවසුවේ මැතිවරණ කොමිෂන් සභාවේ සාමජිකයින් හා දේශපාලන පක්ෂ නියෝජිතයින් අතර පැවැති හමුවෙන් අනතුරුව මාධ්‍යවෙත අදහස් දක්වමින්. මැතිවරණ කොමිෂන් සභාවේ සාමාජිකයින් සහ දේශපාලන පක්ෂ ලේකම්වරුන් හා නියෝජිතයින් අතර මෙම සාකච්ඡාව අද පෙරවරු 10.30ට පමණ ආරම්භ වුණේ රාජගිරියේ පිහිටි මැතිවරණ කොමිෂන් සභාවේදීයි. එළඹෙන ජනාධිපතිවරණය සම්බන්ධයෙන් මෙහිදී අවධානය යොමුවී ඇති අතර පැය තුනකට අධික කාලයක් මෙම සාච්ඡාව පැවැත් විය. අනතුරුව දේශපාලන පක්ෂ නියෝජිතයින් මාධ්‍යවෙත අදහස් පලකළේය. මෙහිදී අදහස් දක්වමින් ශ්‍රී ලංකා පොදුජන පෙරමුණේ ජාතික සංවිධායක බැසිල් රාජපක්ෂ මහතා පවසා සිටියේ, පොදු තීන්දුවලට සාමුහිකව එකඟ වීමට පුළුවන්කම ලැබුණු බවයි. ප්‍රශ්නය - ද්විත්ව පුරවැසිභාවය සම්බන්ධයෙන් අද කතාවුණාද? එවැනි දෙයක් සිදු නොවු බවත් සෑම අපේක්ෂකයෙක්ම නුසුදුසුකම් ඇතුළත් වී නොමැති බවට දිවුරුම් ප්‍රකාශයක් මඟින් ලබා දෙන ලෙස මැතිවරණ කොමිසම දැනුම් දුන් බවයි. ප්‍රශ්නය - මැතිවරණය ළං වුණත් ශ්‍රී ලංකා නිදහස් පක්ෂය තාමත් ඔබතුමාලට සහයෝගය දෙන පාටක් නෑ වගේ? ඔවුන් විශාල සහයෝගයක් ලබා දෙන බවත් මෙම රැස්වීමේ දීත් එවැන්නක් සිදු කල බවත් ඔහු වැඩිදුරටත් පැවසීය. ප්‍රශ්නය - සලකුණේ ප්‍රශ්නයක් තියෙනවා? සලකුණ ඉතින්... යනුවෙන් බැසිල් රාජපක්ෂ මහතා පැවසීය. ප්‍රශ්නය - දයාසිරි මහලේකම්වරයා කියන්නේ නම් මේ පොහොට්ටුව වෙනස් කරන්න ඕනේ කියලා. බලමු ඉතින් යනුවෙන් බැසිල් රාජපක්ෂ මහතා මෙහිදී කියා සිටියේය. මේ අතර මෙම අවස්ථාවට එක් වු ශ්‍රි ලංකා නිදහස් පක්ෂයේ මහලේකම් දයාසිරි ජයසේකර මහතාගෙන් ද මාධ්‍යෙව්දීන් ප්‍රශ්න කර සිටියේය. ප්‍රශ්නය - ඔබතුමාලගේ පාර්ශ්වයෙන් කොහොමද මැතිවරණයට මුහුණ දෙන්න සූදානම ඉදිරි ජනාධිපතිවරණයට? තවමත් තීරණයක් ගෙන නොමැති බවත් පැවසු මන්ත්‍රීවරයා ජනාධිපතිවරණය ප්‍රකාශයට පත් කිරීමෙන් අනතුරුව තීරණයක් ගන්නා බවත් මන්ත්‍රීවරයා පිළිතුරු දෙමින් පැවසීය. ප්‍රශ්නය - ඔබතුමාට චෝදනා කරනවා ශ්‍රී ලංකා පොදුජන පෙරමුණේ ලාංඡනය වෙනස් කරන්න හදනවා කියලා. පොදු ජන පෙරමුණේ එවැනි චෝදනා කරනු ලබන්නේ එකතු වීමට අවශ්‍ය නැති අය බවත් ඔවුන්ට තනිව කර ගත හැකි නම් එය කර ගන්න කියන්න යනුවෙන් ද දයාසිරි මහතා මෙහිදී පැවසීය. විශේෂයෙන් පාර්ලිමෙින්තු මන්ත්‍රි කණ්ඩායම සලකුණ වෙනස් කර ගැනීම ඒකමතිකව තීරණය කළ බවත් ඒ මහතා කියා සිටියේය. මෙම අවස්ථාවට එක් වු එක්සත් ජනතා නිදහස් සන්ධානයේ පාර්ලිමේන්තු මන්ත්‍රි මහින්ද අමරවීර මහතා පවසා සිටියේ මෙවැන්නකි. ප්‍රශ්නය- එතකොට ඔබතුමාලගේ පක්ෂයේ අපේක්ෂකතුමා කෝ? අපේක්ෂකයා අවශ්‍ය වුවහොත් ඉදිරිපත් කරන බවත් පැවසු මන්ත්‍රීවරයා සාකච්ඡාවලින් පසුව එම තීරණය ගන්නා බවත් අමරවීර මහතා අසාර්ථක වුවහොත් විකල්ප ක්‍රියාමාර්ගයකට යන බවත් පැවසීය. ඡන්දයක් ජයග්‍රහණය කිරීමට ලක්ෂ 65 ක් පමණ අවශ්‍ය බවත් ලක්ෂ 50 ක් පමණ ඡන්ද ලබා ගත් කිසිවෙකුත් නොමැති බවත් පැවසු අමරවීර මහතා, එකතුව අත්‍යාවශ්‍ය බව සියලු දෙනා පිළිගන්නා බවත් කියා සිටියේය. බුලත් කොළයෙන් ඉල්ලන්නේ නම් බොහෝ සෙයින් කැමති බවත් පැවසු අමරවීර මහතා, එවැන්නකට කැමති නැති නිසා මැද තැනකට පැමිණිය යුතු බවත් පැවසීය. මෙම අවස්ථාවට එක් වෙමින් එක්සත් ජාතික පක්ෂ මහලේකම් අකිල විරාජ් කාරියවසම් මහතා පවසා සිටියේ, මාධ්‍ය පිළිබඳ අවධානය යොමු වු බවත් පැවසු අමාත්‍යවරයා, මැතිවරණයට ළඟම දිනය නොවැම්බර් 15 වන දා බවත් දුරම දිනය දෙසැම්බර් 7 වන දා බවත් මේ අතර දිනයක් මැතිවරණ කොමිසම විසින් ලබා දෙන බවට පැවසු බවත් සඳහන් කළේය. මෙහිදී අදහස් දැක්වු ජාතික හෙළ උරුමයේ ජාතික සංවිධායක නිශාන්ත ශ්‍රී වර්ණසිංහ මහතා පවසා සිටියේ, බොහෝ විට ජනාධිපතිවරණය නොවැම්බර් මස 15 වන දා පැවැත්වීමට ඉඩ කඩ වැඩි බව මැතිවරණ කොමසාරිස්වරයා පැවසු බවයි.", "URL": "https://sinhala.adaderana.lk/news.php?nid=119336", "Category": null, "Parent URL": null}