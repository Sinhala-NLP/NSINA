{"Source": "Adaderana", "Timestamp": "September 19, 2019 06:07 pm", "Headline": "අපි බාර ගනිද්දී කවුරුත් හිතුවේ නෑ නිදහස් සමාජයක් ඇති කරයි කියලා-අගමැති", "News Content": "එළඹෙන ජනාධිපතිවරණය සම්බන්ධයෙන් කිසිදු බියක් නොමැති බවත් එය ජයගැනීමේ හැකියාව පවතින බවත් අග්‍රාමාත්‍ය රනිල් වික්‍රමසිංහ මහතා පවසයි. අරලියගහ මන්දිරයේ අද පස්වරුවේ පැවති උත්සවයක් අමතමින් අග්‍රාමාත්‍යවරයා මේ බව සඳහන් කළේය. දේශපාලන පළිගැනීම්වලට ලක්වූවන් සඳහා වන්දිමුදල් ලබාදීම වෙනුවෙන් සංවිධාන කළ උත්සවයක් අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අද පස්වරුවේ අරලියගහ මන්දිරයේදී පැවැත්වුණි. එහිදී වැඩිදුරටත් අදහස් දක්වමින් ඒ මහතා මෙසේ ප්‍රකාශ කළේය. \"ප්‍රජාතන්ත්‍රවාදය ආරක්ෂා කරන්න අපි ඕනෑම පියවර ගන්නවා. එදා අපි බාර ගද්දී කවුරුත් හිතුවේ නෑ නිදහස් සමාජයක් අපිට ඇති කරන්න පුළුවන් වෙයි කියලා. අද ඕනෑම මතයක් ප්‍රකාශ කරන්න පුළුවන්. ආණ්ඩුවේ ඕනේ තැනකින් තොරතුරු ගන්න පුළුවන්. අද සම්පුර්ණයෙන් රැස්වෙන්න නිදහස තියෙනවා. දේශපාලන වැඩ කටයුතු කරන්න නිදහස තියෙනවා. අද කවුරුත් සුදු වෑන්වලට බය නෑ. සුදුවෑන් යුගය ඉවරයි. පාර්ලිමේන්තු සැසිවාර දැන් බලන්න පුළුවන්. අපි හොඳද නැද්ද කියලා තීරණය කරන්න පුළුවන්. තවත් යෝජනා එනවානම් ඇහුම්කන් දෙන්න සූදානම්. එකඟත්වය ආවාහම ක්‍රියාත්මක කරන්න ලෑස්තියි. අපිට බනින හැටි බලන්න ඒක නවත්තන්න ගියාද? ගහන්න ගියාද? අපිට විරුද්ධව සන්ධාන ඇති කරනවා. මේවා කරන්නේ ප්‍රජාතන්ත්‍රවාදය යටතේ. අපි මේවාට බය නැහැ. අද ස්වාධීන කොමිසකින් මැතිවරණය ගෙනියන්නේ. මම වැරදි කළත් ඒ ගැන පවා කියයි. අපිට ඉදිරියට යන්න පුළුවන්. නිදහස් ජනාධිපතිවරණයක් කරන්න යන්නේ. ඒකට කාටවත් දොස් කියන්න බැරිවෙනවා. තුවක්කු අරන් එන්නේ නැහැ. ගහන්නේ නැහැ. අපි ඒ එකකටවත් බය නැහැ. අපිට පුළුවන් ජනාධිපතිවරණයට මුහුණදෙන්න. එය ජයගන්න පුළුවන්\"", "URL": "https://sinhala.adaderana.lk/news.php?nid=119521", "Category": null, "Parent URL": null}