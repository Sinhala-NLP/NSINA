{"Source": "Adaderana", "Timestamp": "August 26, 2012 06:41 pm", "Headline": "චක්‍රලේඛ උල්ලංඝණය කර 2013 ට ළමුන් ඇතුළත් කරනවා", "News Content": "2013 වසර සඳහා පාසල්වලට ළමුන් ඇතුළත් කළ යුත්තේ 2012/19 චක්‍රලේඛයට අනුව වුවද එහෙත් එය උල්ලංඝණය කරමින් පාසල්වලට ළමුන් ඇතුළත් කිරීම සිදුවන බව ලංකා ගුරු සංගමය චෝදනා කරයි. 2012/19 චක්‍රලේඛයේ අඩංගු නිර්දේශ නොසලකා හැර සිදුවන එම ක්‍රියාවලිය පිළිබඳ සොයා බැලීමට කිසිවෙකුත් නොමැති නිසා විදුහල්පතිවරුන්ට සහ පාසල් සම්මුඛ පරීක්‍ෂණ මණ්ඩලවලට තම සිතැඟි පරිදි චක‍්‍රලේඛය ද උල්ලංඝණය කරමින් කටයුතු කිරීමට අවස්ථාව සැලසී ඇතැයි එම සංගමයේ සභාපති ජොසප් ස්ටාලින් මහතා පෙන්වාදෙයි. මේ සම්බන්ධයෙන් ඔහු විසින් නිකුත් කළ මාධ්‍ය නිවේදනයක වැඩිදුරටත් මෙසේ ද සඳහන්ය. 2013 වසර සඳහා පාසල්වල 1 ශ්‍රේණියට ළමුන් ඇතුළත් කිරීමේ සම්මුඛ පරීක්‍ෂණ දිවයින පුරා පාසල්වල මේ වන විට සිදු කෙරෙමින් පවතී. මෙවර 1 ශ්‍රේණියට සිසුන් ඇතුළත් කිරීම සිදු කළ යුතු වන්නේ 2012/19 චක‍්‍රලේඛයේ දක්වා ඇති විධි විධානය පරිදිය. එහෙත් සමහර පාසල්වලට ළමුන් ඇතුළත් කිරීමේදී මෙම චක‍්‍රලේඛය උල්ලංඝණය වන ආකාරයෙන් කටයුතු සිදුවේ. 2012/19 චක‍්‍රලේඛයට අනුව 2013 වසරට 1 ශ්‍රේණිය සඳහා සිසුන් ඇතුළත් කිරීමේදී අදාළ දරුවන් සම්මුඛ පරීක්‍ෂණවලට භාජන කළ යුතු බවක් නොදැක්වේ. එසේ තිබියදී සමහර පාසල්වලට 1 ශ්‍රේණිය සඳහා දරුවන් ඇතුළත් කිරීමේදී එම දරුවන්ද සම්මුඛ පරීක්‍ෂණවලට කැඳවා ඔවුන්ගේ අකුරු ලිවීමේ හැකියාව, කියවීමේ හැකියාව, ගායන හැකියාව ආදිය පරීක්‍ෂා කිරීමට කටයුතු කෙරෙමින් පවතී. අකුරු ලිවීමේ හැකියාව හෝ විධිමත් අධ්‍යාපනයක් ලබා දෙන්නේ දරුවන් පාසලට ඇතුළත් කර ගැනීමෙන් අනතුරුව කිසියම් ක‍්‍රමවේදයකට අනුවය. එවැනි තත්වයක් තිබියදී මෙසේ දරුවන්ගේ අකුරු ලිවීමේ, කියවීමේ හා වෙනත් හැකියාවන් පිළිබඳ සම්මුඛ පරීක්‍ෂණ පවත්වා දරුවන් අසහනයට හා බියට පත් කරමින් සම්මුඛ පරීෂණ පැවැත්වීම කිසිසේත් සුදුසු නොවන අත්තනෝමතික කි‍්‍රයාමාර්ගයකි. එමෙන්ම මෙම 2012/19 චක‍්‍රලේඛයේ අග පැහැදිව දක්වා ඇත්තේ පාසල්වලට සිසුන් ඇතුළත් කිරීමේදී කිසිදු ආකාරයකින් මුදල් අය කළ නොහැකි බවයි. එසේ තිබියදී බොහෝ පාසල්වල ආදි ශිෂ්‍ය සංගම්, පාසල් සංවර්ධන සමිති, පාසල් නඟා සිටුවීමේ කමිටු හරහා මුදල් අය කිරීමද සිදු වෙමින් පවතී. මෙය අදාළ චක‍්‍රලේඛය දැඩි ලෙස උල්ලංඝණය කිරීමකි. පාසල්වලට සිසුන් ඇතුළත් කිරීමේදී මේ අකාරයට චක‍්‍රලේඛය පවා උල්ලංඝණය කරමින් විදුහල්පතිවරු හා පාසල් සම්මුඛ පරීක්‍ෂණ මණ්ඩල විසින් කටයුතු කළද ඒ පිළිබඳ සොයා බැලීමට අධ්‍යාපන අමාත්‍යාංශයට හෝ පළාත් අධ්‍යාපන බලධාරීන් සතුව කිසිදු වැඩ පිළිවෙළක් කි‍්‍රයාත්මක නොවේ. වත්මන් අධ්‍යාපන ඇමති බන්දුල ගුණවර්ධන අධ්‍යාපන අමාත්‍ය ධූරයට පත්වීමට පෙර මෙම අධීක්ෂණ කටයුතු සඳහා යම් යම් පියවර ගෙන තිබුණි. එනම් ජාතික පාසලක සම්මුඛ පරීක්‍ෂණ මණ්ඩලයට රේඛීය අමාත්‍යාංශයේ නිලධාරියෙකු ඇතුළත් කර සිටි අතර, පළාත් පාසල්වල සම්මුඛ පරීක්‍ෂණ මණ්ඩලයට පළාත් අධ්‍යාපන නිලධාරියෙක් හෝ කලාප අධ්‍යාපන නිලධාරියෙක් ඇතුළත් කර තිබුණි. වත්මන් අධ්‍යාපන ඇමතිවරයා විසින් එම විධි විධාන අහෝසි කළ අතර වර්තමානයේ පාසල්වල 1 ශ්‍රේණියට සිසුන් ඇතුළත් කිරීමේ ක‍්‍රමවේදය අධීක්ෂණය කිරීමට හෝ එහිදී සිදුවන විෂමතා පිළිබඳ විමසා බැලීමට කිසිදු කි‍්‍රයාමාර්ගයක් ගෙන නොමැත. ඒ තත්ත්වය තුළ විදුහල්පතිවරුන්ට සහ පාසල් සම්මුඛ පරීක්‍ෂණ මණ්ඩලවලට තම සිතැඟි පරිදි චක‍්‍රලේඛය ද උල්ලංඝණය කරමින් කටයුතු කිරීමට අවස්ථාව සැලසී ඇත. මේ තත්වය පිළිබඳ වහාම සොයා බලා 1 ශ්‍රේණියට සිසුන් ඇතුළත් කිරීමේ කටයුතු විධිමත් ව සිදු කරන ලෙසත්, දැනට සිදුව ඇති කටයුතු වහාම අධීක්ෂණයට ලක් කරන ලෙසත් ලංකා ගුරු සංගමය අධ්‍යාපන බලධාරීන්ට බලකර සිටී.", "URL": "https://sinhala.adaderana.lk/news.php?nid=26906", "Category": null, "Parent URL": null}