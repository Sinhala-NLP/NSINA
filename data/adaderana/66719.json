{"Source": "Adaderana", "Timestamp": "December 4, 2016 03:53 pm", "Headline": " ඩෙංගු ඇති කළොත් දඩය රු. 25,000යි?", "News Content": "ඩෙංගු රෝගය පාලනය කිරීම සඳහා පවතින අණපනත් සංශෝධනය කළ යුතු බව සෞඛ්‍ය අමාත්‍ය රාජිත සේනාරත්න මහතා පවසයි.ඒ අනුව මදුරු කීටයන් සහිත පරිශ්‍ර පවත්වාගෙන යන්නන්ට පනවන දඩ මුදල රුපියල් 25,000 දක්වා වැඩි කිරීමට තමන් යෝජනා කරන බව අමාත්‍යවරයා පෙන්වා දෙයි.යම්කිසි ප්‍රදේශයක ඩෙංගු රෝගය හේතුවෙන් කිසියම් පුද්ගලයෙකු මියගියහොත් ඩෙංගු මදුරු කීටයින් බෝකළ පුද්ගලයා හෝ ආයතනය විසින් වන්දි ගෙවිය යුතු බවට ද රාජිත සේනාරත්න අමාත්‍යවරයා යෝජනා කර තිබේ.ගම්පහ දිස්ත්‍රික්කයේ ඩෙංගු මදුරු මර්දන කටයුතුවල ප්‍රගතිය විමසා බැලීම සඳහා ගම්පහ සෞඛ්‍ය සේවා අධ්‍යක්ෂ කාර්යාලයේ පැවති සාකච්ඡාවකට එක්වෙමින් සෞඛ්‍ය අමාත්‍යවරයා මෙම අදහස් පළ කර තිබේ.මේ අතර 2016 වසරේ ගත වු කාලය තුළ ඩෙංගු රෝගීන් 46,000ක් වාර්තා වී ඇති අතර ඩෙංගු මරණ 76ක් සිදුව ඇති බවයි සෞඛ්‍ය අමාත්‍යාංශය පවසයි.කොළඹ, ගම්පහ, හම්බන්තොට, කළුතර ඇතුළු දිස්ත්‍රික්ක 10ක සෞඛ්‍ය වෛද්‍ය නිලධාරී කොට්ඨාශ 30ක ඩෙංගු අවදානම් තත්ත්ව පවතින බවට අනාවරණය වී ඇති බව සඳහන්ය.", "URL": "https://sinhala.adaderana.lk/news.php?nid=66719", "Category": null, "Parent URL": null}