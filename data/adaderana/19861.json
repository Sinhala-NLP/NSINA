{"Source": "Adaderana", "Timestamp": "November 8, 2011 01:25 pm", "Headline": " වැටුණු ව්‍යාපාර කෙලින් කරන පනත් කෙටුම්පත ව්‍යවස්ථාවට පටහැණි නෑ", "News Content": "ඌණ කාර්යය සාධන සහ ඌණ උපයෝජන වත්කම් යළි යථා තත්ත්වයට පත්කිරීමේ පනත් කෙටුම්පත ආණ්ඩුක්‍රම ව්‍යවස්ථාවට පටහැණි නොවන බව ශ්‍රේෂ්ඨාධිකරණය විසින් තීන්දු කර ඇතැයි නියෝජ්‍ය කතානායකවරයා පාර්ලිමේන්තුවට දැනුම් දී තිබේ. මෙම පනත් කෙටුම්පත ආණ්ඩුක්‍රම ව්‍යවස්ථාවට එකඟද නැද්ද යන කාරණය සලකා බැලීම සඳහා ජනාධිපතිවරයා විසින් ශ්‍රේෂ්ඨාධිකරණයට යොමුකර තිබිණි. කෙසේ වෙතත් ශ්‍රේෂ්ඨාධිකරණ තීන්දුව නියෝජ්‍ය කතානායකවරයා විසින් දැනුම්දී තිබේ. අද පාර්ලිමේන්තු සභාවාරය ආරම්භ කිරීමේදී එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා කථානායකවරයාගෙන් ඉල්ලීමක් කරමින් කියා සිටියේ යෝජිත පනත් කෙටුම්පත සම්බන්ධයෙන් අධිකරණය ඉදිරියේ පෙත්සම් කිහිපයක් ගොනුවී ඇති නිසාත්,ඒවායේ තීන්දු තවමත් ප්‍රකාශයට පක්ව නැති බවත්ය. ඒ නිසාම මෙම පනත් කෙටුම්පත පාර්ලිමේන්තුවට ඉදිරිපත්කිරීම කල්තබන ලෙස දයාසිරි ජයසේකර මන්ත්‍රීවරයා ඉල්ලීමක් කළේය. එහෙත් ඒ අවස්ථාවේදී සභානායක නිමල් සිරිපාලද සිල්වා මහතා නැඟී සිටිමින් ප්‍රකාශ කර ඇත්තේ ආණ්ඩුව බැඳී සිටින්නේ ශ්‍රේෂ්ඨාධිකරණ තීන්දුව සලකා බැලීමට පමණක් බවත්,අධිකරණ තීන්දු මගින් පාර්ලිමේන්තු ක්‍රියාමාර්ග අත්හිටුවීමේ පූර්වාදර්ශයන් නොමැති බවයි.", "URL": "https://sinhala.adaderana.lk/news.php?nid=19861", "Category": null, "Parent URL": null}