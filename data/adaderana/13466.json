{"Source": "Adaderana", "Timestamp": "January 13, 2011 11:07 am", "Headline": "යුදාධිකරණය පිළිගත් අධිකරණයක් ද? -තීන්දුව 25 වැනිදා", "News Content": "යුදාධිකරණය ආණ්ඩුක්‍රම ව්‍යවස්ථාව යටතේ පිළිගත් අධිකරණයක් ද නැද්ද යන්න පිළිබඳ තීන්දුව ලබන 25 වැනිදා ප්‍රකාශයට පත්කිරීමට නියමිතය. මෙම තීන්දුව දැනටමත් ශ්‍රේෂ්ඨාධිකරණය මගින් අභියාචනාධිකරණය වෙත යොමු කර තිබේ. ඒ අනුව ලබන 25 වැනිදා රංජිත් ද සිල්වා මහතා ප්‍රමුඛ ත්‍රිපුද්ගල අභියාචනාධිකරණ විනිසුරු මඩුල්ලක් විසින් එය ප්‍රකාශයට පත්කිරීමට නියමිතය. එදිනට පාර්ශවකරුවන්ට අධිකරණය හමුවේ පෙනී සිටින මෙන් දන්වා නොතීසි නිකුත් කිරීමට ද අභියාචනාධිකරණය පියවර ගෙන තිබේ. යුදාධිකරණය ආණ්ඩුක්‍රම ව්‍යවස්ථාව යටතේ පිළිගත් අධිකරණයක් ද නැද්ද යන්න විභාගය අගවිනිසුරු අශෝක ද සිල්වා මහතාගේ ප්‍රධානත්වයෙන් යුත් පංච පුද්ගල ‍ශ්‍රේෂ්ඨාධිකරණ විනිසුරු මඩුල්ලක් හමුවේ ඉකුත් මාසයේ දී විභාග කරනු ලැබීය. සරත් ෆොන්සේකා මහතාගේ පාර්ලිමේන්තු මන්ත්‍රී ධුරය අහිමි කිරීමට එරෙහිව ගොනු කර ඇති පෙත්සමට අදාළව අභියාචනාධිකරණය මගින් කරන ලද ඉල්ලීමකට අනුව ශ්‍රේෂ්ඨාධිකරණය විසින් මෙම විභාගය පවත්වනු ලැබීය.", "URL": "https://sinhala.adaderana.lk/news.php?nid=13466", "Category": null, "Parent URL": null}