{"Source": "Adaderana", "Timestamp": "March 1, 2012 10:53 am", "Headline": " ද්‍රවිඩ සන්ධානයෙන් රටවල් 47 ට ලිපියක්..?", "News Content": "ජිනීවා හි පැවැත්වෙන ජගත් මානව හිමිකම් සමුළුවේදී උගත් පාඩම් හා ප්‍රතිසන්ධානය සඳහා වන ජනාධිපති කොමිසමේ නිර්දේශ ක්‍රියාත්මක කරන ලෙස ගෙන ඒමට නියමිත යෝජනාවට සහයදෙන ලෙස ද්‍රවිඩ ජාතික සන්ධානය ජාත්‍යන්තර ප්‍රජාවෙන් ඉල්ලා ඇතැයි දේශපාලන ආරංචි මාර්ග පවසයි. ද්‍රවිඩ ජාතික සන්ධානයේ පාර්ලිමේන්තු කණ්ඩායම් නායක ආර්.සම්බන්ධන් මහතාගේ අත්සනින් යුතුව රටවල් 47 ට ලිපියක් යොමුකර ඇතැයි සඳහන් වේ. එසේ වුවද මේ පිළිබඳ අද දෙරණ කළ විමසීමකට‍ පිළිතුරු දෙමින් ආර්.සම්බන්ධන් මන්ත්‍රීවරයා කියා සිටියේ ඒ පිළිබඳ මාධ්‍යයට කිසිවක් ප්‍රකාශ කරන්නට තමන් සූදානම් නැති බවයි. ඒ පිළිබඳ හාරා අවුස්සමින් ප්‍රශ්න නොඅසන ලෙස හෙ‍තෙම අද දෙරණට කියා සිටියද ලිපියක් යොමු කළ බව ප්‍රතික්ෂේප කළේද නැත. මෙවර ජිනීවා සමුළුවට තමන් සහභාගී නොවන බවත්,එසේ වුවද මෙම සමුළුවේදී තමන්ගේ ස්ථාවර කුමක්ද යන්න ජාත්‍යන්තර ප්‍රජාව දැනුවත් කර ඇතැයි ද හෙතෙම මීට දින කිහිපයකට ඉහතදී ප්‍රකාශයට පත්කර තිබිණි.", "URL": "https://sinhala.adaderana.lk/news.php?nid=22500", "Category": null, "Parent URL": null}