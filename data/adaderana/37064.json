{"Source": "Adaderana", "Timestamp": "September 1, 2013 12:29 pm", "Headline": "ක්‍රෙඩිට් කාඩ් වංචාවකට ලාංකිකයින් 2ක් ඉන්දීය පොලීසියට මාට්ටු", "News Content": "ව්‍යාජ ක්‍රෙඩිට් කාඩ් යොදා ගනිමින් මුදල් ලබාගැනීමේ ජාවාරමක නිරත වු ශ්‍රී ලාංකිකයින් දෙදෙනෙකු ඉන්දියාවේ දී අත්අඩංගුවට ගෙන තිබේ. ඉන්දීය මාධ්‍ය වාර්තා කරන්නේ බැංගලෝර්හි පදිංචිව සිටි මෙම ශ්‍රී ලාංකිකයින් දෙදෙනා අත්අඩංගුවට ගෙන ඇති බවයි. මොවුන් වසර ගණනාවක සිට ව්‍යාජ ක්‍රෙඩිට් කාඩ් යොදා ගනිමින් මුදල් ලබාගෙන ඇති බවට පොලීසිය සිදුකළ පරීක්ෂණ වලින් අනාවරණය වී ඇත. අන්තර්ජාලය යොදා ගනිමින් විවිධ පුද්ගලයින්ගේ ක්‍රෙඩිට් කාඩ් අංක සොයා ගනිමින් මොවුන් විසින් ව්‍යාජ ක්‍රෙඩිට් කාඩ් සකස් කර ඇති බව වාර්තා වේ. එලෙස සකස් කරන ලද ව්‍යාජ ක්‍රෙඩිට් කාඩ් 50ක්, ලැප්ටොප් පරිගණක 2ක් සහ ක්‍රෙඩිට් කාඩ් සකස් කිරීම සඳහා යොදා ගන්නා උපකරණ කිහිපයක් ද සැකකරුවන් සතුව තිබී සොයාගෙන ඇත.", "URL": "https://sinhala.adaderana.lk/news.php?nid=37064", "Category": null, "Parent URL": null}