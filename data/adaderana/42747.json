{"Source": "Adaderana", "Timestamp": "April 24, 2014 06:56 am", "Headline": " ‘සූදුව‘හැළුණු සූදු පනත් කෙටුම්පත් අද විවාදයට සූදානම්", "News Content": "ක්‍රමෝපාය සංවර්ධන ව්‍යාපෘති පනත යටතේ නිකුත් කර ඇති ගැසට් නිවේදන පිළිබද පාර්ලිමේන්තු විවාදය අද ආරම්භවීමට නියමිතව තිබේ. අද පස්වරු 01 ට මෙම ගැසට් නිවේදන පිළිබද විවාදය ආරම්භ කරන බව ආණ්ඩු පක්ෂයේ ප්‍රධාන සංවිධායක අමාත්‍ය දිනේෂ් ගුණවර්ධන මහතා සඳහන් කළේය. ආයෝජන ප්‍රවර්ධන අමාත්‍ය ලක්ෂමන් යාපා අබේවර්ධන මහතා විසින් මෙම ගැසට් නිවේදන පාර්ලිමේන්තුවට ඉදිරිපත් කරනු ඇත. අදාළ ගැසට් නිවේදන පිළිබද විවාදයෙන් අනතුරුව ඊට අදාළ ඡන්ද විමසීම ද සිදුකරන බව ආණ්ඩු පක්ෂ ප්‍රධාන සංවිධායක අමාත්‍ය දිනේෂ් ගුණවර්ධන මහතා කියා සිටියේය. අද දිනයේ පාර්ලිමේන්තුවේ විවාදයට ගැනීමට නියමිත මෙම ගැසට් නිවේදන වලට සංශෝධන කිහිපයක් ඉදිරිපත් කළ බව එක්සත් ජාතික පක්ෂය පවසයි. එසේ වුවද වැඩ බලන විපක්ෂ නායක ජෝන් අමරතුංග මහතා කියා සිටියේ අදාළ සංශෝධන සිදුකළ නොහැකි බවට පාර්ලිමේන්තු මහලේකම්වරයා විසින් දැනුම් දී ඇති බවයි. මේ සම්බන්ධයෙන් අද දෙරණ අමාත්‍ය දිනේෂ් ගුණවර්ධන මහතාගෙන් විමසීමක් කළ අතර ඔහු කියා සිටියේ එවැනි දෙයක් පිළිබදව මෙතෙක් කිසිදු දැනුම් දීමක් සිදුකර නොමැති බවයි. මේ අතර ජනතා විමුක්ති පෙරමුණ ද මෙම ගැසට් නිවේදන වලට සංශෝධන ගෙන ඒමට බලාපොරොත්තු වන බව පාර්ලිමේන්තු මන්ත්‍රී සුනිල් හදුන්නෙත්ති මහතා සඳහන් කළේය.", "URL": "https://sinhala.adaderana.lk/news.php?nid=42747", "Category": null, "Parent URL": null}