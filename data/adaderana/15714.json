{"Source": "Adaderana", "Timestamp": "April 26, 2011 12:38 pm", "Headline": "ටෙස්ට් දිවියෙන් සමුගැනීම මාලිංග නිල වශයෙන් දැනුම් දෙයි", "News Content": "ශ්‍රී ලංකා කණ්ඩායමේ වේගපන්දු යවන ක්‍රීඩක ලසිත් මාලිංග ටෙස්ට් ක්‍රිකට් දිවියෙන් සමුගන්නා බව නිල වශයෙන් නිවේදනය කර තිබේ. අද පෙරවරුවේ ලසිත් මාලිංග විසින් ඊට අදාළ ලිඛිත දැනුම් දිම සිදුකළ බව ශ්‍රි ලංකා ක්‍රිකට් ආයතනයේ ලේකම් නිශාන්ත රණතුංග මහතා පැවසුවේය. ටෙස්ට් ක්‍රිකට් ක්‍රීඩා කිරී‍මේ දී ඔහුගේ පාදයේ ආබාධය උත්සන්න වීම මෙම තීරණයට හේතු වී ඇති බව වාර්තා වේ. ඉන්දීය ප්‍රිමියර් ලීග් ක්‍රිකට් තරගාවලියට සහභාගී වෙමින් සිටියදී තම තීරණය දැනුම් දීම සඳහා ලසිත් මාලිංග දිවයිනට පැමිණ ඇත. කෙසේවෙතත් ඉන්දීය මාධ්‍ය හමුවේ ඔහු මීට පෙර තම තීරණය ප්‍රකාශ කර තිබුණ ද නිල වශයෙන් නිවේදනය කර තිබුණේ නැත. 2004 වසරේ දී ඕස්ට්‍රේලියාවට එරෙහිට ටෙස්ට් වරම් හිමිකරගත් ලසිත් මාලිංග මේ දක්වා ටෙස්ට් තරග 30 කට‍ සහභාගී වී තිබේ. එහිදී කඩුලු 101 ක් දවාගැනීමට ඔහු සමත්විය. ඊට කඩුලු 4 බැගින් දවාගත් අවස්ථා 7 ක් සහ කඩුළු 5 බැගින් දවාගත් අවස්ථා 3 ක් ඇතුළත්ය. කෙසේවෙතත් ලසිත් මාලිංග එක්දින තරග සහ 20/20 තරග සඳහා ඉදිරියේ දී සහභාගී වනු ඇත.", "URL": "https://sinhala.adaderana.lk/news.php?nid=15714", "Category": null, "Parent URL": null}