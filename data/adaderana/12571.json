{"Source": "Adaderana", "Timestamp": "December 3, 2010 12:19 pm", "Headline": "ෆොන්සේකාගේ පෙත්සමේ කරුණු තහවුරු කිරීමට මාර්තු 2 කැඳවයි", "News Content": "දෙවන යුදාධිකරණයේ පත්කිරීම් අභියෝගයට ලක්කරමින් හිටපු යුද හමුදාපති සරත් ෆොන්සේකා මහතා ඉදිරිපත් කළ විශේෂ අභියාචනා පෙත්සමක් මාර්තු මස 2 වනදා කරුණු තහවුරු කිරීම සඳහා කැඳවීමට ශ්‍රේෂ්ඨාධිකරණය දින නියම කර තිබේ. දෙවන යුදාධිකරණයේ විනිසුරු මඬුල්ලේ පත්කිරීම් අභියෝගයට ලක්කරමින් තමන් මුලින්ම අභියාචනාධිකරණයට පෙත්සමක් ඉදිරිපත් කළ බව එම පෙත්සමින් සරත් ෆොන්සේකා මහතා ප්‍රකාශ කර සිටියි. එහෙත් එම පෙත්සම සලකා බැලූ අභියාචනාධිකරණය එය ප්‍රතික්ෂේප කිරීමට තීන්දු කළ බව ද ඉන් පැවසෙයි. අභියාචනාධිකරණයේ එම තීරණය නිසා තමන්ට දැඩි අසාධාරණයක් සිදුවූ බව පවසන සරත් ෆොන්සේකා මහතා එම තීන්දුව ඉවත්කොට දෙවන යුදාධිකරණයේ විනිසුරු මඬුල්ලේ පත්කිරීම් නීති විරෝධී බව ප්‍රකාශ කරන මෙන් ඉල්ලමින් මෙම පෙත්සම ශ්‍රේෂ්ඨාධිකරණයට ඉදිරිපත් කර ඇත. දෙවන යුදාධිකරණයේ විනිසුරුවරු පක්ෂග්‍රාහී අන්දමින් කටයුතු කිරීම නිසා තමන්ට දැඩි අසාධාරණයක් සිදුවු බව සරත් ෆොන්සේකා මහතා සිය අභියාචනා පෙත්සමින් ශ්‍රේෂ්ඨාධිකරණයට දැනුම් දී තිබේ.", "URL": "https://sinhala.adaderana.lk/news.php?nid=12571", "Category": null, "Parent URL": null}