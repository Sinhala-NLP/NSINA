{"Source": "Adaderana", "Timestamp": "January 11, 2012 02:12 pm", "Headline": "උගත් පාඩමෙන් නිසි පාඩම් ගතයුතුයි", "News Content": "උගත් පාඩම් ප්‍රතිසංධාන වාර්තාව තුළින් සාමය, සහජීවනය හා ජනවර්ග අතර සහයෝගීතාව තහවුරු කිරීමට අවශ්‍ය වේදිකාවක් නිර්මාණය කර ඇතැයි ශ්‍රී ලංකා කොමියුනිස්ට් පක්ෂය පවසයි. උදාවී ඇති මෙම අනගි අවස්ථාව කෙතරම් අභියෝගාත්මක වුවද අහිමිකර නොගැනීමට සියලු දේශපාලන පක්ෂ කටයුතු කළ යුතු බව එම පක්ෂයේ ප්‍රධාන ‍ලේකම් ජ්‍යෙෂ්ඨ අමාත්‍ය ඩීව් ගුණසේකර මහතා සඳහන් කරයි. සුළුතර‍යේ දුක්ගැනවිලිවලට ආමන්ත්‍රණය කළ හැක්කේ බිම් මටටමේ බලය බෙදීමක් සිදුකළ හොත් පමණක් බවට‍ කොමිසම මගින් නිර්දේශ කර ඇතැයි ද ඔහු පෙන්වාදෙයි. කෙසේවුවත් ඊලාම් මානසිකත්වයෙන් පෙළෙන දෙමළ ඩයස්පෝරාවේ ඇතමුන් හා බටහිර බලවතුන් තවදුරටත් ශ්‍රී ලාංකික ජනතාව තුළ බෙදීම් ඇතිකිරීමට ක්‍රියාකරන බව ඩීව් ගුණසේකර මහතා ප්‍රකාශ ‍කළේය. මේ හේතුවෙන් අතීතයේ සිදුවූ අතපසුවීම් ස්වයං විවේචනාත්මකව පිළිගෙන උගත් පාඩම් හා ප්‍රතිසන්ධාන වාර්තාව තුළින් උදාකර ඇති අවස්ථාවෙන් ප්‍රයෝජන ගන්නා ලෙස සියලු දේශපාලන පක්ෂවලින් ඔහු ඉල්ලා සිටියි.", "URL": "https://sinhala.adaderana.lk/news.php?nid=21312", "Category": null, "Parent URL": null}