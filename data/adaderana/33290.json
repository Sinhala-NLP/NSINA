{"Source": "Adaderana", "Timestamp": "April 16, 2013 08:12 am", "Headline": "ජූලියා ගිලාඩ් දැඩි ස්ථාවරයක", "News Content": "ඔස්ට්‍රේලියාවේ රැඳවුම් කඳවුරුවල උපවාසයේ නිරත වන ශ්‍රී ලාංකිකයින් නිදහස් කරන දිනය සම්බන්ධයෙන් ප්‍රකාශයක් කළ නොහැකි බව ඔස්ට්‍රේලියානු අග්‍රාමාත්‍ය ජූලියා ගිලාඩ් පවසයි. දේශපාලන රැකවරණ පතා ඔස්ට්‍රේලියාවට ගොස් වසර තුනකට අධික කාලයක් එරට රැඳවුම් කඳවුරුවල සිටින ශ්‍රී ලාංකිකයින් 27 දෙනෙකු තමන් නිදහස් කරන ලෙස ඉල්ලමින් උපවාසයක් ආරම්භ කර තිබේ. සතියකට අධික කාලයක් ඔවුන් මෙලෙස උපවාසයේ නිරත වෙමින් සිටින බව විදෙස් මාධ්‍ය වාර්තා කරයි. උපවාසයේ නිරත පුද්ගලයින් නිදහස් කර සමාජ ගත කළ නොහැකිදැයි ඔස්ට්‍රේලියාවේ ඒ.බී.සී.ගුවන් විදුලිය ජුලියා ගිලාඩ් මහත්මියගෙන් විමසීමක් කර තිබේ. උපවාස කළ ද නොකළ ද ඔස්ට්‍රේලියාවේ ජාතික ආරක්ෂාවට එල්ල වන තර්ජනය සම්බන්ධයෙන් නිසි විමර්ශනයක් කෙරෙන තුරු ඔවුන් නිදහස් කළ නොහැකි බව ඊට පිළිතුරු ලබාදුන් අග්‍රාමාත්‍යවරිය පෙන්වාදෙයි. කෙසේ වෙතත් ඔස්ට්‍රේලියානු අග්‍රාමාත්‍යවරියගේ දැඩි ස්ථාවරය අනාථයන් සම්බන්ධ දෙමළ මණ්ඩලයේ දැඩි විවේචනයට ලක්ව ඇති බව වාර්තා වේ.", "URL": "https://sinhala.adaderana.lk/news.php?nid=33290", "Category": null, "Parent URL": null}