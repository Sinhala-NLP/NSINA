{"Source": "Adaderana", "Timestamp": "January 29, 2013 10:55 pm", "Headline": "එල්.එල්.ආර්.සී. වාර්තාව ගැන තිස්ස කතාකරයි", "News Content": "ජිනීවාහිදී පැවැත්වෙන එක්සත් ජාතීන්ගේ සංවිධානය හමුවේ ඇතිවන තත්ත්වයන්ට මුහුණ දිය යුත්තේ ආණ්ඩුව බව එක්සත් ජාතික පක්ෂ මහලේකම් තිස්ස අත්තනායක මහතා පවසයි. එහිදී රටට පක්ෂව හෝ විපක්ෂව ඡන්දය භාවිතා කිරීමට හෝ නොකිරීමට එ.ජා.ප.ට හැකියාවක් නොමැති බව හෙතෙම පෙන්වාදෙයි. ජිනීවාහි පසුගිය වර පැවති මානව හිමිකම් සමුළුවේ දී අමෙරිකාව රැගෙන ආ යෝජනාටවේ දී ආණ්ඩුව එහි වූ අසාධාරණ කරුණු ඉදිරිපත් කළ බවත් එල්.එල්.ආර්.සී. වාර්ථාව ඇතුළු යම් යම් යෝජනා ක්‍රියාත්මක කිරීමට තමන් එකඟවන බවට රජය පවසා සිටි අන්දමත් මෙහිදී සිහිපත් කෙරිණි. ඒ සියල්ල එපරිද්දෙන්ම සිදුකරන බවට රජයේ නියෝජිතයින් සහතික වී පැමිණිය ද එය එපරිද්දෙන් කිරීමට අපොහොසත් වූ තැන්හි යුද සමයේ සිදුවූ ඇතැම් සිදුවීම් පිළිබඳ විමර්ශන පැවැත්වීමට ජාත්‍යන්තර සංවිධාන මෙරටට පැමිණෙන බව හෙතෙම පවසයි. කෙසේ වෙතත් මේ කරුණු සියල්ල එසේ පවතින විට පැවති ස්වාධීන යැයි කිව හැකි අධිකරණ පද්ධතිය ද විනාශ කළ බව මන්ත්‍රීවරයා සඳහන් කළේය. ඒ අනුව සිදුකරන බවට කී කිසිදු අන්දමේ දෙයක් මෙතෙක් සිදුකර නොමැති බවට මානව හිමිකම් කවුන්සිලයේ දී සාකච්ඡාවට ලක්වනු ඇති බවත් ඊට තමන්ගෙන් ප්‍රශ්න ඇසීම සාධාරණ නොවන බවත් එ.ජා.ප. මහලේකම්වරයා වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=31193", "Category": null, "Parent URL": null}