{"Source": "Adaderana", "Timestamp": "June 23, 2019 02:57 pm", "Headline": "කාසියේ වාසිය පාකිස්තානයට", "News Content": "ලෝක කුසලාන එක්දින ක්‍රිකට් තරගාවලියේ පාකිස්තානය සහ දකුණු අප්‍රිකාව අතර අද පැවැත්වෙන තරගයේ කාසියේ වාසිය හිමිව ඇත්තේ පාකිස්තානයටයි. ඒ අනුව ඔවුන් ප්‍රථමයෙන් පන්දුවට පහර දීමට තීරණය කර ඇත. ලෝක කුසලාන එක්දින ක්‍රිකට් තරගාවලියේ 30 වන තරගය පාකිස්තානය සහ දකුණු අප්‍රිකාව අතර අද පස්වරු 3.00 ට එංගලන්තයේ ලෝඩ්ස් ක්‍රීඩාංගණයේ දී ආරම්භ වීමට නියමිතයි. මේ අතර ලෝක කුසලාන එක්දින තරගාවලියේ ඊයේ පැවති තරග දෙකෙන් තියුණු ජයක් හිමි කර ගැනීමට ඉන්දීයාව සහ නවසීලන්තය සමත් වුණි. ලෝක කුසලාන එක්දින ක්‍රිකට් තරගාවලියේ ඇෆ්ගනිස්තානය සහ ඉන්දියාව අතර පැවති තරගයෙන් ලකුණු 11ක තියුණු ජයක් හිමි කර ගැනීමට ඉන්දියාව සමත් වුණි. ප්‍රථමයෙන් පන්දුවට පහර දුන් ඉන්දියාව නියමිත පන්දුවාර 50 අවසානයේ කඩුළු 8ක් දැවි ලකුණු 224 ක් රැස් කරගත් අතර ඇෆ්ගනිස්ථානයට රැස් කරගත හැකි වූයේ ලකුණු 213ක් පමණයි. අවසන් පන්දුවාරයේ දී ජයග්‍රහණය වෙනුවෙන් පන්දු 4කදී ලකුණු 12ක් රැස් කරගත යුතු වූ අතර මොහොමඞ් ශමී කඩුළු ත්‍රිත්වයක් ලබාගැනීමත් සමඟ ඇෆ්ගනිස්තාන ඉනිම ලකුණු 213 කට සීමා වුණි. මේ අතර මෙම තරගාවලියේ නවසීලන්තය සහ බටහිර ඉන්දීය කොදෙව් කණ්ඩායම අතර පැවති තරගය ලකුණු 5කින් ජය ගැනීමට නවසීලන්තය සමත් වුණි. තරගයේ පළමුව පන්දුවට පහර දුන් නවසීලන්තය නියමිත පන්දුවාර 50 අවසානයේ කඩුළු 8 ක් දැවි ලකුණු 291ක් රැස් කරගත්තේය. ලකුණු 292ක ජයග්‍රාහි ඉලක්කයක් හඹා යෑමට පිටියට පිවිසි බටහිර ඉන්දීය කොදෙව් කණ්ඩායම ජයග්‍රහණය සඳහා පන්දු 7කදී ලකුණු 6ක් රැස් කරගත යුතු වුණත් ජේම්ස් නීෂම් යැවු පන්දුවකට කාලෝස් බ්‍රෙත්වෙට් එල්ල කළ පහර ට්‍රෙන්ට් බෝල්ට් විසින් හතරේ සීමාව ආසන්නයේදී රැක ගැනීමත් සමග කොදෙව් ඉනිම ලකුණු 286 කට සීමා වුණි. මේ වන විට නවසීලන්තය ප්‍රසාද ලකුණු සටහනේ පෙරමුණේ පසුවන අතර ඔස්ට්‍රේලියාව දෙවන ස්ථානයේත්, ඉන්දියාව තුන්වන ස්ථානයේත්, එංගලන්තය සිව් වන ස්ථානයේත් පසුවෙයි. ශ්‍රී ලංකාව පස්වන ස්ථානයේත්, බංග්ලාදේශය හය වන ස්ථානයේත්, කොදෙව්වන් හත් වන ස්ථානයේත් රැඳී සිටින අතර දකුණු අප්‍රිකාව අට වැනි ස්ථානයේත්, පාකිස්තානය නව වැනි ස්ථානයේ සහ ඇෆ්ගනිස්තානය අවසන් ස්ථානයේත් රැඳී සිටියි. ලකුණු 292ක ජයග්‍රාහී ඉලක්කයක් හඹා යෑමට පිටියට පිවිසි බටහිර ඉන්දීය කොදෙව් කණ්ඩායමට පන්දුවාර 49කදී සියලු දෙනා දැවී රැස් කරගත හැකි වූයේ ලකුණු 286ක් පමණයි.", "URL": "https://sinhala.adaderana.lk/news.php?nid=112601", "Category": null, "Parent URL": null}