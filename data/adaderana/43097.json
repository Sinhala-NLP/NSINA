{"Source": "Adaderana", "Timestamp": "May 9, 2014 02:58 pm", "Headline": "පාසල් දරුවන් වැරදි පාරේ යවන්න එපා - ජනපති දේශපාලනඥයින්ගෙන් ඉල්ලයි", "News Content": "පාසල් දරුවන්ගේ අධ්‍යාපනය කඩාකප්පල් කර තම අවශ්‍යතා ඉටුකර ගැනීමේ වැඩපිළිවෙළකට වර්තමානයේ ඇතැමුන් සූදානම් වී ඇති බව ජනාධිපති මහින්ද රාජපක්ෂ මහතා පවසයි. කිසිවෙකුගේ අවශ්‍යතා වෙනුවෙන් දරුවන් ගොදුරු කරගැනීමට ඉඩතැබිය නොහැකි බව ජනාධිපතිවරයා අවධාරණය කරයි. විවිධ ස්වරූපවලින් එන එවැනි බලවේග වලට තමන්ගේ දරුවන් ගොදුරු කරගැනීමට ඉඩනොතබන ලෙස ජනාධිපති මහින්ද රාජපක්ෂ මහතා මව්පියන්ගෙන් ඉල්ලීමක් කරයි. පාසල් දරුවන් තම උවමනාවන් වෙනුවෙන් වැරදි මාර්ගයේ රැගෙන යාමෙන් වළකින ලෙසද ජනාධිපතිවරයා දේශපාලනඥයින්ගෙන් ද ඉල්ලා සිටියි‍. තලාව මහා විද්‍යාලයේ මහින්දෝදය තාක්ෂණික විද්‍යාගාරය සිසු අයිතියට පත් කිරීමේ අවස්ථාවට එක්වෙමින් ජනාධිපති මහින්ද රාජපක්ෂ මහතා මේ බව පැවසීය. එහිදී වැඩිදුරටත් අදහස් දැක්වු ජනාධිපතිවරයා සඳහන් කළේ රටේ දරු පරපුර නොමඟ ගියහොත් රට තුළ සිදුකෙරෙන සංවර්ධනයේ ඵලක් නැති බවයි. නගරයේ දරුවන් මෙන්ම ගමේ දරුවන් ද අධ්‍යාපනයෙන් ඉහළට රැගෙන යාමට වත්මන් රජය කටයුතු කළ බව සඳහන් කළ ජනාධිපතිවරයා කියා සිටියේ ඇතැමුන්ට රජයේ එම වැඩපිළිවෙළ ඉවසාගත නොහැකි කරුණක් වී ඇති බවයි.", "URL": "https://sinhala.adaderana.lk/news.php?nid=43097", "Category": null, "Parent URL": null}