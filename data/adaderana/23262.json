{"Source": "Adaderana", "Timestamp": "April 3, 2012 03:04 pm", "Headline": "කුවේට්හි මෙරට ගෘහ සේවිකාවන්ට වැටුප් වැඩිවීම් අහිමි වෙයි", "News Content": "කුවේට්හි සේවය කරන ගෘහ සේවිකාවන් වෙත ලැබීමට නියමිත වූ වැටුප් වැඩිවීම ශ්‍රී ලාංකික ගෘහ සේවිකාවන්ට හිමිනොවන බව අරාබි මාධ්‍ය වාර්තා කරයි. අදාළ වැටුප් වැඩිවීම සඳහා එරට කම්කරු බලධාරීන්ගෙන් විරෝධතා මතුවීම ඊට හේතුවී ඇති බව ද එම මාධ්‍ය වාර්තා පෙන්වාදෙයි. කුවේට්හි ශ්‍රී ලංකා තානාපති කාර්යාලය මගින් නිකුත් කරන ලද නව නීති මාලාවට සමගාමීව එරට ‍සේවය කරන ශ්‍රී ලාංකික ගෘහ සේවිකාවන්ට මෙම මස සිට ක්‍රියාත්මක වන පරිදි අවම වැටුප් වර්ධකයක් හිමිවීමට නියමිතව තිබිණි. නමුත් මෙම වැටුප් වර්ධකය කුවේට්හි ගෘහස්ත සේවා නියුක්ති කාර්යාල මගින් ප්‍රතික්ෂේප කරනු ලැබ ඇති බව අරාබි මාධ්‍ය වාර්තා සඳහන් කරයි. අදාළ වැටුප් වර්ධක යටතේ අප්‍රේල් මස 01 වන දින ක්‍රියාත්මක වන පරිදි නවක ගෘහ සේවිකාවන්ට මාසික වැටුප කුවේට් ඩිනාර් 60 සිට 75 දක්වා ද, වසර 02 ට වැඩි සේවා කාලයක් සම්පූර්ණ කර ඇති සේවිකාවන් වෙනුවෙන් කුවේට් ඩිනාර් 85 දක්වා වැටුප් වැඩිවීමක් ද හිමිවීමට නියමිතව තිබිණි. කෙසේවෙතත් මෙම නව නීති මාලාවට ගෘහස්ත සේවා නියුක්ති කාර්යාල විරෝධය පළකර ඇති අතර මේ වනවිට එම සේවිකාවන් සඳහා ඉහළ වැටුප් හිමිවන බව පෙන්වා දී තිබේ. එමෙන්ම ඇතැම් ගෘහ සේවිකාවන් ඔවුන් සේවය සඳහා යොදවන ස්ථාන වෙතින් පලා ගියහොත් ඒ සඳහා ඔවුන්ගේ සේවය ලබාගත් පිරිස් වෙත ගාස්තු ගෙවීමක් ද සිදුකිරීමට වන බව එම කාර්යාල සඳහන් කර ඇති බව අරාබි මාධ්‍ය වාර්තා පවසයි. ඒ අනුව ගෙන ඇති අදාළ වැටුප් වැඩිවීම් අවලංගු කිරීමේ තීරණය සඳහා ශ්‍රී ලංකාවේ කම්කරු අමාත්‍යවරයාගේ සහයෝගය ද හිමිව ඇති බව කුවේට්හි ගෘහස්ත සේවා නියුක්ති කාර්යාල පවසන බව එම මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=23262", "Category": null, "Parent URL": null}