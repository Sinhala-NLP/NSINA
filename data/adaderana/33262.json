{"Source": "Adaderana", "Timestamp": "April 14, 2013 04:37 pm", "Headline": " උදයන් ප්‍රහාරය මැතිවරණ ව්‍යාපාරයට පූර්වාදර්ශයක්", "News Content": "යාපනයේ උදයන් පුවත්පත් කාර්යාලයට එල්ලවූ ප්‍රහාරය ආණ්ඩුවේ මැතිවරණ ව්‍යාපාරයේ දිගුවක් විය හැකි බව ද්‍රවිඩ ජාතික සන්ධානය පවසයි. එය යාපනයේ ජන මතය නිහඬකරවීමට දැරූ උත්සාහයක් බව ද්‍රවිඩ ජාතික සන්ධානයේ මාධ්‍ය ප්‍රකාශක, පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා කියා සිටියි. යාපනයේ ජනතාව ජීවත්වන්නේ බියෙන් බවත්, දේශපාලන රැස්වීම් සඳහා එළියට බසින්නට බියක් දක්වන බවත්, ඔවුන් කුමන මොහොතේ හෝ ප්‍රචණ්ඩ ක්‍රියාවකට ගොදුරුවේයයි කල්පනා කරන බවත් මන්ත්‍රීවරයා පෙන්වාදෙයි. ප්‍රචණ්ඩත්වය වර්ධනය කරමින් ජනතාව තවදුරටත් බියට පත්කරමින් පවත්වන්නට නියමිත උතුරේ ඡන්දය කොල්ලකා ගැනීමට ආණ්ඩුව උත්සාහ කරන බවත්, ඒ සඳහා පූර්ව සූදානමක් උදයන් පුවත්පත් කාර්යාලයට පහරදීමෙන් තහවුරු වන බවත් මන්ත්‍රීවරයා කියා සිටියේ AFP පුවත් සේවයට අදහස් දක්වමිනි. අලුත් අවුරුද්ද උදාවීමට දිනක් තිබියදී යාපනය කස්තුර්යාර් වීදියේ පිහිටා ඇති උදයන් පුවත් පතේ ප්‍රධාන කාර්යාලයට ඇතුළු වූ අවිගත් තිදෙනකු අවස්ථා 4කදී වෙඩි තබමින් එහි මුද්‍රණ යන්ත්‍රයට පෙට්‍රල් දමා ගිනි තබන ලදී. ජාතික ආරක්ෂාව පිළිබඳ මාධ්‍ය මධ්‍යස්ථානයේ අධ්‍යක්ෂ ජනරාල් ලක්ෂ්මන් හුළුගල්ල මහතා කියා සිටියේ එය රජය අපහසුතාවට පත්කරනු වස් ඒ අය විසින්ම එල්ල කරගත් ප්‍රහාරයක් බවයි. උදයන් පුවත්පතේ හිමිකරු මෙන්ම පාර්ලිමේන්තු මන්ත්‍රී ඊ.සර්වනභවන් මහතා කියා සිටියේ හුළුගල්ල මහතාගේ ප්‍රකාශය ඔහුද ගොනාට ඇඳ ජනතාවද ගොනාට ඇන්දවීම සඳහා කරන ලද ප්‍රකාශයක් බවයි.", "URL": "https://sinhala.adaderana.lk/news.php?nid=33262", "Category": null, "Parent URL": null}