{"Source": "Adaderana", "Timestamp": "April 1, 2019 09:28 am", "Headline": "විකට නළුවකු යුක්‍රේන ජනාධිපතිවරණයේ පළමු අදියරේ ඉදිරියෙන්", "News Content": "වාර්තාගත අපේක්ෂකයින් ප්‍රමාණයක් ඉදිරිපත් වූ යුක්‍රේන ජනාධිපතිවරණයේ පළමු අදියර පසුගියදා නිමාවට පත් විය. පළමු වටයේදී කිසිඳු අපේක්ෂකයකු සියයට 50 ක් ඉක්මවා ඡන්ද ලබා නොගැනීම හේතුවෙන් අප්‍රේල් 21 වනදා ජනාධිපතිවරණයේ දෙවන වටය පැවැත්වීමට නියමිතයි. දේශපාලනයට කෝඩුකාරයෙකු ලෙස සැළකෙන යුක්‍රේන ප්‍රහසන නළු වොලොඩිමීර් සිලෙන්ස්කි එරට ජනාධිපතිවරණයේ පළමු අදියර ජයග්‍රහණය කර තිබේ. පළමු අදියරේදී 50%ක ප්‍රතිශතයක් ලබා ගැනීමට නොහැකි වීම හේතුවෙන් ඔහුට දෙවන අදියරේදී එරට වත්මන් ජනාධිපති පෙට්‍රෝ පොරෂෙන්කෝ සමඟ ලබන 21 වැනිදා තරග කිරීමට සිදුවනු ඇත. ඡන්ද ගණන් කිරීම අවසානයේ වොලොඩිමීර් සිලෙන්ස්කිට 30.4%ක ප්‍රතිශතයක් ලැබී තිබුණු අතර පෙට්‍රෝ පොරෂෙන්කෝට හිමිව තිබුණේ, 17.8%ක ප්‍රතිශතයක් පමණයි. ජනාධිපතිවරණ ඡන්ද විමසීමට පෙර කරන ලද මත විමසුම් අනුව වොලොඩිමීර් සිලෙන්ස්කි ජයග්‍රහණය කරනු ඇති බව අනුමාන කෙරුණි. 41 හැවිරිදි සෙලෙන්ස්කි දශක දෙකක් පමණ විකට නළුවකු ලෙස කටයුතු කළේය. ඔහුගේ විශේෂඥභාවය වූයේ දේශපාලන උපහසය සම්බන්ධව යි. ඔහු මැතිවරණයට ඉදිරිපත් වන්නේ දූෂණ විරෝධී පදනමකින් වන අතර විශේෂයෙන්ම සාම්ප්‍රදායික දේශපාලකයන් පිළිබඳ ජනතාවගේ ඇති අප්‍රසාදය ඔහුගේ ජනප්‍රියත්වයට ප්‍රධානම හේතුවක් වේ. කෙසේ වෙතත් ලෝක දේශපාලනය පිළිබඳව විශ්ලේෂණය කර බැලීමේදී ඉතාලියේ තරු පහේ ව්‍යාපාර සහ අමෙරිකානු ජනාධිපති ඩොනල්ඩ් ට්‍රම්ප් බලයට පත් වූ අවස්ථාවේ මෙන් සිලෙන්ස්කි ජයග්‍රහණයද යුක්‍රේනය තුළ මහජන කෝපය උත්සන්න වීමට හේතු විය හැකි බවයි විචාරකයින් පෙන්වා දෙන්නේය.", "URL": "https://sinhala.adaderana.lk/news.php?nid=107118", "Category": null, "Parent URL": null}