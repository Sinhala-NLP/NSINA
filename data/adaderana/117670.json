{"Source": "Adaderana", "Timestamp": "August 28, 2019 11:39 am", "Headline": "කෝවිලක තේරු උත්සවයකින් පසුව බහින්බස් වීමක්-3ක් රෝහලට", "News Content": "හින්දු කෝවිලක තේරු උත්සවයකින් පසු කහ දියර ඉසිමේ අවස්ථාවේදී ඇතිවු බහින්බස් වීමකින් පසු ඇතිවු ගැටුමක් නිසා පුද්ගලයින් තිදෙනෙක් තුවල ලබා වටවල රජයේ දිස්ත්‍රික් රෝහලට ඇතුලත් කළ බව වටවල පොලීසිය පවසයි. වටවල පොලිස් වසමට අයත්, ආග්‍රඔය තේ වතුයායේ හින්දු කෝවිලක ඊයේ(27) දහවල් පැවති ආගමික උත්සවයකින් අනතුරුව “කහ දියර ඉසීමේ” චාරිත්‍රය සිදු කරද්දී දෙපිරිසක් අතර ඇතිවූ බව පවසන බහින් බස් වීමක් මුල් කරගෙන එදින රාත්‍රී 07.00ට පමණ පිරිසක් එක් පුදගලයෙකුගේ නිවසට පැමිණ පොලු මුගුරුවලින් පහර දී ඇති බව වාර්තා වෙයි. එම ගැටුමකදී බරපතළ තුවාල ලැබූ පුද්ගලයෙක් වටවල ප්‍රාදේශීය රෝහල වෙත ඇතුලත් කිරීමෙන් පසුව වැඩිදුර ප්‍රතිකාර සඳහා නාවලපිටිය රජයේ මූලික රෝහල වෙත යවා ඇති බව අද දෙරණ වාර්තාකරු පවසයි. මෙම ගැටුමට සම්බන්ධ තුවාල ලබා සිටින පුද්ගලයන් දෙදෙනෙක් වටවල ප්‍රාදේශීය රෝහලේ නේවාසිකව ප්‍රතිකාර ලබන බව වටවල පොලීසිය කියයි. පොලු මුගුරුවලින් පහර දීම නිසා බරපතළ තුවාල ලබා නාවලපිටිය මූලික රෝහල වෙත මෙසේ ඇතුලත් කර ඇත්තේ, වටවල, සෙන්ටේරියන් තේවතුයායේ පදංචි පුදගලයෙකි. සිද්ධිය සම්බන්ධයෙන් වටවල පොලීසිය වැඩිදුර පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=117670", "Category": null, "Parent URL": null}