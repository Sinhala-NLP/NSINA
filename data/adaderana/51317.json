{"Source": "Adaderana", "Timestamp": "May 13, 2015 09:54 pm", "Headline": "සෑම අංශයක්ම දේශපාලනය මත රඳා නොපවතින යුගයක් ඇති කරනවා ", "News Content": "සෑම අංශයක්ම දේශපාලනය මත රඳා නොපවතින ස්වාධීනව ක්‍රියාත්මක වන යුගයක් ඇති කිරීම තම අරමුණ බව ජනාධිපති මෛත්‍රීපාල සිරිසේන මහතා පවසයි.අධ්‍යාපන, සෞඛ්‍ය, සමාජයීය සහ යටිතලපහසුකම් වැනි බොහෝ අවශ්‍යතාවන් වලදී දේශපාලනඥයන් පිටුපස ගොස් එම අවශ්‍යතා ඉටුකරගැනීමේ ක්‍රම වේදයක් මේ වන විට රට තුළ ගොඩ නැගී තිබෙන වාතාවරණයක් දක්නට ඇති බව ජනාධිපතිවරයා පෙන්වා දෙයි. මුදල්, සම්පත් සහ වෙනත් පහසුකම් අවශ්‍යතාව මත සෑම ජනකොටසකටම බෙදී යායුතු බව මෛත්‍රීපාල සිරිසේන මහතාගේ අවධාරණය කරයි.අද පෙරවරුවේ ජනාධිපති ලේකම් කාර්යාලයේ දි අලුත් පරපුර සංවිධානය සමග පැවති සාකච්ඡාවකදී ජනාධිපතිවරයා මෙම අදහස් පල කර ඇත. මේ අතර පසුගිය ආණ්ඩුව සමයේ නවතා දැමු කලාකරුවන් සහ වෘතිකයන් වෙනුවෙන් උසස් අධ්‍යාපන ශිෂ්‍යත්ව ලබාදීමේ වැඩපිළිවෙළ යළි ක්‍රියාත්මක කිරීමට අවශ්‍ය කටයුතු සොයාබලන ලෙස ද ජනාධිපති මෛත්‍රීපාල සිරිසේන මහතා එහිදි නිලධාරීන්ට උපදෙස් ලබාදී තිබේ.", "URL": "https://sinhala.adaderana.lk/news.php?nid=51317", "Category": null, "Parent URL": null}