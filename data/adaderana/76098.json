{"Source": "Adaderana", "Timestamp": "August 8, 2017 04:45 pm", "Headline": "  ඉන්දීය ධීවරයින් 49ක් අත්අඩංගුවට", "News Content": "මෙරට මුහුදු සීමාවේ නීති විරෝධීව ධීවර කටයුතුවල නිරත වූ ඉන්දීය ධීවරයින් 49 දෙනෙකු නාවික හමුදාව විසින් අත්අඩංගුවට ගෙන තිබේ.උතුරු නාවික විධානයට හා වෙරළාරක්ෂක දෙපාර්තමේන්තුවට අයත් මුර සංචාරක වේග ප්‍රහාරක යාත්‍රා ඊයේ රාත්‍රියේ සහ අද උදෑසන සිදුකළ මුර සංචාරවලදී උතුරු මුහුදු සීමාවේ නීති විරෝධීව ධීවර කටයුතුවල නිරත වූ මෙම ධීවරයින් අත්අඩංගුවට ගෙන ඇති බව සඳහන්ය.ඩෙල්ෆ් දූපතට වයඹ දෙසින් වූ මුහුදු ප්‍රදේශයේදී සහ කෝවිලන්තුඩුවට උතුරු දෙසින් වූ මුහුදු ප්‍රදේශයේදී මෙම ධීවරයින් අත්අඩංගුවට ගෙන ඇති අතර එහිදී ඔවුන් පැමිණි යාත්‍රා 12 ක්ද නාවික හමුදාව බාරයට ගෙන තිබේ.මෙම ඉන්දීය ධීවරයින් තහනම් පන්න ක්‍රම භාවිත කරමින් ධීවර කටයුතුවල නිරත වෙමින් සිටි බව නාවික හමුදාව සඳහන් කළේය.අත්අඩංගුවට ගත් ධීවරයින් 49 දෙනා සහ යාත්‍රා ඉදිරි නීතිමය කටයුතු සඳහා යාපනයේ සහකාර ධීවර අධ්‍යක්ෂ කාර්යාලය වෙත බාරදීමට නියමිත බව නාවික හමුදාව පැවසුවේය.", "URL": "https://sinhala.adaderana.lk/news.php?nid=76098", "Category": null, "Parent URL": null}