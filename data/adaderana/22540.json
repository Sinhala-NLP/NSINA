{"Source": "Adaderana", "Timestamp": "March 2, 2012 08:40 pm", "Headline": "රටවල් 47 ට ලියූ බව සම්බන්ධන් පිළිගනියි", "News Content": "ජීනිවාහි පැවැත්වෙන මෙවර එක්සත් ජාතීන්ගේ සංවිධානයේ මානව හිමිකම් සැසිවාරය සඳහා සහභාගි නොවූව ද ද්‍රවිඩ ජනතාවගේ අයිතිවාසිකම් දිනාගැනීම සඳහා වන අරගලය තවදුරටත් ඉදිරියට ගෙන යන බව ද්‍රවිඩ ජාතික සන්ධානයේ පාර්ලිමේන්තු කණ්ඩායම් නායක ආර්. සම්බන්ධන් මහතා පවසයි. ‍ මීට ප්‍රථම ජීනිවා සමුළුවට තමන් සහභාගි නොවන බවට සම්බන්ධන් මහතා විසින්ම ප්‍රකාශයක් සිදුකර තිබුණ ද පසුව එම සන්ධානයේම තවත් මන්ත්‍රීවරුන් පිරිසක් ඒ සම්බන්ධව එකඟතාවය පළනොකිරීම නිසා අදාළ තීරණය සම්බන්ධව යම් මතභේදකාරී තත්ත්වයක් පැන නැගී තිබිණි. ‍ එසේවුවද අද(02) ද්‍රවිඩ ජාතික සන්ධානයේ දේශපාලන මණ්ඩලය පැවැත්වූ රැස්වීමේ දී ජීනිවා සමුළුවට සහභාගි නොවීමට ගනු ලැබූ තීරණය එලෙසින්ම ක්‍රියාත්මක කරන බවට තීන්දු වී තිබේ. ‍ ජීනිවා සමුළුව සඳහා සහභාගි වන රටවල් 47 ට ද්‍රවිඩ ජාතික සන්ධානයේ ස්ථාවරය පැහැදිලි කරමින් ආර්. සම්බන්ධන් මහතාගේ අත්සනින් යුතුව ලිපියක් යොමුකර ඇති බවට කරුණු හෙළිදරව් වුවද ඒ පිළිබඳව ප්‍රසිද්ධ ප්‍රකාශයක් කිරීමෙන් සම්බන්ධන් මහතා වැළකී සිටියේය. ‍ එහෙත් අද පැවති දේශපාලන මණ්ඩල රැස්වීමෙන් අනතුරුව තමන් විසින් ජිනීවා සමුළුව නියෝජනය කරන රටවල් 47 ට ලිපියක් යොමුකළ බව ඔහු නිල වශයෙන් පිළිගන්නා ලදී. ‍ ශ්‍රී ලංකාවේ සිදුවූ බව කියන යුද අපරාධ සම්බන්ධව නිසි පරීක්ෂණයක් සිදුකිරීමට ශ්‍රී ලංකාව අපොහොසත් වූ බවත්, ඒ සම්බන්ධව ශ්‍රී ලංකා රජය තවමත් පියවර නොගන්නා බවත් එම ලිපියෙන් ඒ මහතා පෙන්වා දී ඇත. ‍ එමෙන්ම මේ සම්බන්ධව ජිනීවා මානව හිමිකම් සමුළුවේ දී වගවීම සම්බන්ධව ප්‍රශ්න කළ යුතු බවත්, ශ්‍රී ලංකාවේ දෙමළ ජනතාව වෙනුවෙන් නීතියේ අභිලාෂයන් මුදුන්පත් කරගැනීමට ශ්‍රී ලංකා රජය යොමුකරන ලෙසත් එම ලිපියෙන් වැඩිදුරටත් ඉල්ලා තිබේ.", "URL": "https://sinhala.adaderana.lk/news.php?nid=22540", "Category": null, "Parent URL": null}