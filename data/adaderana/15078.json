{"Source": "Adaderana", "Timestamp": "March 26, 2011 08:47 am", "Headline": "පෑලියගොඩ මත්ස්‍ය වෙළෙඳ‍පොළ අද විවෘත වෙයි", "News Content": "පෑලියගොඩ මත්ස්‍ය තොග වෙළෙඳ‍පොළ අද(26) පස්වරුවේ ජනාධිපති මහින්ද රාජපක්ෂ මහතාගේ ප්‍රධානත්වයෙන් විවෘත කෙරෙයි. අතරමැදියන්ගෙන් තොරව අඩුමිලට පාරිභෝගිකයින් වෙත මාළු ලබාදීම මෙහි මූලික අරමුණ බව ධීවර හා ජලජ සම්පත් අමාත්‍ය රාජිත සේනාරත්න මහතා පවසයි. අප්‍රේල් 02 වන දින සිට එහි වැඩ කටයුතු ආරම්භ කරන බවත්, ඒ අනුව ශාන්ත ජෝන් මත්ස්‍ය වෙළඳපොළ වසා දමන බවත් ඔහු ප්‍රකාශ කළේය. එම වෙළඳපො‍ළ රාජ්‍ය ආරක්ෂක අමාත්‍යාංශය මගින් පවරාගනු ලබන බවත්, එහි සියලුම වෙළෙඳුන් පෑලියගොඩ වෙළඳපොළෙහි ඉඩ ලැබෙන බව අමාත්‍යවරයා සඳහන් කරයි. මේ අතර තවත් ලාංකික ධීවරයින් දෙදෙනෙකු සෝමාලියානු මුහුදු කොල්ලකරුවන‍්ගේ අත්අඩංගුවේ පසුවන බව වාර්තා වේ. පසුගිය ජනවාරි මාසයේ 12 දෙනෙකුගෙන් යුතු ධීවරයින් කණ්ඩායමක් සෝමාලියානු මුහුදු කොල්ලකරුවන් විසින් පැහැර ගැනුණි. ඔවුන්ගෙන් දස දෙනෙකු නිදහස් කෙරුණු අතර සෙසු දෙදෙනා තවදුරටත් මුහුදු කොල්ලකරුවන් භාරයේ පසුවන බවට වාර්තා වේ.", "URL": "https://sinhala.adaderana.lk/news.php?nid=15078", "Category": null, "Parent URL": null}