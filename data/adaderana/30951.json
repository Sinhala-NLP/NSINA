{"Source": "Adaderana", "Timestamp": "January 21, 2013 05:13 pm", "Headline": "දෝෂාභියෝග පෙත්සම් විභාගයට අග විනිසුරු ලවා විනිසුරුවන් පත්කිරීමට විරුද්ධයි!", "News Content": "ශිරාණි බණ්ඩාරනායක හිටපු අගවිනිසුරුවරියට එරෙහි දෝෂාභියෝග යෝජනා විභාග කිරීම සඳහා පත් කළ ‍පාර්ලිමේන්තු තේරීම්කාරක සභාව හා පාර්ලිමේන්තු ස්ථාවර නියෝග 78/ඒ වගන්තියට එරෙහිව ඉදිරිපත් කරනු ලැබු පෙත්සම් 4ක් අද (21) ශ්‍රේෂ්ඨාධිකරණයේදී සලකා බැලිණ. ඒ නිමල් ගාමිණී අමරතුංග, පී ඒ රත්නායක හා එස්. ඊවා වනසුන්දර යන විනිසුරු මඩුල්ල හමුවේදීය. මේ පෙත්සම්කරුවන් සිව්දෙනා වෙනුවෙන් පෙනී සිටි නීතිඥයින් කියා සිටියේ අගවිනිසුරු ලෙස මොහාන් පීරිස් මහතා පත් කිරීම නීති විරෝධි අතරම එම පත්වීම පිළිනොගන්නා බවයි. මෙම පෙත්සම් 4ක විභාග කිරීම සඳහා පූර්ණ බල ඇති විනිසුරු මඩුල්ලක් පත් කිරීමට අගවිනිසුරුවරයාට‍ මෙම පෙත්සම් යොමු කරන ලෙස නියෝජ්‍ය සොලිසිටර් ජනරාල් ශවින්ද්‍ර ප්‍රනාන්දු මහතා ඉල්ලා සිටි අවස්ථාවේදී ඔවුන් එසේ පවසන ලදී. ඊට විරුද්ධ වූ නීතිඥයින් කියා සිටියේ ඔවුන් අගවිනිසුරු ලෙස මොහාන් පීරිස් මහතාගේ පත්වීම පිළිනොගන්නා අතරම එම පත්වීම නීත්‍යානූකූලව සිදුව නැති බවත් ඔවුන් පිළිගන්නේ ශ්‍රේෂ්ඨාධිකරණය හා අභියාචනාධිකරණය දී ඇති තීන්දු 2ක බවයි. ඒ අනුව මෙම පෙත්සම් 4 විභාග කිරීමට පූර්ණ බල ඇති විනිසුරුවන් 5දෙනෙකුගෙන් සමන්විත විනිසුරු මඩුල්ලක් පත්කිරීමට මොහාන් පීරිස් මහතාට නිසි බලයක් නොමැති බව ඔවුන් පෙන්වාදෙන ලදී. ඔවුන් වැඩිදුරටත් කියා සිටියේ මේ සම්බන්ධයෙන් මීට කලින් නීතිපතිවරයා මෙවැනි ස්ථාවරයක් ගන්නා බව කියා නොසිටි බවයි. එසේම මේ සම්බන්ධයෙන් කිසිදු දැනුම්දීමක් පෙත්සම්කාර පාර්ශවය වෙනුවෙන් නොකළ බවත් කෙසේ වෙතත් ඔවුන්ගේ අදහස අනුව මෙහි සිටින මොහාන් පීරිස් මහතා නීත්‍යානූකූලව පත්කරන ලද අගවිනිසුරුවරයෙක් නොවේ යැයි එම නීතිඥයින් පවසන ලදී. මෙහිදී නියෝජ්‍ය සොලිසිටර් ජනරාල් ශවීන්ද්‍ර ප්‍රනාන්දු මහතා නීතිපතිවරයා වෙනුවෙන් පැවසුවේ ඔවුන් එසේ කියන්නේ නම් මෙම අධිකරණයත් පිළිගත නොහැකි බවයි. කෙසේ වෙතත් විනිසුරු මඩුල්ලක් පත්කිරීම සඳහා අධිකරණයේ අගවිනිසුරු ලෙස දැනට සිටින මොහාන් පීරිස් මහතාට එය යොමු කිරීමට විරුද්ධ බව පෙත්සම්කාර පාර්ශවය වෙනුවෙන් පෙනී සිටි නීතිඥයින් පවසන ලදී. මෙහිදී නියෝජ්‍ය සොලිසිටර් ජනරාල්වරයා කියා සිටියේ එසේ නම් තමන් සෘජුවම අගවිනිසුරුවරයාගෙන් මෙම ඉල්ලීම කරන බවයි. එහෙත් එහිදී ඊට විරුද්ධ වු පෙත්සම්කරුවන්ගේ නීතිඥයින් එසේ ඉල්ලා සිටීමට නීතියෙන් නියෝගාත්මක අවසරයක් නොමැති බව පවසන ලදී. කෙසේ වෙතත් අධිකරණයේ ලේඛකාධිකාරිවරයාට නියෝග කරමින් විනිසුරුවන් පැවසුවේ අගවිනිසුරු මොහාන් පීරිස් මහතා ලියකියවිලි හා වාර්තා ඉල්ලා සිටි අවස්ථාවක ඒවා ඔහුට යොමුකරන‍ ලෙසයි.", "URL": "https://sinhala.adaderana.lk/news.php?nid=30951", "Category": null, "Parent URL": null}