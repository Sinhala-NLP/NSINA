{"Source": "Adaderana", "Timestamp": "October 16, 2017 11:18 am", "Headline": "අසාර්ථක වුවන් ඉවත් කර ශක්තිමතුන් බිහි කරනවා", "News Content": "ශ්‍රී ලංකා නිදහස් පක්ෂයේ සිටින අසාර්ථක සංවිධායකවරු මේ දිනවල ඉවත් කරමින් ශක්තිමත් සංවිධායකවරුන් පත් කිරීමේ වැඩපිළිවෙලක් ක්‍රියාත්මක කර ඇති බව බස්නාහිර පළාත් ප්‍රධාන අමාත්‍ය ඉසුර දේවප්‍රිය මහතා පවසයි. ඊයේ(15) කොළඹ පැවති උත්සවයකින් අනතුරුව මාධ්‍ය වෙත අදහස් දක්වමින් අමාත්‍යවරයා මෙම අදහස් පළ කළේය. එළඹෙන පළාත් පාලන මැතිවරණයට හා 2020 ජනාධිපතිවරණයට තරග කිරීමට ශක්තිමත් සංවිධායකවරුන් පිරිසක් අවශ්‍ය බවත්, ඒ සඳහා අවශ්‍ය කටයුතු සම්පාදනය කිරීම සිය වගකීමක් වන බවත් ප්‍රධාන අමාත්‍යවරයා මෙහිදී වැඩිදුරටත් කියා සිටියේය. කෙසේ වෙතත් පසුගිය 2015 ජනාධිපතිවරණයේ දී මහින්ද රාජපක්ෂ මහතා පරාජය වුයේ නම් අද ඒකාබද්ධ විපක්ෂයේ බොහෝ මන්ත්‍රීවරු පාර්ලිමේන්තුව තුළ නොමැති බවත්, අද එම පිරිස එලෙස ජයග්‍රහණය කළ ද නොපිපෙන පොහොට්ටුවක් වෙනුවෙන් සටන් කරන බව ද ඉසුර දේවප්‍රිය මහතා කියා සිටියේය.", "URL": "https://sinhala.adaderana.lk/news.php?nid=78770", "Category": null, "Parent URL": null}