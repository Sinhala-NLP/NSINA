{"Source": "Adaderana", "Timestamp": "September 23, 2018 09:27 pm", "Headline": "ජල සම්පත් කළමනාකරණයේ ගැටළු විසඳන්න ජාතික කමිටුවක්", "News Content": "නගර සැලසුම් හා ජල සම්පාදන අමාත්‍යාංශය එක්ව ජාතික ජලසම්පාදන හා ජලපවහන මණ්ඩලය විසින් සංවිධානය කරන ලද “බීමට ජලය සඳහා ජල සම්පත් කළමනාකරණය හා බෙදා ගැනීම” පිළිබඳ වැඩමුළුවක් අද (23) කොළඹදි පැවැත් විය. පානීය ජල නිෂ්පාදනයට අවශ්‍ය ජල මූලාශ්‍රයන් තෝරා ගැනීම මෙන්ම ජල සම්පත් කළමනාකරණයේ දී මතුවන ගැටලු නිරාකරණය කිරීම පිළිබඳව ජල සම්පත් කළමනාකරණය කිරීමේ කටයුතුවල නිරත වී ඇති රාජ්‍ය ආයතනයන්වන මහවැලි අධිකාරිය ,වාරිමාර්ග දෙපාර්තමේන්තුව සහ ජල සම්පාදන හා ජලපවහන මණ්ඩලය අතර අවබෝධතා දියුණු කර ගැනීමේ අරමු‍ණෙන් මෙම වැඩමුළුව පැවැත්වුණේය. මෙම වැඩමුළුවෙ දී ජල සම්පත් සැලසුම්කරණය හා සම්බන්ධිකරණයෙහි අවශ්‍යතාව,ජල සම්පත් කළමනාකරණයේ ඉතිහාසය,ඒකාබද්ධ ජල සම්පත් කළමනාකරණය,ජල සම්පත් කළමනාකරණය හා බෙදාහැරීම,ශ්‍රී ලංකාවේ ජල සම්පත් කළමනාකරණය යන මාතෘකාවලින් කරුණු සාකච්ඡා කතර ඇත. අනතුරුව මේ සඳහා කටයුතු කිරීමට විශේෂ ක්‍රියාකාරී කමිටුවක් ද පත්කර ගෙන ඇති බව වාර්තා වේ.", "URL": "https://sinhala.adaderana.lk/news.php?nid=96608", "Category": null, "Parent URL": null}