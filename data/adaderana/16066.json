{"Source": "Adaderana", "Timestamp": "May 13, 2011 08:21 am", "Headline": "ඩෙයාඩෙවිල්ස් පරදා සුපර් කිංග්ස් ජය ලබයි", "News Content": "ඉන්දීය ප්‍රිමියර් ලීග් ක්‍රිකට් තරගාවලියේ ඊයේ(12) පැවති තවත් තරගයකින් දිල්ලි ඩෙයාඩෙවිල්ස් කණ්ඩායම පරදවා ලකුණු 18 ක ජයක් හිමිකරගැනීමට චෙන්නායි සුපර් කිංග්ස් කණ්ඩායම සමත්විය. තරගයේ කාසියේ වාසිය දිනූ චෙන්නායි කණ්ඩායම පළමුව පන්දුවට පහරදීමට තීරණය කරනු ලැබීය. ඒ අනුව නියමිත පන්දුවාර 20 අවසානයේ කඩුලු 4 ක් දැවී ඔවුන් ලකුණු 176 ක් ලබාගත්තේය. එහිදී නායක මහේන්ද්‍ර සිං දෝනි ලකුණු 63 ක් සහ සුබ්‍රමනියම් බඩ්‍රිනාත් ලකුණු 55 ක් ලබාගැනීමට සමත්විය. පිළිතුරු ඉනිම සඳහා පිටියට පිවිසි දිල්ලි කණ්ඩායමට නියමිත පන්දුවාර 20 අවසානයේ කඩුලු 6 ක් දැවී ලබාගත හැකිවූයේ ලකුණු 158 ක් පමණි. දිල්ලි කණ්ඩායම වෙනුවෙන් ඉර්ෆාන් පතාන් නොදැවී ලකුණු 44 ක් ලබාගනු ලැබීය.", "URL": "https://sinhala.adaderana.lk/news.php?nid=16066", "Category": null, "Parent URL": null}