{"Source": "Adaderana", "Timestamp": "July 13, 2019 03:53 pm", "Headline": "පුංචි ලෝකාන්තය බලන්න ආපු තරුණ පිරිසකට බඹර ප්‍රහාරයක්-5ක් රෝහලට", "News Content": "පස්සර පිටමාරුව, රෝබේරිය වතුයායේ පිහිටි පුංචි ලෝකාන්තය නැරඹීමට පැමිණි පිරිසකට එල්ල වූ බඹර ප්‍රහාරයක් හේතුවෙන් කාන්තාවන් තිදෙනෙකු ඇතුළු පස් දෙනෙකු රෝහලට ඇතුළත් කර ඇතැයි මඩොල්සිම පොලීසිය පවසයි. අද (13) දහවල් මෙම බඹර ප්‍රහාරයක් එල්ල වී ඇති බව අද දෙරණ වාර්තාකරු පවසයි. මෙලෙස රෝහල් ගත කර ඇත්තේ කොළඹ, වත්තල, කඳාන හා ඒ අවට ප්‍රදේශවල සිට ලෝකාන්තය නැරඹීම සඳහා පැමිණී වයස අවුරුදු 20-30 පසුවන තරුණ පිරිසකි. පැමිණි පිරිසේ නව දෙනෙකු බඹර ප්‍රහාරයට ලක්ව ඇති අතර ඉන් තුවාල ලැබූ කාන්තාවන් තිදෙනෙකු හා පිරිමි දෙදෙනෙකු රෝහල්ගත කර ඇති අතර සෙසු පිරිසට රෝහලේ බාහිර රෝගී අංශයෙන් ප්‍රතිකාර ලබාදී ඇති බව වාර්තා වෙයි. බඹරුන් ඇවිස්සීමට නිශ්චිත හේතුවක් අනාවරණය වී නැතත් එම ප්‍රදේශයේ ගස්වල ඇති බඹර කූඩුවකට උකුස්සෙක් පහර දීමෙන් මෙම ප්‍රහාරය එල්ල වන්නට ඇති බවට සැකකරයි. මීට සති දෙකකට පමණ පෙර ද පිටමාරුව කුඩා ලෝකාන්තය නැරඹීමට පැමිණි රිසක් මේ අයුරින්ම බඹර ප්‍රහාරයකට ලක්ව රෝහල් ගත වී ප්‍රතිකාර ලබන්නට සිදුවිය. සිද්ධිය සම්බන්ධයෙන් මඩොල්සිම පොලීසිය පරීක්ෂණ පවත්වයි.", "URL": "https://sinhala.adaderana.lk/news.php?nid=114058", "Category": null, "Parent URL": null}