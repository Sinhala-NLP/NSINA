{"Source": "Adaderana", "Timestamp": "January 30, 2010 11:19 am", "Headline": "යාපනයට කොංසල් කාර්යාලයක්", "News Content": "යාපනය අර්ධද්වී‍පයේ කොංසල් කාර්යාලයක් පිහිටුවීම කෙරෙහි ඉන්දීය රජයේ අවධානය යොමුව තිබේ. යුධ ගැටුම් ‍හේතුවෙන් බිඳ වැටුණු ප්‍රදේශ යළි ගොඩනැගීම සඳහා සහන සැලසීමේ වැඩපිළිවෙල ශක්තිමත් කිරීමේ අරමුණින් නවදිල්ලි පාලනය මෙම තීරණය ගෙන ඇති බව විදෙස් මාධ්‍ය සඳහන් කරයි. එල්.ටී.ටී.ඊ සංවිධානය පරාජය කිරීමෙන් පසු ගොඩනැගී ඇති සාමකාමී පරිසරය තුළ අවතැන් ජනතාව නගා සිටුවීම වේගවත් කිරීමට සහය දැක්වීම ද මෙම ක්‍රියාමාර්ගය ගැනීමට හේතු වී තිබේ. මේ පිළිබඳ වූ යෝජනාව ශ්‍රී ලංකා රජය වෙත ඉදිරිපත් කර ඇති බව ඉන්දීය මාධ්‍ය වාර්තා සඳහන් කරයි. මානූෂීය මෙහෙයුමෙන් පසු උතුරු නැගෙනහිර යළි නගා සිටුවීම සඳහා ඉන්දීය රජය විශාල දායකත්වයක් ලබා දුන් අතර ජනාධිපති මහින්ද රාජපක්ෂ මහතා යටතේ ජාතික අර්බුදයට දේශපාලන විසඳුමක් ලබා දෙනු ඇතැයි ද ඔවුන් අපේක්ෂා කරයි.", "URL": "https://sinhala.adaderana.lk/news.php?nid=6350", "Category": null, "Parent URL": null}