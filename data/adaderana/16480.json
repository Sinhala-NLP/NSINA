{"Source": "Adaderana", "Timestamp": "June 2, 2011 09:43 am", "Headline": "ඝාතනයේ වගකීම රජය බාරගත යුතුයි -අන්තර් සේවක සංගමය", "News Content": "කටුනායක නිදහස් වෙළෙඳ කලාප සේවකයාගේ ඝාතනයට එරෙහිව අද(02) දිවයින පුරා විරෝධතා ව්‍යාපාරයක් දියත් කරන බව අන්තර් සමාගම් සේවක සංගමය පවසයි. මෙම ඝාතනයේ වගකීම රජය බාරගත යුතු බව එහි සභාපති වසන්ත සමරසිංහ මහතා සඳහන් කළේය. අද දවස තුළ සියලුම පෞද්ගලික ආයතන ඉදිරිපිට කළු කොඩි ඔසවා විරෝධතාවය දැක්වීමට කටයුතු කරන බව ඔහු පෙන්වාදුන්නේය. මෙම කලාප සේවකයාගේ ඝාතනය සම්බන්ධව වහාම මැදිහත්ව සාධාරණය ඉෂ්ට කළ යුතු බව අවධාරණය කර සිටින බව ද සමරසිංහ මහතා කියා සිටියේය. සිය සගයාගේ මරණය වෙනුවෙන් විරෝධතාවය දැක්වීමට එක්වන ලෙස රටේ සමස්ත වැඩකරන ජනතාවගෙන් ඉල්ලා සිටින බව හෙතෙම වැඩිදුරටත් ඉල්ලා සිටියේය. කෙසේ වෙතත් ඇතැමුන් දේශපාලනික අරමුණු වෙනුවෙන් මෙරට වැඩකරන ජනතාව පොළඹවා ගැනීමට උත්සාහ දරන බව දිගින් දිගටම රජය අවධාරණය කරයි. සැබෑ ජනතාවාදී රජයක් ලෙස කිසිදු ප්‍රතිපත්තියක් ජනතා අකමැත්ත මත බලෙන් පැටවීමට රජය සුදානම් නොවන බව ද රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් පවසයි. ඇතැම් දේශපාලන බලවේග අහිංසක සේවකයින් බිල්ලට දී රට අස්ථාවර තත්ත්වයට පත්කිරීමට මාන බලන බව එම නිවේදනයේ වැඩිදුරටත් සඳහන් වේ. පසුගියදා කටුනායක දී පැවති සේවක විරෝධතාවට පිටස්තර පුද්ගලයින් සහභාගී කරවාගෙන ඇති බවට ආරක්ෂක අංශ මේ වන විටත් තොරතුරු අනාවරණය කරගෙන ඇති බව ද ප්‍රවෘත්ති දෙපාර්තමේන්තුව නිකුත් ක‍ළ නිවේදනයේ සඳහන්ය. මෙවන් කඩාකප්පල්කාරී ක්‍රියා හඳුනාගැනීම සඳහා ආරක්ෂක අංශ, කටුනායක ආයෝජන කළාප සේවකයින්ගේ හා ජනතාවගේ සහය පතන බව එම නිවේදනයෙන් වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=16480", "Category": null, "Parent URL": null}