{"Source": "Adaderana", "Timestamp": "July 10, 2011 02:48 pm", "Headline": " ශ්‍රී ලාංකික බිරිඳ ඝාතනය කළ අමෙරිකානුවා අත්අඩංගුවේ", "News Content": "තමාගේ ශ්‍රී ලාංකික බිරිඳ ඝාතනය කොට ඇගේ මළ සිරුර සෞදි රාජ්‍යයේ කෙත්යායක් අසල දමා ගිය අමෙරිකානු ජාතිකයෙකු එරට පොලීසිය විසින් අත්අඩංගුවට ගෙන ඇති බව විදෙස් මාධ්‍ය උපුටා දක්වයි. රියාද් නගරයට ආසන්න කාර්ජ් ප්‍රදේශයේ ප්‍රින්ස් සුල්තාන් ගුවන්කඳවුරේ රාජකාරියේ නිරතව සිටි ඇය අතුරුදහන්ව ඇති බව එරට පොලීසියට දැනුම්දීමෙන් අනතුරුව ඇගේ දුරකථනයේ අවසන්වරට සටහන්ව තිබූ සැමියාගේ අංකය බැවින් ඒ ඔස්සේ විමර්ශන කටයුතු මෙහෙයවීමට පොලීසිය පෙළඹුණු බව වාර්තාවේ. කෙසේ වෙතත් සැකපිට අත්අඩංගුවට ගනු ලැබූ ඇගේ සැමියා තමා විසින් එකී මරණය සිදුකළ බවට වරද පිළිගෙන ඇතැයි සෞදි මාධ්‍ය කියා සිටියි. මෙම ශ්‍රී ලාංකික කාන්තාව ප්‍රින්ස් සුල්තාන් ගුවන්කඳවුරේ කාර්මික අංශයේ සේවය කළ බවත්,ඇගේ අමෙරිකානු සැමියාද ‍එකී ආයතනයේම සේවකයෙකු බවත් කියැවේ. මෙම මරණයට අදාළව ඇමෙරිකානු ජාතිකයාගේ මිතුරෙකුද ඝාතනයට සහය දුන් බවට සැකපිට අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=17312", "Category": null, "Parent URL": null}