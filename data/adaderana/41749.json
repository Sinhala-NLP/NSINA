{"Source": "Adaderana", "Timestamp": "March 12, 2014 09:35 pm", "Headline": " කඩ්ඩ පොලිෂ් කරගන්න ආව පොලිස් කොස්තාපල් හෘදයාබාධයකින් මරුදකියි", "News Content": "කුණ්ඩසාලේ පොලිස් අභ්‍යාස විද්‍යාලයේ පවත්වා ගෙන යන ඉංග්‍රීසි පාඨමාලාවක් හැදැරීම සදහා ඇතුළත් වී සිටි පොලිස් කොස්තාපල්වරයෙකු හදිසි හෘදයාබාදයකින් මිය ගොස් ඇත. අද (12) සවස මෙම මරණය සිදුවී ඇති බව අද දෙරණ වාර්තාකරු පවසයි. මිය ගොස් ඇත්තේ අනුරාධපුර පොලිස් කොට්ඨාශයේ විශේෂ කාර්යංශයට අනියුක්තව සේවය කරමින් සිටි පොලිස් කොස්තාපල් 71126 කමල් රාජපක්ෂ (35) නම්වූ අයෙකි. කුණ්ඩසාලේ පොලිස් අභ්‍යාස විද්‍යාලයේ පැවැත්වෙන ත්‍රෛමාසික ඉංග්‍රීසි පාඨමාලාව සඳහා නිලධාරීන් 198 දෙනෙකු ඇතුළත්ව සිටින අතර එහි ප්‍රධාන පොලිස් පරීක්ෂකවරුන්,පොලිස් පරීක්ෂකවරුන් සහ සෙසු නිලධාරීහුද වෙති. මෙම කණ්ඩායමට පොලිස් කාන්තාවන්ද ඇතුළත් වන අතර ඒ අතර ගැබිණි මව්වරුන්ද සිටින බව පැවසෙයි. එම පාඨමාලාවේ අවසන් කාල පරිච්ඡේදය මේ දිනවල ගෙවී යයි. අද සවස පාඨමාලාව අවසන් වීමෙන් පසුව මෙම පොලිස් නිලධාරියා හදිසියේම රෝගී තත්ත්වයක් පෙන්නුම් කර ඇත. එම අවස්ථාව වන විට පොලිස් අභ්‍යාස විද්‍යාලයේ රැඳී සිට ඇත්තේ කාර්ය බාර පොලිස් පරීක්ෂකවරයාත්,උප සේවා නිලධාරියා සහ ප්‍රධාන දොරටුවේ ආරක්ෂක පොලිස් නිලධාරියා පමණකි. අභ්‍යාස විද්‍යාලයේ අවශ්‍ය රාජකාරි කටයුතු සඳහා වාහන 10 ක් පමණ තිබී ඇතත් එම අවස්‍‍ථාවේ රියදුරෙකු නොසිටීම හේතුවෙන් රෝගී තත්ත්වයට පත්වූ පොලිස් නිලධාරියාව රෝහල සදහා රැගෙන යාමට විනාඩි 20 ක පමණ කාලයක් ගතවී ඇති බව කියැවෙයි. ඉන් පසුව පාඨමාලාවට සහභාගිවීම සඳහා පැමිණ සිටි පොලිස් නිලධාරීන් කීප දෙනෙකු විසින් රෝගී තත්ත්වයේ සිටි පොලිස් නිලධාරියාව ත්‍රී රෝද රථයකින් මහනුවර මහා රෝහල වෙත ගෙන ආවත් ඒ වනවිටත් ඔහු මිය ගොස් සිට ඇත.", "URL": "https://sinhala.adaderana.lk/news.php?nid=41749", "Category": null, "Parent URL": null}