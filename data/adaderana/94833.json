{"Source": "Adaderana", "Timestamp": "August 22, 2018 01:27 pm", "Headline": "සීමාව ඉක්මවා ගිය ඉන්දීය ධීවරයින් 08දෙනා රිමාන්ඩ්", "News Content": "ශ්‍රී ලංකා මුහුදු සිමාව උල්ලංඝණය කරමින් මසුන් මරමින් සිටියදි නාවික හමුදා අත් අඩංගුවට පත්වු ඉන්දියන් ධීවරයින් 8 දෙනා සැප්තැම්බර් 3 දක්වා බන්ධනාගාර ගත කිරීමට පුත්තලම දිසා විනිසුරු හා මහෙස්ත්‍රාත් අනුර ඉන්ද්‍රජිත් බුද්ධදාස මහතා අද(22) නියෝග කර ඇති බව අද දෙරණ වාර්තාකරු පවසයි. මෙසේ බන්ධනාගාර ගත කළේ ඉන්දියාවේ තුත්තුකුඩි වරායේ සිට මසුන් මැරීම සඳහා පැමිණ සිටි ඉන්දියන් ජාතික අන්තෝනි රාජ්, නසරන් විල්ෆ්‍රි , විමලන් රෝබිස්ටන් , පියාස් රමේස් ,යසිකි මුත්තු ,චාන්සන් අරෝග්‍යාරාජ්, සන්දන කුමාර් මුනිස්සාමි, විජය බාලන් නැමති වයස අවුරුදු 18 , 30 , 35 සහ 55 සිමාවන්වල පසුවන ධීවරයින් පිරිසකි. මෙම ධීවරයින් ශ්‍රී ලංකා මුහුදු සිමාවට අයත් සිලාවතුර අරිප්පු සිමාව තුළ මසුන් මරමින් සිටියදී නාවික හමුදාවේ නන්දිමිත්‍ර නෞකාව මඟින් ඊයේ(21 ) දහවල් අත්අඩංගුවට ගෙන කල්පිටිය විජය නාවුක කඳවුරට බාර දී තිබුණි. පසුව අදාළ සැකකාර ධීවරයින් අට දෙනා නාවික හමුදාව විසින් පුත්තලම සහකාර ධීවර අධ්‍යක්ෂ කාර්යාල නිලධාරීන්ට බාර දී තිබු අතර ධීවර නිලධාරින් විසින් අදාළ ධීවරයින් කල්පිටිය පොලීසියට බාර ඇති බව වාර්තා වෙයි. පොලිසිය හා ධිවර නිළධාරින් එක්ව අද පුත්තලම දිසා විනිසුරු වෙත ඉදිරිපත් කිරීමට කටයුතු කර තිබුණි. පසුව දිසා විනිසුරු වරයා අදාළ ධීවරයින් සැප්තැම්බර් 3 දක්වා බන්ධනාගාර ගත කිරීමට නියෝග නිකුත් කළ බව අප වාර්තාකරු සඳහන් කළේය. අත්අඩංගුවට ගත් ධීවරයින් සමඟ ධීවර යාත්‍රාව නාවික හමුදාව බාරයේ ඇති අතර ඔවුන් සන්තකයේ තිබු ජි.පි.එස් . උපකරන දැල් ආම්පන්න ද ධීවර නිලධාරීන්ට බාර දී තිබුනි. එසේම මෙම ධීවරයින් සන්තකයේ තිබු කිලෝ 300 කට ආසන්න මසුන් තොගය ධීවර සංස්ථාවට බාර දීමටද කටයුතු කර ඇති බව අප වාර්තාකරු වැඩිදුරටත් පැවසීය.", "URL": "https://sinhala.adaderana.lk/news.php?nid=94833", "Category": null, "Parent URL": null}