{"Source": "Adaderana", "Timestamp": "May 16, 2017 08:12 am", "Headline": "එකම රටක ජනතාවක් ලෙස ජීවත් විය යුතුයි ", "News Content": "ඉදිරියේ දී මෙරටේ ආණ්ඩු හැදිය හැක්කේ සියලු ජන කොටස්වලට සමාජ සාධාරණත්වය ඉටුකරන දේශපාලන ව්‍යාපාරයකට පමණක් බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වා දෙන්නේ එකම රටක ජනතාවක් ලෙස සියලු දෙනා සමගියෙන් සහ සහෝදරත්වයෙන් ජීවත් විය යුතු බවය.අන්තවාදී පිරිස් විවිධ ගැටුම් ඇති කරමින් අසමගිය වපුරන්න උත්සාහ දරන අතර සියලු දෙනා ඒ පිළිබඳ බුද්ධියෙන් සහ අවබෝධයෙන් කටයුතු කළ යුතු බව ද ජනාධිපති මෛත්‍රීපාල සිරිසේන මහතා පවසයි.ඊයේ(15) පස්වරුවේ කදුරුවෙල මුස්ලිම් මධ්‍ය මහ විද්‍යාලයේ පැවති උත්සවයකට එක්වෙමින් ජනාධිපතිවරයා මෙම අදහස් පළ කළේය. මේ අතර ඩෙංගු මර්දන ජනාධිපති කාර්යය සාධන බලකාය වහාම කැඳවීමට ජනාධිපති මෛත්‍රීපාල සිරිසේන මහතා තීරණය කර තිබේ.ඒ අනුව අද(16) දිනයේ ජනාධිපති කාර්යාලයේ දී ඩෙංගු මර්දන කාර්යය සාධන බලකාය රැස්වීමට නියමිතය.මේ වසරේ ගත වු කාලය තුළ ඩෙංගු රෝගීන් 44,623 දෙනෙකු වාර්තා වී ඇති අතර මරණ 115ක් සිදුව තිබේ.එමෙන්ම කොළඹ, ගම්පහ, කළුතර, මහනුවර, යාපනය, කුරුණෑගල, පුත්තලම, ත්‍රීකුණාමලය, මඩකලපුව, රත්නපුර, කෑගල්ල සහ මාතර යන දිස්ත්‍රීක්කවල ඩෙංගු අධි අවදානම් දිස්ත්‍රීක් ලෙස ද මේ වන විට හඳුනාගෙන ඇති බව වාර්තා වේ.මෙම තත්ත්වය සැලකිල්ලට ගනිමින් ඩෙංගු ව්‍යාප්තිය පාලනය කිරීමට ගත යුතු කඩිනම් පියවර පිළිබද සාකච්ඡා කිරීම සඳහා ඩෙංගු මර්දන කාර්යය සාධන බලකාය කැදවා ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=73197", "Category": null, "Parent URL": null}