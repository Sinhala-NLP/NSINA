{"Source": "Adaderana", "Timestamp": "July 29, 2019 07:16 pm", "Headline": "අධිනීතිඥ අසීස්ට එරෙහිව නීතිපති දෙපාර්තමේන්තුවට හා පොලිස් මූලස්ථානයට පැමිණිලි", "News Content": "පාස්කු ප්‍රහාරය සම්බන්ධයෙන් සොයා බැලීමට පත් කළ පාර්ලිමේන්තු විශේෂ කාරක සභාව හමුවට පැමිණ සාක්ෂි ලබාදුන් රජයේ අධිනීතිඥ මලික් අසීස් සම්බන්ධයෙන් වහාම පරීක්ෂණයක් සිදුකරන ලෙස ඉල්ලමින් අද (29) නීතිපති දෙපාර්තමේන්තුවට හා පොලිස් මූලස්ථානයට පැමිණිලි ඉදිරිපත් කෙරුණි. ඒ සිංහලේ ජාතික සංවිධානය හා නව සිංහල රාවය ජාතික සංවිධානය විසින්. පාස්කු ඉරු දින ත්‍රස්ත ප්‍රහාරය පිළිබඳ සොයා බලා පාර්ලිමේන්තුවට වාර්තාකිරීමට පත් කළ පාර්ලිමේන්තු විශේෂ තේරීම් කාරක සභාව හමුවේ පසුගිය දිනක නීතිපතිවරයා වෙනුවෙන් පෙනී සිටි රජයේ අධිනීතීඥ මලික් අසීස් මහතා සාක්ෂි ලබාදීම සිදු කළේය. සහරාන් සම්බන්ධ ලිපි ගොනුවක් 2017 ජූනි මාසයේ දිනක තමා හට ලැබුණු බව පැවසූ ඒ මහතා ඒ සම්බන්ධයෙන් ඉදිරි පියවරක් නොගත් බව එහිදී පිළිගත්තේය. ඒ අනුව සිංහලේ ජාතික සංවිධානය අද නීතිපති දෙපාර්තමේන්තුව හමුවට ගොස් රජයේ අධිනීතීඥ මලික් අසීස් සම්බන්ධයෙන් විමර්ශනයක් කර නීතිය ක්‍රියාත්මක කරන ලෙසට ලිපියක් මගින් ඉල්ලීමක් කළේය. මේ අතර පාස්කු ප්‍රහාරයට අදාළව නීතිපති දෙපාර්තමේන්තුව ද සිය රාජකාරිය චේතාන්විතවම පැහැර හැර ඇති බැවින් ඊට අදාළ නිලධාරියා හා හිටපු නීතිපතිවරයා වහාම අත්අඩංගුවට ගෙන නඩු පවරන ලෙස ඉල්ලමින් නව සිංහල රාවය ජාතික සංවිධානය අද පොලිස් මූලස්ථානයට පැමිණිල්ලක් ඉදිරිපත් කළේය.", "URL": "https://sinhala.adaderana.lk/news.php?nid=115306", "Category": null, "Parent URL": null}