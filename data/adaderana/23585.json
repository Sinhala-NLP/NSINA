{"Source": "Adaderana", "Timestamp": "April 17, 2012 05:01 pm", "Headline": "මාර්තුවේ වැටලීම්වලින් ලංවිමට ලක්ෂ 213 ක ආදායමක්", "News Content": "ලංකා විදුලි බල මණ්ඩලයේ හදිසි වැටලීම් අංශය ඉකුත් මාර්තු මස සිදුකළ වැටලීම්වලින් පමණක් රුපියල් ලක්ෂ 213 ක ආදායමක් ලබා ඇති බව විදුලි බල හා බලශක්ති අමාත්‍යාංශය පවසයි. අයථා විදුලි පරිහරණ සිද්ධීන් 345 ක් හසු කර ගැනීමට මාර්තු මාසයේ දී හැකි වී ඇති බව එම අමාත්‍යාංශය සදහන් කරයි. එයින් 237 ක්ම නීතී විරෝධී ලෙස විදුලි මනු සකස් කිරීම හරහා විදුලිය ලබාගැනීමේ සිද්ධීන් බව ලංකා විදුලි බල මණ්ඩලය පවසයි. ඊට අමතරව කොකු භාවිත කරමින් විදුලිය ලබා ගැනීමේ සිද්ධීන් 108 ක් ද හඳුනාගෙන ඇති බව එම මණ්ඩලය පවසයි. උත්සව සමයත් සමඟ විදුලි පරිහරණය ඉහළ යාමට සාපේක්ෂව අයථා විදුලි පරිහරණය ද වර්ධනය වී තිබූ බව පෙන්වාදෙන විදුලි බල අමාත්‍යාංශය ඒ සම්බන්ධයෙන් නිරන්තර වැටලීම් සිදුකරන බව ද අවධාරණය කරයි.", "URL": "https://sinhala.adaderana.lk/news.php?nid=23585", "Category": null, "Parent URL": null}