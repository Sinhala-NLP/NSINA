{"Source": "Adaderana", "Timestamp": "September 21, 2018 10:55 am", "Headline": "අවුරුදු 18 ක දැරියක් මැද පෙරදිග ගෘහ සේවයේ", "News Content": "වයස අවුරුදු 18 ට අඩු කුඩා දැරියක , මැද පෙරදිග ගෘහ සේවයට යවා තිබියදී , එරට දී ඇයට ඇති වූ ප්‍රශ්න මත , එරට ශ්‍රී ලංකා තානාපති කාර්යාලයේ රැදවුම් මධ්‍යස්ථානයේ සිට මෙරටට එවීමෙන් පසු , අපරාධ පරීක්ෂණ දෙපාර්තමේන්තුවේ නිලධාරීන් මේ පිළිබඳව පරීක්ෂණ ආරම්භ කර තිබේ. ඇය ත්‍රිකුණාමලය , කින්නියා ප්‍රදේශයේ පදිංචි දැරියකි. ඇය 2000 වසරේ උපත ලබා ඇති බව ප්‍රකාශ කළ ද , ඇය වෛද්‍ය පරීක්ෂණවලට ලක් කළ වෛද්‍යවරුන් ඇයගේ සැබෑ වයස අවුරුදු 17 හෝ 18 ක් විය හැකි බව ප්‍රකාශ කර තිබේ . මෙම දැරිය බෙහෙවින් දුප්පත් පවුලක සාමාජිකාවක් වන අතර , ඇයගේ දෙමාපියන් සිටින බවද අනාවරණය වී තිබේ . ඇය පසුගිය වසරක සෞදි අරාබියේ හිස ගසා දැමූ රිසානා එරටට යැවූ රැකියා ඒජන්සිය මගින්ම , ව්‍යාජ ලිපි ලේඛන සකස් කර , විදේශ ගෘහ සේවය සදහා යොමු කර ඇති බවද සොයාගෙන තිබේ . අබ්දුල් මොහොමඩ් නැමති ව්‍යාජ නමකින් පෙනී සිටින ඇය , වයස අවුරුදු 10 දී පමණ මුලින්ම සෞදි අරාබියේත් , පසුව ඇය තවත් නම නොදන්නා මැද පෙරදිග රටකත් සේවය කර තිබේ. පසුව ඇය ඕමානයේ ගෘහ සේවයේ යෙදී සිටියදී ඇති වූ ප්‍රශ්න මත ඇය ශ්‍රී ලංකා තානාපති කාර්යාලයේ , රැදවුම් මධ්‍යස්ථානයේ සිට පසුගිය 19 වන දින උදෑසන 7.20 ට ඕමාන් ගුවන් සේවයේ ඩබ්ලිව්.වයි.- 371 දරන ගුවන් යානයෙන් කටුනායක ගුවන් තොටුපොළ වෙත එවා තිබූ අතර , එහිදී අපරාධ පරීක්ෂණ දෙපාර්තමේන්තු නිලධාරීන් වෙත ලැබී තිබූ තොරතුරු මත , ඇය අත්අඩංගුවට ගෙන මේ පිළිබඳව පරීක්ෂණ පවත්වා තිබේ . මේ වනවිට මෙම විදේශ රැකියා ආයතනයේ එක් පුද්ගලයකු මේ පිළිබඳව අත් අඩංගුවට ගෙන , මේ පිළිබඳව වැඩිදුර පරීක්ෂණ පවත්වමින් සිටිති.", "URL": "https://sinhala.adaderana.lk/news.php?nid=96459", "Category": null, "Parent URL": null}