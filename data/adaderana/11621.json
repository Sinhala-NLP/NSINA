{"Source": "Adaderana", "Timestamp": "October 20, 2010 11:58 am", "Headline": "සිසුන් පහර දීමෙන් රුහුණු උප කුලපතිට තුවාලයි ", "News Content": "සිසුන් විසින් පහරදුන් බව කියන සිදුවිමක් සම්බන්ධයෙන් රුහුණු විශ්ව විද්‍යාලයේ උප කුලපති සුසිරිත් මෙන්ඩිස් මහතා රෝහලෙන් ප්‍රතිකාර ලබා ඇතැයි සඳහන් වේ. අද පෙ.ව 8.00 ට පමණ සිසුන් පිරිසක් එක්රැස්ව හුන් තැනකට ගොස් ඔවුන් විසුරුවා හරින්නට තමන් උත්සාහ කළ බවත්,සිසුන්ට ආපනශාලාව දෙසට යන්නට යයි තමන් උපදෙස් දුන් බවත් උපකුලපතිවරයා කියා සිටියේය. එම අවස්ථාවේදී සිසුන් තමන් සමග බහින්බස් වීමක් සිදුවූ බවත් එහිදී පිටුපසින් පැමිණි සිසුවෙකු තමාට පොලු කැබැල්ලකින් දමා ගැසූ බවත්,එම පොලු කැබැල්ල නළලේ වැදීමෙන් තමන්ට තුවාල සිදුවූ බවත් සුසිරිත් ‍මෙන්ඩිස් මහතා අද දෙරණට කියා සිටියේය. තුවාල ලැබීමෙන් පසු තමන් රෝහලෙන් ප්‍රතිකාර ලබා අධිකරණ වෛද්‍ය නිලධාරියාගෙන් වාර්තාවක්ද රැගෙන ආපසු පැමිණි බව රුහුණු විශ්ව විද්‍යාලයේ උප කුලපතිවරයා වැඩිදුරටත් සඳහන් කළේය. මේ අතර රුහුණු සරසවියේ ශිෂ්‍ය කණ්ඩායම් දෙකක් අතර ඊයේ රාත්‍රියේ දීද ගැටුමක් ඇති වී තිබුණි. මාතර පොලිසිය සඳහන් කළේ ඒ සම්බන්ධයෙන් ද පොලිසිය වෙත පැමිණිල්ලක් ලැබී ඇති බවයි.", "URL": "https://sinhala.adaderana.lk/news.php?nid=11621", "Category": null, "Parent URL": null}