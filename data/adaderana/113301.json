{"Source": "Adaderana", "Timestamp": "July 3, 2019 05:50 pm", "Headline": "නඩු 2ක් සඳහා අගවිනිසුරු ත්‍රිපුද්ගල විනිසුරු මඩුලු 2ක් පත්කරයි", "News Content": "2012 වසරේ වැලිකඩ බන්ධනාගාරය තුළ ඇතිවූ ගැටුම්වලින් සිරකරුවන් විසිහත් දෙනකු මරණයට පත්වීමේ සිද්ධිය සහ නීති විරෝධී අලි ඇතුන් ජාවාරම් කිරීම සම්බන්ධයෙන් සමරප්පුලිගේ නිරාජ් රොෂාන් හෙවත් අලි රොෂාන් නමැත්තා ඇතුළු විත්තිකරුවන් පිරිසකට එරෙහිව ගොනු කිරීමට නියමිත නඩු විභාග කිරීම සඳහා අගවිනිසුරුවරයා විසින් ත්‍රිපුද්ගල විනිසුරු මඩුලු දෙකක් නම් කර තිබේ. නීතිපති දප්පුල ද ලිවේරා මහතා විසින් කළ ඉල්ලීමක් පිළිගැනීමෙන් අනතුරුව අගවිනිසුරු ජයන්ත ජයසූරිය මහතා විසින් මෙම පත්කිරීම් සිදුකර ඇති බවයි නීතිපතිවරයාගේ සම්බන්ධීකරණ නිලධාරිනි රජයේ නීතිඥ නිෂාරා ජයරත්න මෙනවිය සඳහන් කළේය. ඒ අනුව වැලිකඩ සිරකරු ඝාතන නඩුව විභාග කරන ත්‍රිපුද්ගල වෙත මණ්ඩලයේ සභාපති විනිසුරුවරයා ලෙස කොළඹ මහාධිකරණ විනිසුරු ගිහාන් කුලතුංග මහතා පත් කර තිබේ. ප්‍රදීප් හෙට්ටිආරච්චි සහ මංජුල තිලකරත්න යන සෙසු කොළඹ මහාධිකරණ විනිසුරුවරුන් දෙදෙනා මෙම ත්‍රි පුද්ගල විනිසුරු මඩුල්ලේ සෙසු සාමාජිකයින් වශයෙන් කටයුතු කරයි. නීති විරෝධි අලි ඇතුන් ජාවාරම් කිරීම සම්බන්ධයෙන් සමරප්පුලිගේ නිරාජ් රොෂාන් හෙවත් අලි රොෂාන් ඇතුළු විත්තිකරුවන් අට දෙනෙකුට එරෙහිව ගොනු කිරීමට නියමිත නඩුව විභාග කිරීම සඳහා පත් කර ඇති ත්‍රිපුද්ගල විනිසුරු මණ්ඩලයේ සභාපතිවරයා ලෙස කොළඹ මහාධිකරණ විනිසුරු විකුම් කළුආරච්චි මහතා කටයුතු කළේය. ධම්මික ගනේපොල සහ ආදිත්‍ය පටබැඳි යන කොළඹ මහාධිකරණ විනිසුරුවරු දෙදෙනා එම විනිසුරු මඩුල්ලේ සෙසු සාමාජික විනිසුරුවරුන් ලෙස පත් කර තිබේ. මෙම විනිසුරු මඩුලු දෙක ඉදිරියේ අදාළ නඩු ඉදිරියේදී ගොනු කිරීමට නියමිත බවද රජයේ නීතිඥ නිශාරා ජයරත්න මෙනෙවිය සඳහන් කළේය.", "URL": "https://sinhala.adaderana.lk/news.php?nid=113301", "Category": null, "Parent URL": null}