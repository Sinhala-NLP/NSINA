{"Source": "Adaderana", "Timestamp": "July 29, 2011 08:59 am", "Headline": "උපකුලපතිවරුන් කරුණු 3 ක් ගැන එකඟතාවකට පැමිණෙයි", "News Content": "විශ්ව විද්‍යාල උපකුලපතිවරුන්ගේ කමිටුව කරුණු තුනක් සම්බන්ධයෙන් එකඟතාවකට පැමිණි බව රුහුණු විශ්ව විද්‍යාලයේ උපකුලපති මහාචාර්ය සුසරිත් මෙන්ඩිස් මහතා පවසයි. උපකුලපතිවරුන්ගේ කමිටුව ඊයේ(28) විශේෂ රැස්වීමක් කොළඹ දී පවත්වා තිබේ. එහිදී විශ්ව විද්‍යාල ආචාර්යවරුන්ගේ සමිති සම්මේලනයේ නිලධාරීන් එල්ල කරන චෝදනා පිළිබඳව දීර්ඝ වශයෙන් සාකච්ඡා කළ බව මහාචාර්ය සුසරිත් මෙන්ඩිස් මහතා ප්‍රකාශ කළේය. ඒ අනුව එම ගැටලු විසඳා ගනිමින් විශ්ව විද්‍යාල කටයුතු ඉදිරියට පවත්වාගෙ යාම සඳහා ප්‍රධාන කරුණු තුනකට එකඟතාව පළ කළ බව මහාචාර්යවරයා සඳහන් කළේය. විශ්ව විද්‍යාල ආචාර්යවරුන්ගේ සමිති සම්මේලනය වෘත්තීය සමිති ක්‍රියා මාර්ගය නතර කිරීම පිළිබඳව ප්‍රසාදය පළකිරීම, එම සම්මේලනය ගෙන ගිය වෘත්තීය සමිති ක්‍රියා මාර්ගයේදී ඔවුන් විසින් ලබාදුන් ස්වේච්ඡා තනතුරුවලින් ඉල්ලා අස්වීමේ ලිපි පාලක සභාව බාරනොගත් නිසා එම තනතුරුවලට පත්කිරීමේ අවස්ථාවක් නැවත ඇතිනොවීම සහ ඉල්ලා අස්වීම් සිදුකළ අංශ ප්‍රධානීන්ගෙන් නැවත එම තනතුරු බාරගන්නා ලෙස ඉල්ලීමක් කිරීම එම කරුණු 03 බව හෙතෙම පෙන්වාදුන්නේය.", "URL": "https://sinhala.adaderana.lk/news.php?nid=17710", "Category": null, "Parent URL": null}