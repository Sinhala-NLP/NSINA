{"Source": "Adaderana", "Timestamp": "September 4, 2011 02:08 pm", "Headline": "අක්කර 150 ක කෙසෙල් වගාවක් විනාශ මුඛයේ", "News Content": "කුරුමිණි සහ පැනමා රෝගය පැතිරයාම හේතුවෙන් පල්ලම , වතුපොල ප්‍රදේශයේ කෙසෙල් වගාවන් විනාශ වී යාමේ තර්ජනයකට මුහුණ පා තිබේ. දැදුරු ඔය ආසන්නයේ අක්කර 150ක පමණ ප්‍රදේශයක ගොවීන් 30 දෙනෙකුගේ පමණ වගාවන් මෙම තර්ජනයට මුහුණ දී ඇති බව වාර්තා වේ. මෙතෙක් එම කෙසෙල් වගාවන් සඳහා ජලය ලබා ගනු ලැබුවේ දැදු‍රු ඔයෙන් වූ නමුත් දැනට පවතින පොම්ප වල ධාරිතාව අඩු වීම හේතුවෙන් කෙසෙල් වගාවට අවශ්‍ය තරම් ජලය නොලැබෙන බව ද ගොවීන් පවසයි. මේ හේතුවෙන් කෙසෙල් වගාව මිය යාමට පටන් ගෙන ඇති බවත් එම ගස් වලට පැතිරෙන ‍කුරුමිණි විශේෂයක් සෙසු කෙසෙල් ගස් වලට ද හානි කරන බව ගොවීන් පෙන්වා දෙයි. ඇඹුල් සහ ‍අළු කෙසෙල් වැනි වර්ග වගට මෙම කුරුමිණි රෝගය පැතිර ඇති අතර සීනී කෙසෙල් වලට පැනමා රෝගය පැතිර ගොස් තිබේ. පවතින තත්ත්වයට කඩිනමින් විසඳුම් ලබා දීමට නොහැකි වුවහොත් වසර 50කට වඩා පැරණි මෙම ප්‍රදේශයේ පවත්වාගෙන ගිය කෙසෙල් වගාව සම්පූර්ණයෙන් විනාශ වී යා හැකි බවට ගොවීන් අනතුරු අඟවයි.", "URL": "https://sinhala.adaderana.lk/news.php?nid=18510", "Category": null, "Parent URL": null}