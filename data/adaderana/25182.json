{"Source": "Adaderana", "Timestamp": "June 20, 2012 01:36 pm", "Headline": "ජූලම්පිටියේ අමරේ-11 තෙක් බන්ධනාගාරයේ", "News Content": "හම්බන්තොට, කටුවන ප්‍රදේශයේ දී සිදු වූ සිද්ධිය සම්බන්ධයෙන් චෝදනා එල්ල වී සිටින ගීගනගමගේ අමරසිරි හෙවත් ජූලම්පිටියේ අමරේ නමැති අය අද දින(20) තංගල්ල මහාධිකරණයට ඉදිරිපත් කරනු ලදුව ලබන 11 වන දින තෙක් බන්ධනාගාර ගත කරන ලෙස නියෝග කර තිබේ. ඊයේ දිනයේ මොහු සිය නීතීඥවරයා මාර්ගයෙන් තංගල්ල මහාධිකරණයට භාර වූ අතර ඒ 2003 වසරේ සිදුකරන ලද මිනිස් ඝාතනයකට අදාළව නිකුත් කරන ලද වරෙන්තුවක් හේතුවෙනි. පසුගිය දා කටුවන ප්‍රදේශයේ පැවති ජනතා විමුක්ති පෙරමුණේ රැස්වීමකට එල්ල වූ ප්‍රහාරයෙන් පුද්ගලයින් දෙදෙනෙකු ජීවිතක්ෂයට පත්වීමේ සිදුවීමටද මොහු සම්බන්ධ වී ඇති බවට චෝදනා එල්ලවී ඇත. කෙසේ නමුත් මෙම සැකකරු අද දින තංගල්ල මහාධිකරණයට ඉදිරිපත් කිරීමෙන් පසු සිය නීතිඥයා මාර්ගයෙන් කරුණු දක්වමින් පවසා ඇත්තේ තමාට මරණීය තර්ජන ඇති බැවින් රිමාන්ඩ් භාරයට පත්නොකොට බන්ධනාගාර ගත කරන ලෙසයි. ඒ අනුව ලබන 11 වන දින දක්වා බන්ධනාගාර ගත කරන ලද සැකකරු කටුවන සිදුවීමට අදාළව හඳුනාගැනීමේ පෙරෙට්ටුවක් සඳහා ජූනි මස 29 වන දින වලස්මුල්ල මහේස්ත්‍රාත් අධිකරණයට ඉදිරිපත් කරන ලෙසද මහාධිකරණය විසින් නියෝග කළ බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=25182", "Category": null, "Parent URL": null}