{"Source": "Adaderana", "Timestamp": "October 31, 2010 09:14 am", "Headline": "ශ්‍රී ලංකාව -ඕස්ට්‍රේලියා 20 / 20 තරගය අදයි", "News Content": "ශ්‍රී ලංකාව හා ඕස්ට්‍රේලියාව අතර පැවැත්වෙන 20 / 20 ක්‍රිකට් තරගය අද(31) ඕස්ට්‍රේලියාවේ පර්ත් ක්‍රීඩාංගණයේ දී පැවැත්වීමට නියමිතය. තරගය ශ්‍රී ලංකා වේලාවෙන් පස්වරු 3ට ආරම්භ වීමට නියමිතව තිබේ. මෙම තරගය සඳහා ඕස්ට්‍රේලියානු කණ්ඩාය‍මේ නායකත්වය දරන්නේ මයිකල් ක්ලාර්ක්ය. ඉන්දියානු සංචාරයෙන් ලද පරාජය හේතුවෙන් ‍තමන්ට අහිමි වී ඇති ගෞරවය නැවතත් රැක ගැනීම මෙම තරගවලියේ දී බලාපොරොත්තු වන බව ඕස්ට්‍රේලියානු කණ්ඩායම පවසයි. ලෝක ශූර ඕස්ට්‍රේලියානු කණ්ඩායම සමග ඕස්ට්‍රේලියා‍නු ක්‍රීඩාංගණ වල දී තරග කිරීම අසීරු වුවත් මෙම සංචාරය සඳහා හොඳ පෙර සූදානමකින් සිටින බව ශ්‍රී ලංකා ක්‍රිකට් කණ්ඩායමේ නායක කුමාර් සංගක්කාර ප්‍රකාශ කළේය. කණ්ඩායම් දෙක අතර 20 / 20 තරගයට අමතරව එක්දින තරග 3ක් ද පැවැත්වීමට නියමිතය.", "URL": "https://sinhala.adaderana.lk/news.php?nid=11845", "Category": null, "Parent URL": null}