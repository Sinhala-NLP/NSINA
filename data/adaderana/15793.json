{"Source": "Adaderana", "Timestamp": "April 30, 2011 11:40 am", "Headline": "රජය ‍හා දෙමළ ජාතික සන්ධානයේ මීළඟ සාකච්ඡාව මැයි 12 වැනිදා", "News Content": "රජය ‍සහ දෙමළ ජාතික සන්ධානය අතර පැවති සාකච්ඡාවලදී දේශපාලන විසඳුමක් සම්බන්ධයෙන් දීර්ඝ වශයෙන් සාකච්ඡා වී තිබේ. බලතල බෙදීම සම්බන්ධයෙන් එම සාකච්ඡාවේ දී වැඩි අවධානයක් යොමුවු බව දෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා සඳහන් කළේය. කෙසේ වුවත් රජයේ පාර්ශවය සහ දෙමළ ජාතික සන්ධානය අතර මීළඟ සාකච්ඡා වටය මැයි මස 12 වැනිදා පැවැත්වීමට නියමිත බව ඔහු කියා සිටියේය. ඊයේ(29) පැවති සාකච්ඡා සඳහා රජයේ පාර්ශවය නියෝජනය කරමින් නිමල් සිරිපාල ද සිල්වා, මහාචාර්ය ජී.එල්.පීරිස් යන අමාත්‍යවරුන් මෙන්ම පාර්ලිමේන්තු මන්ත්‍රී සජින් ද වාස් ගුණවර්ධන මහතා ද සහභාගී වී තිබේ. මේ අතර දේශපාලන විසඳුමක් සම්බන්ධයෙන් ඊ.පි.ඩි.පි. පක්ෂයේ මහලේකම් ඩග්ලස් දේවානන්දා මහතා සමඟ ද ඊයේ රජයේ පාර්ශවය සාකච්ඡා පවත්වා ඇත. ඊ.පි.ඩි.පි.පක්ෂයේ මාධ්‍ය අංශය මේ සම්බන්ධයෙන් තොරතුරු අද දෙරණට අනාවරණය කරනු ලැබීය.", "URL": "https://sinhala.adaderana.lk/news.php?nid=15793", "Category": null, "Parent URL": null}