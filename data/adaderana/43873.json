{"Source": "Adaderana", "Timestamp": "June 10, 2014 04:06 pm", "Headline": "කොටගල දිරිය කත ඉතිහාසයේ වැඩිම වැටුප 57,395 ලබයි", "News Content": "ඉතිහාසයේ වතුකම්කරු කාන්තාවක් තේ දළු නෙළමින් ලබාගත් වැඩිම වැටුප රු 57,395 අද හිමිකම් කීමට සමත්ව තිබේ. ඇය පතන පොලිස් බලප්‍රදේශයට අයත් කොටගල වැවිලි සමාගමේ මවුන්ට්වරන් වතුයායේ තේ දළු නෙළන්නියක් වශයෙන් වැඩකරන ශාන්ති ධනලක්ෂ්මි නැමැති කාන්තාවකි. ඇය දිනක වැටුපට නෙළිය යුතු කිලෝ 18ට අමතරව මේ මාසය තුළ අමතර තේ දළු කිලෝ 1899 ක් නෙළමින් මෙම වැටුප ලබාගත් බව එම වතුයායේ සහකාර වතු අධිකාරී අර්ජුන මැදගම මහතා පවසයි. පසුගිය මාස කිහිපය තුළ තේ වගාවට උචිත කාලගුණ තත්ත්වයක් තිබූ නිසා තේ ඵලදාව වැඩි වු බවත්, ඒ තුළින් තම වතුයායේ මෙම කාන්තාව ඇතුළු වතු කම්කරුවන් රුපියල් තිස්දහසක වැටුපක් අද ලබාගත් බවත් හෙතෙම කියයි. තේ කර්මාන්තයේ නියැලී සිටින වතුකම්කරුවන් එම කර්මාන්තයට ලැදියාවකින් යුතුව එම කර්මාන්තයේ නියැලෙන්නේ නම් රටේ තේ අර්ථිකය ඉහළ යනවා සේම වතු කම්කරුවන්ගේ ජීවන මට්ටමද ඉහළ යන බව සහකාර වතු අධිකාරීවරයා පෙන්වාදෙයි. අද තේ කර්මාන්තයෙන් වතු කම්කරුවන් ඉවත් වන බවත්, මෙය ආදර්ශයට ගෙන නැවතත් තේ කර්මාන්තයට එකවන ලෙස ඉල්ලා සිටින බවත් . තේ කර්මාන්තයේ නියැලි වතුකම්කරුවන්ට නිවාස පහසුකම්, ජල පහසුකම් හා සෞඛ්‍ය පහසුකම්ද සෑම වතුයායකම ලබාදෙන බවත් ඔහු කියයි. අද දින වැඩි වැටුපක් ලබාගත් වතු කම්කරු කාන්තාවන්ට වැටුපට අමතරව එම වතු යායේ වතු අධිකාරිවරයා ඇතුළු පාලනාධිකාරිය මගින් තෑගීද ලබාදෙන ලදී. ඉහත ඡායා රූප පෙළේ මුදල් ගණනය කරන ඡායා රූපයේ සිටින්නේ එකී වැඩිම වැටුප ලබාගත් කාන්තාවය. ( මීට පෙර පුවත නිවැරදි කිරීමක් කර ඇත.) ඡායා රූ - රංජිත් රාජපක්ෂ", "URL": "https://sinhala.adaderana.lk/news.php?nid=43873", "Category": null, "Parent URL": null}