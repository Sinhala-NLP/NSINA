{"Source": "Adaderana", "Timestamp": "December 28, 2016 11:26 am", "Headline": " මධ්‍යම පළාත් සභාවටත් සංවර්ධන පනත එපාවෙයි", "News Content": "මධ්‍යම පළාත් සභාවේ ආණ්ඩු පක්ෂයේ බහුතරය ද අද (28) සංවර්ධන විශේෂ විධිවිධාන පනත් කෙටුම්පතට එරෙහිව ඡන්දය ප්‍රකාශ කර තිබේ.අදාළ පනත් කෙටුම්පත සලකා බැලීම සඳහා මධ්‍යම පළාත් සභාව අද දිනයේ විශේෂ සැසිවාරයක් කැඳවා තිබුණි.එහිදී පනත් කෙටුම්පතට තමන් විරුද්ධ බව පළාත් ප්‍රධාන අමාත්‍ය සරත් ඒකනායක මහතා සභාවට දැනුම්දී ඇති අතර එම පනත් කෙටුම්පත සම්බන්ධයෙන් විවාදයක් අවශ්‍ය බව විපක්ෂ නායිකා රේණුකා හේරත් ප්‍රකාශ කර ඇත.කෙසේවෙතත් පනත් කෙටුම්පත සම්බන්ධයෙන් විවාදයක් අවශ්‍ය නොවන බව ආණ්ඩු පක්ෂයේ මන්ත්‍රීවරුන් ප්‍රකාශ කර තිබේ.ඒ අනුව ඡන්ද විමසීම පවත්වා ඇති අතර එක්සත් ජාතික පක්ෂ මන්ත්‍රීවරුන් 15 දෙනා ඡන්දය භාවිතයෙන් වැළකී සභාවෙන් පිටව ගිය බව අද දෙරණ වාර්තාකරු සඳහන් කළේය.ආණ්ඩු පක්ෂයේ මන්ත්‍රීවරු තිස් දෙදෙනෙක් අදාළ පනත් කෙටුම්පතට විරුද්ධව ඡන්දය භාවිත කර ඇති අතර මන්ත්‍රීවරුන් 4 දෙනෙක් ඡන්දය භාවිත කිරීමෙන් වැළකී තිබේ.මේ අතර සංවර්ධන විශේෂ විධිවිධාන පනත් කෙටුම්පත අද වයඹ පළාත් සභාවේදී ද සලකා බැලීමට නියමිතය.මේ වන විට පනත් කෙටුම්පත පළාත් සභා 6කදී සලකා බලා ඇති අතර එම සියලු පළාත් සභා එය ප්‍රතික්ෂේප කර තිබීම විශේෂත්වයකි.පනත් කෙටුම්පත හෙට දිනයේ බස්නාහිර පළාත් සභාවේ දී ද අනිද්දා දිනයේ නැගෙනහිර පළාත් සභාවේදී ද සලකා බැලීමට නියමිතය.", "URL": "https://sinhala.adaderana.lk/news.php?nid=67435", "Category": null, "Parent URL": null}