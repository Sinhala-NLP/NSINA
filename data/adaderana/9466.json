{"Source": "Adaderana", "Timestamp": "July 8, 2010 09:35 am", "Headline": "ඊශ්‍රායල ගොවිතැනට ලංකාවේ කම්කරුවන් ", "News Content": "ඊශ්‍රායලයේ ගොවි කටයුතු සඳහා මෙරට කම්කරුවන්ට අවස්ථාව ලබාදීමට එකඟත්වය පළවී තිබේ. කෘෂිකර්ම අමාත්‍ය මහින්ද යාපා අබේවර්ධන මහතා සහ මෙරට ඊශ්‍රායල තානාපති කාර්යාලයේ දේශපාලන කටයුතු පිළිබඳ නිලධාරී ඊටෙයි ටැග්නර් මහතා අතර ඊයේ පැවති සාකච්ඡාවකදී මෙම එකඟත්වය පළව ඇති බව සඳහන්ය. වගා කටයුතු සඳහා ශ්‍රි ලංකාවෙන් යවන සෑම කම්කරුවෙකු සඳහාම මසකට ඩොලර් දහසක වැටුපක් ලබාදෙන බව එහිදි ටැග්නර් මහතා පෙන්වා දී ඇත. ඊට අමතරව ඊශ්‍රායලයේ ක්‍රියාත්මක කම්කරු නීතිය අනුව සෑම ශ්‍රි ලාංකික කම්කරුවෙකුටම රැකවරණය හිමිවන බව ද ඔහු එහිදි පවසා තිබේ. මෙරටින් යවන සෑම කම්කරුවෙකුටම එරට කෘෂිකාර්මික කටයුතු සහ නව තාක්ෂණය පිළිබඳ දැනුමක් ලබාදීමට ද අදාළ සාකච්ඡාවේ දී එකඟත්වය පළවු බව මහින්ද යාපා අබේවර්ධන අමාත්‍යවරයා එහිදි සඳහන් කර ඇත.", "URL": "https://sinhala.adaderana.lk/news.php?nid=9466", "Category": null, "Parent URL": null}