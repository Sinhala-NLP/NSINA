{"Source": "Adaderana", "Timestamp": "November 29, 2016 10:05 pm", "Headline": " තරුණ පරපුරට නව දැනුම-පුහුණු ඉඩ ප්‍රස්ථා ලබාදිය යුතුයි", "News Content": "තරුණ පරපුර වෙත නව දැනුම හා පුහුණු ඉඩ ප්‍රස්ථා ලබාදී රට ඉදිරියට ගෙන යායුතු බව ආරක්ෂක රාජ්‍ය අමාත්‍ය රුවන් විජයවර්ධන මහතා පවසයි. අමාත්‍ය රුවන් විජයවර්ධන මහතා මේ බව සඳහන් කර සිටියේ බියගම යොවුන් පෙරමුණු බලමණ්ඩලයේ සාමාජිකයන් සඳහා මාතලේ, නාවුල යොවුන් සේනාංක පුහුණු කඳවුරේදී පැවති වැඩසටහනට සහභාගී වෙමිනි. දෙදින පුහුණු කඳවුරක් ලෙස ඉකුත් නොවැම්බර් 26 සහ 27 යන දෙදින තුළ පැවති මෙම වැඩසටහනේ ප්‍රධාන ආරාධිතයා ලෙස අධ්‍යාපන අමාත්‍ය අකිල විරාජ් කාරියවසම් මහතා සහභාගී වූ අතර, දෙදින පුහුණු වැඩමුළුව සඳහා විද්වත් දේශන හා ශාරීරික අභ්‍යාස පුහුණු වැඩසටහන් සංවිධානය කර තිබුණි.විද්වත් දේශණ සඳහා පේරාදෙණිය විශ්ව විද්‍යාලයේ දේශපාලන විද්‍යා අංශයේ හිටපු මහාචාර්ය එම්.ඕ.ඒ. ද සොයිසා මහතා සහ ජයවර්ධනපුර විශ්ව විද්‍යාලයේ දේශපාලන විද්‍යා අංශ ප්‍රධානී ආචාර්ය ටෙරන්ස් පුරසිංහ මහතා සහභාගී විය. මෙම වැඩසටහන සත්ජන ලංකා පදනම මඟින් මෙහෙයවනු ලැබූ අතර එහිදී බියගම යොවුන් පෙරමුණු සාමාජිකයින් ඇමතූ ආරක්ෂක රාජ්‍ය අමාත්‍ය රුවන් විජයවර්ධන මහතා සඳහන් කර සිටියේ යොවුන් පරපුර වෙනුවෙන් මෙවැනි වැඩමුළු පැවැත්වීම තුළින් ඔවුන්ගේ මානසික හා කායික හැකියාවන් ප්‍රවර්ධනය කිරීමට අවශ්‍ය ශක්තිය ලබාදෙන බවයි. එහිදී වැඩිදුරටත් අදහස් දැක්වූ ආරක්ෂක රාජ්‍ය අමාත්‍ය රුවන් විජයවර්ධන මහතා,“ අපේ රටේ තරුණ පරපුර අනිකුත් රටවල තරුණ පරපුර හා සංසන්දනය කළාම දක්ෂතා අතින් ඉහළම තරුණ පිරිසක් අපේ රටේ සිටිනවා. රජයක් විදියට අපේ බලාපොරොත්තුව අපේ රටේ තරුණ පරපුර දැනුමෙන් හා ආකල්ප තුළින් ඉහළ තලයකට ගෙන ඒම. මෙවැනි වැඩසටහන් ඒ සඳහා ඉවහල්වනවා. අපේ රටට ඉතා දිගු වැදගත් ඉතිහාසයක් තිබෙනවා. අපේ අතීත පරම්පරා මේ රට සුඛිත මුදිත කිරීම සඳහා සුවිශේෂී සැලසුම් ඇතිව වැඩකලා.දැනටත් ඉතිරිවී තිබෙන මහා වැව් , මහා දාගැබ් ඇතුළු කලා නිර්මාණ ඊට හොඳම සාක්ෂි. වසර දහස් ගණනක එම ඉතිහාසය තුල බටහිර ජාතීන් එදා සිටියේ ඉතාම පසුගාමී අවදියක.නමුත් ඔවුන් කෙටි කාලයක් තුළ නව දැනුම ප්‍රගුණ කරමින් බලවත් තාක්ෂණයක් සහිත සංවර්ධිත රටවල් බවට පත්වුණා. අපිට අතීතය පමණක් සිහිකර ඉදිරියට යන්න බෑ. අපි රටක් ලෙස නවීන දැනුම නිසි අයුරින් ලබාගෙන ශ්‍රී ලංකික ජාතියක් ලෙස ඉදිරියට යා යුතුයි.දශක කිහිපයක් පුරා පැවති ත්‍රස්තවාදය හේතුවෙන් රටට විශාල විනාශයක් සිදුවුණා. අපේ රටේ සිංහල, දෙමළ තරුණ පිරිස් දහස් සංඛ්‍යාත පිරිසක් මියගියා. ඒ වගේම දහස් සංඛ්‍යාත පිරිසක් විවිධ ආබාධයන්ට ලක්වුනා. ඒ වගේම රටේ අනෙකුත් සිවිල් පුරවැසියන්ට විශාල හානි සිදුවුනා. අපේ රණවිරුවන් ඒ අමිහිරි යුගය නැතිකලා. වර්තමානය වන විට අපි සියලුදෙනාම යම් විධිමත් සැළසුමක් ඇතිව රටේ අනාගත පරපුර උදෙසා අපට පැවරී තිබෙන වගකීම් ඉටුකළ යුතුයි.බියගම යොවුන් පෙරමුණේ සාමාජික සාමාජිකාවන්ට තමන්ගේ අනාගත අරමුණු කරා යන්න මෙම නේවාසික පුහුණු වැඩමුළුව උපකාරී වේවි යැයි මම විශ්වාස කරනවා. මොකද අපිට විවිධ තැන්වලදී ජීවිතයට වටිනා අදහස් හා පුහුණු අවස්ථා ලැබෙනවා. මේ වැඩසටහන තුළින් ලැබෙන අත්දැකීම් තුළින් ඔබේ ජීවිතයේ ජයග්‍රහණ සොයා යාමට උපකාරී වේවායි මා ප්‍රාර්ථනා කරනවා” යැයි පැවසීය.", "URL": "https://sinhala.adaderana.lk/news.php?nid=66550", "Category": null, "Parent URL": null}