{"Source": "Adaderana", "Timestamp": "June 20, 2016 09:23 am", "Headline": "33 වසරක් අවෑමෙන් ජනතාවට අද විවෘත වන මහවැලි මහා සෑය!", "News Content": "රුවන්වැලි මහා සෑයට පසුව මෙරට ඉදි වූ විශාලතම චෛත්‍ය ලෙස සැලකෙන මහවැලි මහා සෑය අද සිට වන්දනා මාන කටයුතු සඳහා ජනතාවට විවෘත වේ.අද දිනයේ මෙම උත්සවය ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් සහ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පැවැත්වීමට නියමිතය.කොත්මලේ ජලාශය ඉදිකිරිමේදී සිද්ධස්ථාන සහ ඉඩම් රැසක් යට වූ අතර එහි ජිවත් වූ ජනතාවට ගෞරවයක් වශයෙන් මෙම මහවැලි මහා සෑයේ ඉදිකිරීම් ආරම්භ කරනු ලැබූවේය.එවකට අමාත්‍යවරයෙකු වූ ගාමිණි දිසානායක මහතා විසින් 1983 මාර්තු මස 20 වනදා මෙම චෛත්‍යයේ ඉදිරිකිරීම් කටයුතු ආරම්භ කළ අතර එතුමන්ගේ අභාවයෙන් අනතුරුව මෙහි කටයුතු අතරමග නතර කෙරුණි.වසර 30කට ආසන්න කාලයක් අඩාල වී තිබූ මෙහි කටයුතු 2010 වසරේ සිට යළි ආරම්භ කරනු ලැබුවේය.ඒ අනුව අද පස්වරු 02.00ට පැවැත්වෙන විශේෂ උත්සවයකින් අනතුරුව මහවැලි මහා සෑය ශාසනයට පූජා කිරීමට නියමිතය.", "URL": "https://sinhala.adaderana.lk/news.php?nid=61258", "Category": null, "Parent URL": null}