{"Source": "Adaderana", "Timestamp": "March 16, 2010 01:06 pm", "Headline": "ෆොන්සේකාගේ නඩුව 06 දාට කල් යයි", "News Content": "ජෙනරාල් සරත් ෆොන්සේකා මහතා අද පැවති පළමු යුද අධිකරණයට සිය නීතිඥයින් මාර්ගයෙන් ඉදිරිපත් වූ බව යුද හමුදා මාධ්‍ය ප්‍රකාශක මේජර් ජෙනරාල් ප්‍රසාද් සමරසිංහ මහතා පවසයි. එහෙත් අද පැවති නඩු විභාගයේ මීළඟ නඩු වාරය අප්‍රේල් මස 06 වන දින යළි කැඳවීමට යුද අධිකරණය විසින් අද තීරණය කළ බවද හෙතෙම සඳහන් කළේය. හිටපු ආරක්ෂක මාණ්ඩලික ප්‍රධානී ජෙනරාල් සරත් ෆොන්සේකා මහතා ප්‍රධාන චෝදනා 05 ක් ‍යටතේ අද යුධ අධිකරණයට ඉදිරිපත් කෙරුණි. ආරක්ෂක මාණ්ඩලික ප්‍රධානියෙකුට ‍එරෙහිව මෙරට යුධ අධිකරණයක් පිහිටුවනු ලැබූ පළමු අවස්ථාව මෙය වන නමුත් ‍අද රැස්වන යුධ අධිකරණය නීත්‍යානුකූල නොවන බව හිටපු අගවිනිසුරු සරත් එන් සිල්වා මහතා පවසා තිබිණි. අද පවත්වන ලද යුද අධිකරණය ජෙනරාල් සරත් ෆොන්සේකා විසින් ප්‍රතික්ෂේප කර ඇතැයි දින කිහිපයකට ඉහතදී ජ.වි.පෙ පාර්ලිමේන්තු මන්ත්‍රී කණ්ඩායම් නායක අනුර කුමාර දිසානායක මහතා පවසා තිබිණි. එසේ වුවද නියමිත වේලාවට සිය නීතිඥ මහත්වරුන්ද සහභාගී කරවාගෙන ෆොන්සේකා මහතා අද යුද අධිකරණයට ඉදිරිපත් වී තිබේ. එසේ වුවද ජෙනරාල් සරත් ෆොන්සේකා ට එරෙහි දෙවෙනි යුද අධිකරණය හෙට දින(17)පැවත්වීමට නියමිතව ඇත.", "URL": "https://sinhala.adaderana.lk/news.php?nid=7307", "Category": null, "Parent URL": null}