{"Source": "Adaderana", "Timestamp": "February 18, 2013 02:02 pm", "Headline": "හිටපු සභාපති ගාමිණි සමරනායක නිදහස්", "News Content": "විශ්ව විද්‍යාල ප්‍රතිපාදන කොමිසමේ හිටපු සභාපති මහාචාර්ය ගාමිණි සමරනායක මහතාට එරෙහිව අධිකරණයට අපහාස කිරීමේ චෝදනා මත පවරා තිබූ නඩුවකින් ඔහු නිදහස් කර තිබේ. සිසුන් 16 දෙනෙකු සහ ලංකා ගුරු සංගමයේ ලේකම්වරයා විසින් ශ්‍රේෂ්ඨාධිකරණය හමුවේ ඊට අදාළ නඩුවක් ගොණු කර තිබුණි. අදාළ පෙත්සමෙන් චෝදනා කර තිබුණේ 2011 වසරේ උසස් පෙළ විභාගයේ ඉසෙඩ් ලකුණු අගයන් පිළිබඳ ශ්‍රේෂ්ඨාධිකරණය ලබා දුන් තීන්දුවක් කඩිනමින් ක්‍රියාත්මක නොකිරීම හේතුවෙන් අධිකරණයට අපහාසයක් සිදුව ඇති බවයි. අගවිනිසුරු මොහාන් පීරිස්, පී.ඒ. රත්නායක සහ ප්‍රියසාද් ඩෙප් යන ත්‍රිපුද්ගල විනිසුරු මඩුල්ල හමුවේ ඒ පිළිබඳ නඩුව අද (17)සලකා බැලිණ. එහිදී විත්තිකාර ගාමිණි සමරනායක මහතා වෙනුවෙන් පෙනී සිටි ජනාධිපති නීතීඥ ෆායිස් මුස්තාෆා මහතා ප්‍රකාශ කළේ අදාළ නඩු තීන්දුවට අනුව සිසුන් බඳවා ගැනීමේ කටයුතු සාර්ථකව සිදුවන බවයි. කරුණු සලකා බැලීමෙන් පසු අදාළ චෝදනාවෙන් ගාමිණි සමරනායක මහතා නිදහස් කිරීමට විනිසුරු මඩුල්ල තීරණය කරන ලදී.", "URL": "https://sinhala.adaderana.lk/news.php?nid=31735", "Category": null, "Parent URL": null}