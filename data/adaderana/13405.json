{"Source": "Adaderana", "Timestamp": "January 11, 2011 08:16 am", "Headline": "නිදහස් පක්ෂයේ පළාත් පාලන මැතිවරණ සම්මුඛ පරීක්ෂණ අදයි", "News Content": "ශ්‍රී ලංකා නිදහස් පක්ෂයේ පළාත් පාලන මැතිවරණයේ නාම යෝජනා සඳහා වූ සම්මුඛ පරීක්ෂණ අද(11) ආරම්භ වේ. ඒ අනුව දැනට සිටින මන්ත්‍රීවරුන් සහ නවක අපේක්ෂකයින් සඳහා වෙන වෙනම පරීක්ෂණ පැවැත්වීමට ශ්‍රී ලංකා නිදහස් පක්ෂය තීරණය කර ඇත. ඒ අනුව අද පෙරවරු 9ට කොළඹ දිස්ත්‍රික්කයේ දැනට පත්ව සිටින මන්ත්‍රීවරුන් සඳහා සම්මුඛ පරීක්ෂණ පැවැත්වෙනු ඇත. හෙට(12) දිනයේ කොළඹ දිස්ත්‍රික් නවක අපේක්ෂකයන් සඳහා සම්මූඛ පරීක්ෂණ පැවැත්වේ. අද සිට ලබන 18 වැනි දින දක්වා එක් එක් දිස්ත්‍රික්කයන් සඳහා සම්මුඛ පරීක්ෂණ පැවැත්වෙන බව නිවේදනයක් නිකුත් කරමින් ශ්‍රී ලංකා නිදහස් පක්ෂය සඳහන් කරයි. මේ අතර ඉදිරි පළාත් පාලන මැතිවරණය සඳහා නාම යෝජනා සකස් කිරීමට කමිටුවක් පත් කර ඇති බව ජනතා විමුක්ති පෙරමුණ පවසයි. එම කමිටුවට විජිත හේරත්, අනුර දිසානායක, ලාල් කාන්ත, බිමල් රත්නායක සහ රාමලිංගම් චන්ද්‍රසේකර් යන මහත්වරුන් ඇතුළත් කර තිබේ. මේ මස 17 වැනි දින වන විට නාම යෝජනා සැකසීමේ මූලික කටයුතු අවසන් කරන අතර සියලු පළාත් පාලන ආයතන සඳහා තරග වදින බව එම පක්ෂය පවසයි. පළාත් පාලන මැතිවරණය සඳහා නාම යෝජනා කැඳවීම ලබන 20 වැනිදා ආරම්භ වන අතර එය 27 වැනිදා දහවල් 12ට අවසන් වීමට නියමිතය. ස්වාධීන කණ්ඩායම් වෙනුවෙන් ඇප මුදල් තැන්පත් කිරීම ලබන 26 වැනිදා මධ්‍යහ්න 12න් අවසන් වනු ඇත.", "URL": "https://sinhala.adaderana.lk/news.php?nid=13405", "Category": null, "Parent URL": null}