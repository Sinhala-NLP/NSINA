{"Source": "Adaderana", "Timestamp": "October 7, 2010 08:35 am", "Headline": "ඇෆ්ගන් තලෙයිබන් සබඳතා දැඩිවෙයි", "News Content": "තලෙයිබාන් සංවිධානය හා ඇෆ්ගනිස්ථාන රජය අතර පවතින සබදතා තව දුරටත් තීව්‍ර වී තිබේ. තලෙයිබාන් සංවිධානය සාම මාවතට පැමිණෙමින් සිටීම පිළිබඳ සතුට පළ කරන බව ඇෆ්ගනිස්ථාන ජනාධිපති හමීඩ් කර්සායිගේ ප්‍රකාශකයෙකු වන වහීඩ් ඕමාර් පවසයි. කෙසේ වුවත් ‍මීට අවස්ථා ගණනාවකදීම දෙපාර්ශවය අතර පැවති සාකච්ඡා ප්‍රතිඵලයකින් තොරව අවසන් වු බව ද ඔහු කියා සිටියේය. එම අවස්ථා වලදී යුද්ධය තව දුරටත් වර්ධනය වීම පමණක් සිදුවු බව වහීඩ් ඕමාර් පෙන්වා දෙයි. කෙසේ වුවත් මෙවර සාකච්ඡා පිළිබඳ සුබදායි බලාපොරොත්තු පවතින බව ද ඔහු පවසයි. ඇෆ්ගනිස්ථානයේ වත්මන් ඛේදවාචකය පිළිබඳ තලෙයිබාන් සංවිධානය තව දුරටත් අවධානය යොමුකළ යුතු බව වහීඩ් ඕමාර් විදෙස් මාධ්‍ය වෙත අදහස් දක්වමින් කියා සිටියේය. කෙසේ වුවත් ඇෆ්ගනිස්ථානයෙන් විදේශීය හමුදාවන් වහා ඉවත් විය යුතුයි යන ස්ථාවරයේ තලෙයිබාන් සංවිධානය තව දුරටත් රැඳී සිටියි.", "URL": "https://sinhala.adaderana.lk/news.php?nid=11329", "Category": null, "Parent URL": null}