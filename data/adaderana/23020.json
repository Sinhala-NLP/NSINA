{"Source": "Adaderana", "Timestamp": "March 24, 2012 12:10 pm", "Headline": "ඉන්දීය නියෝජිත පිරිසගේ මෙරට සංචාරය සැක සහිතයි?", "News Content": "එළඹෙන අප්‍රේල් මාසයේ දී සිදුකිරීමට නියමිත වූ සියලුම පක්ෂවල ඉන්දීය පාර්ලිමේන්තු නියෝජිත පිරිසකගේ ශ්‍රී ලංකා සංචාරය පිළිබඳව සැක සහිත බවක් පැනනැගී ඇති බව ඉන්දීය මාධ්‍ය වාර්තා කරයි. ජිනීවා මානව හිමිකම් කවුන්සිලයේ දී සම්මත වූ ශ්‍රී ලංකාව සම්බන්ධව අමෙරිකාව ප්‍රමුඛ යුරෝපීය රටවල් කිහිපයක් විසින් ගෙන එන ලද යෝජනාවට පක්ෂව ඉන්දියාව සිය ඡන්දය භාවිත කිරීමට මීට හේතුව වී ඇති බව ද ටයිම්ස් ඔෆ් ඉන්දියා පවසයි. අදාළ සංචාරය නියමිත කාලය තුළ සිදුවන්නේද හෝ එය ප්‍රමාද වන්නේ ද යන්න පිළිබඳව මේ අවස්ථාවේ නිශ්චිතව සඳහන් කළ නොහැකි බව ඉන්දීය කොංග්‍රස් රාජ්‍ය සභා පාර්ලිමේන්තු මන්ත්‍රී, තමිල්නාඩු කොංග්‍රස් ඒකකයේ සභාපති බී. එස්. ඥානදේසිකන් මහතා ටයිම්ස් ඔෆ් ඉන්දියා වෙත අදහස් දක්වමින් ප්‍රකාශ කර ඇත. ශ්‍රී ලංකා රජය සමග සමීපව කටයුතු කරන විදේශ කටයුතු අමාත්‍යාශයේ දත්ත මත ඉන්දීය මධ්‍යම රජය විසින් ඊට අදාළ තීරණයට එළඹෙනු ඇති බව ද ඔහු පෙන්වා දී තිබේ‍. ශ්‍රී ලංකාව සම්බන්ධ අදාළ යෝජනාව සම්මතවීමත් සමග ශ්‍රී ලංකාවේ දේශපාලඥයින් හා මාධ්‍ය අතර ප්‍රකෝපකාරී ප්‍රතිචාර දක්නට ලැබුණු බවත්, සැලකිලිමත්ව පසුවන ලෙස ඉන්දීය තානාපති කාර්යාලය ඉන්දීය ජාතිකයින් වෙත දැනුම් දුන් බවත් ටයිම්ස් ඔෆ් ඉන්දියා වාර්තා කරයි. අදාළ ඉන්දීය නියෝජිත කණ්ඩායමේ ප්‍රධානියා ලෙස ඉන්දීය රජය විසින් භාරත ජනතා පක්ෂ නායක ශුෂ්මා ස්වරාජ් මහත්මිය නම් කර ඇති බවත්, ඇගේ අභිමතය අනුව සංචාරය සඳහා දින නියමවනු ඇති බවත් බී. එස්. ඥානදේසිකන් මහතා ප්‍රකාශ කර තිබේ.", "URL": "https://sinhala.adaderana.lk/news.php?nid=23020", "Category": null, "Parent URL": null}