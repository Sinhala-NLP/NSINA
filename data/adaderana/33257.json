{"Source": "Adaderana", "Timestamp": "April 14, 2013 12:51 pm", "Headline": "සාදයේ කතා බහෙන් දෙදෙනෙක් මරුට", "News Content": "ඇඹිලිපිටිය , පනාමුර ජයවිකුම්පුර ප්‍රදේශයේ දී සාදයක් අතර තුර ඇති වු ගැටුමක් දුරදිග යාම හේතුවෙන් පුද්ගලයින් දෙදෙනෙකු ජීවිතක්ෂයට පත්ව තිබේ. ඊයේ රාත්‍රී මෙම ඝාතන සිදුව ඇති බව පොලිසිය සඳහන් කරයි. පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා කියා සිටියේ සාදයක් අතර තුර දී පුද්ගලයින් දෙදෙනෙකු අතර කිසියම් කාරණයක් සම්බන්ධයෙන් බහින් බස්වීමක් සිදුව ඇති බවයි. මෙම බහින්බස් වීම ගැටුමක් දක්වා දුරදිග ගොස් ඇති අතර එහිදි එක් පුද්ගලයෙකු තවත් පුද්ගලයෙකුට තියුණු ආයුධයකින් පහරදී ඝාතනය කර තිබේ. එම අවස්ථාවේ දී එම ගැටුමට මැදි වු තවත් පුද්ගලයෙකු බරපතළ තුවාල ලබා ඇඹිලිපිටිය රෝහලට ඇතුළත් කිරීමෙන් අනතුරුව මියගොස් ඇති බව පොලිසිය සඳහන් කරයි. මෙම ඝාතනයන්ට සම්බන්ධ සැකකරු පනාමුර පොලිසිය විසින් අත්අඩංගුවට ගෙන තිබේ. සැකකරු අධිකරණයට ඉදිරිපත් කිරීමට නියමිත අතර පනාමුර පොලිසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=33257", "Category": null, "Parent URL": null}