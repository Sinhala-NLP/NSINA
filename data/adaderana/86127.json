{"Source": "Adaderana", "Timestamp": "March 22, 2018 12:47 pm", "Headline": " සාකච්ඡා අසාර්ථකයි-වැඩවර්ජනය දිගටම", "News Content": "උසස් අධ්‍යාපන රාජ්‍ය අමාත්‍යවරයා ඇතුළු බලධාරීන් පිරිසක් සමඟ පැවැති සාකච්ඡා අසාර්ථක වූ බව විශ්වවිද්‍යාල වෘත්තීය සමිති ඒකාබද්ධ කමිටුව පවසයි. එහි භාණ්ඩාගාරික කේ.එල්.ඩී රිච්මන්ඩ් මහතා පවසන්නේ සාකච්ඡාව සාධනීය ලෙස පැවතුන ද එහිදී තම ගැටළු සඳහා නිසි විසඳුම් නොලැබුණු බවයි. මේ හේතුවෙන් විශ්වවිද්‍යාල අනධ්‍යයන සේවකයින් දියත් කර ඇති වර්ජනය තවදුරටත් ක්‍රියාත්මක කරන බව හෙතෙම කියා සිටියි. ගැටළු කිහිපයක් මුල් කර ගනිමින් විශ්වවිද්‍යාල අනධ්‍යයන සේවකයින් වැඩවර්ජනය ආරම්භ කර අදට දින 23ක් වන බව කේ.එල්.ඩී රිච්මන්ඩ් මහතා පවසයි. මීට පෙර මුදල් අමාත්‍යංශ නිලධාරීන් පිරිසක් සමඟ අදාළ ගැටළුව සම්බන්ධයෙන් විශ්වවිද්‍යාල අනධ්‍යයන සේවකයින් සාකච්ඡාවක් සිදු කළ අතර එය ද අසාර්ථක වූ බව සඳහන්ය. විශ්වවිද්‍යාල අනධ්‍යයන සේවක වර්ජනය හේතුවෙන් විශ්වවිද්‍යාල අධ්‍යයන කටයුතු ඇතුළු සියලු කාර්යයන් ඇණ හිට තිබේ. කොළඹ විශ්වවිද්‍යාලයේ ශ්‍රී පාලි මණ්ඩපයේ මණ්ඩපාධිපති මහාචාර්ය රංජන් හෙට්ටිආරච්චි මහතා පවසන්නේ අනධ්‍යයන සේවක ගැටළුව සඳහා කඩිනමින් විසඳුම් ලබාදී විශ්වවිද්‍යාල කටයුතු යථා තත්ත්වයට පත් කිරීමට බලධාරීන් වහා මැදිහත් විය යුතු බවයි.", "URL": "https://sinhala.adaderana.lk/news.php?nid=86127", "Category": null, "Parent URL": null}