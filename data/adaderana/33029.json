{"Source": "Adaderana", "Timestamp": "April 5, 2013 01:08 pm", "Headline": "රුපියල ගණන් උස්සයි", "News Content": "වසරකට පමණ පසු මෙරට රුපියලේ අගය ඉහළ ගොස් තිබේ. පසුගිය වසරේ අප්‍රේල් මාසයෙන් පසු අමෙරිකානු ඩොලරයට සාපේක්ෂව රුපියලේ අගය ඉහළ ගිය පළමු අවස්ථාව මෙය වේ. ඊයේ (04) දිනය වන විට රුපියලේ අගය 1.6% න් වර්ධනය වී තිබේ. අලුත් අවුරුදු උත්සවය හේතුවෙන් විදෙස්ගත ශ්‍රී ලාංකිකයන් මෙරටට මුදල් යොමුකිරීම සහ අපනයන ආදායම් රුපියල් අගයන්ට පරිවර්තනය කිරීම යන හේතු මත මෙම වර්ධනය සිදුව ඇති බව මූල්‍ය විශේෂඥයින් පෙන්වාදෙයි. පසුගිය වසරේ දී රුපියල 10.7% න් පමණ අවප්‍රමාණය වී තිබිණි. අද දිනයේ අමෙරිකානු ඩොලරයක් සඳහා වන රුපියලේ සාමාන්‍ය අගය 125.9784 ක් බව ශ්‍රී ලංකා මහ බැංකුව ප්‍රකාශ කළේය.", "URL": "https://sinhala.adaderana.lk/news.php?nid=33029", "Category": null, "Parent URL": null}