{"Source": "Adaderana", "Timestamp": "January 25, 2017 11:16 am", "Headline": "ධීවර යාත්‍රා නිදහස් කිරීමට නියෝගයක්", "News Content": "ශ්‍රී ලංකාව භාරයේ පවතින ඉන්දීය ධීවර යාත්‍රා නිදහස් කරගැනීම සඳහා මාස දෙකක් ඇතුළත සුදුසු පියවර ගන්නා ලෙසට ඉන්දියාවේ මදුරාසි මහාධිකරණය එරට රජයට නියෝගකර තිබේ.තමිල්නාඩු රාමනාදපුරම් ප්‍රදේශයේ නීතිඥවරයෙකු විසින් ඉදිරිපත් කරන ලද පෙත්සමක් සලකා බැලීමෙන් අනතුරුව මහාධිකරණය මෙම නියෝගය ලබාදී ඇති බව ඉන්දීය මාධ්‍ය වාර්තා කරයි.මේ වන විට ඉන්දීය ධීවර යාත්‍රා 120ක් ශ්‍රී ලංකා නාවික හමුදාව විසින් සිය භාරයට ගෙන ඇති බව පවසන පෙත්සම්කරු මේ හේතුවෙන් ධීවරයින්ගේ ජීවනෝපායට දැඩි බලපෑම් එල්ල වී ඇති බව පෙන්වා දී තිබේ.එමෙන්ම අදාළ ධීවර යාත්‍රා නිසි නඩත්තුවකින් තොරව රඳවා තබා ගැනීම හේතුවෙන් ඒවාට දැඩි ලෙස හානී සිඳුව ඇති බව ද පෙත්සම්කාර නීතීඥවරයා අධිකරණයට දැනුම් දී ඇත.කරුණු සලකා බැලූ මදුරාසි මහාධිකරණය එම ධීවර යාත්‍රා නිදහස් කරගැනීම සඳහා සුදුසු පියවර ගන්නා ලෙස ඉන්දීය විදේශ කටයුතු ලේකම්වරයාට නියෝග කර තිබේ.", "URL": "https://sinhala.adaderana.lk/news.php?nid=68542", "Category": null, "Parent URL": null}