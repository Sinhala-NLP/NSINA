{"Source": "Adaderana", "Timestamp": "February 11, 2013 01:06 pm", "Headline": "ග්ලෝබල් කොමර්ස් එක්සලන්ස් සම්මානයෙන් අමානා බැංකුව පිදුම්ලබයි", "News Content": "ඡායා රූ- අමානා බැංකුවේ කළමනාකාර අධ්‍යක්ෂක ෆයිසාල් සාලේහ් මහතා, මහ බැංකුවේ අධිපති අජිත් නිවාඩ් කබ්රාල් මහතා වෙතින් සම්මානය ලබාගනිමින්. මෑතකදී කොළඹ කිංග්ස්බරි හෝටලයේ දී පැවති ලෝක වාණිජ විශිෂ්ඨත්ව සම්මාන ප‍්‍රදානෝත්සවයේදී ත‍්‍රස්තවාදය පැවති ඉතා අසීරුම අවධියේදී ශ‍්‍රී ලංකාව වෙත විදේශ විනිමය ගෙන ආ ආයතනයක් ලෙස අමානා බැංකුව ග්ලෝබල් කොමර්ස් එක්සලන්ස් සම්මානයට පාත‍්‍රවිය. ශ‍්‍රී ලංකා මහ බැංකුව විසින් මෙම උත්සවය සංවිධානය කරන ලද අතර ඒ සඳහා ශ‍්‍රී ලංකා ආයෝජන මණ්ඩලය, ශ‍්‍රී ලංකා ගුවන්තොටුපොළ හා ගුවන්සේවා ආයතනය, ශ‍්‍රී ලංකා වරාය අධිකාරිය හා කොළඹ නැව්ගත කරන්නන්ගේ ඇකඩමිය යන ආයතනවල සහාය ද ලැබිණි. මෙරට ත‍්‍රස්තවාදය පැවති අවධියේදී වාණිජ කටයුතු හා ව්‍යාපාර විසින් මුහුණ දුන් දුෂ්කරතා පිළිබඳ මතකයන් අවදි කළ මෙම අවස්ථාවේ දී, එම කාලසීමාවේ රට වෙනුවෙන් පෙනී සිට මෙරටට ආයෝජකයින් ගෙන ආ සමාගම් හා ආයතන ගෞරවයට පාත‍්‍රවිය. අමානා ඉන්වෙස්ට්මන්ට් ලිමිටඩ් සමාගම තුළින් බිහිවූ අමානා බැංකුව, ශ‍්‍රී ලංකා මහ බැංකුවෙහි අවසරලත් ශරීයා අනුකූල බැංකුකරණය මත පදනම් වූ මෙරට ප‍්‍රථම වාණිජ බැංකුවයි. ත‍්‍රස්තවාදී ක‍්‍රියාකාරකම් උච්චව පැවති අවධියකදී මැලේසියාවේ බෑන්ක් ඉස්ලාම් බර්හාඩ්, සවුදි අරාබියේ පිහිටි ඉස්ලාමීය සංවර්ධන බැංකුව, බංග්ලාදේශයේ ඒබී බැංකුව වැනි මූලික ක‍්‍රමවේදී ආයෝජකයින් සහ වෙනත් විදේශ ආයෝජකයින් ආකර්ශනය කරගැනීමට අමානා බැංකුවට හැකි විය. පුද්ගලික අංශයේ සහ රාජ්‍ය අංශයේ නිලධාරීන් තානාපති නිලධාරීන් හා අන්තර්ජාතික මූල්‍ය අරමුදලේ මෙරට නියෝජිත ආචාර්ය කෝෂි මාතායි ඉදිරිපිට දී අමානා බැංකුවේ කළමණාකාර අධ්‍යක්ෂක ෆයිසාල් සාලේහ් මහතා විසින් ශ‍්‍රී ලංකා මහ බැංකුවේ අධිපති අජිත් නිවාඩ් කබ්රාල් මහතා අතින් මෙම සම්මානය ලබා ගන්නා ලදී. සම්මාන ප‍්‍රදානයෙන් අනතුරුව මේ පිළිබඳව අදහස් දැක්වූ සාලේහ් මහතා \"අර්බුද සමයේ කැපවීමෙන් කටයුතු කර වාණිජ හා ව්‍යාපාර ක්ෂේත‍්‍රයේ වර්ධනයක් අත්කරගත් ආයතනවලට පිළිගැනීමක් ලබාදීමේ සහ ඔවුන්ට ගෞරව දැක්වීමේ මෙම අදහස අපි අගය කරන්නෙමු. මෙම කාලසීමාව තුළ අප මුහුණ දුන් සියලූ දුෂ්කරතා හමුවේ අපි බැංකුවක් ගොඩනැගුවා. එම වකවානුවේ මෙරට පැවති ඉහළ අවදානම් තත්ත්වය නිසා ජාත්‍යන්තර ආයෝජකයින් බොහෝ දෙනෙකු ශ‍්‍රී ලංකාවෙන් දුරස්වෙමින් සිටි අවස්ථාවක, මනා ලෙස කරුණු ඒත්තු ගැන්වීම හා සාකච්ඡා කිරීම තුළින් ඈත-පෙරදිග සහ මැදපෙරදිග රටවලින් ක‍්‍රමවේදී ආයෝජකයින් මෙරටට ගෙනඒමට අපට හැකි වුණා. බාධක සහ බාහිර පරිසරයේ පැවති ඉහළ අවදානම නොතකා, සම්පූර්ණයෙන් නව ව්‍යාපාර ආකෘතියක් මත නව බැංකුවක් ගොඩනැගීම සඳහා අපට කැපවීමක් සහ අධිෂ්ඨානයක් තිබුණා. අප විසින් එය සිදු කළේ අපේ රට හා අපේ ජනතාවගේ යහපත වෙනුවෙනුයි\" යැයි පැවසීය. අද වන විට අමානා බැංකුවෙහි කොටස් හිමියන් අතර මැලේසියාවේ බෑන්ක් ඉස්ලාම්, සවුදි අරාබියේ ඉස්ලාමීය සංවර්ධන බැංකුව හා බංගලාදේශයේ ඒබී බැංකුව වැනි ප‍්‍රබල ජාත්‍යන්තර බැංකු තුනක් සිටින අතර, ඔවුන් සියලූ දෙනා බැංකුවේ ක‍්‍රමවේදී කොටස් හිමිකරුවන් වන්නේය. ගෝලීය සංවර්ධන බැංකුවක් වන ඉස්ලාමීය සංවර්ධන බැංකුව, අමානා බැංකුවේ ආයෝජනය කිරීම වෙනුවෙන් ස්වකීය ආයෝජන ප‍්‍රතිපත්තියේ මූලික වෙනස්කම් පවා සිදුකළේය.", "URL": "https://sinhala.adaderana.lk/news.php?nid=31535", "Category": null, "Parent URL": null}