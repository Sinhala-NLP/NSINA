{"Source": "Adaderana", "Timestamp": "June 24, 2019 10:56 am", "Headline": "වසර 16කට පසුව දකුණු අප්‍රිකාවට අත් වු පරාජය", "News Content": "ලෝක කුසලාන එක්දින ක්‍රිකට් තරගාවලියේ පාකිස්තානය සහ දකුණු අප්‍රිකාව අතර ඊයේ (23) පැවති තරගයෙන් ලකුණු 49ක ජයක් වාර්තා කිරීමට පාකිස්තානය සමත් විය. ඒ අනුව වසර 16කට පසු ලෝක කුසලාන එක්දින තරගාවලියේ පළමු වටයෙන්ම ඉවත් වීමට දකුණු අප්‍රිකා කණ්ඩායමට සිදු විය. ලන්ඩන් නුවර ලෝඩ්ස් ක්‍රීඩාංගණයේ දී තරගයේ කාසියේ වාසිය දිනු පාකිස්තානය පළමුව පන්දුවට පහර දීමට තීරණය කළේය. ඒ අනුව පාකිස්තාන පිතිකරුවන් තම කණ්ඩායම වෙනුවෙන් උපරිම සාධාරණය ඉටු කළේ නියමිත පන්දුවාර 50 අවසානයේ කඩුළු 7 ක් දැවි ලකුණු 308ක් රැස් කරගනිමින්. හැරිස් සොහෙල් ලකුණු 89ක් රැස් කළ අතර ඔහුගේ ඉනිමට හතරේ පහර 9ක් සහ හයේ පහර 3ක් ඇතුළත් විය. බාබර් අසාම් හතරේ පහර 7ක් සමගින් ලකුණු 69ක් රැස් කළේය. දකුණු අප්‍රිකාව වෙනුවෙන් ලුන්ගි ඉන්ගිඩි ලකුණු 64 ට දවා ගත් කඩුළු සංඛ්‍යාව 3ක්. ලකුණු 309ක ජයග්‍රාහි ඉලක්කයක් හඹා යෑමට පිටියට පිවිසි දකුණු අප්‍රිකා පිලේ පළමු කඩුල්ල ලකුණු 4කදී දවා ගැනීමට මොහොමඩ් අමීර් සමත් විය. නමුත් දෙවන කඩුල්ල වෙනුවෙන් ක්වන්ටන් ඩී කොක් සමග එක් වූ ෆෆ් ඩුප්ලේසිස් ලකුණු 87ක සබඳතාවක් ගොඩ නැගු‍වේ ක්‍රීඩාලෝලීන්ට යම් බලාපොරොත්තුවක් එක් කරමින්. ෆෆ් ඩුප්ලේසිස් ලකුණු 63ක් රැස් කළේය. ලකුණු 47ක් රැස් කරගෙන සිටියදී ක්වන්ටන් ඩී කොක් දැවි ගිය අතර ඉන්පසු දකුණු අප්‍රිකා පිලේ තවත් කඩුළු දෙකක් ලකුණු 45ක් තුළදි දැවි ගියේ තරගයේ ජය පාකිස්තානය දෙසට නතු කරමින්. අසරණව තිබු දකුණු අප්‍රිකා ඉනිමට යම් සහනයක් ලබා දීමට ඩේවිඩ් මිලර් සහ වෑන් ඩසෙන් සමත් වූණත් එය පවත්වා ගෙන යෑමට ඔවුන්ට හැකි වූණේ නැත. ඒ අනුව පන්දුවාර 50 අවසානයේ දකුණු අප්‍රිකාවට කඩුළු 9ක් දැවි රැස් කරගත හැකි වූයේ ලකුණු 259ක් පමණයි. මෙවර ලෝක කුසලාන එක්දින තරගාවලියේ තරග 7කට ක්‍රීඩා කර ඇති දකුණු අප්‍රිකාව ඉන් තරග 5ක් පරාජයට පත් වී ජයගෙන ඇත්තේ එක් තරගයක් පමණයි. මේ නිසා මෙවර ලෝක කුසලාන එක්දින තරගාවලියේ පළමු වටයෙන්ම ඉවත් වීමට දකුණු අප්‍රිකාවට සිදු විය. දකුණු අප්‍රිකාව ලෝක කුසලාන එක්දින තරගාවලියක දී පළමු වටයෙන්ම ඉවත් වූයේ වසර 16කට පසුව වීම විශේෂත්වයක්. මේ අතර ඊයේ ලැබු ජයත් සමග පාකිස්තානය ප්‍රසාද ලකුණු සටහනේ හත් වැනි ස්ථානය දක්වා ඉදිරියට පැමිණියේය. මේවන විට මෙවර තරගාවලියේ පළමු වටයෙන් ඇෆ්ගනිස්තානය සහ දකුණු අප්‍රිකාව ඉවත් වී අවසන්.", "URL": "https://sinhala.adaderana.lk/news.php?nid=112648", "Category": null, "Parent URL": null}