{"Source": "Adaderana", "Timestamp": "August 18, 2014 09:42 am", "Headline": "පොලීසියේ දෙන්නෙක් යට කළ කැන්ටර් රියදුරු මාට්ටු", "News Content": "මහවැව නගරයේ රාජකාරි කටයුතු වල නිරත වෙමින් සිටි පොලිස් නිලධාරීන් දෙදෙනෙකු යට කර පළාගිය බව කියන කැන්ටර් වර්ගයේ ලොරියක් සහ එහි රියදුරු අත්අඩංගුවට ගෙන ඇති බව මාරවිල පොලීසිය කියයි. අද (18) වැනිදා පෙරවරු 8.45ට පමණ මෙම අනතුර සිදුවී ඇත. අනතුරින් තුවාල ලබා ඇති පොලිස් සැරයන් 41502 ගංගාතිලක සහ පොලිස් කොස්තාපල් 72481 කුමාර යන දෙදෙනා මාරවිල මූලික රෝහලට ඇතුළත් කර තිබේ. මෙම පොලිස් නිලධාරීන් දෙදෙනා මාරවිල පොලීසියට අනුයුක්තව සේවය කරන අයවළුන්ය. හලාවත දෙස සිට කොළඹ දෙසට අධික වේගයෙන් ධාවනය වෙමින් තිබූ කැන්ටර් වර්ගයේ ලොරිය නවත්වන ලෙස මාර්ග රාජකාරියේ නිරතව සිටි පොලිස් නිලධාරීන් අණ කර ඇත. එම අවස්ථාවේදී පොලිස් නිලධාරීන් දෙදෙනාද යට කර ගෙන ලොරිය පළාගොස් තිබේ. පළායමින් තිබුණු ලොරිය මාර්ගය අයිනේ නවතා තිබුණු වෑන් රථයක සහ ත්‍රී රෝද රථයකද ගැටී ඇත. පසුව පළායමින් තිබුණු ලොරිය හලාවත - කොළඹ මාර්ගයේ කොස්වාඩිය ප්‍රදේශයේදී මාරවිල පොලීසියේ රථ වාහන අංශයේ නිලධාරීන් විසින් අත්අඩංගුවට ගෙන තිබේ. රෝහල් ගත කර ඇති පොලිස් නිලධාරීන්ගේ තත්ත්වය බරපතළ නොවන බව රෝහල් ආරංචි මාර්ග කියයි. මාරවිල පොලීසියේ රථවාහන අංශය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=45425", "Category": null, "Parent URL": null}