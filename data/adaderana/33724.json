{"Source": "Adaderana", "Timestamp": "May 1, 2013 11:29 am", "Headline": " මනිලාල්ට වසර 8 ට පාපන්දුව තහනම්", "News Content": "ජාත්‍යන්තර පාපන්දු සම්මේලනයේ හිටපු විධායක සාමාජික මනිලාල් ප්‍රනාන්දු මහතාට වසර අටක පාපන්දු තහනමක් පනවා තිබේ. පාපන්දු සම්මේලනයේ ආචාර ධර්ම කඩකිරීම සම්බන්ධයෙන් ඔහුට එරෙහිව විනය පරීක්ෂණයක් සිදුකෙරුණු අතර එකී පරීක්ෂණය පැවැත්වෙන අතරවාරයේ දින 90 ක තහනමක් මීට පෙරාතුව පැනවීමට ජාත්‍යන්තර පාපන්දු සම්මේලනය තීරණය කර තිබුණි. කෙසේ වෙතත් මනිලාල් මහතාට එරෙහි චෝදනා දින දෙකක් පුරා විභාග කිරීමෙන් අනතුරුව මෙසේ වසර අටක තහනමක් පැනවීමට බලධාරීන් තීරණය කර ඇත. මනිලාල් ප්‍රනාන්දු මහතාගේ මිතුරෙකු බව කියන ආසියානු පාපන්දු සම්මේලනයේ හිටපු සභාපති මෙන්ම කටාර් පාපන්දු සංගමයේ හිටපු සභාපති මොහෙමඩ් බින් හමාම්ද මේවන විට ජාත්‍යන්තර පාපන්දු සම්මේලනයෙන් නෙරපා හැර ඇති බව ESPN මාධ්‍ය වාර්තා උපුටා දක්වයි. මනිලාල් ප්‍රනාන්දු මහතා ජාත්‍යන්තර පාපන්දු සම්මේලනයේ රැකියාව කරමින් සිටි සමයේ එවක ආසියානු පාපන්දු සම්මේලනයේ සභාපතිවරයාව සිටි මොහෙමඩ් බින් හමාම් විසින් මොහුගේ නම ජාත්‍යන්තර පාපන්දු සම්මේලනයේ විධායක කමිටුවට යෝජනා කරන ලදී. කෙසේ වෙතත් මේවන විට දෙදෙනාටම ජාත්‍යන්තර පාපන්දු සම්මේලනයේ දොර වැසී ඇති බව විදෙස් මාධ්‍ය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=33724", "Category": null, "Parent URL": null}