{"Source": "Adaderana", "Timestamp": "October 29, 2012 09:14 am", "Headline": "වප් පො‍හොය අදයි", "News Content": "බෞද්ධ ශාසන ඉතිහාසයේ වැදගත් සිදුවීම් කිහිපයක් සිදුවු වප් පොහොය දිනය අද (29) යෙදී තිබේ. ඒ අනුව බුදුරජාණන් වහන්සේ තව්තිසා දෙව්ලොව සිට සංකස්ස නුවරට වැඩම කිරීමත්, සැරියුත් හිමියන්ට ප්‍රඥාවෙන් අගතැන් තනතුර ප්‍රදානය කිරීමත් අද වැනි දිනක සිදුව ඇතැයි සඳහන්ය. එසේම සංඝමිත්තා තෙරණිය වැඩමවීමට අරිට්ඨ ඇමතිවරයා දඹදිවට පිටත්වීමත් ජය ශ්‍රී මහා බෝධි අංකුරය පිහිටුවීමත් අද වැනි දිනක සිදුව ඇතැයි ශාසන ඉතිහාසයේ සඳහන්‍ වේ. මීට අමතරව ථූපාරාමයේ කරන ලද විනය සංඝායනාව මෙන්ම භික්ෂුන් වහන්සේ වස් පවාරණය කිරීමත් අද වැනි දිනක සිදුකරන බව බෞද්ධ ඉතිහාසයේ දැක්වෙයි. ඇසළ පෝය දින සිට පුරා තෙමසක් මුළුල්ලේ වස් සමාදන්ව සිටිමින් තමන්ගේ අධ්‍යාත්මික දියුණුව පිණිසත්, සැදැහැතියන්ගේ ගුණ දහම් වර්ධනය උදෙසාත් කටයුතු කරමින් සිටි භික්ෂූන් වහන්සේ වස් පවාරණය කරන්නේ අද දිනයි. ඒ අනුව චිවර මාසය ආරම්භ වන්නේද අද දින සිටය. මේ අතර අදට යෙදී ඇති පොහොය දිනය වෙනුවෙන් දිවයිනේ වෙහෙර විහාරස්ථාන රැසක ආගමික වතාවත් සංවිධානය කර තිබේ. සීල, භාවනා, දාන වැනි වැඩසටහන් එහිදී ප්‍රමුඛත්වයක් ගනියි.", "URL": "https://sinhala.adaderana.lk/news.php?nid=28703", "Category": null, "Parent URL": null}