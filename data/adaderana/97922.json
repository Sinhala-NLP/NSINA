{"Source": "Adaderana", "Timestamp": "October 19, 2018 01:44 pm", "Headline": "හොර ගිනි අවි ළඟ තියා ගත් මාවනැල්ල ශ්‍රීලනිප සංවිධායක රිමාන්ඩ්", "News Content": "නීති විරෝධී ගිනි අවි ළඟ තබා ගැනීමේ චෝදනා මත අත්අඩංගුවට ගත් මාවනැල්ල ශ්‍රී ලංකා නිදහස් පක්ෂ සංවිධායක, කෑගල්ල ප්‍රාදේශීය සභා මන්ත්‍රී ඉම්තියාස් කාදර් මහතා රක්ෂිත බන්ධනාගාර ගත කර තිබේ. අද(19) කෑගල්ල මහේස්ත්‍රාත් අධිකරණයට ඉදිරිපත් කල ඔහු ලබන මස 02 වනදා දක්වා රක්ෂිත බන්ධනාගාර ගත කිරීමට මහේස්ත්‍රාත් චාමර වික්‍රමනායක මහතා නියෝග කර ඇත. ලියාපදිංචි නොකල ගිනි අවි 03ක් සමඟ කෑගල්ල ප්‍රදේශයේ පිහිටි නිවසේදී ඉම්තියාස් කාදර් මහතා ඊයේ(18) පොලිස් විශේෂ කාර්ය බලකාය මඟින් අත්අඩංගුවට ගෙන තිබුණි. එහිදී ඩුබායි හි නිෂ්පාදිත එම්.පී. ෆයිව්. කේ වර්ගයේ ස්වයංක්‍රීය ගිනි අවියක්, ටී 56 ගිනි අවියක් සහ රිපීටර් වර්ගයේ ගිනි අවියක් සොයාගත් බව විශේෂ කාර්ය බලකාය සඳහන් කළේය.", "URL": "https://sinhala.adaderana.lk/news.php?nid=97922", "Category": null, "Parent URL": null}