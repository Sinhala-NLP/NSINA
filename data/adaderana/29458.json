{"Source": "Adaderana", "Timestamp": "November 25, 2012 08:34 am", "Headline": "මාතර හා ගාල්ලේ පහත් බිම් ජලයෙන් යටවෙයි", "News Content": "පවතින අයහපත් කාලගුණික තත්ත්වය හේතුවෙන් මාතර හා ගාල්ල දිස්ත්‍රීක්කවල මාර්ග කිහිපයක් ජලයෙන් යට‍වී තිබේ. මේ හේතුවෙන් එම ප්‍රදේශවල ගමනාගමන කටයුතුවලට බාධා එල්ල වී ඇතැයි අප වාර්තාකරුවන් පවසයි. ගිං ගඟ පිටාර ගැලීම හේතුවෙන් පහත්බිම් කිහිපයක් ජලයෙන් යටවී ඇත. නෙළුව ප්‍රදේශයේද බටුවන්ගල, මාවිට යන ප්‍රදේශ ජලයෙන් යටවි ඇතැයි සඳහන්ය. මාතර දිස්ත‍්‍රික්කයේ ප‍්‍රදේශ කිහිපයකද ජල ගැලීම් තත්ත්වයන් වාර්තා වන බව ආපදා කළමනාකාරණ මධස්ථානය සඳහන් කරයි. මාතර - අකුරැස්ස, කොටපොළ, ඌරු බොක්ක, කඹුරුපිටිය යන ප්‍රදේශවල මාර්ග පද්ධතිය ඊයේ රාත්‍රී ජලයෙන් යටවී ඇතැයි සඳහන්ය. වැසි සහිත කාලගුණික තත්ත්වය හේතුවෙන් දිවයිනේ ප‍්‍රදේශ කිහිපයක ආපදා තත්ත්වයන් වාර්තා වී ඇති බව එහි සහකාර අධ්‍යක්ෂ ප‍්‍රදීප් කොඩිප්පිලි මහතා පවසයි. එසේම ගතවූ දින 02 තුළ අකුණු අනතුරු සහ දියේ ගිලීම් හේතුවෙන් පුද්ගල මරණ 04 ක් සිදුව ඇති බව ප‍්‍රදීප් කොඩිප්පිළි මහතා කියයි. මේ අතර පහල වායුගෝලයේ පවතින කැලඹිළි ස්වභාවයක් හේතුවෙන් ඉදිරි දින කිහිපය තුළ දිවයිනේ ප‍්‍රදේශ රැසකට වැසි ඇති වන බව කාලගුණ විද්‍යා දෙපාර්තමේන්තුව පවසයි. ඊයේ (24) රාත‍්‍රියේ ද දිවයිනේ ප‍්‍රදේශ රැසකට වැසි ඇති වූ බව කාලගුණ විද්‍යා දෙපාර්තමේන්තුව කියයි. වැඩිම වර්ෂාපතනයක් මාතර දෙණියාය ප්‍රදේශයෙන් වාර්තා වී තිබේ.", "URL": "https://sinhala.adaderana.lk/news.php?nid=29458", "Category": null, "Parent URL": null}