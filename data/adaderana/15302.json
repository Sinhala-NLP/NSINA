{"Source": "Adaderana", "Timestamp": "April 6, 2011 09:17 am", "Headline": "තැපැල්පති ඉවත්කරන්නැයි තැපෑලේ අතිකාල වර්ජනයක්", "News Content": "ඉල්ලීම් කිහිපයක් මුල් කර ගනිමින් තැපැල් සේවා වෘත්තීය සමිති 18ක් ඊයේ(05) මධ්‍යම රාත්‍රියේ සිට අතිකාල වර්ජනයක නිරත වෙයි. තැපැල්පතිවරයා වහාම ඉවත්කරන ලෙස බල කිරීම මෙම වෘත්තීය සමිති ක්‍රියා මාර්ගයේ ප්‍රධාන ඉල්ලීම බව ලංකා තැපැල් සේවා සංගමයේ සභාපති ජයන්ත වි‍ජේසිංහ මහතා ප්‍රකාශ කළේය. තැපැල්පතිවරයා ඉවත්කරන තුරුම සමස්ත තැපැල් සේවකයින් මෙම අතිකාල වර්ජනය ක්‍රියාත්මක කරන බව ඒ පිළිබඳව අද දෙරණට අදහස් දැක් වූ ජයන්ත විජේසිංහ මහතා කියා සිටියේය. ඒ සඳහා හැකි ඉක්මනින් විසඳුමක් නොලැබුණහොත් හැකි ඉක්මනින් මෙයට වඩා වෘත්තීය ක්‍රියා මාර්ගයකට යාමට සියලු කටයුතු සූදානම් කර තිබෙන බව ද ඔහු අවධාරණය කර සිටියේය. මෙම වෘත්තීය සමිති ක්‍රියාමාර්ගය සම්බන්ධයෙන් අද දෙරණ තැපැල් සේවා අමාත්‍ය ජීවන් කුමාරතුංග මහතාගෙන් විමසීමක් කළේය. සේවකයින්ගේ වෘත්තීය ගැටලු රැසකට විසඳුම් ලබා දීමට මේ වන විටත් පියවර ගෙන ඇති බව එහි දී අමාත්‍යවරයා ප්‍රකාශ කළේය. තැපැල්පතිවරයාට එරෙහිව චෝදනා පවතී නම් ඒ සම්බන්ධව පරීක්ෂණ පැවැත්වීමට කටයුතු කර තිබියදී ඒ සම්බන්ධව තැපැල් සේවාව අඩපණ වන ලෙස කටයුතු කිරීම අසාධාරණ බව ඔහු පෙන්වාදුන්නේය.", "URL": "https://sinhala.adaderana.lk/news.php?nid=15302", "Category": null, "Parent URL": null}