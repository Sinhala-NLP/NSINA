{"Source": "Adaderana", "Timestamp": "June 8, 2018 04:03 pm", "Headline": "රුහුණු සරසවියේ පීඨ 5ක් දින නියමයක් නොමැතිව වැසෙයි", "News Content": "රුහුණු විශ්වවිද්‍යාලයේ වැල්ලමඩම පරිශ්‍රයේ පීඨ 05ක් දින නියමයක් නොමැතිව වසා දැමීමට විශ්වවිද්‍යාලයීය පාලනාධිකාරිය පියවර ගෙන තිබේ. සිසුන් පිරිසකගේ විනය විරෝධී ක්‍රියාවක් හේතුවෙන් මෙම පියවර ගත් බව රුහුණු විශ්වවිද්‍යාලයේ උප කුලපති මහචාර්ය ගාමිණී සේනාරත්න මහතා පැවසුවේය. ඒ අනුව වැල්ලමඩම පරිශ්‍රයේ පිහිටි තාක්ෂණ පීඨය, කළමනාකරණ හා මුල්‍ය පීඨය, මානව ශාස්ත්‍ර හා සමාජ විද්‍යා පීඨය, ධීවර සාගර හා තාක්ෂණ පීඨය හා විද්‍යා පීඨය මෙලෙස තාවකාලිකව වසාදමා ඇති බව සඳහන්ය. විශ්වවිද්‍යාලයේ කාන්තා නේවාසිකාගාරයක් තුළ හටගත් සිද්ධියක් සම්බන්ධයෙන් එම සිසුවියන්ගේ මව්පියන් කැඳවා ඔවුන් දැනුවත් කිරීමට විශ්වවිද්‍යාලයීය පාලනාධිකාරිය උත්සහ දැරීම හේතුවෙන් ඊට විරෝධය පල කරමින් සිසුන් විශ්වවිද්‍යාල පරිපාලන ගොඩනැගිල්ල අවහිර කරමින් විරෝධතාවල නිරතවී ඇති බව වාර්තා වෙයි. සිසුන්ගේ මෙම විනය විරෝධි ක්‍රියාව හේතුවෙන් අදාළ පීඨ තාවකාලිකව වසාදැමීමට පියවර ගත් බව උප කුලපතිවරයා කියා සිටියි.", "URL": "https://sinhala.adaderana.lk/news.php?nid=90581", "Category": null, "Parent URL": null}