{"Source": "Adaderana", "Timestamp": "June 12, 2015 08:52 am", "Headline": "20 ගැන අවසන් තීරණයට කැබිනට්ටුව අද පෙරවරුවේ රැස්වෙයි", "News Content": "නව මැතිවරණ ක්‍රමයක් හදුන්වාදීම සඳහා යෝජනා වී ඇති 20 වන ව්‍යවස්ථා සංශෝධනය සම්බන්ධයෙන් අවසන් තීරණයක් ගැනීම සඳහා කැබිනට් මණ්ඩලය අද රැස්වීමට නියමිතව තිබේ. කැබිනට් ප්‍රකාශක අමාත්‍ය රාජිත සේනාරත්න මහතා සඳහන් කළේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පෙරවරුවේ අමාත්‍ය මණ්ඩලය රැස්වීමට නියමිත බවයි. නව මැතිවරණ ක්‍රමයක් හඳුන්වාදීම සඳහා නව යෝජනාවක් පසුගිය සඳුදා දිනයේ රැස්වූ කැබිනට් මණ්ඩලයට අග්‍රාමාත්‍ය රනිල් වික්‍රමසිංහ මහතා විසින් ඉදිරිපත් කරනු ලැබුවේය.කොට්ඨාස ක්‍රමය යටතේ මන්ත්‍රීවරුන් 125 දෙනෙකු, සමානුපාතික ක්‍රමය යටතේ 75 දෙනෙකු සහ ජාතික ලැයිස්තුවෙන් මන්ත්‍රීවරුන් 25 දෙනෙකු ඇතුළත්ව මන්ත්‍රීවරුන් 225 දෙනෙකු තෝරා ගැනිම එමඟින් යෝජනාවී තිබුණි. කෙසේ වෙතත් මෙම නව ක්‍රමයට ඇතැම් පක්ෂ විරෝධය පළ කරන අතර, ඇතැම් පක්ෂ ඊට සංශෝධනද ඉදිරිපත් කර ඇත.එක්සත් ජනතා නිදහස් සන්ධානයේ මහ ලේකම් සුසිල් ප්‍රේමජයන්ත් මහතා සඳහන් කළේ සන්ධානයේ සියලු පක්ෂ විසින් නව මැතිවරණ ක්‍රමයට සංශෝධන ජනාධිපතිවරයා වෙත භාරදුන් බවයි. මේ අතර නව මැතිවරණ ක්‍රමය පිළිබඳව සාකච්ඡා කිරීම සඳහා සුළු පක්ෂ නියෝජනය කරමින් පක්ෂ 18ක් ඊයේ පස්වරුවේ විශේෂ සාකච්ඡාවක් පවත්වා ඇත.එහිදී ඔවුන් පැමිණි එකඟතා පිළිබඳව අද දිනයේ කැබිනට් මණ්ඩලයට දැනුම් දෙන බව ශ්‍රී ලංකා මුස්ලිම් කොන්ග්‍රසයේ නායක අමාත්‍ය රවුෆ් හකීම් මහතා සඳහන් කළේය. නව මැතිවරණ ක්‍රමය සම්බන්ධයෙන් යෝජනා වී ඇති සියලු කරුණු සැලකිල්ලට ගනිමින් අද දිනයේ රැස්වන කැබිනට් මණ්ඩලයේදී අවසන් එකඟතාවයකට පැමිණිමට නියමිතය.කැබිනට් මණ්ඩලයේදී 20 වන ව්‍යවස්ථා සංශෝධනයට අනුමැතිය හිමිවුවහොත් එය අද දිනයේම ගැසට් කිරීමට බලාපොරොත්තු වන බව අමාත්‍ය රාජිත සේනාරත්න මහතා සඳහන් කළේය.", "URL": "https://sinhala.adaderana.lk/news.php?nid=51944", "Category": null, "Parent URL": null}