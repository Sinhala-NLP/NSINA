{"Source": "Adaderana", "Timestamp": "June 15, 2016 09:11 pm", "Headline": "  පෙට් ස්කෑන් යන්ත්‍රය ගන්න කෝටි තුනහමාර දුන් තරුණයා කතා කරයි ", "News Content": "මහරගම පිළිකා රෝහලට රුපියල් කෝටි 20ක් වන පෙට් ස්කෑන් යන්ත්‍රයක් මිලදී ගැනීම සඳහා මනුසත් දෙරණ ලබාදුන් අනුග්‍රහය අගය කරන බව සුනිල් ට්‍රේඩර්ස් හි තුසිත මුතුමාල මහතා පවසයි.ඒ අනූව සිය පියාණන් ද සිහිකර අදාළ අරමුදල සඳහා ලබාදුන් රුපියල් කෝටි තුනහමාරක මූල්‍ය පරිත්‍යාගයට පිටකොටුවේ ව්‍යාපාරික ප්‍රජාව මෙන්ම ගනුදෙනුකාර ජනතාව දායක වූ බව ඒ මහතා කියයි.මහරගම පිළිකා රෝහලට පෙට් ස්කෑන් යන්ත්‍රයක් මිලදී ගැනීම සඳහා වැයවන කෝටි 20 අරමුදල ඒකරාශි වීමෙන් අනතුරුව ඒ ගැන කරුණු පැහැදිලි කිරීමට අද (15) මාධ්‍ය හමුවක් පැවැති අතර එම මාධ්‍ය හමුවට එකී මූල්‍ය අරමුදල වෙනුවෙන් පරිත්‍යාග සිදුකළ බොහෝ දෙනෙකු පැමිණ සිටියහ.වකුගඩු රෝගයෙන් පීඩාවට පත්ව සිටින ජනතාව වෙනුවෙන් මනුසත් දෙරණ සිදුකරන සත්කාරය ගැන පැහැදීමක් ඇති වූ බවත්, ඒ අනූව පෙට් ස්කෑන් යන්ත්‍රය මිලදී ගැනීමට ද මෙම මූල්‍යාධාරය ලබාදිය යුතු බවට ගත් තීරණයක් මත අදාළ මුදල ලබාදුන් බවත්, ඒ මහතා එහිදී කියා සිටියේය.ඒ අනූව තුසිත මුතුමාල මහතා කියා සිටියේ පිළිකා රෝගය හේතුවෙන් වසරකට පුද්ගලයින් 15,000ට වැඩි සංඛ්‍යාවක් මියයන බවත්, පෙට් ස්කෑන් යන්ත්‍රය එහි ස්ථාපිත කිරීමෙන් පසු එය අඩු තරමින් 8000 දක්වා අඩු කර ගැනීමට හැකියාවක් ලැබෙනු ඇති බවත්ය.මෙම මාධ්‍ය හමුවේදී අදහස් දැක්වූ මනුසත් දෙරණ ව්‍යාපෘතියේ සභාපති මහේෂ් ජයවර්ධන මහතා කියා සිටියේ මහරගම පිළිකා රෝහලේ අධ්‍යක්ෂවරයා 2016 මාර්තු 16 වැනිදා තමන් නමට එවන ලද ලිපියකින් පෙට් ස්කෑන් යන්ත්‍රය මිලදී ගැනීම සඳහා සහය ලබාදෙන ලෙසට ඉල්ලීමක් කර තිබූ බවයි.ඒ අනූව මනුසත් දෙරණ ව්‍යාපෘතිය ඊට සහය පළ කරමින් මේ සඳහා අනුග්‍රහය ලබාදුන් බවත්, ඒ වන විට පෙට් ස්කෑන් යන්ත්‍රය මිලදී ගැනීම සඳහා ආරම්භ කර තිබූ වැඩසටහනකට රුපියල් ලක්ෂ 60 පමණ මුදලක් එකතු වී තිබූ බවත්ය.මනුසත් දෙරණ මේ සම්බන්ධයෙන් ලබාදුන් අනුග්‍රහයේ ප්‍රතිඵලයක් ලෙස යන්ත්‍රය මිලදී ගැනීම සඳහා අවශ්‍ය කරන සම්පූර්ණ මුදල කෙටි කලකින් සොයාගැනීමට හැකිවූ බවත්, මෙය දෙරණ මාධ්‍ය ආයතනයේ පමණක් නොව සමස්ත මාධ්‍ය ආයතනවලම කැපවීමේ ප්‍රතිඵලයක් බවත්, ඒ අනූව මෙය කඩිනමින් ස්ථාපිත කර ජනතාවට සේවය සැලසීම එකම අරමුණ බවත්, ඒ මහතා වැඩිදුරටත් කියා සිටියේය.පෙට් ස්කෑන් යන්ත්‍රය මිලදී ගැනීම සඳහා සහය වන ලෙසට ඉල්ලා මහරගම පිළිකා රෝහලේ අධ්‍යක්ෂවරයා විසින් 2016 මාර්තු 16 වනදා එවා තිබූ ලිපිය පහතින් දැක්වෙයි.", "URL": "https://sinhala.adaderana.lk/news.php?nid=61140", "Category": null, "Parent URL": null}