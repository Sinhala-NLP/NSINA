{"Source": "Adaderana", "Timestamp": "February 19, 2011 09:02 am", "Headline": "සම්බුද්ධ ජයන්ති චිත්‍රපට උළෙල වෙනුවෙන් විශේෂ ගුවන් ගමන් පැකේජයක්", "News Content": "2600 වැනි ශ්‍රී සම්බුද්ධත්ව ජයන්ති ජාත්‍යන්තර චිත්‍රපට උළෙලට සමගාමීව විදෙස් සංචාරකයින් මෙරටට ආකර්ශනය කරගැනීම සඳහා විශේෂ වැඩපිළිවෙළක් ක්‍රියාවට නැංවෙයි. චිත්‍රපට උළෙලට පැමිණෙන සංචාරකයින් වෙනුවෙන් විශේෂ ගුවන් ගමන් පැකේජයක් ලබාදීමට පියවර ගන්නා බව ශ්‍රී ලංකා සංචාරක ප්‍රවර්ධන කාර්යාංශය පැවසීය. සම්බුද්ධත්ව ජයන්තිය පැවැත්වෙන කාලසීමාව තුළ සංචාරකයින් විශාල පිරිසක් මෙරටට ගෙන්වා ගැනීම ද මෙහි එක් අරමුණක් බව එම කා‍ර්යාංශය සඳහන් කරයි. මෙම චිත්‍රපට උළෙල සඳහා ජපානය, චීනය, කොරියාව, තායිලන්තය, ඉන්දියාව, සිංගප්පූරුව ඇතුළු රටවල් රැසක නිර්මාණ ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=14319", "Category": null, "Parent URL": null}