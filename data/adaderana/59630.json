{"Source": "Adaderana", "Timestamp": "April 29, 2016 03:29 pm", "Headline": "ලංගම නිවාඩු අවලංගු කිරීමට එරෙහිව පැමිණිල්ලක්", "News Content": "ලංකා ගමනා ගමන මණ්ඩලයේ රියදුරු, කොන්දොස්තර සහ කාර්මික සේවකයින්ගේ නිවාඩු අවලංගු කිරීමට එරෙහිව ලංකා කම්කරු සමිති මධ්‍ය මණ්ඩලය මානව හිමිකම් කොමිසමට පැමිණිල්ලක් ඉදිරිපත් කර තිබේ.අද පෙරවරුවේ අදාළ පැමිණිල්ල ඉදිරිපත් කළ බව ලංකා කම්කරු සමිති මධ්‍ය මණ්ඩලයේ ප්‍රධාන ලේකම් සෝමවීර චන්ද්‍රසිරි මහතා සඳහන් කළේය.ඊයේ සිට ලබන 03 වනදා දක්වා ලංකා ගමනා ගමන මණ්ඩලයේ රියදුරු කොන්දොස්තර සහ කාර්මික සේවකයින්ගේ නිවාඩු අවලංගු කර ඇති බවට ලංකා ගමන මණ්ඩලයේ පාලනාධිකාරිය විසින් දැනුම්දී තිබුණි.මැයි දිනය සඳහා ලංකා ගමනා ගමන මණ්ඩලයේ බස් රථ විශාල ප්‍රමාණයක් ඉල්ලුම් කර ඇති අතර ඒ සඳහා මෙම නිවාඩු අවලංගු කිරීම සිදුකර ඇති බව සඳහන්ය.ලෝක කම්කරු දිනය සමරනු ලබන මැයි 01 වනදා ලංකා ගමනා ගමන මණ්ඩලයේ සේවකයින්ට එම සැමරුම් අවස්ථාවන්ට සහභාගීවීම වළක්වාලමින් ගෙන ඇති මෙම තීරණය වහාම අත්හිටුවිය යුතු බව ලංකා කම්කරු සමිති මධ්‍ය මණ්ඩලයේ ප්‍රධාන ලේකම් සෝමවිර චන්ද්‍රසිරි මහතා සඳහන් කළේය.", "URL": "https://sinhala.adaderana.lk/news.php?nid=59630", "Category": null, "Parent URL": null}