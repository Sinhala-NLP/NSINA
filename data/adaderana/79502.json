{"Source": "Adaderana", "Timestamp": "November 4, 2017 01:01 pm", "Headline": " අනියත බියක් ඇති කර ගන්න එපා! අරපිරිමැස්මෙන් පෙට්‍රල් භාවිතා කරන්න", "News Content": "අනියත බියක් ඇති නොකරගෙන ඉදිරියේදී සාමාන්‍ය පරිදි අරපිරිමැස්මෙන් යුතුව පෙට්‍රල් භාවිත කරන ලෙසට ඛනිජ තෙල් සම්පත් සංවර්ධන අමාත්‍ය අර්ජුන රණතුංග මහතා මහජනතාවගෙන් ඉල්ලා සිටී. එතුමා කළ විශේෂ ප්‍රකාශය පහත දැක්වේ. “ පෙට්‍රල් පාරිභෝගිකයින්ගේ අවශ්‍යතා සඳහා ප්‍රමාණවත් තොග ඛනිජ තෙල් නීතිගත සංස්ථාව පවත්වා ගෙන යනවා. නමුත් පසුගිය දිනවල අයි. ඕ. සී. සමාගම ගෙන්වූ තෙල් නැව ප්‍රමිතියෙන් තොර බාල තෙල් නැවක් වීම නිසා එය ගොඩබෑම අත්හිටුවූවා. මේ හේතුව මත ඉන්ධන පිරිවුම්හල් වෙත පෙට්ට්‍රල් සැපයීමේ තරමක අඩුවක් සිදුව තිබෙනවා. එයින් මහජනතාව අතරේ නොසන්සුන්තාවක් ඇතිව තිබෙන බවත් නිරීක්ෂණය කෙරුණා. කෙසේනමුත් මේ වන විට මුළු අවශ්‍යතාවෙන් සියයට අසූවක් සැපරීමට අපිට හැකිව තිබෙනවා. ඩීසල් සහ භූමිතෙල් සැපයීම කිසිඳු අඩුවක් නොමැතිව සාමාන්‍ය පරිදි සිදු කෙරෙනවා. මේ නිසා අනියත බියක් ඇති නොකරගෙන ඉදිරියේදී සාමාන්‍ය පරිදි අරපිරිමැස්මෙන් යුතුව පෙට්‍රල් භාවිත කරන ලෙසට මම මහජනතාවගෙන් ඉල්ලා සිටිනවා.” මේ අතර ඉන්ධන බෙදාහැරීමේදී කොළඹ හා තදාසන්න ප්‍රදේශවලට ප්‍රමුඛත්වය ලබාදෙන බව ඛනිජ තෙල් නීතිගත සංස්ථාව සඳහන් කළේය. කෙසේවෙතත් ලබන සඳුදා දිනය වන විට ඉන්ධන රැගත් නෞකාවක් මෙරටට පැමිණීමට නියමිත බව නියෝජ්‍ය අමාත්‍ය අනෝමා ගමගේ මහත්මිය ප්‍රකාශ කළේය. මේ අතර ඊයේ දිනයේ සිට මේ දක්වාත් ඉන්ධන පිරවුම්හල් අසල දිගු පෝලිම් දක්නට ලැබෙන බව අද දෙරණ වාර්තාකරුවන් සඳහන් කළේය.", "URL": "https://sinhala.adaderana.lk/news.php?nid=79502", "Category": null, "Parent URL": null}