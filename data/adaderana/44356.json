{"Source": "Adaderana", "Timestamp": "July 1, 2014 09:55 pm", "Headline": "රාජ්‍ය සේවා කොමිෂන් සභාව පත්කෙරෙයි", "News Content": "හිටපු ශ්‍රේෂ්ඨාධිකරණ විනිසුරු,ජනාධිපති නීතිඥ සත්‍යා හෙට්ටිගේගේ ප්‍රධානත්වයෙන් සෙසු සාමාජිකයින් 8 දෙනෙකුගෙන් යුතුව රාජ්‍ය සේවා කොමිෂන් සභාවක් පත් කර තිබේ. ජනාධිපති මහින්ද රාජපක්ෂ මහතා විසින් අද (01) පෙරවරුවේ අරලිය ගහ මන්දිරයේදී 9 දෙනෙකුගෙන් යුතු මෙම කොමිෂන් සභාව පත්කළ බව ජනාධිපති මාධ්‍ය ඒකකය සඳහන් කරයි. ආණ්ඩුක්‍රම ව්‍යවස්ථාවේ 55 වන වගන්තිය යටතේ රාජ්‍ය සේවයේ පත්වීම්,උසස්වීම්,මාරුවීම් හා විනය පාලන කටයුතු පැවරෙන මෙම කොමිෂන් සභාවේ නිල කාලය වසර 3කි. ඒ අනුව එස්.සී මාන්නප්පෙරුම,ආනන්ද සෙනෙවිරත්න,එන්.එච් පතිරණ,එස්.තිල්ව නඩරාජා,එස්.ඒ මොහොමඩ් නහියා,කාන්ති විජේතුංග,සුනිල් එස්.සිරිසේන,විශේෂඥ වෛද්‍ය අයි.එන් සොයිසා ගුණසේකර යන මහත්ම මහත්මීන් මෙම කොමිෂන් සභාවේ සෙසු සාමාජිකයින් ලෙස කටයුතු කරනු ඇත.", "URL": "https://sinhala.adaderana.lk/news.php?nid=44356", "Category": null, "Parent URL": null}