{"Source": "Adaderana", "Timestamp": "January 16, 2011 10:25 am", "Headline": "පොලීසියට එරෙහිව පී.එච්.අයි ලා වෘත්තීය සමිති ක්‍රියාමාර්ගයක් දියත් කරයි", "News Content": "කළුතර දිස්ත්‍රික්කය තුළ සිටින මහජන සෞඛ්‍ය පරීක්ෂකවරුන් වෘත්තීය සමිති ක්‍රියාමාර්ගයක් ආරම්භ කර තිබේ. ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා ප්‍රකාශ කර සිටියේ දර්ගා නගරය ප්‍රදේශයේ දී පොලිසිය විසින් මහජන සෞඛ්‍ය පරීක්ෂක නිලධාරීයෙකු අත්අඩංගුවට ගැනීමට එරෙහිව මෙම වෘත්තීය සමිති ක්‍රියාමාර්ගය ආරම්භ කර ඇති බවයි. මෙම හේතුව නිසා කළුතර දිස්ත්‍රික්කය තුළ මහජන සෞඛ්‍ය පරීක්ෂකවරුන්\"ගෝ ඝාතක\"ආඥා පනතේ කටයුතු වලින් ඉවත්ව සිටින බව ද හෙතෙම සඳහන් කළේය. එම ආඥා පනතට අදාළ රාජකාරි කටයුත්තක නිරතව සිටි මහජන සෞඛ්‍ය පරීක්ෂකවරයෙකු පොලිසිය විසින් අත්අඩංගුවට ගෙන ඇති බව උපුල් රෝහණ මහතා පවසයි. මෙම ආඥා පනත පිළිබඳව පොලිස් නිලධාරීන් දැනුවත් කිරීමට බලධාරීන් කඩිනමින් කටයුතු කළ යුතු බව ‍උපුල් රෝහණ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=13535", "Category": null, "Parent URL": null}