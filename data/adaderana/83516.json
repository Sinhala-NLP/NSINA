{"Source": "Adaderana", "Timestamp": "January 25, 2018 03:15 pm", "Headline": "දිවයිනට පැමිණි ජපාන වාණිජ සහ කර්මාන්ත මණ්ඩල නියෝජිත පිරිසක් ජනපති හමුවෙයි", "News Content": "මෙරට නව ව්‍යාපාරික හා ආයෝජන අවස්ථා සොයාබැලීම සඳහා දිවයිනට පැමිණි ජපාන වාණිජ සහ කර්මාන්ත මණ්ඩල නියෝජිතයින් පිරිසක් ජනාධිපති මෛත්‍රීපාල සිරිසේන මහතා හමුවී තිබේ. අද පෙරවරුවේ ජනාධිපති නිල නිවසේදී ඔවුන් ජනාධිපතිවරයා හමුවූ බව ජනාධිපති මාධ්‍ය අංශය සඳහන් කළේය. ජපානය සහ ශ්‍රී ලංකාව අතර පවතින දීර්ඝ කාලීන මිත්‍රත්වය එහිදී සිහිපත් කළ ජනාධිපතිවරයා අධ්‍යාපන, සෞඛ්‍ය, කෘෂිකර්මාන්තය ආදී විවිධ ක්ෂේත්‍ර සඳහා ජපන් රජය ලබාදුන් සහයෝගයට එහිදී ස්තූතිය පළ කර තිබේ. එහිදී ජපාන වාණිජ සහ කර්මාන්ත මණ්ඩල නියෝජිතයින් සඳහන් කර ඇත්තේ ශ්‍රී ලංකාවේ කර්මාන්ත යටිතල පහසුකම්, මෘදුකාංග, ප්‍රවාහන හා ගුවන් සේවා යන ක්ෂේත්‍ර වල ආයෝජන අවස්ථා ලබැගැනීමට ජපන් රජය අපේක්ෂා කරන බවයි. වසර 140ක දීර්ඝ ඉතිහාසයක් සහිත ජපන් වාණිජ හා කර්මාන්ත මන්ඩලය සහ ටෝකියෝ වාණිජ හා කර්මාන්ත මණ්ඩලය නියෝජනය කරමින් 77 දෙනෙකුගෙන් සමන්විත නියෝජිත පිරිසක් ශ්‍රී ලංකා සංචාරයට එක්ව සිටියි.", "URL": "https://sinhala.adaderana.lk/news.php?nid=83516", "Category": null, "Parent URL": null}