{"Source": "Adaderana", "Timestamp": "October 7, 2016 06:19 pm", "Headline": "රටවල් 189ක මුදල් ඇමතිවරු වොෂින්ටනයේ", "News Content": "ජාත්‍යන්තර මූල්‍ය අරමුදලේ සහ ලෝක බැංකුවේ වාර්ෂික සමුළුව අමෙරිකාවේ, වොෂින්ටන් හි අද (07) ආරම්භ වේ.මෙවර සමුළුව සඳහා රටවල් 189ක මුදල් අමාත්‍යවරු ඇතුළු මූල්‍ය ක්ෂේත්‍රයේ ඉහළ පෙළේ නිළධාරීන් රැසක් සහභාගිවීමට නියමිතය.ශ්‍රී ලංකාව නියෝජනය කරමින් ජාත්‍යන්තර මූල්‍ය අරමුදලේ සහ ලෝක බැංකුවේ වාර්ෂික සමුළුව සඳහා මුදල් අමාත්‍ය රවී කරුණානායක, අමාත්‍යාංශ ලේකම් ආචාර්ය ආර්.එම්.එස්. සමරතුංග සහ මහ බැංකු අධිපති ආචාර්ය ඉන්ද්‍රජිත් කුමාරස්වාමි යන මහත්වරුන් එක්ව සිටින බව මුදල් අමාත්‍යාංශය පවසයි.මේ අතර ජාත්‍යන්තර මූල්‍ය අරමුදලේ සහ ලෝක බැංකුවේ වාර්ෂික සමුළුවට සමගාමීව පොදු රාජ්‍ය මණ්ඩලයීය මුදල් අමාත්‍යවරුන්ගේ හමුව ඊයේ අමෙරිකාවේ වොෂිංටන් නුවරදී පැවැත් වුණි.එහිදී ලෝක ආර්ථික අර්බුදය, බ්‍රිතාන්‍ය යුරෝපා සංගමයෙන් ඉවත්වීම, දේශගුණික විපර්යාශවලට මුහුණදීම ඇතුළු කරුණු රැසක් සම්බන්ධයෙන් එහිදී සාකච්ඡා වූ බව මුදල් අමාත්‍ය රවී කරුණානායක මහතා සඳහන් කළේය.", "URL": "https://sinhala.adaderana.lk/news.php?nid=64816", "Category": null, "Parent URL": null}