{"Source": "Adaderana", "Timestamp": "March 17, 2010 02:45 pm", "Headline": "ෆොන්සේකා සිරකුටියේ සිට චැනල්-4 ට ලියලා", "News Content": "හිටපු ආරක්ෂක මාණ්ඩලික ප්‍රධානී ජෙනරාල් සරත් ෆොන්සේකා මහතා හමුදා අත්අඩංගුවේ පසුවෙද්දීම බ්‍රිතාන්‍යයේ චැනල් -4 ආයතනය විසින් යොමුකරන ලද ප්‍රශ්නාවලියකට පිළිතුරු ලබා දී තිබේ. ඒ අනුව එසේ ලබා දී ඇති ප්‍රකාශයන් ද ඇතුළත් ප්‍රවෘත්ති විශේෂාංගයක් චැනල් -4 ආයතනය මගින් විකාශය කර ඇත. තමන්ට එරෙහිව නඟා ඇති චෝදනා මුළුමනින්ම ප්‍රතික්ෂේප කරන බවත්,ඒවා හුදෙක් මඩ ප්‍රචාරයන් පමණක් බවත් ෆොන්සේකා මහතා චැනල්-4 සේවයට පවසා තිබේ. ජනාධිපතිවරණයේදී මහින්ද රාජපක්ෂ මහතාට වඩා තමන් ඡන්ද ලබා ගත් බැවින් ජනාධිපතිවරයා තුළ තමන් කෙරෙහි ඊර්ශ්‍යාවක් හටගෙන ඇති බැවින් මෙසේ අභූත චෝදනා ගොනු කර ඇති බව හෙතෙම කියා තිබේ. එසේ වුවද ජනාධිපතිවරයා තමන්ගේ ජයග්‍රහණය වංචා සහගත ලෙස ලබා ගෙන ඇති බව ද දූෂිත ජනාධිපතිවරයා තමන්ට ඔහුගේ වංචා සහගත ජයග්‍රහණය අභියෝගයට ලක්කිරීමට හැකි බව දන්නා නිසාම මේ අයුරින් තමන් පීඩාවට ලක් කර ඇතැයිද කියා ඇත. තමා මේ අයුරින් පීඩාවට පත් කළද රට වෙනුවෙන් මෙකී දූෂිත නායකයාගේ දූෂිතභාවය හෙළිදරව් කිරීම දිගින් දිගටම සිදු කරන බවද පවසා තිබේ. දශක තුනක් තිස්සේ දිග්ගැසුණු යුද්ධය නිමා කිරීමේ ගෞරවය මොවුන් දෙදෙනාටම හිමිවන බවත්,ඒ නිසාම මොවුන් දෙදෙනාම එකී ගෞරවය දේශපාලන වාසි ලබා ගැනීම වෙනුවෙන් භාවිතා කළ බවද චැනල්-4 පෙන්වා දී තිබේ. එසේ වුවද මේ වන විට විශ්‍රාම්ක ජෙනරාල්වරයා\"දේශ ද්‍රෝහියෙකු\"ලෙස හංවඩු ගසා ඇති බවද චැනල්-4 වැඩිදුරටත් පවසා ඇත. \"මේ රටේ ජනතාව මගේ ජයග්‍රහණය දූෂිත පාලකයා විසින් සොරාගත් බව තේරුම් අරන් ඇති වග පැහැදිලියි.ඔහුගේ ක්‍රියා කලාපය ඉඩි අමීන් කෙනෙකුගේ ස්වරූපය බවද ඔවුන් තේරුම් ගත යුතුයි\" ෆොන්සේකා මහතා සඳහන් කර ඇත. ජෙනරාල් ෆොන්සේකා මහතා මේ වන විට යුද අධිකරණයට ඉදිරිපත් කර ඇති බවත්,පළමු යුද අධිකරණයේ තීන්දුවෙන් අප්‍රේල් මස 06 වන දින දක්වා නඩුව කල් දමා ඇති බවත්,ෆොන්සේකා මහතා අත්අඩංගුවට ගැනීමට එරෙහිව දහස් ගණන් පිරිස් කොළඹ සහ අවට ප්‍රදේශ වල උද්ඝෝෂණ වල නිරත වන බවත් චැනල්-4 පවසයි. ජෙනරාල් ෆොන්සේකා මහතා මේ වන විට තමන් අත්අඩංගුවට ගැනීම අභියෝගයට ලක්කරමින් ශ්‍රේෂ්ඨාධිකරණයෙන් නීතිමය සරණක් අපේක්ෂා කර ඇති බවත්,එකී නඩුව අප්‍රේල් මස 26 වන දින විභාගයට ගැනීමට නියමිත බවත් චැනල් -4 කියා සිටියි. ජෙනරාල් ෆොන්සේකා මහතාගේ නීතිඥයින් ඔහු අත්අඩංගුවට ගැනීම නීති විරෝධී බවත්,ඔහුගෙන් ප්‍රශ්න කරන්නට මෙම යුද අධිකරණයට බලයක් නොමති බවත් චැනල් -4 සේවයට පවසා ඇත. \"ජෙනරාල් ෆොන්සේකා මහතා හමුදා සේවයෙන් විශ්‍රාම ගියේ පසුගිය වසරේ ජූලි මාසයේ බැවින් හමුදා නීතිය යටතේ ඔහු අත්අඩංගුවට ගැනීමට නොහැකියි\"යයි නීතිඥයින් කරුණු දක්වා ඇතැයි සඳහන් වේ. චැනල්-4 සේවයට ප්‍රකාශයක් ලබා දෙමින් අනෝමා ෆොන්සේකා මහත්මිය පවසා ඇත්තේ මහින්ද රාජපක්ෂ මහතා ‍සහ තම ස්වාමියා අතර පැවති මනා වූ අන්‍යෝන්‍ය සබඳතාවය නිසා යුද ජයග්‍රහණය ලබා ගැනීමට හැකි වූ බව හා එසේ නොවීනම් යුද ජයග්‍රහණය නොලැබීමට පවා ඉඩ තිබුණු බවය. ඒසේම ඇයගේ ජීවිතයට තර්ජනයක් ඇත්දැයි චැනල්-4 විසින් විමසා තිබේ. \"ඇත්තටම මගේ ජීවිතය නෙවෙයි..ඔහුගේ ජීවිතය ගැන නම් මට බයයි\" අනෝමා පවසා තිබේ. ආරක්ෂක ලේකම් ගෝඨාභය රාජපක්ෂ මහතාට තම ස්වාමියාගෙන් යුද අපරාධ සම්බන්ධයෙන් චෝදනා එල්ල වී තිබුණු බවත්,ඒවා සම්බන්ධයෙන් ජාත්‍යන්තර යුද අධිකරණය ඉදිරියේ කරුණු දක්වාවී යයි බියෙන් තම ස්වාමියා සිරකොට තබාගෙන ඇතැයිද අනෝමා ෆොන්සේකා මහත්මිය පවසා තිබේ. \"මා සැබවින්ම තෘප්තිමත් වන්නේ දූෂිත ජනාධිපතිවරයා රටටත්,ලෝකයටත් හෙළිදරව් කිරීමෙන්..ජනතාව මැර බලයෙන්,දේශපාලන ප්‍රචණ්ඩත්වයෙන් මුදාගෙන ජනතාවට සැබෑ ප්‍රජාතන්ත්‍රවාදය දිනා දුන් දවසට යි\" ජෙනරාල් ෆොන්සේකා මහතා චැනල්-4 වෙත අදහස් දක්වමින් කියා ඇත. සිරකුටියේ සිටියදී රහසේ ලබා ගත් ප්‍රශ්නාවලියකට ජෙනරාල් ෆොන්සේකා විසින් මේ අයුරින් පිළිතුරු සපයා ඇති අතර චැනල් -4 සඳහන් කරන අන්දමට එකී අත්අකුරු ෆොන්සේකා මහතාගේම බව ෆොන්සේකා පවුලේ උදවිය විසින් තහවුරු කර තිබේ.තමා රඳවා සිටින සිරකුටියේ දල සටහනක් ද සහිතව ප්‍රශ්නාවලියට පිළිතුරු සපයන්නට ෆොන්සේකා මහතා කටයුතු කර තිබිණි.", "URL": "https://sinhala.adaderana.lk/news.php?nid=7326", "Category": null, "Parent URL": null}