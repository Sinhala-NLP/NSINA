{"Source": "Adaderana", "Timestamp": "February 24, 2015 02:35 pm", "Headline": "ශෂී වීරවංශ බන්ධනාගාර රෝහලට - පිටකරන්න බැරි නම් හේතු දක්වන්න", "News Content": "දැනට මාලබේ ප්‍රදේශයේ පෞද්ගලික රෝහලක ප්‍රතිකාර ලබන හිටපු අමාත්‍ය විමල් වීරවංශ මහතාගේ බිරිඳ වන ශෂි වීරවංශ මහත්මිය බන්ධනාගාර රෝහලට බාර ගන්නා ලෙසට උසාවිය නියෝග කර තිබේ.මෝසමක් ඉදිරිපත් කරමින් බන්ධනාගාර නිලධාරින් අද (24) කොළඹ ප්‍රධාන මහේස්ත්‍රාත් අධිකරණයට දැනුම් දී ඇත්තේ සැකකාරිය මේ වනවිට රිමාන්ඩ් බාරයට පත් කර ඇති බැවින් අදාළ පෞද්ගලික රෝහලෙන් රිමාන්ඩ් බාරයට රැගෙන යාමට අවසර ලබා දෙන ලෙසයි.එහිදී ශෂි වීරවංශ මහත්මියගේ නීතිඥයින්, ඇය රෝගී තත්ත්වයෙන් පෙළෙන බැවින් කොළඹ ජාතික රෝහලට ඇතුළත් කිරීමට අවසර ලබදෙන ලෙස ඉල්ලා ඇත.එහෙත් මහේස්ත්‍රාත්වරයා පවසා ඇත්තේ තමන්ට එවැනි නියෝගයක් ලබාදිය නොහැකි බවයි.ඇය බාරගන්නා ලෙසට එහිදී මහේස්ත්‍රාත්වරයා බන්ධනාගාර රෝහලේ වෛද්‍යවරයාට නියෝග කර ඇති අතර යම් හෙයකින් දැනට ඇය නේවාසිකව ප්‍රතිකාර ලබන රෝහලෙන් බැහැර කළ නොහැකි නම් හේතු දක්වන ලෙසට එම පෞද්ගලික රෝහලේ ‍අධ්‍යක්ෂවරයාට ද නියෝගයක් නිකුත් කර ඇත.", "URL": "https://sinhala.adaderana.lk/news.php?nid=49555", "Category": null, "Parent URL": null}