{"Source": "Adaderana", "Timestamp": "April 15, 2018 09:48 pm", "Headline": " විරෝධතාවයක නිරත පිරිසකට පහරදීලා", "News Content": "මුලතිව් නගරය ආසන්නයේ අඛණ්ඩ විරෝධතාවයක නිරත පිරිසකට පහරදී පලා ගිය පුද්ගලයෙකු මුලතිව් පොලීසිය විසින් 15 දා අත්අඩංගුවට ගෙන තිබේ. මේ පිරිස අඛණ්ඩ විරෝධතාවයක නිරතව සිටින්නේ යුද සමයේදී අතුරුදහන් වූ සිය ඥාතීන් සොය දෙන ලෙස රජයට බලකරමිනි. මේ විරෝධතාවය ආරම්භ කොට මේ වන විට දින 403 ක් ගත වී ඇති අතර එම ස්ථානයට පැමිණි පුද්ගලයෙකු විරෝධතාවයේ නිරත පිරිසගෙන් විවිධ ප්‍රශ්න අසා තිබේ. විරෝධතාකරුවන් විරෝධතාවයේ නිරත කූඩාරම තුළ පැමිණි ඔහු එහි අලවා ඇති පෝස්ටර් ඉරා දමා විරෝධතා කරුවන්ට බැණ වැදී ඇත. අනතුරුව විරෝධතාවයේ නිරත පිරිසගෙන් දෙදෙනෙකුට පහර දී ඔහු පාපැදියක නැගී පලාගොස් තිබේ. විරෝධතාකරුවන් මේ පිළිබඳව මුලතිව් පොලීසියට පැමිණිලි කිරීමෙන් පසුව පොලීසිය අදාළ සැකකරුව අත්අඩංගුවට ගෙන ප්‍රශ්න කරගෙන යයි.", "URL": "https://sinhala.adaderana.lk/news.php?nid=87477", "Category": null, "Parent URL": null}