{"Source": "Adaderana", "Timestamp": "August 25, 2019 12:06 pm", "Headline": "බස් රථයේ දී මව සහ දියණිය හිංසනයට ලක් කළ පොලිස් සැරයන්ට වැඩ වරදී", "News Content": "බස් රථයක් තුලදී කාන්තාවන් දෙදෙනෙකු ලිංගික හිංසනයට ලක් කළ තිස්සමහාරාම පොලීසියට අනුයුක්තව සේවයේ යෙදී සිටි පොලිස් සැරයන් වරයෙකු හම්බන්තොට මුලස්ථාන පොලීසිය විසින් අත්අඩංගුවට ගෙන ඇත. කෙසේ වෙතත් ඊයේ (24) සවස හම්බන්තොට මහේස්ත්‍රාත් අධිකරණයට ඉදිරිපත් කිරීමෙන් පසු රුපියල් ලක්ෂ දෙක බැගින්වූ ශරීර ඇප දෙකක් මත සැරයන් වරයා නිදහස් කර ඇත. පසුගිය 23 වනදා රාත්‍රී 7.30 පමණ තිස්සමහාරාමයේ සිට තංගල්ල මාතර දෙසට ධාවනය වෙමින් තිබු බස්රථයකට හම්බන්තොට වැලිගත්ත ප්‍රදේශයේදී නගින ලද මවක් සහ දියණියක් මෙම හිංසනයට ලක් වී තිබේ. අදාළ පොලිස් සැරයන්වරයා තිස්සමහාරාමයේ සිට පැමිණ ඇති අතර ප්‍රථමයෙන් දියණිය සිටින තැනට ගොස් හිංසාකරීව අසෝබන ලෙස හැසිරී ඇති මෙම පොලිස් සැරයන් වරයා ඇය ඉවත් වී ගිය පසුව දියණිය සිටි ආසන්නයට ඉදිරි පස අසුනේ සිටි මවට හිරිහැර කර ඇත. පසුව බස්රථය හම්බන්තොට බස්නැවතුම් පොලේ නතර කිරීමත් සමඟ එහි සිටි පිරිසක් අදාළ පොලිස් සැරයන් වරයාට පහරදී හම්බන්තොට මුලස්ථාන පොලිසියට බාරදී තිබේ. පසුව සැකකාර පොලිස් සැරයන්වරයා පොලීසියෙන් පැනගොස් ඇති අතර හම්බන්තොට පොලීසිය මඟින් යලි ඔහු අත්අඩංගුවට ගෙන හම්බන්තොට මහේස්ත්‍රාත් අධිකරණයට ඉදිරිපත්කිරීමට කටයුතු කර තිබේ. එමෙන්ම මේ ආකාරයෙන් අසෝබනලෙස හැසිරෙමින් මවකට සහ දියණියක් ලිංගික හිංසනයට ලක් කළ අදාල පොලිස් සැරයන් වරයා බීමත්ව සිට ඇති බවත් මිට පෙර අවස්ථා කීපයකදීම මෙවැනි වැරදි සිදුකර ඇති අයෙකු බවත් පොලිසිය පවසා ඇත.", "URL": "https://sinhala.adaderana.lk/news.php?nid=117426", "Category": null, "Parent URL": null}