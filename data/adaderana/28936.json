{"Source": "Adaderana", "Timestamp": "November 6, 2012 08:18 am", "Headline": "ලංකාව ගැන නිර්දේශ 210 න් 100 ප්‍රතික්ෂේප කරයි", "News Content": "වර්තමානයේ දී ශ්‍රී ලංකාව ලබා ඇති ප්‍රගතිය බටහිර රටවල් පවා අගය කළ බව වැවිලි කර්මාන්ත අමාත්‍ය මහින්ද සමරසිංහ මහතා පවසයි. මෙවර එක්සත් ජාතීන්ගේ මානව හිමිකම් කවුන්සිලයේ ශ්‍රී ලංකාව පිළිබඳ සමාලෝචනයේ දී රටවල් රැසක්ම ශ්‍රී ලංකාවේ වත්මන් තත්ත්වය පිළිබඳව සෑහීමකට පත් වු බව හෙතෙම පවසයි. එක්සත් ජාතීන්ගේ මානව හිමිකම් කවුන්සිලයේ ශ්‍රී ලංකාව පිළිබඳ සමාලෝචන සැසියේ අවසන් වාර්තාව ඊයේ (05) ජිනීවාහි මානව හිමිකම් කවුන්සිලයට ඉදිරිපත් කෙරිණි. ඉන්දියාව, බෙනින් රාජ්‍ය සහ ස්පාඤ්ඤය යන රටවල් තුන ඒකාබද්ධව සකස් කළ අදාළ වාර්තාව එහිදී ඒකමතිකව සම්මත වු බව මහින්ද සමරසිංහ අමාත්‍යවරයා සඳහන් කළේය. අදාළ සමාලෝචනයේ දී ශ්‍රී ලංකාව සම්බන්ධයෙන් නිර්දේශ 210 ක් ඉදිරිපත් වී ඇති අතර ඉන් 100ක් ප්‍රතික්ෂේප කළ බව මහින්ද සමරසිංහ මහතා කියා සිටියේය.", "URL": "https://sinhala.adaderana.lk/news.php?nid=28936", "Category": null, "Parent URL": null}