{"Source": "Adaderana", "Timestamp": "September 24, 2016 01:45 pm", "Headline": "අනුරපුර රැඳවියන්ගේ උපවාසය තවදුරටත්", "News Content": "අනුරාධපුර බන්ධනාගාර රැඳවියන් පිරිසක් ආරම්භ කළ උපවාසය අද දිනයේත් පැවැත්වෙන බව බන්ධනාගාර දෙපාර්තමේන්තුවේ මාධ්‍ය ප්‍රකාශක තුෂාර උපුල්දෙනිය මහතා පවසයි.තමන්ට එරෙහිව පවතින නඩු කඩිනමින් විභාග කරන ලෙසට ඉල්ලීම් කරමින් ඔවුන් මෙම වර්ජනයේ නිරත වන බව තුෂාර උපුල්දෙනිය මහතා සඳහන් කළේය.රැඳවියන් බන්ධනාගාරය තුළින් ලබා දෙන ආහාර වර්ජනය කර තිබේ.පසුගිය බදාදා දින ආරම්භ කළ මෙම වර්ජනය සඳහා රැඳවියන් 20 දෙනෙකු පමණ සහභාගී වී සිටී.බන්ධනාගාර මාධ්‍ය ප්‍රකාශක තුෂාර උපුල්දෙනිය මහතා කියා සිටියේ එම රැඳවියන්ට එරෙහිව පවතින නඩු කටයුතු කඩිනම් කිරීමට ගත යුතු ක්‍රියාමාර්ග සම්බන්ධයෙන් නීතිපතිවරයාට බන්ධනාගාර දෙපාර්තමේන්තුව දැනුම් දී ඇති බවයි.කෙසේ වෙතත් ඊට තම දෙපාර්තමේන්තුවට මැදිහත්වීමට අවස්ථාවක් නොමැති බව ද ඔහු පවසයි.", "URL": "https://sinhala.adaderana.lk/news.php?nid=64385", "Category": null, "Parent URL": null}