{"Source": "Adaderana", "Timestamp": "March 17, 2012 03:13 pm", "Headline": "ශ්‍රී ලාංකික නිලධාරීන්ගේ සංචාර ගැන තමිල්නාඩුවට පෙර දැනුම්දීමක්", "News Content": "ඉදිරියේ දී ශ්‍රී ලාංකික ප්‍රභූ පිරිස් හා වෙනත් ඉහළ නිලධාරීන්ගේ ඉන්දීය සංචාරයින් පිළිබඳව පෙර දැනුම්දීමක් සිදුකරන බව ඉන්දීය අග්‍රාමාත්‍ය මන්මෝහන් සිං මහතා විසින් තමිල්නාඩු මහ ඇමතිනී ජයලලිතා මහත්මිය වෙත සහතික වී තිබේ. අග්‍රාමාත්‍යවරයා විසින් ජයලලිතා මහත්මිය වෙත ලිපියක් මගින් මේ සම්බන්ධව සහතික කර දක්වා ඇති බව ඉන්දීය මාධ්‍ය වාර්තා කරයි. ශ්‍රී ලාංකික උසස් නිලධාරීන්ගේ සංචාරයන් පිළිබඳව කටයුතු කිරීමේ දී මින් ඉදිරියට තමිල්නාඩු මහ ඇමතිනිය විසින් ඉදිරිපත් කරන ලද අදහස් පිළිබඳව සලකාබැලෙන බව එම ලිපිය මගින් වැඩිදුරටත් දැනුම් දී ඇති බව සඳහන්ය‍. එමෙන්ම අදාළ සංචාරයන් පිළිබඳව තොරතුරු තමිල්නාඩු රජය සමග හුවමාරු කරගැනීමට කටයුතු කරන බව ද සිය ලිපිය මගින් මන්මෝහන් සිං මහතා පෙන්වා දී ඇති බව ඉන්දීය මාධ්‍ය වාර්තා පවසයි. ඉන්දීය මධ්‍යම රජය විසින් ශ්‍රී ලංකාවේ උසස් නිලධාරීන්ගේ ඉන්දීය සංචාරයන් අවම කිරීමට කටයුතු කරන ලෙසට ඉල්ලමින් පසුගිය මාර්තු 07 වන දින තමිල්නාඩු මහ ඇමතිනිය විසින් යොමුකර තිබූ ලිපියට ප්‍රතිචාර ලෙස අග්‍රාමාත්‍යවරයා මෙම දැනුම් දීම සිදුකර තිබේ. ශ්‍රී ලංකා රජය එරට ද්‍රවිඩ ජනතාව සම්බන්ධව අනුගමනය කරන ක්‍රියා පිළිවෙත මත තමිල්නාඩු ජනතාව ආවේගශීලී අන්දමින් හැසිරීම මීට හේතුව බව ද ජයලලිතා මහත්මිය සිය ලිපියෙන් පෙන්වා දී තිබිණි. එමෙන්ම ශ්‍රී ලාංකික නිලධාරීන් තමිල්නාඩුව වෙත ඇතුළු විය යුත්තේ ප්‍රාන්ත රජයේ උපදෙස් මත බව ද ඇය එම ලිපිය මගින් වැඩිදුරටත් අවධාරණය කර තිබූ බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=22863", "Category": null, "Parent URL": null}