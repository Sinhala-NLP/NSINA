{"Source": "Adaderana", "Timestamp": "September 1, 2017 02:22 pm", "Headline": "2019 ලෝක කුසලානයේ අවසන් බලාපොරොත්තුව", "News Content": "ඉන්දීය කණ්ඩායම සමඟ ඊයේ(31) පැවති සිව්වන එක්දින තරගයෙන් පරාජය වීමත් සමඟ 2019 ලෝක කුසලාන ක්‍රිකට් තරගාවලිය සඳහා සෘජුව සුදුසුකම් ලබා ගැනීමට ශ්‍රී ලංකා කණ්ඩායමට ඉතිරිව තිබූ අවස්ථා දෙකෙන් එක් අවස්ථාවක් අහිමි විය. කෙසේ වෙතත් ලෝක කුසලානයට සුදුසුකම් ලබා ගැනීම සඳහා ශ්‍රී ලංකාවට තවත් එක් අවස්ථාවක් ඉතිරිව තිබේ. මේ වසරේ සැප්තැම්බර් මස 30 වැනිදා වනවිට එක්දින කණ්ඩායම් ශ්‍රේණිගත කිරීම්වල පළමු ස්ථාන අටේ රැදී සිටින කණ්ඩායම් අට 2019 ක්‍රිකට් ලෝක කුසලානයට සෘජුවම සුදුසුකම් ලබයි. එක්දින කණ්ඩායම් ශ්‍රේණිගත කිරීම්වලට අනුව ශ්‍රී ලංකාව මේ වනවිට ප්‍රසාද ලකුණු 87ක් ලබාගෙන 8වන ස්ථානයේ පසුවන අතර ප්‍රසාද ලකුණු 78ක් ලබාගෙන ඇති කොදෙව් කණ්ඩායම 9 වන ස්ථානයේ පසු වෙයි. ඉන්දියාව සමඟ පැවැත්වෙන එක්දින තරගාවලියේදී ශ්‍රී ලංකාවට අවම වශයෙන් තරග දෙකක් ජයගත හැකිවූයේ නම් කිසිඳු ගැටළුවකින් තොරව ශ්‍රී ලංකාවට ශ්‍රේණිගත කිරීම්වල 8 වන ස්ථානයේ රැදී සිටීමට හැකියාව ඉතිරිව තිබුණි. නමුත් එම අවස්ථාව අහිමිවීම හේතුවෙන් 2019 ලෝක කුසලානයට සෘජුව සුදුසුකම් ලැබීම සඳහා ශ්‍රී ලංකාවට කොදෙව් කණ්ඩායම සැප්තැම්බර් 30 වැනිදාට පෙර සහභාගි වන එක්දින තරගවල ප්‍රථිඵලය දෙස බලා සිටීමට සිදුවනු ඇත. කොදෙව් කණ්ඩායම අයර්ලන්තය සමඟ එක්දින තරගයකටත්, එංගලන්තය සමඟ එක්දින තරග 5 කටත් සහභාගි වන අතර කොදෙව්වන් එම තරග 6 ම ජයගතහොත් ඔවුන් ප්‍රසාද ලකුණු 89ක් ලබා ගෙන, ශ්‍රී ලංකාව අභිබවා යමින් ලෝක කුසලානයට ඍජුව සුදුසුකම් ලැබීමේ අවස්ථාව හිමිකරගනු ලබයි. නමුත් කොදෙව්වන් එම තරග 6න් එක් තරගයක් හෝ පරාජයට පත්වුවහොත් ඔවුන්ට එම අවස්ථාව හිමිවන්නේ නැහැ. මේ අතර ශ්‍රී ලංකා ක්‍රිකට් කණ්ඩායමේ නවක ක්‍රීඩකයින්ට ජාත්‍යන්තර තරග අත්දැකීම් වැඩි වශයෙන් ලබාදීමෙන් ශක්තිමත් කණ්ඩායමක් බිහිකිරීමට හැකිවනු ඇති බව ලසිත් මාලිංග පවසයි. ඉන්දීය කණ්ඩායම සමඟ ඊයේ පැවති සිව්වන එක්දින තරගයේ නායකත්වය දැරූ ලසිත් මාලිංග තරග පරාජය පිළිබඳව මාධ්‍ය හමුවේ අදහස් දක්වමින් මේ බව කියා සිටියේය. එහිදී මාධ්‍යවේදින් යොමු කළ ප්‍රශ්නවලට පිළිතුරු ලබාදෙමින් ලසිත් මාලිංග ප්‍රකාශ කළේ තමාගෙන් කණ්ඩායමට සාධාරණයක් ඉටු නොවන බවට තමාට හැඟී ගියහොත් කණ්ඩායමෙන් ඉවත් වීමට පියවර ගන්නා බවයි.", "URL": "https://sinhala.adaderana.lk/news.php?nid=76990", "Category": null, "Parent URL": null}