{"Source": "Adaderana", "Timestamp": "February 2, 2017 04:05 pm", "Headline": "  ප්‍රමිතියෙන් යුත් හිස්වැසුම් අප්‍රේල් 1දා සිට අනිවාර්යයි ", "News Content": "යතුරුපැදිකරුවන් සඳහා ප්‍රමිතියෙන් යුතු හිස්වැසුම් පැළඳීම අප්‍රේල් 01දා සිට ක්‍රියාත්මක කරන බවත්, මේ සඳහා ශ්‍රී ලංකා ප්‍රමිති ආයතනයත්, පාරිභෝගික අධිකාරියත් සහය දැක්වීමට සුදානම් බවත් ප්‍රවාහන හා සිවිල් ගුවන්සේවා අමාත්‍ය නිමල් සිරිපාල ද සිල්වා මහතා පවසයි. අමාත්‍යවරයා මෙම අදහස් පළ කළේ හඳුනා නොගත් වාහන අනතුරුවලින් බරපතළ තුවාල ලැබුවන්ට හා මියගිය අයගෙන් යැපෙන්නන් වෙනුවෙන් වන්දි මුදල් ප්‍රදානය කිරීමේ අවස්ථාවකට පසුගිය දා එක්වෙමිනි.මාර්ග ආරක්ෂාව පිළිබඳ ජාතික සභාවේ ප්‍රමුඛතාව විය යුත්තේ වින්දිතයන්ට උදව් කිරීම හා ඉදිරි වසරවලදී වින්දිතයන්ගේ සංඛ්‍යාව අවම කරගැනීම බව පෙන්වාදුන් අමාත්‍යවරයා ශ්‍රී ලංකාව පුරා දෛනිකව සිදුවන අනතුරුවලට අනුව 2015/2016 වසරේ පමණක් හඳුනා නොගත් රිය අනතුරුවලින් 215 දෙනෙකු මියගොස් ඇති බවද, බරපතළ තුවාල ලැබු සංඛ්‍යාව 400ක් වී ඇති බව ද පෙන්වා දුන්නේය. මාර්ග ආරක්ෂාව පිළිබඳ ජාතික සභාවේ එක් වැඩපිළිවෙළක් ලෙස \"හරිමඟ සමාජ සත්කාරය\" මඟින් හඳුනානොගත් මාර්ග අනතුරුවලින් මියගිය සහ බරපතළ තුවාල ලැබුවන්ට 2008 වසරේ සිට වන්දි ලබාදීමට පියවර ගෙන ඒ අනුව 2008 සිට බරපතළ තුවාල ලැබුවන් 137 දෙනෙකු සඳහා රුපියල් හැත්තෑ හය ලක්ෂ පනස් දහසක මුදලක් ද (7,650,000), මියගිය අය 165ක් වෙනුවෙන් එක් කෝටි පහලොස් ලක්ෂ පනස් දහසක් ද (11,550,000), ගෙවීමට හැකි වී ඇති බවද වාර්තා වෙයි. මෙතෙක් බරපතළ තුවාල ලැබුවෙකුට ගෙවන ලද රුපියල් 75,000 වන්දි මුදල රුපියල් ලක්ෂය (100,000) දක්වාත් මියගිය අයෙකු වෙනුවෙන් ඒ අයගේ පවුලේ ඥාතීන්ට රුපියල් ලක්ෂය බැගින් වු වන්දිය රුපියල් ලක්ෂ දෙක දක්වාත් වැඩි කිරීමට ද යෝජනා වී ඇත.", "URL": "https://sinhala.adaderana.lk/news.php?nid=69009", "Category": null, "Parent URL": null}