{"Source": "Adaderana", "Timestamp": "July 7, 2012 11:37 am", "Headline": "ඉන්දියාවේ කිසිදු තැනක ශ්‍රී ලංකා නිලධාරීන්ට පුහුණුවක් නොදිය යුතුයි", "News Content": "ශ්‍රී ලංකාවේ ගුවන් හමුදා නිලධාරීන්ට ඉන්දියාවේ කිසිදු ස්ථානයක පුහුණුව ලබානොදිය යුතු බව තමිල්නාඩු මහ ඇමතිනී ජේ. ජයලලිතා මහත්මිය පවසයි. බැංගලෝර්හි පුහුණුවක නිරතව සිටින ශ්‍රී ලාංකික ගුවන් හමුදා නිලධාරීන් 09 දෙනා වහාම නැවත ශ්‍රී ලංකාවට එවිය යුතු බවට ඇය අවධාරණය කර ඇති බව ඉන්දීය මාධ්‍ය වාර්තා කරයි. තමිල්නාඩු දේශපාලඥයින්ගෙන් එල්ල වූ දැඩි බලපෑම මත චෙන්නායිහි තම්බරම් ගුවන් හමුදා කඳවුරේ දී ශ්‍රී ලාංකික ගුවන් හමුදා නිලධාරීන් 09 දෙනෙකුට ලබාදෙමින් තිබූ පුහුණුව අත්හිටුවීමට ඉන්දීය රජය තීරණය කර තිබිණි. පසුව බැංගලෝර්හි යලහන්කා ගුවන් හමුදා කඳවුරේ දී එම නිලධාරීන් 09 දෙනාට අදාළ පුහුණුව ලබාදීමට ඉන්දීය රජය කටයුතු යොදනු ලැබීය. කෙසේවෙතත් එම නිලධාරීන්ට ලබාදෙන පුහුණුව ඉන්දියාවේ ද්‍රවිඩ ජනතාව විසින් පිළිනොගන්නා බව තමිල්නාඩු මහ ඇමතිනිය සඳහන් කර ඇති බව ඉන්දීය මාධ්‍ය වාර්තා කරයි. සිය ප්‍රාන්තය තුළ ශ්‍රී ලංකා ගුවන් හමුදා නිලධාරීන්ට පුහුණුව ලබාදීම සම්බන්ධව ජයලලිතා මහත්මිය අප්‍රසාදය පළකර තිබූ අතර එය ද්‍රවිඩ විරෝධී ක්‍රියාවක් බව ඇය සඳහන් කර ඇතැයි ද ඉන්දීය මාධ්‍ය වාර්තා කරයි. සමස්ත ලෝකයම ශ්‍රී ලංකාවට එරෙහිව එල්ල වී ඇති යුද අපරාධ චෝදනා සම්බන්ධ ක්‍රියාමාර්ග ගන්නා ලෙස ඉල්ලා සිටියදී මෙවැනි ක්‍රියා මාර්ගයක් ගැනීම උචිත නොවන බව ද ඇය පෙන්වා දී ඇත.", "URL": "https://sinhala.adaderana.lk/news.php?nid=25580", "Category": null, "Parent URL": null}