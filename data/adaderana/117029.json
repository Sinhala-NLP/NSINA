{"Source": "Adaderana", "Timestamp": "August 20, 2019 04:17 pm", "Headline": "ඕනෑම පක්ෂයක අර්බුදයක් තියෙන එක හොඳයි-දුමින්ද", "News Content": "එක්සත් ජනතා නිදහස් සන්ධාන පාර්ලිමේන්තු මන්ත්‍රී දුමින්ද දිසානායක මහතා අද(20) පෙරවරුවේ ජනාධිපති පරීක්ෂණ කොමිෂන් සභාව හමුවේ පෙනි සිටියේය. ඒ එම කොමිෂන් සභාව සිදු කළ කැඳවීමක් අනුවයි. අද පෙරවරු 9.30ට දුමින්ද දිසානායක මහතා ජනාධිපති පරීක්ෂණ කොමිෂන් සභාවට පැමිණියේය. කෘෂිකර්ම අමාත්‍යාංශය පවත්වාගෙන යන ගොඩනැඟිල්ල සම්බන්ධයෙන් ලැබී ඇති පැමිණිල්ලට අදාළව සිදුකරන විමර්ශන කටයුතු සඳහා කරුණු විමසීමට ඔහුව කැඳවා තිබූ බවයි කොමිෂන් සභාවේ ප්‍රකාශකයෙකු සඳහන් කළේය. පැය 3කට ආසන්න කාලයක් කොමිසම හමුවේ ප්‍රකාශ ලබාදීමෙන් අනතුරුව මන්ත්‍රීවරයා ඉන් පිටව ගියේය. මෙම ගොඩනැඟිල්ල සම්බන්ධයෙන් කිසිදු වංචාවක් නොමැති බවත්, එවැනි වංචාවක් සිදුව ඇතැයි පෙන්වා දී පමණක් ඇති බවද පැවසු මන්ත්‍රීවරයා, කොමිසම හමුවේ සාක්ෂි දීමට ලැබීම ලොකු අවස්ථාවක් ලෙස ද පැවසීය. තමාගේ ඇති නිර්දෝෂිභාවය ඔප්පු කර ගැනීමට හැකි වීම ලොකු දෙයක් බවද පැවසු දුමින්ද දිසානායක මහතා, රටම දන්නේ මෙය තමාගේ කාලයේ වු දෙයක් බවත් වංචාවක් නිසා එයට අමාත්‍යවරයා පමණක් සැක කරන බවත් පැවසු මන්ත්‍රීවරයා වංචාව කෙසේ සිදුවුයේ දැයි මේ තුළින් පැහැදිලි කිරීමට අවස්ථාව හිමිව ඇතැයි ද කියා සිටියේය. මාධ්‍යයම මේ ගැන කියලා කියලා ප්‍රචාරය නොකරන නිසා දාලා වැඩක් නැති බවද පැවසු ඒ මහතා, එය කෙටියෙන් කිව හැකි කාරණයක් නොවන බවද පැවසීය. ශ්‍රී ලංකා නිදහස් පක්ෂය ජනාධිපතිවරයා කවුරුන්ද යන්න තීරණය කරන බවද පැවසු මන්ත්‍රීවරයා, එක්සත් ජාතික පක්ෂයේ අර්බුදය සම්බන්ධයෙන් මාධ‍්‍යවේදීන් අසන ලද පැනයට පිළිතුරු දෙමින් කියා සිටියේ, ඕනෑම පක්ෂයක අර්බුදයක් තියෙන එක අනෙක් පක්ෂවලට හොඳ බවද කියා සිටියේය.", "URL": "https://sinhala.adaderana.lk/news.php?nid=117029", "Category": null, "Parent URL": null}