{"Source": "Adaderana", "Timestamp": "October 14, 2010 12:30 pm", "Headline": "තලවකැලේ වැඩබිම නොසන්සුන් -සේවකයින්ට ඇතුළුවීම තහනම්", "News Content": "ඉහළ කොත්මලේ ජල විදුලි ව්‍යාපෘතියේ තලවකැලේ වැඩබිම තුළට සේවකයින් ඇතුළුවීම තාවකාලිකව නතර කර තිබේ. එම වැඩබිම සඳහා විශේෂ පොලිස් ආරක්ෂාවක් සහ හමුදා ආරක්ෂාවක් ද ලබාදී ඇති බව අද දෙරණ වාර්තාකරු සඳහන් කළේය. එම වැඩිබිමෙහි සේවය කළ වැඩ පරීක්ෂකවරයෙකු මියගොස් සිටියදී ඊයේ(13) පෙරවරුවේ සොයාගෙන තිබුණි. ඉන් අනතුරුව සේවකයින් සඳහා නිසි ආරක්ෂාවක් නොමැති බවට ඔවුන් නැඟු චෝදනාවත් සමග සේවකයින් තුළ නොසන්සුන් තත්ත්වයක් මතුව තිබුණි. අදාළ සිද්ධිය පදනම් කර ගනිමින් ඉහළ කොත්මලේ ව්‍යාපෘතියේ තලවකැලේ වැඩබිමේ ආරක්ෂක කටයුතු වෙනුවෙන් සිටි නිලධාරියෙකුට සේවකයින් පහරදීමේ සිද්ධියක් ද වාර්තා වු බව අද දෙරණ වාර්තාකරු සඳහන් කළේය. ඒ අතරම මියගිය වැඩ පරීක්ෂකවරයාගේ මරණය සම්බන්ධයෙන් පරීක්ෂණ පැවැත්විය යුතු බවට ද ඔවුන් ඉල්ලීමක් කර තිබේ. මේ අතර ඉහළ කොත්මලේ ව්‍යාපෘතියේ තලවකැලේ වැඩබිමේ කිසිදු ගැටලුකාරී තත්ත්වයක් මතුවී නොමැති බව අද දෙරණ කළ විමසීමකදී විදුලිබල හා බලශක්ති අමාත්‍යාංශය සඳහන් කරනු ලැබීය. වැඩබිමෙන් වාර්තා වු මරණය හේතුවෙන් ඒ පිළිබඳ පරීක්ෂණ පැවැත්වීමේ පහසුව සඳහා සේවකයින්ට එහි ඇතුළුවීම තාවකාලිකව තහනම් කර තිබෙන බව එම අමාත්‍යාංශය ප්‍රකාශ කර ඇත. පරීක්ෂණ අවසන් වන තෙක් වැඩබිම සඳහා ආරක්ෂාව ලබාදී ඇති බව අමාත්‍යාංශය වැඩිදුරටත් පැවසීය.", "URL": "https://sinhala.adaderana.lk/news.php?nid=11487", "Category": null, "Parent URL": null}