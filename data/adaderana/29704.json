{"Source": "Adaderana", "Timestamp": "December 4, 2012 11:58 am", "Headline": "සුප්‍රීම් සැට් වන් නිසි පරිදි කක්ෂගත වී නෑ", "News Content": "සුප්‍රීම් සැට් වන් චන්ද්‍රිකාව නිසි පරිදි කක්ෂගත වී නැති බවට තොරතුරු වාර්තා වී ඇතැයි එක්සත් ජාතික පක්ෂයේ මහලේකම් තිස්ස අත්තනායක මහතා පවසයි. එම චන්ද්‍රිකාව ගුවන් ගත කිරීමට අදාළව රජය කිසිදු තොරතුරක් හෙළි නොකරන බව ඔහු පෙන්වාදෙයි. එකී චන්ද්‍රිකාව කක්ෂගත කිරීම සඳහා වියදම් සිදුකළේ කෙසේ ද යන්න රජය හෙළිදරව් කර නැතැයි එක්සත් ජාතික පක්ෂ මහලේකම්වරයා කොළඹදී අද (04) පෙරවරුවේ පැවැති මාධ්‍ය හමුවකදී කියා සිටියේය. මේ අතර ලැබ්බෝ ගිනි රේස් තරග පැවැත්වීම සඳහා රණවිරුවන් වැලිකොට්ට අදිමින් වෙහෙසෙන බවද තිස්ස අත්තනායක මහතා පෙන්වාදුන්නේය‍. උන්ට ලැම්බෝගිනි බවත් අපිට බඩගිනි බවත් පෙන්වාදුන් මන්ත්‍රීවරයා අය වැයෙන් රේසිං කාර් සඳහා බදු නැති කළේ මේ මාසයේදී කාර් රේස් පැවැත්වීම සඳහා දැයි ප්‍රශ්න කළේය. මේ අතර එක්සත් ජාතික පක්ෂ සම්මේලනයේදී අනුමත වූ තීන්දු තීරණ කඩිනමින් ක්‍රියාත්මක කිරීමට පමණක් ඉතිරිව ඇතැයි ද මහලේකම්වරයා පැවසුවේය. ඒ අනුව ජනවාරී මාසය අවසන්වීමට පෙර අදාළ තනතුරු සඳහා නව නිලධාරීන් පත් කිරීමට පියවර ගන්නා බවද ඔහු කියා සිටියේය. රැඩිකල් ප්‍රකාශනයට අනුව වැඩ කර රාජපක්ෂ ආණ්ඩුව පෙරළා එජාප රජයක් බිහිකරන බවද ඔහු අවධාරණය කළේය. එසේම විදුහල්පතිවරුන් හා ගුරුවරුන් අද වැඩවර්ජනය කරන බවත් සමස්ත අධ්‍යාපන ක්ෂේත්‍රයම දේශපාලනීකරණයවීම ඊට ‍හේතුව බවත් තිස්ස අත්තනායක මහතා වැඩිදුරටත් පැවසුවේය.", "URL": "https://sinhala.adaderana.lk/news.php?nid=29704", "Category": null, "Parent URL": null}