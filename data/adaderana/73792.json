{"Source": "Adaderana", "Timestamp": "June 1, 2017 08:35 am", "Headline": " නීතිය නිසි ලෙස ක්‍රියාත්මක කිරීම වැදගත්", "News Content": "රට තුළ මතුවන ආගමික ගැටුම් වැලැක්වීමට නීතිය නිසි ලෙස ක්‍රියාත්මක කිරීම සේම, එම ගැටුම් ඇති කරගන්නා පාර්ශව වලට කරුණු පැහැදිලි කරදීමේ පොදු වැඩපිළිවෙළක අවශ්‍යතාව පැවතින බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වාදෙන්නේ ඒ සඳහා සියලු ආගමික නායකයින් එකම වේදිකාවකට පැමිණිය යුතු බවයි.ඊයේ පස්වරුවේ ජනාධිපති ලේකම් කාර්යාලයේදී “අන්තර් ආගමික උපදේශන සභාව“ රැස්වූ අවස්ථාවේ ජනාධිපති මෛත්‍රීපාල සිරිසේන මහතා මෙම අදහස් පළ කර තිබේ.රට තුළ අසමගිය මෙන්ම ජාතික සහ ආගමික ගැටුම් සඳහා ඉඩ ලබාදිය නොහැකි බව ජනාධිපතිවරයා පෙන්වාදෙයි.රට තුළ මතුවන ආගමික ගැටළු පිළිබඳ ඒ ඒ දිස්ත්‍රික්ක මට්ටමින් අවධානය යොමුකරමින් කටයුතු කිරීමට දේශපාලඥයින්ගෙන් සහ ආගමික නායකයින්ගෙන් සැදුම්ලත් කමිටුවක් ද පත් කර තිබේ.එම කමිටුව වඩාත් සක්‍රීය ලෙස ඉදිරියට ක්‍රියාත්මක කිරීමේ වැදගත්කම පෙන්වාදුන් ජනාධිපතිවරයා “අන්තර් ආගමික උපදේශක සභාව“ අවම වශයෙන් මසකට වරක් වත් රැස්විය යුතු බව ප්‍රකාශ කර ඇත.මෙම සාකච්ඡාවේදී ඉදිරිපත් කෙරුණු අදහස් පදනම් කරගනිමින් ගත යුතු ඉදිරි පියවර පිළිබඳ විශේෂ නිර්දේශ, තමා ඊලඟ අමාත්‍ය මණ්ඩල රැස්වීමට ඉදිරි පත් කරන බවද ජනාධිපතිවරයා ප්‍රකාශ කර තිබේ.රට තුළ මතුවන ජාතික සහ ආගමික ගැටළු වලදී මධ්‍යස්ථව සහ අපක්ෂපාතීව කටයුතු කිරීමට සියලු දෙනාට වගකීමක් පැවරෙන බව ජනාධිපති මෛත්‍රීපාල සිරිසේන මහතා මෙම සාකච්ඡාවේදී වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=73792", "Category": null, "Parent URL": null}