{"Source": "Adaderana", "Timestamp": "January 10, 2011 12:12 pm", "Headline": "ආණ්ඩුව ඇතුළෙත් ප්‍රජාතන්ත්‍රවාදය නෑ", "News Content": "පළාත් පාලන මැතිවරණයේදී ප්‍රථමයෙන් ප්‍රාදේශීය සභා මැතිවරණ පමණක් පැවැත්වීමටත්,නගර සභා සහ මහ නගර සභා වල ඡන්දය කල්දැමීමටත් රජය විසින් කටයුතු කරනු ලැබුවේ ලෝක කුසලානය නිසා නොවන බව එ.ජා.පය පවසයි. ලෝක කුසලානය නිසා මැතිවරණ කල් තබන බව ආණ්ඩුව විසින් පුන පුනා ප්‍රකාශ කරමින් සිටියද මැතිවරණයෙන් සිදුවිය හැකි පරාජය වසාගැනීමටත්,ආණ්ඩුවේ බංකොලොත් භාවය වසාගැනීමටත් මෙම තීරණය ගෙන ඇති බව එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා පවසයි. ආණ්ඩුව විසින් 2/3 ක ඡන්ද පදනමක් ලබා ගත්තද,ජනාධිපතිවරයාගේ දෙවෙනි ධූර කාලය ආරම්භ වී ඉතා කෙටි කලක් තුළ ආණ්ඩුව මේ අයුරින් සිය බංකොලොත් භාවය පෙන්නුම් කරමින් සිටින බව හෙතෙම අද(10)කොළඹ පැවති මාධ්‍ය හමුවකට එක්වෙමින් කියා සිටියේය. අයවැය පරාජයට පත්වූ ඇතැම් පළාත් පාලන ආයතන වල අයවැයට එරෙහිව ඡන්දය දුන් මන්ත්‍රීවරුන්ට එළඹෙන පළාත් පාලන මැතිවරණයේදී නාම යෝජනා ලබා නොදීමට ආණ්ඩුව තීරණය කර ඇති බව මන්ත්‍රීවරයා පෙන්වාදුන්නේය. එවැනි ක්‍රියා මාර්ග වලින් පෙනී යන්නේ රටේ ප්‍රජාතන්ත්‍රවාදය කෙසේ වෙතත් එක්සත් ජනතා නිදහස් සන්ධානය අභ්‍යන්තරයේ පවා ප්‍රජාතන්ත්‍රවාදය නැති බව යැයි එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=13396", "Category": null, "Parent URL": null}