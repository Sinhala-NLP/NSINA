{"Source": "Adaderana", "Timestamp": "May 14, 2018 03:19 pm", "Headline": "මහ සොහොන් බලකායේ අමිත් වීරසිංහ ඇතුළු 35 යළි රිමාන්ඩ්", "News Content": "මහනුවර දිගන ප්‍රදේශයේ හටගත් කලහකාරී සිද්ධිය සම්බන්ධයෙන් අත්අඩංගුවට ගත් මහ සොහොන් බලකායේ අමිත් වීරසිංහ සහ ප්‍රදේශියසභ මන්ත්‍රීවරුන් ඇතුළු සැකකරුවන් 35 දෙනා තවදුරටත් රක්ෂිත බන්ධනාගාරගත කිරීමට තෙල්දෙණිය මහේස්ත්‍රාත් අධිකරණය නියෝග කර තිබේ. සැකකරුවන් අද(14) තෙල්දෙණිය මහේස්ත්‍රාත්වරයා හමුවට ඉදිරිපත් කෙරුණු අතර එහිදී ඔවුන් ලබන 28 වන දින දක්වා රක්ෂිත බන්ධනාගාරගත කිරීමට නියෝග කර ඇති බව සඳහන්ය. මහනුවර ප්‍රදේශයේ ඇති වූ කලහකාරී සිද්ධිය සම්බන්ධයෙන් ත්‍රස්ත විමර්ශන කොට්ඨාසය මඟින් අමිත් වීරසිංහ ඇතුළු 10 දෙනෙකු මාර්තු මස 08 වන දින අත්අඩංගුවට ගනු ලැබීය. රක්ෂිත බන්ධනාගාර ගත කරනු ලැබූ මහසෝන් බලකායේ ප්‍රධානී අමිත් වීරසිංහ අනුරාධපුර රිමාන්ඩ් බන්ධනාගාරය වෙතත් සෙසු සියලූ දෙනා රදවා සිටින ස්ථාන වෙත යළි රැගෙන යන ලෙස මහේස්ත්‍රාත් එමි එචි ෆරික්ඩින් මහතා නියෝග කර තිබේ", "URL": "https://sinhala.adaderana.lk/news.php?nid=89082", "Category": null, "Parent URL": null}