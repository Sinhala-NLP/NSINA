{"Source": "Adaderana", "Timestamp": "May 31, 2012 04:17 pm", "Headline": "ජාතීන් අතර සමගිය ඇත්තේ උගත් පාඩම් වාර්තාවේ පිටු අතර නොවේ", "News Content": "ජාතීන් අතර සමගිය ඇත්තේ උගත් පාඩම් හා ප්‍රතිසන්ධාන කොමිසමේ වාර්තාවේ පිටු අතර නොවන බව වාරිමාර්ග හා ජල සම්පත් කළමනාකරණ අමාත්‍යවරයා පවසයි. ජාතීන් අතර ඇති වන සමිශ්‍රණය හා ඒ මඟින් ඇතිවන සහෝදරත්වය තුළින් ඇතිවන අනොන්‍ය අවබෝධය තුළ ජාතීන් අතර සමගිය පවතින බව අමාත්‍ය නිමල් සිරිපාල ද සිල්වා මහතා සඳහන් කරයි. වාරිමාර්ග දෙපාර්තමේන්තු ‍ශ්‍රවණාගාරයේ පැවති උත්සවයකට එක්වෙමින් අමාත්‍යවරයා මෙම අදහස් පළ කළේය. වාරිමාර්ග ක්ෂේත්‍ර නිලධාරීන් තම රාජකාරිය තුළ දී ජාතීන් අතර එම සහෝදරත්වය හා අනොන්‍ය සුහදත්වය ඉතාම ඉහළින්ම ගොඩනගා ගෙන ඇති බව අමාත්‍යවරයා ප්‍රකාශ කළේය. ජාතීන් අතර සුහදත්වය සමිශ්‍රණය සඳහා රාජ්‍ය සේවයට බඳවා ගන්නා සෑම නිලධාරියෙකුටම ද්විභාෂා දැනුම ප්‍රගුණ කිරීම පුහුණු කාලසීමාවේ දීම සිදුකළ යුතු බව අමාත්‍යවරයා මෙහි දී වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=24658", "Category": null, "Parent URL": null}