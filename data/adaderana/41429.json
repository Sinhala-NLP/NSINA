{"Source": "Adaderana", "Timestamp": "February 28, 2014 09:21 am", "Headline": "යතුරු පැදි අනතුරින් ජර්මන් ජාතිකයාට තුවාලයි", "News Content": "යතුරු පැදියක් අනතුරට ලක්වීමෙන් තුවාල ලැබූ ජර්මන් ජාතිකයෙකු හලාවත මහ රෝහලට ඇතුළත් වී ප්‍රතිකාර ලැබීමෙන් පසුව පිටවී ගොස් තිබේ. ඊයේ 27 වැනිදා සවස හලාවත - පුත්තලම මාර්ගයේ බංගදෙණිය ප්‍රදේශයේදී මෙම අනතුර සිදුවී ඇත. තුවාල ලබා ඇත්තේ යතුරු පැදියේ ගමන් කළ බව කියන ජර්මන් ජාතිකයෙකු වන මාටින් ක්‍රිෂ්ටෝ(65) නම් අයෙකි. 2013 නොවැම්බර් මස 14 වැනි දින මෙරටට පැමිණ ඇති බව කියන මෙම ජර්මන් ජාතිකයා තමන් මීගමුව - කොච්චිකඩේ,දළුවාකොටුව ප්‍රදේශයේ තාවකාලිකව නවැතැන් ගෙන සිටින බව පොලීසිය හමුවේ පවසා ඇත. තමන් බැඩ්මින්ටන් ක්‍රීඩා උපදේශකයෙකු බවද ඔහු පොලීසියට පවසා තිබේ. අනතුරට පත්ව ඇති ජර්මන් ජාතිකයා යතුරු පැදියකින් යාපනයේ සිට තමන් නවාතැන් ගෙන සිටින කොච්චිකඩේ පිහිටි සංචාරක හෝටලය දක්වා ගමන් කරමින් සිට ඇත. ජර්මන් ජාතිකයාට තමන් පදවමින් සිටි යතුරු පැදිය පාලනය කර ගත නොහැකිව එය ඉදිරියෙන් ගමන් කළ ත්‍රී රෝද රථයක ගැටීමෙන් අනතුර සිදුවී ඇත. පසුව රෝහල් ගතවී ප්‍රතිකාර ලබා ගෙන ඇති ජර්මන් ජාතිකයා අනතුර සම්බන්ධයෙන් වූ පැමිණිල්ල පොලීසිය තුළදී සමථයකට පත් කරගෙන පිටත්ව ගොස් තිබේ. හලාවත පොලීසියේ රථවාහන අංශය විසින් මේ සම්බන්ධයෙන් වූ පරීක්ෂණය සිදු කර ඇත.", "URL": "https://sinhala.adaderana.lk/news.php?nid=41429", "Category": null, "Parent URL": null}