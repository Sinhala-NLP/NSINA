{"Source": "Adaderana", "Timestamp": "November 6, 2012 10:17 pm", "Headline": "අගවිනිසුරුගේ චෝදනා හොයන්න මන්ත්‍රීවරුන් 9 ක්", "News Content": "අගවිනිසුරු ශිරාණි බණ්ඩාරනායක මහත්මියට එරෙහි දෝෂාභියෝග චෝදනා විමර්ශනය කිරීම සඳහා පත්කිරීමට නියමිත තේරීම් කාරක සභාවට පාර්ලිමේන්තු මන්ත්‍රීවරුන් 9 දෙනකු පත්කරන බව විපක්ෂයේ ප්‍රධාන සංවිධායක ජෝන් අමරතුංග මහතා පවසයි. ඒ අනුව විපක්ෂය නියෝජනය කරමින් පාර්ලිමේන්තු මන්ත්‍රීවරුන් 4 දෙනකු පත්කිරීමට නියමිත බව හෙතෙම අද දෙරණට කියා සිටි‍යේය. එ.ජා.පය නියෝජනය කරමින් මන්ත්‍රීවරුන් දෙදෙනකුත්, ද්‍රවිඩ ජාතික සන්ධානය නියෝජනය කරමින් එක් මන්ත්‍රීවරයෙකුත්, ප්‍රජාතන්ත්‍රවාදී ජාතික සන්ධානය නියෝජනය කරමින් එක් මන්ත්‍රීවරයෙකුත් පත්කිරීමට නියමිත බව ඔහු සඳහන් කළේය. ඒ අනුව විපක්ෂය නියෝජනය කරන මන්ත්‍රීවරුන් කවුරුන්ද යන්න නම් කොට යවන ලෙස කතානායකවරයා විසින් දන්වා ඇතැයි අමරතුංග මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=28971", "Category": null, "Parent URL": null}