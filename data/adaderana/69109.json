{"Source": "Adaderana", "Timestamp": "February 4, 2017 11:13 am", "Headline": "   උතුරේ ලංගම සේවකයින් මාරාන්තික උපවාසයක", "News Content": "වැඩවර්ජනයේ නිරතවී සිටින උතුරු පළාතේ ලංකා ගමනාගමන මණ්ඩල සේවකයින් පිරිසක් උපවාසයක්ද ආරම්භ කර තිබේ.ලංගම බස් රථවලට සහ සේවකයින්ට සිදු වන හානි සම්බන්ධයෙන් නිසි පරිදි නීතිය ක්‍රියාත්මක නොවිමට විරෝධය පළ කරමින් පෙබරවාරි මස 01 වන දින සිට මෙම සේවකයින් වැඩ වර්ජනයක නිරත වී සිටියි. මෙතෙක් සිය ගැටළුවට විසඳුම් ලබා නොදීම නිසා උපවාසයක් ද ආරම්භ කර ඇති බව ලංකා ගමනා ගමන මණ්ඩලයේ උතුරු ප්‍රාදේශීය කළමනාකරු උපාලි කිරිවත්තුඩුව මහතා සඳහන් කළේය.පසුගිය දිනෙක මුලතිව් සිට වවුනියාවට ධාවනය වූ ලංගම හා පෞද්ගලික බස් රථ දෙකක් අතර ඇති වූ ගැටුමේදී පොලීසිය විසින් සිදුකරන ලද පරීක්ෂණ සාධාරණ නොවීම හා මීට පෙර පැවැති පැරණි බස් නැවතුම් පොළට පෞද්ගලික බස් රථ ගාල් කිරීමඇතුළු කාරණා කිහිපයක්ද මීට මූලික වී තිබේ.ඔහු පෙන්වා දෙන්නේ පසුගිය වසර දෙක ඇතුළත උතුරු පළාතේ බස් රථ 116කින් 92කට විවිධ පුද්ගලයින් විසින් පහරදී අලාභ හානි සිදු කර ඇති බවයි. මේ පිළිබඳව නීතිය ක්‍රියාත්මක කිරිමේ දී දැඩි අසාධාරණයක් සිදු වන බවද උපාලි කිරිවත්තුඩුව මහතා සඳහන් කළේය.මේ අතර මාරාන්තික උපවාසයේ යෙදී සිටින ඩිපෝ සේවකයන් විසින් උතුරු පළාත් මහාමාර්ග අමාත්‍යවරයාගේ රුව පඹයෙකුටද අන්දවා තිබුණි.", "URL": "https://sinhala.adaderana.lk/news.php?nid=69109", "Category": null, "Parent URL": null}