{"Source": "Adaderana", "Timestamp": "August 9, 2011 10:19 am", "Headline": " ද්‍රවිඩ ජනයාට ව්‍යවස්ථාවෙන් දී ඇති දේ ප්‍රමාණවත්", "News Content": "ශ්‍රී ලංකාවේ නායකයින් ජාත්‍යන්තර යුද අධිකරණය හමුවට ගෙන යා යුතු බවට තමිල්නාඩු ප්‍රධාන අමාත්‍ය ජයරාම් ජයලලිතා කර ඇති ප්‍රකාශය සම්බන්ධයෙන් ආරක්ෂක ලේකම් ගෝඨාභය රාජපක්ෂ මහතා විසින් දෝෂාරෝපණය කර ඇතැයි ඉන්දීය මාධ්‍ය උපුටා දක්වයි. පවත්නා ව්‍යවස්ථාව තුළින් ශ්‍රී ලංකාවේ ද්‍රවිඩ ජනයාට සහතික කර ඇති අයිතිවාසිකම් ප්‍රමාණවත් බවද ආරක්ෂක ලේකම්වරයා අවධාරණය කර ඇතැයි IANS සඳහන් කරයි. ද්‍රවිඩ ජනයා තමන්ගේ අභිවෘද්ධිය පිළිබඳ සෑහීමට පත්වෙන්නේ නම් ජාත්‍යන්තර විමර්ශනයක් පිළිබඳ යෝජනා කිරීම නිෂ්ඵල කාර්යයක් බව ගෝඨාභය රාජපක්ෂ මහතා IANS මාධ්‍යයට ප්‍රකාශයක් කරමින් පෙන්වා දී තිබේ. ශ්‍රී ලංකාවට එරෙහිව ආර්ථික සම්බාධක පැනවිය යුතු බවට ප්‍රකාශ කර ඇති තමිල්නාඩු ප්‍රධාන අමාත්‍යවරිය ප්‍රාන්ත සභාව තුළ ශ්‍රී ලංකා පාලකයින් යුද අධිකරණය ඉදිරියට පැමිණවිය යුතු බවට වන යෝජනාවක් සම්මත කරගෙන ඇති බවද ඉන්දීය මාධ්‍ය සිහිපත් කරවයි. ජයලලිතාගේ මෙම ක්‍රියා මාර්ගය ඇගේ දේශපාලන වාසිය සඳහා ගනු ලැබූ තීරණයක් බවත්,එය යුක්ති සහගත නොවන බවත්,අප ශ්‍රී ලාංකිකයින් බැවින් මෙරට ද්‍රවිඩ ජනයා සම්බන්ධයෙන් වෙනත් අයට නැති කැක්කුමක් තමන්ට ඇති බවත් ගෝඨාභය රාජපක්ෂ මහතා තරයේ පවසා ඇත. තමිල්නාඩු ප්‍රධාන අමාත්‍යවරිය ක්‍රියා කරමින් සිටින්නේ ඇති තතු ඇති සැටියෙන් දැනීමෙන් නොවන බව ද රාජපක්ෂ මහතා අවධාරණය කර තිබේ.", "URL": "https://sinhala.adaderana.lk/news.php?nid=17945", "Category": null, "Parent URL": null}