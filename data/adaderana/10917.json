{"Source": "Adaderana", "Timestamp": "September 17, 2010 11:34 am", "Headline": "බිරිඳ සහ දරුවන්  දෙන්න-සුසෙයිගේ සොයුරාගෙන් ඉල්ලීමක්", "News Content": "හිටපු මුහුඳු කොටි නායක සුසෙයිගේ බිරිඳ සහ දරුවන් නිදහස් කරගැනීම සඳහා තමන්ට හැකි සහයක් ලබාදෙන්නට සූදානම් බව ඊ.පී.ඩී.පී නායක,සම්ප්‍රදායික කර්මාන්ත හා කුඩා ව්‍යවසාය කටයුතු අමාත්‍ය ඩග්ලස් දේවානන්ද මහතා පවසා තිබේ. සුසෙයිගේ සොහොයුරා වන සිවලිංගම් තිල්ලෙයි අම්බලම් තවරාසා(61)යාපනයේ ඊ.පී.ඩී.පී කාර්යාලයේදී අමාත්‍යවරයා මුණගැසී කළ සාකච්ඡාවකින් පසු හෙතෙම මේ බව සඳහන් කර ඇත. 2009 මැයි මාසයේ 14 වන දින සුසෙයි ගේ බිරිඳ සහ දරුවන් මෙන්ම තමාගේ බිරිඳ සහ දරුවාද බෝට්ටුවකින් පළා යද්දී නාවික හමුදා භාරයට පත් වූ බව තවරාසා විසින් අමාත්‍යවරයාට පෙන්වා දී තිබේ. ඒ අනුව මේ වන විටත් සුසෙයිගේ බිරිඳ වන සත්‍යාදේවි(46)දියණිය වන සිංදු(18)පුතු වන මනිඅරසන්(16)යන තිදෙනා මෙන්ම තවරාසාගේ බිරිඳ වන චන්ද්‍රාදේවි(60)සහ පුතු වන සිලම්බරසම්(60)යන අය දැනට ත්‍රීකුණාමලයේ නාවික හමුදාභාරයේ පසුවන බව සුසෙයි ගේ සොහොයුරා කියා ඇත. තම බිරිඳ සහ දරුවන් මෙන්ම තමාගේ සොයුරාගේ බිරිඳ සහ දරුවන් ද යුද්ධය තීරණාත්මකව පැවති පසුගිය වසරේ මැයි මස 14 වෙනි දින බෝට්ටුවට නංවා තමා ආරක්ෂක හමුදාවට බාරවූ බවත්,පසුව ඔවුන් නාවික හමුදා යටතට පත්වූ ආරංචි වූ බවත් කියා සිටි සුසෙයිගේ සොයුරා ආරක්ෂක හමුදාවන් තමන්ට ඉතා ‍ගෞරවනීය ලෙස සැලකූ බව ද කියා සිටියේය. හමුදාවට භාරවීමෙන් පසු තමන් සෙට්ටිකුලම අවතැන් කඳවුරක ටික කාලයක් සිට පුනරුත්ථාපනය වී යළි පදිංචි කරවීමේ රජයේ වැඩපිළිවෙළ යටතේ යළි යාපනයට පැමිණි බවත් තවරාසා සඳහන් කර තිබේ. \"දැන් මට අවුරුදු හැට එකක්.මට තනිවම ජීවිතය ගැටගහගන්න අමාරුයි.මගේ බිරිඳ සහ දරුවා නිදහස් කර දෙන්න\" ඔහු අමාත්‍යවරයාගෙන් කාර්ණිකව ඉල්ලා ඇත. \"පවත්නා නීතිමය ඉඩකඩ තුළ මට කළ හැකි දේ මං උපරිමයෙන් කරන්නම්\" ඩග්ලස් දේවානන්ද අමාත්‍යවරයා පොරොන්දු වී තිබේ.", "URL": "https://sinhala.adaderana.lk/news.php?nid=10917", "Category": null, "Parent URL": null}