{"Source": "Adaderana", "Timestamp": "November 11, 2015 10:32 am", "Headline": "අවසන් ගෞරව දැක්වීමට හෙට පෙරවරු 11 තෙක් අවස්ථාව", "News Content": "අපවත් වී වදාළ අතිපූජ්‍ය මාදුළුවාවේ සෝභිත නාහිමිගේ ශ්‍රී දේහයට අවසන් ගෞරව දැක්වීම සඳහා හෙට දිනය වනතුරු නොසිට කඩිනමින් පැමිණෙන ලෙස බුද්ධ ශාසන අමාත්‍යංශය බැතිමතුන්ගෙන් ඉල්ලීමක් කරයි. අමාත්‍යංශ ලේකම් වසන්ත ඒකනායක මහතා සඳහන් කළේ ආදාහන පූජොත්සවය පැවැත්වෙන හෙට දිනයේ ඇති විය හැකි තදබදය අවම කරගැනීම සඳහා එය පහසුවක් වනු ඇති බවයි.අපවත් වී වදාළ අතිපූජ්‍ය මාදුළුවාවේ සෝභිත හිමියන්ගේ ශ්‍රී දේහයට අවසන් ගෞරව දැක්වීම සඳහා පසුගිය සඳුදා සිට මේ වන විටත් විශාල ජනකායක් කෝට්ටේ ශ්‍රී නාග විහාරයට පැමිණෙමින් සිටිති. හෙට පෙරවරු 11 දක්වා උන්වහන්සේගේ දේහයට අවසන් ගෞරව දැක්වීම සඳහා මහජනතාවට අවස්ථාව සළසා දී ඇත.අනතුරුව ආගමික වතාවත් වලින් පසු පස්වරු 1.00ට ආදාහන පෙරහැර කොට්ටේ ශ්‍රී නාග විහරයෙන් ගමන් ආරම්භ කරන බව බුද්ධ ශාසන අමාත්‍යංශ ලේකම් වසන්ත ඒකනායක මහතා පැවසුවේය. මේ අතර සෝභිත නාහිමිගේ ආදාහන පූජෝත්සව පෙරහැර සඳහා මහජනතාවට සම්බන්ධ විය හැකි බව සාධාරණ සමාජයක් සඳහා වූ ජාතික ව්‍යාපාරය පවසයි.එහි කමිටු සාමාජික සමන් රත්නප්‍රිය මහතා සඳහන් කළේ හෙට දහවල් 12.00 වන විට පෙරහැර සඳහා සහභාගී වීමට කැමති ජනතාවට කෝට්ටේ ශ්‍රී නාග විහාරය වෙත පැමිණෙන ලෙසයි.දහවල් 12.00 සිට පස්වරු 1.00 දක්වා කාලය තුළ ආදාහන පූජෝත්සව පෙරහැර සංවිධාන කිරීම සිදුකෙරෙන බව ඔහු කියා සිටියේය. නාගවිහාරය අභියසින් ආරම්භ කෙරෙන පෙරහැර සඳහා අතරමඟදී ජනතාවට සම්බන්ධ වීමට ඉඩ ලබා නොදෙන බව බුද්ධ ශාසන අමාත්‍යංශය සඳහන් කළේය. ආදාහන පෙරහැර සඳහා සහභාගී වීමට නොහැකි බැතිමතුන්ට පස්වරු 3.00ට පෙර පාර්ලිමේන්තු ක්‍රීඩාංගණය වෙත පැමිණ ආදාහන පූජෝත්සවයට සහභාගී වීමට අවස්ථාව සළසා දී ඇත.", "URL": "https://sinhala.adaderana.lk/news.php?nid=55020", "Category": null, "Parent URL": null}