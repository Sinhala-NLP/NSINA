{"Source": "Adaderana", "Timestamp": "May 31, 2019 06:15 pm", "Headline": "සහෝදර විරසකයට මැදිව පිහි පහරින් වන්දි ගෙවන සුරතලෙක්-දර්ශන සහිතයි", "News Content": "වැලිවේරිය, රතුපස්වල ප්‍රදේශයේ සිදුවු ඉතා අමානුෂික සත්ව හිංසනයක් අද දෙරණට වාර්තා විය. ඊයේ(30) රාත්‍රී 7 ට පමණ මෙය සිදුව ඇත්තේ රතුපස්වල, බෝධිරාජ මාවතේ, පිහිටි නිවසක සුරතලේට ඇති කරනු ලබන සුනඛයෙක්ටය. අදාළ සුනඛයාගේ හිමිකරු වන චම්පික නිශාන්ත මහතා, අද දෙරණට පවසා සිටියේ අසල්වැසි නිවසේ සිටි අයෙක් විසින් තම සුනඛයාට පිහියකින් ඇන බරපතළ තුවාල සිදු කර ඇති බවයි. විදුලිය පවා නොමැති චම්පික මහතාගේ නිවසට රාත්‍රීයේ ඉතා අමාරුවෙන් පැමිණි සුනඛයාගේ පාද පරීක්ෂාවට ලක් කිරීමේ දී එයින් අසීමිත ලෙස ලේ වහනය වෙමින් තිබූ බව ද විදුලි පන්දමේ එළියෙන් එය දැක ගත් බව ද ඔහු කියා සිටියේය. “පැටී“ නමින් හඳුන්වනු ලබන මෙම සුනඛයා වයස අවුරුදු 1 හමාරක් පමණ වෙයි. කෙසේ වෙතත් අධික රුධිර වහනය සමඟ කකුලේ ඇතුලට වන්නට පිහි තලයක් තිබු බව ද පැවසු චම්පික මහතා, ඉතා ඉක්මනින් ත්‍රීරෝද රථයක නැගී සුනඛයා පශු වෛද්‍යවරයෙක් වෙත රැගෙන ගොස් තිබේ. පසුව පැය ගණනාවක් පුරා එන්නත් ලබා දෙමින් ප්‍රතිකාර කර ඇති සුනඛයාගේ පාදයේ ඇටවලට පවා හානිවන ලෙස ඉතා ගැඹුරට මෙම පිහි පහර ඇනී ඇති බව ද චම්පික මහතා පැවසීය. කෙසේ වෙතත් ඔහු වැඩිදුරටත් කියා සිටියේ, යාබඳ නිවෙස් තම වැඩිමහල් සහෝදරයා ජීවත් වන බවත්, ඉඩම් ආරවුලක් මත ඇතිව තිබෙන ආරවුලක් හේතුවෙන් තම සුනඛයාට මෙවැනි අපරාධයක් කරන්නට ඇති බවයි. කෙසේ වෙතත් මේ සම්බන්ධයෙන් චම්පික මහතා වැලිවේරිය පොලීසියට පැමිණිල්ලක් ඉදිරිපත් කර තිබේ. මෙතෙක් සිදුවීම විමර්ශනය කිරීමට පොලීසියෙන් අදාළ ස්ථානය වෙත පැමිණි නොමැති අතර, තුවාලයට ප්‍රතිකාර කිරීමෙන් අනතුරුව සුනඛයා නිවෙසට ගෙන්වා ගෙන තිබේ.", "URL": "https://sinhala.adaderana.lk/news.php?nid=111088", "Category": null, "Parent URL": null}