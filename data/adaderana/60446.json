{"Source": "Adaderana", "Timestamp": "May 24, 2016 11:22 am", "Headline": "  ශ්‍රී ලංකාවට තුර්කියත් අත දෙයි", "News Content": "ශ්‍රී ලංකාවට බලපෑ අයහපත් කාලගුණ තත්ත්වය නිසා ආපදාවට පත් වූ ශ්‍රී ලංකාවාසී ජනතාවට හදිසි ආධාර පහසුකම් සැපයීමට තුර්කි රතු කුරුස සංවිධානය ඉදිරිපත් වී තිබේ.ශ්‍රී ලංකාවට බලපෑ අයහපත් කාලගුණය හේතුවෙන් ජල ගැලීම් හා නාය යෑම් නිසා විපතට පත් වූ ජනතාවට අවශ්‍ය සහනාධාර ලබා දීම සම්බන්ධයෙන් ශ්‍රී ලංකා රජය ඔවුන්ට තම ප්‍රශංසාව ඉදිරිපත් කර තිබේ.තුර්කි රතු කුරුස සංවිධානය විසින් නිකුත් කළ ප්‍රකාශයක් තුළ සඳහන්ව ඇත්තේ තුර්කියේ විශාලතම මානුෂීය සංවිධානය වන තම සංවිධානය විසින් ශ්‍රී ලංකාවට කූඩාරම්, බ්ලැන්කට් හා සූර්ය කෝෂ යනාදිය ලබා දුන් බවයි.මෙවැනි අවස්ථාවකදී ශ්‍රී ලංකාවාසී ජනතාවට උදව් උපකාර කිරීම සම්බන්ධයෙන් ආපදා කළමනාකරණ අමාත්‍ය අනුර ප්‍රියදර්ශන යාපා මහතා විසින් තුර්කි රතු කුරුස සංවිධානයට ස්තූතිය පළ කර ඇති බවද සඳහන්ය.එමෙන්ම ඒ මහතා පෙන්වා දී ඇත්තේ දැනටමත් අවතැන් වූ ජනතාවට සහන සැළසීමේ වැඩ පිළිවෙළක් සකස් කර ඇති බවයි.එමෙන්ම පසුගිය සුනාමි ව්‍යසනයේදීද තුර්කි රතු කුරුස සංවිධානය විසින් අප රටේ අවතැන් වූ ජනතාව වෙනුවෙන් නිවාස 250 ක් ගොඩනඟා දී ඇති බවද ඒ මහතා සිහිපත් කර තිබේ.රටක් වශයෙන් ශ්‍රී ලාංකිකයන්ට තුර්කිය කවදාවත් අමතක කළ නොහැකි බවද අනුර ප්‍රියදර්ශන යාපා මහතා පෙන්වා දී ඇත.", "URL": "https://sinhala.adaderana.lk/news.php?nid=60446", "Category": null, "Parent URL": null}