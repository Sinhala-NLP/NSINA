{"Source": "Adaderana", "Timestamp": "August 31, 2012 01:54 pm", "Headline": "තමිල්නාඩුවේ වෙසෙන මෙරට සරණාගතයින් ගෙන්වා ගනීද?", "News Content": "තමිල්නාඩුවේ වෙසෙන ශ්‍රී ලාංකික සරණාගතයින් මෙරටට ගෙන්වා ගැනීම සම්බන්ධයෙන් ලබන වසරේ දී සාකච්ඡා කරන බව නැවත පදිංචි කිරීමේ අමාත්‍යාංශය පවසයි. මෙරට අවතැන්වූවන් යළි පදිංචි කරවීමේ කටයුතු මේ වන විට සම්පූර්ණයෙන්ම අවසන් වෙමින් පවතින අතර ඉන් අනතුරුව ඉන්දියාවේ වෙසෙන ශ්‍රී ලාංකික සරණාගතයින් ගෙන්වා ගැනීම පිළිබඳ අවධානය යොමුකෙරෙනු ඇති. තමිල්නාඩුවේ කඳවුරු 112 ක සහ තවත් ප්‍රදේශවල ශ්‍රී ලාංකික සරණගාතයින් ලක්ෂයකට වැඩි පිරිසක් වසර 25 ක කාලයක් තිස්සේ රැඳී සිටියි. එක්සත් ජාතීන්ගේ සංවිධානයේ ද සහයෝගය ඇතිව පසුගිය කාලය තුළ සරණාගතයින් 5,000 ක් පමණ දිවයිනට පැමිණ ඇති බව වාර්තා වේ. ශ්‍රී ලංකාවේ මානූෂීය මෙහෙයුම අවසන්වීමෙන් පසු අවතැන් වූවන් හාර ලක්ෂ හතළිස් දහසක් පමණ උතුරු පළාතේ යළි පදිංචියට පැමිණ ඇති බව එක්සත් ජාතීන්ගේ වාර්තා පවසයි. මේ අතර පුනරුත්ථාපනය ලැබු තවත් හිටපු එල්.ටී.ටී.ඊ. සාමාජිකයින් පිරිසක් හෙට (01) දිනයේ සමාජගත කරන බව පුනරුත්ථාපන කොමසාරිස් ජනරාල් බ්‍රිගේඩියර් දර්ශන හෙට්ටිආරච්චි මහතා සඳහන් කළේය.", "URL": "https://sinhala.adaderana.lk/news.php?nid=27027", "Category": null, "Parent URL": null}