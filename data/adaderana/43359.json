{"Source": "Adaderana", "Timestamp": "May 21, 2014 01:16 pm", "Headline": "පන්කෝටියක රන් ගෙනා දෙන්නෙක් රේගු දැලේ", "News Content": "කිලෝ ග්‍රෑම් 10ට වඩා බරින් යුත් රුපියල් කෝටි 5ට අධික වටිනා රත්‍රං තොගයක් ඩුබායි සිට මෙරටට රැගෙන ආ ලාංකිකයින් දෙදෙනෙකු ගුවන් තොටුපළ රේගුව විසින් අත්අඩංගුවට ගෙන තිබේ. කොළඹ ප්‍රදේශයේ පදිංචි 58 හැවිරිදි හා 41 හැවිරිදි පුද්ගලයින් දෙදෙනෙකු මෙලෙස අත්අඩංගුවට ගත් බව රේගු මාධ්‍ය ප්‍රකාශක ලෙස්ලි ගාමිණි මහතා පැවසීය. සැකකරුවන් විසින් රැගෙන ආ කැල්කියුලේටර් පෙට්ටි කිහිපයක තිබී කිලෝ ග්‍රෑම් 7.1ක් බරැති රන් බිස්කට් 71ක්ද, කිලෝ ග්‍රෑම් 3.644ක් බරැති රන් ආභරණ තොගයක් ද රේගු නිලධාරීන් විසින් එහිදී සොයාගෙන ඇත. ගුවන් තොටුපළ පැමිණිමේ පර්යන්තයේදී සැකකරුවන් අද උදෑසන අත්අඩංගුවට ගැනුණු බව ලෙස්ලි ගාමිණි මහතා පැවසීය. මොවුන් විසින් ගෙනා සම්පූර්ණ රත්‍රං තොගයේ වටිනාකම රුපියල් පන්කෝටි තිස්ලක්ෂ හැත්තෑ දෙදහසකි.", "URL": "https://sinhala.adaderana.lk/news.php?nid=43359", "Category": null, "Parent URL": null}