{"Source": "Adaderana", "Timestamp": "March 8, 2011 02:12 pm", "Headline": "තැපැල් ඡන්දය සාමකාමීයි -පොලිසිය, සිද්ධීන් කිහිපයක් -කැෆේ", "News Content": "පළාත් පාලන මැතිවරණයට අදාළ තැපැල් ඡන්ද සලකුණු කිරීමේ කටයුතු අද(08) පෙරවරුවේ ආරම්භ විය. මෙවර තැපැල් ඡන්ද සලකුණු කිරීම සඳහා දෙලක්ෂ 50,000 ට අධික ඡන්ද දායකයින් සංඛ්‍යාවක් සුදුසුකම් ලබා ඇති බව මැතිවරණ මහලේකම් කාර්යාලය පවසයි. මේ වන විට තැපැල් ඡන්ද සලකුණු කිරීමේ කටයුතු සාමකාමී අයුරින් සිදුවන බව මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා සඳහන් කරයි. සියලු පළාත් ආවරණය වන පරිදි විශේෂ ආරක්ෂක වැඩපිළිවෙලක් ද ක්‍රියාත්මක කර ඇති බව ඔහු ප්‍රකාශ කළේය. මේ අතර තැපැල් ඡන්ද මධ්‍යස්ථාන තුළ නීරීක්ෂණ කටයුතු සඳහා පැෆ්රල් සංවිධානයට සහ මැතිවරණ ප්‍රචණ්ඩ ක්‍රියා නීරීක්ෂණ මධ්‍යස්ථානයට මැතිවරණ කොමසාරිස්වරයාගේ අවසරය හිමිවී තිබේ. තැපැල් ඡන්ද සලකුණු කිරීමේ කටයුතු මන්දගාමී ස්වරූපයකින් ක්‍රියාත්මක වන බව පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. කෙසේ වෙතත් තැපැල් ඡන්ද සලකුණු කිරීමේ කටයුතු වලට අදාළව සිද්ධීන් කිහිපයක්ම වාර්තා වී ඇති බව කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා පවසයි. තැපැල් ඡන්ද සලකුණු කිරීමේ කටයුතු හෙට(09) දිනයේත් පැවැත්වීමට නියමිතව තිබේ.", "URL": "https://sinhala.adaderana.lk/news.php?nid=14705", "Category": null, "Parent URL": null}