{"Source": "Adaderana", "Timestamp": "January 18, 2011 08:25 am", "Headline": "නායයෑමේ සිද්ධි 650 ට වැඩි සංඛ්‍යාවක් ගැන තොරතුරු ලැබෙයි", "News Content": "දිවයිනේ දිස්ත්‍රික්ක 04 ක නායයෑමේ සිදුවීම් 650 ට වැඩි සංඛ්‍යාවක් පිළිබඳව මේ වන විට තොරතුරු ලැබී ඇති බව ජාතික ගොඩනැගිලි පර්යේෂණ ආයතනය පවසයි. ප්‍රාදේශීය ලේකම් කාර්යාලයෙන් ඒ පිළිබඳ තොරතුරු ලැබී ඇති බව ජාතික ගොඩනැගිලි පර්යේෂණ ආයතනයේ නායයෑම් සේවා අධ්‍යක්ෂ ආර්. එම්. එස්. බණ්ඩාර මහතා ප්‍රකාශ කළේය. ඒ අනුව මාතලේ, මහනුවර, නුවරඑළිය සහ බදුල්ල දිස්ත්‍රික්ක තුළ අධ්‍යයන කටයුතු සිදුකරමින් පවතින බව ඒ පිළිබඳව අද දෙරණට අදහස් දැක්වූ ආර්. එම්. එස්. බණ්ඩාර මහතා කියා සිටියේය. නායයෑමට ලක්වූ ස්ථාන, නාය යෑ හැකි ස්ථාන පිළිබඳව, ඒ වෙනුවෙන් අනුගමනය කළ හැකි ක්‍රියාමාර්ගයන් පිළිබඳව අධ්‍යයන කටයුතු සිදුකරන බවත්, මේ වනවිට 170 ට ආසන්න ස්ථාන ප්‍රමාණයක් අධ්‍යයනය කර අවසන් කර ඇති බවත් ඔහු පෙන්වාදුන්නේය.", "URL": "https://sinhala.adaderana.lk/news.php?nid=13563", "Category": null, "Parent URL": null}