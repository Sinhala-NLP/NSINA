{"Source": "Adaderana", "Timestamp": "March 6, 2015 05:47 pm", "Headline": "මහින්දගේ සුබපැතුමක් මහනුවරටත්", "News Content": "හිටපු ජනපති මහින්ද රාජපක්ෂ මහතාට මීළඟ මැතිවරණයේදී අගමැති අපේක්ෂකත්වය ලබාදෙන ලෙසට බලකරමින් එක්සත් ජනතා නිදහස් සන්ධානයට සම්බන්ධ පක්ෂ කිහිපයක් විසින් සංවිධානය කරන රැලි මාලාවේ දෙවැන්න මහනුවරදී අද පස්වරුවේ ආරම්භ විය.නුගේගොඩ රැලියේ මෙන් හිටපු ජනපතිවරයාගේ සුබපැතුම් පණිවිඩයක් එහිදී ද කියැවිණ.පසුගිය මස 18 වැනිදා නුගේගොඩ පැවැති ජන රැලියේදී ද හිටපු ජනාධිපතිවරයා විසින් එවන ලද පණිවිඩයක් කියැවුණු අතර එම රැළියට ද විශාල පිරිසක් එක්ව සිටියහ.ජාතික නිදහස් පෙරමුණ, මහජන එක්සත් පෙරමුණ, පිවිතුරු හෙළ උරුමය හා ප‍්‍රජාතන්ත‍්‍රවාදී වාමාංශික පෙරමුණ යන පක්‍ෂ විසින් මෙවර මහනුවර රැලිය ද සංවිධානය කර ඇත.මහජන එක්සත් පෙරමුණේ නායක, දිනේෂ් ගුණවර්ධන, ජාතික නිදහස් පෙරමුණේ නායක, විමල් වීරවංශ, ප‍්‍රජාතන්ත‍්‍රවාදී වාමාංශික පෙරමුණේ නායක, වාසුදේව නානායක්කාර යන පාර්ලිමේන්තු මන්ත‍්‍රීවරුන් සහ පිවිතුරු හෙළ උරුමයේ නායක, බස්නාහිර පළාත් සභා මන්ත‍්‍රී උදය ගම්මන්පිල මහතා ඇතුළු දේශපාලන පක්‍ෂ නායකයන් මෙන්ම ජනතාවද මෙම රැළියට සහභාගි වී සිටිති.මෙම රැලිය මහනුවර මධ්‍යම වෙළඳපොළ අසළදී පැවැත්වෙයි.", "URL": "https://sinhala.adaderana.lk/news.php?nid=49789", "Category": null, "Parent URL": null}