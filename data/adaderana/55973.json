{"Source": "Adaderana", "Timestamp": "December 27, 2015 12:42 pm", "Headline": "ඩෙංගු මර්දන බලකාය වහාම කැඳවයි ", "News Content": "ජාතික ඩෙංගු මර්දන ජනාධිපති කාර්යය සාධක බලකාය වහාම කැඳවීමට සෞඛ්‍ය අමාත්‍යාංශය තීරණය කර තිබේ.ඩෙංගු රෝගීන්ගේ වැඩිවීමක් දක්නට ලැබෙන බැවින් සෞඛ්‍ය අමාත්‍ය වෛද්‍ය රාජිත සේනාරත්න මහතාගේ උපදෙස් මත මෙම තීරණය ගත් බව සෞඛ්‍ය අමාත්‍යාංශය නිකුත් කළ නිවේදනයේ දැක්වෙයි. ජාතික ඩෙංගු මර්දන ජනාධිපති කාර්යය සාධක බලකාය හදිසියේ ජනවාරි මාසයේ කැඳවීම පිළිබඳ සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා ජනාධිපති මෛත්‍රීපාල සිරිසේන මහතා සමග මේ වන විටත් සාකච්ඡා කර ඇති බව සඳහන්ය.ඒ අනුව ජනවාරි මාසය තුළ දිනයක් ජනාධිපතිවරයා විසින් ලබාදුන් විගස ජනාධිපති කාර්යය සාධක බලකාය කැඳවන බව සෞඛ්‍ය අමාත්‍යාංශය සඳහන් කළේය.මේ අතර පසුගියදා බස්නාහිර පළාත කේන්ද්‍ර කරගනිමින් ක්‍රියාත්මක කරන ලද ඩෙංගු මර්දන වැඩසටහනේ දී හඳුනාගත් ගැටලු, ඩෙංගු මර්දන කටයුතු සඳහා ගත යුතු ඉදිරි ක්‍රියාමාර්ග පිළිබඳ ප්‍රගති සමාලෝචන රැස්වීමක් ලබන අගහරුවාදා පැවැත්වීමට කටයුතු යොදා තිබේ. සෞඛ්‍ය සේවා අධ්‍යක්ෂ ජනරාල්වරයාගේ ප්‍රධානත්වයෙන් වසංගත රෝග විද්‍යා අංශයේ දී එම ප්‍රගති සමාලෝචන රැස්වීම පැවැත්වීමට නියමිතය.", "URL": "https://sinhala.adaderana.lk/news.php?nid=55973", "Category": null, "Parent URL": null}