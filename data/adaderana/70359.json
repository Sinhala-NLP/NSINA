{"Source": "Adaderana", "Timestamp": "March 3, 2017 12:25 pm", "Headline": "රෝසාගෙන් විශේෂ පොලිස් විමර්ශන කණ්ඩායමක් ප්‍රශ්න කරයි ", "News Content": "ගල්කිස්ස මහේස්ත්‍රාත් අධිකරණ පරිශ්‍රයේ ගිනි අවි සොයා ගැනීමේ සිද්ධිය සම්බන්ධයෙන් අවශ්‍යව සිටි එස්.ඩී රොෂාන් ඉන්දික ද සිල්වා හෙවත් රෝසා නමැත්තාගෙන් විශේෂ පොලිස් විමර්ශන කණ්ඩායමක් මේ වන විට ප්‍රශ්න කරමින් පවතියි. නීතිඥවරයෙකු මාර්ගයෙන් ඊයේ(02) රාත්‍රියේ සැකකරු ගල්කිස්ස පොලීසියට භාරවීමෙන් පසු අත්අඩංගුවට ගත් බව පොලීසිය පැවසුවේය. පසුගිය බදාදා ගල්කිස්ස අධිකරණ ශාලවක් තුළ තිබී උණ්ඩ යොදා වෙඩි තැබීම සඳහා සූදානම් කර තිබූ රිවෝල්වරයක් සහ පිස්තෝලයක් සොයා ගැනුණි. එහිදී අධිකරණ පරිශ්‍රයේ රැදී සිටි පුද්ගලයින් 20 දෙනෙකු අත්අඩංගුවට ගත් අතර එම පිරිසට මුදල් ගෙවා අධිකරණ පරිශ්‍රයට ගෙන්වාගෙන ඇත්තේ අත්අඩංගුවට ගත් සැකකරු බවට අනාවරණය වී තිබේ. අදාළ දිනයේදී බන්ධනාගරයක සිට අධිකරණයට ඉදිරිපත් කිරීමට නියමිතව තිබූ ගොනා කෝවිලේ රොහා නමැති සංවිධානාත්මක අපරාධ කල්ලි නායකයාගේ විරුද්ධ පාර්ශවයේ ප්‍රබල පුද්ගලයෙකු ලෙස රොෂාන් ඉන්දික නමැත්තා සැලකෙන බව පොලීසිය පැවසුවේය. සැකකරු ගල්කිස්ස මහේස්ත්‍රාත් අධිකරණයට ඉදිරිපත් කිරීමට නියමිතය. සිද්ධිය සම්බන්ධයෙන් මීට පෙර අත්අඩංගුවට ගැණුනු පුද්ගලයින් 20 දෙනා ලබන 13 වන දින දක්වා රක්ෂිත බන්ධනාගාර ගත කර තිබේ.", "URL": "https://sinhala.adaderana.lk/news.php?nid=70359", "Category": null, "Parent URL": null}