{"Source": "Adaderana", "Timestamp": "February 4, 2019 08:15 pm", "Headline": "තවමත් රේගුව අකුරට වැඩ", "News Content": "රේගු වෘත්තිය සමිති ආරම්භ කර ඇති අකුරට වැඩ කිරිමේ වෘත්තීය සමිති ක්‍රියාමාර්ගය අද (04) 06 වන දිනටත් ක්‍රියාත්මක වේ. රේගු නිලධාරින්ගේ සංගමය සදහන් කළේ වෘත්තිය සමිති ක්‍රියාමාර්ගය හේතුවෙන් රේගුවේ නිශ්කාෂන කටයුතු සියයට 90කින් පමණ පහත වැටී ඇති බවයි. මේ අතර හෙට දිනයේ පිටකොටුවේ අත්‍යාවශ්‍ය ආහාර ද්‍රව්‍ය තොඟ වෙලදසැල් වසා දමා හර්තාල් ව්‍යාපාරයක් දියත් කිරිමට අත්‍යාවශ්‍ය ආහාර ද්‍රව්‍ය ආනයනකරුවන්ගේ සහ තොඟ වෙළදුන්ගේ සංගමය තීරණය කර තිබේ. රේගු අධ්‍යක්ෂ ජනරාල්වරිය වන පී.එස්.එම්. චාර්ල්ස් මහත්මිය හදිසියේ ස්ථාන මාරුකර ඒ වෙනුවට විශ්‍රාමික නාවික හමුදා නිලධාරියෙකු පත්කිරීමට විරෝධය පළකරමින් රේගු වෘත්තිය සමිති සන්ධානය අකුරට වැඩ කිරීමේ මෙම වෘත්තිය ක්‍රියාමාර්ගය ආරම්භ කළේ පසුගිය බදාදායි. මේ හේතුවෙන් පෑලියගොඩ ගබඩා සංකීර්ණය - බහාලුම් පරීක්ෂණ අංගනය මෙන්ම, ඔරුගොඩවත්ත බහාලුම් පරීක්ෂණ අංගනයෙහි ද බහාලුම් ගොඩ ගැසි තිබේ. වෘත්තිය ක්‍රියාමාර්ගය හේතුවෙන් රේගු නිෂ්කාශන අංශයෙන් සාමාන්‍ය භාණ්ඩ නිෂ්කාශනය කිරීම නවතා ඇති අතර මේ වන විට නිෂ්කාශනය කරනු ලබන්නේ අල, ළූණු , ඖෂධ වර්ග සහ ශීතකළ බහාලුම්වල ආහාර පමණක් බව වෘත්තිය ක්‍රියාමාර්ගයේ නිරත වෘත්තීය සමිති පෙන්වා දෙන්නේය. මේ අතර රේගු නිලධාරින්ගේ සංගමය තවත් වෘත්තිය සමිති කිහිපයක් සමඟ එක්ව ඊයේ (03) රාත්‍රියේ ඒකාබද්ධ මාධ්‍ය හමුවක් පවත්වනු ලැබුවේ.", "URL": "https://sinhala.adaderana.lk/news.php?nid=103683", "Category": null, "Parent URL": null}