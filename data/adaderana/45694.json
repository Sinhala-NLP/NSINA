{"Source": "Adaderana", "Timestamp": "August 29, 2014 03:29 pm", "Headline": "සිවිල් ආරක්ෂකයෙක් මරා පුළුස්සා ලක්ෂ 2ක් කොල්ලකෑ සැකකරුවෙක් රිමාන්ඩ්", "News Content": "රාජකාරියට යමින් සිටි සිවිල් ආරක්ෂක සෙබ‍‍‍ළෙකු ඝාතනය කර පුළුස්සා දැමීමේ සිද්ධිය සම්බන්ධයෙන් අත්අඩංගුවට ගත් සැකකරුවෙකු රක්ෂිත බන්ධනාගාර ගත කර තිබේ. සිද්ධියට අදාළ නඩුව අද (29) කැඳවු අවස්ථාවේ සැකකරු ලබන 12 වනදා දක්වා රක්ෂිත බන්දනාගාර ගත කරන ලෙස අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු යුරේෂා ද සිල්වා මෙනෙවිය නියෝග කර ඇත. මෙලෙස රක්ෂිත බන්ධනාගාර ගත කර ඇත්තේ අනුරාධපුර, මුස්ලිම් කටුකැලියාව ප්‍රදේශයේ පදිංචිව සිටි පුද්ගලයෙකි. මේ අතර අදාළ අපරාධය සම්බන්ධයෙන් මීට පෙර අත්අඩංගුවට ගත් පළමු සැකකරු වන අනුරාධපුර ප්‍රදේශයේ පදිංචි සිවිල් ආරක්ෂක බලකායේ සෙබළෙකු ද ලබන 12 වැනිදා දක්වා රක්ෂිත බන්ධනාගාර ගත කර ඇත. පසුගිය ජුලි මස 20 වැනිදා අනුරාධපුර අසිරික්කගම ප්‍රදේශයේ පිහිටි තම නිවසේ සිට රාජකාරියට යමින් සිටි 37 හැවිරිදි සිවිල් ආරක්ෂක බලකායේ සෙබළෙකු තියුණු ආයුධයකින් පහරදී ඝාතනය කර පුළුස්සා දමා ඔහු සතුව තිබු රුපියල් ලක්ෂ 02ක පමණ මුදලක් කොල්ලකෑමේ සිද්ධියක් සම්බන්ධයෙන් අදාළ සැකකරුවන්ට අධිකරණය හමුවේ චෝදනා එල්ල වී තිබුණි.", "URL": "https://sinhala.adaderana.lk/news.php?nid=45694", "Category": null, "Parent URL": null}