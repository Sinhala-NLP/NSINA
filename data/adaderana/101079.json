{"Source": "Adaderana", "Timestamp": "December 21, 2018 09:13 am", "Headline": "දින 2ක් පුරා කළ මෙහෙයුමකින් තැන් 13 කට නඩු", "News Content": "මිනිස් පරිභෝජනයට නුසුදුසු භාණ්ඩ අලෙවි කළ සහ අලෙවිය සඳහා ගබඩා කර තබා ගෙන සිටි හලාවත නගර සීමාවේ පවත්වා ගෙන යන ව්‍යාපාරික ස්ථාන 13 ක හිමිකරුවන්ට එරෙහිව නඩු පැවරීමට මහජන සෞඛ්‍ය පරීක්ෂකවරුන් කටයුතු කර තිබේ. දින 02 ක් පුරා සිදු කරන ලද මෙහෙයුමකින් අනතුරුව මෙම නඩු පැවරීම් සිදු කර ඇත. හලාවත නගර සීමාවේ පවත්වා ගෙන යන සුපිරි වෙළඳසැල්, හෝටල්, ආපන ශාලා, සිල්ලර අලවි සැල්, බේකරි ඇතුළු ස්ථාන 50 කට වැඩි ප්‍රමාණයක් මහජන සෞඛ්‍ය පරීක්ෂකවරුන් විසින් පරීක්ෂාවට ලක් කර ඇත. ඉන් ව්‍යාපාරික ස්ථාන 15 ක පමණ හිමිකරුවන්ට දැඩි ලෙස අවවාද කිරීමටද මහජන සෞඛ්‍ය පරීක්ෂකවරුන් කටයුතු කර ඇත. ව්‍යාපාරික ස්ථාන 10 ක පමණ තිබූ රඳවා ගැනීමට නොහැකි මිනිස් පරිභෝජනයට නුසුදුසු ආහාර විනාශ කර දැමීමක්ද මෙහිදී සිදුවී ඇත. කල් ඉකුත් වූ භාණ්ඩ අලවිය සඳහා ගබඩා කර තබා ගැනීම, මාංශ ආහාර සහ පිසින ලද ආහාර එකම ශීතකරනයේ ගබඩා කර තබා ගැනීම, පළුදු වූ සහ කුකුළු අසුචි තැවරුණු බිත්තර යොදා ගෙන කේක් නිෂ්පාදනය කිරීම, විවිධ ලේබල් රෙගුලාසි උල්ංඝනය කිරීම සහ වෛද්‍ය සහතික නොමැතිව ආහාර සකස් කිරීම සඳහා සේවයකින් යොදා තිබීම යන චෝදනාවන් යටතේ හලාවත මහේස්ත්‍රාත් අධිකරණය හමුවේ නඩු පැවරීම සිදු කර ඇත. උත්සව සමයේ පාරිභෝගිකයාට පරිභෝජනයට සුදුසු ආහාර මිළදී ගැනීමට ඇති අයිතිය තහවුරු කිරීම සඳහා මෙම වැටලීම් සිදු කළ බව මහජන සෞඛ්‍ය පරීක්ෂකවරුන් සඳහන් කරයි. හලාවත පරිපාලන මහජන සෞඛ්‍ය පරීක්ෂක කුලරත්න අතපත්තු, මහජන සෞඛ්‍ය පරීක්ෂකවරුන් වන වජිර ලක්මාල්, එම්.ඒ.සමන්ත, ඒ.එම්.ඩී. සී. අධිකාරි, බී.එම්.එන්.ඩී.බාලසූරිය සහ ඩබ්ලිව්.එම්.ඩී.කේ.වන්නිනායක යන මහත්වරුන් විසින් මෙම වැටලීම සිදු කරන ලදි.", "URL": "https://sinhala.adaderana.lk/news.php?nid=101079", "Category": null, "Parent URL": null}