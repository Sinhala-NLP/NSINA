{"Source": "Adaderana", "Timestamp": "May 21, 2010 12:54 pm", "Headline": "හදිසි තත්ත්වය දීර්ඝ කරයි", "News Content": "නුවරඑළිය දිස්ත්‍රික්කයට බලපා ඇති අයහපත් කාලගුණය හේතුවෙන් ප්‍රකාශයට පත් කළ හදිසි ආපදා තත්ත්වය ලබන සඳුදා තෙක් ‍දීර්ඝ කරන බව දිස්ත්‍රික් ලේකම් ඩි. පි. ජි. කුමාරසිරි මහතා පවසයි. අධික වාර්ෂාව, මීදුම සහ සුළං මෙන්ම නාය යෑමේ අවදානම හේතුවෙන් මෙම තීරණය ගත් බව ඔහු සඳහන් කළේය. නෝටන් බ්‍රිජ්, විදුලිපුර, කොත්මලේ සහ පුඩළුඔය ප්‍රදේශ නාය යෑමේ අවදානමකට ලක්ව තිබේ. මීට අමතරව මහනුවර - නුවරඑළිය මාර්ගයේ 52 ‍වන සැතපුම් කණුව අසල ප්‍රදේශයද නාය යෑමේ අවදානමක් පවතින බව දිස්ත්‍රික් ලේකම්වරයා ප්‍රකාශ කළේය. අදාළ ප්‍රදේශවල මාර්ග ආශ්‍රිතව පස්කඳු කඩාවැටිය හැකි බැවින් රථ වාහන ගමනාගමනයේදී සැලකිලිමත් වන ලෙස දිස්ත්‍රික් ලේකම් ඩි.පි.ජි.කුමාරසිරි මහතා රථවාහන රියදුරන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=8537", "Category": null, "Parent URL": null}