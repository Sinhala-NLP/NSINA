{"Source": "Adaderana", "Timestamp": "March 11, 2012 03:18 pm", "Headline": "යෝජනාවට පක්ෂ විය යුතුයි-ශ්‍රී ලංකාවට අදාළව දෙබිඩි පිළිවෙතක් බෑ", "News Content": "එක්සත් ජාතීන්ගේ මානව හිමිකම් කවුන්සිලය හමුවට ශ්‍රී ලංකාව සම්බන්ධයෙන් ගෙන එනු ලබන යෝජනාවට සහය පළ නොකරන්නේනම් ඉදිරියේදී මලයාසියාව ලෝකය ඉදිරියේ ලජ්ජා සහගත තත්ත්වයට පත්වනු ඇති බව ඉන්දියාව පදනම් කරගත් රාජ්‍ය නොවන සංවිධාන 51 ක එකතුවක් වන සැලකිලිමත් පුරවැසියන්ගේ කණ්ඩායම(Group of Concerned Citizens (GCC)පවසයි. සැලකිලිමත් පුරවැසියන්ගේ කණ්ඩායමේ සම-සම්බන්ධීකාරක කේ.අරුමුගම් ජගත් මානව හිමිකම් සමුළුවේ 19 වන සැසිවාරයට සහභාගී වෙමින් මේ බව කියා සිටි වග විදෙස් මාධ්‍ය උපුටා දක්වයි. ශ්‍රී ලංකාව සම්බන්ධයෙන් ගෙන ඒමට යෝජිත යෝජනාවට එරෙහිව හෙවත් ශ්‍රී ලංකාවට පක්ෂව තම රට වෙනුවෙන් මැලේසියානු නියෝජිතයා විසින් ඡන්දය පාවිච්චි කරනු ඇති බවට එරට අභ්‍යන්තර ආරංචි මාර්ග මගින් හෙළිදරව් වන කරුණු සැලකිල්ලට ගනිමින් හෙතෙම මේ බව සඳහන් කර තිබේ. ශ්‍රී ලංකාවේ පවත්නා ජනවාර්ගික ප්‍රශ්නයට පිළිකුල් සහගත ලෙස 2009 වසරේදී දෙන ලද යුදමය විසඳුමට අදාළව පසුගිය වසරේ මානව හිමිකම් සැසිවාරයේදී ශ්‍රී ලංකාව විසින් ‍‍ගෙන එනු ලැබූ යෝජනාවට පක්ෂව දෙනු ලැබූ විමති සහගත ඡන්දය මෙන් මෙවර තීන්දුවක් නොගත යුතු බව Group of Concerned Citizens (GCC)මලයාසියානු අගමැති නජිබ් තුන් රසාක් වෙත ලිපියක් යොමුකරමින් පෙන්වා දී ඇත. බොස්නියාව,පලස්තීනය,දකුණු තායිලන්තය හා පිලිපීනය වැනි රටවල මානව අයිතිවාසිකම් උල්ලංඝණයවීම් පිළිබඳ අනුගමනය කළ ප්‍රතිපත්තිය ශ්‍රී ලංකාවේ දෙමළ ජනයාට අදාළව ක්‍රියාත්මක නොවන්නේ මන්දැයි යන්න ප්‍රශ්න කරමින් මලයාසියාව මානව හිමිකම් පිළිබඳ කාරණයේදී දෙබිඩි පිළිවෙතක් අනුගමනය කරන බවට GCC වැඩිදුරටත් චෝදනා කරන බව මලයාසියාවේ Free Malaysia Today පුවත් සේවය කියා සිටියි.", "URL": "https://sinhala.adaderana.lk/news.php?nid=22726", "Category": null, "Parent URL": null}