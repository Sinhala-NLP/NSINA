{"Source": "Adaderana", "Timestamp": "October 2, 2010 01:14 pm", "Headline": "ඉන්දුනීසියාවේ දුම්රිය අනතුරකින් 28 ක් මරුට ", "News Content": "ඉන්දුනීසියාවේ මධ්‍යම ජාවා පළාතේ සිදුවූ දුම්රිය අනතුරකින් පුද්ගලයින් 28 දෙනෙකු ජීවිතක්ෂයට පත්ව තිබේ. සිද්ධියෙන් තවත් 40 දෙනෙකු පමණ තුවාල ලබා ඇති අතර ඔවුන්ගෙන් බහුතරය අස්ථි බිඳීම් සහ පිළිස්සුම් තුවාල සහිතව සිටින බව විදෙස් වාර්තා සඳහන් කරයි. මගී ප්‍රවාහන දුම්රියක් ලිපි ද්‍රව්‍ය ප්‍රවාහනය කෙරුණු දුම්රියක ගැටීමෙන් මෙම අනතුර සිදුව ඇති බව වාර්තා වේ. දුම්රියේ සංඥා පද්ධතියේ දෝෂයක් හේතුවෙන් මෙම අනතුර සිදුවන්නට ඇති බව එරට බලධාරීන් සැක පළ කරයි. හිරු උදාවට ප්‍රථම සිදුවූ මෙම අනතුරත් සමග විපතට පත්වූවන් බේරාගැනීම සඳහා සහන සේවා කණ්ඩායම් කඩිනමින් යොමු කළ බව බලධාරීන් පවසයි. අනතුරට පත්වූ දුම්රිය මැදිරි අතර තවදුරටත් පුද්ගල මළ සිරුරු දැකිය හැකි බැවින් සිද්ධියෙන් මියගිය පිරිස තවදුරටත් ඉහළ යා හැකි බව එරට බලධාරීන් වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=11240", "Category": null, "Parent URL": null}