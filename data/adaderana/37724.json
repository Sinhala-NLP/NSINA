{"Source": "Adaderana", "Timestamp": "September 27, 2013 07:54 am", "Headline": "පිල්ලේගේ ප්‍රකාශයට අමෙරිකාවෙන් සහය පළ කරයි ", "News Content": "ශ්‍රී ලංකාවේ වගවීමේ ක්‍රියාවලිය සම්බන්ධයෙන් එක්සත් ජාතීන්ගේ සංවිධානයේ මානව හිමිකම් පිළිබඳ මහ කොමසාරිස් නවනීදන් පිල්ලෙයි මහත්මිය කර ඇති ප්‍රකාශයට අමෙරිකා එක්සත් ජනපදයේ සහය පළ වී තිබේ. ජිනීවා නුවර එක්සත් ජාතීන්ගේ මානව හිමිකම් සැසිවාරය සඳහා සහභාගී වී සිටින අමෙරිකානු නියෝජිතයා ප්‍රකාශ කර ඇත්තේ ශ්‍රී ලංකාව සම්බන්ධයෙන් මහකොමසාරිස්වරියගේ තක්සේරුව සම්බන්ධයෙන් සිය අවධානය යොමුව ඇති බවයි. උගත් පාඩම් හා ප්‍රතිසන්ධාන කොමිසන් සභා වාර්තාවේ නිර්දේශ ක්‍රියාත්මක කිරීම සහ ජාත්‍යන්තර මානව හිමිකම් සහ මානුෂීය නීතින් කඩ කිරීම සම්බන්ධයෙන් ස්වාධීන හා විශ්වසනීය පරීක්ෂණයක් පැවැත්විය යුතු බවට රජයෙන් ඉල්ලා සිටින බව අමෙරිකානු නියෝජිතයා ප්‍රකාශ කර ඇත. මේ අතර ඔස්ට්‍රේලියානු විදේශ අමාත්‍ය ජූලි බිශොෆ් පවසන්නේ මානව හිමිකම් සහ මානුෂවාදී ක්‍රියාකාරකම් වල ප්‍රගතියක් පෙන්වීම සඳහා ශ්‍රී ලංකාවට අවස්ථාවක් ඇති බවයි. ශ්‍රී ලංකාව හුදෙකලා කිරීම වෙනුවට එක්ව කටයුතු කිරීමෙන් වඩාත් යහපත් ප්‍රතිඵල අත්කරගත හැකි බව ද ඇය ප්‍රකාශ කර තිබුණි", "URL": "https://sinhala.adaderana.lk/news.php?nid=37724", "Category": null, "Parent URL": null}