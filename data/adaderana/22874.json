{"Source": "Adaderana", "Timestamp": "March 18, 2012 11:47 am", "Headline": "ශ්‍රී ලංකාව වෙනුවෙන් තීරණයට‍ අදාළව කරුණානිධි විශේෂ හමුවක් කැඳවයි", "News Content": "ශ්‍රී ලංකාව සම්බන්ධයෙන් ඉන්දියානු මැදිහත්වීම පිළිබඳ වැදගත් තීන්දුවක් ගැනීම සඳහා තමිල්නාඩු ඩී.එම්.කේ පක්ෂය විශේෂ සමුළුවක් කැඳවා ඇති බව ඉන්දීය මාධ්‍ය උපුටා දක්වයි. ඩී.එම්.කේ පක්ෂ නායක එම්.කරුණානිධි ගේ ප්‍රධානත්වයෙන් පක්ෂයේ ජ්‍යෙෂ්ඨයින්ගේ සහභාගිතිවයෙන් මෙම සමුළුව මාර්තු මස 20 වන දින චෙන්නායි පක්ෂ මූලස්ථානයේදී පැවැත්වෙන බව සඳහන් වේ. මෙවර ජිනීවාහි ජගත් මානව හිමිකම් සමුළුවට අමෙරිකා එක්සත් ජනපදය ප්‍රමුඛ රටවල් කිහිපයක් විසින් ශ්‍රී ලංකාව සම්බන්ධයෙන් ගෙන ඒමට නියමිත යෝජනාවට පක්ෂව ඉන්දීය රජය පෙනී සිටිය යුතු බවට තමිල්නාඩු පාලක පක්ෂය වන ඩී.එම්.කේ පක්ෂ නායක එම්.කරුණානිධි මහතා එරට අග්‍රාමාත්‍ය මන්මෝහන් සිං මහතාට අවස්ථා කිහිපයකදීම බලපෑම් කරන ලදී. තවදුරටත් පක්ෂයේ ස්ථාවරත්වය රැකගනිමින් ශ්‍රී ලංකාව සම්බන්ධයෙන් මානව හිමිකම් සමුළුවට ඉදිරිපත්වන යෝජනාවට ඉන්දියාව සහය පළ කළ යුතු බවට මධ්‍යම ආණ්ඩුවට තවදුරටත් බලපෑම් කිරීමට අදාළව තීන්දු තීරණ ගැනීමට ඩී.එම්.කේ නායකයන් රැස්වන බව ඉන්දීය මාධ්‍ය පෙන්වාදෙයි. ඉන්දීය මධ්‍යම රජයේ තමිල්නාඩු ප්‍රාන්ත නියෝජිතයා වන ඩී.එම්.කේ පක්ෂය ශ්‍රී ලංකාව සම්බන්ධයෙන් ගනු ලබන තීරණය‍ට අදාළව මත ගැටුමක් ඇති වුවහොත් පාලක පක්ෂයට තවදුරටත් සහයලබාදීම සම්බන්ධයෙන් තීරණයක් ගන්නේදැයි එරට මාධ්‍ය විසින් අසන ලද ප්‍රශ්නයකට පිළිතුරු දෙමින් කරුණානිධි පවසා ඇත්තේ එය තමන්ගේ තනි තීරණයක් නොවන බව හා පක්ෂයේ විධායක කමිටුව විසින් එය තීරණය කරනු ඇති බවයි. එහෙත් මෙම සිදුවීමට අදාළව ඉන්දීය රජය, ද්‍රවිඩ ජනයා පාවාදෙන්නේද නැද්ද යන්න පිළිබඳ තම සැලකිල්ල යොමුවී ඇති බව පසුගිය දිනෙක කරුණානිධි අවධාරණය කර තිබුණි.", "URL": "https://sinhala.adaderana.lk/news.php?nid=22874", "Category": null, "Parent URL": null}