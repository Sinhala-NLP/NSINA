{"Source": "Adaderana", "Timestamp": "August 10, 2010 01:28 pm", "Headline": "SLIIT විද්‍යාපති උපාධි පාඨමාලාවට නව සිසුන් කණ්ඩායම බඳවා ගැනේ  ", "News Content": "ශ්‍රී ලංකා තොරතුරු තාක්ෂණ ආයතනය හෙවත් SLIIT ආයතනය තොරතුරු තාක්ෂණ වෘත්තිකයන් බිහිකිරීමේ අරමුණින් තොරතුරු තාක්ෂණය පිළිබඳ විද්‍යාපති උපාධි පාඨමාලාවක් ආරම්භ කර ඇත. එම උපාධි පාඨමාලාව සඳහා 7 වන සිසුන් කණ්ඩායම ද පසුගියදා බඳවාගැනීම ආරම්භ කළ අතර මෙරට රැකියා වෙළඳපොළට නිසි සුදුසුකම් ඇති තාක්ෂණ විශේෂඥයින් හඳුන්වා දීම මෙම උපාධිය හරහා සිදුකරයි. වසර දෙකක උපාධි පාඨමාලාවක් වන මෙයට අධ්‍යයන වාර 4 ක් ඇතුළත් වන අතර එක් අධ්‍යයන වාරයක් සඳහා සති 14 ක් ඇතුළත් වේ. තොරතුරු තාක්ෂණය, තොරතුරු කළමනාකරණය, තොරතුරු පද්ධති සහ ව්‍යාපාර සඳහා භාවිත කරන මෙහෙයුම් සැකසීම වැනි විෂය ධාරා මෙම උපාධියට අයත්ය. පළමු අධ්‍යයන වසර සාර්ථකව අවසන් කරන සිසුන්ට පශ්චාත් උපාධි පාඨමාලාව සඳහා අයදුම් කිරීමට සුදුසුකම් ලබයි. එමෙන්ම ආචාර්ය උපාධිය දක්වා අධ්‍යයනය කිරීමට හැකි වන ලෙස මෙම විද්‍යාපති උපාධි පාඨමාලාව සකස් කර තිබීම විශේෂත්වයකි. 7 වන සිසු කණ්ඩායම බඳවාගැනීමේ උත්සවයට එක්වූ SLIIT ආයතනයේ ප්‍රධාන විධායක නිලධාරී මහාචාර්ය ලලිත් ගමගේ මහතා පෙන්වාදෙන්නේ තොරතුරු තාක්ෂණ ක්ෂේත්‍රය තවදුරටත් ඉදිරියට ගෙනයාමට වෘත්තිකයන් සහ ව්‍යාපාරිකයන් පෙරමුණ ගත යුතු බවත්, සිසුන්ද වැඩි වශයෙන් පර්යේෂණ වල නිරත වෙමින් තොරතුරු තාක්ෂණයේ සීමා මායිම් බිඳගෙන නව අවස්ථා උදාකර ගත යුතු බවත්ය. මෙම අවස්ථාවට ආරාධිත අමුත්තන්, විවිධ ක්ෂේත්‍රවල ප්‍රධාන විධායක නිලධාරීන් සහ SLIIT ආයතනයේ අධ්‍යක්ෂ මණ්ඩල සාමාජිකයින් සහ කාර්යය මණ්ඩලය, විද්වතුන් ඇතුළු විශාල පිරිසක් සහභාගි විය.", "URL": "https://sinhala.adaderana.lk/news.php?nid=10140", "Category": null, "Parent URL": null}