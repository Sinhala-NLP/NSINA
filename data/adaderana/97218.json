{"Source": "Adaderana", "Timestamp": "October 5, 2018 12:24 pm", "Headline": "ගම්මන්පිලගේ නඩුව අද යළිත් කැඳවයි", "News Content": "ව්‍යාජ ඇටර්නි බලපත්‍රයක් සකස් කර ඔස්ට්‍රේලියානු ජාතික ව්‍යාපාරිකයෙකුට අයත් රුපියල් මිලියන 20 ක් පමණ වටිනා සමාගම් කොටස් විකුණා එම මුදල් සාවද්‍ය ලෙස පරිහරණය කළ බවට චෝදනා කරමින් උදය ගම්මන්පිල මන්ත්‍රිවරයාට එරෙහිව ගොණුකර ඇති නඩුව අද(05) කොළඹ මහාධිකරණය හමුවේ යලි කැඳවා තිබේ. නඩුව අද කොළඹ මහාධිකරණ විනිසුරු ඒ. ඒ.ආර්. හෙයියන්තුඩුව මහතා ඉදිරියේ කැදවූ අතර නඩුවට අදාලව ජැනට් ෂැඩික් නමැති ඔස්ට්‍රේලියානු ජාතික සාක්ෂිකාරියගේ සාක්ෂි සටහන් කරගැනීම අද අවසන් කෙරුණු බවයි අද දෙරණ අධිකරණ වාර්තාකරු පැවසීය. නඩුවේ පැමිණිල්ලේ සාක්ෂිකාරියක ලෙස නම් කර සිටින එම ඔස්ට්‍රේලියානු ජාතික කාන්තාවගෙන් රජයේ නියෝජ්‍ය සොලිසිටර් ජෙනරාල් දිලීප පිරිස් මහතා විසින් ප්‍රශ්න ඇසීමෙන් අනතුරුව ඇයගේ සාක්ෂි සටන් කර ගැනීම අවසන් කර තිබේ. නඩුව වැඩිදුර විභාගය ජනවාරි මස 22 දා තෙක් කල් තැබුණු අතර එදින තවත් සාක්ෂිකරුවකුට අධිකරණය හමුවේ පෙනී සිටින ලෙස දන්වා සිතාසි නිකුත් කිරීමට ද මහාධිකරණය නියම කළ බව අද දෙරණ අධිකරණ වාර්තාකරු පැවසීය.", "URL": "https://sinhala.adaderana.lk/news.php?nid=97218", "Category": null, "Parent URL": null}