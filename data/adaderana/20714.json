{"Source": "Adaderana", "Timestamp": "December 15, 2011 04:58 pm", "Headline": "බලපත්‍ර නැතිව ගවයින් ගෙන ගිය සිව්දෙනෙකුට මාංචු", "News Content": "බලපත්‍ර නොමැතිව නීතිවිරෝධී අයුරින් ගවයින් ප්‍රවාහනය කළ පුද්ගලයින් සිව්දෙනෙකු පුත්තලම - අනුරාධපුර ප්‍රධාන මාර්ගයේ හයේ කණුව ප්‍රදේශයේ දී අත්අඩංගුවට ගෙන තිබේ. පොලිස් විශේෂ කාර්යය බලකායේ නිලධාරීන් කණ්ඩායමක් විසින් අද(15) අලුයම මොවුන් අත්අඩංගුවට ගෙන ඇති බව සඳහන්ය. ගවයින් 22 දෙනෙකු ලොරි රථයක් යොදාගනිමින් ප්‍රවාහනය කරමින් සිටියදී ඔවුන් මෙසේ අත්අඩංගුවට ගත් බව පොලිසිය පවසයි. සැකකරුවන් නොච්චියාගම සහ මාරවිල යන ප්‍රදේශවල පදිංචිකරුවන් බව පොලිසිය පැවසීය.", "URL": "https://sinhala.adaderana.lk/news.php?nid=20714", "Category": null, "Parent URL": null}