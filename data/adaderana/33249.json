{"Source": "Adaderana", "Timestamp": "April 13, 2013 09:35 pm", "Headline": " විදේශ හා ආරක්ෂක අමාත්‍යංශ බුද්ධිමත්ව හැසිරිය යුතුයි", "News Content": "විදේශ කටයුතු අමාත්‍යංශය හා ආරක්ෂක අමාත්‍යංශය බුද්ධිමත්ව හැසිරිය යුතු බව ශ්‍රී ලංකාවේ කොමියුනිස්ට් පක්ෂයේ ප්‍රධාන ලේකම්,ජ්‍යෙෂ්ඨ අමාත්‍ය ඩිව් ගුණසේකර මහතා පවසයි. විශේෂයෙන්ම එම අමාත්‍යංශවල ප්‍රකාශකයින් ප්‍රකාශ නිකුත් කිරීමේදී රටේ අනාගතය, පැවැත්ම හා සුරක්ෂිතතාවය පිළිබඳ සැලකිල්ල යොමුකොට වචන පාවිච්චි කළ යුතුව ඇති බව අමාත්‍යවරයා කියා සිටියි. ගෝලීය ආර්ථිකයක් ක්‍රියාත්මක වන යුගයක ලෝකයේ රටවල් සමග සම්බන්ධතා පවත්වමින් ඒ සම්බන්ධතා මනාව ආරක්ෂා කරගනිමින් කටයුතු කළ යුතුව ඇති බව ඔහු පෙන්වාදෙයි. විශේෂයෙන්ම අසල්වැසි ඉන්දියාව තරහ කරගෙන කටයුතු කළ නොහැකි බවත්, අර්.ප්‍රේමදාස, ජේ.ආර් ජයවර්ධන වැනි පාලකයින්ට ඉන්දියාව තරහ කර ගැනීම නිසා මුහුණදෙන්නට සිදුවූ ගැටලු සිහියේ තබා ගත යුතු බව අමාත්‍යවරයා අවධාරණය කරයි. යළි වරක් ඇතැම් අන්තවාදී බලවේග ඉන්දියාව තරහ කරවීමට, දෙමළ ජනයා මෙන්ම මුස්ලිම් ජනයා අතර පවත්නා සම්බන්ධතා බිඳ දමා ජාතික සමගිය අනතුරේ හෙළන්නට කටයුතු කරමින් සිටින බව ඔහු පෙන්වාදෙයි. සිංහල-දෙමළ ප්‍රශ්න, සිංහල-මුස්ලිම් ප්‍රශ්න ඇති කොට රට අරාජිකත්වයකට ඇද දමා විදේශීය බලවේගවලට සෘජුවම ශ්‍රී ලංකාවේ අභ්‍යන්තර ප්‍රශ්නවලට ඇඟිලි ගසන තත්ත්වයකට මේ රට පත්කිරීමට මෙම අන්තවාදීන් උත්සාහ කරමින් සිටින බව අමාත්‍යවරයා කියා සිටියි. හෙතෙම මේ බව කියා සිටියේ ශ්‍රී ලංකාවේ වාමාංශික ව්‍යාපාරයේ පුරෝගාමියෙකු මෙන්ම ශ්‍රී ලංකාවේ කොමියුනිස්ට් පක්ෂයේ නිර්මාතෘ දොස්තර එස්.ඒ වික්‍රමසිංහයන්ගේ 112 වන ගුණානුස්මරණ උළෙල නිමිත්තෙන් මාතර උයන්වත්ත ක්‍රීඩාංගණයේ පැවති ජනහමුවක් අමතමිනි.", "URL": "https://sinhala.adaderana.lk/news.php?nid=33249", "Category": null, "Parent URL": null}