{"Source": "Adaderana", "Timestamp": "June 4, 2018 08:21 am", "Headline": "බිඳී ගිය දූව බැම්ම අමුණ ගොවීන් පිළිසකර කරයි", "News Content": "ගංවතුර හේතුවෙන් බිදී ගිය නාත්තන්ඩිය - යක්දෙස්සාවේ පිහිටි “දූව බැම්ම” අමුණ තාවකාලිකව නැවත ඉදිකිරීමට ප්‍රදේශයේ ගොවීන් කටයුතු කර තිබේ. පුත්තලම - කුරුණෑගල දිස්ත්‍රික්ක දෙක වෙන් කරන මායිමේ පිහිටි දූව බැම්ම අමුණ භාවිතා කරමින් යක්දෙස්සාව ඇතුළු අවට ගම්මාන කීපය කුඹුරු අක්කර 800 ක් පමණ වගා කරති.පසුගිය දිනවල ඇතිවූ ගංවතුර හේතුවෙන් දූව බැම්ම අමුණ බිඳී ගියේය. අමුණ බිඳී යාමත් සමඟ යක්දෙස්සාව ප්‍රදේශයේ වගා කර තිබූ කුඹුරු විශාල ප්‍රමාණයක්ද ජලයෙන් යටවී ගියේය.බිදී ගිය දූව බැම්ම අමුණ කඩිනමින් ප්‍රතිසංස්කරණ කර දෙන ලෙස ප්‍රදේශවාසීන් ජනාධිපතිවරයාගෙන් මෙන්ම ආපදා කළමණාකරන අමාත්‍යවරයාගෙන්ද පසුගිය දිනවල ඉල්ලීම් කළේය. රජයේ මුදල් ප්‍රතිපාදන වෙන් වී අමුණ ප්‍රතිසංස්කරණය කරන තුරු බලා සිටීමෙන් සිදු වන්නේ එකතුවී ඇති ජලය අපතේ යාම පමණක් වන බැවින් බිදී ගිය බැම්ම තාවකාලිකව පිළිසකර කිරීමට තමන් අදහස් කළ බව ගොවීන් කියා සිටියේය. ඒ අනුව අමුණ බිඳී ගිය ස්ථානයට තාවකාලික වැටක් යොදා වැලි කොට්ට යෙදීම පසුගිය දිනවල ගොවීන් විසින් සිදු කරන ලදි. වයඹ පළාත් අමාත්‍ය පියසිරි රාමනායක මහතාද මෙම කටයුතු වලට පුද්ගලිකව මැදිහත්වී සිටි බවක්ද දක්නට ලැබුණි.", "URL": "https://sinhala.adaderana.lk/news.php?nid=90298", "Category": null, "Parent URL": null}