{"Source": "Adaderana", "Timestamp": "August 22, 2016 09:12 pm", "Headline": " නව පක්ෂයක් බිහිවීම කාටවත් නතර කරන්න බෑ", "News Content": "පක්ෂ දෙක ඒකාබද්ධව ආණ්ඩුව ක්‍රියාත්මක කරන්නේ නම් ශ්‍රී ලංකා නිදහස් පක්ෂය සහ එක්සත් ජාතික පක්ෂය විසුරුවා හැර නව පක්ෂයක් බිහි කළ යුතු බව හිටපු ජනාධිපති මහින්ද රාජපක්ෂ මහතා පවසයි.සමස්ත ලංකා සමෘද්ධි සංවර්ධන හා පර්යේෂණ නිෂ්පාදන සහකාර නිළධාරී සංගමයේ 19 වන නියෝජිත සම්මේලනය අමතමින් හිටපු ජනාධිපතිවරයා මේ සම්බන්ධයෙන් අදහස් පළ කළේය.එමෙන්ම තමාට මෙන්ම බණ්ඩාරනායක සමය තුළ ඒ මහතාටද මෙවැනි තර්ජන ගර්ජන තිබූ බවත්, මෙවැනි වටපිටාවක් තුළ පක්ෂය ආරක්ෂා කර ගත නොහැකි වනු ඇති බවත් ඒ මහතා පෙන්වා දෙයි.පුද්ගල නිදහසක් රට තුළ ඇති විටෙක නව පක්ෂයක් නිර්මාණය කිරීම කිසිඳු පුද්ගලයෙකුට නතර කළ නොහැකි බවද, හිටපු ජනාධිපතිවරයා පෙන්වා දී තිබේ.එමෙන්ම ඉකුත් මහමැතිවරණයෙන් පසුව ජනාධිපතිවරයා සමග සිදුවූ කතාබහක් ද මහින්ද රාජපක්ෂ මහතා මෙහිදී අනාවරණ කළේය. එහිදී ඔහු පැවසුවේ “ආසන 95 ක් ලැබුණම ජනාධිපතිතුමා කතා කරලා කිව්වා මම දැනගත්තා ඔයාලා 117 ක් ගනී කියලා.. ඒ නිසා තමයි මම කට්ටිය අස් කළේ කියලා. අස්කරපු හින්දා තමයි ඔයාලට 95 ලැබුණෙ කියලා.” යනුවෙනි.", "URL": "https://sinhala.adaderana.lk/news.php?nid=63358", "Category": null, "Parent URL": null}