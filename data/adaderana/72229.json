{"Source": "Adaderana", "Timestamp": "April 19, 2017 11:16 am", "Headline": "කරදියාන කසළ අංගනයට කසළ බැහැර කිරීම තාවකාලිකව නතර කරයි ", "News Content": "විරෝධතාවක් හේතුවෙන් කොළඹ එක්රැස් වන කැලි කසළ පිලියන්දල, කරදියාන කසළ අංගනයට බැහැර කිරීමේ කටයුතු මේ වන විට තාවකාලිකව නතර කර ඇති බව කරදියාන කසළ අංගනයේ ව්‍යාපෘති කළමණාකරු ධනුක විජේරත්න මහතා පවසයි. ඔහු පවසන්නේ අද (19)උදෑසන කාලයේදී කසළ බැහැර කිරීම සිදුකළද පෙරවරු 9.30 සිට පමණ ආරම්භ කළ විරෝධතාව හේතුවෙන් කසළ බැහැර කිරීමේ කටයුතු තාවකාලිකව නවතා දැමීමට සිදුවූ බවය. කොළඹ එක්රැස් වන කැලි කසළ පිලියන්දල, කරදියාන කසළ අංගනයට බැහැර කිරීමට එරෙහිව ප්‍රදේශවාසීන් සහ දේශපාලනඥයින් පිරිසක් එක්ව මෙම විරෝධතා සංවිධානය කර තිබේ. විරෝධතාකරුවන් මේ වන විට කරදියාන කසළ අංගනයට පිවිසෙන බොරුපන මාර්ගයේ පාලම අසල රැඳී සිටිමින් විරෝධතාවයේ නිරත වන බව අද දෙරණ වාර්තාකරුවන් සඳහන් කළේය.", "URL": "https://sinhala.adaderana.lk/news.php?nid=72229", "Category": null, "Parent URL": null}