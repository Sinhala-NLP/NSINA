{"Source": "Adaderana", "Timestamp": "March 24, 2014 02:37 pm", "Headline": "ආණ්ඩුවේ ප්‍රජාතන්ත්‍ර විරෝධී ගමන නවත්වන්න කාලය ඇවිත්", "News Content": "මේ ආණ්ඩුවේ ප්‍රජාතන්ත්‍ර විරෝධී ගමන නැවැත්වීමට කාලය එළඹ ඇති බව ජ.වි.පෙ නායක, පාර්ලිමේන්තු මන්ත්‍රී අනුර කුමාර දිසානායක මහතා පවසයි. ඒ නිසාම මෙම ආණ්ඩුව තවත් වසර 6ට ශක්තිමත් නොකළ යුතු බව මන්ත්‍රීවරයා කියා සිටියේ අද(24) බත්තරමුල්ල පක්ෂ මූලස්ථානයේ පැවති මාධ්‍ය හමුවක් ආමන්ත්‍රණය කරමිනි. එහිදී ඔහු මෙසේද සඳහන් කළේය. මේ ඡන්දය සාමාන්‍ය තත්වයන් යටතේ පැවැත්වෙන ඡන්දයක් නෙවෙයි. මේ වනවිට රට විශාල අර්බුද ගණනාවකට මුහුණ දී තිබෙනවා. ආණ්ඩුව එම අර්බුදයන්වලට පිළිතුරු සෙවිය යුතුව තිබුණා. නමුත් ආණ්ඩුවේ බල න්‍යාය පත‍්‍රයට අනුව මැතිවරණයක් උඩට අරගෙන තිබෙනවා. මේ වෙනකොට රට දැවැන්තම ආර්ථික කඩාවැටීමකට ලක්වෙලා. ජනතාවගේ අයිතිවාසිකම්, සේවා බරපතළ ලෙස කප්පාදු කරනවා. ගොවි විශ‍්‍රාම වැටුප, ධීවර සහනාධාරය, රාජ්‍ය සේවකයින්ගේ දේපළ ණය, විශ‍්‍රාම පාරිතෝෂිකය කපා දමනවා. අධ්‍යාපනය, සෞඛ්‍ය සඳහා මූල්‍ය ප‍්‍රතිපාදන අඩු කොට තිබෙනවා. ආණ්ඩුව විශාල ආර්ථික අර්බුදයකට මුහුණපා තිබෙනවා. අනෙක් පැත්තෙන් රටේ ප‍්‍රජාතන්ත‍්‍රවාදය කඩා වට්ටලා තිබෙනවා. ප‍්‍රජාතන්ත‍්‍රවාදය, ස්ථාපිත කිරීම සඳහා ගොඩනගා තිබෙන සියලූ ආයතන අකර්මන්‍ය කොට තිබෙනවා. පාර්ලිමේන්තුව කතා සාප්පුවක් බවට පත්කර තිබෙනවා. අධිකරණ පද්ධතිය රාජපක්‍ෂගේ කැමැත්ත කි‍්‍රයාත්මක කරන තැන් බවට පත්කොට තිබෙනවා. මාධ්‍ය මහින්ද රාජපක්‍ෂගේ ස්තෝත‍්‍ර ගායනා කරන තැන් පමණක් බවට පත්වෙලා. ඒ වගේම ජනතාවගේ සාධාරණ සටන් හලාවතදී, කටුනායකදී, රතුපස්වලදී ප‍්‍රහාර එල්ලකරමින් මර්දනය කොට තිබෙනවා. ඒ වගේම ජාතික ප‍්‍රශ්නය බරපතළ තැනකට ගෙනැවිත් තිබෙනවා. 2009 මැයි 19න් පසුව රට තුළ වේගයෙන් ජාතික සමගිය ගොඩනැගිය යුතුව තිබුණා. නමුත් රාජපක්‍ෂ පාලනය අතීතකාමයේ ජීවත් වෙමින් කොටියා, ත‍්‍රස්තවාදියා යන වචන පාවිච්චි කරමින් ජීවත් වුණා. අලූත් තත්ත්වයන්ට අනුව වෙනස් වුණේ නැහැ. ඒ වගේම රට ජාත්‍යන්තර වශයෙන් දැඩි අවධානයකට සහ අවධානමකට ලක්වෙලා තිබෙනවා. මානව හිමිකම් සම්බන්ධයෙන්, ප‍්‍රජාතන්ත‍්‍රවාදය සම්බන්ධයෙන් වේගයෙන් ගතයුතු තීන්දු, තීරණ නොගැනීම හේතුවෙන් එම තත්වය උදාවෙලා තිබෙනවා. ඒ වගේම රටේ කුඩු, එතනෝල්, කැසිනෝ, ගණිකා ව්‍යාපාර වැනි දුරාචාරයන් සහිත සමාජයක් ගොඩනගා තිබෙනවා. රාජපක්‍ෂ පාලනය වසර 09කට පසුව රට මෙවැනි අර්බුද පහකට ලක්කර තිබෙනවා. එසේ වුවත් මේ ආණ්ඩුවේ අවධානය ජනතාවගේ ගැටළු විසඳීම සඳහා යොමුකර නැහැ. තමන්ගේ බල න්‍යාය පත‍්‍රය වෙනුවෙන් පමණක් කි‍්‍රයාත්මක වෙමින් තිබෙනවා. ඒ අනුව තමයි මාර්තු 29 පළාත් සභා මැතිවරණය ගෙනැවිත් තිබෙන්නේ. බස්නාහිර පළාත් සභාව නිළ වශයෙන් පැවැත්විය යුතුව තිබුණේ මැයි මාසයේ. දකුණු පළාත් සභාව පැවැත්විය යුත්තේ සැප්තැම්බර් මාසයේ. නමුත් මැතිවරණය හදිසියේ මාර්තු 29ට කැඳෙව්වේ ආණ්ඩුව සකස්කර තිබෙන බල න්‍යායපත‍්‍රයට අනුවයි. මෙම මැතිවරණය නිශ්චිත ලෙසම මෙම පාලනයේ බලය දීර්ඝ කරගැනීමේ හා ශක්තිමත් කර ගැනීමේ අරමුණින් සහ ඉදිරි අවුරුදු 06 සඳහා පාලන බලය ලබාගැනීමට ගෙනආ ඡන්දයක්. මේ ඡන්දයෙන් පසුව ඌව පළාත් සභාව පැවැත්වෙනවා. ඉන් අනතුරුව ජනාධිපතිවරණයත්, මහ මැතිවරණයත් පවත්වා 2021 දක්වා බලයේ රැඳී ඉන්න න්‍යාය පත‍්‍රය සකස්කර තිබෙනවා. ඒ නිසාම ආණ්ඩුව මැතිවරණ නීති සියල්ලම උල්ලංඝණය කරමින් මේ මැතිවරණයේදී කටයුතු කරනවා. දැන් මෙම මැතිවරණය පැවැත්වෙන්නේ පක්‍ෂ අතර නොවේ. ඡන්දය පැවැත්වෙන්නේ ආණ්ඩුවත් තවත් පක්‍ෂ කිහිපයක් අතරයි. ඒ වෙනුවෙන් ආණ්ඩුව රාජ්‍ය දේපළ සියල්ල මුදාහැරලා තිබෙනවා. මැතිවරණය ආරම්භයේදී ග‍්‍රාමසේවා පත්වීම් 2,000ක් ලබාදුන්නා. ඉන් 600ක් පමණ බස්නාහිර හා දකුණු පළාත්වල පත්වීම්. ඒ වගේම ආණ්ඩුව පිරිවෙන් වසා දමමින් සියලූම පරිවේණාධිපතිවරුන්, ගුරුවරුන්, කැඳවලා රැස්වීම් පවත්වනවා. පසුගිය මාර්තු 08වැනිදා ප‍්‍රාදේශීය සංවර්ධන බැංකුවලින් ලක්‍ෂ දෙකහමාරක පොලී රහිත ණය ලබාදෙනවා කියලා 50,000ක් තෝර ගන්න සම්මුඛ පරීක්‍ෂණ පැවැත්වුවා. මේ ආකාරයට රාජ්‍ය මුදල්, රාජ්‍ය බැංකු මැතිවරණ ව්‍යාපාරයට යොදාගෙන තිබෙනවා. ඇමතිවරුන් තමන්ගේ ඥාතීන්, තමන්ගේ සමීපතමයින් මැතිවරණයට යොදවලා තිබනෙවා. එම ඇමතිවරුන් රජයේ වාහන, සම්පත්, නිළධාරීන්, සියල්ල මේ මැතිවරණයට යොදාගනිමින් ඉන්නවා. බැසිල් රාජපක්‍ෂ රජයේ නිළධාරීන් කැඳවමින් රැස්වීම් පවත්වනවා. ගාල්ල, මාතර, පානදුර, ප‍්‍රදේශවල පිට්ටනිවලට මේ ආකාරයෙන් පසු වෛද්‍යවරු, ග‍්‍රාම නිළධාරීන්, ප‍්‍රාදේශීය ලේකම්වරු, මහජන සෞඛ්‍ය පරීක්‍ෂකවරු, පවුල් සෞඛ්‍ය නිළධාරිනීන් කැඳවමින් ආණ්ඩුවේ සංවර්ධනය ගැන කතාකරනවා. ඒ සංවර්ධනය මැතිවරණ දිස්ති‍්‍රක්ක 06 පමණක් සීමාවෙලා. එමෙන්ම ජනාධිපතිවරයා ගාල්ල, මාතර, ප‍්‍රදේශවල කුඩා තොරන්, කුඩා ගොඩනැගිලි විවෘත කරමින් යනවා. පංසල්වල දායක දායිකාවෝ ගෙන්වලා රැස්වීම් කරනවා. සංවර්ධන සමිති කැඳවලා රු.500 හෝ 1000/= එකතු කරලා පාසැල්වල ගුරුවරුන් දෙමාපියන් කැඳවලා උත්සව පවත්වනවා. මේ වනවිටත් රට ඒකාධිපති වියරුවකට ගමන් කරමින් තිබෙනවා. එම ඒකාධිපති පවුල් පාලනයේ බලය තවත් වසර හයකට දික් කරගන්න උත්සහයක ඉන්නවා. එනිසා මේ මැතිවරණය ඔහේ කඩා වැටුණු එකක් නොවේ. ඒ නිසා මේ රටේ ජනතාවගෙන් අප ඉල්ලා සිටින්නේ මේ තත්ත්වය ගැඹුරින් කල්පනා කර තේරුම් ගන්නා ලෙසයි. මෙම ඒකාධිපති පාලනය පරාජය කිරීම සඳහා දීර්ඝ වැඩපිළිවෙලක් ජනතා විමුක්ති පෙරමුණ සතුව තිබෙනවා. පසුගිය පෙබරවාරි මාසයේ අපි සමුළුවක් පවත්වලා නායකත්වය මණ්ඩල පුළුල් කරගෙන දේශපාලන යෝජනා ගණනාවක් සම්මත කරගෙන අලූත් වැඩපිළිවෙලක් සම්මත කරගෙන තිබෙනවා. මේ රට මුහුණ දී තිබෙන අගාධයෙන් ගොඩගැනීම සඳහා ජාතික මැතිවරණයක් ඉලක්ක කර එම වැඩපිළිවෙල කි‍්‍රයාත්මක කළ යුතුව තිබෙනවා. මේ ආණ්ඩුවේ ප‍්‍රජාතන්ත‍්‍ර විරෝධී ගමන වැළැක්විය යුතුයි. මේ ආණ්ඩුව තවත් බලය ලබාදීලා අවුරුදු 06කට ශක්තිමත් කරන්න එපා. ඒ වගේම ජනතාවට එරෙහිව කි‍්‍රයාත්මක වන මේ ආණ්ඩුවට එරෙහිව ප‍්‍රබල විපක්‍ෂයක් ගොඩනැගිය යුතුයි. වර්තමානයේ නිල විපක්‍ෂය අකර්මන්‍ය වුණු, නිද්‍රාශීලී, කඩාවැටුණු එකක් බවට පත්වෙලා තිබෙනවා. ඒ වගේම තනි පුද්ගලයෙකුට මෙයට එරෙහිව නැගී සිටිය නොහැකියි. මේ අභියෝගයන්ට මුහුණ දීමට ප‍්‍රබල ව්‍යාපාරයක් දියත් කළ හැක්කේ ජ.වි.පෙ.ට පමණයි. මහින්ද රාජපක්‍ෂ ඒකාධිපති බලයට විරුද්ධව සටන් කළ හැක්කේ ජ.වි.පෙ.ට පමණයි.", "URL": "https://sinhala.adaderana.lk/news.php?nid=42028", "Category": null, "Parent URL": null}