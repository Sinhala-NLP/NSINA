{"Source": "Adaderana", "Timestamp": "May 26, 2019 07:17 am", "Headline": "ලංකාවේ සිට IS සාමාජිකයින් පිරිසක් ඉන්දියාවට ගිය බවට තොරතුරු", "News Content": "අයි.එස්. ත්‍රස්තවාදීන් පිරිසක් ශ්‍රී ලංකාවේ සිට ඉන්දියාවේ ලක්ෂදීප් දූපතට පැමිණ ඇති බවට පලවන බුද්ධි අංශ වාර්තාවලට අනුව කේරළ වෙරළ තීරයේ ආරක්ෂාව තර කිරීමට එරට පොලීසිය පියවර ගෙන ඇත. ඉන්දීය මාධ්‍ය වාර්තා කළේ අයි.එස්.ත්‍රස්තවාදීන් 15 දෙනෙකු පමණ යාත්‍රාවක් මාර්ගයෙන් ශ්‍රී ලංකාවේ සිට ලක්ෂදීප් දූපතට පැමිණ ඇති බවට තොරතුරු අනාවරණය වී ඇති බවයි. මේ හේතුවෙන් කේරළ වෙරළ තීරයට දැඩි ආරක්ෂක වැඩපිළිවෙලක් ක්‍රියාත්මක කර ඇති බව එරට පොලීසිය පවසයි. වෙරළ තීරයට පැමිණෙන යාත්‍රා සම්බන්ධයෙන් සහ වෙරළබඩ ප්‍රදේශයේ සිදුවන ක්‍රියාකාරකම් පිළිබදව ආරක්ෂක අංශ දැඩි අවධානයක් යොමුකර ඇති බව ඉන්දීය මාධ්‍ය වාර්තා කළේය. පසුගිය මැයි 23 වන දින සිට මෙම විශේෂ ආරක්ෂක වැඩපිළිවෙල ක්‍රියාත්මක කර ඇත. කේරලය තුළ ඉරාකයෙන් සහ සිරියාවෙන් පැමිණි අයි.එස්.අයි.එස්. සාමාජිකයින් සැලකිය යුතු සංඛ්‍යාවක් සිටින බවට බුද්ධි අංශ අනාවරණය කරගෙන ඇති බව ද ඉන්දීය මාධ්‍ය වාර්තා කර ඇත. මේ අතර චීනය විසින් ශ්‍රී ලංකාවට පනවා තිබූ සංචාරක තහනම ලිහිල් කර ඇති බව වාර්තා වෙයි. පසුගියදා මෙරටට එල්ල වූ ත්‍රස්ත ප්‍රහාරයත් සමඟ චීන රජය විසින් චීන ජාතිකයින්ට ශ්‍රී ලංකාවේ සංචාරය කිරීම සම්බන්ධයෙන් පනවා තිබු තහනම ඊයේ දිනයේ සිට ලිහිල් කිරීමට පියවර ගෙන ඇත. ශ්‍රී ලංකා රජය විසින් සිදුකළ ඉල්ලීමකට අනුව අදාළ පියවර ගෙන ඇති බව වාර්තා වෙයි.", "URL": "https://sinhala.adaderana.lk/news.php?nid=110680", "Category": null, "Parent URL": null}