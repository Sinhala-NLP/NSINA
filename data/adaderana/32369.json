{"Source": "Adaderana", "Timestamp": "March 13, 2013 07:50 am", "Headline": "ග්ලූකෝමා පරීක්ෂාවට හෙට විශේෂ සායනයක්", "News Content": "ග්ලූකෝමා පරීක්ෂාව සිදු කරවා ගැනීම සදහා විශේෂ සායනයක් හෙට (14) දිනය තුළ කොළඹ ඇස් රෝහලේ දී සිදු කෙරෙන බව සෞඛ්‍ය අමාත්‍යංශය පවසයි. ග්ලූකෝමා සතියට සමගාමීව අදාළ වැඩපිළිවෙළ ක්‍රියාවට නැංවෙන බව සෞඛ්‍ය අමාත්‍යංශය සඳහන් කළේය. වයස අවුරුදු 40 ඉක්මවූ සෑම පුද්ගලයෙකුම ග්ලූකෝමා පරීක්ෂාව සිදු කිරීම ඉතා වැදගත් වේ. මීට අමතරව දියවැඩියා රෝගීන්, ඇස්වල තැලීමක් සහිත රෝගීන්, කුඩා කළ සිටම ඇස් කන්නාඩි භාවිතා කරන පුද්ගලයින් ද මෙම ග්ලූකෝමා පරීක්ෂාව සිදු කර ගැනීම වඩාත් වැදගත් වන බව සෞඛ්‍ය අමාත්‍යංශය සඳහන් කළේය. දැනට අන්ධ භාවයට පත්ව ඇති පුද්ගලයින්ගෙන් 14% ක් ග්ලූකෝමා රෝගී තත්ත්වය හේතුවෙන් අන්ධ භාවයට පත්ව ඇති බව සඳහන්ය. ග්ලූකෝමා රෝගී තත්ත්වය කලින් හඳුනාගැනීම සඳහා රෝග ලක්ෂණ නොමැති අතර ඇස් පරීක්ෂාවකින් පමණක් එය හඳුනාගත හැකි බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=32369", "Category": null, "Parent URL": null}