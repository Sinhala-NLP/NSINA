{"Source": "Adaderana", "Timestamp": "March 26, 2017 04:24 pm", "Headline": "දුම්රිය රියදුරන් වැඩ වර්ජනයකට සැරසෙයි", "News Content": "වැටුප් විෂමතා ඇතුළු ගැටළු කිහිපයක් මුල් කරගනිමින් හෙට(27) මධ්‍යම රාත්‍රියේ සිට එක්දින වැඩ වර්ජනයක නිරත වන බව දුම්රිය රියදුරන්ගේ සංගමය පවසයි. එම සංගමයේ ලේකම් ඉන්දික දොඩංගොඩ මහතා සඳහන් කළේ දුම්රිය රියදුරන්ගේ මහ සභාව රැස්වී එම තීරණය ගත් බවයි. පසුගිය 18 වැනිදා ප්‍රවාහන අමාත්‍ය නිමල් සිරිපාල ද සිල්වා මහතා සමග පැවති සාකච්ඡාවක ප්‍රතිඵලයක් ලෙස අමාත්‍යවරයා විසින් වැටුප් විෂමතා ගැටළුවට විසඳුම් ලබාදෙන කැබිනට් පත්‍රිකාවක් අමාත්‍ය මණ්ඩලය වෙත ඉදිරිපත් කර තිබූ බව ඉන්දික දොඩංගොඩ මහතා පෙන්වා දෙයි. එහෙත් තම වෘත්තීය ගැටළුවලට අදාළ විසඳුම් කැබිනට් පත්‍රිකාවට පමණක් සීමා වීම හේතුවෙන් වැඩ වර්ජන වෘත්තීය සමිති ක්‍රියාමාර්ගයක නිරතවීමට තීරණය කළ බව දුම්රිය රියදුරන්ගේ සංගමයේ ලේකම් ඉන්දික දොඩංගොඩ මහතා සඳහන් කළේය.", "URL": "https://sinhala.adaderana.lk/news.php?nid=71381", "Category": null, "Parent URL": null}