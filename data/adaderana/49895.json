{"Source": "Adaderana", "Timestamp": "March 11, 2015 04:40 pm", "Headline": " කට්ටඩියෙක් පෑන් පිස්තෝලයක් සමඟ අල්ලයි", "News Content": "විදේශ රටක නිෂ්පාදනය කරන ලද නවීන පන්නයේ පෑන් පිස්තෝලයක්(පෙන් පිස්ටල්) සමඟ පුද්ගලයෙකු තංගල්ල කොට්ඨාස අපරාධ විමර්ශන අංශයේ විසින් අත්අඩංගුවට ගෙන තිබේ.අදාළ පෑන් පිස්තෝලය සමඟ තවත් විදේශීය රටක නිෂ්පාදනය කර ඇති නොම්මර 12 පතොරම් දැමිය හැකි බෝර තුවක්කුවක් හා ජීව උණ්ඩ 03 ක් සිය බාරයට ගත් බව සඳහන්ය.තංගල්ල කොට්ඨාස අපරාධ විමර්ශන අංශයේ නිලධාරීන්ට ලැබුණු තොරතුරකට අනුව කටුවන කොටුවේගොඩ ප්‍රදේශයේ සිදුකරන ලද සෝදිසි මෙහෙයුමක අදාළ භාණ්ඩ සොයාගෙන ඇති බව අද දෙරණ වාර්තාකරු සඳහන් කරයි.සැකකරු කටුවන ප්‍රදේශයේ පදිංචිකරුවෙකු වන අතර ඔහු වෘත්තියෙන් කට්ටඩියෙකු බවත්, නිධන් හෑරීම ආදී කටයුතුවලට යන අවස්ථාවල දී ගිනි අවි භාවිතා කර ඇති බවත් පොලීසිය පවසයි. කෙසේ නමුත් මෙම නවීන පන්නයේ ගිනි අවි ඔහුට ලැබුණු ආකාරය පිළිබඳ පොලීසිය පරීක්ෂණ ආරම්භ කර ඇත. අදාළ සැකකරු අධිකරණ කටයුතු සඳහා කටුවන පොලීසියට බාර දී ඇත.", "URL": "https://sinhala.adaderana.lk/news.php?nid=49895", "Category": null, "Parent URL": null}