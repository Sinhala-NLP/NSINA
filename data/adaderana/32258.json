{"Source": "Adaderana", "Timestamp": "March 9, 2013 04:01 pm", "Headline": "පොළොන්නරුවේ නඩුවලින් 65% ක් ස්ත්‍රී දූෂණ හා ළමා අපචාර ගැනයි", "News Content": "පොළොන්නරුව දිස්ත්‍රික්කයේ අධිකරණවල විභාග වන නඩුවලින් සියයට 65ක් ස්ත්‍රී දූෂණ සහ ළමා අපචාර බව සෞඛ්‍ය අමාත්‍ය මෛත්‍රීපාල සිරිසේන මහතා පවසයි. පොළොන්නරුව දිස්ත්‍රික්කය තුළ පමණක් නොව දිවයිනේ බොහෝ අධිකරණවල විභාග වන නඩුවල තත්ත්වය මෙය බව සෞඛ්‍ය අමාත්‍යවරයා කියයි. අන්තර්ජාලය සහ දුරකථන භාවිතය වැඩිවීම මෙයට ප්‍රධාන හේතුව බව සෞඛ්‍ය අමාත්‍යවරයා පෙන්වාදෙයි. මෙම තත්ත්වය තුළ ළමා අපචාර සහ ස්ත්‍රී දූෂණ අවම කිරීම සදහා පුළුල් ජාතික වැඩපිළිවෙළක අවශ්‍යතාවය පවතින බව ද අමාත්‍යවරයා කියයි. ඒ අනුව මෙම වැඩපිළිවෙළ යෝජනාවක් ලෙස රජයට ඉදිරිපත් කරන බව සෞඛ්‍ය අමාත්‍යවරයා සදහන් කරයි. මැදිරිගිරි ප්‍රදේශයේ පැවති කාන්තා දින උත්සවයකට සහභාගි වෙමින් සෞඛ්‍ය අමාත්‍යවරයා මේ බැව් පැවසීය.", "URL": "https://sinhala.adaderana.lk/news.php?nid=32258", "Category": null, "Parent URL": null}