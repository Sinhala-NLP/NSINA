{"Source": "Adaderana", "Timestamp": "February 17, 2012 01:57 pm", "Headline": "ඕස්ට්‍රේලියා ඉනිම ලකුණු 158 ට සීමාවෙයි", "News Content": "සී.බී. කුසලාන තුන්කොන් එක්දින ක්‍රිකට් තරගාවලියේ ශ්‍රී ලංකාව සහ ඕස්ට්‍රේලියාව අතර අද(17) පැවැත්වෙන තරගයේ දී සියලුම ඕස්ට්‍රේලියානු පිතිකරුවන් ලකුණු 158 ට දවාගැනීමට ශ්‍රී ලංකා පන්දු යවන්නන් සමත්විය. සිඩ්නිහි පැවැත්වෙන මෙම තරගයේ කාසියේ වාසිය දිනූ ඕස්ට්‍රේලියානු කණ්ඩායම පළමුව පන්දුවට පහරදීමට තීරණය කළේය. ඒ අනුව පන්දු වාර 40 පන්දු 05 ක් තුළ සියලුම ක්‍රීඩකයින් දැවී ඕස්ට්‍රේලියානු කණ්ඩායමට ලබාගත හැකිවූයේ ලකුණු 158 ක් පමණි. වර්ෂාව නිසා තරගය පන්දු වාර 41 ට සීමා කර ඇති අතර ඩක්වර්ත් ලුවිස් න්‍යායට අනුව ජයග්‍රහණය වෙනුවෙන් ශ්‍රී ලංකා කණ්ඩායම රැස්කළ යුතුව ඇත්තේ ලකුණු 152 ක් පමණි. තරගාවලියේ 6 වන තරගය ලෙස පැවැත්වෙන මෙම තරගය ශ්‍රී ලංකාව සහ ඕස්ට්‍රේලියාව අතර පැවැත්වෙන දෙවන තරගය වේ. මේ වන විට තරගාවලියේ ශ්‍රි ලංකාව සහභාගී වූ තරග 3 න් තරග 2 ක් පරාජය වූ අතර එක් තරගයක් ජය පරාජයෙන් තොරව අවසන් විය. ඕස්ට්‍රේලියාව මේ වන විට තරග 3 ක් සඳහා සහභාගි වී ඇති අතර ඉන් තරග 2 ක් ජයගැනීමට ඔවුන් සමත්විය.", "URL": "https://sinhala.adaderana.lk/news.php?nid=22187", "Category": null, "Parent URL": null}