{"Source": "Adaderana", "Timestamp": "November 27, 2012 12:04 pm", "Headline": "  දක්ෂිණ අධිවේගී මාර්ගය පළමු උපන්දිනය සමරයි", "News Content": "දක්ෂිණ අධිවේගී මාර්ගය ජනතා අයිතියට පත් කර අදට වසරක් සපිරෙයි. මෙම මාර්ගයේ වසරක කාලය තුළ ආදායම රුපියල් මිලියන 950ක් වන අතර වියදම රුපියල් මිලියන 450ක් වන බව මහාමාර්ග නියෝජ්‍ය අමාත්‍ය නිර්මල කොතලාවල මහතා ඊයේ (26) පැවති මාධ්‍ය හමුවකදී ප්‍රකාශ කළේය. දක්ෂිණ අධිවේගී මාර්ගයේ කොට්ටාව පිවිසුම් මාර්ගයේ නව පිවිසුම් දොරටුව ලබන මස මුලදී විවෘත කරන බව ඔහු සඳහන් කළේය. මේ අතර ගාල්ල - මාතර, කොළඹ - කටුනායක, අධිවේගී මාර්ග 2014 වසරේ මුල් භාගයේ දී විවෘත කිරීමටත් මාතර - හම්බන්තොට සහ කොළඹ - නුවර අධිවේගී මාර්ග සැලසුම් කිරීමටත් පියවර ගෙන ඇති බව අමාත්‍ය නිර්මල කොතලාවල මහතා කියා සිටියේය. එසේම කොට්ටාවේ සිට කොළඹ දක්වා ගුවන් පාලමක් ඉදිකිරීමට සැලසුම් කර ඇති බවද වරාය හා මහාමාර්ග අමාත්‍යාංශයේ ලේකම් රංජිත් ප්‍රේමසිරි මහතා සඳහන් කරයි.", "URL": "https://sinhala.adaderana.lk/news.php?nid=29524", "Category": null, "Parent URL": null}