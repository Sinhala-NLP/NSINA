{"Source": "Adaderana", "Timestamp": "December 30, 2012 10:38 am", "Headline": "කැලණිය සරසවියේ මහා ශිෂ්‍ය සංගමයේ සභාපතිට ප්‍රහාරයක්", "News Content": "කැලණිය විශ්ව විද්‍යාලයේ මහා ශිෂ්‍ය සංගමයේ හිටපු සභාපති සුරංජිත් බණ්ඩාරට අද අලුයම සිදුවු පහරදීමක් හේතුවෙන් ඔහු රාගම රෝහලට ඇතුළත් කර ඇතැයි අන්තර් විශ්ව විද්‍යාල ශිෂ්‍ය බලමණ්ඩලය පවසයි. පසුගියදා පැවැති ශිෂ්‍ය විරෝධතාවක් අතරතුරදී මිය ගිය සිසිත හා ජානක සිසුන්‍ වෙනුවෙන් සංවිධානය කෙ‍රෙන ගුණ සමරු වැඩසටහනක සංවිධාන කටයුතු නිමවා කැලණිය විශ්ව විද්‍යාලයේ නේවාසිකාගාරයට පැමිණෙමින් සිටියදී අද අලුයම ‍2ට පමණ මෙම පහරදීම සිදුව ඇතැයි එහි කැඳවුම්කරු සංජීව බණ්ඩාර මහතා පවසයි. කැලණිය විශ්ව විද්‍යාලයට කිලෝ මීටර් 2ක් පමණ දුරින් ස්ථානයකදී මෙම පහරදීම සිදුව ඇතැයි ඔහු කියයි. ප්‍රහාරය සඳහා පුද්ගලයින් දෙදෙනෙකු පැමිණ ඇති බවත් ඔවුන් ආරක්ෂක අංශ සාමාජිකයින් බවට සැකකරන බවද සංජීව බණ්ඩාර මහතා පවසයි. සිද්ධිය සම්බන්ධයෙන් සොයා බලන බව පොලිස් මාධ්‍ය ප්‍රකාශක කාර්යාලය පැවසුවේය.", "URL": "https://sinhala.adaderana.lk/news.php?nid=30358", "Category": null, "Parent URL": null}