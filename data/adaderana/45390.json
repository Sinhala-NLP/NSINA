{"Source": "Adaderana", "Timestamp": "August 16, 2014 08:47 am", "Headline": "ත්‍රීරෝද රථයක් ගිනි‍‍ගෙන 4ක් රෝහලේ ", "News Content": "මඩු වන්දනාවේ ගොස් ආපසු යමින් තිබුණු ත්‍රීරෝද රථයක් පෙරළී ගොස් ගිනි ගැනීම හේතුවෙන් එහි ගමන් කරමින් සිටි පුද්ගලයින් සිව් දෙනෙකු තුවාල ලබා රෝහල් ගත කර ඇති බව සාලියවැව පොලීසිය පවසයි. ඊයේ(15) රාත්‍රී 8.45 ට පමණ පුත්තලම -අනුරාධපුර මාර්ගයේ 19 කණුව ප්‍රදේශයේදී මෙම අනතුර සිදුවී ඇති බව අද දෙරණ වාර්තාකරු සඳහන් ක‍ළේය. තුවාලකරුවන් කරුවලගස්වැව - 17 කණුව පිහිටි අළුත්ගම ප්‍රාදේශීය රෝහලට ඇතුළත් කිරීමෙන් පසුව පුත්තලම මූලික රෝහලට මාරු කර යවා ඇත. ඔවුන් අතර කාන්තාවන් දෙදෙනෙකු සහ පිරිමින් පුද්ගලයින් දෙදෙනෙකුද සිට ඇති බව වාර්තා වෙයි. තුවාලකරුවන් කොළඹ - දෙමටගොඩ ප්‍රදේශයේ පදංචිකරුවන් බවට අනාවරණය වී ඇත. අධික වේගයෙන් පැමිණ ඇති ත්‍රී රෝද රථය මාර්ගයේ ගමන් කරමින් තිබුණු ලොරියක් පසුකර යාමට උත්සහ කරන විට මාර්ගයෙන් ඉවතට පැන පෙරළී ගොස් ඇති අතර ඒ සමගම ත්‍රී රෝද රථය ගිනි ගෙන තිබේ. ගින්නෙන් ත්‍රී රෝද රථය සම්පූර්ණයෙන්ම විනාශ වී ඇති බව සාලියවැව පොලීසිය පවසයි. සාලියවැව පොලීසිය සිද්ධිය සම්බන්ධයෙන් වැඩිදුර විමර්ශන කටයුතු සිදුකරයි.", "URL": "https://sinhala.adaderana.lk/news.php?nid=45390", "Category": null, "Parent URL": null}