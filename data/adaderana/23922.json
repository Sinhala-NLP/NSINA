{"Source": "Adaderana", "Timestamp": "April 30, 2012 03:46 pm", "Headline": "උතුරේ ජනතාවට අත දිගුකිරීමට මැයි දිනය යොදාගන්නවා", "News Content": "වසර ගණනාවක් කුරිරු ත්‍රස්ත්‍රවාදයෙන් බැටකෑ උතුරේ ජනතාවට මිත්‍රත්වයේ හස්තය දිගුකිරීමට අවස්ථාවක් ලෙස මෙම මැයි දිනය යොදාගන්නා බව එක්සත් ජාතික පක්ෂයේ මැයි දින පණිවිඩයක් නිකුත් කරමින් එම පක්ෂයේ නායක රනිල් වික්‍රමසිංහ මහතා කියා සිටියි. එම පණිවිඩයේ වැඩිදුරටත් මෙසේ සඳහන් ‍වේ. \"මහාමාන්‍ය ඩී. එස්. සේනානායක මහතා එක්සත් ජාතික පක්ෂය ආරම්භ කරන ලද්දේ සියලු ජාතීන් අතර එක්සත්භාවය හා එකමුතුකම සුරත්ෂිත කරමින් දේශයට සෞභාග්‍යය උදාකරලීමේ අරමුණෙනි. සෑම ජන කොටසක්ම නියෝජනය කරන හා සෑම ජන කොටස‍කටම එකසේ අවස්ථාවන් ලබාදෙන ශ්‍රී ලංකාවේ එකම දේශපාලන පක්ෂය එක්සත් ජාතික පක්ෂයයි. අප මෙවර මැයි දිනය යාපනයේ සැමරීමට තීරණය කළේ මහාමාන්‍ය ඩී .එස් සේනානායකගේ ඒ උදාර අරමුණ තවදුරටත් තහවුරු කිරීම සදහාය. සාම්ප්‍රදායික ප්‍රධාන දේශපාලන පක්ෂයන්හි මැයි දින උත්සවය සීමා වී තිබුණේ කොළඹ ප්‍රදේශයට පමණි. නමුත් අප කොළඹින් බැහැරව මැයි දින පැවැත්වීමේ නව සම්ප්‍රදායක් ඇරඹූයේ නගරයෙන් බැහැරව දුෂ්කර ප්‍රදේශවල සිටින විවිධ ජන වර්ගවලටත්,ගම් මට්ටමේ හා බිම් මට්ටටේ ජනතාවටත් මැයි දින උත්සවයට සහභාගී වීමේ අවකාශ ලබාදීම සදහාය.ඒ අනුව අවිස්සාවේල්ල, මහනුවර, හැටන්, නුවරඑළිය, ගාල්ල, බණ්ඩාරවෙල ආදී නගරයන්හිදී අප මැයි දින උත්සව සංවිධානය කළෙමු. මෙවර යාපනයේ මැයි දින උත්සවය සංවිධානය කරන්නේ ඒ නව සම්ප්‍රදාය අනුවය. වසර ගණනාවක් තිස්සේ කුරිරු යුද්ධය නිසා පීඩාවට පත් උතුරේ ජනතාවට දකුණේ ජනතාවගේ මිත්‍රත්වයේ හස්තය දිගුකරලීමේ අවස්ථාවක් ලෙසද, සියලු ජාතීන් අතර සමගිය තහවුරු කිරීමේ සංකේතයක් ලෙසද මෙම මැයි දිනය සැලකිය හැකිය. අද මුළු රටේම ජනතාව ජීවන බරින් පීඩා විඳිති. ජීවත්වීමට සරිලන වැටුපක් වැඩකරන ජනතාවට ලැබෙන්නේ නැත. ආර්ථිකය කඩාවැටී ඇත. ප්‍රජාතන්ත්‍රවාදය හා මිනිස් අයිතිවාසිකම් විනාශයට ඇද දමා අවසානය. යුද්ධයෙන් අවතැන් වූ ජනතාවගේ ජන ජීවිතය යථා තත්ත්වයට පත් කරලීම සදහා ධනාත්මක වැඩ පිළිවෙළක් ක්‍රියාත්මක වන්නේ නැත. ජාතීන් අතර සමගිය ශක්තිමත් කිරීම වෙනුවට වෛරය පතුරුවමින් තම දේශපාලන අධිකාරීන් ආරක්ෂා කර ගැනීමට පාලකයෝ ක්‍රියා කරති. එක මවකගේ දරු කැලක් ලෙස එක්සත්ව, ශ්‍රී ලාංකීය අනන්‍යතාවය සුරකිමින්, මේ සකලවිධ අසාධාරණයන්ට එරෙහිව සටන් වදින්නට මෙවර මැයි දිනයේ අදිටන් කර ගනිමු‍\"", "URL": "https://sinhala.adaderana.lk/news.php?nid=23922", "Category": null, "Parent URL": null}