{"Source": "Adaderana", "Timestamp": "June 9, 2018 04:26 pm", "Headline": "එදා මම කියපු දේ අද ඔප්පු වෙලා ", "News Content": "එදා තමන් පැවසූ දේ වර්තමානය වන විට ඔප්පුවී තිබෙන බව හිටපු ජනාධිපති මහින්ද රාජපක්ෂ මහතා පවසයි. හිටපු ජනාධිපතිවරයා මේ බව ප්‍රකාශ කළේ දිවන්ගත පාර්ලිමේන්තු මන්ත්‍රී එස්.ඩී බණ්ඩාරණායක මහතාගේ සියවන ජන්ම දිනයට සමගාමීව ගම්පහ ඉඹුල්ගොඩ මංසන්දිය අසළ ඉදිකෙරුණු ඒ මහතාගේ පිළිරුව විවෘත කිරීමේ අවස්ථාවට එක්වෙමිනි. එහිදී හිටපු ජනාධිපතිවරයා ප්‍රකාශ කළේ ශ්‍රී ලංකා නිදහස් පක්ෂය හා එක්සත් ජාතික පක්ෂය එක්ව ආණ්ඩු කිරීම එළ හරකෙකු සහ මී හරකෙකු ගෙනියනවා හා සමාන බවත් මෙහි කිසිඳු ගැලපීමක් නොමැති බවයි. එහිදී වැඩිදුරටත් අදහස් දැක්වූ හිටපු ජනාධිපතිවරයා ප්‍රකාශ කළේ වත්මන් ආණ්ඩුවේ සියලුම දෙනා තමන් ඇතුළු පිරිසට හොරා හොරා යැයි චෝදනා කළත් වර්තමානය වන විට වත්මන් ආණ්ඩුවේ පිරිස්වලටම හොරා හොරා යැයි පැවසීමට සිදුව ඇති බවයි.", "URL": "https://sinhala.adaderana.lk/news.php?nid=90624", "Category": null, "Parent URL": null}