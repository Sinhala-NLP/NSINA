{"Source": "Adaderana", "Timestamp": "June 19, 2015 02:48 pm", "Headline": "කුණු ටෙන්ඩරයට එරෙහි පෙත්සමක් කුණු කූඩයට", "News Content": "කොළඹ නගරයේ කැලිකසළ ඉවත් කිරීමට අදාළ ටෙන්ඩරය සමාගම් 03ට පැවරීම තහනම් කරන ලෙස ලෙස ඉල්ලමින් ගොනු කර ඇති පෙත්සමක් ශ්‍රේෂ්ඨාධිකරණය ප්‍රතික්ෂේප කර තිබේ.කොළඹ මහනගර සභාවේ ස්වාධීන මන්ත්‍රීවරයෙකු වන සංජීව චන්ද්‍රදාස මහතා විසින් අදාළ පෙත්සම ඉදිරිපත් කර තිබූ බව සඳහන්ය.කොළඹ නගරයේ කැලිකසළ ඉවත් කිරීමට අදාළ ටෙන්ඩරය අධික මිලගණන් වලට පුද්ගලික සමාගම් 03ක් වෙත පැවරීමට නගර සභාව කටයුතු කරන බව පෙත්සමෙන් පවසා ඇත.ඒ තුළින් සභාවේ අති විශාල මුදල් ප්‍රමාණයක් අපතේ යන බව සඳහන් කරන පෙත්සම්කරු එය කෙළඹ නගර සභාවට දැරිය නොහැකි බව පවසා තිබේ.මේ හේතුවෙන් අදාළ ටෙන්ඩර් පිරිනැමීම තහනම් කිරීමේ නියෝගයක් නිකුත්කරන ලෙස පෙත්සම්කරු අධිකරණයෙන් ඉල්ලා ඇති බව සඳහන්ය.පෙත්සම සලකා බැලූ ශ්‍රේෂ්ඨාධිකරණය කියා සිටියේ කොළඹ මහනගරසභාව මඟින් ගනු ලබන තීරණ වලට මැදිහත්වීමට තමන්ට නොහැකි බවයි.ඒ අනුව පෙත්සම විභාග කිරීමට තරම් පදනමක් නොමැති බැවින් එය ප්‍රතික්ෂේප කරන බව ශ්‍රේෂ්ඨාධිකරණය දැනුම් දී ඇත.", "URL": "https://sinhala.adaderana.lk/news.php?nid=52116", "Category": null, "Parent URL": null}