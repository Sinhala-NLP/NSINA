{"Source": "Adaderana", "Timestamp": "February 24, 2019 06:55 pm", "Headline": "අනෙක් ප්‍රදේශවල ජනතාවට තිබෙන අයිතිවාසිකම් වතුකරයේ ජනතාවටත් ලබාදිය යුතුයි", "News Content": "වතුකරයේ ජනතාවගේ ආර්ථික තත්ත්වය ඉහළ දැමීමට සහ යටිතලපහසුකම් නංවාලීමට තවදුරටත් කටයුතු කරන බව අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍යවරයා පෙන්වා දෙන්නේ රටේ අනෙකුත් ප්‍රදේශවල ජනතාවට තිබෙන අයිතිවාසිකම් වතුකරයේ ජනතාවට ද ලබාදිය යුතු බවයි. කඳුකරයේ සහ වතුකරයේ සිටින ද්‍රවිඩ ජනතාව කොන් කළ කාලය දැන් වෙනස් කර ඇති බව ද අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍යවරයා මේ බව ප්‍රකාශ කළේ ඉන්දියානු අධාර යටතේ බගවන්තලාවේ ඉදිවූ වතු නිවාස ජනතා අයිතියට පත් කිරීමේ අවස්ථාවට එක්වෙමින්. ඉන්දියානු රජයේ ආධාර සහ මෙරට ප්‍රතිපාදන යටතේ බගවන්තලාව ප්‍රදේශයේ ඉදිවූ වතු නිවාස 155ක් ජනතා අයිතියට පත් කිරීම අද පස්වරුවේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් සිදු කෙරුණේය. බගවන්තලාව බ්‍රිඩ්වෙල් වතුයායේ ඉදිවූ මෙම නිවාස නම් කර ඇත්තේ කම්කරු ජාතික පෙරමුණේ සහ කම්කරු සංගමයේ නිර්මාතෘ දිවංගත වී.කේ.වෙල්ලෙන්පුරම් මහතාගේ නමින්. මේ අතර අග්‍රාමාත්‍ය රනිල් වික්‍රමසිංහ මහතා ඊයේ පස්වරුවේ හුරිකඩුව ශ්‍රී විද්‍යා සාගර මහා පිරිවෙන වෙත පැමිණ රාමඤ්ඤ නිකායේ මහනායක අතිපූජ්‍ය නාපානේ පේමසිරි නාහිමියන් බැහැදුටුවා. මේ අතර අග්‍රාමාත්‍යවරයා අද පෙරවරුවේ මල්වතු මහා විහාරය වෙත පැමිණ මල්වතු පාර්ශ්වයේ මහ නායක අතිපූජ්‍ය තිබ්බටුවාවේ ශ්‍රී සුමංගල මහනාහිමියන් බැහැදැක ආශිර්වාද ලබා ගත්තේය. අග්‍රාමාත්‍යවරයා සමග පැමිණි එක්සත් ජාතික පක්ෂ පාර්ලිමේන්තු මන්ත්‍රී පාලිත රංගේබණ්ඩාර මහතා අග්‍රාමාත්‍යවරයා එම ස්ථානයෙන් පිටව යාමෙන් අනතුරුව නැවතත් මල්වතු පාර්ශ්වයේ මහ නායක හිමියන් මුණගැසුණේය.", "URL": "https://sinhala.adaderana.lk/news.php?nid=104953", "Category": null, "Parent URL": null}