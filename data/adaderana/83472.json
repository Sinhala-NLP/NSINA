{"Source": "Adaderana", "Timestamp": "January 24, 2018 06:01 pm", "Headline": "මුලතිව් මුහුදට හදිසියේම මොකද වුණේ? මුහුද රළු වෙයි", "News Content": "මුලතිව් මුහුද හදිසියේම රළු වීමත් එහි ජලය වෙනදාට වඩා අධික සීතල වීමත් නිසා මුලතිව් ධීවරයෝ මුහුදු යාමෙන් වැළකී තිබේ. මේ පිළිබඳව මුලතිව් සහකාර ධීවර අධ්‍යක්ෂවරයා වෙත දැණුම් දීමෙන් පසුව එහි නිලධාරීන් ඒ පිළිබඳව නාවික හමුදා කඳවුරටද දැනුම් දී තිබේ. මීට මාස දෙකකට පෙරද මුලතිව් මුහුදේ අසාමාන්‍ය වෙනසක් සිදු වී එහි ජල ප්‍රමාණය වැඩි වී ජල මට්ටමද ඉහළ ගොස් තිබුණි. ඒ අවස්ථාවේදී සුනාමී ව්‍යවසනයක් ඇතිවේ යැයි යන බිය මත මුලතිව් ධීවරයෝ සතියක පමණ කාලයක් මුහුදු යාමෙන් වැළකී සිටියහ. මෙවර මුලතිව් මුහුදේ ඇතිවී තිබෙන වෙනස පිළිබඳව ස්ථිර යමක් ප්‍රකාශයට පත්වන තුරු මුහුදු යාමෙන් වැළකී සිටීමට මුලතිව් ධීවරයෝ තීරණය කොට ඇත්තේ ඔවුන්ගේ ධීවර සමීති නායකයින් විසින් ගන්නා ලද තීරණයකට අනුවය.", "URL": "https://sinhala.adaderana.lk/news.php?nid=83472", "Category": null, "Parent URL": null}