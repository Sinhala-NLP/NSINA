{"Source": "Adaderana", "Timestamp": "December 22, 2010 11:46 am", "Headline": "වෛද්‍යවරුන්ට සැබෑ බලපෑම තිබුණේ එල්.ටී.ටී.ඊයෙන් නෙවෙයි-තවත් විකිලීක්ස් හෙළිදරව්වක්", "News Content": "ඉකුත් යුද සමයේ එල්.ටී.ටී.ඊ පාලන ප්‍රදේශයේ සේවය කළ වෛද්‍යවරුන් පස් දෙනෙකු විසින් රජයේ හමුදාවන් විසින් යුද මුක්ත කලාපයටද ප්‍රහාර එල්ල කරන බවත්,එයින් සාමාන්‍ය වැසියන් හා කුඩා දරුවන් ජීවිතක්ෂයට පත්වන බවටත් කරන ලද ප්‍රකාශයන් නිවරදි බව ඔවුන් විසින්ම යළි තහවුරු කර ඇතැයි ඇමරිකාව පවසන බව විකිලීක්ස් වෙබ් අඩවිය උපුටා දක්වයි. ඉකුත් යුද සමයේ තීරණාත්මක අවධියේ රජය විසින් නම් කරන ලද යුද මුක්ත කලාපයේ රෝහල් වල මෙම වෛද්‍යවරුන් සේවය කළ බවත්,යුද මුක්ත කලාපය බව නොසලකා රජයේ හමුදාවන් විසින් මෙන්ම එල්.ටී.ටී.ඊ සංවිධානය විසින්ද මෙම ප්‍රදේශයට පවා දිගින් දිගටම ප්‍රහාර එල්ල කළ බවත් එමගින් සාමාන්‍ය වැසියන් ට දැඩි පීඩාවන්ට ලක් වූ බවත් ‍මොවුන් විසින් එකල විදෙස් මාධ්‍යයන්ට පවසා තිබිණි. යුද්ධය නිමාවීමෙන් පසු අත්අඩංගුවට පත් වූ මෙම වෛද්‍යවරුන් පස්දෙනා ටික කලක් ආරක්ෂක හමුදා භාරයේ රඳවා තබා ගැනීමෙන් පසු ඇප පිට නිදහස් විය. එසේ වුවද 2009 වසරේ ජූලි මස මෙම වෛද්‍යවරුන් විසින් මාධ්‍ය හමුවක් පවත්වා රජයේ හමුදාවන් විසින් යුද මුක්ත කලාපයටද ප්‍රහාර එල්ල කළ බවටත්,එමගින් සාමාන්‍ය වැසියන් මෙන්ම කුඩා දරුවන් ද ජීවිතක්ෂයට පත් වූ බව හා තුවාල ලැබූ බවට තමන් විසින් ජාත්‍යන්තර මාධ්‍යයන්ට කියා සිටියේ එල්.ටී.ටී.ඊය විසින් තමන්ට එසේ කියන ලෙස කරනු ලැබූ බලපෑම නිසා බවට ප්‍රකාශ කළහ. එසේ වුවද විකිලීක්ස් වෙබ් අඩවියේ තවත් හෙළිදරව් කිරීමට අනුව මෙම වෛද්‍යවරුන් ට සැබෑ බලපෑමක් එල්ල වී තිබුණේ මෙම මාධ්‍ය හමුව පැවැත්වීමට බවත්,මෙම මාධ්‍ය හමුව පවත්වමින් කිවයුත්තේ මොනවාද යන්න පිළිබඳ අදාළ බලධාරීන් විසින් පැහැදිලි කරුණු දැක්වීමක් කළ බවත්,රජයේ හමුදාවන් විසින් සාමාන්‍ය ජනතාවට ප්‍රහාර එල්ල නොකළ බව ට මුලින් හෙළිදරව් කළ කරුණු අසත්‍යය බව කියා සිටියේ දෙවෙනි වර තමන්ට එල්ල වූ තර්ජන හා බලපෑම් නිසා බව වෛද්‍යවරුන් විසින් පවසා ඇති බව ඇමරිකාව කියා සිටියි. එසේම මෙම විශේෂ මාධ්‍ය හමුව පැවැත්වීමට ප්‍රථමයෙන් දේශීය මාධ්‍යවේදීන් කිහිපදෙනෙකු කැඳවා පෙරහුරුවක් ලෙස වෙනත් මාධ්‍ය හමුවක්ද පැවැත්වීමට කටයුතු කර ඇති බව ශ්‍රී ලංකාවේ ඇමරිකානු තානාපති කාර්යාලයේ උසස් නිලධාරියෙකු වන ජේම්ස් මුවර් විසින් ඇමරිකානු රාජ්‍ය දෙපාර්තමේන්තුවට යවන ලද කේබල් පණිවිඩයක සඳහන් වන බව විකිලීක්ස් අනාවරණය කරයි. 2009 වසරේ ජූලි මස 08 වන දින රජයේ ප්‍රවෘත්ති දෙපාර්තමේන්තුවේදී මෙම වෛද්‍යවරුන් විසින් මෙසේ ආන්දෝලනයට තුඩු දුන් මාධ්‍ය හමුව පවත්වන ලදී.", "URL": "https://sinhala.adaderana.lk/news.php?nid=13020", "Category": null, "Parent URL": null}