{"Source": "Adaderana", "Timestamp": "April 7, 2014 07:20 am", "Headline": " පකිස්ථාන ආරක්ෂක මාණ්ඩලික ප්‍රධානියා පැමිණෙයි", "News Content": "පකිස්ථාන ආරක්ෂක අංශ ප්‍රධානී ජෙනරල් රෂාද් මහමුද් මහතා අද දිවයිනට පැමිණීමට නියමිතව තිබේ. ආරක්ෂක මාණ්ඩලික ප්‍රධානී ජනරාල් ජගත් ජයසූරිය මහතාගේ ආරාධනයකට අනුව පකිස්ථාන ආරක්ෂක අංශ ප්‍රධානී රෂාද් මහමුද් මහතා මෙරට සංචාරයේ නිරත වන බව සඳහන්ය. පකිස්ථාන ආරක්ෂක අංශ ප්‍රධානී ධුරයට පත්වීමෙන් අනතුරුව ජෙනරාල් රෂාද් මහමුද් මහතා සිදුකරන පළමු විදෙස් සංචාරය මෙය බව වාර්තා වේ. දිවයිනට පැමිණෙන රෂාද් මහමුද් මහතා ලබන 11 වන දින දක්වා මෙරට රැඳී සිටීමට නියමිතය. ජෙනරාල් රෂාද් මහමුද් මහතාගේ සංචාරය අතරතුර මෙරට ආරක්ෂක ප්‍රධානීන් සහ රජයේ ඉහළ පෙළේ නිලධාරීන් හමුවී සාකච්ඡා පැවැත්වීමට නියමිත බවද කියැවෙයි. ඊට අමතරව දියතලාව යුධ හමුදා විද්‍යා පීඨය දැක බලා ගැනීමටත් යාපනය සහ අනුරාධපුර යන ප්‍රදේශවල සංචාරයක නිරත වීමටත් පාකිස්ථාන ආරක්ෂක අංශ ප්‍රධානීවරයා සැලසුම් කර ඇති බව වාර්තා වේ.", "URL": "https://sinhala.adaderana.lk/news.php?nid=42357", "Category": null, "Parent URL": null}