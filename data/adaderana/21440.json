{"Source": "Adaderana", "Timestamp": "January 17, 2012 10:17 am", "Headline": "අපේ කාර්යාලයට සන්නද්ධ පිරිසක් කඩාවැදී මරණීය තර්ජන එල්ල කළා", "News Content": "හෝමාගම පිහිටි සමාජවාදී ශිෂ්‍ය සංගම් කාර්යාලයට රහස් පොලීසියෙන් යැයි කියාගත් සන්නද්ධ පිරිසක් කඩාවැදී මරණීය තර්ජන එල්ල කළ බව එහි ජාතික සංවිධායක චමීර කොස්වත්ත මහතා පවසයි. ඊයේ රාත්‍රීයේ රාතී‍්‍ර 10.45 ට පමණ පොලීසියේ අපරාධ අංශයේ යැයි කියාගනිමින් සිවිල් ඇඳුමින් මෙම පිරිස පැමිණි බවත්,ආයුධව සන්නද්ධව සිටි මොවුන් 20 දෙනෙකුගෙන් පමණ පිරිසක් මෙසේ කඩාවැදුණු බවත් කොස්වත්ත මහතා සඳහන් කරයි. ගලවිලවත්ත, හෝමාගම පිහිටි කාර්යාලයට මෙසේ බලෙන් ඇතුළු වී ඇති පිරිස ටී-56 ගිනි අවි වලින් සන්නද්ධව කාර්යාලයට කඩාවැදී ඇති බවත්,එහි සිටි සමාජවාදී ශිෂ්‍ය සංගමයේ සාමාජිකයින්ට කාර්යාලයෙන් ඉවත්වන ලෙස පවසා මරණීය තර්ජනය කර ඇති බවත් මේ පිළිබඳ ඊයේ රාත්‍රීයේම හෝමාගම පොලීසියේ CIB 72/196 යටතේ පැමිණිල් කර ඇති බවත් ඔහු කියා සිටියි. කඩාවැදුණු සන්නද්ධ කණ්ඩායම විසින් අන්තරේ කැඳවුම්කරු සංජීව බණ්ඩාර සිටීදැයි ප‍්‍රශ්නකර ඇති බව හෙතෙම කියා සිටියි. මේ වන විට ආණ්ඩුව සිය දේශපාලන නොහැකියාව සහ සිය ජනතා විරෝධී වැඩපිළිවෙළට එරෙහි වන දේශපාලන ව්‍යාපාර නිල නොවන මට්ටමින් මට්ටු කිරීමට සිය සන්නද්ධ බලය යොදාගැනීම ඉතා පිළිකුල් සහගත ලෙස හෙළා දකින සමාජවාදී ශිෂ්‍ය සංගමය මේ සම්බන්ධයෙන් රටේ ජනතාවට අවදියෙන් සිටින ලෙස අවධාරණය කරන බවත් කොස්වත්ත මහතාගේ අත්සනින් යුතුව නිකුත් කළ නිවේදනයක වැඩිදුරටත් දැක්වේ.", "URL": "https://sinhala.adaderana.lk/news.php?nid=21440", "Category": null, "Parent URL": null}