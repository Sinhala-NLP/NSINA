{"Source": "Adaderana", "Timestamp": "September 8, 2013 08:17 am", "Headline": "මැතිවරණ නීති කැඩීම ගැන පොලීසියට පැමිණිලි 122ක්", "News Content": "උතුරු, මධ්‍යම සහ වයඹ පළාත් සභා මැතිවරණ වලට අදාළව මේ වන විට පුද්ගලයින් සියයකට ආසන්න සංඛ්‍යාවක් අත්අඩංගුවට ගෙන ඇති බව පොලීසිය පවසයි. මැතිවරණ නීති උල්ලංඝණය කළ සහ ප්‍රචණ්ඩ ක්‍රියාවලට සම්බන්ධ දේශපාලන ආධාරකරුවන් මෙලෙස අත්අඩංගුවට ගෙන ඇති බව මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා සඳහන් කළේය. ඔවුන්ගෙන් වැඩි දෙනෙකු අධිකරණයට ඉදිරිපත් කර ඇති බව ද ගාමිණි නවරත්න මහතා පැවසීය. මේ අතර පළාත් සභා මැතිවරණයට අදාළව පැමිණිලි 122ක් මේ වන විට ලැබී ඇති බවද පොලීසිය කීය. ඒ අතරින් වැඩි සංඛ්‍යාවක් නීති විරෝධී ප්‍රචාරක කටයුතු සම්බන්ධ පැමිණිලි බව ජ්‍යෙෂ්ඨ නියෝජ්‍ය පොලිස්පති ගාමිණි නවරත්න මහතා සඳහන් කළේය.", "URL": "https://sinhala.adaderana.lk/news.php?nid=37228", "Category": null, "Parent URL": null}