{"Source": "Adaderana", "Timestamp": "March 29, 2012 09:27 am", "Headline": "බන්ධනාගාරයට එන රැඳවියන්ට මූලික වෛද්‍ය පරීක්ෂණයක්", "News Content": "බන්ධනාගාරයට ඇතුළු වන සෑම රැඳවියෙකුම මූලික වෛද්‍ය පරීක්ෂණයකට ලක්කිරීමට සෞඛ්‍ය අමාත්‍යාංශය තීරණය කර තිබේ. බන්ධනාගාර රෝහල හරහා මෙම වෛද්‍ය පරීක්ෂණය සිදුකිරීමට නියමිතය. බන්ධනාගාරයට ඇතුළුවන රැඳවියන්ට බෝ වන සහ බෝ නොවන ‍රෝග වැළඳී ඇත් ද යන්න පිළිබඳව හඳුනා ගැනීමේ අරමුණින් මෙම පරීක්ෂාව සිදුකිරීමට බලාපො‍රොත්තු වන බව සෞඛ්‍ය අමාත්‍යාංශය ප්‍රකාශ කරයි. ඊට අමතරව සෑම බන්ධනාගාරයකම සිටින රැඳවියන් මසකට වරක් වෛද්‍ය පරීක්ෂණයකට භාජනය කිරීමට ද තීරණය කර තිබේ. අදාළ කටයුතු සඳහා බන්ධනාගාර රෝහල්වලට අවශ්‍ය මානව හා භෞතික සම්පත් ලබාදීමට මේ වන විටත් පියවර ගෙන ඇති බව සෞඛ්‍ය අමාත්‍යාංශය පෙන්වාදෙයි. ඊට අමතරව බන්ධනාගාර රැඳවියන්ගේ සෞඛ්‍ය තත්ත්වය සොයා බැලීම සඳහා විශේෂ කමිටුවක් ද පත්කර තිබේ. අදාළ කමිටුව මසකට වරක් රැස්වී බන්ධනාගාරවල පවතින සෞඛ්‍ය ගැටලු සම්බන්ධයෙන් සාකච්ඡා කිරීම සිදුවන බව සෞඛ්‍ය අමාත්‍යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=23143", "Category": null, "Parent URL": null}