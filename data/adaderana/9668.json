{"Source": "Adaderana", "Timestamp": "July 18, 2010 08:29 am", "Headline": "කැනඩාවේ දෙමළ සමිතියේ ආධාර එකතු කිරීමට වැට බැ‍ඳෙයි", "News Content": "කැනඩාවේ ක්‍රියාත්මක වන ශ්‍රී ලංකා දෙමළ සරණාගත සුබසාධන සමිතියට ආධාර එකතු කිරීමට දී තිබූ අවසරය නතර කිරීමට එරට රජය පියවර ‍‍ගෙන තිබේ. ඊයේ දිනයේ සිට ක්‍රියාත්මක වන පරිදි මෙම තීරණය ගෙන ඇති බව විදෙස් මාධ්‍ය වාර්තා කරයි. සමාජ සේවා සංවිධානයක් ලෙස පවත්වාගෙන ගිය මෙම සුබසාධන සමිතියට එරට ආදායම් ඒජන්සිය විසින් ආධාර එකතු කිරීමට අවසර ලබා දී තිබුණි. එසේ ආධාර ලබා ගැනීමේ කිසිදු බදු මුදලක් අය නොකිරීමට කැනේඩියානු රජය කටයුතු කර තිබුණි. එහෙත් මින් ඉදිරියට එම සමිතියට එලෙස ආධාර ලබා ගැනීමට අවස්ථාව අහිමි වී තිබේ. කැනඩාවේ ක්‍රියාත්මක වන මෙම ශ්‍රී ලංකා දෙමළ සුබසාධන සමිතිය විසින් විගණන කොන්දේසි කිහිපයක් බිඳ හෙළීම නිසා මෙම තීරණය ගෙන ඇති බව විදෙස් මාධ්‍ය වාර්තා කරයි. ඒ අනුව එම සමිතිය මින් ඉදිරියට ආධාර එකතු කරන්නේ නම් කැනඩානු රජයට ආදායම් බදු ගෙවීම අනිවාර්ය බව කැනඩාවේ ආදායම් ඒජන්සිය පවසයි.", "URL": "https://sinhala.adaderana.lk/news.php?nid=9668", "Category": null, "Parent URL": null}