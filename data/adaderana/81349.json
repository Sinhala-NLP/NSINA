{"Source": "Adaderana", "Timestamp": "December 11, 2017 01:07 pm", "Headline": " කැලිෆෝනියාවේ ලැව්ගිනි නිසා දහස් ගණනක් අවතැන්", "News Content": "අමෙරිකාවේ දකුණුදිග කැලිෆෝනියාවේ හටගෙන ඇති ලැව් ගිනි තත්ත්වය හේතුවෙන් මේ වන විට අක්කර දෙලක්ෂ 30,000ක භූමි ප්‍රදේශයක් විනාශ වී ඇති බව විදෙස් මාධ්‍ය වාර්තා කරයි. එය විශාලත්වයෙන් අමෙරිකාවේ නිව්යෝක් නගරයේ භූමි ප්‍රමාණයට වඩා වැඩි බව වාර්තා වෙයි. පසුගිය සඳුදා සිට පැතිර යන “තෝමස්” ලෙස නම් කර ඇති මෙම ලැව් ගිනි තත්ත්වය, පවතින තද සුළඟත් සමඟ තවදුරටත් සීග්‍රයෙන් පැතිරෙමින් පවතින බව සඳහන්ය. කැලිෆෝනියාවේ ලැව් ගිනි තත්ත්වයන් නිරන්තරයෙන් වාර්තා වන අතර තෝමස් ලැව් ගින්න ප්‍රාන්ත ඉතිහාසයේ පස් වන දරුණුතම ලැව් ගින්න බව ද වාර්තා වෙයි. ලැව් ගිනි තත්වය හේතුවෙන් පුද්ගලයින් ලක්ෂ දෙකකට අධික පිරිසක් පදිංචි ස්ථාන වලින් ඉවත් කර තිබේ. නිවාස සහ ගොඩනැගිලි සිය ගණනක් ගින්නට හසුව විනාශ වී ඇති බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=81349", "Category": null, "Parent URL": null}