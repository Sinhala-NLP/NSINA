{"Source": "Adaderana", "Timestamp": "June 29, 2018 09:08 pm", "Headline": "නිව්යොක් පුවත් පතට තොරතුරු දුන්නේ CIDය බව රංජන් කියයි", "News Content": "නිව්යෝර්ක් ටයිම්ස් පුවත්පතේ පලවී ඇති වාර්තාව සඳහා අවශ්‍ය තොරතුරු ලබා දී ඇත්තේ අපරාධ පරීක්ෂණ දෙපාර්තමේන්තුව මඟින් බව නියෝජ්‍ය අමාත්‍ය රංජන් රාමනායක මහතා පවසයි. අද(29) කොළඹ පැවති මාධ්‍ය හමුවකට එක‍්වෙමින් නියෝජ්‍ය අමාත්‍යවරයා මෙම අදහස් පළ කළේය. නිව්යෝක් ටයිම්ස් පුවත්පත කිසි ‍දිනෙක මුදලට යට ‍නොවෙන බවත්, එම ලිපිය පළ කර ඇති මාධ්‍යවේදිනිය ද එසේ නොමැති බව පැවසු රංජන් රාමනායක මහතා වැඩිදුරටත් කියා සිටියේ, තමා සමඟ කතා කරන විට එම මාධ්‍යවේදීනිය එම තොරතුරු අපරාධ පරීක්ෂණ දෙපාර්තමේන්තුව හරහා ලබා ගත් බව පැවසු බවයි. කෙසේ වෙතත් ඒ සඳහා බී වාර්තාවක් පවා ඇති බවත් නියෝජ්‍ය අමාත්‍යවරයා ‍එහිදී වැඩදුරටත් කියා සිටියේය. මේ අතර 'ද නිව්යෝර්ක් ටයිම්ස්' පුවත්පත විසින් හිටපු ජනාධිපති මහින්ද රාජපක්ෂ මහතාගේ 2015 ජනාධිපතිවරණ මැතිවරණ ව්‍යාපාරය සඳහා චයිනා හාබර් සමාගමට අයත් පෞද්ගලික බැංකු ගිණුමකින් මුදලක් ලබාගෙන ඇති බවට පැවසෙන වාර්තාවේ අන්තර්ගත තොරතුරු පක්ෂපාති මෙන්ම නිවැරදි ද නොවන බව මෙරට චීන තානාපති කාර්යාලයේ දේශපාලන කටයුතු ප්‍රධානියා පවසයි. හිටපු ජනාධිපති මහින්ද රාජපක්ෂ මහතාගේ 2015 ජනාධිපතිවරණ මැතිවරණ ව්‍යාපාරය සඳහා චයිනා හාබර් සමාගමට අයත් පෞද්ගලික බැංකු ගිණුමකින් ඇමරිකානු ඩොලර් මිලියන 7.6ක මුදලක් ලබාගෙන ඇති බව 'ද නිව්යෝර්ක් ටයිම්ස්' පුවත්පත පසුගිය 26 වැනිදා අනාවරණ කරනු ලැබීය. මේ අතර අද උදෑසන වෙබ් මාධ්‍යවේදීන්ගේ ජාතික ව්‍යාපරය විසින් 'ද නිව්යෝක් ටයිම්ස්' පුවත්පත සිදුකළ අනාවරණය සම්බන්ධයෙන් මුල්‍ය අපරාධ විමර්ශන කොට්ඨාසය වෙත පැමිණිල්ලක් ඉදිරිපත් කරනු ලැබීය. 'ද නිව්යෝක් ටයිම්ස්' පුවත්පත සිදුකරනු ලැබු අනාවරණය සම්බන්ධයෙන් අද දෙරණ මෙරට චීන තානාපති කාර්යාලයේ දේශපාලන කටයුතු ප්‍රධානියාගෙන් කළ විමසීමකදී ඔහු සඳහන් කළේ අන්තර්ගත තොරතුරු පක්ෂපාති මෙන්ම නිවැරදි ද නොවන බවයි. මෙය පෞද්ගලික ආයතනයක ව්‍යාපාරික කටයුත්තක් බැවින් මෙරට චීන තානාපති කාර්යාලය මේ මොහොතේ මේ පිළිබඳව වැඩිදුර මැදිහත්විමක් සිදු නොකරන බවද සඳහන් කළේය. දේශපාලන වේදිකාවේ අද දිනයේද මේ සම්බන්ධයෙන් අදහස් පළ විය.", "URL": "https://sinhala.adaderana.lk/news.php?nid=91714", "Category": null, "Parent URL": null}