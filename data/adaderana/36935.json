{"Source": "Adaderana", "Timestamp": "August 27, 2013 03:13 pm", "Headline": "පොලීසිය වෙනත් නිලධාරියකු යටතට පැවරීමෙන් පමණක් සාධාරණයක් ඉටුවන්නේ නෑ", "News Content": "ශ්‍රී ලංකා පොලීසිය මෙතෙක් පැවති රාජ්‍ය ආරක්ෂක අමාත්‍යාංශයෙන් ඉවත්කර අලුතින් පිහිටවූ නීතිය හා සාමය නම් අමාත්‍යාංශයක් යටතට පත් කිරීම වූ කලී ලෝකයාගේ ඇස්වලින් වසන්විමට පැස්බරා වැල්ලේ හිස සඟවා ගැනීමකට නොදෙවැනි ක්‍රියාවක් බව එක්සත් ජාතික පක්ෂ පාර්ලිමේන්තු මන්ත්‍රී කරු ජයසූරිය මහතා පවසයි. නීතිපති දෙපාර්තමේන්තුව ජනාධිපතිවරයා යටතේ පවත්වාගෙන යමින් පොලීසිය වෙනත් නිලධාරියකු යටතට ගෙනඒමෙන් පමණක් යුක්තිය ,නිතිය හා සාධාරණය ඉටුනොවන බව රජයට පෙන්වා දිය යුතුව ඇතැයිද මන්ත්‍රීවරයා මාධ්‍ය නිවේදනයක් නිකුත් කරමින් අවධාරණය කරයි. එකී නිවේදනයේ වැඩිදුරටත් මෙසේ ද සඳහන්ය. ශ්‍රී ලංකා පොලීසිය මෙතෙක් පැවති රාජ්‍ය ආරක්ෂක අමාත්‍යාංශයෙන් ඉවත්කර අලුතින් පිහිටවූ නීතිය හා සාමය නම් අමාත්‍යාංශයක් යටතට පත් කිරීමට ආණ්ඩුව කටයුතු කර තිබේ. මෙම තීරණයට ආණ්ඩුව එළඹෙන අවස්ථාව වනවිට එක්සත් ජාතීන්ගේ මානව හිමිකම් කොමසාරිස්වරිය නවනිදන් පිල්ලේ මහත්මිය මෙරටට පැමිණීමට ඔන්න මෙන්න කියා තිබුණු අතර පානිය ජලය ඉල්ලු රතුපස්වල නිරායුධ ජනතාවට ආණ්ඩුව විසින් උණ්ඩයෙන් පිළිතුරු දී තිදෙනකු ඝාතනය කෙරී තිබිණි. මෙකි සිද්ධිය ද සමග, ගතවූ දෙවසර තුළ, නිරායුධව උද්ඝෝෂණවල නිරතව සිටි සිවිල් වැසියන් පස්දෙනකු ආරක්ෂක අංශ හෝ පොලිසිය මගින් කළාවූ වෙඩි තැබීම් මගින් ඝාතනයවිමේ කුප්‍රකට අතීතයකට ද ආණ්ඩුව හිමිකම් කියමින් සිටියේය. රතුපස්වල සිද්ධියේදී ආණ්ඩුව කියුවේ තුන්වන පාර්ශවයක් අදාළ වෙඩි තැබීම කළ බවය. කටුනායක නිදහස් වෙළෙද කලාපයේදී තම අයිතිවාසිකම් වෙනුවෙන් උද්ඝෝෂණය කළ රොෂේන් චානකගේ ඝාතනය ට සම්බන්ධ කිසිවෙකුත් මේතාක් නීතිය හමුවට පමුණුවා නැතැයිද, ඔහුගේ පවුලේ අයට සාධාරණයක් ඉටුනොවී යයි ද චානකගේ සහෝදරයා රතුපස්වල ඝාතන සිද්ධියේදී මාධ්‍ය හමුවේ අදහස් දක්වමින් කියා සිටියේය. ස්වාධීන පොලිස් කොමිසම ඇතුළු ස්වාධින කොමිෂන් හඳුන්වා දුන්නේ 17 වන ආණ්ඩුක්‍රම ව්‍යවස්ථා සංශෝදනය මගිනි. එකී කොමිෂන් මගින් හා ආණ්ඩුක්‍රම ව්‍යවස්ථා සංශෝධනය මගින් බලපොරොත්තු වුයේ මෙරටෙහි රාජ්‍ය යාන්ත්‍රනය නිර්දේශ පාලනික කිරීම සහ දේශපාලන බලපෑම් වෙතින් මුදවා ගැනීමය. යම් අඩුපාඩුවක් එම ව්‍යවස්ථා සංශෝදනයේ තිබිණි නම් එය නිවැරදිකර තවතවත් 17 වන ආණ්ඩුක්‍රම ව්‍යවස්ථාව ශක්තිමත් කිරීම වෙනුවට ආණ්ඩුව කළේ 18 වන ආණ්ඩුක්‍රම ව්‍යවස්ථාව ගෙනවිත් 17 වන ආණ්ඩුක්‍රම ව්‍යවස්ථාව මරා දැමීමය. ඩිව් ගුණසේකර අමාත්‍යවරයාගේ ප්‍රධානත්වයෙන් පත්කෙරුණු තේරිම්කාරක සභාවක් මගින් 17 වන සංශෝධනයේ අඩු ලුහුඬුකම් සොයාබලා එය ශක්තිමත් කිරීම සඳහා යෝජනා දැනටමත් සකස්කර ඇතත් එය තවමත් ජනාධිපතිවරයාගේ අවධානයට යොමු වී නැත. මානව හිමිකම් ආරක්ෂා කිරීමට නිසි පියවර නොගැනීම සම්බන්ධව පසුගිය වකවානුව තුළම වත්මන් ආණ්ඩුවට එරෙහිව ජාත්‍යන්තර වශයෙන් චෝදනා නැගුනු අතර ,එකී චෝදනා නොතකා තමන්ගේ ක්‍රියා පිළිවෙත එලෙසින්ම පවත්වාගෙන යාමේ ස්ථාවරයක පිහිටා ආණ්ඩුව කටයුතු කළේය. මෙරට මානව හිමිකම් නිසි ලෙස ආරක්ෂා කිරීමට අවශ්‍ය උපදේශන සහය ලබාදීමට ජාත්‍යන්තර වශයෙන් කෙරුණු යෝජනා ද ආණ්ඩුව විසින් අවතක්සේරු කළා පමණක් නොව එහිලා ආණ්ඩුව මෙරට ජනතාවට පෙන්වා දුන්නේ යුද්ධය ජයගත් තමන්ට එරෙහිව ජගත් ප්‍රජාව අත්වැල් බැඳගෙන ඇති බවය. අවසානයේදී පශ්චාත් යුද ශ්‍රී ලංකාව තවදුරටත් උණ්ඩයෙන් මෙල්ල කිරීමට තමන් සුදානම් බව කටුනායක සහ හලාවතදී කෙරුණු ප්‍රහාර, රතුපස්වල ප්‍රහාරය, වැලිකඩ බන්ධනාගාරයේ කෙරුණු ප්‍රහාර මගින් ආණ්ඩුව මගින් ප්‍රකට කළ අතර මේ කුප්‍රකට අතීතය පිරුවටයකින් වසා දැමීම සඳහා නවනීදන් පිල්ලේ මහත්මිය මෙරටට එන්නට ඔන්න මෙන්න කියා තිබියදී ශ්‍රී ලංකා පොලීසිය අලුතින් පිහිටවූ නීතිය හා සාමය නම් අමාත්‍යංශය යටතට පත්කරනු ලැබිය. අප දකින ආකාරයට එය ලෝකයාගේ ඇස්වලින් වසන්විමට පැස්බරා වැල්ලේ හිස සඟවා ගැනීමකට නොදෙවැනි වන්නකි. මෙරටෙහි නීතිය හා සාමය සැබෑ ලෙසම ආරක්ෂා කිරීමට ආණ්ඩුවට අවශ්‍ය වන්නේ නම් කළ යුත්තේ 17 වන ආණ්ඩුක්‍රම ව්‍යවස්ථාව යළි බලාත්මක කර පොලීසිය, රාජ්‍ය සේවය, අධිකරණය ද ඇතුළුව සමස්ත රාජ්‍ය යාන්ත්‍රනය දැනට හිරකරගෙන ඇති දේශපාලන දඬු අඬුවෙන් මුදා හැරීම මිස අනෙකක් නොවන බවද අවධාරණය කරන්නෙමු. එසේම නීතිපති දෙපාර්තමේන්තුව ජනාධිපතිවරයා යටතේ පවත්වාගෙන යමින් පොලීසිය වෙනත් නිලධාරියකු යටතට ගෙනඒමෙන් පමණක් යුක්තිය ,නිතිය හා සාධාරණය ඉටුනොවන බව රජයට පෙන්වා දිය යුතුව ඇත.", "URL": "https://sinhala.adaderana.lk/news.php?nid=36935", "Category": null, "Parent URL": null}