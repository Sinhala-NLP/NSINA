{"Source": "Adaderana", "Timestamp": "September 15, 2013 10:56 am", "Headline": "වයඹ සනත් - සුමල් ආධාරකරුවන් ගැටුම - 3ක් අත්අඩංගුවට", "News Content": "(හානි සිදුව ඇතැයි පැවසෙන වාහනය. ඡායා රූ - ජූඩ් සමන්ත) හලාවත, බංගදෙණියේදී සන්ධාන ආධාරකරුවන් දෙපිරිසක් අතර හටගත් ගැටුම සම්බන්ධයෙන් සැකපිට පුද්ගලයින් තිදෙනෙකු හලාවත පොලීසිය විසින් අත්අඩංගුවට ගෙන තිබේ. ඉකුත් 13 වැනි දින රාත්‍රීයේදී හලාවත - බංගදෙණියේදී මෙම පහරදීම සිදු වී තිබුණි. සිද්ධියෙන් 07 දෙනෙකු තුවාල ලබා මාරවිල මුලික රෝහලට ඇතුළත් කිරීමෙන් පසුව එක් අයෙකු කොළඹ ජාතික රෝහලට මාරුකර යවා ඇත. මාරවිල මුලික රෝහලේ ප්‍රතිකාර ලබමින් සිටි එක් තුවාල කරුවෙක් රෝහලෙන් පලාගොස් ඇති අතර අනෙක් තුවාලකරුවන් ප්‍රතිකාර ලැබීමෙන් පසුව රෝහලෙන් පිටව ගොස් ඇති බව අප වාර්තාකරු පවසයි. රෝහල් ගත කර ඇති අය අතර රජයේ සේවකයෙකුද වේ. වයඹ පළාත් සභාවට පුත්තලම දිස්ත්‍රික්කයෙන් එක්සත් ජනතා නිදහස් සන්ධානය යටතේ තරග කරන අපේක්ෂකයින් දෙදෙනෙකු වන සුමල් තිසේරා සහ සනත් නිශාන්ත පෙරේරාගේ ආධාරකරුවන් දෙපිරිසක් අතර මෙම ගැටුම හට ගෙන ඇත. තුවාල ලබා ඇත්තේ සුමල් තිසේරා මහතාගේ ආධාරකරුවන් පිරිසකි. මෙම සිද්ධියේදී වාහනයකටද අලාභ හානි සිදුවී ඇත. එම වාහනය රජයට අයත් එකක්ද යන්න සම්බන්ධයෙන් සොයා බලමින් සිටින බව ට්‍රාන්ස්පේරන්සි ඉන්ටර් නැෂනල් සහ කැෆේ සංවිධනය සඳහන් කරයි. වයඹ පලාත් සභාවට එක්සත් ජනතා නිදහස් සන්ධානයෙන් තරග කරන සනත් නිශාන්ත පෙරේරා මහතාගේ ආධාරකරුවන් තම ආධාරකරුවන්ට පහර දුන් බවට එම පක්ෂයේම අපෙක්ෂකයෙකු වන සුමල් තිසේරා මහතා චෝදනා කරයි. නමුත් තම ආධාරකරුවන් එවන් ගැටුමක් නිර්මාණය කරගෙන නොමැති බවත්,කිසියම් පුද්ගලික ආරවුලක් මත මෙම ගැටුම සිදුවී ඇති බවට තමන් විශ්වාස කරන්නේ යැයි මේ සම්බන්ධයෙන් විමසු විට සනත් නිශාන්ත පෙරේරා මහතා පැවසීය. කෙසේ වෙතත් මෙම සිද්ධියේදී වාහනයකටද අලාභ හානි සිදුවී ඇති බවත්,මෙම පහර දීම සිදුවී ඇත්තේ මැතිවරණ ප්‍රචාරක කටයුතු සිදු කරමින් සිටින බව පවසන නිසා අපේක්ෂකයෙකු නොමැතිව ප්‍රචාරක කටයුතු සිදු කරන්නේ කෙසේද යන්න සම්බන්ධයෙන් පරීක්ෂණයක් සිදු කරන ලෙස තමන් ඉල්ලා සිටිනේ යැයිද සනත් නිශාන්ත පෙරේරා මහතා කී බව අප වාර්තාකරු සඳහන් කළේය. පොලීසිය විසින් අත්අඩංගුවට ගෙන ඇති සැකකරුවන් හලාවත - කුමාරකට්ටුව පදිංචිකරුවන්ය. ඔවුන් හලාවත දිසා අධිකරණයට ඉදිරිපත් කිරීමට නියමිතය. වැඩිදුර පරීක්ෂණ පැවැත්වේ.", "URL": "https://sinhala.adaderana.lk/news.php?nid=37416", "Category": null, "Parent URL": null}