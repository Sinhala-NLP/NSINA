{"Source": "Adaderana", "Timestamp": "August 20, 2018 09:43 pm", "Headline": "ලංකාවේ විශ්ව විද්‍යාලයක් සතු විශාලතම සම්මන්ත්‍රණ ශාලාව රුහුණට", "News Content": "විශ්වවිද්‍යාලයක් සතු ශ්‍රී ලංකාවේ විශාලතම සම්මන්ත්‍රණ ශාලාව මේ මස ඉදිරි දින කිහිපය තුල දී රුහුණු විශ්ව විද්‍යාලය සතු විමට නියමිතය. රවීන්ද්‍රනාත් තාගෝර් අනුස්මරණ ශ්‍රවණාගාරය ලෙස නම් කර ඇති මෙම සම්මන්ත්‍රණ ශාලාව වර්ග මීටර් තුන්දහසක් පුරාවට පැතීරි පවතින බව වාර්තා වේ. ශ්‍රී ලංකා රජයේත් , විශ්ව විද්‍යාල ප්‍රතිපාදන කොමිෂන් සභාවෙත් සහ රුහුණු විශ්ව විද්‍යාලයේත් සංකල්පයකට අනුව නිර්මාණය වන මෙම සම්මන්ත්‍රණය ශාලාවේ සම්පුර්ණ වියදම ශ්‍රී ලංකා රුපියල් මිලියන 265ක් බව වාර්තා විය. මෙම සම්මන්ත්‍රණ ශාලාවේ ඉදිකිරීම් සහ තාක්ෂණික උපකරණ සඳහා වන සම්පූර්ණ වියදම ඉන්දියානු රජයේ ආධාර මත සිදුවන බවයි සඳහන් වේ. අංගසම්පුර්ණ නෘත්‍යශාලා පහසුකම්, ආලෝකකරණ පහසුකම් වලින් යුක්ත ප්‍රධාන ශාලාවේ 1500කට අධික පිරිසකට ආසන පහසුකම් සපයා ඇත. ලෝකයේ දැනට පවතින නවීනතම අධිතාක්ෂණික ශබ්ද පරිපාලන පද්ධතියකින් සම්මන්ත්‍රණ ශාලා පරිශ්‍රය සන්නද්ධව පවතී.", "URL": "https://sinhala.adaderana.lk/news.php?nid=94737", "Category": null, "Parent URL": null}