{"Source": "Adaderana", "Timestamp": "February 2, 2017 06:48 am", "Headline": "කැලණිවැලි මඟ දුම්රිය 3ක් අවලංගුයි", "News Content": "දුම්රිය පීලි පැනීමක් හේතුවෙන් කැලණිවැලි දුම්රිය මාර්ගයේ ධාවන කටයුතු වලට බාධා එල්ල වී තිබේ..දුම්රිය පාලක මැදිරිය සඳහන් කළේ අද(02) අළුයම අවිස්සාවේල්ල සිට කොළඹ බලා ධාවනය වෙමින් තිබූ දුම්රියක් අවිස්සාවේල්ල දුම්රිය ස්ථානය ආසන්නයේදී පීලි පැනීමට ලක්ව ඇති බවයි.මේ හේතුවෙන් අවිස්සාවේල්ල සිට කොළඹ බලා ධාවනය වීමට නියමිත දුම්රිය 03ක් අවලංගු කිරීමට සිදුව තිබේ. දුම්රිය පීලි ගත කිරීමේ කටයුතු ආරම්භ කර ඇති බව දුම්රිය පාලක මැදිරිය සඳහන් කළේය.මේ අතර මහනුවර සිට කොළඹ බලා ධාවනය වූ දුම්රියට සවි කර තිබූ එන්ජිමක් ගැලවීයාම සම්බන්ධයෙන් දුම්රිය දෙපාර්තමේන්තුව විශේෂ පරීක්ෂණයක් ආරම්භ කර තිබේ.දුම්රිය ගමනාගමන අධිකාරී විජය සමරසිංහ මහතා සඳහන් කළේ දුම්රිය සාමාන්‍යාධිකාරීවරයාගේ උපදෙස් පරිදි අදාළ පරීක්ෂණය ක්‍රියාත්මක බවයි.ඊයේ (01) පෙරවරුවේ මහනුවර සිට කොළඹ බලා ධාවනය වූ දුම්රියට, ක්‍රියා විරහිත දුම්රිය එන්ජිමක් ද සවි කර ධාවනය කිරීමට පියවර ගෙන තිබුණි.එහෙත් පිළිමතලාව සහ කඩුගන්නාව අතර දුම්රිය මාර්ගයේදී අදාළ දුම්රිය එන්ජිම දුම්රියෙන් වෙන්වී ඇති බව වාර්තා වෙයි.එම දුම්රිය එන්ජිම ගැලවී යාමට හේතුව මූලික පරීක්ෂණ වලින් අනතුරුව අනාවරණය කරගත හැකි බව විජය සමරසිංහ මහතා සඳහන් ක‍ළේය.මේ අතර කාර්මික දෝෂයක් හේතුවෙන් පුත්තලම සිට ගල්කිස්ස බලා ධාවනය වන දුම්රියේ ප්‍රමාදයක් සිදුව තිබේ.පුත්තලමෙන් අද අළුයම 4.45ට ගමන් ආරම්භ කළ දුම්රියේ එන්ජිම කාර්මික දෝෂයකට ලක්ව ඇති බව දුම්රිය ප්‍රධාන පාලක මැදිරිය සඳහන් කළේය.එම දුම්රිය මංගලඑළිය ප්‍රදේශයේදී නතර වී ඇති අතර එන්ජිම අලුත්වැඩියා කිරිමේ කටයුතු ආරම්භ කර තිබේ.කෙසේවෙතත් පුත්තලම - කොළඹ දුම්රිය මාර්ගයේ දුම්රිය ධාවනයට මෙමඟින් බාධා එල්ල වී නොමැති බව දුම්රිය පාලක මැදිරිය සඳහන් කළේය.", "URL": "https://sinhala.adaderana.lk/news.php?nid=68962", "Category": null, "Parent URL": null}