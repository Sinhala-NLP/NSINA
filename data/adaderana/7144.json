{"Source": "Adaderana", "Timestamp": "March 8, 2010 03:30 pm", "Headline": "නම දාන්න-නැත්නම් නාම යෝජනා ප්‍රතික්ෂේප කරන්න", "News Content": "මොණරාගල දිස්ත්‍රික් ‍එක්සත් ජාතික පක්ෂ නාමයෝජනා ලැයිස්තුවෙන් සිය නම ඉවත් කිරීමට එරෙහිව ඌව පළාත් සභා මන්ත්‍රි තිස්ස කුට්ටිආරච්චි මහතා ශ්‍රේෂ්ඨාධිකරණයට පෙත්සමක් ගොනු කර තිබේ. පෙත්සම ඉදිරිපත් කරමින් කුට්ටිආරච්චි මහතා ඉල්ලා සිටින්නේ එක්සත් ජාතික පක්ෂ මොණරාගල දිස්ත්‍රික් නාමයෝජනා ලැයිස්තුවට සිය නම ඇතුළත් කරන ලෙසයි. එසේ නොමැති නම් මොණරාගල දිස්ත්‍රික් එක්සත් ජාතික පක්ෂ නාමයෝජනා පත්‍රය ප්‍රතික්ෂේප කිරීමට මැතිවරණ කොමසාරිවරයාට නියෝගයක් නිකුත් කරන ලෙස හෙතෙම ඉල්ලා සිටියි. පෙත්සමින් මැතිවරණ කොමසාරිස්වරයා එක්සත් ජාතික පක්ෂ මොණරාගල දිස්ත්‍රික් නායක රංජිත් මද්දුමබණ්ඩාර මහතා ඇතුළු පුද්ගලයින් 46 දෙනෙකු වගඋත්තරකරුවන් ලෙස නම්කොට තිබේ. 2010 වසරේ මොණරාගල දිස්‍ත්‍රික් නාමයෝජනා පත්‍රයට සිය නම ඇතුළත්ව තිබුණ ද රංජිත් මද්දුමබණ්ඩාර මහතා විසින් නම ඉවත් කර ඒ සඳහා චමින්ද රත්නායක යන මහතාගේ නම ඇතුළත් කර ඇති බව පෙත්සමින් තිස්ස කුට්ටිආරච්චි මහතා පෙන්වා දෙයි. මෙය මුළුමණින්ම මැතිවරණ නීතියට පටහැනි ක්‍රියාවක් බව පෙත්සම්කරු පවසන අතර මේ සම්බන්ධ‍යෙන් පූර්ණ පරීක්ෂණයක් සිදුකරන ලෙස මැතිවරණ කොමසාරිස්වරයාට නියෝගයක් නිකුත් කරන ලෙස ද පෙත්සමින් ඉල්ලා තිබේ.", "URL": "https://sinhala.adaderana.lk/news.php?nid=7144", "Category": null, "Parent URL": null}