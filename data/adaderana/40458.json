{"Source": "Adaderana", "Timestamp": "January 19, 2014 11:31 am", "Headline": "මස් මාළු මත්පැන් නොකා නොබී සිටි උතුම් නිලධාරියා දැන් කූඩුවේ පොලු ගණන් කරනවා", "News Content": "පොලීසියේ සිටින දක්ෂ නිලධාරීන් නිරපරාදේ අත්අඩංගුවට ගැනීමට උවමනාවක් නැතැයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. අත්අඩංගුවට පත්ව සිටින වැල්ලම්පිටිය පොලීසියේ හිටපු පොලිස් ස්ථානාධිපතිවරයාට සෙත්පතා ආශිර්වාද පිංකමක් කොළොන්නාව සාලමුල්ල ශ්‍රී ආනන්දාරාමයේ දී ඊයේ පස්වරුවේ පැවැත්විණ. වැල්ලම්පිටිය හිටපු පොලිස් ස්ථානාධිපතිවරයාට නිදහස ලැබීම පිණිස ආශිර්වාද කරමින් අටවිසි බෝධි පූජාවක් මෙන්ම සත්‍යග්‍රහයක් ද එහිදී පවත්වනු ලැබීය. මත්කුඩු ළඟ තබාගැනීමේ චෝදනා මත අත්අඩංගුවට පත්ව සිටින වැල්ලම්පිටිය පොලිස් ස්ථානාධිපතිවරයා නිර්දෝෂී පුද්ගලයෙකු බව එහිදී අදහස් දැක්වු පූජ්‍ය සිටිනාමළුවේ වජිරසිරි හිමියන් ප්‍රකාශ කළේය. වැල්ලම්පිටිය හිටපු පොලිස් ස්ථානාධිපතිවරයා තමන් වහන්සේ විසින් වීදිය බණ්ඩාර ලෙස හඳුන්වන බවද ඔහු කුඩ්ඩන්ට, කුඩු මුදලාලිලාට එරෙහිව සටනක් කළ උතුම් මිනිසෙක් බවද කියා සිටි උන්වහන්සේ “මේ උතුම් මිනිහට දැන් හිරකූඩුවේ පොලු ගණන් කරන්න වෙලා” යනුවෙන්ද පැවසුවේය. උන්වහන්සේ එහිදී වැඩිදුරටත් මෙසේද කියා සිටියේය. “පහුගිය කාලයේ පොලිසියේ ස්ථානාධිපතිවරුන් හිටියා. මාසික වේතන ලබනවා කුඩු මුදලාලිලාගෙන්. කුඩු කාරයින්ගේ රූකඩයක් නොවිච්චි ඉතාමත්ම දැහැමි ජීවිතයක් අරගෙන ගියපු ඉතාමත්ම අහිංසක මනුස්සයෙක්. මස් මාළු කෑවේ නෑ මත්පැන් අරක්කු බිව්වේ නෑ. සිගරට් සුරුට්ටු බිව්වේ නෑ. ඒ තරම් උදාර මිනිහෙක්. එතුමාට කරන උතුම්ම උපහාරයක් ලෙසින් තමයි මේ පින්කම සිද්ධ කරන්නේ.” ඊයේ පැවැත් වූ මෙම ආශිර්වාද පිංකමට අදාළව වැල්ලම්පිටියේ හිටපු පොලිස් ස්ථානාධිපතිවරයා මත්ද්‍රව්‍ය ළඟ තබාගැනීමේ චෝදනාව මත අත්අඩංගුවට ගැනීම ගැන පොලිස් මාධ්‍ය ප්‍රකාශකවරයාගෙන් විමසීමක් කළේය. එහිදී ඔහු කියා සිටියේ පුද්ගලයින් දෙදෙනෙකුට තවත් තෙවැනි පාර්ශවයක් මගින් මත්කුඩු ලබාදුන් බවට ලැබුණු තොරතුරකට අනූව එකී පොලිස් ස්ථානාධිපතිවරයා අත්අඩංගුවට ගත් බවයි. දක්ෂ ලෙස වැඩ කරන පොලිස් නිලධාරීන් නිරපරාදේ අත්අඩංගුවට ගැනීමට හා ඔවුන් අධෛර්යමත් කිරීමට උවමනාවක් නැතැයි ද පැවසු අජිත් රෝහණ මහතා වෙනත් කිසිදු හේතුවක් එම නිලධාරීයා අත්අඩංගුවට ගැනීමට නොමැති බවද කියා සිටියේය.", "URL": "https://sinhala.adaderana.lk/news.php?nid=40458", "Category": null, "Parent URL": null}