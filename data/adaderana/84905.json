{"Source": "Adaderana", "Timestamp": "February 27, 2018 11:05 am", "Headline": " වෙන්නප්පුවේ ASP අල්ලස් ගද්දී මාට්ටු", "News Content": "රුපියල් 30,000 ක මුදලක් අල්ලස් වශයෙන් ලබා ගැනීමේ චෝදනාව මත වෙන්නප්පුව ප්‍රදේශය බාර සහකාර පොලිස් අධිකාරීවරයා අල්ලස් හා දූෂණ චෝදනා විමර්ශන කොමිෂන් සභාවේ නිලධාරීන් පිරිසක් විසින් අද දින අත්අඩංගුවට ගෙන තිබේ. වෙන්නප්පුව ප්‍රදේශයේ පවත්වා ගෙන යනු ලබන ආයුර්වේද සම්භාහන මධ්‍යස්ථානයක් කරදරයකින් තොරව ඉදිරියට පවත්වාගෙන යෑමට අවශ්‍ය සහාය ලබා දීම සඳහා එහි හිමිකාරියගෙන් රුපියල් 40,000 ක මුදලක් ඉල්ලා පසුව එය රුපියල් 30,000 ක් දක්වා අඩුකර රුපියල් 30,000 ක අල්ලස් මුදල ලබා ගන්නා අවස්ථාවේ දී සැකකරු අත්අඩංගුවට ගෙන ඇත. සැකකරු අදාළ අල්ලස් මුදල මීගමුව දිවුලපිටිය මාර්ගයේ දී ලබා ගන්නා අවස්ථාවේ දී මෙම අත්අඩංගුවට ගැනීම සිදු කරනු ලැබු බව අල්ලස් හා දූෂණ චෝදනා විමර්ශන කොමිෂන් සභාව පවසයි. මේ පිළිබඳ වැඩිදුර විමර්ශන සිදු කරමින් පවතින අතර විමර්ශනවලින් අනතුරුව සැකකරු මීගමුව මහේස්ත්‍රාත් අධිකරණයට ඉදිරිපත් කිරීමට නියමිතව තිබේ.", "URL": "https://sinhala.adaderana.lk/news.php?nid=84905", "Category": null, "Parent URL": null}