{"Source": "Adaderana", "Timestamp": "October 11, 2017 12:37 pm", "Headline": "විගණන පනත වෙනස් කිරිමේ ඉදිරි වැඩවලට අනුමැතිය", "News Content": "විගණන පනත් කෙටුම්පත සංශෝධනයට අදාළ ඉදිරි කටයුතු සඳහා කැබිනට් මණ්ඩලයේ අනුමැතිය හිමිව තිබේ. ජාතික විගණන පනත් කෙටුම්පත සම්බන්ධයෙන් මතුවී ඇති විවිධ අදහස් හා අනෙකුත් රටවල්වල පවතින නීතිමය තත්ත්වය සම්බන්ධයෙන් අවධානය යොමු කරමින් ඊට සුදුසු සංශෝධන නිර්දේශ කිරීම සඳහා විශේෂ කාර්යබාර අමාත්‍ය සරත් අමුණුගම මහතාගේ ප්‍රධානත්වයෙන් යුත් අනුකමිටුවක් පසුගිය 2017 අගෝස්තු මස 15 වන දින පත්කිරීමට අනුමැතිය හිමි විය. කෙසේ වෙතත් අමාත්‍ය අනුකමිටුවේ නිර්දේශ සහ අනෙකුත් නිරීක්ෂණවලට අදාළ වෙමින් විගණන සේවා කොමිෂන් සභාව විසින් වාර්තා කරනු ලබන අවස්ථාවක, යම් රජයේ නිලධාරීයෙකුගේ නොසැලකිල්ල, අවභාවිතය, වංචාව හෝ දූෂණය හේතුවෙන් රජයට සිදුවන යම් අලාභයක් අදාළ නිලධාරියාගෙන් අධිභාරයක් ලෙස අය කර ගැනීමේ බලතළ එම නිලධාරියා සේවය කරන ආයතනය අයත් වන අමාත්‍යාංශ ලේකම්වරයා වෙත පැවරී තිබේ. එවැනි අධිභාරයකට යටත් කෙරෙන යම් රාජ්‍ය නිලධාරියෙකු විසින් සිදු කරනු ලබන අභියාචන විමර්ශනය කිරීම සඳහා ස්ථාපිත කරනු ලැබීමට නියමිත අධිභාර අභියාචන කමිටුව සඳහා රාජ්‍ය පරිපාලනය සහ ඉංජිනේරු යන කේෂ්ත්‍රයන් නියෝජනය කරන තැනැත්තන් දෙදෙනෙකු ද ඇතුළත් කිරීම ආදී සංශෝධනයන් මෙයට අදාළ වෙනු ඇත.", "URL": "https://sinhala.adaderana.lk/news.php?nid=78599", "Category": null, "Parent URL": null}