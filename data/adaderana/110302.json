{"Source": "Adaderana", "Timestamp": "May 20, 2019 01:12 pm", "Headline": "තඹ කර්මාන්ත ශාලාවේ සේවකයින්ට ඇප ලැබීම ගැන හොයපු අතුරු වාර්තාව පොලිස් මූලස්ථානයට", "News Content": "වැල්ලම්පිටිය තඹ කර්මාන්ත ශාලාවේ සේවකයින් 09 දෙනා ඇපමත මුදාහැරීමට අදාළව වැල්ලම්පිටිය පොලීසිය කටයුතු කළ ආකාරය පිළිබඳ සකස් කළ අතුරු වාර්තාව පොලිස් මූලස්ථානය වෙත භාර දී තිබේ. අදාළ සිද්ධියේ සැකකරුවන් 09 දෙනාට ඇප ලබාදීමේදී වැල්ලම්පිටිය පොලිස් නිලධාරීන්ගෙන් දෝෂයක් සිදුවී ඇත්ද යන්න පිළිබඳව සෙවීම සඳහා පොලිස් විශේෂ විමර්ශන ඒකකය පසුගියදා පරීක්ෂණයක් ආරම්භ කළේය. වැල්ලම්පිටිය තඹ කර්මාන්ත ශාලවේ සේවකයින් නව දෙනාට ඇප ලබාදීම සම්බන්ධයෙන් පරීක්ෂණ පවත්වන පොලිස් මූලස්ථානයේ විශේෂ විමර්ශන ඒකකය මඟින් ඒ පිළිබඳව අතුරු වාර්තාවක් ඉදිරිපත් කිරීමෙන් පසුව වගකිවයුතු නිලධාරීන්ට දැඩි විනය ක්‍රියාමාර්ග ගන්නා බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පසුගිය දා පැවති මාධ්‍ය හමුවකට එක්වෙමින් කියා සිටියේය. කිතුනු දේවස්ථාන හා සුපිරි හෝටල් ඉලක්ක කරගනිමින් එල්ල වූ ත්‍රස්ත ප්‍රහාරවලට සම්බන්ධ දැයි සොයා බැලීම සඳහා වැල්ලම්පිටිය පොලීසිය මඟින් අත්අඩංගුවට ගෙන රිමාන්ඩ් භාරයට පත් කර සිටි සැකකරුවන් නව දෙනා ඇප මත මුදාහැරීමට කොළඹ මහේස්ත්‍රාත් අධිකරණය පසුගිය මැයි මස 6 වන දින නියම කළේය. මෙහිදී රිමාන්ඩ් භාරයේ පසුවන මුස්ලිම් ජාතික සැකකරුවන් නව දෙනා රුපියල් ලක්ෂ 5 බැගින් වූ ශරීර ඇප දෙකක් මත මුදා හල කොළඹ අතිරේක මහේස්ත්‍රාත් ප්‍රියන්ත ලියනගේ මහතා කරුප්පයියා රාජේන්ද්‍රන් අබ්දුල්ලා නමැති සැකකරු පරීක්ෂණවලට තවදුරටත් අවශ්‍ය බවට ප්‍රකාශ කරන හෙයින් ඔහු තව දුරටත් ලබන අද(20) දක්වා රිමාන්ඩ් භාරයේ තැබීමට නියම කළේය. වැල්ලම්පිටියේ පොලීසිය ඉකුත්දා අධිකරණයට වාවක් ඉදිරිපත් කරමින් සඳහන් කර සිටියේ කොළඹ shangarila හෝටලයේ මරාගෙන මැරෙන බෝම්බ ප්‍රහාරයක් එල්ල කළ සැකකරු සහ දෙමටගොඩ ප්‍රදේශයේ මරාගෙන මැරෙන ප්‍රහාරයකින් මියගිය කාන්තාවන් දෙදෙනාට අයත් කර්මාන්තශාලාවක් වැල්ලම්පිටිය අවිස්සාවේල්ල පාරේ පවතින බවයි.", "URL": "https://sinhala.adaderana.lk/news.php?nid=110302", "Category": null, "Parent URL": null}