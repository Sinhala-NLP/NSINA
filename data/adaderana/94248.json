{"Source": "Adaderana", "Timestamp": "August 11, 2018 01:23 pm", "Headline": "විභාගයට A ගන්න ගිය සිසුවිය අවුරුදු දෙක හමාරක් දූෂණය කළ ගුරුවරයෙක් අත්අඩංගුවට", "News Content": "ගණිත විෂයට “ඒ“ සමාර්ථ ලබා ගැනීමට හැකියාව ලැබෙන පරිදි උගන්වන බව පවසා වසර දෙක හමාරක සිට පාසල් දැරියක් දූෂණය කළ උපකාරක පන්ති ගුරුවරයෙකු අද(11) දහවල් බණ්ඩාරගම පොලීසිය විසින් අත්අඩංගුවට ගෙන තිබේ. දැරියගේ සහෝදරයාට ඇති වු සැකයක් මත මෙම දැරියගෙන කරන ලද ප්‍රශ්න කිරීමේ දී මේ බව අනාවරණය කර ගෙන තිබේ. දැරිය පමණක් බණ්ඩාරගම නගරයේ, උපකාරක පන්තියට ගෙන්වා එහි දොර වසා පළමු වරට දූෂණය කිරීමෙන් එදින සිට වරින් වර දැරිය සමඟ සැකකාර ගුරුවරයා ලිංගිකව හැසිරී ඇති බව පොලීසිය විසින් සිදු කළ පරීක්ෂණවලින් හෙළි වී තිබේ. ඒ සෑම අවස්ථාවකම දැරිය ගැබ් ගැනීම වැළැක්වීම සඳහා දැරියට පෙති වර්ගයක් ලබා දී ඇති බව ද පොලීසිය පවසයි. අත්අඩංගුවට ගත් සැකකරුගේ නීතියානූකූල බිරිඳ විදුහල්පතිනියක් බව අනාවරණ වී තිබේ. එසේ වුවද සැකකරු ඔහුට වඩා වසර 20 ක් බාල ගුරුවරියක් සමඟ පවුල් ජීවිතය ගත කරන බවට ද ප්‍රශ්න කිරීමේ දී අනාවරණය වී ඇත. සැකකරු වයස 52 ක් වු කයිකාවල ප්‍රදේශයේ පදිංචිකරුවෙකි.", "URL": "https://sinhala.adaderana.lk/news.php?nid=94248", "Category": null, "Parent URL": null}