{"Source": "Adaderana", "Timestamp": "December 9, 2017 07:14 pm", "Headline": "අක්ෂි සැත්කම් රෝගීන් සංඛ්‍යාව අවම කිරීමට වැඩපිළිවෙළක්", "News Content": "අක්ෂි සැත්කම් රෝගීන් සංඛ්‍යාව අවම කිරීමට වැඩපිළිවෙළක් ආරම්භ කර ඇති බව සෞඛ්‍ය අමාත්‍ය රාජිත සේනාරත්න මහතා පවසයි. නොමිලේ අක්ෂි සැත්කම් සිදු කර ගැනීම සඳහා පැමි‍ණෙන රෝගීන්ගේ සංඛ්‍යාව දිනෙන් දින ඉහළ ගොස් ඇති බැවින් එය අවම කිරීමට රජයේ රෝහල්වල පස්වරු 04.00 න් පසුව ද සැත්කම් සිදු කිරීමට කටයුතු යොදා ඇති බව අමාත්‍යවරයා සඳහන් කළේය. අක්ෂි රෝහලේදී පැවති අක්ෂි ආබාධ සහිත වයෝවෘද්ධ පුද්ගලයින් 160කට සැත්කම් සිදු කිරීමේ සමාරම්භක අවස්ථාවට එක්වෙමින් අමාත්‍යවරයා මෙම අදහස් පළ කර තිබේ. එමෙන්ම විශ්‍රාමික ශල්‍ය වෛද්‍යවරුන් යොදා ගනිමින් ශ්‍රී ජයවර්ධනපුර රෝහලේ සහ නෙවිල් ප්‍රනාන්දු රෝහලේදීද අක්ෂි සැත්කම් සිදු කිරීමට කටයුතු යොදා ඇති බව අමාත්‍යවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=81269", "Category": null, "Parent URL": null}