{"Source": "Adaderana", "Timestamp": "March 15, 2013 12:44 pm", "Headline": "හර්ෂගෙන් බොදුබල සේනාවට ආරාධනයක්", "News Content": "කොළඹ කැසිනෝ 9 කින් ලියාපදිංචි කර ඇත්තේ 5ක් බවත් ඉතිරි 4 ලියාපදිංචි කිරීමක් හෝ ඒවායෙන් බදු අයකිරීමක් සිදුනොවන බවත් එක්සත් ජාතික පක්ෂ පාර්ලිමේන්තු මන්ත්‍රී ආචාර්ය හර්ෂ ද සිල්වා මහතා පවසයි. ජනතාව මත බදු පිට බදු ගසන ආණ්ඩුව මෙවැනි මහා පරිමාණ සුදුපොළවල් බදු ගැසීමකින් තොරව පවත්වාගෙන යාමට ඉඩ ලබාදී ඇති බව ඔහු පෙන්වාදෙයි. “ඔට්ටු ඇල්ලීම හා සූදු බදු පනත“ යටතේ සාමාන්‍ය ක්‍රමවේදය වන්නේ ඒවා සඳහා සියයට 5ක බද්දක් පැනවීම බව ඔහු කියයි. කෙසේ වුවද කැසිනෝ 4ක් ලියාපදිංචි කිරීම කෙසේ වෙතත් බදු නොමැතිව පවත්වාගෙන යාමට ඉඩදීමත් කොළඹ නගරයේ පාරවල් දෙපස ඇති මේවා ආණ්ඩුවේ දෑසට නොපෙනීමත් ගැටලුවක් බවත් මන්ත්‍රීවරයා සඳහන් කරයි. ඒ අනුව මෙවැනි කැසිනෝ මධ්‍යස්ථාන සම්බන්ධයෙන් පියවරක් ගැනීමට බොදුබල සේනා සංවිධානයට ආරාධනා කරන බව හෙතෙම කියයි. මෙවැනි මධ්‍යස්ථාන ඉවත් කිරීමට පෙරමුණට පැමිණෙන ලෙස ඔහු අද (15) පෙරවරුවේ පැවැති මාධ්‍ය හමුවකදී එම සංවිධානයෙන් ඉල්ලීමක් ද කළේය. මේ අතර එම මාධ්‍ය හමුවට සහභාගි වූ එජාප මන්ත්‍රී එරාන් වික්‍රමරත්න මහතා රජය කාන්තාවන් සම්බන්ධයෙන් දරණ ස්ථාවරය ගැන අදහස් දැක්වුවේය. කාන්තා කටයුතු අමාත්‍යංශයේ මුල් පුටුව කාන්තාවකට පැවරීම සුදුසු නැතැයි එහි වත්මන් විෂයභාර අමාත්‍ය තිස්ස කරලියද්ද මහතා ඉකුත් දිනක කළ ප්‍රකාශය ඉල්ලා අස්කර ගන්නා ලෙස එහිදී මන්ත්‍රීවරයා ඉල්ලීමක් කළේය. සියයට 52ක් වන මෙරට කාන්තාවන් සම්බන්ධයෙන් ආණ්ඩුව දරණ ස්ථාවරය එම ප්‍රකාශයෙන් පැහැදිලි වන බවත් ඒ අනුව අදාළ ප්‍රකාශය වහා ඉවත් කර ගන්නා ලෙසත් මන්ත්‍රීවරයා ඉල්ලා සිටියේය.", "URL": "https://sinhala.adaderana.lk/news.php?nid=32435", "Category": null, "Parent URL": null}