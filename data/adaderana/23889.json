{"Source": "Adaderana", "Timestamp": "April 29, 2012 02:05 pm", "Headline": "හෙද ව්‍යවස්ථාව මර උගුලක්-හෙද සංගමයෙන් රතු එළියක්", "News Content": "හෙද ව්‍යවස්ථාව හේතුවෙන් මේ වන විට ගැටලු රැසක් උද්ගත වී ඇති බව සමස්ත ලංකා හෙද සංගමය පවසයි. හෙද ව්‍යවස්ථාව හේතුවෙන් හෙද හෙදියන්ට නොයෙක් පීඩාවන්ට පත්වන්නට සිදුව ඇති බැවින් එය සංශෝධනය කරන ලෙස අවස්ථා කිහිපයකදීම ඉල්ලා සිටි බව එහි සභාපති එස්.බි.මැදිවත්ත මහතා සඳහන් කළේය. එහෙත් එකී ඉල්ලීම් වලට කන්දීම වෙනුවට මේවන විට හෙද ව්‍යවස්ථාව කොටස් වශයෙන් ක්‍රියාත්මක කිරීම ආරම්භ කර ඇති බවටත්,ඒ තුළින් හෙද සේවාවේ ඇතැම් උසස්වීම් සඳහා අත්තනෝමතික විභාග පවත්වමින් සිටින බවටත් හෙතෙම චෝදනා කරයි. මේ හේතුවෙන් හෙද සේවාව මේවන විට බිඳවැටීමකට ලක්වෙමින් පවතින බව ඔහු සඳහන් කළේය. මේ පිළිබඳ සෞඛ්‍ය අමාත්‍යවරයා ප්‍රමුඛ බලධාරීන්ට දිගින් දිගටම කරුණු දක්වා ඇතත් මේවන තෙක් සාධාරණ විසඳුමක් ලැබී නොමැති බවත්,එබැවින් ඒ සම්බන්ධයෙන් ඉදිරියේදී දැවැන්ත ක්‍රියාමාර්ගයක් ගැනීමට සිදුවනු ඇති බවත් ඔහු අද දෙරණට කියා සිටියේය.", "URL": "https://sinhala.adaderana.lk/news.php?nid=23889", "Category": null, "Parent URL": null}