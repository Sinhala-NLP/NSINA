{"Source": "Adaderana", "Timestamp": "January 5, 2014 12:57 pm", "Headline": "එස්.බීගේ අයට ජනපති පොදුසමාව දුන්නා නම් අපිටත් ඕනෑ - බෝගම්බර රැඳවියෝ කියති", "News Content": "බෝගම්බර බන්ධනාගාරයේ වහලය මතට නැග විරෝධතාවයේ නිරතව සිටින සිරකරුවන්ගේ ගැටලුව පිළිබඳ බන්ධනාගාර කොමසාරිස් ජනරාල්වරයා සමඟ සාකච්ජාවක් පවත්වා තිබේ. මාස 03ක කාලයක් තුළ අදාළ ගැටලුවට විසඳුම් ලබා දෙන බව එහිදී බන්ධනාගාර කොමසාරිස් ජෙනරාල්වරයා පොරොන්දුවී ඇති බව සඳහන්ය. කෙසේ වෙතත් එය නොතකා රැඳවියන් 30 දෙනෙකු පමණ තවදුරටත් බන්ධනාගාර වහලය මත නැගී විරෝධතා‍වයේ නිරතවී සිටින බව වාර්තා වේ. ජීවිතාන්තය දක්වා සිරදඬුවම් නියම වූ හා මරණ දඬුවම නියම වූ රැඳවියන් පිරිසක් පෙරේදා සිට එහි වහල මතට නැග මෙලෙස විරෝධතාවයක නිරත වන්නේ තමන්ට ලබාදී ඇති දඬුවම ලිහිල් කරන ලෙස ඉල්ලාය. මේ අතර රැඳවියන් පැවසුවේ එස්.බී දිසානායක අමාත්‍යවරයාට හිතවත් පුද්ගලයින් 05 දෙනෙකුට ජනාධිපති පොදු සමාව ලබාදුන් ආකාරයට තමන්ට ද නිදහස ලබා දෙන ලෙසයි. මේ සම්බන්ධයෙන් එස්.බී දිසානායක අමාත්‍යවරයා මෙසේ කියයි. “ඒ කාරණයේ කොටසක් සත්‍යයක්. ඒක තමයි වලපනේ කොටඹේ සිද්ධ වෙච්චි මිනී මරුම් වැලක් සම්බන්ධව වලපනේ අපේ ඒ කාලයේ හිටපු ශ්‍රී ලංකා නිදහස් පක්ෂ සංවිධායක තුමා, ඒ වගේම ශ්‍රී ලංකා නිදහස් පක්ෂ ආසන බලමණ්ඩලයේ ලේකම් තුමා, ‍ ඒ වගේම ශ්‍රී ලංකා නිදහස් පක්ෂ ගුරු සංගමයේ ලේකම් තුමා, තරුණ සම්මේලනයේ සභාපතිතුමා, මේ වගේ පිරිසකට එරෙහිව නඩුවක් දාලා මේ අයට විරුද්ධව සාක්ෂි හදලා මේ අයට පක්ෂව සාක්ෂි ඉදිරිපත් කරන්නත් සාක්ෂි දෙන්නත් ඇත්ත කාරණය කියන්න ආපු අය මරලා මේ නඩුව ඉතාම කෘතීම විදියට නුවරඑළියෙන් කොළඹට අරගෙන ගිහිල්ලා කොළඹ අධිකරණයේදී ඔප්පු කරා ඒ අපේ ශ්‍රී ලංකා නිදහස් පාක්ෂිකයෝ 5 දෙනා මේ මරණවලට වගකිව යුතුයි කියලා. ඒ අනූව උසාවිය ඒ අයට මරණීය දණ්ඩනය නියම කළා. ඒ පිළිබඳව අපි විශේෂ සමාව ඉල්ලීමේ වැඩපිළි‍ෙවළක් ක්‍රියාත්මක කරලා ඒ පිළිබඳව දැනට ඒ අයට අපි ඒ මරණ දඬුවම ජීවිතාන්තය දක්වා සිර දඬුවමක් හැටියට අඩුකරගෙන තියෙනවා ජනාධිපතිතුමාට කියලා. මේ අයට සමාව ඉල්ලුවේ මේ එස්.බී. දිසානායක කියන පුද්ගලයා හැටියට මම.”", "URL": "https://sinhala.adaderana.lk/news.php?nid=40109", "Category": null, "Parent URL": null}