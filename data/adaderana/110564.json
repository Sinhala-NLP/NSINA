{"Source": "Adaderana", "Timestamp": "May 24, 2019 09:56 am", "Headline": " රත්නපුර බස් රථ අනතුරක්-කුඩා දරුවන් 3ක් ඇතුළු 20 ක් රෝහලට", "News Content": "රත්නපුර ගොඩකවෙල ප්‍රදේශයේදී සිදුවූ බස් රථ අනතුරකින් පුද්ගලයින් 20දෙනෙකු තුවාල ලබා රෝහල් ගත කර තිබේ. රත්නපුර ඇඹිලිපිටිය ප්‍රධාන මාර්ගයේ ගොඩකවෙල ගලහිටිය ප්‍රදේශයේදී ඊයේ(23) රාත්‍රි 8ට පමණ මෙම අනතුර සිදුව තිබේ. අවිස්සාවේල්ල ප්‍රදේශයේ පැවති මංගල උත්සවයකට ගොස් ආපසු එමින් සිටි මාතර හක්මන ප්‍රදේශයේ පදිංචිකරුවන් පිරිසක් රැගත් බස් රථය මාර්ග අසල නවතා තිබූ කන්ටේනර් රථයක ගැටී මෙලෙස අනතුරට ලක්විය. අනතුරින් තුවාල ලැබූ පුද්ගලයින් 20දෙනෙකු ගොඩකවෙල ප්‍රාදේශීය රෝහලට සහ කහවත්ත මූලික රෝහලට ඇතුළත් කර ඇති අතර තුවාල ලැබූවන් අතර කාන්තාවන් 11දෙනෙකු සහ කුඩා දරුවන් තිදෙනෙකුද වෙයි. මේ අතර, හොරණ කුඹුක වලව්හන්දිය ප්‍රදේශයේදී ඊයේ පස්වරුවේ ත්‍රීරෝදරථයක් සහ බස් රථයක් මුහුණට මුහුණ ගැටීමෙන් ත්‍රීරෝදරථයේ රියදුරු බරපතල තුවාල ලබා කළුබෝවිල ශික්ෂණ රෝහලට ඇතුළත් කර තිබේ. හොරණ සිට කහතුඩුව බලා ගමන්ගත් ත්‍රීරෝදරථය ඉදිරියෙන් පැමිණි බස් රථයේ ගැටී අනතුර සිදුව ඇති අතර මොරගහහේන පොලිසිය සිද්ධිය සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=110564", "Category": null, "Parent URL": null}