{"Source": "Adaderana", "Timestamp": "February 20, 2013 12:28 pm", "Headline": "ඇසුරුම් නැතැයි ලොරි 9 ට එරෙහිව නීතිය ක්‍රියාත්මක වෙයි", "News Content": "නියමිත ඇසුරුම් නොමැතිව එළවළු ප්‍රවාහනය කළ ලොරි 9 ට එරෙහිව නීතිය ක්‍රියාත්මක කිරීමට පියවර ගෙන තිබේ. අද (20) අලුයම හයිලෙවෙල් මාර්ගයේ අවිස්සාවේල්ල, පුවක්පිටිය මාර්ග බාධකයේ දී අදාළ ලොරි පොලිස් භාරයට ගෙන ඇති බව සඳහන්ය. මේ වනවිට එළවළු ප්‍රවාහනය සඳහා සමූපකාර හා අභ්‍යත්තර වෙළඳ කටයුතු අමාත්‍යංශය මගින් එළවළු කූඩ අනිවාර්ය කර තිබේ. එහෙත් ඇතැම් එළවළු ප්‍රවාහනකරුවන් නියමිත ඇසුරුම් නොමැතිව තවමත් එළවළු ප්‍රවාහනය කරන බව වාර්තා වේ. ඒ අනුව සිදුකළ වැටලීමක දී මෙම එළවළු ලොරි පොලිස් භාරයට ගෙන ඇති බව සඳහන්ය. මෙම එළවළු ලොරි වැලිමඩ, දඹුල්ල, නුවරඑළිය සහ බදුල්ල වැනි ප්‍රදේශවල සිට කොළඹට ප්‍රවාහනය කර ඇති බව පොලීසිය පැවසීය.", "URL": "https://sinhala.adaderana.lk/news.php?nid=31791", "Category": null, "Parent URL": null}