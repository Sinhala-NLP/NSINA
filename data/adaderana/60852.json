{"Source": "Adaderana", "Timestamp": "June 7, 2016 09:29 am", "Headline": " රට තුළ පවතින්නේ පොලිස් පාලනයක්", "News Content": "මේ දිනවල සියල්ලන්ටම මතුව ඇති ගැටළුව වන්නේ තමන් ශ්‍රී ලංකා නිදහස් පක්ෂයේ දෙවනියා වනවාද යන්න බවත්, තමන්ට දෙවනියා මෙන්ම පළමුවැනියා වීමටත් හැකි බව හිටපු ආරක්ෂක ලේකම් ගෝඨාභය රාජපක්ෂ මහතා පවසයි.නමුත් තමන්ට අවශ්‍ය වන්නේ පළමුවැනියා හෝ දෙවනියා වීමට නොව තම ප්‍රතිපත්තියට ගරු කරමින් ඉදිරියට ගමන් කිරීමට බව ඔහු පෙන්වා දෙයි.එමෙන්ම වර්තමානයේ රට තුළ පොලිස් පාලනයක් පවතින බවද හිටපු ආරක්ෂක ලේකම් ගෝඨාභය රාජපක්ෂ මහතා පවසයි.ඔහු පෙන්වා දෙන්නේ ජනතාව බලාපොරොත්තු වූ වෙනස වත්මන් ආණ්ඩුව තුළින් සිදුව නොමැති බවයි.කොළඹ පැවති උත්සවයකට එක්වෙමින් ගෝඨාභය රාජපක්ෂ මහතා මෙම අදහස් පළ කළේය.එමෙන්ම ඒ මහතා ප්‍රකාශකර සිටියේ බැසිල් රාජපක්ෂ මහතා තුන්වෙනි වතාවටත් අත්අඩංගුවට ගෙන ඇති බවත්, කවුරුන් අත්අඩංගුවට ගනු ලැබුවද ඊට මුහුණ දීමට අවශ්‍ය චිත්ත ධෛර්ය තමන්ට ඇති බවයි.එමෙන්ම ඒ මහතා වැඩිදුරටත් කියා සිටියේ රටට ආදරය කරමින්, ඒකීය රාජ්‍යයක් යටතේ රටේ ස්වෛරීභාවය ආරක්ෂා කරමින්, රට ආරක්ෂා කළ රණවිරුවන් ආරක්ෂා කරමින්, ඉදිරියට යන ඕනෑම කෙනෙකුට තමන් සහයෝගය දෙන බවයි.මේ අතර ශ්‍රී ලංකා නිදහස් පක්ෂයේ නියෝජ්‍ය නායක තනතුර සඳහා ගෝඨාභය රාජපක්ෂ මහතාගේ නම යෝජනා කරන බවට අමාත්‍ය ඩබ්ලිව්.ඩි.ජේ.සෙනෙවිරත්න මහතා සිදුකළ ප්‍රකාශය පිළිබඳ මේ වන විට විවිධ අදහස් පළ වෙමින් පවතියි.ශ්‍රී ලංකා නිදහස් පක්ෂයේ මහලේකම් අමාත්‍ය දුමින්ද දිසානායක මහතා සඳහන් කළේ මෙතෙක් ඒ පිළිබඳව කිසිදු යෝජනාවක් ඉදිරිපත් වී නොමැති බවයි.කෙසේවෙතත් ඉදිරියේ දී ශ්‍රී ලංකා නිදහස් පක්ෂයට අදාළ යෝජනාව සිදුකරන බව අමාත්‍ය ඩබ්ලිව්.ඩි.ජේ.සෙනෙවිරත්න මහතා ඊයේ(06) පැවති මාධ්‍ය හමුවකදී ප්‍රකාශ කර තිබේ.කෙසේවෙතත් රාජපක්ෂවරුන් සමග වැඩකිරීමට තමන් සූදානම් නොමැති බවට ජනාධිපතිවරයා ප්‍රකාශ කළ බව ඊයේ රාත්‍රී පැවති ආණ්ඩු පක්ෂයේ මන්ත්‍රී කණ්ඩායම් රැස්වීමෙන් අනතුරුව මාධ්‍ය වෙත අදහස් දක්වමින් අමාත්‍ය රාජිත සේනාරත්න මහතා සඳහන් කළේය.", "URL": "https://sinhala.adaderana.lk/news.php?nid=60852", "Category": null, "Parent URL": null}