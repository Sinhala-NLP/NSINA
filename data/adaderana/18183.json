{"Source": "Adaderana", "Timestamp": "August 20, 2011 09:21 am", "Headline": "මදුරු දඟරයක් ගන්න ගිය කොස්තාපල්ට ගම්වැසියන් පහරදීලා", "News Content": "කල්පිටිය ප‍්‍රදේශයේදී ගම්වැසියන් පිරිසක් පහරදීමෙන් පොලිස් කොස්තාපල්වරයෙකු තුවාල ලබා තිබේ. අදාළ පොලිස් කොස්තාපල්වරයා ප‍්‍රදේශයේ විභාග මධ්‍යස්ථානයක රාජකාරි සඳහා යොදවා සිටි කල්පිටිය පොලිසියට අනුයුක්තව සේවය කළ පොලිස් නිලධාරියෙකු බව සඳහන්ය. ඊයේ(18) රාතී‍්‍ර මොහු මදුරු දඟරයක් මිලදී ගැනීම සඳහා වෙළෙඳසැලකට ගිය අවස්ථාවේදී පුද්ගලයින් පිරිසක් මෙම පහරදීම සිදු කර ඇති බව කල්පිටිය පොලිසිය පවසයි. පහරකෑමට ලක් වූ පොලිස් කොස්තාපල්වරයා පුත්තලම රෝහලට ඇතුළත් කර තිබේ. මදුරු දඟරය මිලදි ගැනීම සඳහා අදාළ පොලිස් නිලධාරියා වෙළෙඳසැලේ දොරටුවට තට්ටු කරන අවස්ථාවේදී කලබල වූ ප‍්‍රදේශවාසීන් පිරිසක් මෙසේ පහර දී ඇති බව වාර්තා වේ. කල්පිටිය පොලිසිය මෙම පහරදීම සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=18183", "Category": null, "Parent URL": null}