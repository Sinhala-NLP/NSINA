{"Source": "Adaderana", "Timestamp": "June 9, 2016 11:45 am", "Headline": "මහේස්ත්‍රාත් උසාවියේ නඩුව අවසන්!", "News Content": "බලපත්‍ර නොමැතිව අලි පැටවෙකු ළඟ තබාගැනීම සම්බන්ධයෙන් පූජ්‍ය උඩුවේ ධම්මාලෝක හිමිට එරෙහිව කොළඹ මහේස්ත්‍රාත් අධිකරණය හමුවේ පැවති නඩු කටයුතු අවසන් කිරීමට කොළඹ අතිරේක මහේස්ත්‍රාත් නිශාන්ත පීරිස් මහතා තීන්දු කර තිබේ.අපරාධ පරීක්ෂණ දෙපාර්තමේන්තුව සිදුකළ කරුණු දැක්වීමක් සැලකිල්ලට ගත් අතිරේක මහේස්ත්‍රාත්වරයා මෙම තීන්දුව ලබාදී ඇති බව සඳහන්ය.බලපත්‍ර නොමැතිව අලි පැටවෙකු ලඟ තබාගැනීම සම්බන්ධයෙන් උඩුවේ ධම්මාලෝක හිමියන්ට එරෙහිව මහාධිකරණය හමුවේ අධි චෝදනා ගොනු කර ඇති බව අපරාධ පරීක්ෂණ දෙපාර්තමේන්තුව අධිකරණය හමුවේ ප්‍රකාශ කර තිබේ.එමෙන්ම උන්වහන්සේට මේ මස 20 වනදා මහාධිකරණය හමුවේ පෙනී සිටින ලෙස දන්වා සිතාසි නිකුත් කර ඇති බව අපරාධ පරීක්ෂණ දෙපාර්තමේන්තුව මහේස්ත්‍රාත් අධිකරණයට දැනුම් දී ඇත.ඒ අනුව ධම්මාලෝක හිමිට එරෙහිව මහේස්ත්‍රාත් අධිකරණයේ පවතින නඩු කටයුතු අවසන් කිරීමට නියම කළ අතිරේක මහේස්ත්‍රාත්වරයා උන්වහන්සේට මහාධිකරණය හමුවේ පෙනී සිටින ලෙස දැනුම් දුන් බව අද දෙරණ අධිකරණ වාර්තාකරු පැවසුවේය.", "URL": "https://sinhala.adaderana.lk/news.php?nid=60929", "Category": null, "Parent URL": null}