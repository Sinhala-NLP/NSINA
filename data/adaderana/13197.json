{"Source": "Adaderana", "Timestamp": "January 1, 2011 11:28 am", "Headline": "උගත් පාඩම් හා සංහිඳියා කොමිසම මන්නාරමට යයි", "News Content": "උගත් පාඩම් හා සංහිඳියා කොමිසම මන්නාරම ප්‍රදේශයට ගොස් ජනතාවගේ සාක්ෂි සටහන් කරගැනීමට තීරණය කර තිබේ. මේ යටතේ අදාළ කොමිසම ජනවාරි මස 8 සහ 9 යන දෙදින තුළ මන්නාරමේ ප්‍රදේශ කිහිපයක රැස්වී සාක්ෂි සටහන් කරගැනීමට නියමිතය. ඒ අනුව මන්නාරම, මාන්තෙයි, මඩු යන ප්‍රදේශවල ප්‍රාදේශීය කාර්යාලයන්හි දී එම සාක්ෂි සටහන් කරගැනීම සිදුවනු ඇත. එදින මන්නාරම ප්‍රදේශයේ ජනතාවට සහ සිවිල් සංවිධානවලට සාක්ෂි ඉදිරිපත් කිරීමට අවස්ථාව උදාවන බව උගත් පාඩම් හා සංහිඳියා කොමිසමේ ප්‍රකාශකයෙකු සඳහන් කළේය. ජනාධිපති මහින්ද රාජපක්ෂ මහතා ‍විසින් පත්කර ඇති මෙම කොමිසමේ සභාපතිවරයා ලෙස හිටපු නීතිපති සී. ආර්. ද සිල්වා මහතා කටයුතු කරයි.", "URL": "https://sinhala.adaderana.lk/news.php?nid=13197", "Category": null, "Parent URL": null}