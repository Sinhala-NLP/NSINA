{"Source": "Adaderana", "Timestamp": "September 12, 2018 03:23 pm", "Headline": "පෞද්ගලික ආරවුලක් දුර යයි-පුද්ගලයින් 4ක් රෝහලට", "News Content": "මුලතිව්, පුදුකුඩිඉරිප්පු මරදමඩු වැව ප්‍රදේශයේ සිදුවු වෙඩි තැබීමකින් හා පහරදීමකින් පුද්ගලයින් සිව් දෙනෙකු තුවාල ලබා ඇති බව පුදුකුඩිඉරිප්පු පොලීසිය පවසයි. ඊයේ(11) රාත්‍රියේ මෙය සිදුව ඇති පොලීසිය පැවසූවේ පෞද්ගලික ආරවුලක් මත නිවසක් වෙත කඩා වැදුණු පිරිසක් කඩු වලින් අදාළ නිවැසියන් වෙත පහරදී ඇති අතර, එහිදි නිවසේ සිටි පුද්ගලයෙකු කොටන තුවක්කුවකින් වෙඩි තැබීම සිදුකොට ඇති බවයි. කැපුම් තුවාල හේතුවෙන් පුද්ගලයින් තිදෙනෙකු හා වෙඩි තැබීමෙන් පුද්ගලයෙකු තුවාල ලබා ඇති බවද පොලීසිය සඳහන් කළේය. තුවාලකරුවන් මුලතිව් රෝහලට ඇතුළත් කොට ඇති අතර, වෙඩි වැදීමට ලක්වු පුද්ගලයා අනුරාධපුර රෝහලට ඇතුළත් කොට ඇති බවද පොලීසිය පැවසීය. සිද්ධිය සම්බන්ධයෙන් දෙපාර්ශවයෙන් පුද්ගලයෙකු බැගින් පුද්ගලයින් දෙදෙනෙකු මේ වන විට අත්අඩංගුවට ගෙන ඇති බව වාර්තා වෙයි. සැකකරුවන් සතුව තිබු කඩුවක්, කොටන තුවක්කුවක්, යතුරුපැදියක්ද අත්අඩංගුවට ගෙන ඇති බව පොලීසිය පැවසීය. සිද්ධිය සම්බන්ධයෙන් පුදුකුඩිඉරිප්පු පොලීසිය වැඩිදුර පරීක්ෂණ මෙහෙයවයි. (වව්නියාව-මාධව කුළසූරිය)", "URL": "https://sinhala.adaderana.lk/news.php?nid=95988", "Category": null, "Parent URL": null}