{"Source": "Adaderana", "Timestamp": "June 8, 2013 12:47 pm", "Headline": "ගුවන් හා නාවික හමුදාව ධීවර ජීවිත 6ක් බේරති", "News Content": "විපතට පත් ධීවරයින් බේරාගැනීම සඳහා නාවික හමුදාව හා ගුවන් හමුදාව මෙහෙයුම් ඇරඹීමෙන් පසු මේවන විට ධීවරයින් 06 දෙනෙකු ඔවුන් විසින් බේරාගෙන තිබේ. ගල්කිස්ස, බලපිටිය හා කොල්ලුපිටිය ප්‍රදේශවලදී එසේ ගුවන් හමුදාව විසින් සිදුකළ මෙහෙයුමේදී ධීවරයින් බේරා ගැනීමට සමත්ව ඇත. ගුවන් හමුදාවට අයත් බෙල් 412 ගුවන් යානයකින් කොල්ලුපිටියට නුදුරින් පිහිටි මුහුදු සීමාවේදී ධීවරයින් දෙදෙනෙකු බේරාගෙන ඔවුන් ගාලමුවදොරට ගෙන ඒමට සමත් විය. එසේම බලපිටියේදී ද ධීවර යාත්‍රාවක සිටි පුද්ගලයෙකු බේරාගැනීමට ගුවන් හමුදාව සමත්ව තිබේ. නාවික හමුදාව ද යාත්‍රා 3ක් ගාල්ල සහ කොළඹ මුහුදු ප්‍රදේශවල විපතට පත්ව ඇති ධීවරයින් බේරා ගැනීමට යොදා ඇත. ඒ අනුව නාවික හමුදාව විසින් ගල්කිස්ස මුහුදු ප්‍රදේශයේදී ධිවරයින් තිදෙනෙකු බේරාගෙන තිබේ. බලපිටියෙන් මුහුදු ගිය ධීවරයින් 12 දෙනෙකු මේවන විට බලපිටිය රෝහලේ ප්‍රතිකාර ලබන අතර අතුරුදහන් වී ඇති තවත් ධීවරයින් පිරිසක් සෙවීමේ කටයුතු තවදුරටත් සිදුවන බව අප වාර්තාකරු පැවසීය. දැනට ධීවරයින් තිදෙනෙකුගේ සිරුරු සොයාගෙන තිබේ. මේ අතර අයහපත් කාලගුණික තත්ත්වය හේතුවෙන් ගස් කඩාවැටීම නිසා දිවයිනේ මාර්ග රැසක වාහන ගමනා ගමන කටයුතුවලට ද බාධා එල්ලවී ඇත. මේවන විට එම මාර්ගවල ගමනාගමන කටයුතු යථා තත්ත්වයට පත්කරමින් සිටින බව අද දෙරණ වාර්තාකරුවන් සඳහන් කළේය. මේ අතර අයහපත් කාලගුණ තත්ත්වය හේතුවෙන් දුම්රිය ගමනාගමන කටයුතු වලට බාධා එල්ලවිය. විපතට පත්ව ඇති ධීවරයින් බේරාදෙන ලෙස ඉල්ලා තවත් ධීවරයින් පිරිසක් දෙහිවලදී දුම්රිය මාර්ගය අවහිර කරමින් පැවැති උද්ඝෝෂණයක් හේතුවෙන් අද උදෑසන මුහුදුබඩ දුම්රිය මාර්ගයේ දුම්රිය ධාවන කටයුතුවලට බාධා එල්ල විණ. උද්ඝෝෂණය පැවැති ස්ථානයට පැමිණි දෙහිවල ගල්කිස්ස මහනගර සභාවේ නගරාධිපති ධනසිරි අමරතුංග මහතා උද්ඝෝෂණකයින්ගේ ඉල්ලීම් ඉටුකරන බවට පොරොන්දු වූ බව අද දෙරණ වාර්තාකරු සඳහන් කළේය. කෙසේ හෝ මේවන විට දුම්රිය ධාවන කටයුතු සාමාන්‍ය පරිදි සිදු කරන බව දුම්රිය ගමනාගමන අධිකාරී එල්.ඒ.ආර් රත්නායක මහතා සඳහන් කළේය. මේ අතර ආපදා තත්ත්වයෙන් පීඩාවට පත් වූවන්ට සහන සැලසීමේ කටයුතු මේ වන විට ආරම්භ කර ඇති බව ආපදා කළමනාකරණ අමාත්‍ය මහින්ද අමරවීර මහතා පැවසීය. මේවන විටත් අවශ්‍ය මුදල් දිස්ත්‍රික් ලේකම් කාර්යාල වෙත ලබා දී ඇති බව අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=34740", "Category": null, "Parent URL": null}