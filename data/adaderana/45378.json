{"Source": "Adaderana", "Timestamp": "August 15, 2014 12:18 pm", "Headline": "රුහුණු සරසවි කථිකාචාර්යවරයා මහ රෑ හොරාට අඳී!", "News Content": "පදම ඉක්මවා මත්පැන් පානය කිරීමෙන් හොඳ හැටි මත්වූ රුහුණු සරසවියේ කථිකාචාර්යවරයෙකු (45) මාතර, ජම්බුගහවත්ත, මැදවත්ත ප්‍රදේශයේ නිවසක් ඉදිරිපිට මහ රෑ වැටී සිටියදී 119 හදිසි ඇමතුම් අංකයට ලැබුණු තොරතුරකට අනූව පොලීසිය පැමිණ සැකකරු පසුව රෝහල් ගත කිරීමට පියවරගෙන තිබේ. පොලිස් හදිසි ඇමතුම් අංශයට දුරකථන ඇමතුම ලබාදුන් පුද්ගලයා පවසා ඇත්තේ හොරෙකු නිවසට පැමිණි බවකි. ඒ අනූව පොලීසිය ගොස් සැකකරු අත්අඩංගුවට ගෙන ප්‍රශ්න කිරීමේදී හෙළිව ඇත්තේ හෙතෙම රුහුණු සරසවියේ කථිකාචාර්යවරයෙකු බවයි. ඊයේ රාත්‍රී පැවැති සාදයකදී එම කථිකාචාර්යවරයා හොඳ හැටි මත්පැන් පානය කර ඇත. අනතුරුව අද (15) අළුයම නිවසට යන අතරමඟදී හෙතෙම තවත් නිවසක් ඉදිරිපිට මෙලෙස වැටී තිබේ. පසුව පොලීසිය පැමිණ සැකකරුගෙන් ප්‍රශ්න කිරීමෙන් පසු හෙළි වූ තොරතුරු මත සිදුවී ඇත්තේ කුමක්දැයි දැන ගැනීමෙන් පසු මාතර රෝහලට ඇතුළත් කිරීමට පියවර ගෙන ඇති බව පොලිස් මාධ්‍ය ඒකකය කීවේය.", "URL": "https://sinhala.adaderana.lk/news.php?nid=45378", "Category": null, "Parent URL": null}