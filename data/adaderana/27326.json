{"Source": "Adaderana", "Timestamp": "September 11, 2012 04:27 pm", "Headline": "විදුහල්පතිවරුන්ගේ අලුත්ම තනතුර කර්නල්", "News Content": "පාසල් විදුහල්පතිවරුන් කර්නල් තනතුරට පත් කිරීමේ හමුදා පුහුණුව රන්ටැඹේදී අද (11) ආරම්භ වු බව ලංකා ගුරු සංගමය පවසයි. විදුහල්පතිවරුන් කර්නල් තනතුරට පත් කිරීම විහිළු බවක් මෙය වූ කලී අධ්‍යාපන පද්ධතිය හමුදාකරණය කිරීමක් හා සමාන යැයි සැලකීම වරදක්‍ නොවන බවද එම සංගමයේ ප්‍රධාන ලේකම් ජෝසප් ස්ටාලින් මහතා පෙන්වාදුන්නේය. අද ආරම්භ වු මෙම පුහුණුව යටතේ විදුහල්පතිවරුන් 23 දෙනෙකුට ලබාදෙන දින 5 ක පුහුණුවකින් පසු ඔවුන් කර්නල් තනතුරට පත් කෙරෙන බව ඔහු සඳහන් කළේය. අධ්‍යාපන පරිපාලන සේවා හෝ විදුහල්පති සේවා ව්‍යවස්ථාවල කිසිදු අයුරකින් සඳහන් කර නොමැති පුහුණුවක් ආණ්ඩුව විසින් විදුහල්පතිවරුන්ගේ කරමත පටවා ඇතැයි ඔහු චෝදනා කළේය. මෙය එක්තරා ආකාරයකින් අතීතයේදී ගෝනි බිල්ලෝ එනවා යැයි පවසමින් මිනිසුන් බියට පත්කළ ආකාරයට සිසුන් බයට පත් කිරීමේ උපායක් යැයි පෙන්වාදිය හැකි බව ජෝසප් ස්ටාලින් මහතා පැවසුවේය. උසස් පෙළ සිසුන්ට නායකත්ව පුහුණුවත්, සරසවි සිසුන්ට හමුදා පුහුණුවත් ලබාදීම ආරම්භ කර ඇති ආණ්ඩුව පාසල් සිසුන්ගේ විනය හැදීම සඳහා යැයි පවසමින් විදුහල්පතිවරුන්ට ලබාදෙන මෙම පුහුණුව ද සම්පූර්ණයෙන් විහිළුවක් යැයි ඔහු වැඩිදුරටත් පෙන්වාදුන්නේය.", "URL": "https://sinhala.adaderana.lk/news.php?nid=27326", "Category": null, "Parent URL": null}