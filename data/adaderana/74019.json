{"Source": "Adaderana", "Timestamp": "June 8, 2017 09:03 am", "Headline": "පොලිස් කොස්තාපල්වරුන් 2 කට මරණ දඬුවම්", "News Content": "සිවිල් වැසියන් දෙදෙනෙකු ඝාතනය කළ බවට චෝදනා ලබා සිටි පොලිස් කොස්තාපල්වරුන් දෙදෙනෙකු අම්පාර මහාධිකරණයෙන් මරණ දඬුවම හිමිව තිබේ. වයඹ පළාත්බද සිවිල් අභියාචනා මහාධිකරණයේ විනිසුරු හා අම්පාර පළාත් බද හිටපු මහාධිකරණ විනිසුරු සුමුදු ප්‍රේමචන්ද්‍ර මහතා විසින් මෙම නියෝගය ලබාදී ඇති බව අද දෙරණ වාර්තාකරු සඳහන් කළේය. මෙසේ මරණ දඬුවම ලබාදී ඇත්තේ අම්පාර මධ්‍යම කඳවුර පොලිස් මුර පොලේ සේවය කරමින් සිටි පොලිස් කොස්තාපල්වරුන් දෙදෙනෙකුටයි. 1997 වසරේ සැප්තැම්බර් මස 23 වන දින හෝ ඊට ආසන්න දිනක සිවිල් වැසියන් තිදෙනෙකු රාජකාරි ගිනි අවිවලින් වෙඩි තබා ඝාතනය කිරිම සහ ඔවුන්ගේ නිවෙස් ගිනි තබා විනාශ කිරිම සම්බන්ධයෙන් මොවුන්ට එරෙහිව චෝදනා එල්ල වී තිබුණි. නීතිපතිවරයා විසින් අධිචෝදනා 43ක් යටතේ මෙම කඩුව පවරා තිබූ බව අද දෙරණ වාර්තාකරු සඳහන් කළේය. ඒ අනුව අධිචෝදනා 43න් දෙදෙකට පමණක් විත්තිකරුවන් වරදකරුවන් බවට නිගමය කළ මහාධිකරණ විනිසුරු සුමුදු ප්‍රේමචන්ද්‍ර මහතා අධි චෝදනා 41කින් ඔවුන් නිදොස් කොට නිදහස් කර තිබේ. මෙම නඩුව මුල් අවස්ථාවේ කල්මුන මහාධිකරණයේ විභාගයට ගැණුනු අතර විත්තියේ නීතිඥවරුන්ගේ විරෝධය හමුවේ එය අම්පාර මහාධිකරණයට මාරුකරනු ලැබීය. එහිදී නඩු විභාගයට සිංහල ජුරි සභාවක් පත් කරනු ලැබූ අතර එයට ද විත්තියේ නීතිඥවරුන් විරෝධය පල කිරිමත් සමඟ මෙම නඩුව මහාධිකරණ විනිසුරු සුමුදු ප්‍රේමචන්ද්‍ර මහතා ඉදිරියේ විභාග කෙරුණි. නඩුවේ තින්දුව ප්‍රකාශයට පත් කිරිමට මහාධිකරණ විනිසුරු ප්‍රේමචන්ද්‍ර මහතා ඊයේ(07) දිනයේ අම්පාර මහාධිකරණයට පැමිණි අතර සිද්ධිය වී වසර 20කට පසුව තීන්දුව ප්‍රකාශයට පත් කිරිම විශේෂත්වයක් වෙයි.", "URL": "https://sinhala.adaderana.lk/news.php?nid=74019", "Category": null, "Parent URL": null}