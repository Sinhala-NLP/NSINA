{"Source": "Adaderana", "Timestamp": "May 7, 2014 04:32 pm", "Headline": "කනගාටුව වන්නේ යුද්ධය ඉල්ලන අයට ආණ්ඩුව සහයදීමයි", "News Content": "අවුරුදු තිහක යුද්ධයෙන් බැටකෑ රටකට තවදුරටත් යුද්ධයක් අවශ්‍යව නැති බවත්, සමහර කණ්ඩායම්වලට යළිත් යුද්ධයක් අවශ්‍යව ඇති බවත් මධ්‍යම පළාත් සභා එ.ජා.ප මන්ත්‍රී අසාද් සාලි මහතා පවසයි. කනගාටුවන්නේ එවැනි සංවිධාන සමග ආණ්ඩුව සහයෝගයෙන් කටයුතු කිරීම බැව් හෙතෙම කියා සිටියේ ‘බලය බෙදා එක්සත්වීමේ ව්‍යාපාරය‘වෙනුවෙන් අද(07) කොළඹදී පැවති මාධ්‍ය හමුවකදීය. ආණ්ඩුව විසින් හැම අවුරුද්දකම කෝටි ගණන් වියදම් කරමින් යුද සැමරුම් පැවැත්වුවද, ආණ්ඩුව විසින්ම එල්.ටී.ටී.ඊය පවතින බැව් කියාපෑම නිසා මේ වසරේ එකී සැමරුම පැවැත්විය නොහැකි බවද ඔහු සඳහන් කළේය. අවුරුදු එකහමාරක් තිස්සේ පල්ලි කැඩීම, කෝවිල් කැඩීම දිගින් දිගටම අප අත්දැක ඇති බවත්, එසේ වුවද හිටිඅඩියේම ජනාධිපතිවරයාද,පොලීසියද නින්දෙන් අවදිවී ඊට එරෙහිව ක්‍රියාත්මකවීමට පටන්ගෙන ඇති බවත් මන්ත්‍රීවරයා කියා සිටියේය. මේ රටේ මුස්ලිම් ජනතාවට එරෙහිව එස්.එල්.ටී.ජේ නම් මුස්ලිම් අන්තවාදී සංවිධානයක් ආණ්ඩුවේම කොන්ත්‍රාත්පිට ස්ථාපිත කර ඇති බවත්, ඔවුන් බුදුන්ට, බුදුදහමට නිගාකරන බව තමන් කල්තියාම පෙන්වාදුන් බවත් ඔහු සිහිපත් කළේය. එස්.එල්.ටී.ජේ සංවිධානයේ නායකයා බෞද්ධ ජනතාවගෙන් සමාවගත යුතු බව තමන් තරයේ කියා සිටි වගත්,ජමෙයිතුල් උලමා සංවිධානය, සියලුම මුස්ලිම් සංවිධාන කැඳවා එකී අන්තවාදී සංවිධානයේ ක්‍රියා පිළිවෙත පෙන්වාදී බුදුන්ට එරෙහිව කතා කරන එක නැවැත්විය යුතු යයි අවධාරණය කළ බවද ඔහු සඳහන් කළේය. මේ අය පිළිබඳව මුස්ලිම් දෙපාර්තමේන්තුවට කැඳවීමෙන් පසු තමන් පොඩි වුණාට කවුරු කීවත් අහන්නේ නෑ කියලා චණ්ඩි පාට් දැමූ නමුත් ඊයේ දිනයේ උසාවියට ඉදිරිපත් කළාම පැන පැන සමාව ඉල්ලූ බවද අසාද් සාලි මහතා සඳහන් කළේය. එලෙස කොන්ද කෙලින් තියාගෙන කටයුතු කළ හැක්කේ තමන්ට පමණක් බවත්, ආණ්ඩුවට හෝ රාජපක්ෂලාට එලෙස කොන්ද කෙලින් තියාගෙන කටයුතු කළ නොහැකි බවත් හෙතෙම කියා සිටියේය.", "URL": "https://sinhala.adaderana.lk/news.php?nid=43053", "Category": null, "Parent URL": null}