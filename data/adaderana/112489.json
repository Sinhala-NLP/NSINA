{"Source": "Adaderana", "Timestamp": "June 21, 2019 04:57 pm", "Headline": "තිස්සමහරාමයේ මන්ද පෝෂණයෙන් මිය ගිය දරුවාගේ මව කියපු කථාව", "News Content": "පසුගිය දා හම්බන්තොට දිස්ත්‍රික් ලේකම් බන්දුල හරිස්චන්ද්‍ර මහතාගේ හෙළිදරව්වක් මත ආහාර නොමැතිව මිය ගිය බිළිඳෙකු පිළිබද අද දෙරණ වාර්තා කළේය. හම්බන්තොට දිස්ත්‍රික් ලේකම්වරයාගේ මෙම ප්‍රකාශය අනුව ආහාර නොමැතිව මියගිය දරුවාගේ පවුලේ ඥාතීන් සොයා පසුගිය (18) වන දා තිස්සමහාරාම විජයපුර ගෝනගමුව ග්‍රාමයට ගියේය. මෙලෙස මිය ගිය මාස 11ක් වයසැති මලිත් මිහිරංග කුඩා දරුවායි. පුංචි මලිත් සිය මව පියා සහ සහෝදර සහෝදරියන් තිදෙනා සමග මේ කුඩා නිවසේ ගත කළ ඉතා කෙටිකාලය තුළ දරුවෙකුට අවශ්‍යකරන නිසි පෝෂ්‍යදායී ආහාරවේලක් තියා කුස ගින්නට ප්‍රමාණවත් ආහාර වේලක් ලැබුණේ ද ඉතාමත් කලාතුරකින්. දරුවාට මන්ද පෝෂණය ඇති බව වෛද්‍යවරුනුත් පැවසු බව කියා සිටි මිය ගිය දරුවාගේ මව වැඩිදුරටත් කියා සිටියේ දරුවා ත්‍රිපෝෂ ආහාරයට ගැනීමට කැමැත්තෙන් සිටි බවයි. කෙසේ වෙතත් ඊයේ(20) දිනයේ දී අද දෙරණ වාර්තාකරු නැවත වරක් මිය ගිය දරුවාගේ නිවසට ගිය අතර, එහිදී දරුවාගේ මව විසින් දරුවා කිසිදු අයුරකින් වෛද්‍ය ප්‍රතිකාර සඳහා රජයේ රෝහලක් වෙත ගෙන නොගිය බව ද පැවසීය. එමෙන්ම දරුවා ආහාර ප්‍රතික්ෂේප කලත් ඇය ඒ සඳහා කිසිවක් නොකල බවත්, මව විසින් අද දෙරණ වාර්තාකරුට පවසයි. මේ අතර, මාසයකට පමණ පෙර රුපියල් ලක්ෂයක් පමණ වටිනා කිරිපිට හා වෙනත් ද්‍රව්‍ය නිවසට ලැබුණු බවත් ඇය විසින් පිළිගැණිනි.", "URL": "https://sinhala.adaderana.lk/news.php?nid=112489", "Category": null, "Parent URL": null}