{"Source": "Adaderana", "Timestamp": "March 31, 2019 06:43 pm", "Headline": "ක්‍රිකට් නායක දිමුත් කරුණාරත්නට එරෙහිව පරීක්ෂණයක්  ", "News Content": "බීමත්ව රිය පදවා අනතුරක් සිදුකිරීමේ සිද්ධිය පිළිබදව ටෙස්ට් ක්‍රිකට් නායක දිමුත් කරුණාරත්නට එරෙහිව පරීක්ෂණයක් පැවැත්වීමට ශ්‍රී ලංකා ක්‍රිකට් ආයතනය තීරණය කර ඇත. නිවේදනයක් නිකුත් කරමින් එම ආයතනය පෙන්වා දෙන්නේ දිමුත් කරුණාරත්න සම්බන්ධයෙන් ක්‍රීඩා කොන්ත්‍රාත් ගිවිසුමට අනුව කටයුතු කරන බවය. ඔහුට එරෙහිව සිදුකරන පරීක්ෂණයෙන් අනතුරුව ඉදිරි ක්‍රියාමාර්ග තීරණය කරන බව ශ්‍රී ලංකා ක්‍රිකට් ආයතනය පවසා සිටියි. බොරැල්ල කිංසිහෝර්ටන් ප්‍රදේශයේ දී දිමුත් කරුණාරත්න පැදවු මෝටර් රථය අද අලුයම ත්‍රීරෝද රථයක ගැටිමෙන් අනතුරක් සිදුවුණි. අනතුරෙන් ත්‍රිරෝද රථයේ රියදුරු තුවාල ලබා රෝහල් ගත කෙරුණු අතර එම අවස්ථාවේ දිමුත් කරුණාරත්න බීමතින් සිට ඇති බවයි පොලීසිය සිදුකළ මුලික විමර්ශනවලින් අනාවරණය වී ඇත. කෙසේවෙතත් අදාළ සිද්ධිය සම්බන්ධයෙන් අත්අඩංගුවට ගත් ඔහු පසුව පොලිස් ඇප මත මුදාහැරීමට බොරැල්ල පොලීසිය පියවර ගනු ලැබුවේය. හෙට (01) දිනයේ දිමුත් කරුණාරත්න අලුත්කඩේ මහේස්ත්‍රාත් අධිකරණය වෙත ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=107096", "Category": null, "Parent URL": null}