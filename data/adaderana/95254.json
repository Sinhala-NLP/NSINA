{"Source": "Adaderana", "Timestamp": "August 30, 2018 04:52 pm", "Headline": "ක්‍රිකට් නිලවරණයට දින තීන්දුයි", "News Content": "2019 පෙබරවාරි මස 9 වැනි දින හෝ ඊට පෙර ශ්‍රී ලංකා ක්‍රිකට් ආයතනයට නිලධාරීන් තෝරා පත් කර ගැනීම සඳහා අවශ්‍ය කටයුතු සිදු කරන බව ක්‍රීඩා අමාත්‍ය ෆයිසර් මුස්තාෆා මහතා පවසයි. පසුගියදා ICC සභාපති සහ ප්‍රධාන විධායක නිලධාරිතුමා සමඟ පැවති හමුවකින් පසුව ශ්‍රී ලංකා ක්‍රිකට් නැවත ගොඩනැංවීම සඳහා සාර්ථක යාන්ත්‍රණයක් පිලිබඳ එකඟතාවයකට පැමිණීමට දෙපාර්ශවයටම හැකි වු බව ද අමාත්‍යවරයා අද දෙරණට කියා සිටියේය. එහිදී ගත් එකඟතාවයන් කිහිපයක් ද අමාත්‍යවරයා විසින් මෙහිදී පෙන්වා දී තිබේ. එම එකඟතා පහතින් දැක්වෙයි. 1. ශ්‍රී ලංකා ක්‍රිකට් ආයතනයේ සාමාන්‍යාධිකාරිවරුන්ගේ මුලිකත්වයෙන් මැතිවරණ කමිටුවක් පත් කිරීම සඳහා අවශ්‍ය රෙගුලාසි සංශෝධනය කිරීමක් සිදු වීමට නියමිත අතර , ඒ සඳහා පත් කිරීමට යෝජිත මැතිවරණ කමිටුව, විශ්‍රාමික ජ්‍යෙෂ්ඨ මහාධිකරණ විනිසුරුවන් දෙදෙනෙක්, ශ්‍රී ලංකා මැතිවරණ දෙපාර්තමේන්තුවේ හෝ මැතිවරණ කොමිෂන් සභාවේ ජ්‍යෙෂ්ඨ නිලධාරියෙකු සහ මැතිවරණ පැවැත්වීමේ ක්‍රියාවලිය පිළිබඳ මනා දැනුමක් ඇති නිලධාරියෙකුගෙන් සමන්විත වීය යුතුය. මෙම යෝජිත කමිටුවට මැතිවරණ පැවැත්වීමටත්, ප්‍රතිඵල ප්‍රකාශයට පත්කිරීමටත්, ඡන්දදායක ලැයිස්තුව නිරීක්ෂණය කිරීමටත් බලය ලබාදී ඇත. 2.ඉහත සඳහන් කළ මැතිවරණ කමිටුව පත් කිරීම සඳහා, නාම යෝජනා කමිටුව පත් කල දින සිට මාසයකට නොඅඩු කාල සීමාවක් තුළ නාම යෝජනා බාරදිය යුතුය. 3.මැතිවරණ කමිටුව විසින් ගනු ලබන කිසියම් තීරණයක් සම්බන්ධයෙන් සෑහීමකට පත් නොවේ නම්, සතියක් ඇතුලත කාලයකදී ඒ පිලිබඳව අභියාචනාවක්, ශ්‍රී ලංකා ශ්‍රේෂ්ඨාධිකරණයේ විශ්‍රාමික විනිශ්චයකාරවරුන් තිදෙනෙකුගෙන් සමන්විත අභියාචනා කමිටුවට ඉදිරිපත් කල යුතුය. 4. මැතිවරණ කටයුතු පැවැත්වෙන කාල සීමාවේදී, එම මැතිවරණ කටයුතු කළමනාකරණය කිරීම සඳහා, ක්‍රිකට් ආයතනයේ නිසි බලධාරීයෙකු සමඟ ස්වාධීන සාමාජිකයන් හතර දෙනෙකු පත් කිරීමට නියමිතයි. 5.2019 පෙබරවාරි මස 9 වැනි දින හෝ ඊට පෙර ශ්‍රී ලංකා ක්‍රිකට් ආයතනයට නිලධාරීන් තෝරා පත් කර ගැනීම සඳහා අවශ්‍ය වැඩකටයුතු කටයුතු කිරීම.", "URL": "https://sinhala.adaderana.lk/news.php?nid=95254", "Category": null, "Parent URL": null}