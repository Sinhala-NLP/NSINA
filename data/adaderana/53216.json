{"Source": "Adaderana", "Timestamp": "August 13, 2015 11:18 am", "Headline": "පැමිණිලි 1532 යි - ජාතික ලැයිස්තුවේ ඉඩ දූෂිතයින්ට එපා", "News Content": "ඉදිරි පාර්ලිමේන්තුව සදහා දේශපාලන පක්ෂ විසින් ජාතික ලැයිස්තු මන්ත්‍රී ධූර සඳහා පත් කිරීමේ දී මුල්‍ය චෝදනා එල්ල වී ඇති, මැතිවරණ නීති කඩන, අල්ලස් හා දුෂණ චෝදනා එල්ල වී ඇති, පරිසරය විනාශ කරන, අයථා ක්‍රම මගින් මුදල් උපයාගත්, පුද්ගලයින් තෝරා පත්වීම වැළැක්වීමට මේ රටේ ප්‍රධාන දේශපාලන පක්ෂ දෙකේ නායකයින් කටයුතු කළ යුතු බව කැෆේ සංවිධානය පවසයි.පිරිසිදු අපේකෂයින්ට පමණක් නාමයෝජනා ලබා දෙන ලෙස මේ රටේ ජනතාව සිදු කළ ඉල්ලීමට දේශපාලන පක්ෂ පිටුපා ඇති බවත්, මේ පිරිස් පරාජය කිරීමේ වගකීම දැන් අත්තේ මේ රටේ ඡන්දදායකයින් අත බවත් කැෆේ සංවිධානය පෙන්වාදෙයි. අනෙක් අතට ඡන්දදායකයින්ගේ කැමැත්තෙන් තොරව ජාතික ලැයිස්තු මන්ත්‍රී ධූර සදහා පුද්ගලයින් පත් කිරීමට දේශපාලන පක්ෂ නායකයින්ට අවස්ථාව ලැබෙන බැවින් තමන් පක්ෂ නායකයින්ගෙන් ඉල්ලා සිටින්නේ නිදහසට කරුණු කියන්නට ඉදිරිපත් නොවී කිසිදු දුෂණ චෝදනා එල්ල වී ඇති පුද්ගලයෙකු ජාතික ලැයිස්තුවෙන් පාර්ලිමේන්තුවට පත් නොකළ යුතු බව යයි කැෆේ සංවිධානයේ විධායක අධ්‍යක්ෂ රජිත් කීර්ති තෙන්නකෝන් මහතාගේ අත්සනින් යුතුව නිකුත් කළ නිවේදනයක දැක්වෙයි.මේ අතර කැෆේ සංවිධානය වෙත මේ වනවිට පැමිණිලි 1532 ක් ලැබී ඇති අතර ඉන් 121 ක් ප්‍රචණ්ඩ ක්‍රියා ලෙස සටහන් වී ඇති බවත්, තවත් සිදුවීම් 1411 ක් මැතිවරණ නීති උල්ලංඝණනය කිරීම් වන බවත් එකී නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=53216", "Category": null, "Parent URL": null}