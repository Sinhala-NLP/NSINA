{"Source": "Adaderana", "Timestamp": "December 18, 2018 12:17 pm", "Headline": "පක්ෂ නායක රැස්වීම ඇරඹෙයි", "News Content": "පක්ෂ නායක රැස්වීම කථානායක කරූ ජයසූරිය මහතාගේ ප්‍රධානත්වයෙන් මේ වන විට පැවැත්වෙයි. පාර්ලිමේන්තු සංකීර්ණයේදී දහවල් 12.00 ට ආරම්භ වූ පක්ෂ නායක රැස්වීම සඳහා පාර්ලිමේන්තුව නියෝජනය කරන සියළු පක්ෂවල නායකයින් සහභාගී වී සිටින බව වාර්තා වෙයි. පාර්ලිමේන්තුව කතානායක කරූ ජයසූරිය මහතාගේ ප්‍රධානත්වයෙන් අද පස්වරු 1.00ට රැස්වීමට නියමිත අතර අද දිනයේ න්‍යාය පත්‍රය පිළිබඳ පක්ෂ නායක රැස්වීමේදී සාකච්ඡා වීමට නියමිතයි. එමෙන්ම විපක්ෂ නායක සහ විපක්ෂයේ ප්‍රධාන සංවිධායක යන තනතුරු වෙනස් කිරීම සම්බන්ධයෙන් එහිදී තීරණයක් ගැනීමට නියමිත බව වාර්තා වෙයි. රනිල් වික්‍රමසිංහ මහතා යළිත් අග්‍රාමාත්‍ය ධුරයේ දිවුරුම්දීමෙන් පසු පාර්ලිමේන්තුව අද දිනයේ පළමු වරට රැස්වන අතර පසුගිය දිනවල පාර්ලිමේන්තු සැසිවාර කිහිපයක් වර්ජනය කළ එක්සත් ජනතා නිදහස් සන්ධාන මන්ත්‍රී කණ්ඩායම ද අද පාර්ලිමේන්තු සැසිවාරයට සහභාගී වෙයි. පාර්ලිමේන්තු සැසිවාරයට සහභාගී විම සඳහා මන්ත්‍රීවරුන් මේ වන විට පාර්ලිමේන්තු සංකීර්ණයට පැමිණෙමින් සිටියි.", "URL": "https://sinhala.adaderana.lk/news.php?nid=100923", "Category": null, "Parent URL": null}