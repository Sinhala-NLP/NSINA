{"Source": "Adaderana", "Timestamp": "September 5, 2017 08:21 pm", "Headline": "මංගල හස්තියා 8දා බාරදෙයි", "News Content": "මියන්මාර රජයෙන් ජනාධිපති මෛත්‍රීපාල සිරිසේන මහතා වෙත පරිත්‍යාග කළ මංගල හස්තියා මහනුවර ශ්‍රී දළදා මාළිඟාවට බාර දීම ලබන 08 වනදා සිදු කෙරෙන බව බුද්ධ ශාසන අමාත්‍යංශය පවසයි.එදින දළදා මාළිඟා පරිශ්‍රයේ පැවැත්වෙන උත්සවයකදී ජනාධිපතිවරයා විසින් එම හස්තියා මාළිඟාව වෙත බාරදීමට නියමිත බව බුද්ධ ශාසන අමාත්‍යංශ ලේකම් ආචාර්ය චන්ද්‍රපේම ගමගේ මහතා සඳහන් කළේය.ජනාධිපති මෛත්‍රීපාල සිරිසේන මහතා මියන්මාර රජයෙන් කරන ලද විශේෂ ඉල්ලීමකට අනුව එම මංගල හස්තියා වනදා මෙරටට ලැබී තිබුණි.පසුගිය අගෝස්තු මස 18 වනදා ත්‍රීකුණාමල වරායෙන් මෙරටට රැගෙන ආ එම හස්තියා මේ වන විට සත්ත්ව නිරෝධායන ආයතන නිලධාරීන්ගේ අධීක්ෂණය යටතේ ආරක්ෂිතව සිටින බව වාර්තා වෙයි.වයස අවුරුදු 24 ක් වන මෙම හස්තියා ඓතිහාසික ශ්‍රී දළදා මාළිඟාවේ පෙරහැර කරඩුව වැඩමකරවීමට සුදුසුකම් සහිත හස්තියෙකු බව ද සඳහන්ය.", "URL": "https://sinhala.adaderana.lk/news.php?nid=77161", "Category": null, "Parent URL": null}