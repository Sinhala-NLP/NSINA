{"Source": "Adaderana", "Timestamp": "October 1, 2010 01:29 pm", "Headline": "සීගිරි සිංහ පාදයේ වැසිකිලියක් හදන්න යනවා", "News Content": "සීගිරිය සංවර්ධනය කිරීමේ මුවාවෙන් බොහෝ වැරදි දේ සිදුවන බව එක්සත් ජාතික පක්ෂය පවසයි. සීගිරියෙහි අනවසර ඉදිකිරීමක් සිදුකිරීමේ උත්සාහයක් පවතින බව එම පක්ෂයේ මධ්‍යම පළාත් සභා මන්ත්‍රී සංජීව කවිරත්න මහතා චෝදනා කරයි. මේ වනවිට සීගිරිය ගල අවට ප්‍රදේශය විශාල වශයෙන් හැරීමට ලක්කරන බවත්, එවැනි බෝර වලවල් 432 ක් පවතින බවත් ඔහු සඳහන් කරයි. ගඩොල් ලක්ෂ 03 ක් පමණ සීගිරිය ගල මුදුනට ගෙන ගොස් ඇති බවත් හෙතෙම පෙන්වා දුන්නේය. මේ පිළිබඳව කිසිදු හෙළිදරව් කිරීමක් සිදුකර නොමැති බවට ද මන්ත්‍රීවරයා චෝදනා කරයි. සීගිරිය සිංහ පාදයෙහි වැසිකිලියක් ඉදි කිරීමේ උත්සාහයක් පිළිබඳව ද ඒ මහතා හෙළිදරව් කළේය. ‍එය බුදු පිළිම නෙලූ ස්ථානයක් බවත්, නිධන් තැන්පත් කර ඇති බවට අනාවරණය වී ඇති බවත් කවිරත්න මහතා සඳහන් කළේය. අද කොළඹ පැවති මාධ්‍ය හමුවක් අමතමින් පළාත් සභා මන්ත්‍රීවරයා මෙම කරුණු අනාවරණය කළේය. මෙවැනි නීති ක්‍රියා නැවතීමට ජනාධිපතිවරයා ක්‍රියා කළ ද ඒවා නැවත සිදුවන්නේ කාගේ අනුමැතියක් මත ද යන්න සොයා බැලිය යුතු බව ද සංජීව කවිරත්න මහතා අවධාරණය කළේය. සීගිරිය සම්බන්ධව සොයාබැලීම සඳහා තේරීම් කාරක පත්කරන ලෙස පාර්ලිමේන්තුවට යෝජනාවක් ගෙන ඒමට බලාපොරොත්තු වන බව ඔහු කියා සිටියේය. එමෙන්ම රසායනික ද්‍රව්‍ය යොදා සීගිරි ගලෙහි බඹරුන් මරා දමා ඇති බවත්, ඒ සඳහා සාක්ෂි පවතින බවත් හෙතෙම පෙන්වා දුන්නේය. මෙම මාධ්‍ය හමුවට වයඹ පළාත් සභා මන්ත්‍රී ශමල් සෙනරත් සහ බස්නාහිර පළාත් භා මන්ත්‍රී අජිත් මාන්නප්පෙරුම යන මහත්වරුන් ද සහභාගි විය.", "URL": "https://sinhala.adaderana.lk/news.php?nid=11222", "Category": null, "Parent URL": null}