{"Source": "Adaderana", "Timestamp": "April 17, 2012 07:55 am", "Headline": "ලෝක බැංකුවේ සභාපති අසුන ජිම් යොන්ග් කිම්ට හිමිවෙයි", "News Content": "ලෝක බැංකුවේ නව සභාපතිවරයා ලෙස ජිම් යොන්ග් කිම් මහතා පත්කර තිබේ. අමෙරිකානු නියෝජිතවරයා ලෙස නම් කර තිබූ කිම් මහතාට ලෝක බැංකුවේ සභාපති ධුරය ලබාදීමට ඊයේ(16) දිනයේ දී තීරණය කර ඇති බව විදෙස් මාධ්‍ය වාර්තා කරයි. ඒ අනුව ලබන ජූලි මස පළමුවැනි දින සිට ඔහු සිය තනතු‍රේ වැඩ භාරගැනීමට නියමිතව ඇත. දැනට සභාපති ධුරය දරන රොබට් සොලික් මහතාගේ පසු අවුරුදු ධුර කාලය ජුලි මස පළමුවැනි දිනෙන් අවසන් වීමට නියමිතය. ලෝක බැංකුවේ මෙවර සභාපති ධුරය සඳහා ජිම් යෝන්ග් කිම් මහතා සමග නයිජීරියානු හිටපු මුදල් අමාත්‍ය නොගෝසි ඔකොන්ජෝ මහත්මිය තරග වැදුණි. කෙසේවෙතත් ඊයේ දිනයේ දී නව සභාපති ධුරය සඳහා ජිම් යොන්ග් කිම් මහතා තෝරාගෙන ඇති බව නිල වශයෙන් ප්‍රකාශයට පත්කර තිබුණි. 52 හැවිරිදි ඔහු දකුණු කොරියාවේ උපත ලබා ඇති අතර වයස අවුරුදු 5 දී සිය පවුලේ ඥාතීන් සමග අමෙරිකාවේ ස්ථිර පදිංචිය සඳහා ගොස් ඇති බව වාර්තා වේ. වෛද්‍යවරයෙකු වන ජිම් ‍යොන්ග් කිම් මහතා ඩාර්ට්මවුත් විද්‍යාලයේ ප්‍රධානියා ලෙස කටයුතු කර තිබේ.", "URL": "https://sinhala.adaderana.lk/news.php?nid=23559", "Category": null, "Parent URL": null}