{"Source": "Adaderana", "Timestamp": "August 16, 2012 10:06 am", "Headline": "ඇමති අතාවුදගේ කාර්යාලයකට සීල්තබයි", "News Content": "මැතිවරණ ප්‍රචාරක කටයුතු සඳහා යොදාගැනීම හේතුවෙන් කෑගල්ල දිස්ත්‍රික් ලේකම් කාර්යාලයේ අමාත්‍ය අතාවුද සෙනෙවිරත්න මහතාට අයත් කාර්යාලයක් මුද්‍රා තබා ඇත. අදාළ කාර්යාලය තුළ සබරගමු පළාත් සභා මැතිවරණයට තරග කරන අපේක්ෂකයෙකුගේ ප්‍රචාරක දැන්වීම් තිබීම හේතුවෙන් මෙම පියවර ගෙන ඇති බව මැතිවරණ මහලේකම් කාර්යාලයේ ප්‍රකාශකයෙකු සඳහන් කළේය. ලැබුණු පැමිණිල්ලකට අනුව සිදුකළ සෝදිසි කිරීමක දී එම කාර්යාලය තුළ තිබී ප්‍රචාරක දැන්වීම් තොගයක් සොයාගෙන තිබේ. ඒ අනුව එම කාර්යාලය මුද්‍රා තබා එහි යතුරු දිස්ත්‍රික් ලේකම්වරයා වෙත භාරදීමට කටයුතු කළ බව මැතිවරණ කාර්යාලයේ ප්‍රකාශකයා සඳහන් කළේය.", "URL": "https://sinhala.adaderana.lk/news.php?nid=26623", "Category": null, "Parent URL": null}