{"Source": "Adaderana", "Timestamp": "February 26, 2015 11:35 am", "Headline": "අගමැති කියූ පොත කියවන්න මට වේලාවක් නෑ!", "News Content": "අග්‍රාමාත්‍යවරයා තමන්ට Butler’s ‘Art Of The Possible’ කෘතිය කියවන්න යැයි කීවද තමාට ඒ සඳහා වේලාවක් නැති බව උසස් අධ්‍යාපන රාජ්‍ය ඇමති ලෙස පත් කළ මහාචාර්ය රජිව විජේසිංහ මහතා පවසයි.අග්‍රාමාත්‍යවරයා විසින් Butler’s ‘Art Of The Possible’ කෘතිය කියවන ලෙසට රජිව විජේසිංහ මහතාට පවසා ඇතැයි පළව ඇති වාර්තාවක් සම්බන්ධයෙන් අප කළ විමසීමේදී ඒ මහතා මේ බව පැවසීය.“අගමැතිතුමා 16 හවස මට කතා කළා. එතුමා කිවුවා Butler’s ‘Art Of The Possible’ පොත කියවන්න, මම 17 වැනිදා කතා කරන්නම් කියලා. අද 26යි. එතුමා හිතනවාද දන්නෑ මම තාම පොත කියවනවාද කියලා. මොකද අදට දින 10ක් වෙනවා. ඉතින් එතුමා හිතනවාද දන්නෑ සාමාන්‍යයෙන් පොත කියවන්න එච්චර කාලයක් යනවා ඇති කියලා.”මන්ත්‍රීතුමාට මේ පොත කියවන්න කිව්වේ ඒ ‍පොතේ තියන චරිතය ආදර්ශයට ගන්න කියලාදැයි ඇසූ ප්‍රශ්නයට ඔහු කියා සිටියේ “ඇත්තටම මම දන්නෑ මේක විහිළුවට කියපු කතාවක්ද නැත්නම් කෙළින්ම කියපු කතාවක් ද කියලා. කොහොම වුණත් මම පොත කියවන්න ගත්තේ නෑ. ඇත්තටම පොත කියවනවාට වඩා කැමති මම වැඩ කරන්න, මොකද යහපාලනය කියල‍නේ පටන්ගත්තේ. ඒ නිසා වචනයේ හැටියටම වැඩකරන ඕන. ඒ පොතේ තියෙන්නේ බ්‍රිතාන්‍යයේ දෙවැනියාට හිටිය නායකයෙක් ගැන.”මන්ත්‍රීතුමා ඇත්තටම දැන් ඇමති තනතුර ගැන ප්‍රශ්නය කොහොමද? අගමැතිගෙන් උත්තරයක් නැති නම් ජනාධිපතිතුමා එක්ක මේ ගැන කතා කළාදැයි ඇසූවිට \"ඇත්තටම මම ජනාධිපති ලේකම් පැල්පොලට මේ ගැන කිව්වා එතුමත් තාම කතා කළේ නෑ. මම කබීර් හෂීම්ටත් කතා කළා එතුමත් කිව්වා ඒ ගැන බලලා කතා කරන්නම් කියලා. එයත් තාම කතා කළේ නෑ. නමුත් මම කරු ජයසූරියට ලිපි දෙකක් යැව්වා යහපාලනය ගැන කතා කරලා. එතුමා සාමාන්‍යයෙන් පිළිතුරක් නොදී ඉන්නෑ. එතුමා මට පිළිතුරක් එවා තිබුණා.\"මන්ත්‍රීතුමා දැන් එතකුට අමාත්‍යංශයට යන්නේ නෑ ගෙදරට වෙලා ඉන්නවා. “ඔව් මම දැන් ගෙදරට වෙලා ඉන්නවා බලාගෙන.”රජිව විජේසිංහ මහතා උසස් අධ්‍යාපන රාජ්‍ය ඇමතිධූරයේ කටයුතු කරමින් සිටියදී විශ්ව විද්‍යාල ප්‍රතිපාදන කොමිසමේ සභාපතිවරියට ඉල්ලා අස්වන ලෙසට බලපෑම් කිරීමේ සිද්ධියක් මුල් කර ගනිමින් තනතුරින් ඉවත් වන බව සඳහන් ලිපියක් ජනාධිපතිවරයා වෙත යැවූ බව පසුගිය දිනවල මාධ්‍ය වාර්තා කළේය.එසේම එම ගැටලුවට කබීර් හෂීම් ඇමතිවරයාගේ නමද ගෑවී තිබූ අතර රජිව් විජේසිංහ මහතා ඒ සම්බන්ධයෙන් කියා සිටියේ තමන් තනතු‍ෙර් සිටියදී වෙනත් අය තමාගේ ලේකම්වරයාට නියෝග නිකුත් කිරීම නුසුදුසු බවයි.එසේම කබීර් හෂීම් ඇමතිවරයා තමාට උසස් අධ්‍යාපන කැබිනට් ඇමති ධූරය ලබාදීමට කටයුතු කරන්නේ යැයි පවසා තිබූ බවත්, ඒ අනූව තමාට මේ ගැන විසඳුමක් ලබාදෙන ලෙස අගමැතිවරයාගෙන් ද පසුගියදා ඉල්ලීමක් කළ බවත්, ඒ මහතා පවසා තිබුණි.කෙසේ වුවද කබීර් හෂීම්ගෙන් හෝ අගමැතිගෙන් මේ දක්වා එම කැබිනට් ඇමති ධූරය ගැන ස්ථීර ප්‍රකාශයක් නැති බැවින් තමන් අමාත්‍යංශයට නොගොස් නිවසට වී සිටින බව ඒ මහතා අවධාරණය කර සිටියි.", "URL": "https://sinhala.adaderana.lk/news.php?nid=49596", "Category": null, "Parent URL": null}