{"Source": "Adaderana", "Timestamp": "April 1, 2018 10:32 am", "Headline": "හෙරොයින් මිලි ගෑම් 600 ක් සමඟ අයෙක් අත්අඩංගුවට", "News Content": "හෙරෝයින් මිලි ග්‍රෑම් 600 ක් අලෙවි කිරීම සඳහා සන්තකයේ තබා ගෙන සිටි බව කියන සැකකරවෙකුව ආණමඩුව පොලීසිය විසින් අත්අඩංගුවට ගෙන ඇත. පසුගිය 31 වැනිදා දහවල් ආණමඩුව - කොට්ටුකච්චිය ප්‍රදේශයේදී මෙම අත්අඩංගුවට ගැනීම සිදු කර ඇත. අත්අඩංගුවට ගෙන ඇති සැකකරු වෙන්නප්පුව - සිරිගම්පල කොළණියේ පදිංචි 31 හැවිරිදි අයෙකි. සැකකරු වෙන්නප්පුවේ සිට කොට්ටුකච්චියට පැමිණ හෙරෝයින් අලවි කරන බවට ආණමඩුව පොලීසියට තොරතුරක් ලැබී ඇත. ඒ අනුව පොලිස් නිලධාරියෙකු ව්‍යාජ ගැණුම්කරුවෙකු ලෙස පෙනී සිටිමින් සැකකරුගෙන් හෙරෝයින් මිලි ග්‍රෑම් 100 ක් අඩංගු පැකට්ටුවක් මිළදී ගෙන ඇත. පසුව සැකකරුව අත්අඩංගුවට ගෙන පරීක්ෂා කරන විට ඔහු සතුව තිබී තවත් හෙරෝයින් මිලි ග්‍රෑම් 500 ක් අඩංගු පැකට් 05 ක් හමුවී ඇත. අත්අඩංගුවට ගත් සැකකරු ආණමඩුව මහේස්ත්‍රාත් අධිකරණයට ඉදිරිපත් කිරීමට නියමිතව ඇත. ආණමඩුව පොලිස් ස්ථානාධිපති ප්‍රධාන පොලිස් පරීක්ෂක උපාලි රත්නමළල මහතාගේ උපදෙස් මත උප පොලිස් පරීක්ෂක ප්‍රේමතිලක මහතා ඇතුළු නිලධාරීන් විසින් වැටලීම සිදු කර ඇත.", "URL": "https://sinhala.adaderana.lk/news.php?nid=86695", "Category": null, "Parent URL": null}