{"Source": "Adaderana", "Timestamp": "August 23, 2016 07:21 am", "Headline": "ශ්‍රීලනිප සමුළුවට මහින්ද නෑ-ඒකාබද්ධය තාම තීරණයක් නෑ", "News Content": "ශ්‍රී ලංකා නිදහස් පක්ෂයේ 65 වන සංවත්සරයට සහභාගී වීම සම්බන්ධයෙන් අවසන් තීරණයක් ගැනීම ආසන බල මණ්ඩල කැඳවීමෙන් අනතුරුව සිදුකිරීමට ඒකාබද්ධ විපක්ෂය තීරණය කර තිබේ.ඒකාබද්ධ විපක්ෂය නියෝජනය කරන මන්ත්‍රී කණ්ඩායම ඊයේ රාත්‍රීයේ හිටපු ජනාධිපති මහින්ද රාජපක්ෂ මහතාගේ ප්‍රධානත්වයෙන් විශේෂ සාකච්ඡාවක් පැවැත්වූහ. එහිදී ඒකාබද්ධ විපක්ෂයේ ඉදිරි ක්‍රියාමාර්ග පිළිබඳව දීර්ඝ වශයෙන් සාකච්ඡා වී තිබේ.ඒ අනුව ඒකාබද්ධ විපක්ෂයේ මන්ත්‍රීවරුන් ශ්‍රී ලංකා නිදහස් පක්ෂයේ 65වන සංවත්සරයට සහභාගී වන්නේ ද යන්න පිළිබඳව ඉදිරියේ දී අවසන් තීරණයකට එළඹෙන බව හිටපු ජනාධිපති මහින්ද රාජපක්ෂ මහතා සාකච්ඡාවෙන් අනතුරුව මාධ්‍යය වෙත සඳහන් කළේය.එහෙත් තමාට ජාත්‍යන්තර සම්මේලනයකට ඇරියුම් ලැබී ඇති බැවින් තමාට ඒ දිනයවන විට විදේශගතවන්නට සිදුව ඇති බවත්,පක්ෂ සම්මේලනය සඳහා දින නියම කරන්නට ප්‍රථම තමන් ඒ ගමන යොදාගෙන සිටි බවත් මහින්ද රාජපක්ෂ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=63363", "Category": null, "Parent URL": null}