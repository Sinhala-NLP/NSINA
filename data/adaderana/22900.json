{"Source": "Adaderana", "Timestamp": "March 19, 2012 03:04 pm", "Headline": "කහවත්ත ඝාතකයින් තවදුරටත් රිමාන්ඩ්", "News Content": "මහත් ආන්දෝලනයට තුඩුදුන් කහවත්ත ද්විත්ව ඝාතනයේ සැකකරුවන් අප්‍රේල් මස 02 වන දින දක්වා රක්ෂිත බන්ධනාගාරගත කරන ලෙස අධිකරණය විසින් අද නියෝග කර තිබේ. අදාළ සැකකරුවන් අද(19) දින පැල්මඬුල්ල මහේස්ත්‍රාත් අධිකරණයට ඉදිරිපත් කරන ලදුව මහේස්ත්‍රාත් චාන්දනී නෙරංජලා ඩයස් විසින් මෙම නියෝගය කර ඇත. අත්අඩංගුවට පත්ව මෙලෙස රක්ෂිත බන්ධනාගාරගත කරන ලද එක් සැකකරුවෙකු වන අමාත්‍යවරයෙකුගේ හිටපු සම්බන්ධීකරණ ලේකම්වරයෙකු මෙන්ම ගොඩකවෙල ප්‍රාදේශීය සභාවේ එක්සත් ජනතා නිදහස් සන්ධාන මන්ත්‍රීවරයෙකු වූ ලොකුගම්හේවගේ ධර්මසිරිගේ පුතු බව කියන තවත් සැකකරුවෙකුගෙන් ප්‍රකාශයක් සටහන් කරගන්නා ලෙස ද අධිකරණය විසින් නියෝග කර තිබේ. අදාළ සන්ධාන මන්ත්‍රීවරයාගේ පුතා ද මත්ද්‍රව්‍ය ඡාවාරමකට අදාළ චෝදනාවක් සම්බන්ධව මහර බන්ධනාගාරයේ රඳවා සිටින බව පොලිසිය විසින් අධිකරණයට කරුණු දැක්වීමෙන් පසු මහේස්ත්‍රාත්වරිය එම නියෝගය ලබා දී ඇත. කහවත්ත ද්විත්ව ඝාතනයේ සැකකරුවන් මෙසේ අද(19) සිව්වන දිනටත් අධිකරණය හමුවට පමුණුවා තිබිණි. සැකකරුවන් දැක බලාගැනීම සඳහා අද දිනයේ ද ප්‍රදේශවාසීන් පැල්මඩුල්ල මහේස්ත්‍රාත් අධිකරණය අවට රැඳී සිටි බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=22900", "Category": null, "Parent URL": null}