{"Source": "Adaderana", "Timestamp": "December 15, 2012 03:18 pm", "Headline": "ශ්‍රී ලංකාවට උද්‍යාන රෝහල්", "News Content": "ශ්‍රී ලංකාව තුළ උද්‍යාන රෝහල් පද්ධතියක් ස්ථාපිත කිරීමට සෞඛ්‍ය අමාත්‍යංශය තීරණය කර තිබේ. ඒ අනුව ජනාධිපති මහින්ද රාජපක්ෂ මහතාගේ උපදෙස් අනුව සෑම දිස්ත්‍රීක්කයකටම එක් රෝහලක් බැගින් ස්ථාපිත කරන බව සෞඛ්‍ය අමාත්‍යංශය සඳහන් කළේය. දිගුකාලීනව විවිධ රෝගවලින් පෙළෙන රෝගීන් වෙනුවෙන් මෙම රෝහල් පද්ධතිය සකස් කෙරෙන බව සඳහන්ය. මෙම රොහල් පද්ධතිය සකස් කිරීම සම්බන්ධයෙන් වන සාකච්ඡාවක් මීරිගම රෝහලේදී පැවැත්විණ. රජයේ රෝහල් පද්ධතිය තුළ පරිසර හිතකාමී වැඩපිළි‍වෙළක් දියත් කර තිබුණත් උද්‍යාන රෝහල් පද්ධතියක් අප රට තුළ ක්‍රියාත්මක නොවන බව මෙම සාකච්ඡාවට එක්වූ සෞඛ්‍ය අමාත්‍යංශයේ ලේකම් වෛද්‍ය නිහාල් ජයතිලක මහතා සඳහන් කළේය. ලෝකයේ බොහෝ රටවල මෙම උද්‍යාන රෝහල් පද්ධතිය ක්‍රියාත්මක වන බව ද සෞඛ්‍ය ලේකම්වරයා පැවසුවේය. මේ අනුව මෙරට ප්‍රථම උද්‍යාන රෝහල වශයෙන් මීරිගම මූලික රෝහල සංවර්ධනය කිරීමට සැලසුම් කර තිබේ.", "URL": "https://sinhala.adaderana.lk/news.php?nid=29981", "Category": null, "Parent URL": null}