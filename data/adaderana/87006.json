{"Source": "Adaderana", "Timestamp": "April 5, 2018 09:14 pm", "Headline": "කෝවිලේ ශබ්ද වාහිනී යන්ත්‍රවල ශබ්දය වහාම අඩු කරන්නැයි මහාධිකරණයෙන් නියෝගයක්", "News Content": "''දෙවියන්ට මනුෂ්‍යන්ට වඩා හොදින් කන් ඇසෙන නිසා කෝවිලේ ශබ්ද වාහිනී යන්ත්‍රවල ශබ්දය වහාම අඩු කොට දෙවියන් උදෙසා භක්තියෙන් යුතුව පූජා පවත්වන්නැයි'' යාපනය මහාධිකරණ විනිසුරු එම්.ඉලන්චෙලියන් මහතා යාපනයේ නායන්මාර්කණ්ඩු කෝවිලේ පූසාරිවරයාට නියෝග කොට තිබේ. මීට සති තුනකට පෙර මෙම කෝවිලේ ශබ්ද වාහිනී යන්ත්‍රවල හඩ අඩුකරන ලෙස යාපනය මහධිකරණ විනිසුරුවරයා නියෝගයක් නිකුත් කොට තිබුණේ එම පළාතේ පිරිසක් විසින් මහාධිකරණය වෙත ඉදිරිපත් කරණ ලද පෙත්සමක් සලකා බැලීමෙන් අනතුරුවය. එම පෙත්සම මඟින් කියා තිබුණේ පළාතේ පාසලට,ඉගෙණුම ලබන ළමුන්ට හා රෝගීන්ට මෙම කොවිලේ ශබ්ද වාහිනී යන්ත්‍රවල හඩ විශාල බාධාවක් බවයි. ඒ අනුව කෝවිලේ ශබ්ද වාහිනී යන්ත්‍රවල හඩ අඩු කරන මෙන් නියෝග කළ මහධිකරණ විනිසුරුවරයා ඒ පිළිබඳව සොයා බලා වාර්තාවක් ඉදිරිපත් කරන මෙන් පළාතේ ග්‍රාම නිලධාරිවරයාට දැණුම් දී තිබුණි. ග්‍රාම නිලධාරීවරයා විසින් ඉදිරිපත් කරණ ලද වාර්තා දෙකක සඳහන්ව තිබුණේ කෝවිලේ ශබ්දවාහිනී යන්ත්‍රවල හඩ අඩු කොට නොමැති බවයි. මේ අතරතුර කළින් පිරිස විසින්ම යළිත් මහාධිකරණයට පෙත්සමක් ඉදිරිපත් කරන ලද අතර පෙත්සම සලකා බැලීමට සියලු පාර්ශ්ව පසුගියදා යාපනය මහාධිකරණයට කැඳවා තිබුණි. මෙහිදී අධිකරණයේ නියෝග මත ශබ්ද වාහිනී යන්ත්‍රවල හඩ අඩු නොකිරීමට හේතුව විමසූ අවස්ථාවේදී කෝවිලේ පූසාරිවරයා පවසා ඇත්තේ දෙවිවරුන් ශබ්ද පූජාවන්ට වඩාත් ප්‍රිය බව සඳහන් නිසා තමන් කෝවිලේ ශබ්ද වාහිනී යන්ත්‍රවල හඩ වැඩි කළ බවයි. එම පිළිතුර අනුව තීන්දුව දෙමින් මහාධිකරණ විනිසුරු වරයා පවසා ඇත්තේ ''දෙවියන්ට මනුෂ්‍යන්ට වඩා හොදින් කන් ඇසෙන නිසා කෝවිලේ ශබ්ද වාහිනී යන්ත්‍රවල ශබ්දය වහාම අඩු කොට දෙවියන් උදෙසා භක්තියෙන් යුතුව පූජා පවත්වන්න ලෙසයි.", "URL": "https://sinhala.adaderana.lk/news.php?nid=87006", "Category": null, "Parent URL": null}