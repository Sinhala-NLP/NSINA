{"Source": "Adaderana", "Timestamp": "June 30, 2015 01:36 pm", "Headline": "නිමල් මහනුවරදී මහින්ද හමුවෙයි - මෛත්‍රීගේ ස්ථාවරය දන්වයි ", "News Content": "විපක්ෂ නායක නිමල් සිරිපාල ද සිල්වා මහතා හිටපු ජනාධිපති මහින්ද රාජපක්ෂ මහතා මුණගැසී තිබේ.අද පෙරවරුවේ මහනුවර දී විපක්ෂ නායකවරයා හිටපු ජනාධිපතිවරයා මුණගැසුණු බව දේශපාලන ආරංචි මාර්ග සඳහන් කළේය.ජනාධිපති මෛත්‍රීපාල සිරිසේන මහතා සහ විපක්ෂ නායක නිමල් සිරිපාල ද සිල්වා, ශ්‍රී ලංකා නිදහස් පක්ෂ මහලේකම් අනුර ප්‍රියදර්ශන යාපා, එක්සත් ජනතා නිදහස් සන්ධාන මහලේකම් සුසිල් ප්‍රේම්ජයන්ත් මහතා අතර ඊයේ පස්වරුවේ විශේෂ සාකච්ඡාවක් පැවැති අතර එහිදී ගනු ලැබූ තීරණ ගැන මෙලෙස හිටපු ජනාධිපතිවරයා දැනුම්වත් කර ති‍බේ. එහිදී මහින්ද රාජපක්ෂ මහතාට එක්සත් ජනතා නිදහස් සන්ධානයෙන් මහ මැතිවරණයට තරග කිරීම සඳහා නාමයෝජනා භාරදීමට ජනාධිපති මෛත්‍රීපාල සිරිසේන මහතා එකඟතාව පළ කර ඇති බව විපක්ෂ නායක නිමල් සිරිපාල ද සිල්වා විසින් හිටපු ජනාධිපතිවරයා වෙත දැනුම් දී ඇති බව දේශපාලන ආරංචි මාර්ග සඳහන් කළේය.මේ අතර විපක්ෂනායක නිමල් සිරිපාල ද සිල්වා මහතා විසින් දැනුවත් කළ කරුණු හිටපු ජනාධිපතිවරයා විසින් අද සවස පැවැත්වීමට නියමිත සන්ධාන නායකයින්ගේ හමුවට ඉදිරිපත් කර සාකච්ඡා කිරීමට නියමිතය.එම සාකච්ඡාවේදී ගනු ලබන තීන්දු තීරණ ගැන හිටපු ජනාධිපතිවරයා නිල වශයෙන් හෙට ප්‍රකාශයක් කිරීමට නියමිතය.මේ අතර ජනාධිපති මෛත්‍රීපාල සිරිසේන මහතා සහ හිටපු ජනාධිපතිවරයා සම්බන්ධීකරණය කිරීම සඳහා පත් කළ සය පුද්ගල කමිටු වාර්තාව අද දිනයේ ජනාධිපතිවරයා වෙත භාරදීමට නියමිතය.කෙසේවෙතත් බී.බී.සී ලෝක සේවය සමග අදහස් දක්වමින් සය පුද්ගල කමිටු සභාපති ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපති ජෝන් සෙනවිරත්න මහතා පවසා ඇත්තේ හිටපු ජනාධිපතිවරයා සහ වත්මන් ජනාධිපතිවරයා අතර මේ වන විට සුහදතාව වර්ධනය වී ඇති බවයි.පක්ෂය ආරක්ෂා කරගැනීමේ වැදගත්කම පිළිබඳව තම කමිටුව මගින් නායකයන් දෙදෙනාට පෙන්වාදුන් බව ද ජෝන් සෙනවිරත්න මහතා පවසා ඇත.මේ අතර සුළු දේශපාලන පක්ෂ සහ ශ්‍රී ලංකා නිදහස් පක්ෂය අතර සාකච්ඡා අද දිනයේත් පැවැත්වීමට නියමිතය.", "URL": "https://sinhala.adaderana.lk/news.php?nid=52347", "Category": null, "Parent URL": null}