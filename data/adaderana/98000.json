{"Source": "Adaderana", "Timestamp": "October 21, 2018 01:10 pm", "Headline": "තවත් දුම්වැටි තොගයක් රේගු බාරයට", "News Content": "දුම්වැටි තොගයක් ඩුබායි සිට නීතිවිරෝධී ලෙස ශ්‍රී ලංකාවට ගෙන ආ මෙරට ව්‍යාපාරික කාන්තාවක සහ තවත් පුද්ගලයෙකු අද (21) උදෑසන කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. මෙම පුද්ගලයා 32 හැවිරිදි නාත්තන්ඩිය ප්‍රදේශයේ පදිංචිකරුවෙකු වන අතර , එම කාන්තාව 52 හැවිරිදි හෙට්ටිපොළ ප්‍රදේශයේ පදිංචිකාරිනියකි. ඔවුන් දෙදෙනා අද උදෑසන 7.00 ට ඩුබායි සිට පැමිණි ෆ්ලයි ඩුබායි ගුවන් සේවයේ එෆ්.ඉසෙඩ් .- 547 දරන ගුවන් යානයෙන් කටුනායක ගුවන් තොටුපොළ වෙත පැමිණ , කිසිවක් ප්‍රකාශ කිරීමට නොමැති \" හරිත මාවත \"ඔස්සේ ගුවන් තොටුපොළෙන් පිටව යමින් සිටියදී රේගු නිලධාරීන් විසින් අත් අඩංගුවට ගෙන තිබුණි . ඔවුන් දෙදෙනා විසින් රැගෙන ආ ගමන් මලු දෙකක් තුළ රුපියල් 19,50,000 ක් වටිනා මෙම විදේශීය නිෂ්පාදිත දුම්වැටි 39,000 ක් අඩංගු දුම්වැටි කාටූන් 195 ක් සගවා ගෙන සිටි බව රේගුව පවසයි . මෙම අත් අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුව විසින් සිදු කරනු ලබයි.", "URL": "https://sinhala.adaderana.lk/news.php?nid=98000", "Category": null, "Parent URL": null}