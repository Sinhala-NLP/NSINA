{"Source": "Adaderana", "Timestamp": "May 28, 2017 06:24 pm", "Headline": "නිසි පරිදි සෞඛ්‍ය සේවාවන් සපයන්න සියලු වෘත්තීය සමිති එකඟතාව පළ කරයි", "News Content": "දිවයිනේ ප්‍රදේශ රැසකට බලපා ඇති ආපදා තත්ත්වය හේතුවෙන් පීඩාවට පත්ව සිටින ජනතාවට නිසි පරිදි සෞඛ්‍ය සේවාවන් ලබාදීමට සෞඛ්‍ය අමාත්‍යංශයේ සියලු වෘත්තීය සමිති එකඟතාව පළ කර තිබේ.සෞඛ්‍ය අමාත්‍ය රාජිත සේනාරත්න මහතාගේ ප්‍රධානත්වයෙන් සෞඛ්‍ය අමාත්‍යංශයේ දී අද පෙරවරුවේ පැවති සාකච්ඡාවකදී මෙම එකඟතා පළ වූ බව සෞඛ්‍ය අමාත්‍යංශය සඳහන් කළේය.රජයේ වෛද්‍ය නිලධාරීන්ගේ සංගමය, රජයේ හෙද නිලධාරීන්ගේ සංගමය , මහජන සෞඛ්‍ය පරීක්ෂකවරුන්ගේ සංගමය ඇතුළු සියලුම සෞඛ්‍ය වෘත්තීය සමිති නියෝජිතයින් මෙම සාකච්ඡාවට සහභාගී වී ඇති බව සඳහන්ය.පීඩාවට පත් ජනතාවට සෞඛ්‍ය සේවා සැපයීම සඳහා සෞඛ්‍ය අමාත්‍යංශය ආරම්භ කර ඇති වැඩපිළිවෙළට සහය දක්වන බව එම සාකච්ඡාවේ දී රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය නලීන් ද හේරත් මහතා ප්‍රකාශ කර ඇත.ආපදාවට ලක්වූවන්ගේ සනීපාරක්ෂක කටයුතු සහ රෝග බෝවීම වැළැක්වීම සඳහා මහජන සෞඛ්‍ය පරීක්ෂකවරුන් හා පවුල් සෞඛ්‍ය සේවා නිලධාරිනියන් යෙදවීමට ද මෙහිදී තීරණය වී තිබේ.ජල ගැලීම්වලට ලක් නොවු ප්‍රදේශවල සිටින හෙද, මහජන සෞඛ්‍ය පරීක්ෂක සහ පවුල් සෞඛ්‍ය සේවා නිලධාරිනියන් ආපදාවට ලක්වු ප්‍රදේශවල සෞඛ්‍ය සේවා කටයුතු සඳහා කැඳවීම පිළිබඳව ද එම සාකච්ඡාවේ දී අවධානය යොමුවු බව සෞඛ්‍ය අමාත්‍යංශය සඳහන් කළේය. සියලුම රජයේ සේවකයින්ගේ නිවාඩු අවලංගු කර ඇති බැවින් ආපදාවට ලක් නොවු සියලුම සෞඛ්‍ය සේවකයින් ළඟම ඇති සෞඛ්‍ය ආයතනයට වහාම වාර්තා කළ යුතු බව ද වැඩබලන සෞඛ්‍ය සේවා අධ්‍යක්ෂ ජනරාල් වෛද්‍ය සරත් අමුණුගම මහතා මෙහිදී දැනුම් දී තිබේ.", "URL": "https://sinhala.adaderana.lk/news.php?nid=73676", "Category": null, "Parent URL": null}