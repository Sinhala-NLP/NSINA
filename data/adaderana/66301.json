{"Source": "Adaderana", "Timestamp": "November 22, 2016 02:03 pm", "Headline": "ඡන්දෙට කළ වියදම් පියවාගන්න ඕනෑ-බැඳුම්කර සිද්ධියේ ශ්‍රීලනිප වාර්තාව නිමයි", "News Content": "මහබැංකු බැඳුම්කර සිද්ධියට අදාළව ශ්‍රීලනිප මධ්‍යම කාරක සභාව විසින් පත්කරන ලද කමිටුවේ වාර්තාව අද හෝ හෙට දින ජනාධිපතිවරයාට බාරදෙන බව මුදල් රාජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි.දින 15ක කාලයක් තුළ මෙම වාර්තාව ලබාදෙන ලෙස මධ්‍යම කාරක සභාව විසින් කමිටුවට උපදෙස් දෙනු ලැබූ නමුත් දින 6ක් ඇතුළත වාර්තාව සම්පූර්ණ කිරීමට කමිටුවට හැකිවූ බව අමාත්‍යවරයා කියා සිටියේ අද (22) කොළඹ පැවති මාධ්‍ය හමුවකදීය.මෙම කමිටු වාර්තාවෙන් නිර්දේශ 6ක් ඉදිරිපත් කර ඇති බවත්,මේ සම්බන්ධයෙන් ඉදිරි‍යේදී කමිටු වාර්තාව පාර්ලිමේන්තුවට ඉදිරිපත් කොට කථානායකවරයා හරහා නීතිපති වෙත යොමු කළ හැකි බවත්,එසේ නොමැතිනම් ජනාධිපතිවරයා හරහා නීතිපතිට යොමු කොට ඉදිරි ක්‍රියාමාර්ග ගත හැකි බවත් අබේවර්ධන මහතා සඳහන් කළේය.කෙසේ වුවද වැරදිකරුවන්ට දඬුවම්දීම හා සිදුවූ අලාභය පියවාගැනීම මෙම කමිටු වාර්තාවේ අරමුණ බව හෙතෙම අවධාරණය කළේය.ඒකාබද්ධ විපක්ෂයේ පිරිස් විසින් මේ දිනවල සමූපකාර ඡන්දය ජයග්‍රහණය කිරීම ගැන කරුණු කියන නමුත් සමූපකාර ඡන්දයකින් දේශපාලන ස්ථාවරත්වය මනින්නට හැකියාවක් නොමැති බව ඔහු කියා සිටියේය.අනෙක් අතට එම ජයග්‍රාහකයින් සියලුදෙනා ශ්‍රීලනිප නියෝජනය කරන බැවින් එය ඒකාබද්ධ විපක්ෂයේ නොව ශ්‍රීලනිපයේ ජයග්‍රහණයක් බවට අර්ථ දැක්වීමටද හැකියාවක් පවතින බව අමාත්‍යවරයා පෙන්වා දුන්නේය.එල්.ටී.ටී.ඊ සාමාජිකයින් සංවිධානාත්මකව සැමරීමට ඉඩක් නොමැති නමුත් මරණයට පත්වූවන් සැමරීමට ප්‍රජාතන්ත්‍රීය අයිතියක් පවත්නා බවද අමාත්‍යවරයා සඳහන් කළේය.එබැවින් එවැනි සැමරුම් සම්බන්ධයෙන් මාධ්‍ය වැරදි ප්‍රචාරණයක් සිදුනොකළ යුතු බවද ඔහු අවධාරණය කළේය.මෙහිදී පළාත් සභාවන්ට විමධ්‍යගත අයවැයෙන් වෙන්කරන මූල්‍ය ප්‍රතිපාදන අවම කිරීම හා ජනතාවට ලබාදුන් සහන කප්පාදු කළද මැති ඇමතිවරුන්‍ට ලබාදුන් සහන කප්පාදු නොවීම සම්බන්ධයෙන් මෙහිදී මාධ්‍යවේදීන් විසින් අමාත්‍යවරයාගෙන් ප්‍රශ්න කර තිබේ.මිලියන ගණනින් වටිනා වාහන තීරු බදු රහිතව ගෙන්වා ගනිමින් රටට බදු ආදයම අහිමිකරලීමත්,එම වාහන විකුණා හෝ බදු දී අසීමිත ලෙස ආදායම් උපයා ගැනීමත් පිළිබඳ ප්‍රශ්න කිරිමේදී අමාත්‍යවරයා ඊට ප්‍රතිචාර දක්වමින් කියා සිටියේ මහජන නියෝජිතයින් විසින් මැතිවරණ සඳහා අතිවිශාල මුදලක් වැයකරන බැවින් එම වියදම් පියවා ගැනීමට අවශ්‍ය බවයි.එම නිසා එම වාහන ගෙන්වීම හා එමගින් අදායම් ලැබීම ගැටළුවක් නොවන බව අමාත්‍යවරයා මෙහිදී වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=66301", "Category": null, "Parent URL": null}