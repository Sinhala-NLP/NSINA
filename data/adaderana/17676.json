{"Source": "Adaderana", "Timestamp": "July 27, 2011 04:13 pm", "Headline": "ඇමති කීවට අපට බෑ-අපි සමග සාකච්ඡාවක්වත් තිබුණේ නෑ", "News Content": "මෙවර අ.පො.ස උ/පෙ විභාගය සඳහා පෙනී සිටින සිසුන්ට විභාගය සඳහා පෙනී සිටීමට යාමේදී විභාග ප්‍රවේශ පත්‍රය පෙන්වීමෙන් පුද්ගලික බස් රථවල නොමිලයේ ප්‍රවාහන පහසුකම් සලසා දීමට කටයුතු කර නැතැයි පෞද්ගලික බස් හිමියන්ගේ සංගමය පවසයි. අ.පො.ස උ/පෙ විභාගය පැවැත්වෙන අගෝස්තු මස 08 වන දින සිට සැප්තැම්බර් මස 03 වන දින දක්වා උසස් පෙළ අයදුම්කරුවන්ට නොමිලයේ ප්‍රවාහන සේවය සැලසෙන බවට අධ්‍යාපන අමාත්‍යවරයා විසින් කර ඇති ප්‍රකාශය සම්බන්ධයෙන් නිවේදනයක් නිකුත් කරමින් පෞද්ගලික බස් හිමියන්ගේ සංගමයේ සභාපති ගැමුණු විජේරත්න මහතා මේ බව කියා සිටියි. තම සංගමය සමග කිසිදු සාකච්ඡාවකින් හෝ එකඟතාවයකින් තොරව ප්‍රායෝගිකව ක්‍රියාත්මක කළ නොහැකි මෙවැනි දේ ප්‍රකාශ කිරීමෙන් පාසල් සිසුන් දැඩි අසීරුතාවට පත්වන බව පෞද්ගලික බස් හිමියන්ගේ සංගමය විසින් නිකුත් කළ නිවේදනයේ දැක්වේ. මීට පෙරාතුව බස්නාහිර පළාත තුළද මෙවැනිම ආකාරයේ නොමිලේ ප්‍රවාහන සේවයක් ක්‍රියාත්මක බවට ප්‍රකාශයක් නිකුත් කිරීමෙන් සිසු සිසුවියන් විශාල වශයෙන් අපහසුතාවයට ලක් වූ බව ගැමුණු විජේරත්න මහතා සිහිපත් කරයි. එසේ වුවද තම සංගමය විසින් උසස් පෙළ පුනරීක්ෂණ පංති අවසන් වන තෙක් කළුතර,හොරණ,අවිස්සාවේල්ල,මීගමුව,කඩුවෙල,යන ගමනාන්ත දක්වා නොමිලේ බස් රථ 5 ක් සවස 6.00 ට නුගේගොඩ නගරයෙන් ආරම්භ කරන බවත්,පුනරීක්ෂණ පංති අවසන් වන තෙක් එය ක්‍රියාත්මක බවත් පෞද්ගලික බස් හිමියන්ගේ සංගමය වැඩිදුරටත් කියා සිටියි.", "URL": "https://sinhala.adaderana.lk/news.php?nid=17676", "Category": null, "Parent URL": null}