{"Source": "Adaderana", "Timestamp": "March 2, 2017 04:22 pm", "Headline": "මීගමුව-කටුනායක  දුම්රිය ධාවනය හෙට සිට තාවකාලිකව වෙනස් වෙයි", "News Content": "පුත්තලම දුම්රිය මාර්ගයේ මීගමුව සහ කටුනායක අතර සාමාන්‍ය දුම්රිය ධාවනය හෙට සිට තාවකාලිකව වෙනස් කෙරෙන බව දුම්රිය දෙපාර්තමේන්තුව පවසයි.හෙට(03) උදෑසන 8.35 සිට පසුදින රාත්‍රී 8.00 දක්වා පුත්තලම දුම්රිය මාර්ගයේ මීගමුව සහ කටුනායක අතර සාමාන්‍ය දුම්රිය ධාවනය තාවකාලිකව නතර කරන බව එම දෙපාර්තමේන්තුව සඳහන් කළේය.ඒ අනුව එම කාලය තුළ මීගමුව - හලාවත සහ පුත්තලම අතර සහ කොළඹ කොටුව කටුනායක අතර විශේෂ දුම්රිය කිහිපයක් පමණක් ධාවනය කෙරෙන බව දුම්රිය දෙපාර්තමේන්තුව නිවේදනය කළේය.කටුනායක දුම්රිය ස්ථානය සහ මීගමුව දුම්රිය ස්ථානය අතර ද්විත්ව දුම්රිය මාර්ගයේ ඉදිකිරීම් කටයුත්තක් හේතුවෙන් මෙලෙස දුම්රිය ධාවන කාලසටහන තාවකාලිකව වෙනස් කෙරෙන බව සඳහන්ය. විශේෂ දුම්රියන් ධාවනය වන වේලාවන් පිළිබද තොරතුරු 0112 69 31 10යන දුරකථන අංකය ඔස්සේ දුම්රිය ප්‍රධාන පාලක මැදිරිය ඇමතීමෙන් ලබාගත හැකි බව දුම්රිය දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=70328", "Category": null, "Parent URL": null}