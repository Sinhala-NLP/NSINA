{"Source": "Adaderana", "Timestamp": "January 18, 2014 11:07 am", "Headline": "තවත් ධීවරයින් පිරිසකට නිදහස ලැබෙද්දී සාකච්ඡා පස්සට යයි", "News Content": "ඉන්දීය අත්අඩංගුවේ පසුවු තවත් ශ්‍රී ලාංකික ධීවරයින් පිරිසක් නිදහස් කර තිබේ. තමිල්නාඩු ප්‍රධාන අමාත්‍ය ජයලලිතා ජයරාම් විසින් ශ්‍රී ලාංකික ධීවරයින් 61 දෙනෙකු මෙලෙස නිදහස් කිරීමට උපදෙස් ලබා දී ඇති බව සඳහන්ය. ඊයේ දිනයේ මෙරට අත්ඩංගුවේ පසුවු ඉන්දී ධීවරයින් 121 දෙනෙකු නිදහස් කෙරුණි. ඊට සමගාමීව ශ්‍රී ලාංකික ධීවරයින් පිරිස නිදහස් කර ඇති බව ඉන්දීය මාධ්‍ය වාර්තා කළේය. පසුගිය 16 වැනිදා මෙරට අත්අඩංගුවේ පසුවු ඉන්දීය ධීවරයින් 52 ක්ද ඉන්දීය අත්අඩංගුවේ පසුවු ශ්‍රී ලාංකික ධීවරයින් 52 ක්ද නිදහස් කෙරුණි. ඒ අනුව තවත් ඉන්දීය ධීවරයින් 121 දෙනෙකු මෙරට අත්අඩංගුවේ පසුවන අතර ශ්‍රී ලාංකික ධීවරයින් 68 දෙනෙකු පමණ ඉන්දීය අත්අඩංගුවේ පසුවේ. මේ අතර ඉන්දු - ශ්‍රී ලංකා ධීවර ගැටලුව සම්බන්ධයෙන් මේ මස 20 වැනිදා ඉන්දියාවේ චෙන්නායි හිදි පැවැත්වීමට යොදාගෙන තිබූ සාකච්ඡාව කල්දමා තිබේ. දෙරටේ ධීවර බලධාරීන් හා සංගම් අතර මෙම සාකච්ඡාව පැවැත්වීමට නියමිත අතර එය ලබන 27 දක්වා කල් ගොස් ඇති බව ඉන්දීය මාධ්‍ය වාර්තා කරයි. එම වාර්තා සඳහන් කරන ආකාරයට සාකච්ඡාවලට පෙර දෙරටේම රඳවාගෙන සිටින සියලු ධීවරයින් නිදහස් කිරීමට බලධාරීන් අපේක්ෂා කරන බව පැවසෙයි. මේ නිසා සියලූම ධීවරයින් නිදහස් කිරීමෙන් පසු සාකච්ඡා ආරම්භ කිරීමට දෙරටේම බලධාරීන් සුදානමින් සිටින්නේ යැයිද ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=40437", "Category": null, "Parent URL": null}