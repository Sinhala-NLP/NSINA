{"Source": "Adaderana", "Timestamp": "June 6, 2018 06:44 am", "Headline": "ශ්‍රී ලංකන්-මිහින් ලංකා අක්‍රමිකතා ගැන සාක්ෂි විමසීම දෙවන දිනටත් අද සිදු කරයි", "News Content": "‍‍ශ්‍රී ලංකන් එයාර් ලයින්, ශ්‍රී ලංකා කේටරින් සහ මිහින් ලංකා සමාගම්වල සිදුව ඇති බව කියන අක්‍රමිකතා විමර්ශනය සඳහා පත් කළ ජනාධිපති කොමිසමේ සාක්ෂි විමසීමේ දෙවන දිනටත් අද(06) සිදු කරයි. සමාගම් රෙජිස්ටාර්වරයා සහ එහි නිළධාරියෙකුගෙන් අද දිනයේ සාක්ෂි සටහන් කර ගැනීමට නියමිත බව එම කොමිසමේ ලේකම් ආරියදාස කුරේ මහතා සඳහන් කළේය. අදාළ නිළධාරීන් දෙදෙනොගෙන් පසුගිය 04 වනදා ද සාක්ෂි සටහන් කර ගැණුනි. ජනාධිපති මෛත්‍රීපාල සිරිසේන මහතා විසින් අදාළ සමාගම්වල සිදුව ඇති බව කියන අක්‍රමිකතා සොයා බැලීම සඳහා පසුගිය පෙබරවාරි 14 වනදා මෙම විශේෂ කොමිසම පත් කරනු ලැබුවේය. එහි සභාපතිවරයා ලෙස විශ්‍රාමලත් ශ්‍රේෂ්ඨාධිකරණ විනිසුරු අනිල් ගුණරත්න මහතා කටයුතු කරන අතර අභියාචනාධිකරණ විනිසුරු ඊ.ඒ.ජී.ආර් අමරසේකර, විශ්‍රාමික මහාධිකරණ විනිසුරු පියසේන රණසිංහ, විශ්‍රාමික නියෝජ්‍ය විගණකාධිපති එම්.ඩී.ඒ හැරල්ඩ් සහ ශ්‍රී ලංකා ගිණුම් හා විගණන ප්‍රමිති සමීක්ෂණ මණ්ඩලයේ අධ්‍යක්ෂ ජනරාල් ඩබ්ලිව්,ජේ.කේ ගීගනගේ මෙනවිය කොමිසමේ සෙසු සාමාජිකයින් වෙයි.", "URL": "https://sinhala.adaderana.lk/news.php?nid=90416", "Category": null, "Parent URL": null}