{"Source": "Adaderana", "Timestamp": "October 3, 2018 10:22 am", "Headline": "නායයෑමේ අවදානමක්-පවුල් 300ක් ඉවතට", "News Content": "තලවාකැලේ වතු නිවාස පේළියකට ඉහළින් පිහිටි විශාල කන්දක් නාය යෑමේ අවදානමක් හේතුවෙන් වතු කම්කරු පවුල් 300 ක සාමාජිකයින් 1000 කට ආසන්න පිරිසක් අද (03) අළුයම ඉවත් කර තිබේ. තලවාකැලේ ග්‍රේට් වෙස්ටන් තේ වතුයායේ, ලූසා කොටසේ වතු නිවාස පේළියකට ඉහළින් පිහිටි විශාල කන්දක් ඊයේ (02) රාත්‍රී අධික වර්ෂාවත් සමඟ නාය යෑමේ අවධානමක් මතුව ඇත. මේ හේතුවෙන් එම නිවාසවල පදිංචි පවුල් 300 ක සාමාජිකයින් 1000 කට ආසන්න පිරිසක් අවතැන්ව සිටිති. අවතැන්ව සිටින පිරිස එම වතුයායේ, ශ්‍රී මුත්තු මාරි අම්මන් හින්දු කෝවිලේ තාවකාලිකව නවාතැන් ගෙන සිටිති. අවතැන්ව සිටින ජනතාව පවසන්නේ, ඊයේ රාත්‍රී ප්‍රදේශයට ඇඳ හැලුන ධාරානිපාත වර්ෂාවත් සමඟ වතු නිවාස පේළියට ඉහළින් පිහිටි කන්දෙන් ගල් පෙරළෙන ශබ්ද ඇසුන බවයි. කාලයක් පුරා නාය යෑමේ අවධානමක් ඇති නිසා තම නිවාසවලින් ඉවත් වු බව ද ඔවුන් පවසති. මේ වන විට තලවාකැලේ පොලීසිය එම ප්‍රදේශයේ ආරක්ෂාවට යොදවා ඇති අතර ග්‍රේට් වෙස්ටන් තේ වතුයායේ පාලනාධිකාරිය මඟින් අවතැන්ව සිටින පිරිසට පහසුකම් සපයා ඇත. නුවරඑළිය දිස්ත්‍රික් ආපදා කළමණාකරන ඒකකය වෙත මේ සම්බන්ධව දැණුම් දුන් බව තලවාකැලේ පොලීසිය පවසයි.", "URL": "https://sinhala.adaderana.lk/news.php?nid=97097", "Category": null, "Parent URL": null}