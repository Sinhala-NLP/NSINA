{"Source": "Adaderana", "Timestamp": "February 7, 2013 12:14 pm", "Headline": "ජනපතිගේ සංචාරයට එරෙහිව උද්ඝෝෂණය කළ 22 ක් අත්අඩංගුවට", "News Content": "ජනාධිපති මහින්ද රාජපක්ෂ මහතාගේ ඉන්දීය සංචාරයට එරෙහිව උද්ඝෝෂණය කළ පුද්ගලයින් 22 දෙදෙනෙකු එරට ආරක්ෂක අංශ මගින් අත්අඩංගුවට ගෙන තිබේ. ඉන්දියාවේ පුඩුච්චෙරි දුම්රිය ස්ථානය අසළ උද්ඝෝෂණකරුවන් මෙම උද්ඝෝෂණය පවත්වා ඇති බව සඳහන්ය. දුම්රිය මාර්ගය හරස් කරමින් උද්ඝෝෂණයේ නිරතවීම හේතුවෙන් එහි දුම්රිය ගමනාගමනයට ද බාධා පැමිණ තිබූ බව වාර්තා විණි. ඉන්දීය මධ්‍යම රජයට එරෙහිව සටන් පාඨ කියමින් උද්ඝෝෂණයේ යෙදුණු මොවුන් ජනාධිපති මහින්ද රාජපක්ෂ මහතා ඉන්දියාවේ තිරිපතිහි සංචාරය කිරීමට එරෙහිව ද උද්ඝෝෂණයේ නිරත වී තිබේ. ශ්‍රී ලංකාවේ දෙමළ ජනතාව සඳහා දේශපාලන විසඳුමක් ලබා දෙන්නැයි උද්ඝෝෂණකරුවන් එහිදී ප්‍රකාශ කර ඇති බව ඉන්දීය මාධ්‍ය වාර්තා කරයි. මීට පෙර තිරුපති ප්‍රදේශයේ විරෝධතාවක නියැළුණු තවත් 34 දෙනෙකු ද එරට ආරක්ෂක අංශ විසින් අත්අඩංගුවට ගෙන තිබිණි.", "URL": "https://sinhala.adaderana.lk/news.php?nid=31424", "Category": null, "Parent URL": null}