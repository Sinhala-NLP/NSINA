{"Source": "Adaderana", "Timestamp": "July 11, 2010 09:06 am", "Headline": "ද්‍රවිඩ පක්ෂ කිහිපයක තවත් කතාබහක් ", "News Content": "ලබන සතිය තුළ දෙමළ ජාතික සන්ධානය ඇතුළු ද්‍රවිඩ පක්ෂ කිහිපයක් විශේෂ සාකච්ඡාවක් පැවැත්වීමට තීරණය කර තිබේ. ඉදිරි දේශපාලන කටයුතු සම්බන්ධයෙන් මෙහි දී අවධානය යොමු කිරීමට නියමිත බව ප්‍රජාතන්ත්‍රවාදී ජාතික පෙරමුණේ නායක මනෝගනේෂන් මහතා සඳහන් කළේය. පසුගිය සති කිහිපය තුළ ද ද්‍රවිඩ පක්ෂ කිහිපයක් සාකච්ඡා පැවැත්වූ බව ඔහු ප්‍රකාශ කළේය. එහෙත් දෙමළ ජාතික සන්ධානය ‍එම සාකච්ඡා වලට නොපැමිණි බැවින් ලබන සතියේ දී නැවත වරක් ද්‍රවිඩ පක්ෂ සාකච්ඡා කිරීමට තීරණය කළ බව මනෝගනේෂන් මහතා පවසයි. මේ සම්බන්ධයෙන් දෙමළ ජාතික සන්ධානයේ පාර්ලිමේන්තු මන්ත්‍රී ආර්.සම්බන්දන් මහතාගෙන් අද දෙරණ විමසීමක් කළ අතර ඒ පිළිබඳව මෙතෙක් තම පක්ෂයට ආරාධනයක් ලැබී නොමැති බව එහි දී ඒ මහතා ප්‍රකාශ කළේය.", "URL": "https://sinhala.adaderana.lk/news.php?nid=9528", "Category": null, "Parent URL": null}