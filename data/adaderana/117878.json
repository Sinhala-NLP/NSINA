{"Source": "Adaderana", "Timestamp": "August 30, 2019 04:03 pm", "Headline": "වියාලේන්ද්‍රන් ඇතුළු 5කට යළි අධිකරණය හමුවේ පෙනී සිටින්න නියෝගයක්", "News Content": "මඩකළපුව දිස්ත්‍රික් පාර්ලිමේන්තු මන්ත්‍රී සදාසිවම් වියාලේන්ද්‍රන් ඇතුළු 05 දෙනෙක් ඔක්තෝම්බර් මස 04 වෙනි දින යළි මඩකළපුව මහේස්ත්‍රාත් අධිකරණය හමුවේ පෙනී සිටින ලෙස නියෝග කර තිබේ. අදාළ මන්ත්‍රීවරයා සහ පිරිස අද(30) මඩකළපුව මහේස්ත්‍රාත් අධිකරණය වෙත ඉදිරිපත් වීමෙන් අනතුරව මඩකලපුව මහේස්ත්‍රාත් ඒ.සී රිස්වාන් මහතා මෙම නියෝගය කර ඇති බව අද දෙරණ වාර්තාකරු පවසයි. මඩකලපුව නගරයේ පසුගිය අඟහාරුවාදා දින පාර්ලිමේන්තු මන්ත්‍රී එස්.වියාලේන්ද්‍රන්ගේ කණ්ඩායම විසින් සංවිධානය කර තිබූ විරෝධතාවය හේතුවෙන් මහ ජනතාවගේ කටයුතුවලට බාධාවක් සිදුවූ නිසා ඔවුන්ට අද අධිකරණය හමුවේ පෙනිසිටින ලෙස නියෝග කර තිබුණි. ඒ අනුව පාර්ලිමේන්තු මන්ත්‍රී එස්.වියාලේන්ද්‍රන්, මඩකලපුව නගර සභාවේ නාගරික මන්ත්‍රී සෙල්වි මනෝහරන් ඇතුළු 05 දෙනා අද අධිකරණය හමුවේ පෙනී සිටි අතර එහිදී මහේස්ත්‍රාත්වරයා නියෝග කළේ යළ ඔක්තෝම්බර් මස 04 වෙනි දින අධිකණය හමුවේ පෙනී සිටින ලෙසයි. මේ අතර පාර්ලිමේන්තු මන්ත්‍රී එස්.වියාලේන්ද්‍රන් ඇතුළු 05දෙනාට මඩකලපුව පොලීසිය හමුවේ කටඋත්තර ලබා දෙන ලෙසත් මඩකලපුව මහේස්ත්‍රාත් ඒ.සී රිස්වාන් මහතා නියෝග කර තිබේ. සියෝන් දේවස්ථානයට මරාගෙන මැරෙන බෝම්බ ප්‍රහාරයක් එල්ල කළ බෝම්බකරුගේ හිස කොටස කල්ලියන්කාඩු සුසාන භුමියේ මිහිදන් කිරිමට විරෝධය පළ කරමින් ප්‍රදේශවාසීන් පසුගිය අඟහරුවාදා මෙලෙස උද්ඝෝෂණය සිදුකළේය. මඩකලපුව, කල්ලියක්කාඩු පොදු සුසාන භූමිය ආසන්නයේ පැවති විරෝධතාවයක් පළවා හැරීමට පොලීසියෙන් කඳුළු ගෑස් ප්‍රහාරයක් එල්ල කර තිබුණි.", "URL": "https://sinhala.adaderana.lk/news.php?nid=117878", "Category": null, "Parent URL": null}