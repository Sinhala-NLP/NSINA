{"Source": "Adaderana", "Timestamp": "November 21, 2018 04:35 pm", "Headline": "පරිසර ආයතන ප්‍රධානියා ඉල්ලා අස් වෙයි", "News Content": "එක්සත් ජාතීන්ගේ පරිසර ආයතනයේ ප්‍රධානී එරික් සෝල්හයිම් සිය ධුරයෙන් ඉල්ලා අස්වී ඇත. සෝල්හයිම් මෙසේ ඉල්ලා අස්වී ඇත්තේ ඔහුගේ නිල විදෙස් සංචාර සම්බන්ධයෙන් විගණන වාර්තාව මාධ්‍ය වෙත අනාවරණයවීමෙන් පසුවයි. ආයතනයේ මුදල් වැයකරමින් ප්‍රමාණය ඉක්මවා සංචාරය කිරීම ඔහුට එරෙහිව ඇති චෝදනාවයි. සලකා බලනු ලැබූ දින 668කින් දින 529ක කාලයක් සිය නිල සංචාර සඳහා වැය කිරීමට ඔහු කටයුතු කර තිබෙනවා. ඒ සඳහා අමෙරිකානු ඩොලර් මිලියන හාරලක්ෂ අසූ අටදහස් පන්සියයකට වඩා වැඩි මුදලක් වැය කර ඇති බවද මේ වාර්තාවල සඳහන්ය. එය ආයතනයේ විනය සහ අගනාකම්වලට දැඩි පහරක් බවටත් විගණන වාර්තාවේ වැඩිදුරටත් පෙන්වා දී ඇත. මේ අනුව සෝල්හයිම්ගේ ඉල්ලා අස්වීම මේ වන විටත් ජගත් සංවිධාන මහලේකම් ඇන්ටෝනියෝ ගුටරෙස් වෙත ලබා දී ඇති අතර මහලේකම්වරයා මේ අස්වීම පිළිගෙන ඇති බව විදෙස් වාර්තා පෙන්වා දෙනු ලබයි. ඒ අනුව මේ සතියේ පටන් සෝල්හයිම්ගේ ඉල්ලා අස්වීම බලපැවැත්වෙනු ඇති බවත්, නුදුරේදීම ධූරයේ කටයුතු සඳහා නව ප්‍රධානිවරයෙක් පත්කෙරෙනු ඇති බවත් සඳහන් වෙයි. ගෝලීය පාරිසරික ව්‍යාපෘති ක්‍රියාත්මක කිරීමේ අරමුණින් පිහිටුවා ඇති එක්සත් ජාතීන්ගේ පරිසර ආයතනයේ මූලස්ථානය කෙන්යාවේ නයිරෝබි නුවර පිහිටුවා තිබේ. එරික් සෝල්හයිම් යනු මේ ආයතනයේ උන්නතිය සදහා විශාල සේවයක් කල අයෙක් බවට තමන් පිළිගන්නා බව ඔහුගේ අස්වීම බාරගනිමින් එක්සත් ජාතීන්ගේ සංවිධානයද නිවේදනය කර ඇතැයි විදෙස් වාර්තා අනාවරණය කරයි.‍", "URL": "https://sinhala.adaderana.lk/news.php?nid=99559", "Category": null, "Parent URL": null}