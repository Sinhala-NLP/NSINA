{"Source": "Adaderana", "Timestamp": "January 3, 2017 08:16 pm", "Headline": "රටට නැටුම්පෙති බෙදන ගෝලයා දැලේ", "News Content": "කොළඹ රාත්‍රී සමාජශාලාවල භාවිතා කරනු ලබන \"නැටුම්පෙති\" නමින් හඳුන්වන එස්ටසි නම් මත්ද්‍රව්‍ය පෙති තොගයක් සමග පුද්ගලයෙකු අත්අඩංගුවට ගැනීමට සුරාබදු විශේෂ වැටලීම් ඒකකය සමත්වී තිබේ.මාලිගාවත්ත,ජුම්මා මුස්ලිම් පල්ලිය අසළදී උපාය දූතයෙකු යොදවා අත්අඩංගුවට ගනු ලැබූ මෙම සැකකරු සමග මත් පෙති 40ක් තම බාරයට ගත් බවත්, ඒවායේ වටිනාකම රු.එක්ලක්ෂ විසි දහසක් පමණ වන බවත් සුරාබදු විශේෂ වැටලීම් ඒකකයේ ස්ථානභාර නිලධාරි පී.එන් හේමන්ත මහතා පවසයි.මෙම එක් පෙත්තක සිල්ලර මිල රු.3800ක් පමණ වන බවත්,10-20 අතර ප්‍රමාණයක් මිලදී ගන්නා විට එහි මිල රු.3000ට පමණ ගත හැකිවනු ඇති බවත් හේමන්ත මහතා කියා සිටියේ අද(03)කොළඹ පැවති මාධ්‍ය හමුවකදීය.අත්අඩංගුවට පත්වූයේ මෙම මත් ද්‍රව්‍ය ගෙන්වන ප්‍රමුඛතම ව්‍යාපාරිකයෙකුගේ සහායකයෙකු බවත්,අත්අඩංගුවට ගනු ලැබූ සැකකරු සම්බන්ධයෙන් නීතිමය පියවර ගන්නා බවත් ඔහු සඳහන් කළේය.මෙම පෙති භාවිතා කිරීම අතිශය භයානක බවත්,මෙමගින් ඇති කෙරෙන ඇබ්බැහිය තුළින් මනස විකෘති වන බවත්,එබැවින් රාත්‍රී සමාජශාලාවල විනෝදවන දරුවන් පිළිබඳ මව්පියන් වඩාත් සැලකිලිමත් විය යුතු බවත් හේමන්ත මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=67673", "Category": null, "Parent URL": null}