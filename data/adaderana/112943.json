{"Source": "Adaderana", "Timestamp": "June 28, 2019 02:48 pm", "Headline": "කාසියේ වාසිය දකුණු අප්‍රිකාවට", "News Content": "ශ්‍රී ලංකාව සහ දකුණු අප්‍රිකාව අතර චෙස්ටර්-ලි-ස්ට්‍රිට් ක්‍රීඩාංගණයේ අද(28) පැවැත්වෙන තරගයේ කාසියේ වාසිය දකුණු අප්‍රිකාව කණ්ඩායමට හිමිව තිබේ. ශ්‍රී ලංකාවට එරෙහි තරගයේ කාසිය වාසිය දිනූ දකුණු අප්‍රිකා කණ්ඩායම පළමුව පන්දු රැකීමට තීරණය කරයි. ලෝක කුසලාන ක්‍රිකට් තරඟාවලියේ අවසන් පුර්ව වටයට පිවිසීමේ බලාපොරොත්තු තවදුරටත් රඳවා ගැනීමට ශ්‍රි ලංකා කණ්ඩායම අද දකුණු අප්‍රිකාව සමඟ තරඟ වැඳීමට නියමිතයි. එංගලන්තයේ චෙස්ටර්-ලි-ස්ට්‍රිට් හිදී අද තරඟය පැවැත්වෙන අතර මෙවර ලෝක කුසලාන තරඟාවලියේ එම ක්‍රිඩාංගනයේ පැවැත්වෙන පළමු තරඟය මෙයයි. ප්‍රසාද ලකුණු 06ක් ලබාගෙන සිටින ශ්‍රි ලංකා කණ්ඩායම මෙම තරඟය ජයගතහොත් නැවත පස්වන ස්ථානයට පත්වීමට අවස්ථාව උදාවෙයි. දකුණු අප්‍රිකානු කණ්ඩායම මේ වනවිටත් අවසන් පුර්ව වටයෙන් ඉවත්ව තිබේ. දිමුත් කරුණාරත්නගේ නායකත්වයෙන් යුත් ශ්‍රී ලංකා කණ්ඩායම මෙවර ලෝක කුසලාන එක්දින ක්‍රිකට් තරගාවලියේ මේ දක්වා තරග 6කට මුහුණ දී ඇත. එහිදී ශ්‍රී ලංකා පිල ලෝක කුසලාන තරගාවලිය ආරම්භ කරමින් නවසීලන්තයට එරෙහිව සහභාගී වු පළමු තරගය පරාජය වුද දෙවන තරගය ඇෆ්ගනිස්ථානය හමුවේ ලකුණු 34කින් ජය ගත්තේය. පාකිස්තානයට සහ බංග්ලාදේශයට එරෙහිව පැවැත්වීමට තිබූ තුන්වන සහ සිව්වන තරග දෙකට වාර්ෂාවෙන් බාධා එල්ල වීම හේතුවෙන් එම තරග අතහැර දැමූ අතර එහිදී කණ්ඩායම්වලට එක් ප්‍රසාද ලකුණු බැගින් හිමි වුණි. කෙසේ වෙතත් තරග දෙකක් ක්‍රීඩා නොකිරීමෙන් පසු ශ්‍රී ලංකාවට අභියෝගක් වු ඔස්ට්‍රේලියාවට එරෙහිව තරගයද ශ්‍රී ලංකාව පරාජයට පත් වීම හේතුවෙන් තරගාවලියේ රැදී සිටීම පිළිබඳ ගැටලු සහගත තත්වයක් නිර්මාණය වුණි. එවන් පසුබිමක් තුළ එංගලන්තයට එරෙහිව තරගයට සහභාගී වු ශ්‍රී ලංකා පිල එම තරගය වාර්තාගත ලෙස ජය ගත්තේ මෙරට ක්‍රීඩාලෝලීන් තුළ ගිලිහෙමින් තිබූ ජයග්‍රාහී බලාපොරොත්තු නැවත වරක් ඇති කරමින්ය. ඒ අනුව වසර 27කට පසු දකුණු අප්‍රිකාවට එරෙහිව ලෝක කුසලාන තරගාවලියක ජයක් අපේක්ෂාවෙන් ශ්‍රි ලංකා කණ්ඩායම අද පිටියට පිවිසෙන අතර නවසීලන්තයට එරෙහිව පැවැති තරගය පාකිස්තානය ජය ගැනීමත් සමඟ ශ්‍රී ලංකාව අද තරගය ඇතුළු ඉදිරි තරග 3ම ජය ගැනීම අනිවාර්ය මට්ටමක පවතියි. මේ අතර අසනීප තත්වයක් හේතුවෙන් වේගපන්දු යවන ක්‍රීඩක නුවන් ප්‍රදීප් අද තරගය තරගයට ක්‍රීඩා නොකරන බවත් ඔහු වෙනුවට වේග පන්දු යවන ක්‍රීඩක සුරංග ලක්මාල් කණ්ඩායමට ඇතුළත් කරන බවත් වාර්තා වෙයි.", "URL": "https://sinhala.adaderana.lk/news.php?nid=112943", "Category": null, "Parent URL": null}