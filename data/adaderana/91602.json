{"Source": "Adaderana", "Timestamp": "June 28, 2018 05:38 am", "Headline": "පුත්තලමේ දන්සල් මහජන සෞඛ්‍ය පරීක්ෂකවරුන්ගේ පරික්ෂාවට ලක්වෙයි", "News Content": "පොසොන් දිනය නිමිත්තෙන් පුත්තලම දිස්ත්‍රික්කයේ පවත්වා ගෙන ගිය දන්සැල් 326 ක් පරීක්ෂා කිරීමට හැකියාව ලැබුණු බව පුත්තලම දිස්ත්‍රික් මහජන සෞඛ්‍යය පරීක්ෂකවරන්ගේ සංගමයේ සභාපති සාගර සමරසිංහ මහතා පැවසීය. පොසොන් දිනයේ පුත්තලම දිස්ත්‍රික්කය තුළ දන්සැල් 456 ක් පැවැත්වීම සදහා ලියාපදිංචි වී තිබී ඇති අතර ඉන් 205 ක් බත් දන්සැල් වේ. පුත්තලම දිස්ත්‍රික්කය තුළ පවත්වා ගෙන ගිය දන්සැල් පරීක්ෂා කිරීම සඳහා මහජන සෞඛ්‍ය පරීක්ෂකවරුන් 65 දෙනෙකු පොසොන් පොහොය දිනයේ රාජකාරි කටයුතු සිදු කර ඇත. මෙම පරීක්ෂාවේදී ලියාපදිංචි නොකර පවත්වා ගෙන ගිය දන්සැල් 45 ක් හමුවී ඇත.ඉදිරියේදී නැවත දන්සැල් පවත්වන්නේ නම් ලියා පදිංචි කිරීම අනිවාර්යෙන් සිදු කරන ලෙස සංවිධායකයින් වෙත උපදෙස් ලබා දීමටද මහජන සෞඛ්‍ය පරීක්ෂකවරුන් කටයුතු කර ඇත. විවිධ අඩු පාඩු සහිතව පවත්වා ගෙන ගිය දන්සැල් 105 ක හිමිකරුවන්ට අවවාද කර ඇති මහජන සෞඛ්‍ය පරීක්ෂකවරුන් ඇතැම් දන්සැල් වල තිබූ පරිභෝජනයට නුසුදුසු ආහාර විනාශ කිරීමටද කටයුතු කර ඇත.", "URL": "https://sinhala.adaderana.lk/news.php?nid=91602", "Category": null, "Parent URL": null}