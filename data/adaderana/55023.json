{"Source": "Adaderana", "Timestamp": "November 11, 2015 11:17 am", "Headline": "පවුල් සෞඛ්‍ය සේවයට අලුතින් 1800ක්", "News Content": "ලබන වසරේ දී පවුල් සෞඛ්‍ය සේවා නිලධාරිනියන් 1800ක් බඳවා ගැනීමට කටයුතු කරන බව සෞඛ්‍ය අමාත්‍යාංශය පවසයි. මේ වන විට අයදුම්පත් 11,601කින් සුදුසුකම්ලත් 2900ක් තෝරා අවසන් බව සෞඛ්‍ය අමාත්‍යාංශය සඳහන් කළේය. ඒ අනුව පළමු අදියරේ දී පවුල් සෞඛ්‍ය සේවා නිලධාරිනියන් 1200ක් සහ ලබන වසර මැද භාගයේ දී තවත් 600ක් ද බඳවා ගැනීමට පියවර ගන්නා බව එම අමාත්‍යාංශය පැවසීය. ඊට අදාළ සාකච්ඡාවක් පසුගියදා සෞඛ්‍ය අමාත්‍යාංශයේ දී පැවති අතර එහිදී සෞඛ්‍ය අමාත්‍යවරයා විසින් අදාළ බඳවා ගැනීම් සම්බන්ධයෙන් අංශභාර නිලධාරීන් වෙත කරුණු පැහැදිලි කර ඇත.කෙසේවෙතත් රාජ්‍ය සේවා කොමිෂන් සභාවේ අනුමැතිය ලැබීමෙන් අනතුරුව අදාළ බඳවා ගැනීම් සිදුකරන බව ද සෞඛ්‍ය අමාත්‍ය රාජිත සේනාරත්න මහතා එහිදී පවසා තිබේ.මීට අමතරව සියලු රෝහල්වල පවතින නිලධාරී හිඟය සහ කාර්යය මණ්ඩල අනුමත සංඛ්‍යාව පිළිබඳ වාර්තාවක් තමා වෙත භාරදෙන ලෙස සෞඛ්‍ය අමාත්‍යවරයා අමාත්‍යාංශ නිලධාරින්ට උපදෙස් ලබා දී ඇත.අදාළ වාර්තාව සතියක් ඇතුළත ලබාදෙන ලෙසත් වෛද්‍ය, හෙද, පවුල් සෞඛ්‍ය නිලධාරීන් ඇතුළු සියලුම කාර්යය මණ්ඩල අදාළ වාර්තාව සඳහා ඇතුළත් කරගන්නා ලෙසත් සෞඛ්‍ය අමාත්‍යවරයා උපදෙස් ලබා දී ඇති බව සඳහන්ය.", "URL": "https://sinhala.adaderana.lk/news.php?nid=55023", "Category": null, "Parent URL": null}