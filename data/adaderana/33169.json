{"Source": "Adaderana", "Timestamp": "April 10, 2013 04:17 pm", "Headline": "අනුමත ගාස්තුව ඉක්මවන්න කාටවත් බෑ", "News Content": "ජාතික ගමනාගමන කොමිෂන් සභාව විසින් ලබා දී ඇති අනුමත ගාස්තු ඉක්මවා අයකිරීමට කිසිදු බලධාරීයෙකුට බලයක් නොමැති බව එම කොමිසන් සභාව පවසයි. සිංහල හා හින්දු අළුත් අවුරුදු උත්සව සමයට සමගාමීව විශේෂ ප්‍රවාහන සේවා පසුගිය 08 වන දින ආරම්භ කෙරුණු අතර එය ලබන 22 වන දින දක්වා ක්‍රියාත්මක වේ. එම කාලය තුළ ජාතික ගමනාගමන කොමිෂන් සභාව විසින් සියලුම පෞද්ගලික බස් රථ නියාමන කටයුතු සිදුකරනු ලබයි. මීට අමතරව සේවා සැපයීමේ කටයුතු පළාත් ප්‍රවාහන අධිකාරි විසින් සිදුකරන බව ජාතික ගමනාගමන කොමිෂන් සභාව සඳහන් කළේය. ඒ අනුව සාමාන්‍ය බස් සේවාවේ දී සාමාන්‍ය ගාස්තුව ද, අර්ධ සුඛෝපබෝගී සේවාවන්ට සාමාන්‍ය ගාස්තුව මෙන් එකහමාරක් ද, සුඛෝපබෝගී සේවාවන්ට සාමාන්‍ය ගාස්තුව මෙන් දෙගුණයක් ද, අධි සුඛෝපබෝගී සේවා සඳහා ගාස්තුව මෙන් තුන් ගුණයක් ද අය කළ හැකි බව එම කොමිෂම පවසයි. මෙම ගාස්තුවලට අමතරව වෙනත් කිසිදු ගාස්තුවක් අයකිරීමට කිසිදු පළාත් ප්‍රවාහන අධිකාරියකට හෝ දිස්ත්‍රික් ලේකම් කාර්යාලයීය බලධාරීයෙකුට බලයක් නොමැති බව ජාතික ගමනාගමන කොමිසමේ සභාපති රොෂාන් ගුණවර්ධන මහතා සඳහන් කළේය.", "URL": "https://sinhala.adaderana.lk/news.php?nid=33169", "Category": null, "Parent URL": null}