{"Source": "Adaderana", "Timestamp": "May 4, 2017 10:20 am", "Headline": "ලක්ෂ 51ක් වටිනා වෑන් රියක් වැලිවේරියේ දී පැහැර ගනියි", "News Content": "කඩුවෙල, බැලුම්මහර මාර්ගයේ වැලිවේරිය පොදු සුසානභූමිය අසළදී නාඳුනන පුද්ගලයින් පිරිසක් විසින් රුපියල් ලක්ෂ 51ක පමණ වටිනාකමකින් යුතු වෑන් රථයක් කොල්ලකා තිබේ. වෑන් රථය ඊයේ (03) රාත්‍රියේ කඩුවෙල දෙස සිට බැලුම්මහර දෙසට ධාවනයවෙමින් තිබී ඇති අතර මෝටර් රථයකින් පැමිණි නාඳුනන පිරිසක් විසින් මාර්ගය හරස් කර වෑන් රථය නතර කර එහි රියදුරුගේ දෑත් ගැටගසා වෑන් රථය කොල්ලකා ඇති බව සඳහන් වෙයි. පසුව වෑන් රථ රියදුරු සපුගස්කන්ද ප්‍රදේශයේදී අත්හැර දමා කොල්ලකරුවන් වෑන් රථය රැගෙන පළාගොස් ඇති බව පොලිස් මාධ්‍ය ප්‍රකාශක කාර්යාලය පවසයි. රියදුරු ගම්පහ, සියනෑ ප්‍රදේශයේ පදිංචි 76 හැවිරිදි පුද්ගලයෙකු වන අතර ඔහු ප්‍රතිකාර සඳහා ගම්පහ රෝහලට ඇතුළත් කර තිබේ. කොල්ලකරුවන් පිළිබඳ මේ වන තෙක් තොරතුරු අනාවරණය වී නොමැති අතර වැලිවේරිය පොලීසිය මේ සම්බන්ධයෙන් වැඩිදුර විමර්ශන සිදු කරනු ලබයි.", "URL": "https://sinhala.adaderana.lk/news.php?nid=72800", "Category": null, "Parent URL": null}