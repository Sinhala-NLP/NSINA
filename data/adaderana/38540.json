{"Source": "Adaderana", "Timestamp": "November 1, 2013 10:24 pm", "Headline": "ශ්‍රී ලංකාව දෙවැනි ස්ථානය දිනයි", "News Content": "සෙරන්ඩිබ් කුසලාන රග්බි තරගාවලියේ දෙවැනි ස්ථානය හිමිකර ගැනීමට ශ්‍රී ලංකා කණ්ඩායම සමත්ව තිබේ. ඒ එම තරගයේදී පෝලන්ත කණ්ඩායම ලකුණු 26ට 25ක් ලෙස පරාජයට පත්කරමිනි. කොළඹ පැරණි තුරඟ තරග පිටියේ එම තරගය පැවැත්විණ. ශ්‍රී ලංකා කණ්ඩායම උත්සාහක දිනුම් 2ක්, ප්‍රවර්ථන 2ක්, දඬුවම් පහර 3ක් හා ඩ්‍රොප් ගෝලයක් සමගින් ලකුණු 26ක් ලබාගත්තේය. පෝලන්ත කණ්ඩායම උත්සාහක දිනුම් 3ක්, ප්‍රවර්ථන 2ක් හා දඬුවම් පහර 2කින් ලකුණු 25 වාර්තා කළේය. ශ්‍රී ලංකාව, පෝලන්තය හා මැඩගස්කරය අතර පැවැති මෙම තුන්කොන් තරගාවලියේ 1 වැනි ස්ථානය දිනා ගැනීමට මැඩගස්කරය සමත් විය. එහිදී ඔවුන් පෝලන්තය සමග පැවැති තරගය 25ට 21ක් වශයෙන්ද ශ්‍රී ලංකාව සමග පැවැති පළමු තරගය 17ට 12ක් වශයෙන්ද ජය ගන්නා ලදී. මෙම තරගාවලියේදී ශ්‍රී ලංකා කණ්ඩායමේ නායකත්වය පාර්ලිමේන්තු මන්ත්‍රී නාමල් රාජපක්ෂ මහතා දැරීය.", "URL": "https://sinhala.adaderana.lk/news.php?nid=38540", "Category": null, "Parent URL": null}