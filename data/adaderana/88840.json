{"Source": "Adaderana", "Timestamp": "May 10, 2018 11:46 am", "Headline": "අන්තර්ජාලයේ පල කරන දැන්වීම් බලලා සැප වාහන කොල්ලකෑ පුද්ගලයෙකු පොලිස් දැලේ", "News Content": "සුඛෝපබෝගී වාහන සොරකම් රැසකට සම්බන්ධ පුද්ගලයෙකු වෙන්නප්පුව ප්‍රදේශයේදී පොලිස් අත්අඩංගුවට පත්ව තිබේ. ව්‍යාජ ලිපි ලේඛන සකසා වාහන අළෙවි කිරීම සම්බන්ධයෙන් ලැබුණු පැමිණිලි මත වයස අවුරුදු තිස්දෙකක් වූ වෙන්නප්පුව ප්‍රදේශයේම මෙම සැකකරු අත්අඩංගුවට පත් විය. සීදුව පොලීසිය විසින් සිදුකළ මෙහෙයුමකදි මෙම අත්අඩංගුවට ගැනීම සිදුකර තිබේ. අත්අඩංගුවට පත්වන අවස්ථාවේ සැකකරු සතුව තිබී ජීප් රථ දෙකක් පොලිස් භාරයට ගෙන ඇති අතර ඉන් එක් රථයක් මිනුවන්ගොඩ ප්‍රදේශයේ ව්‍යපාරිකයෙකුගෙන් කොල්ලකෑ බවට පැමිණිලි ලැබුණු ජීප් රථයකන් බවට හඳුනාගෙන තිබේ. සැකකරු අන්තර්ජාලයේ අලෙවිය සඳහා පලකර ඇති දැන්වීම් පරීක්ෂා කර එය මිලදී ගැනිමට යන මුවාවෙන් ගොස් මෙලෙස වාහන පැහැරගැනිම සිදු කරන බවට කළ පරික්ෂණවලදි අනාවරණය වී තිබේ. අත්අඩංගුවටපත් සැකකරු අද(10) අධිකරණයට ඉදිරිපත් කිරිමට නියමිත අතර සිද්ධියට සම්බන්ධ තවත් පුද්ගලයින් කිහිප දෙනෙකු පිළිබඳ පරීක්ෂණ පැවැත් වෙයි.", "URL": "https://sinhala.adaderana.lk/news.php?nid=88840", "Category": null, "Parent URL": null}