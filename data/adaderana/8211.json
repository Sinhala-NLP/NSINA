{"Source": "Adaderana", "Timestamp": "May 6, 2010 10:24 am", "Headline": "තිරසාර පරිභෝජනය හා නිෂ්පාදනය පිළිබඳ වටමේස සැසිය(APRSCP)  ශ‍්‍රී ලංකාවේදී", "News Content": "ශ‍්‍රී ලංකාවේ සත්කාරකත්වයෙන් 09 වැනි ආසියා ශාන්තිකර කලාපීය තිරසාර පරිභෝජනය හා නිෂ්පාදනය පිළිබඳ වටමේස සැසිය(APRSCP)ජුනි මස 10-12 දක්වා දිනවල දී රටවල් 32ක වෘත්තිකයන්, බුද්ධිමතුන් හා කර්මාන්තකරුවන් ගේ සහභාගීත්වයෙන් කොළඹ දී පැවැත්වේ. සැසියේ සමාරම්භක උත්සවය ජනාධිපති අතිගරු මහින්ද රාජපක්ෂ මැතිතුමා ගේ ප‍්‍රධානත්වයෙන් පැවැත්වීමට නියමිත අතර ප‍්‍රධාන දෙසුම පවත්වනු ලබන්නේ UNIDO ආයතනයේ අධ්‍යක්ෂ ජනරාල් කන්දේ කේ යුම්කෙල්ලා මහතා විසිනි. (APRSCP) හෙවත් ආසියා ශාන්තිකර කලාපීය තිරසාර පරිභෝජනය හා නිෂ්පාදනය පිළිබඳ වටමේස සැසිය යනු කලාපය තුළ තිරසාර පරිභෝජනය හා නිෂ්පාදනය ප‍්‍රචලිත කිරීම උදෙසා ව්‍යාපාරිකයන්, කර්මාන්තකරුවන්, වෘත්තිකයන් හා ශාස්ත‍්‍රඥයන් එක්තැන් කෙරෙන කලාපීය ජාලයක් වේ. එහි භාරකාර මණ්ඩලය සෑදී ඇත්තේ පිලිපීනය, ඇමරිකා එක්සත් ජනපදය, තායිලන්තය, මැලේසියාව, ඉන්දියාව, චීනය, වියට්නාමය, කොරියාව, ඉන්දුනීසියාව සහ ශ‍්‍රී ලංකාව යන රටවල සාමාජිකයන්ගෙනි. 09 වැනි ආසියා ශාන්තිකර කලාපීය තිරසාර පරිභෝජනය හා නිෂ්පාදනය පිළිබඳ වටමේස සැසියේ සත්කාරක රට ලෙස ක‍්‍රියාකිරීමට ලැබීම ශ‍්‍රී ලංකාව ලැබූ ගෞරවයක් හා භාග්‍යයක් වේ. ජීවිත බිලි ගන්නා සුනාමි , අක‍්‍රිය ව තිබූ ගිනි කඳු සහිත ග්ලැසියර ආදියෙන් විපත් ඇති වන අවස්ථා ඇතුළු තැති ගන්වන සුළු හා නිරන්තරයෙන් ස්වාභාවික ආපදා ඇති වන අවස්ථාවක දී මෙම වට මේස සැසිය කැඳවීම වඩාත් සුදුසු ම අවස්ථාවක දී සිදු නො වූවක් වීමට ද පුළුවන. දේශීය, කලාපීය හා ගෝලීය විශේෂඥයන්ගෙන් සැදුම් ලත් මෙම ඉහළ පෙළේ වට මේස සැසිය බුද්ධිමය තලයේ නැෙඟන අදහස් සඳහා තෝතැන්නක් වේ. එසේම තිරසාර පරිභෝජනය හා නිෂ්පාදනයේ ඇති වැදගත්කම හා ඉතා ඉක්මනින් ක‍්‍රියාත්මක කිරීම සඳහා පදනම සකස් කිරීමට ද එය ඉවහල් වේ. ----- (APRSCP) සභාපති ආචාර්ය (ඇන්තනි) ෂුන් ෆුන්(shun fung CHIU) මහතා පවසන්නේ මෙම වටමේස සැසියට සහභාගී වන්නන්ට ඉදිරියේ දී සිදු කළ යුතු වෙනස් කම් පිළිබඳ සාකච්ඡා කිරීමටත් ඒ පිළිබඳ අවබෝධයක් ලබා ගැනීමටත් මනා ඉඩ කඩක් සකස් වන බවයි. \"මෙම සැසියේ පසුගිය අත්දැකීම් අනුව සලකා බලන විට, ලෝකයේ බහුවිධ පසුබිම් සහිත පුද්ගලයන් එක් ස්ථානයකට රැස් කිරීමෙන් හා ප‍්‍රථිඵලදායී ප‍්‍රායෝගික විසඳුම් ඉදිරිපත් කිරීමෙන් මෙම 09 වැනි වටමේස සැසිය සත්‍ය වශයෙන්මිපෙරලි කාරයෙක්\"(Change Agent)ලෙස කටයුතු කරනු ඇත. පෘථිවියේ ජීවන පැවැත්ම උදෙසා නව ලොව රටාව ලෙස සියල්ලෝම හඳුනා ගෙන ඇත්තේ තිරසාර පරිභෝජනය හා නිෂ්පාදනයයි(SCP) ඉදිරියේ දී පැවැත්වෙන 09 වැනි වටමේස සැසියේ තේමාව වශයෙන් තෝරාගෙන ඇත්තේ (SCP) ව්‍යාපාර හා කර්මාන්තවල ගෝලීය අභියෝග ජය ගැනීම සඳහා උපාය මාර්ගයක්\"යන්නයි. මෙමසැසියේදී තිරසාර සංවර්ධනයේ ඉලක්ක මුදුන් පමුණුවා ගැනීම සඳහා තිරසාර පරිභෝජනය හා නිෂ්පාදනය (SCP)සංකල්පය කොතෙක් දුරට ව්‍යාපාර හා කර්මාන්ත කෙරෙහි තීරණාත්මක බලවේගයක් ලෙස ක‍්‍රියාකරන්නේ ද යන්න සවිගැන්වීමට ද අපේක්ෂිතයි. මෙම වටමේස සැසියේ ගෝලීය වැදගත්කම පිළිබඳව කරුණු දක්වමින් 09 වැනි APRSCP) සැසියේ සංවිධායක කමිටුවේ ප‍්‍රධානි ඉංජිනේරු වී. ආර්. සේන පීරිස් මහතා පවසන්නේ ව්‍යාපාරික හා කර්මාන්ත ක්ෂේත‍්‍රය වර්තමානයේ මුහුණ පාමින් සිටින ගෝලීය අභියෝග පිළිබඳව මෙම සැසියේ සාකච්ඡා වලදී මූලික වශයෙන් අවධානයට බඳුන් කෙරෙන බවයි. එසේම එහිදී ඊට අදාළ අදහස් හා විවිධ මත හුවමාරු කර ගැනීමට ද නියමිතයි. \"ව්‍යාපාරික හා කර්මාන්ත ක්ෂේත‍්‍රයට අදාළ ගැටලු විසඳා ගැනීමට හැකි නව මං හා ප‍්‍රවේශ හෙළි දරව් වන අන්‍යෝන්‍ය වශයෙන් අදහස් හුවමාරු කර ගැනීමට හැකි ශක්තිමත් සංවාදයක් උදෙසා අවශ්‍ය අවස්ථාව ලබාදීමට අප මෙහි දී අදහස් කරනවා. එමඟින්, ප‍්‍රතිපත්ති සම්පාදකයන්, බුද්ධිමතුන්, පර්යේෂණ හා සංවර්ධන ආයතන, ව්‍යාපාරිකයන්, කර්මාන්තකරුවන්, රාජ්‍ය නොවන සංවිධාන නියෝජිතයන්, සේවා සපයන්නන්, දානපතියන්, අරමුදල් සම්පාදන ආයතන ඇතුළු (SCP) සංකල්පයට අදාළ වන විවිධ ආයතන බොහෝ ගණනකට දීර්ඝ කාලීන වාසි සැලසෙනු ඇත.", "URL": "https://sinhala.adaderana.lk/news.php?nid=8211", "Category": null, "Parent URL": null}