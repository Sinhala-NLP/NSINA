{"Source": "Adaderana", "Timestamp": "January 16, 2014 08:35 am", "Headline": "මන්නාරම සමූහ මිනී වළේ කැනීම් යළි අරඹයි ", "News Content": "මන්නාරම සමූහ මිනී වළ සම්බන්ධයෙන් කැනීම් කටයුතු අද(16) දිනයේ සිට යළි ආරම්භ කිරීමට නියමිතව තිබේ. මේ වන විට එම මිනි වළෙන් පුද්ගලයින් තිස් දෙනෙකුගේ පමණ ශරිර කොටස් සහ අස්ථි කොටස් හමුවී ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා සඳහන් කළේය. මන්නාරම තිරුකේදිෂ්වරම් කෝවිල අසළ මාර්ගයේ ජල නල පද්ධතියේ අලුත්වැඩියා කටයුතු කරමින් සිටියදී මිනිස් අස්ථි කොටස් කිහිපයක් හමුවිමත් සමඟ මෙහි පරීක්ෂණ ආරම්භ වුණි. දෙසැම්බර් 20 වන දින සිට අවස්ථා කිහිපයකදීම මෙහි කැනීම් කටයුතු සිදු කළ අතර අද දිනයේ යළිත් එහි කැනීම් කටයුතු ආරම්භ කිරීමට නියමිතය. පොලිස් මාධ්‍ය ප්‍රකාශක අජිත් රෝහණ මහතා සඳහන් කළේ මෙය එල්.ටි.ටි.ඊ ය විසින් සිදුකළ ක්‍රියාවක් ද යන්න පිළිබඳ පරීක්ෂණ සිදුකරන බවයි.", "URL": "https://sinhala.adaderana.lk/news.php?nid=40382", "Category": null, "Parent URL": null}