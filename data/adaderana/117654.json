{"Source": "Adaderana", "Timestamp": "August 28, 2019 09:47 am", "Headline": "රේගු දෙපාර්තමේන්තුවේ සිදුවන හොරකම හොරකමක්ම නෙමෙයි-ආනන්ද සාගර හිමි", "News Content": "වර්තමානය වන විට රේගුවේ බහාලුම් පරික්ෂාව ඉතා අකාර්යක්ෂම තත්ත්වයක පවතින බව සුරකිමු ශ්‍රී ලංකා සංවිධානයේ සභාපති පූජ්‍ය පාහියන්ගල ආනන්ද සාගර හිමියන් පවසයි. ඊයේ(27) පැවති මාධ්‍ය හමුවකදී අනාවරණය කෙරුණේ ඇතැම් රේගු නිලධාරීන්ද අල්ලසට හා දූෂණයට යට වී ඇති බවයි. මෙහිදී අදහස් දක්වමින් සුරකිමු ශ්‍රී ලංකා සංවිධානයේ පාලිත වික්‍රමරත්න මහතා කියා සිටියේ, ඕනෑම ඡාවාරම්කාරයෙකුට රට තුළට ඕන දෙයක් ගෙන්විය හැකි ආකාරයට රේගුවේ නීති පද්ධතිය ලිහිල් වී ඇති බවයි. එහි නිලධාරීන් අල්ලසට යට වී ඇතැයි ද චෝදනා කල සිටි ඒ මහතා, භාණ්ඩ පරීක්ෂාවට අවශ්‍ය තාක්ෂණීක පහසුකම් රේගුව සතු නොවන බවත්, ස්කෑනර් යන්ත්‍රයකින් ඡායාරූප ලබා ගනු ලැබුවද එම ඡායාරූප ඉතා අපහැදිලි බවද පැවසීය. එක් යන්ත්‍රයකින් මේ සියල්ල පරීක්ෂා කරන බවත් වරායට දිනකට කන්ටේනර් 3000 ක් පමණ පැමිණෙන බවත් ඉන් එකක් පමණක් තෝරා ගෙන පරීක්ෂා කරන බවත් ඒ මහතා වැඩිදුරටත් කියා සිටියේය. සුරකිමු ශ්‍රී ලංකා සංවිධානයේ පූජ්‍ය පාහියන්ගල ආනන්ද සාගර හිමි මෙහිදී පවසා සිටියේ, “රේගුව තුළ සිදුවන හොරකම හොරකමකුත් නොවෙයි“ යනුවෙනි. එය අද වන විට නීතියානුකූල හොරකමක් බවට පත්ව ඇතැයි ද පැවසු උන්වහන්සේ, ඇතැම් හොර භාණ්ඩ අත්‍යාවශ්‍ය භාණ්ඩ ලෙස සඳහන් කර නිදහස් කර ගැනීම් සිදුවන බවත්, අෂ්රෆ් අමාත්‍යවරයාගේ කාලේ සිටම වරායට ලොකු බලපෑමක් තිබු බවත් , ඔවුන්ට වරාය අනිවාර්යයෙන් අවශ්‍ය බව පැවසු බවත් ජාතිවාදී ලෙස කථා නොකරත් සිංහල ව්‍යාපාර බිඳ වැටුණේ එතැනි බවත් පැවසීය. අතිශ්‍ය බහුතරයක් වු මුස්ලිම් ව්‍යාපාරිකයින් මෙහි සිටින බවට චෝදනා කර සිටි උන්වහන්සේ, මෙයට වගකිව යුත්තේ ව්‍යාපාරිකයින්ට වඩා රේගු නිලධාරීන් බව කියා සිටියේය.", "URL": "https://sinhala.adaderana.lk/news.php?nid=117654", "Category": null, "Parent URL": null}