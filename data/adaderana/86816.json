{"Source": "Adaderana", "Timestamp": "April 3, 2018 11:15 am", "Headline": " මීගහකිවුල ප්‍රාදේශීය සභාවත් පොහොට්ටුවට", "News Content": "වියලුව-මීගහකිවුල ප්‍රාදේශිය සභාව සඳහා නව සභාපතිවරයෙකු පත්කර ගැනීමේ චන්ද විමසීම අද (03) පෙරවරු 9.00 ට පළාත් පාලන කොමසාරිස් එම්. එම්.විජේනායක මහතාගේ ප්‍රධානත්වයෙන් මීගහකිවුල ප්‍රාදේශිය සභා ශ්‍රවණාගාරයේදී පැවැති අතර එහි නව සභාපති වශයෙන් ශ්‍රී ලංකා පොදුජන පෙරමුණේ ලලිත් ජයවර්ධන මහතා තේරී පත් වී තිබේ. උප සභාපති ලෙස එක්සත් ජනතා නිදහස් සන්ධානයේ සමන්ත කුමාර විජේකෝන් මහතා තේරී පත්විය. සභාපතිවරයා ලෙස තේරී පත්වූ ලලිත් ජයවර්ධන මහතා මීගහකිවුල ප්‍රාදේශිය සභාවේ හිටපු උප සභාපතිවරයාද විය. ඡන්ද විමසීම විවෘත ජන්දයක් වශයෙන් පැවැති අතර ලලිත් ජයවර්ධන මහතාට පොදුජන එක්සත් පෙරමුනේ මන්ත්‍රීවරු අට දෙනා සහ එක්සත් ජනතා නිදහස් සන්ධානයේ මන්ත්‍රීවරු තිදෙනා පක්ෂව ජන්දය ප්‍රකාශ කළ අතර ඒ අනුව ඔහුට ජන්ද 11 ක් හිමිවිය. එක්සත් ජාතික පක්ෂයෙන් සභාපති තනතුර සඳහා ඉදිරිපත්වූ මන්ත්‍රී කපිල ආනන්ද මහතාට හිමි වූවේ එක්සත් ජාතික පක්ෂයේ මන්ත්‍රීවරු පස් දෙනාගේ ඡන්දය පමණි. ජනතා විමුක්ති පෙරමුණ මන්ත්‍රීවරයා චන්දය දීමෙන් වැළකී සිටියේය. උප සභාපති තනතුර සඳහා එක්සත් ජනතා නිදහස් සන්ධානයේ සමන්ත කුමාර විජේකෝන් මහතාගේ නම යෝජණා වූ අතර වෙනත් නමක් යෝජනා නොවුවෙන් ජන්ද විමසීමක් නොපවැත්විණී. මීගහකිවුල ප්‍රාදේශිය සභාව සඳහා පොදුජන එක්සත් පෙරමුණීන් මන්ත්‍රීවරු අට, එක්සත් ජාතික පක්ෂයෙන් මන්ත්‍රීවරු පහක් , එක්සත් ජනතා නිදහස් සන්ධානයෙන් මන්ත්‍රීවරු තුනක්, ජනතා විමුක්ති පෙරමුණීන් මන්ත්‍රීවරයෙක් වශයෙන් මන්ත්‍රීවරු 17 ක් තේරි පත්ව සිටිති. මීගහකිවුල ප්‍රාදේශිය සභාවේ මංගල සභා රැස්විම ඉදිරි සුභ දිනයකදී පැවැත්වීමට නියමිතය.", "URL": "https://sinhala.adaderana.lk/news.php?nid=86816", "Category": null, "Parent URL": null}