{"Source": "Adaderana", "Timestamp": "October 14, 2018 06:38 pm", "Headline": "නායයෑම් වලින් පුද්ගලයින් 21ක් මරුට", "News Content": "ඉන්දුනීසියාවට යළිත් වරක් ස්වභාවික ආපදාවන්ගෙන් බලපෑම් එල්ල වී ඇති බව විදෙස් මාධ්‍ය වාර්තා කරයි. මේ දිනවල ඉන්දුනීසියාවට ඇදහැලෙන අධික වර්ෂාවත් සමඟ හටගත් ගංවතුරින් සහ නායයෑම් වලින් පුද්ගලයින් 21 දෙනෙකු මියගොස් තිබේ. මියගිය පිරිස අතර පාසල් ළමුන්ද සිටින අතර තවමත් පුද්ගලයින් 15 දෙනෙකු පමණ අතුරුදන්ව සිටි. සුමාත්‍රා දුපතේ උතුරු සහ බටහිර පළාත් වල නිවාස මහාමාර්ග ඇතුළුව දේපල රැසකටද ආපදා තත්ත්වයෙන් හානි සිදු විය. මේ අතර විපතට ලක්වුවන් මුදාගැනීම සඳහා සහන සේවකයින් රැසකගේ සහභාගීත්වයෙන් අඛණ්ඩව සෝදිසි මෙහෙයුම් ක්‍රියාත්මකයි. කෙසේ වෙතත් කඳුකරයේ පිහිටි ඇතැම් ගම්මාන වලට ළඟා වීමේදී ඔවුන්ට දැඩි දුෂ්කරතාවන්ට මුහුණ පෑමට සිදුව ඇති බව වාර්තා වේ. මේ අතර අසළ ගංගාවක් පිටාර ගැලීමත් සමඟ උතුරුදිග සුමාත්‍රාහි පාසල් ළමුන් 11 දෙනෙකු ඔවුන් ඉගෙනුම ලබමින් සිටි පාසලේ පංති කාමරයක බිත්තියක් කඩා වැටීමෙන් මියගොස් ඇති බව වාර්තා වේ.", "URL": "https://sinhala.adaderana.lk/news.php?nid=97673", "Category": null, "Parent URL": null}