{"Source": "Adaderana", "Timestamp": "February 25, 2011 04:28 pm", "Headline": "ඉන්දියාව මෙරට ධීවරයින් 07 දෙනෙකු නිදහස් කරයි ", "News Content": "ඉන්දීය අත්අඩංගුවේ පසුවූ ශ්‍රී ලාංකික ධීවරයින් 07 දෙනෙකු සහ ධීවර යාත්‍රාවක් අද දහවල් නිදහස් කර ඇති බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා පවසයි. ඩෙල්ෆ් දූපතට බටහිරින් ශ්‍රී ලංකාව හා ඉන්දියාව අතර මුහුදු සීමාවේදී මෙම ධීවරයින් පිරිස නිදහස් කර ඇති බව අද දෙරණ කළ විමසීමකදී ඔහු සඳහන් කළේය. නාවික හමුදාව මගින් ඔවුන් කන්කසන්තුරේ වරාය දක්වා රැගෙන එමින් සිටි බව මාධ්‍ය ප්‍රකාශකවරයා ප්‍රකාශ කළේය. එමෙන්ම එම වරාය වෙත රැගෙන ආ පසු මෙම ධීවර පිරිස පොලිසිය වෙත බාරදීමට කටයුතු කරන බව වර්ණකුලසූරිය මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=14472", "Category": null, "Parent URL": null}