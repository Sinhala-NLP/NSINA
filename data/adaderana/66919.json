{"Source": "Adaderana", "Timestamp": "December 11, 2016 08:28 am", "Headline": "අත යටින් ගනුදෙනු අඩුකරන්න අල්ලස් කොමිසමට විතරක් බැහැ", "News Content": "අල්ලස් ලබාගැනීමේ සිද්ධීන් අවම කිරීමට අල්ලස් කොමිසමට පමණක් හැකියාවක් නොමැති බව එම කොමිසම පවසයි.විශේෂයෙන් විවිධ දෙපාර්තමේන්තු සහ අමාත්‍යාංශ ඒ පිළිබඳව දැඩි කැපවීමකින් කටයුතු කළ යුතු බව එම කොමිසම සඳහන් කළේය.එළඹෙන වාර්ෂයේ දී අල්ලස් ලබාගැනීම් නතර කිරීම සඳහා වැඩසටහන් රැසක් ක්‍රියාවට නැංවීමට කටයුතු කර ඇති බව පවසන අල්ලස් කොමිසම සඳහන් කළේ එළඹෙන වර්ෂයේදී දැනුවත් කිරීමේ වැඩසටහන් වැඩි වශයෙන් සිදුකිරීමට බලාපොරොත්තු වන බවයි.විශේෂයෙන්ම අල්ලස හෝ දූෂණය පිටුදැකීම විෂයක් ලෙස පාසල් විෂය නිර්දේශයට එක්කිරීම සම්බන්ධයෙන් මේ වන විටත් සාකච්ඡා කරමින් පවතින බව එම කොමිසම සඳහන් කළේය.ඒ අනුව ලබන වර්ෂයේ දී එය විෂය නිර්දේශයට ඇතුළත් කිරීමට අධ්‍යාපන අමාත්‍යාංශය සමග සාකච්ඡා පවත්වා ඇති බව අල්ලස් හෝ දූෂණ විමර්ශන කොමිසම පැවසුවේය.කෙසේවෙතත් මෙම වර්ෂයේ අල්ලස් ලබාගැනීමේ සිද්ධීන්වලට සම්බන්ධ පුද්ගලයින් වැඩි පිරිසක් අත්අඩංගුවට ගෙන ඇත්තේ අධ්‍යාපන අමාත්‍යාංශය වන අතර විදුහල්පතිවරුන් සහ නියෝජ්‍ය විදුහල්පතිවරුන් කිහිපදෙනෙකු ද ඒ අතර වේ.ඒ අනුව අධ්‍යාපන ක්ෂේත්‍රය සම්බන්ධයෙන් වැඩි සැලකිල්ලක් දක්වමින් අල්ලස සහ දූෂණය පිටුදැකීමට අවශ්‍ය ක්‍රියාමාර්ග ගන්නා බව අල්ලස් හෝ දූෂණ විමර්ශන කොමිෂන් සභාව සඳහන් කළේය.", "URL": "https://sinhala.adaderana.lk/news.php?nid=66919", "Category": null, "Parent URL": null}