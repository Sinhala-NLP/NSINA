{"Source": "Adaderana", "Timestamp": "March 29, 2012 02:45 pm", "Headline": "ජාතික පාසල් සඳහා නව ගුරු මාරු ප්‍රතිපත්තියක්", "News Content": "ජාතික පාසල් සඳහා නව ගුරු මාරු ප්‍රතිපත්තියක් හඳුන්වාදීමට රජය තීරණය කර තිබේ. අධ්‍යාපන අමාත්‍ය බන්දුල ගුණවර්ධන මහතාගේ යෝජනාවක් අනුව දැනට ක්‍රියාත්මක ජාතික පාසල් ගුරු මාරු ක්‍රමය යෝජිත ද්විතීයික පාසල් 1000 සමග ඒකාබද්ධ කොට ක්‍රියාත්මක කිරීමට කැබිනට් අනුමැතිය ලැබී ඇත. වර්තමානයේ ක්‍රියාත්මක ගුරු ප්‍රතිපත්තිය යටතේ වසර 8 ක සේවා කාලයක් සපුරා ඇති ගුරුවරුන් සඳහා මාරුවීම් ලබාදීම පළාත් සභා පාසල් තුළ සිදුකෙරෙයි. නමුත් දිවයින පුරා විසිරී ඇති ජාතික පාසල් 342 අතර වසර 10 ක සේවා කාලයක් සපුරා ඇති ගුරුවරුන් ස්ථාන මාරු කිරීමේදී එම පාසල් දුරු බැහැර ප්‍රදේශවල පිහිටීම හේතුවෙන් ගැටලුකාරී තත්ත්වයක් උද්ගතවී ඇත. එහෙයින් අධ්‍යාපන අමාත්‍යංශය යටතේ පාලනය වන ජාතික පාසල් 342 සහ පළාත් සභා ද්විතීයික පාසල් 1000 ඒකාබද්ධව ගුරු මාරු කිරීමේ යාන්ත්‍රණයක් මෙමඟින් හඳුන්වාදෙනු ලැබේ. ගුරුවරුන් මාරු කිරීම සෑම වසරකම නව වාරයේ නව පාසලට වාර්තා කිරීමට හැකිවන පරිදි පෙර වර්ෂයේ අවසාන කාර්තුවේ දී සිදුකරනු ලැබේ.එහෙත් සේවා අවශ්‍යතා මත අවශ්‍ය අවස්ථාවන්හිදී ගුරු භවතුන් ජාතික පාසල් සම්බන්ධයෙන් අධ්‍යාපන අමාත්‍යංශ ලේකම් විසින්ද,පළාත් සභා පාසල් සඳහා පළාත් අධයාපන ලේකම් විසින්ද සිදුකරනු හැකිවනු පරිදි බලය පැවරීමට නියමිතය.", "URL": "https://sinhala.adaderana.lk/news.php?nid=23160", "Category": null, "Parent URL": null}