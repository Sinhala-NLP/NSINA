{"Source": "Adaderana", "Timestamp": "March 1, 2017 02:05 pm", "Headline": "පොරොන්දුව රැකියා දස ලක්ෂයයි-එකක් හෝ දීමට වැඩපිළිවෙළක් නෑ", "News Content": "තරුණ තරුණියන්ට රැකියා දස ලක්‍ෂයක් ලබාදීම මේ ආණ්ඩුවේ ප‍්‍රධාන පොරොන්දුවක් වුවත් නමුත් මේ වනතෙක් එක් තරුණයෙකුට හෝ රැකියා ලබාදීමේ වැඩපිළිවෙළක් සකස් කරගන්න බැරිවී ඇති බව සමාජවාදී තරුණ සංගමය පවසයි.සමාජවාදී තරුණ සංගමයේ ජාතික සංවිධායක එරංග ගුණසේකර අද (01) පැවති මාධ්‍ය හමුවකදී කියා සිටියේ අපේ රටේ ජනගහනයෙන් ලක්‍ෂ 70ක් පමණ තරුණ තරුණියන් නියෝජනය කරන බව හා එයින් ලක්‍ෂ 31ක් විරැකියාවෙන් පෙළෙන බවයි.එහිදී ඔහු මෙසේද සඳහන් කළේය.සාමාන්‍යයෙන් වසරකට ලක්‍ෂ 3ක් පමණ තරුණ තරුණියන් ප‍්‍රමාණයක් රැකියා වෙළඳපොළට එක් වෙනවා. එම පිරිසට රැකියා ලබාදීමේ කිසිදු සැලැස්මක් මේ ආණ්ඩුවලට නැහැ. නිල ලේඛනවලට අනුව සාමාන්‍යයෙන් රජයේ සේවය සඳහා බඳවා ගන්නේ 60,000ක පමණ ප‍්‍රමාණයක්. පෞද්ගලික අංශයට සාමාන්‍යයෙන් බඳවා ගැනෙන්නේ 35,000ක පමණ ප‍්‍රමාණයක්. ඒ වගේම විදේශ රැකියා සඳහා 35,000කට පමණ අවස්ථාව ලැබෙනවා. එහෙම ගත්තාම 130,000 කට පමණ තමයි රැකියා අවස්ථාවන් ලැබෙන්නේ. ඉතිරි ප‍්‍රමාණය විරැකියා ගොඩට එකතු වෙනවා. ආණ්ඩුව දිගින් දිගටම දේශපාලන පත්වීම් ලබාදෙමින් තමන්ගේ හිතවතුන්ට සලකන එක දිගටම කරගෙන යනවා. පසුගිය දවසක සජිත් ප්‍රේමදාස ඇමතිවරයා සියඹලා ගස්යට තමන්ගේ හිතවතුන්ට රැකියා ලබාදෙන අවස්ථාවක් අපිත් මාධ්‍යයට හෙළිදරව් කළා. ඊට අමතරව අපි ඒ සම්බන්ධව අල්ලස් කොමිසමට පැමිණිල්ලක් කළා. නමුත් එම සිදුවීම සම්බන්ධව කිසිදු පරීක්‍ෂණයක් මේ වනවිට කරලා නැහැ. ඒ වගේම මේ ආණ්ඩුවේ ඇමතිවරයෙක් වුණු ලක්‍ෂ්මන් කිරිඇල්ල උපදේශකයෝ 56ක් සම්බන්ධීකරණ ලේකම්වරු 94ක් පත්කර ගත්තා. ඒවා සම්බන්ධව ආණ්ඩුව කිසිදු ක්‍රියාමාර්ගයක් අරගෙන නැහැ. මේ ආණ්ඩුව විරැකියාවෙන් සිටින තරුණ තරුණියන්ගේ බලාපොරොත්තුත් එක්ක සෙල්ලම් කරන තත්වයක් උදාවෙලා තිබෙනවා.", "URL": "https://sinhala.adaderana.lk/news.php?nid=70276", "Category": null, "Parent URL": null}