{"Source": "Adaderana", "Timestamp": "November 15, 2018 10:20 am", "Headline": "ප්‍රාණ ඇපකරුවන් පිරිසක් සහ සිරියානු ජනාධිපති අතර හමුවක්", "News Content": "අයි එස් ත්‍රස්ත ග්‍රහණයෙන් නිදහස ලැබූ ප්‍රාණ ඇපකරුවන් පිරිසක් සහ සිරියානු ජනාධිපති බෂාර් අල් අසාද් අතර හමුවක් සිදුව ඇත. අදාළ හමුව පැවැත්වුනේ දමස්කස් නුවර පිහිටි සිරියානු ජනාධිපති නිල නිවසේදීය. මීට සිව් මසකට ඉහතදී සිරියාවේ ස්වෙයිදා පළාතේදී පැහැර ගැනීමට ලක් වූ මෙම ප්‍රාණ ඇපකරුවන් නිදහස් කර ඇත්තේ පසුගිය සතියේදීය. එලෙස නිදහස ලැබූ පිරිස අතරට කාන්තාවන් සහ ළමුන් ද අයත් වන බව සඳහන් වෙයි. සිරියානු රජයේ පාලනය යටතේ පවතින ඩෘස් (Druze) සුළුතර ප්‍රජාවට අයත් බහුතරයක් වාසය කරන ස්වෙයිදා පළාතේ සිදුකළ වැටලීමක් අතරතුර අයි එස් ත්‍රස්තයින් විසින් මෙම පිරිස පැහැරගෙන තිබුණි. අද වනවිට සිරියාව තුළ දරුණු පසුබෑමකට ලක්ව ඇති අයි එස් ත්‍රස්තයින් නිරිතදිග සිරියාවේ ස්වෙයිදා ඇතුළුව අසළ ගම්මාන ඉලක්ක කර ජූලි මස 25 වැනිදා එල්ල කළ මරාගෙන මැරෙන ප්‍රහාර මාලාවකින් සිවිල් වැසියන්ද ඇතුළුව 200කට අධික පිරිසක් මිය ගියේය. සිරියානු රජයේ හමුදා සෙබළුන් මෙම ප්‍රාණ ඇපකරුවන් මුදාගෙන ඇත්තේ පැල්මයිරා ප්‍රදේශයේ අයි එස් සටන්කාමීන් සමඟ හටගත් ගැටුම් අතරතුරදීය. සිරියානු සිවිල් යුද්ධයට වසර හතක් සපිරෙද්දී සටන්කාමීන්ගේ ග්‍රහණයේ පැවති ප්‍රදේශ රැසක් මුදාගෙන රජයේ පාලන බල ප්‍රදේශ තවදුරටත් ශක්තිමත් කිරීම සඳහා සිරියානු ජනාධිපති බෂාර් අල් අසාද්ට රුසියාවේ සහ ඉරානයේ සහය හිමිවුණි. කෙසේ වෙතත් සිරියාවේ නැගෙනහිර සහ දකුණුදිග ප්‍රදේශ කිහිපයක් තවමත් අයි එස් ත්‍රස්තයින්ගේ පාලනය යටතේ පවතින බව විදෙස් පුවත් සේවා වාර්තා කර සිටියි.", "URL": "https://sinhala.adaderana.lk/news.php?nid=99232", "Category": null, "Parent URL": null}