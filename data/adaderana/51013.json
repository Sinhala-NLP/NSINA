{"Source": "Adaderana", "Timestamp": "April 30, 2015 01:28 pm", "Headline": "සංශෝධන නොතිබුණානම් 19 සුදු මල්වඩමක් ", "News Content": "සාධාරණ සමාජයක් සඳහා වූ ජනතා ව්‍යාපාරයේ පූජ්‍ය මාදුළුවාවේ සෝභිත හිමියන් විසින් 19වන ආණ්ඩුක්‍රම ව්‍යවස්ථා සංශෝධනය සුදු මල් වට්ටියක් කියූවද ඊට සංශෝධන එකතු නොවූයේ නම් එය 'සුදු මල් වඩමක්'විය හැකිව තිබුණු බව රාජකීය පණ්ඩිත,ආචාර්ය පූජ්‍ය මැද‍ගොඩ අභයතිස්ස හිමි පවසයි.එහෙත් එය දේශහිතෛෂි,ජනහිතකාමී දවටනයක බහා තිබුණු බව උන්වහන්සේ කියා සිටියේ අද(30) කොළඹ පැවති මාධ්‍ය හමුවකදීය.දිගින් දිගටම 19 වන ආණ්ඩුක්‍රම ව්‍යවස්ථා සංශෝධනයට විරුද්ධව තමන් වහන්සේලා කටයුතු කරනු ලැබුවේ එහි පැවති ප්‍රජාතන්ත්‍ර විරෝධී ලක්ෂණ නිසා බව උන්වහන්සේ අවධාරණය කළේය.ස්වාධීන කොමිෂන් සභා පාර්ලිමේන්තුවට වගනොකියන බැවින් අන්තරාදායක තත්ත්වයක් උද්ගත වන බවත්,10%ක් වන රාජ්‍ය සේවකයින්ට වැටුප් වැඩිකිරීමට රටේ සියලුම ජනයා බදුගෙවිය යුතුව ඇති බවත් අභයතිස්ස හිමි සඳහන් කළේය.ජනාධිපතිවරයාගේ විධායක බලය පාර්ලිමේන්තුවට ලබාදිය යුතු වුවද එකී බලතල අඩුකිරීමෙන් හදිසි අවස්ථාවල තීරණ ගැනීමේ හැකියාවක් නොවන බවද උන්වහන්සේ වැඩිදුරටත් කියා සිටියේය.මෙම අවස්ථාවට එක්වුණු පූජ්‍ය මුරුත්තෙට්ටුවේ ආනන්ද හිමියන් කියා සිටියේ ජනාධිපති මෛත්‍රීපාල සිරිසේන මහතා හිටපු ජනාධිපති මහින්ද රාජපක්ෂ මහතාට කුහකත්වයෙන් හෝ වෛරයෙන් තොරව ආරාධනා කරනු ලබන්නේනම් එය රාජපක්ෂ මහතා විසින් පිළිගන්නා බවයි.එහෙත් මෙම පාලනය වෛරයෙන් හා කුහකකමින් පිරුණු පාලනයක් බවත්,යහපාලනයක් නොව පවතින්නේ මෘග පාලනයක් බවත් ආනන්ද හිමියන් වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=51013", "Category": null, "Parent URL": null}