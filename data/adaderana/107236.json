{"Source": "Adaderana", "Timestamp": "April 2, 2019 06:02 pm", "Headline": "වායු දූෂණය නිසා තායිලන්තයේ වැසියන්ට අනතුරු ඇඟවීමක්", "News Content": "තායිලන්තයේ උතුරුදිග පළාත් අධික ලෙස වායු දූෂණයට ගොඳුරුවී තිබේ. එළිමහනේ ක්‍රියාකාරම්වලින් ඉවත්වී සිටින ලෙසයි බලධාරීන් එම ප්‍රදේශයේ වෙසෙන ජනතාවගෙන් ඉල්ලා සිටියි. වායු දූෂණයට ගොදුරුවී ඇති ප්‍රදේශවල වායුගෝලයේ අංශු ප්‍රමාණය ඝන අඩියකට මයික්‍රොග්‍රෑම් 700 ඉක්මවන අතර ඒ අනුව එම ප්‍රදේශවල පී එම් අගය සටහන්වී තිබෙන්නේ දෙකයි දශම පහක් ලෙසයි. සම්මත මට්ටම බෙහෙවින් ඉක්මවා ඇති මෙම තත්ත්වය සෞඛ්‍යයට දැඩි ලෙස අහිතකර වෙයි. මේ හේතුවෙන් එම ප්‍රදේශවල ජනතාවට එළිමහන් ක්‍රියාකාරකම් වලින් වැළකී සිටින ලෙසත් වායු සමීකරණය කරන ලද ගොඩනැඟිලි තුළට වී සිටින ලෙසත් බලධාරීන් අනතුරු අඟවා ඇතැයි සඳහන් වෙයි. යම් හෙයකින් එළිමහන් ක්‍රියාකාරකම්වල නිරත වන්නේනම් මුඛ ආවරණ පලඳින ලෙසටද ජනතාවට උපදෙස් ලබාදී තිබේ. වායු දූෂණයට වැඩි වශයෙන්ම ගොඳුරුවී තිබෙන්නේ චියැන්ග් මායි නගරයයි. මේ අතර අද දිනයේදී එරට අගමැති ප්‍රයුත් චාන් ඕචා චියැන්ග් මායි නගරයේ සංචාරයක නිරත වීමටත් නියමිතව තිබේ.", "URL": "https://sinhala.adaderana.lk/news.php?nid=107236", "Category": null, "Parent URL": null}