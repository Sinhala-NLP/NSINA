{"Source": "Adaderana", "Timestamp": "January 17, 2014 12:33 pm", "Headline": "බස්නාහිර ජල සම්පාදන සේවකයෝ වැඩවරති ", "News Content": "ජල සම්පාදන හා ජලාපවහන මණ්ඩලයේ බස්නාහිර පළාත් සේවකයින් වර්ජනයක් ක්‍රියාත්මක කර තිබේ. අද(17) පෙරවරු 9.00 සිට පස්වරු 2.00 දක්වා මෙම වර්ජනය ක්‍රියාත්මක කරන බව ජල සම්පාදන වෘත්තීය සමිති ඒකාබද්ධ සන්ධානයේ සම කැඳවුම්කරු උපාලි රත්නායක මහතා ප්‍රකාශ කළේය. ඉල්ලීම් කිහිපයක් මුල්කරගනිමින් අවස්ථා කිහිපයකදී වර්ජන සහ උද්ඝෝෂණ ක්‍රියාමාර්ගවල නිරත වුව ද ඒ සඳහා විසඳුම් ලබාදීමට බලධාරීන් පියවර නොගත් බව ඒ මහතා පැවසීය. මේ වන විට ජලසම්පාදන සේවකයින් සඳහා මිලියන 235ක පමණ මුදලකින් බොනස් ගෙවා ඇති බවත්, තවත් මිලියන 35ක මුදලකින් ඵලදායිතා දීමනාවක් ගෙවීම සඳහා කටයුතු කරමින් සිටින බවත් ජල සම්පාදන හා ජලාපවහන මණ්ඩලයේ සභාපති කරුණාරත්න හෙට්ටිආරච්චි මහතා අවධාරණය කරයි. මෙසේ කටයුතු කරමින් සිටියදී මෙම සේවකයින් පිරිස කිසිදු ක්‍රියාවකට ඇහුන්කන් නොදී කටයුතු කරමින් සිටින බවත්, එක්තරා දේශපාලන පක්ෂ විසින් සේවකයින්ව නොමග යවමින්, රජය අපහසුතාවයට පත්කරමින් සිටින බවත් ඒ මහතා අද දෙරණ සමඟ වැඩිදුරටත් සඳහන් කර සිටියේය‍.", "URL": "https://sinhala.adaderana.lk/news.php?nid=40415", "Category": null, "Parent URL": null}