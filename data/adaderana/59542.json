{"Source": "Adaderana", "Timestamp": "April 27, 2016 08:40 am", "Headline": "උතුරු-නැගෙනහිරට විශේෂ ආධාර අනවශ්‍යයි", "News Content": "ශ්‍රී ලංකාව මධ්‍යම පාන්තික ආර්ථික රටාවක් ඇති තත්ත්වයට දියුණු වී ඇති බැවින් උතුරු - නැගෙනහිර පළාත් වලට විශේෂයෙන් ආධාර කිරීමට නොහැකි බව ස්වීඩනයේ විදේශ කටයුතු අමාත්‍යවරිය මාර්ගෝ වෝල්ස්ටෝම් ප්‍රකාශ කර තිබේ.ඇය මේ බව පවසා ඇත්තේ යාපනයේදී උතුරු පළාත් සභාවේ ප්‍රධාන අමාත්‍ය සී.වී.විග්නේෂ්වරන් මහතා හමුවූ අවස්ථාවේදීයි.ප්‍රධාන අමාත්‍යවරයා විදේශ අමාත්‍යවරියගෙන් උතුරු - නැගෙනහිර පළාත් වලට ආධාර කරන මෙන් ඉල්ලීමක් කළ අවස්ථාවේදී ඇය මේ බව පවසා ඇති බව වාර්තා වෙයි.යුද්ධය හමාර වී වසර හතක් ගතවී ඇතත් තවමත් මෙම ප්‍රදේශ නොදියුණු මට්ටමින් පවතින නිසා විදේශ රටවල ආධාර අත්‍යවශ්‍ය බව ප්‍රධාන අමාත්‍යවරයා විසින් දිගින් දිගටම පෙන්වා දී තිබේ.ඊට ප්‍රතිචාර දැක්වූ ස්වීඩන් විදේශ ඇමතිවරිය පවසා ඇත්තේ ඒ අන්දමට විශේෂයෙන් ආධාර සපයන්නේ නම් ස්වීඩනයේ ඉහළ පෙළේ රාජ්‍ය නායකයින් සමඟ ඒ පිළිබඳව සාකච්ඡා කොට තීරණයක් ගත යුතු බවයි.රටේ වර්තමාන දේශපාලන තත්වය පිළිබඳ සාකච්ඡා කළ අවස්ථාවේ දී ප්‍රජාතාන්ත්‍රිය ගති ලක්ෂණ වර්ධනය වෙමින් පවතින තත්වයක් රට තුළ දැකිය හැකි බව ප්‍රධාන අමාත්‍යවරයා ප්‍රකාශ කර තිබේ.", "URL": "https://sinhala.adaderana.lk/news.php?nid=59542", "Category": null, "Parent URL": null}