{"Source": "Adaderana", "Timestamp": "June 11, 2012 12:47 pm", "Headline": "කහවත්තේ ඝාතකයින්  25 තෙක් රිමාන්ඩ් ", "News Content": "කහවත්ත, කොටකෙතන ප්‍රදේශයේ දී මවක සහ දියණියක ඝාතනය කිරීමේ සිද්ධියට සම්බන්ධ සැකකරුවන් යළි රක්ෂිත බන්ධනාගාර ගතකර තිබේ. ඒ පිළිබඳ නඩුව අද (11) පෙරවරුවේ පැල්මඩුල්ල මහේස්ත්‍රාත් අධිකරණයේ දී විභාග කෙරුණි. අදාළ ඝාතනයට සම්බන්ධ ගොඩකවෙල ප්‍රාදේශීය සභා මන්ත්‍රීවරයා ඇතුළු සැකකරුවන් සිව්දෙනා අද අධිකරණයට ඉදිරිපත්කර තිබූ අතර ඔවුන් ලබන 25 දින දක්වා රක්ෂිත බන්ධානාගාරයේ තබන ලෙස පැල්මඩුල්ල මහේස්ත්‍රාත් චාන්දනී නෙරංජලා ඩයස් මහත්මිය නියෝග කර ඇත. ඝාතනය සඳහා යොදා ගත් බවට සැකකෙරෙන වයි. සී 4415 දරණ ත්‍රී රෝද රථය රුපියල් ලක්ෂ 5 ක බැඳුම්කරයක් මත මුදා හැරීමට ද මහේස්ත්‍රාත්වරිය නියෝග කර තිබේ. මේ අතර කහවත්ත, කොටකෙතන, වරාපිටිය ප්‍රදේශයේ දී එකම පවුලේ කාන්තාවන් දෙදෙනෙකු ඝාතනය කර පුළුස්සා දැමීම සම්බන්ධයෙන් අත්අඩංගුවට ගත් සැකකරු ලබන 25 වැනි දින දක්වා රක්ෂිත බන්ධනාගාර ගත කර තිබේ. පැල්මඩුල්ල මහේස්ත්‍රාත් චාන්දනී නිරංජලා ඩයස් මහත්මිය අද (11) මෙම නියෝගය ලබා දී ඇත. අපරාධ පරීක්ෂණ දෙපාර්තමේන්තුවේ නිලධාරීන් විසින් අදාළ සැකකරු අද අධිකරණයට ඉදිරිපත් කර ඇත. ඝාතනය සඳහා යොදා ගත් බවට සැක කෙරෙන පිහිය සැකකරු විසින් මරණකාරියන් වෙත ලියන ලද ලිපියක් ඇතුළු නඩු භාණ්ඩ කිහිපයක් ද අධිකරණය වෙත ඉදිරිපත් කෙරුණි.", "URL": "https://sinhala.adaderana.lk/news.php?nid=24933", "Category": null, "Parent URL": null}