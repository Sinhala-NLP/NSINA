{"Source": "Adaderana", "Timestamp": "June 11, 2017 10:09 pm", "Headline": "  ජාතික ආණ්ඩුවේ සිටිමින් එජාපය තනි ආණ්ඩුවක සිහිනය දකිනවා", "News Content": "ජාතික ආණ්ඩුවේ රැදී සිටියද එක්සත් ජාතික පක්‍ෂයේ තනි ආණ්ඩුවක් පිහිටුවීමේ බලාපොරොත්තුව අත්හැර දමා නොමැති බව වාරිමාර්ග හා ජල සම්පත් කලමනාකරණ රාජ්‍ය අමාත්‍ය පාලිත රංගේ බණ්ඩාර මහතා පවසයි. ආණමඩුව, සිරම්බිඅඩිය, මානාවේරිය මාර්ගය සංවර්ධනය කිරීම වෙනුවෙන් පසුගියදා පැවැති උත්සවයකදී ඔහු මේ බව සඳහන් කළේය. ඔහු පෙන්වා දෙන්නේ ජනවාරි 08 සිදු වූ පෙරළිය වෙනුවෙන් විශාලම කැප කිරීම එක්සත් ජාතික පක්‍ෂය විසින් සිදු කර ඇති බවය. පක්‍ෂයටත් වඩා රට වැදගත් වූ නිසාවෙන් එවැනි කැපවීමක් කිරීමට සිදු වූ බවද ඔහු කියා සිටින අතරම විනාශකාරී යුගය නිමා කිරීමට එම දායකත්වය වඩාත් ඉවහල් වූ බවත් මේ වන විට රට තුළ ප‍්‍රජාතන්ත‍්‍රවාදය හා නිදහස පමණටත් වඩා තහවුරු වී ඇති බවත් ඔහු පෙන්වා දෙයි. එසේ වුවද අනාගතයට ජයග‍්‍රහණ අත්කර දීමටනම් එක්සත් ජාතික පක්‍ෂයේ තනි ආණ්ඩුවක් පිහිටුවීම අත්‍යාවශ්‍ය කාරණයක් වී ඇති බවයි අමාත්‍ය පාලිත රංගේ බණ්ඩාර මහතා අවධාරණය කර සිටියි.එහිදී වැඩිදුරටත් අදහස් දැක්වූ අමාත්‍යවරයා,ජේ ආර් යුගයේ මෙරට කාර්මික නිෂ්පාදන සිදු කිරීමේ සැලසුමක් පවා කි‍්‍රයාත්මක වුණා. එහෙත් පසුව එක්සත් ජාතික පක්‍ෂයේ නායකයින් ඝාගනය කිරිම ඇතුළු කාරණා ගණනාවක් හේතුවෙන් යම් පසුගාමී තත්ත්වයක් උදා වුණා. පසුව බලයට පැමිණී ආණ්ඩු සිදු කළේ රටේ ණය බර වැඩි කිරීම පමණයි. මේ වන විට ශී‍්‍ර ලංකාවේ ණය බර රුපියල් ටි‍්‍රලියන 03 ක් දක්වා ඉහළ ගිහින්. මේ ණය ගෙවීමකින් තොරව රටට ඉදිරි ගමනක් නෑ. මේ යහපාලන ආණ්ඩුව මගින් අපි සිදු කරන්නේ ණය බරින්, මානව හිමිකම් වැනි චෝදනා මගින්, ජාතික හා අන්තර්ජාතික බන්ධනවලින් ඇති පීඩනය යම් තරමකින් මුදවා ගැනීමයි. ඉන් අනතුරුව අපි අපේ දේශපානයට අවතීර්ණ වෙනවා. මේ කැප කිරීම සිදු කරන්නේ රට වෙනුවෙන්. ජනතාවද මේ තත්ත්වයන් පිළිබඳ අවබෝධයක් ලබා ගැනීම ඉතා වැදගත්.", "URL": "https://sinhala.adaderana.lk/news.php?nid=74129", "Category": null, "Parent URL": null}