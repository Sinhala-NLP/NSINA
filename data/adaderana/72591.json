{"Source": "Adaderana", "Timestamp": "April 28, 2017 04:30 pm", "Headline": " තහංචි මැද ඒකාබද්ධය මැයි රැළියට", "News Content": "මොන තරම් තහංචි දැමුව ද රට වෙනුවෙන් ජාතිය වෙනුවෙන් ගන්නා ලද පියවරක් වශයෙන් මැයි 1 දින ගොල්ෆේස් පිටියට එක් වන බව එක්සත් ජනතා නිදහස් සන්ධානයේ බස්නාහිර පළාත් සභා මන්ත්‍රී ජගත් කුමාර මහතා පවසයි. අද (28) පැවති ඒකාබද්ධ මැයි රැළිය සම්බන්ධයෙන් අදහස් පළ කරමින් මන්ත්‍රීවරයා මේ බව කියා සිටියේ ය. අද වන විට ශ්‍රී ලංකා නිදහස් පක්ෂයේ ඇතැම් නායකයෝ ඒකාබද්ධ විපක්ෂයේ මැයි රැළියට සහභාගී වුවහොත් තනතුරු හා වරප්‍රසාද අහිමි කරන බවට ප්‍රකාශ කර නමුත් ඒ සියල්ල ජනතා කැමැත්ත මත හිමි වු නිසා ජනතා කැමැත්ත පරිදි ක්‍රියා කළ හැකි බව ද මන්ත්‍රීවරයා වැඩි දුරටත් පැවසීය. ජනතාව තමාට බලය ලබා දුන්නේ යහපාලනය හා සම්බන්ධ වීමට නොවන බවත් එනිසා රට අදත් හෙටත් ඉදිරියටත් බේරා ගත හැකි මහින්ද රාජපක්ෂ මහතා සමඟ ජනතා අභිමතය පරිදි එක්ව සිටින බව ද මන්ත්‍රීවරයා කියා සිටියේ ය. කෙසේ වෙතත් ජනතාවගේ අකමැත්ත හමුවේ එම තත්ත්වයන් මඟ හැරවීම සඳහා හමුදා ජුංටාවක් තුළින් රට පාලනය කිරීමට රජය යොමු වී ඇති බවට ද ජගත් කුමාර මහතා චෝදනා කළේ ය.", "URL": "https://sinhala.adaderana.lk/news.php?nid=72591", "Category": null, "Parent URL": null}