{"Source": "Adaderana", "Timestamp": "October 26, 2018 11:18 pm", "Headline": "තවදුරටත් මම අගමැති-රනිල් කියයි", "News Content": "ව්‍යවස්ථාවට අනුකූලව කිසි විටෙකත් වෙනත් අගමැතිවරයෙක් පත් කළ නොහැකි බව හිටපු අග්‍රාමාත්‍ය රනිල් වික්‍රමසිංහ මහතා පවසයි. මීට සුළු වෙලාවකට පෙර කොළඹ පැවති මාධ්‍ය හමුවකට එක් වෙමින් ඔහු මේ බව කියා සිටියේය. තවදුරටත් තමා මෙරට අග්‍රාමාත්‍යවරයා ලෙස ක්‍රියා කරන බවත්, වෙන කෙනෙකු ඒ සඳහා නම් කළ නොහැකි බවත් රනිල් වික්‍රමසිංහ මහතා මෙහිදී වැඩිදුරටත් පැවසීය. පාර්ලිමේන්තු සම්ප්‍රදාය තමාට වෙනස් කළ නොහැකි බවත්, ආණ්ඩු බලය හා පාර්ලිමේන්තුව බහුතරයක් තමාට සිටින බවත් ඔහු සඳහන් කරයි. අද පස්වරුවේ නව අග්‍රාමාත්‍යවරයා ලෙස හිටපු ජනාධිපති මහින්ද රාජපක්ෂ මහතා දිවුරුම් දෙනු ලැබීය. කෙසේ වෙතත් ජනාධිපති මාධ්‍ය අංශය නිවේදනයක් නිකුත් කරමින් කියා සිටියේ, ජනාධිපතිවරයාගේ බලතල අනුව අග්‍රාමාත්‍යධුරයෙන් රනිල් වික්‍රමසිංහ මහතා ඉවත් කළ බවයි. එසේ ‍පැවසුවත් තමා එය පිළිනොගන්නා බව ද රනිල් වික්‍රමසිංහ මහතා පවසයි. තමා අගමැති ලෙස වගකීම් ඉටු කරන බවත්, වැඩ කරන්න තමාට කිසිවෙකු සමඟ ගැටළුවක් නොතිබුණ බවත් වික්‍රමසිංහ මහතා කියා සිටියේය. එමෙන්ම 19 වන සංශෝධනයට අනුව පාර්ලිමේන්තුවට ජනාධිපතිවරයා පවා යටත් කර ඇති බවද සඳහන් කළ රනිල් වික්‍රමසිංහ මහතා, පාර්ලිමේන්තුවට ඕනෑම ගැටළුවක් විසඳිය හැකි බව ද කියා සිටියේය. ආණ්ඩුක්‍රම ව්‍යවස්ථාවේ 42 වගන්තිය අනුව පාර්ලිමේන්තුවේ බහුතර විශ්වාසය දිනා ගන්නා කෙනා තෝරා ගන්න සඳහන් කළේය. පාර්ලිමේන්තුවට‍ මේ ගැන තීරණයක් ගන්න ඉඩ දිය යුතු බවත් , තමාට පමණක් පාර්ලිමේන්තුව තුළ බහුතරය ඇති බව සඳහන් කරමින් රනිල් වික්‍රමසිංහ මහතා මාධ්‍ය හමුව අවසන් කර ඇත. මේ අතර මෙම මාධ්‍ය හමුවට එක් වු අමාත්‍ය සරත් ‍ෆොන්සේකා මහතා කියා සිටියේ, ව්‍යවස්ථානූකූලව වසර 4 ක් යන තුරු ආණ්ඩුව ජනාධිපතිවරයාට විසිරුවා හැරිය නොහැකි බවයි. අද දිනයේ දී බහුතරය හෝ ව්‍යවස්ථාව ගැන නොසිතා මහින්ද රාජපක්ෂ මහතා දිවුරුම් දුන් බවත්, තමා ඇතුළු පක්ෂය එය පිළිනොගන්නා බවත්, සරත් ෆොන්සේකා මහතා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=98289", "Category": null, "Parent URL": null}