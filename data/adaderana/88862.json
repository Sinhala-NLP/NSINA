{"Source": "Adaderana", "Timestamp": "May 10, 2018 04:12 pm", "Headline": "වව්නියාව බන්ධනාගාරයේ සිදුවන විෂමාචාර ක්‍රියාවන්ට විරෝධතාවය පළ කරමින් නීතිඥවරුන් විරෝධතාවයක", "News Content": "වව්නියාව බන්ධනාගාරයේ සිදුවන අල්ලස් ගැනීම්,වධ හිංසා පැමිණවීම් හා නොයෙකුත් විෂමාචාර ක්‍රියාවන්ට විරෝධතාවය පළ කරමින් වව්නියාව අධිකරණ සංකීර්ණ‍යේ නීතිඥවරුන් අද (10) වව්නියාව අධිකරණ සංකීර්ණය ඉදිරිපිට විරෝධතාවයක නිරතවිණ. වව්නියාව මහාධිකරණය,දිසා අධිකරණය හා මහේස්ත්‍රාත් අධිකරණයේ සේවය කරනු ලබන නීතිඥවරුන් සියළුදෙනා විරෝධතාවයට එක්ව සිටියහ. විරෝධතාවයට එක්වු නීතිඥ ප්‍රියන්ත කාරියවසම් මහතා පැවසූවේ වව්නියාව බන්ධනාගාරගතව සිට අධිකරණයේ පෙනී සිටි සැකකරුවෙකු විවෘත අධිකරණයේදී වව්නියාව බන්ධනාගාරයේ සිදුවන අල්ලස් ගැනීම්,වධ හිංසා පැමිණවීම් හා නොයෙකුත් විෂමාචාර ක්‍රියාවන් සම්බන්ධයෙන් ප්‍රකාශයක් සිදුකළ අතර, එහිදි අදාළ කරුණු පිළිබද දැන ගැනීමට හැකිවු බවයි. වව්නියාව බන්ධනාගාරයේ සිදුවන එවැනි අල්ලස් ගැනීම්,වධ හිංසා පැමිණවීම් හා නොයෙකුත් විෂමාචාර ක්‍රියාවන් සම්බන්ධයෙන් බන්ධනාගාර හා අධිකරණ කටයුතු පිළිබද අමාත්‍යවරියට දැනුම්දීමට නියමිත අතර, ඒ සම්බන්ධයෙන් නිසි ක්‍රියාමාර්ග නොගතහොත් ඉදිරියේදී දැඩි ක්‍රියාමාර්ග ගන්නා බවද කාරියවසම් මහතා පැවසූවේය. නීතිඥ ප්‍රියන්ත කාරියවසම් මහතා පැවසූවේ අධිකරණයේදී වරදකරුවෙකු වීමට පෙර බන්ධනාගාර ගතව සිටින සියළු පුද්ගලයින් සැකකරුවන් පිරිසක් වන අතර, පුද්ගලයෙකු වරදකරුවෙකු වන තෙක් සිවිල් සමාජයේ පුද්ගලයින්ට හිමිවිය යුතු සියළු අයිතිවාසිකම් බන්ධනාගාර ගත සැකකරුවන්ට හිමිවන බවයි. බන්ධනාගාර ගත පුද්ගලයින් මනුෂයයින් ලෙස සිතා කටයුතු කිරීමට බන්ධනාගාර නිලධාරීන් කටයුතු කළ යුතු බවද හෙතෙම සදහන් කළේය. විරෝධතාවයට එක්වු ජනාධිපති නීතිඥ එම්.සිත්තම්පලම් මහතා පැවසූවේ වව්නියාව බන්ධනාගාර තුළදී රැදවියන්ට සිදුවන පීඩාවන් වහා නවතා දමා රැදවියන්ට අදාළ පීඩාවන් සිදුකළ බන්ධනාගාර නිලධාරීන් වෙනුවෙන් නීතිමය පියවර ගත යුතු බවයි.", "URL": "https://sinhala.adaderana.lk/news.php?nid=88862", "Category": null, "Parent URL": null}