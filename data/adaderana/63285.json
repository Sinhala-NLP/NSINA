{"Source": "Adaderana", "Timestamp": "August 21, 2016 10:41 am", "Headline": "  රියෝ ඔලිම්පික් උළෙලේ අවසන් දිනය අදයි", "News Content": "රියෝ ඔලිම්පික් උළෙල අද දිනයෙන් අවසන් වෙයි.බ්‍රසීල වේලාවෙන් අද(21) පස්වරු 7.00ට ‍සමාප්ති උත්සවය පැවැත්වෙන අතර එය ශ්‍රී ලංකා වේලාවෙන් හෙට(22) අළුයම 3.30 පමණ වෙයි. අද තරග ඉසව් කිහිපයක් පැවැත්වීමට නියමිතව තිබේ.රියෝ ඔලිම්පික් උළෙලේ පදක්කම් සටහනේ පෙරමුණේ පසුවන අමෙරිකාව සමස්ත පදක්කම් 116ක් ලබා සිටින අතර ඊට රන් පදක්කම් 43ක්, රීදි පදක්කම් 36ක් සහ ලෝකඩ පදක්කම් 37ක් වෙයි. මහා බ්‍රිතාන්‍යය රන් පදක්කම් 27ක්, රීදි පදක්කම් 22ක් සහ ලෝකඩ පදක්කම් 17ක් සමගින් සමස්ත පදක්කම් 66ක් ලබා ගනිමින් දෙවන ස්ථානයේ පසුවෙයි. තෙවන ස්ථානය ලබා ඇත්තේ සමස්ත පදක්කම් 69ක් ලබාගත් චීනයයි.ඔවුන් රන් පදක්කම් 25ක්, රීදි පදක්කම් 18ක් සහ ලෝකඩ පදක්කම් 26ක් ලබා සිටියි.තහනම් උත්තේජක භාවිත චෝදනා හේතුවෙන් ක්‍රීඩකයන් රැසක් තරග බිමෙන් ඉවත්ව සිටිය ද රුසියාව සමස්ත පදක්කම් 53ක් ලබමින් සිව්වන ස්ථානයට පැමිණීමට සමත් වුණි.ඔවුන් රන් සහ රීදි පදක්කම් 17 බැගින් ලබාගත් අතර ලෝකඩ පදක්කම් 19ක් ලබාසිටියි. රන් පදක්කම් 17ක් ලැබූ ජර්මනිය පස්වන ස්ථානයේත්, රන් පදක්කම් 12ක් ලැබූ ජපානය හය වන ස්ථානයේත් පසුවෙයි.සත්කාරක බ්‍රසීලය රන් පදක්කම් 6ක් සමග 14 වන ස්ථානයත්, උසේන් බෝල්ට් නියෝජනය කරන ජැමෙයිකාව රන් පදක්කම් 6ක් සමගින් 15 වන ස්ථානයත් ලබා සිටියි.ලෝකඩ පදක්කමක් සහ රීදි පදක්කමක් ලබාගත් ඉන්දියාව දකුණු ආසියානු කලාපයේ පදක්කම් ලැබූ එකම රට වන අතර ඔවුන් 66 වන ස්ථානයේ පසු වෙයි.", "URL": "https://sinhala.adaderana.lk/news.php?nid=63285", "Category": null, "Parent URL": null}