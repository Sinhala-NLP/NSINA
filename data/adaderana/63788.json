{"Source": "Adaderana", "Timestamp": "September 4, 2016 08:38 pm", "Headline": "එජාපයෙන් යහපත් වෙනසක්", "News Content": "රට තුළ නව රැකියා උත්පාදනය කිරීමේ වැඩසටහන් රැසක් ආරම්භ කර ඇති බව එක්සත් ජාතික පක්‍ෂය පවසයි.එක්සත් ජාතික පක්ෂයේ නායක රනිල් වික්‍රමසිංහ මහතා පෙන්වා දෙන්නේ ඒ සඳහා සියලු දෙනාගේ සහය අපේක්ෂා කරන බවයි.එක්සත් ජාතික පක්ෂයේ යොවුන් පෙරමුණේ උත්සවයකට එක්වෙමින් අග්‍රාමාත්‍ය රනිල් වික්‍රමසිංහ මහතා මෙම අදහස් පළ කළේය.එහිදී වැඩිදුරටත් අදහස් දැක්වූ ඒ මහතා,අද බියගම යොවුන් පෙරමුණේ නිලධාරීන් මණ්ඩලය තෝරා පත් කර ගත්තා. පළමුවෙන්ම මා ඒ අයට සුභ පතනවා. තරුණයන් එක්සත් ජාතික පක්‍ෂයේ ඉදිරියටම යාමට සිටින අයයි. ඒ සම්ප්‍රදාය අනුව යොවුන් පෙරමුණ වැඩ කටයුතු කළ යුතුයි. මමත් මුලින්ම එක්සත් ජාතික පක්‍ෂයේ තරුණ පෙරමුණට බැඳුණා. අප පක්‍ෂය ඉදිරියටම ගෙන යාම සඳහා ක්‍රියා කළා. එදා පක්‍ෂය ඉදිරියට ගෙන යාම සඳහා හොඳ නායකයකු සිටියා. ඒ ජේ.ආර්. ජයවර්ධන මහතායි. ඔහුගේ අඩිපාරේ ගොස් අප මැතිවරණය ජයග්‍රහණය කළා. අප ඉදිරියට යන බව රට හමුවේ ප්‍රකාශ කළා. එවිට මමත් තරුණ මන්ත්‍රීවරයෙක්. බියගම යනු එවක අලූතින් ඇති කළ ආසනයක්. බියගම මන්ත්‍රීවරයා වූ මමත් මා වටේ සිටි තරුණ පිරිසත් ඉදිරියට යාමට කැමැත්තෙන් සිටිය අයයි. අපට එක ගැටලූවක් තිබුණා. එවකට බියගම, කොළඹසහ ගම්පහ දෙපළාතේම නොදියුණුම ප්‍රදේශයයි. හරියට පාරක්වත් තිබුණේ නැහැ. වර්තමානයේ තිබෙන කිසිදු ඉදිකිරීමක් එකළ තිබුණේ නැහැ. මේ ප්‍රදේශයේ එක් හංදියක් හැදින්වූයේ බෙල්ල කපාපු හංදිය යනුවෙනි. මේ ප්‍රදේශයට තිබූ ප්‍රසිද්ධිය මොනවගේ දැයි එයින්ම තේරුම් ගත හැකියි. ඒ නම වෙනස් නොකර ඒ අයුරින්ම තිබෙන්න ඉඩ දෙන්නැයි මා ප්‍රකාශ කළා.එකළ මේ ප්‍රදේශයේ කසිප්පු බහුලව තිබුණා. තවත් මිනිසුන් බීඩි එතුවා. සීමා සහිත පිරිසක් තෙල් පිරිපහදුවේ සේවය කළා. මේ ආසනය භාර ගන්නා විට රැකියා ලබා දෙන්නේ කෙසේද යන ප්‍රශ්නයට මා මුහුණ දුන්නා. අපත් ගිහින් සංස්ථාවල රැකියා බලාපොරොත්තුවෙන් පොලීමේ සිටියා නම් රැකියා ප්‍රශ්නය විසඳෙන්නේ නැහැ. තරුණ තරුණියන්ට විශාල බලාපොරොත්තු තිබුණා.මා කැළණියේ සංවිධායක ලෙස කටයුතු කරන විට බියගමට යන ලෙස ජේ.ආර්. ජයවර්ධන මහතා පැවසුවා. එහිදී මා ජයවර්ධන ජනාධිපතිතුමාට එක් කොන්දේසියක් පනවා එම වගකීම භාර ගත්තා. බියගම දියුණු කරන්න මට උදව් කරන්න යන කරුණ මා ජේ.ආර්. ජයවර්ධන මහතාට ඉදිරිපත් කළ කොන්දේසියයි.එකළ අපේ මැතිවරණ ප්‍රකාශයේ කාරණා දෙකක් සඳහන්ව තිබුණා. එනම් කර්මාන්තකරණය සහ විදේශ ආයෝජනවලට රට විවෘත කිරීමයි. ඒ අනුව ජේ.ආර්. ජයවර්ධන මහතා 1977 වසරේදී මහ කොළඹ ආර්ථික කොමිසම ඇති කළා. ඊට බියගමත් ඇතුළු කළා. ඒ යටතේ පළමුවෙන්ම පිහිට වූයේ කටුනායක වෙළෙඳ කලාපයයි. විදේශ ආයෝජකයින් එහි පැමිණ අලූතින් කර්මාන්තශාලා ආරම්භ කළා. ඒකල සහ රත්මලාන ප්‍රදේශවලටත් වඩා එහි කර්මාන්තශාලා බිහි වුණා. බියගම ප්‍රදේශයේත් වෙළෙඳ කලාපයක් ඉදිකළ යුතු බව එහිදී මා කල්පනා කළා. මා ගොස් ජේ.ආර්. ජයවර්ධන ජනාධිපතිතුමා සමග ඒ පිළිබඳව කතා කළ පසුව ඔහු ඊට එකඟතාවය පළ කළා. මහ කොළඹආර්ථික කොමිසමේ ප්‍රධානියා සහ දෙවැනියා වූ උපාලි විජයවර්ධන මහතාටත්, පෝල් පෙරේරා මහතාටත් ඒ වැඩ කටයුත්ත සිදු කර දෙන ලෙස පවරනු ලැබුවා. එලෙස වෙළෙඳ කලාපය ඉදි කළේ ගම්පහ සහ කොළඹප්‍රදේශයේ තිබූ නොදියුණුම ස්ථානයේය. මේ ප්‍රදේශය දිස්ත්‍රික්ක දෙකේම මුල්ලක්.මෙම රැස්වීම පැවැත්වෙන ස්ථානයේ එදා තිබුණේ කුඹුරක්. මේ ආසන්නයේ එල්.එස්. හජ්ජියාර් මොහොමඩ් මහතාගේ ගෙදර තිබුණා. ජේ.ආර්. ජයවර්ධන මහතා, මම, අබුඅමීන් ඇතුළු පිරිසක් එම නිවසට රැස්වී සාකච්ඡා පැවැත්වූවා. එකළ අල්මුබාරක් විද්‍යාලය මෙහි තිබුණා. විදුලි බලය තිබුණේ නැහැ. මේ කිට්ටුව කසිප්පු පෙරන පොල් වත්තක් තිබුණා. දෙවැනි වෙළෙඳ කලාපය එහි ඇරඹිමට අප තීරණය කළා. එම තීරණය ගත් පසුව විශාල විවේචනයක් එල්ල වුණා. කටුනායක වෙළෙඳ කලාපය ඉදිකර තිබුණේ ගුවන් තොටුපොළට අල්ලපු ඉඩම වන ඉතා දියුණු ස්ථානයකයි. එවැනි ස්ථානයක වෙළෙඳ කලාප ඉදි නොකර මෙවැනි නොදියුණු තැනක වෙළෙඳ කලාප හදන්නේ ඇයි දැයි බොහෝ අය විවේචන එල්ල කළා. එක් වෙළෙඳ කලාපයක් ප්‍රමාණවත් බව ඇතැමුන් පැවසුවා.අපට රැකියා උත්පාදනය කිරීමට අවශ්‍යයි. ජනතාව පොහොසත් කළ යුතුයි. ජනතාව අතට මුදල් ලබා දිය යුතුයි. හැමදාම බීඩි ඔතන්නට ඉඩ දෙන්න බැහැ. ජනතාවට හැමදාම ගෝනි හෝදන්නට බැහැ. කසිප්පු විකුණන්න බැහැ. එම නිසා මෙහි වෙළෙඳ කලාපයක් ඇති කොට දියුණුවක් ලබා දෙමු යැයි අප විවේචකයන්ට පැවසුවා.වෙළෙඳ කලාපය ආරම්භ කිරීමට තෝරා ගත් ඉඩම වටේටම තිබුණේ දියුණු ප්‍රදේශයි. යබරළුවේ ජනතාව වැලි ගොඩදමා ජීවත් වුණා. ආණ්ඩුවේ රැකියා කළේ තුන් හතර දෙනෙකු පමණයි. වල්ගම ප්‍රදේශයේ ජනතාව රඹුටන් වෙළෙදාම් කළා. නැතිනම් බීඩි එතුවා. සමහරුන් කොළඹගොස් පදික වේදිකාවේ වෙළෙදාම් කළා.වෙළෙඳ කලාපය බිහි වූ පසුව අලූතින් මාර්ග ඉදි කළා. සපුගස්කන්දට පැමිණෙන මාර්ගය එකල දුෂ්කර මාර්ගයක්. එතැන් සිට සමෘද්ධි මාවත ඉදිකළා. අලූත් නගර හැඳුවා. විදුලි බලය ලබා දුන්නා. වර්තමානයේදී බියගම වෙළෙඳ කලාපයේ කර්මාන්තශාලා සිය ගණනක් තිබෙනවා. කසිප්පු වෙනුවට අප කොකා කෝලා හදන්නට පටන් ගත්තා. ඇන්කර් කර්මාන්තශාලාව ඉදිකළා. චන්ඬිකා බණ්ඩාරනායක සමයේදී බීර කම්හලක් ඉදිකළා.සපුගස්කන්දේ තවත් වෙළෙඳ කලාපයක් තිබෙනවා. සමෘද්ධි මාවතේ තවත් කර්මාන්තශාලා තිබෙනවා. දැන් මේ ප්‍රදේශයේ හැම තැනකම කර්මාන්තශාලා ඉදිවෙලා. මේ ප්‍රදේශයට විශාල දියුණුවක් අත් කර දී අප ගමට කර්මාන්තකරණය ගෙන ආවා.ප්‍රේමදාස ජනාධිපතිතුමා යටතේ කොග්ගල නිදහස් වෙළෙඳ කලාපය ඉදිකිරීමට මට අවස්ථාව ලැබුණා. සීතාවක, පල්ලෙකැළේ ප්‍රදේශවල කර්මාන්තශාලා ඉදි වුණා. ප්‍රේමදාස ජනාධිපතිතුමා තවත් ඇඟළුම් කර්මාන්තශාලා 200 ක් රට පුරා ඉදිකළා. ඒ අනුව කොළඹින් පිට ගම්බද ප්‍රදේශවලට කර්මාන්තකරණය ගෙන ගියා. අප රැකියා උත්පාදනය කළේ ඒ ආකාරයටයි.බියගම ජනතාව අද අධ්‍යාපනය ලබාගෙන මේ ප්‍රදේශයේ කර්මාන්තශාලාවල මෙන්ම වෙනත් රැකියාවල නිරතවී සිටිනවා. එදා වැලිගොඩ දැමූ යබරළුවේ ජනතාව අද නිවසේ කාමර කුලියට ලබාදී මුදල් උපයා ගන්නවා. මල්වාන විශාල නගරයක් ලෙස දියුණුවී තිබෙනවා. කඩුවෙල බියගම හරහා අප මාර්ගයක් ඉදිකළා. අධිවේගී මාර්ගය ඉදි කෙරුණු පසු මේ ප්‍රදේශය තවත් දියුණු වේවි.අප ඉදිරියට යන්නට බය වුණේ නැහැ. ජනතාව කුලී රැකියාවලට කොටු කළේ නැහැ. බීඩි ඔතන්නට, ගෝනි හෝදන්නට කොටු කළේ නැහැ. හොඳ රැකියා සොයා දී යහපත් ජීවිත ඇති කිරීමට කැපවුණා. වර්තමානයේදී මුදල් අච්චු ගහන සුවිශේෂී මුද්‍රණාල ස්ථාපිත කර ඇත්තේත් මේ ප්‍රදේශයේයි. කම්හල්වලින් ඉතිරි වන රෙදි කැබලි ගෙන විකුණා තවත් පිරිසක් දියුණුවට පත්වී සිටිනවා. අලූත් කඩ සාප්පු ඉදිකර තිබෙනවා. මෙවැනි දියුණුවක් බියගම ප්‍රදේශයට හඳුන්වාදීමට හැකි වූයේ ඉදිරියට ගිය නිසයි.මෛත්‍රීපාල සිරිසේන මහතාගේ ප්‍රධානත්වයෙන් ආරම්භ කළ ජාතික ආණ්ඩුව යටතේ තරුණ තරුණියන් සඳහා රැකියා ලබාදීමට අප පොරොන්දු වී තිබෙනවා. ඒ අනුව මහනුවර සිට කොළඹ, හම්බන්තොට, වැල්ලවාය දක්වා කර්මාන්තශාලා රාශීයක් ඇති කිරීමට නියමිතයි. මහනුවර, මාවතගම, කුලියාපිටිය, මීරිගම, දිවුලපිටිය, හොරණ, අවිස්සාවේල්ල, මාතර ප්‍රදේශවල කර්මාන්තපුර 50 ක් පමණ බිහිකර රැකියා උත්පාදනය කිරීම අපේ අපේක්‍ෂාවයි.කර්මාන්තකරණය ගමට ගෙන යා හැකි බව අප බියගම ප්‍රදේශයෙන් ඔප්පු කර පෙන්නුවා. රටේ අනෙක් ප්‍රදේශවලටත් එම දියුණුව ගෙන යනවා. මේ සියලූ දේ සිදු කිරීම සඳහා අපේ වෙළෙඳපොළ ප්‍රමාණවත් නැහැ. අප ඒ සඳහා අපනයන වෙළෙඳපොළ වැඩි කළ යුතුයි. යුරෝපය, චීනය, ඉන්දියාව, සිංගප්පූරුව, මලයාසියාව ආදී රටවල් ගණනාවක් සමග අප ගිවිසුම් අත්සන් කොට අපනයන වෙළෙඳපොළ තවත් විශාල කර ගැනීම අපගේ අපේක්‍ෂාවයි.තරුණයින්ට අනාගතයක් සොයා දීම සඳහා අපට යුතුකමක් තිබෙනවා. රැකියා කරන අයගේ වේතන ඊළඟ වසර 5, 6 ඇතුළත වැඩි කරන ක්‍රමවේදයක් අප ක්‍රියාත්මක කරනවා.එක්සත් ජාතික පක්‍ෂය යනු ඉදිරියට යාමට සිතන අයගේ පක්‍ෂයයි. අපේ ජනතාව කිසිදිනක ඉදිරියට යාමට මිස පසු පසට යාමට සිතන්නේ නැහැ. 1966 වසරේදී ජේ.ආර්. ජයවර්ධන මහතා සංචාරක ව්‍යාපාරය පිළිබඳව සඳහන් කළා. එවැනි සංචාරක කලාප ගණනාවක් ජාතික රජය යටතේ බිහිකිරීමට නියමිතයි. හලාවතින් පටන් ගෙන දකුණ හරහා නැගෙනහිර, උතුර, මධ්‍යම කඳුකරයේ සංචාරක කලාප ඉදිකෙරෙනවා. තොරතුරු තාක්‍ෂණය, පරිගණක තාක්‍ෂණය මේ ප්‍රදේශවලට හඳුන්වා දිය යුතුයි. තොරතුරු තාක්‍ෂණික දැනුම මේ ප්‍රදේශවලට ගෙනෙන ආකාරය පිළිබඳව අපට අභියෝගයක් තිබෙනවා. ඒ අභියෝගයට මුහුණදීම පිළිබඳව බියගම සංවිධායක රුවන් විජයවර්ධන මහතා ඇතුළු සෙසු මන්ත්‍රීවරුන් කල්පනා කළ යුතුයි. ඈත ගම්දනව්වල කර්මාන්ත, සංචාරක ව්‍යාපාර දියුණුවට පත් වන විට බියගම ඊට වඩා පියවරක් ඉදිරියෙන් සිටිය යුතුයි.බියගම දියුණු කිරීමේ මගේ වැඩකටයුත්ත මේ වන විට අවසන් කොට තිබෙනවා. දැන් අප බියගම සංවිධායකවරයා ලෙස රුවන් විජයවර්ධන ඇමැතිතුමා පත් කර තිබෙනවා. මේ ප්‍රදේශයේ තවත් දියුණු කිරීම පිළිබඳ අලූතින් කල්පනා කිරීම එතුමාගේ යුතුකමයි. මේ ප්‍රදේශයේ අධ්‍යාපනය දියුණු කළ යුතුයි. අප මේ ප්‍රදේශයට අඩිතාලම දමා තිබෙනවා. ඔබ සැම එක්වී එය ඉදිරියට ගෙන යන්න. කඩුවෙල, අවිස්සාවේල්ල දක්වා එම දියුණුව ගෙන යන ආකාරය ගැන සිතන්න.මල්වතු ඔය මිටියාවතට මෙන්ම කැලණි ගං මිටියාවතට දීර්ඝ ඉතිහාසයක් තිබෙනවා. මේ ප්‍රදේශය සීතාවක රාජධානිය දක්වා දියුණුවට පත් වුණා. ඉදිරියට යන්න හිතන්නට පුළුවන් නම් ඔබ මෙය භාර ගන්න. ඉදිරියට යන්න බැරිනම් මට ඇවිත් කියන්න.අප මුළින්ම ඉදිරියට යාමට කැමති අය නිර්මාණය කළ යුතුයි. අප එදා සිතූ ආකාරයට වඩා වෙනස් ආකාරයට වර්තමානයේ සිටින තරුණයින් අනාගතය ගැන සිතනවා. අප ඉදිරියට යා යුත්තේ ඒ අනුවයි. ලබන අඟහරුවාදා (06) ඒ ඉදිරියට යන ජනතාවගේ සංවත්සරයයි. ඩී.එස්. සේනානායක මහතා සියලූ දෙනාම එකතු කර ගෙන මේ පක්‍ෂය නිර්මාණය කළා. අප එම පක්‍ෂය ඒ ආකාරයටම ආරක්‍ෂා කර තිබෙනවා. කොතරම් ප්‍රශ්න අර්බුද පැමිණියත් පක්‍ෂය කඩන්නට කිසිවෙකුටත් ඉඩ දුන්නේ නැහැ. ආණ්ඩු පක්‍ෂය මෙන්ම විරුද්ධ පක්‍ෂයේ සිටිමින් අප පක්‍ෂය ඉදිරියට ගෙන ගියා. විරුද්ධ පක්‍ෂයේ සිට කඳවුරු ගසා ගෙන පක්‍ෂය ඉදිරියට ගෙන ගියා. අප කිසි දිනක ඉදිරියට යන ගමන නැවැත්වූයේ නැහැ.රට ඉදිරියට යෑමට අවශ්‍ය නම් ඒ සඳහා මිනිසුන් අවශ්‍යයි. එම මිනිසුන් සිටින්නේ එක්සත් ජාතික පක්‍ෂයේයි. ඉදිරියට යාම සඳහා මේ පක්‍ෂයට එක් වන ලෙස තරුණයින්ට ආරාධනා කරනවා. පක්‍ෂය තරුණයන් අතරට ගෙන යාම සඳහා අප වසර දෙකක් ඇතුළත නව වැඩසටහනක් සංවිධානය කර තිබෙනවා.පක්‍ෂය දියුණු කිරීම සඳහා ගමට ගොස් වැඩ කටයුතු කරන්න. ඉදිරියට යන අප මුළු ලංකාවටම යහපත් වෙනසක් ලබා දෙන බව මෙහිදී අවධාරණය කරනවා.", "URL": "https://sinhala.adaderana.lk/news.php?nid=63788", "Category": null, "Parent URL": null}