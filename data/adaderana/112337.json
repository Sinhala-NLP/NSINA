{"Source": "Adaderana", "Timestamp": "June 19, 2019 02:37 pm", "Headline": "කරූ ජනපති වුණොත් මොකද වෙන්නේ? ", "News Content": "රටේ රහස් තොරතුරු සියල්ල ඇමෙරිකාවට ලබා දී රටෙන් භාගයක් විනාශ කිරීමේ කුමන්ත්‍රණයක් රනිල් වික්‍රමසිංහ මහතාගේ මන්ත්‍රීවරුන් ක්‍රියාත්මක වන බව පූජ්‍ය බත්තරමුල්ලේ සීලරතන හිමියන් පවසයි. අද(19) දින මහනුවර උසාවි සංකීර්ණයට නීතිමය කටයුත්තක් සඳහා පැමිණීමෙන් අනතුරුව මාධ්‍ය වෙත අදහස් දක්වමින් උන්වහන්සේ මේ බව කියා සිටියේය. එම පිරිසට ඇමෙරිකාවෙන් පඩි ගෙවන බවත් ඔවුන් පිළිබඳ වහාම සොයා බලා අධිකරණ ක්‍රියාමාර්ග තුළින් ඔවුන්ව පාර්ලිමේන්තුවෙන් නෙරපා දැමිය යුතු බව ද සීලරතන හිමියන් පැවසීය. මේ අතර, ගෝඨාභය රාජපක්ෂ මහතා ඇතුළු ජනාධිපතිවරණයට තරග කරන අපේක්ෂකයින් පිළිබඳ කතා කලත් සජිත් ප්‍රේමදාම මහතාගේ නමක්වත් අසන්නට නොලැබෙන බව පැවසු උන්වහන්සේ පක්ෂය තුළින් ඔහුට තැනක් නොදෙන බව ද කියා සිටියේය. රටේ ජනතාවට විසඳා ගත යුතු ප්‍රශ්න රැසක් තිබිය දීත් ජනාධිපතිවරණය ගැනම කථා කරන්නේ ඒ තුළින් සුඛිතවත් ජීවිත ගොඩනඟා ගත හැකි නිසා බව ද පැවසු සීලරතන හිමියන් පැවසීය. ගෝඨාභය රාජපක්ෂ මහතා, දෙමාපියන්ගේ සොහොන සෑදීමට ජනාතාවගේ මුදල් වියදම් කර ඇති බවත් පැවසු උන්වහන්සේ තමන් ආරක්ෂක ලේකම්වරයා ලෙස සිටිය දී ඒ ලැබුණු මුදලින් මේවා සෑදුවේ නම් අද මෙවැනි ප්‍රශ්න ඇති නොවෙන බව ද කියා සිටියේය. ජනාධිපතිවරණයට ඉදිරිපත් වන්නේ නම් අමෙරිකානු පුරවැසිභාවය අහෝසි කර ගනිමින් නීතිමය ගැටළු ඉවත් කර ගෙන ගෝඨාභය රාජපක්ෂ මහතාට ඉදිරිපත් විය යුතු බවත් පැවසු සීලරතන හිමියන්, නැතිනම් රාජපක්ෂ මහතාට ප්‍රශ්න ඇති විය හැකි බව ද සඳහන් කළේය. එක්සත් ජාතික පක්ෂය කරූ ජයසූරිය මහතාව ජනාධිපති අපෙක්ෂකයා ලෙස පත් කලහොත් ජීවිතේ කොයි මොහොතේ හෝ නැතිව ගියොත් රනිල් වික්‍රමසිංහ මහතා ජනාධිපතිවන බවත් පැවසු සීලරතන හිමියන් රටම විනාශ වී යා හැකි යැයි ද පැවසීය. එනිසා නිසැකයෙන්ම ජනාධිපතිවරණයට පෙර පළාත් සභා මැතිවරණය පැවැත්විය යුතු බවත් කියා සිටි උන්වහන්සේ වහාම මෙම තත්ත්වයට පිළිතුරු ලැබිය යුතු බව ද කියා සිටියේය.", "URL": "https://sinhala.adaderana.lk/news.php?nid=112337", "Category": null, "Parent URL": null}