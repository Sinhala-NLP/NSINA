{"Source": "Adaderana", "Timestamp": "December 14, 2015 12:37 pm", "Headline": "හෙට වර්ජනයට යූඑන්පියට අනූබද්ධ වෘත්තීය සමිති කිසිවක සහය නෑ", "News Content": "ගොවීන්ට ලබාදෙන පොහොර සහනාධාරය වෙනුවට ඔවුන්ට මුදලක් ලබාදෙන්න යෝජනා කළේ අතුරලියේ රතන ස්වාමින් වහන්සේ විසින් බව ලංකා ඛනිජ තෙල් කම්කරු සමිතියේ ප්‍රධාන ලේකම් ආනන්ද පාලිත මහතා පවසයි.එසේම පසුගිය ආණ්ඩුව පොහොර සහනාධාරය ලබාදීමෙන් සියයට 60ක් ගොවීන් වකුගඩු රෝගයට තල්ලු කළ බවද ඔහු පෙන්වාදෙයි.වෘත්තීය සමිති කිහිපයක් විසින් හෙට දිනයේ ක්‍රියාත්මක කිරීමට සැලසුම් කර ඇති වැඩවර්ජනය සම්බන්ධයෙන් කරුණු දැක්වීමට අද (14) පැවැත්වූ මාධ්‍ය හමුවකදී හෙතෙම මේ බව පැවසීය.යූඑන්පියට අනුබද්ධ වෘත්තීය සමිති කිසිවක් හෙට පැවැත්වෙන වර්ජනයට සහය නොදෙන බවද හෙතෙම අවධාරණය කළේය.ජෝසප් ස්ටාලින් හා සමන් රත්නප්‍රිය වැනි අයට අය වැය ගැටලු ගැන තමන්ටත් වඩා සාකච්ඡා ලබාදී ඇති බවත්, වර්ජනයක් මගින් එම වාසිය ඉහගෙන කන්න යාමෙන් සිදුවන්නේ වැඩ කරන ජනතාවට හානියක් බවත්, හෙතෙම එහිදී කියා සිටියේය.හෙදියන්, වෛද්‍යවරුන් මෙම වර්ජනයට එක්නොවන බවත්, මේ නිසා එය පරාජය කළ යුතු බවත්, ආනන්ද පාලිත මහතා පැවසීය.මහින්ද පැරදුවේ නැතිනම් රුපියල් 10,000ක් නැති බව ඔවුන් සිතට ගත යුතු යැයිද හෙතෙම අවධාරණය කළේය.වැඩවර්ජන මගින් සිදුවන්නේ රාජපක්ෂ භීෂණ සමයට යළි අතවැනීමක්බවද මේ නිසා ඊට නායකත්වය දෙන අයගේ “ඇස් ඇරේවා” යැයිද හෙතෙම කියා සිටියේය.තවද සමන් රත්නප්‍රියට ආණ්ඩුවක් පිහිටුවන්න හැකියාවක් නැති බවත්, මෛත්‍රී ජනපති කිරීම වෙනුවෙන් “සියඹලා ගෝනියේ කටපිරෙන්න” ඡන්ද ගෙනාවේ අපි බවද හෙතෙම වැඩිදුරටත් කීවේය.මේ අතර යූඑන්පියට අනුබද්ධ වෘත්තීය සමිති කිසිවක් හෙට පැවැත්වෙන වර්ජනයට සහය නොදෙන බව ජාතික සේවක සංගමයේ උප සභාපති සුනිල් ද සිල්වා මහතාද පැවසීය.අය වැයට විරුද්ධ විය යුත්තේ සම්මත වීමෙන් පසු එය පනතකට ගිහින් පනත ක්‍රියාත්මක වන විට අඩුපාඩු මතුවෙද්දී බවද හෙතෙම පෙන්වාදුන්නේය.මේ නිසා වෘත්තීය සමිති නායකයින් ජනතාව රැවටීමට අසත්‍ය ප්‍රකාශ නොකළ යුතු බවද ඔහු පැවසීය.මාධ්‍ය හමුව ඇමතු රාජ්‍ය සේවා ජාතික වෘත්තීය සමිති සම්මේලනයේ ප්‍රධාන ලේකම් ලලිත් ඉන්දික මහතා පැවසුවේ හෙට දුම්රිය, තැපැල්, ප්‍රවාහන, ඛනිජ තෙල්, රේගු, කළමනාකාර සහකාර යන ජාතික සේවක සංගමයට අනුබද්ධ වෘත්තීය සමිති වර්ජනයට එක් නොවන බවයි.ඒ අනූව ජාතික සේවක සංගමයට අනුබද්ධ සියලු වෘත්තීය සමිති හෙට වර්ජනයට සහය නොවී සුපුරුදු රාජකාරීවල නිරත වන බවද හෙතෙම පැවසීය.ජාතික දුම්රිය සේවා සංගමයේ ප්‍රධාන ලේකම් නිහාල් ගුණරත්න මහතා මාධ්‍ය හමුවට එක්වෙමින් පැවසුවේ රුපියල් 10,000 දීමනාව කවර රජයකටවත් රාජ්‍ය සේවකයින්ගේ මූලික වැටුපට එකතු කළ නොහැකි බවයි.", "URL": "https://sinhala.adaderana.lk/news.php?nid=55710", "Category": null, "Parent URL": null}