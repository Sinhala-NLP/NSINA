{"Source": "Adaderana", "Timestamp": "August 14, 2019 10:43 am", "Headline": "මඩු මංගල්‍යය වෙනුවෙන් අද සිට විශේෂ දුම්රියක්", "News Content": "මඩු දේවස්ථානයේ වාර්ෂික මංගල්‍යය වෙනුවෙන් විශේෂ දුම්රියක් අද(14) මීගමුව දුම්රිය ස්ථානයේ සිට ධාවනය කරවීමට කටයුතු යොදා ඇති බව දුම්රිය දෙපාර්තමේන්තුව පවසයි. ඒ අනුව අද උදෑසන 07.30 ට මීගමුව දුම්රිය ස්ථානයෙන් පිටත්වන දුම්රිය කුරණ, කටුනායක, සීදුව, ජා - ඇල, රාගම, ගම්පහ, වේයන්ගොඩ සහ කුරුණෑගල දුම්රිය ස්ථානවල නවත්වනු ඇති. එම දුම්රිය පස්වරු 03.00 ට පමණ මඩුපාර දුම්රිය ස්ථානයට ළඟා වීමට නියමිතව තිබේ. මේ අතර ලබන 15 වනදා සවස 04.30 ට මඩුපාර දුම්රිය ස්ථානයෙන් පිටත්වන එම දුම්රිය මධ්‍යම රාත්‍රී 12.30 ට මීගමුව දුම්රිය ස්ථානයට ආපසු පැමිණීමට නියමිත බවද දුම්රිය දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=116495", "Category": null, "Parent URL": null}