{"Source": "Adaderana", "Timestamp": "October 9, 2013 02:58 pm", "Headline": "ආණ්ඩුවේ ඇතුළ කචල් - පිට හුරතල් ", "News Content": "මේ පවතින්නේ ඇතුළ කචල් පිට හුරතල් ආණ්ඩුවක් බව එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා පවසයි. විපක්ෂය තුළ ගැටුම් ඇති කිරීමේ විපාකවලට ආණ්ඩුවට මුහුණදෙන්නට සිදුවන බව මන්ත්‍රීවරයා කියා සිටියේ අද (09) කොළඹ පැවති මාධ්‍ය හමුවකදීය. ගොවීන්ට වී අස්වනු විකුණාගත නොහැකිවී ඇති බවත්, ගොවි විශ්‍රාම වැටුප් ලබා නොදෙන බවත්, ලංගම සේවකයින්ගේ පාරිතෝෂිත දීමනා ලබාදී නොමැති බවත් , රජයට මෙම කිසිදු ගැටලුවක් විසඳීමට හැකියාවක් නැති බවත් කරුණාතිලක මහතා සඳහන් කළේය. කිරි පිටි මිල ඊයේ සිට වැඩි වූ බවත් , ළඟදීම යළි ගෑස් මිල වැඩිවෙනු ඇති බවත් ඔහු පෙන්වා දුන්නේය. ආණ්ඩුව විසින් සාමාන්‍ය ජනයාට කන් හැන්දෙන් බෙදන බවත්, හෙංචයියන්ට පොල් කටු හැන්දෙන් බෙදන බවත්, ලොකු ලොක්කන්ට සවලෙන් ‍බෙදන බවත් මන්ත්‍රීවරයා කියා සිටියේය. නියෝජ්‍ය මුදල් ඇමතිවරයා විසින් කසිප්පු නීතිගත කිරීමක් පිළිබඳ කතා කරන විට දකුණු පළාත් සභාවේ සන්ධාන මන්ත්‍රීවරයෙක් ගණිකා වෘත්තිය නීතිගත කිරීමක් ගැන කතා කරන බව කරුණාතිලක මහතා සිහිපත් කළේය. මෙම නොමනා කටයුතු පිළිබඳ එක්සත් ජාතික පක්ෂය සිය විරෝධය පළ කරන බවත්, ආණ්ඩුව තුළ සිටින ජාතික හෙළ උරුමය වැනි පක්ෂ ආණ්ඩුවේ මෙවැනි ප්‍රතිපත්ති පිළිබඳ දරන ස්ථාවරය කුමක්ද යන්න පිළිබඳ දැනගැනීමට කැමති බවත් මන්ත්‍රීවරයා පැවසීය. මහින්ද චින්තනයේ දැක්වෙන්නේ ඇමති මණ්ඩලය විස්සක් කරන බව වුණත් මේ වන විට ලෝකයේ විශාලතම ඇමති මණ්ඩලය රටේ ජනතාව විසින් නඩත්තු කරමින් සිටින බවත්, ඒ මදිවාට හෙට දිනයේ තවත් නියෝජ්‍ය ඇමතිවරුන් තොගයක් පත්කිරීමට නියමිතව ඇති බවත් ගයන්ත කරුණාතිලක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=38023", "Category": null, "Parent URL": null}