{"Source": "Adaderana", "Timestamp": "June 8, 2019 10:31 am", "Headline": "මුස්ලිම් ඇමතිවරුන්ගේ ඉල්ලා අස්වීමට අදාළ ගැසට් පත්‍රය නිකුත් වෙයි", "News Content": "ආණ්ඩුව නියෝජනය කරන මුස්ලිම් මන්ත්‍රීවරුන් සිය අමාත්‍යධුරවලින් ඉල්ලා අස්වීමට අදාළ ගැසට් පත්‍රය අද (08) නිකුත් වී තිබේ. අන්තවාදයට සහාය පළ කරන බවට රිෂාඩ් බදියුදීන් අමාත්‍යවරයාට පසුගිය කාලයේ පාර්ශ්ව රැසකින් චෝදනා එල්ල වූ අතර ඒ අනුව සිය අමාත්‍යධුරයෙන් ඔහුව ඉවත් කරන ලෙසටද බලපෑම් එල්ල විය. ඉන් පසුව පසුගිය 3 වැනිදා අරලිය ගහ මන්දිරයේදී විශේෂ ප්‍රවෘත්ති සාකච්ඡාවක් කැඳවූ ආණ්ඩුව තුල සිටින සියලුම මුස්ලිම් ජාතික කැබිනට්, රාජ්‍ය හා නියෝජ්‍ය අමාත්‍යවරුන් සිය ධුරයන්ගෙන් ඉල්ලා අස්වීමට තීරණය කළ බව ප්‍රකාශ කළේය. ඒ අනුව ආණ්ඩුවේ කැබිනට් ඇමතිධුර හෙබවූ අමාත්‍යවරුන් වන රවුෆ් හකීම්,රිෂාඩ් බදියුදීන්,කබීර් හෂීම් සහ අබ්දුල් හලීම් යන මහත්වරු සහ රාජ්‍ය අමාත්‍ය ධුර හෙබවූ ෆයිසාල් කාසීම්,එච්.එම්.එම්.හාරීස්,අමීර් අලි, අලි සහීර් මවුලානා සහ අබ්දුල් මහරුෆ් යන මහත්වරු මෙලෙස සිය ධුර වලින් ඉවත් විය. ඒ අනුව රවුෆ් හකීම්, රිෂාඩ් බදියුදීන් සහ අබ්දුල් හලීම් යන අමාත්‍යවරුන්ගේ ඉල්ලා අස්වීම පසුගිය 3 වැනිදා සිට ක්‍රියාත්මක අතර අමාත්‍ය කබීර් හෂීම් මහතාගේ ඉල්ලා අස්විම පසුගිය 4 වැනිදා සිට ක්‍රියාත්මක වන බව අදාල ගැසට් නිවේදනයේ දැක් වේ. රාජ්‍ය අමාත්‍යධුර දැරූ කාසිම් ෆයිසාල්, එච්. එම්. එම්. හරීස් අමීර් අලි සිහාබ්දින් සහ සෙය්යිඩ් අලී සාහීර් මවුලානා සහ නියෝජ්‍ය අමාත්‍ය ධූරයක් දැරු අබ්දුල්ලාහ් මහ්රූෆ් මහතාගේ ඉවත්වීම පසුගිය 03 වැනිදා සිට ක්‍රියාත්මක බව ගැසට් නිවේදනයේ සදහන් වන්නේය. ජනාධිපති ලේකම් උදය ආර්.සෙනෙවිරත්න මහතා විසින් ඊයේ (07) දිනයේ අදාළ ගැසට් නිවේදනය නිකුත් කර ඇති බව වාර්තා වෙයි. කෙසේවෙතත් මෙම අදාළ ගැසට් නිවේදනය ප්‍රකාශයට පත් කිරීම ප්‍රමාද වීම හේතුවෙන් මතභේදකාරී තත්ත්වයක් හටගෙන තිබුණි.", "URL": "https://sinhala.adaderana.lk/news.php?nid=111558", "Category": null, "Parent URL": null}