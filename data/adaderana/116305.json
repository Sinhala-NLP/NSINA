{"Source": "Adaderana", "Timestamp": "August 11, 2019 03:37 pm", "Headline": "වෛර කරලා දිනා ගන්න දෙයක් දැන් මට නෑ-මහින්ද ", "News Content": "වෛර කිරීමෙන් ලබා ගත හැකි දෙයක් අද වන විට තමාට වත්මන් දේශපාලනය තුළ නොමැති බව ශ්‍රී ලංකා පොදුජන පෙරමුණේ නායක, විපක්ෂ නායක මහින්ද රාජපක්ෂ මහතා පවසයි. ශ්‍රී ලංකා පොදුජන පෙරමුණේ පළමු ජාතික මහා සම්මේලනය මීට සුළු මොහොතකට පෙර උත්කර්ෂවත් අයුරින් කොළඹ සුගතදාස ගෘහස්ත ක්‍රීඩංගනයේදී ආරම්භ වී ඇත. මීට සුළු මොහොතකට පෙර විපක්ෂ නායක මහින්ද රාජපක්ෂ මහතා එම සමුළුව අමතමින් මෙම අදහස් පළ කළේය. සියලු පුරවැසියන්ට ජාති, ආගම්වලින් තොරව එකට සිටිය හැකි පක්ෂයක් ලෙස ශ්‍රී ලංකා පොදු ජන පෙරමුණ ලෙස පක්ෂ අද දිනයේ දී නිර්මාණය කළ බවද මහින්ද රාජපක්ෂ මහතා මෙහිදී වැඩිදුරටත් පැවසීය. එයට මුල්වු බැසිල් රාජපක්ෂ මහතා ඇතුළු සියලු දෙනාට තම ස්තූතිය පළ කරන බවද මහින්ද රාජපක්ෂ මහතා මෙහිදී කියා සිටියේය. මේ දිනය උදාවෙන එක නැවැත් වීමට වත්මන් ආණ්ඩුව පසුගිය කාලයේ වැඩ කළ බවත් රාජපක්ෂ පවුලේ අයට දේශපාලනයට පැමිණීමට ඒමට නොහැකි ලෙස ආණ්ඩුක්‍රම ව්‍යවස්ථාව වෙනස් කරල බවත්, ඔවුන් එවැනි දේ කරමින් තම නිදහස උදුරා ගත් බවත්, එනමුදු රටේ නිදහස වෙනුවෙන් තම නිදහස කැප කල බවත් රාජපක්ෂ මහතා මෙහිදී පැවසීය. කිසිදු ආගමකට දර්මයකට වත්මන් ආණ්ඩුව සැලකුවේ නැති බවත්, වෛරකාර මෙම දේශපාලනයට යා හැකි දුර අද වන විට තීරණය වී ඇති බවත් මහින්ද රාජපක්ෂ මහතා මෙහිදී පැවසීය. වෛරය ඉදිරියට ගෙන යෑමට බලයට නොපැමිණෙන බවත්, තමන්ට ආදරය කරන ජනතාව දෙස පමණක් බලා සිටින බවත් රාජපක්ෂ මහතා කියා සිටියේය. ශ්‍රී ලංකා නිදහස් පක්ෂය පිහිට වු දා සිට එක්සත් ජාතික පක්ෂයට එරෙහිව සටන් කළ බවත් එහෙත් 2015 පසුව සිරිකොතේ හෙවනැල්ල වැටුණාම රටට ආදරය කරන අයට එතැන ඉන්න බැරි වු බවත් මහින්ද රාජපක්ෂ මහතා පැවසීය. කොළඹ කුණු කඳු ගොඩ ගැහිලා ගඳ ගහනකොටත් ජනතාවට අපිව මතක් වු බවත් කියා සිටි රාජපක්ෂ මහතා, කොළඹ බෝම්බ පිපිරෙන කොට සියලු ජනතාවට අපිට මතක් වු බවත් එයින් අසරණ වු ජනතාව වෙනුවෙන් පොහොට්ටුව නිර්මාණය කළ බවත් සඳහන් කළේය. අද වන විට කාලය විසින් තමාව නිර්දෝෂී කර අවසන් බවත් රටට නිර්දේශ කර අවසන් බවත් පැවසු මහින්ද රාජපක්ෂ මහතා තමාට බාර ගැනීමට ඇත්තේ බාර දුන් රට නොව විනාශ වු රටක් බවත් පැවසීය. රටේ පළමුවෙන් ජාතික ආරක්ෂාව තහවුරු කළ යුතු බවත්, එසේ නොමැති නම් රටක් ගොඩනැඟිය නොහැකි බවත් පැවසු රාජපක්ෂ මහතා, අපේ දරුවන් පාසල් යවා දෙමාපියන් මුරට යන කාලය අවසන් කළ යුතු බවත් කියා සිටියේය. ඕනෑම ආගමකටම තම පන්සල්, පල්ලිවලට යා හැකි රටක් සෑදිය යුතු බවත් පැවසු රාජපක්ෂ මහතා, සෑම මුස්ලිම් ජනතාවම ත්‍රස්තවාදීන් යැයි කියන රටක් නොවෙයි අපට හදන්න ඕනේ යනුවෙන් ද පැවසීය. 365 දවසම අපේ රට ගැන බලා ගන්නා පුද්ගලයෙක් රටට අවශ්‍ය බවත්, ජාතික ආරක්ෂාව තහවුරු කිරීමෙන් අනතුරුව රට සෑදිය හැකි බවත් මහින්ද රාජපක්ෂ මහතා කියා සිටියේය. විනයක් රටට අත්‍යාවශ්‍ය බවත් පැවසු මහින්ද රාජපක්ෂ මහතා විනයක් සමඟ සෑදුන පුද්ගලයෙකුට පමණයි රටක් නිසි මඟට ගත හැක්කේ යනුවෙන්ද පැවසීය. මහපොළොවේ ඇති සම්පත් පමණක් නොව සාගර ආර්ථිකයක් සෑදිය යුතු බව සිතු අයෙක් ජනාධිපතිවරණයට ගෙන එන බවත් මහින්ද රාජපක්ෂ මහතා පැවසීය. “මම කරනවා“ කිව්ව කෙනෙක් නොවෙ කරලා පෙන්නපු පුද්ගලයෙක් ගෙන ආ යුතු බවත් පැවසු මහින්ද රාජපක්ෂ මහතා, ජනතාව රවට්ටන්නේ නැති අයෙක් තම අපේක්ෂකයා විය යුතු බවත්, නීතිය නවන අයෙක් රට අවශ්‍ය නොවන බවත්, කෘෂිකර්මාන්ත නංවාලිය හැකි අයෙක් රටට අවශ්‍ය බවත් පැවසීය. එදා රැවටුණ තරුණයින් අද දේශපාලනය යන වචනයටත් වෛර කරන බව පැවසු මහින්ද රාජපක්ෂ මහතා, අපිට අවශ්‍ය වන්නේ අනාගතය ලෙස බලන අයෙක් විය යුතු බවත්, කියා සිටියේය. රටට ආදරය කෙනෙක් රටේ සියලු දෙනා ඉල්ලු බවත්, තමාට වැදගත් වන්නේ තමාගේ කැමැත්ත නොව රටේ තේරීම බවත් මහින්ද රාජපක්ෂ මහතා මෙහිදී පැවසීය. ජනතාව පැවසු සියලු දේ ගැන සිතා අලුත් අයෙක් සොයා බැලූ බවත් පැවසු මහින්ද රාජපක්ෂ මහතා, තමා තේරුවත් නැතත් ඔහු ජනතාවගේ සහෝදරයා වී අවසන් බවද කියා සිටියේය. ඒ අන් කිසිවෙක් නොව ගෝඨාභය රාජපක්ෂ මහතා ජනාධිපතිවරණයේ පොදු ජන පෙරමුණේ අපේක්ෂකයා ලෙස පත් කිරීමට නියමිත බව ද මෙහිදී මහින්ද රාජපක්ෂ මහතා පැවසීය. “මම තේරුවත් නැතත් ඔහු ඔබේ සහෝදරයා වෙලා ඉවරයි“ යනුවෙන් පැවසු මහින්ද රාජපක්ෂ මහතා “මගේ සහෝදරකමින් මම ඔහුව ඔබට බාර දෙනවා“ යනුවෙන් ද සඳහන් කළේය. “ගෝඨා කවදාවත් මාව ජනාධිපති කරන්න කියලා ඉල්ලුවේ නෑ“ යනුවෙන් ද පැවසු මහින්ද රාජපක්ෂ මහතා, “ඔබේ දෑත් ශක්තිමත් කරන්න මිස ඔහුගේ දෑත් ශක්තිමත් කිරීමට මෙලෙස පත් නොකල බවද පැවසීය. දෙවනුවත් තෙවනුවත් මට වටින්නේ මගේ රට නිසාවෙන් ඔබට එය එසේ විය යුතුයි “ගෝඨා“ යනුවෙන් ද මහින්ද රාජපක්ෂ මහතා මෙහිදී කියා සිටියේය.", "URL": "https://sinhala.adaderana.lk/news.php?nid=116305", "Category": null, "Parent URL": null}