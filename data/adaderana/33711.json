{"Source": "Adaderana", "Timestamp": "April 30, 2013 04:14 pm", "Headline": "උ/පෙ කිසිම විෂයක් අයින් කරන්න තීරණය කරලා නෑ", "News Content": "අධ්‍යයන පොදු සහතික පත්‍ර උසස්පෙළ විෂය නිර්දේශයෙන් කිසිදු විෂයක් ඉවත් කිරීමට තීරණය කර නොමැති බව අධ්‍යාපන අමාත්‍ය බන්දුල ගුණවර්ධන මහතා පවසයි. උසස්පෙළ විෂය නිර්දේශය සඳහා නව තාක්ෂණ විෂය ධාරාවක් හඳුන්වා දී ඇති බව අමාත්‍යවරයා සඳහන් කරයි. එම විෂය ධාරාව යටතේ ඉංජිනේරු තාක්ෂණය හා තාක්ෂණය සඳහා විද්‍යාව යන නව විෂයන් හඳුන්වා දී ඇති බව ද බන්දුල ගුණවර්ධන අමාත්‍යවරයා පැවසීය. විශ්ව විද්‍යාල ප්‍රතිපාදන කොමිසන් සභාව, උසස් අධ්‍යාපන අමාත්‍යංශය, අධ්‍යාපන අමාත්‍යංශය,යෞවන කටයුතු හා නිපුණතා සංවර්ධන අමාත්‍යංශය, ජාතික අධ්‍යාපන කොමිසම සහ ජාතික අධ්‍යාපන ආයතන ඒකාබද්ධව මෙම විෂය ධාරාව සකස් කර ඇති බව හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=33711", "Category": null, "Parent URL": null}