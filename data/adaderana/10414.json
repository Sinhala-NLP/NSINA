{"Source": "Adaderana", "Timestamp": "August 24, 2010 11:33 am", "Headline": "සරණාගතයින් සිරභාරයේ සිටිය යුතුයි -කැනඩාව", "News Content": "තමන් සිරභාරයේ රැඳී සිටීම අනිවාර්යය වී ඇති බව මීට දින 11 ට පෙර සන් සී නෞකාවෙන් කැනඩාව වෙත ළඟාවූ ශ්‍රී ලාංකික ද්‍රවිඩ සරණාගතයින් 400 දෙනෙකු පමණ ප්‍රකාශ කර තිබේ. මෙම සරණාගතයින් අතර ළමුන් 49 දෙනෙකු ද සිටින බව වාර්තා වේ. ඔවුන් අතරින් ඇතැම් දරුවන් ඔවුන්ගේ මව්වරුන් සමග බන්ධනාගාර වල රැඳී සිටින බව වාර්තා‍ වේ. භාරකරුවකු නොමැති දරුවන් සමාජ සේවා ආයතන වල රැකවරණය යටතේ පසුවන බව ද කැනඩා රජයේ ආරංචි මාර්ග සඳහන් කරයි. මෙම සරණාගතයින් පිළිබඳව වැඩිදුර විමර්ශන කටයුතු සිදුකිරීම සඳහා කැනඩා රජය කළ ඉල්ලීම වෙත කැනේඩියානු ආගමන විගමන හා සරණාගත මණ්ඩලය එකඟතාවය පළ කර ඇති බව ද සඳහන්ය. එම සරණාගතයින් අතර එල්. ටී. ටී. ඊ සංවිධානය සමග සබඳතා පවත්වන පුද්ගලයින් සිටීද යන්න පිළිබඳව කරුණු සනාථ කරගැනීමට කැනේඩියානු රජයට අවශ්‍යවී ඇති බව රජයේ ආරංචි මාර්ග පෙන්වාදෙයි. ශ්‍රී ලාංකික ද්‍රවිඩ සරණාගතයින් 500 ට ආසන්න පිරිසක් රැගත් සන් සී නම් නෞකාව කැනඩාව වෙත ළඟාවූයේ පසුගිය අගෝස්තු මස 13 වන දිනය.", "URL": "https://sinhala.adaderana.lk/news.php?nid=10414", "Category": null, "Parent URL": null}