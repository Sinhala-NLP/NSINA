{"Source": "Adaderana", "Timestamp": "June 21, 2012 05:17 pm", "Headline": "ශ‍්‍රී ලංකන් එයාර් ලයින්ස් සභාපතිගේ නිවස කැඩූ සොරා අල්ලයි", "News Content": "පසුගිය දිනක ශ‍්‍රී ලන්කන් එයාර් ලයින්ස් ආයතනයේ සභාපති නිශාන්ත වික‍්‍රමසිංහ මහතාගේ ගල්කිස්ස ප‍්‍රදේශයේ පිහිටි නිවස බිඳ රු. ලක්ෂ 80 ක් වටිනා මුදල් සහ භාණ්ඩ සොරකම් කළ බවට සැකකෙරෙන පුද්ගලයා පොලීසිය විසින් අත්අඩංගුවට ගෙන තිබේ. එම සොරකම සිදු කළ සැකකරු අද(21) දින ගල්කිස්ස පොලීසිය විසින් අත්අඩංගුවට ගෙන ඇති බවත්,මොහු අරලිය මාවත- රත්මලාන ප‍්‍රදේශයේ පදිංචි වයස අවුරුද් 33 ක් වූ පුද්ගලයකු වන බවත් පොලිස් මාධ්‍ය ප්‍රකාශක කාර්යාලය පවසයි. එසේම හෙතෙම මත්ද්‍රව්‍ය වලට ඇබ්බැහිවූවෙකු වන බවත්,සැකකරුගෙන් කරන ලද මූලික ප්‍රශ්න කිරීම්වලදී සොරා ගෙන ගිය මුදල් සහ භාණ්ඩ දෙහිවල ප‍්‍රදේශයේ නිවසක සඟවා තිබියදි සොයා ගෙන ඇති බවත් පොලීසිය සඳහන් කරයි. මෙම අපරාධකරු සොයා ගැනීම සඳහා විද්‍යාත්මක සාක්ෂි පදනම් කරගන්නා ලද බවද පොලිස් මාධ්‍ය ප්‍රකාශක කාර්යාලය නිවේදනය කරයි. මෙම සැකකරු අත්අඩංගුවට ගැනීමට ගල්කිස්ස මූලස්ථාන ප‍්‍රධාන පොලිස් පරීක්ෂක කමල් පුෂ්පකුමාර,උප පොලිස් පරීක්ෂක එරික් රෝහිත,පොලිස් සැරයන් යසපාල(51433) සහ පොලිස් කොස්තාපල් මංජුල(27982) යන නිළධාරීන් දායක වී තිබේ.", "URL": "https://sinhala.adaderana.lk/news.php?nid=25214", "Category": null, "Parent URL": null}