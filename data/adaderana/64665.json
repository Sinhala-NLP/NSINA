{"Source": "Adaderana", "Timestamp": "October 3, 2016 07:22 am", "Headline": "ක්‍රීඩාව දියුණු කරමින් සංහිඳියාව ගොඩනඟනවා", "News Content": "එකිනෙකා අතර සාමය, සහෝදරත්වය සහ විශ්වාසය ගොඩනගිමින් විශ්ව භාෂාවක් වූ ක්‍රීඩාව දියුණු කරමින් රටේ සංහිදියාව සහ සාමය තහවුරු කිරිමට කැපවන බව ජනාධිපති මෛත්‍රීපාල සිරිසේන මහතා පවසයි.ක්‍රීඩාපිටිය යනු ජාති, ආගම්, කුල මෙන්ම පළාත් භේදයකින් තොරව සියලු දෙනාට එක්විය හැකි ස්ථානයක් බව ජනාධිපතිවරයා මෙහිදී පෙන්වා දුන්නේය.අශිෂ්ට සමාජය ශිෂ්ට සමාජයක් කරන ක්‍රීඩාපිටිය පුද්ගලයින් තුළ විනය හා හික්මීම ගොඩනඟන බව ද ඔහු සඳහන් කළේය.යාපනය, දොරෙයිඅප්පා ක්‍රීඩාංගණයේ පැවැති 42 වන ජාතික මහා ක්‍රීඩා උලෙළේ සමාප්ති උත්සවය අමතමින් ජනාධිපති මෛත්‍රීපාල සිරිසේන මහතා මේ බව ප්‍රකාශ කළේය.මෙහිදී වැඩිදුරටත් අදහස් දැක්වූ ජනාධිපතිවරයා කියා සිටියේ මෙරටට මෙන්ම සමස්ත ලෝකයටම ශිෂ්ටත්වය දැඩිව අවශ්‍ය වී ඇති බවයි.ලෝකය අද යුධ වදින්නේ ශිෂ්ටත්වය නොමැතිකම නිසා බව පෙන්වා දුන් ජනාධිපතිවරයා සමස්ත ලෝකයම ශිෂ්ටත්වය ළඟා කර ගත යුතු බව ද පවසා සිටියේය.ගුණ යහපත් මෙන්ම විනය ගරුක සමාජයක් ගොඩනැගිම සඳහා ක්‍රීඩා ක්ෂේත්‍රය වෙනුවෙන් ලබාදිය යුතු සෑම පහසුකමක්ම ලබාදිමට වත්මන් රජය කැපවී සිටින බව ජනාධිපතිවරයා සඳහන් කළේය.ඒ සඳහා අවශ්‍ය ඉහළ ප්‍රමිතියෙන් යුත් ක්‍රීඩාංගණ නවීන තාක්ෂණය ඇතුළු සෙසු පහසුකම් සෑම පළාතක් සදහාම ලබාදිමට කටයුතු කරන බව ජනාධිපති මෛත්‍රීපාල සිරිසේන මහතා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=64665", "Category": null, "Parent URL": null}