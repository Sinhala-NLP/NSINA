{"Source": "Adaderana", "Timestamp": "September 20, 2019 09:26 pm", "Headline": "ආයුධ හා රත්‍රං සොයා මෙහෙයුමක්", "News Content": "කිලිනොච්චිය, පරන්තන්, සිවපුරම්, 17 කණුව ප්‍රදේශයේ එල් ටි ටි සංවිධානය වල දැමු ආයුධ හා රත්රන් ඇති බවට වන සැකයක් මත අදාළ ප්‍රදේශයේ ස්ථානයක අද කැනීම් සිදු කර ඇත. නාවික හමුදා නිලධාරීන් වෙත ලද තොරතුරක් මත කිලිනොච්චිය මහේස්ත්‍රාත් ටි.සරවනරාජා මහතාගේ නියෝග යටතේ අදාළ ප්‍රදේශයේ කැනීම් කටයුතු සිදු කෙරිණ. කිලිනොච්චිය පොලිසිය අධිකරණය දැනුවත් කිරීමෙන් අනතුරුව මහේස්ත්‍රාත්වරයාගේ අධීක්ෂණය යටතේ අදාළ කැනීම් කටයුතු අද(20) උදැසන ආරම්භ‍ කෙරිණ. මහේස්ත්‍රාත් අධිකරණ නියෝග යටතේ කිලිනොච්චිය පොලිස් නිළධාරීන්,නාවික හමුදා නිලධාරීන්,යුධ හමුදා බෝම්බ නිශ්ක්‍රීය අංශ නිළධාරීන් එක්ව කැනීම් කටයුතු සිදුකෙරිණ. පැය කිහිපයක් අදාළ ස්ථානයේ කැනීම් තුළින් කිසිවක් හමුනොවු බැවින් මහේස්ත්‍රාත්වරයා අදාළ ස්ථානය වසා දැමීමට නියෝග කර ඇත. කිලිනොච්චිය සිවපුරම් ප්‍රදේශයේ යුධ සමයේ යුධ ගැටුම් බහුලව පැවති අතර එවක එල් ටි ටි සංවිධානයේ ක්‍රියාකාරකම් රැසක් අදාළ ප්‍රදේශය කේන්ද්‍ර කර ගනිමින් සිදුව ඇති බව ආරක්ෂක අංශ පවසති.", "URL": "https://sinhala.adaderana.lk/news.php?nid=119613", "Category": null, "Parent URL": null}