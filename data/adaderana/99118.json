{"Source": "Adaderana", "Timestamp": "November 13, 2018 06:59 am", "Headline": "ජනපති තීරණය ගැන විදෙස් රාජ්‍ය තාන්ත්‍රිකයින්ට කරුණු දක්වයි", "News Content": "පාර්ලිමේන්තුව විසුරුවාහැරීමට ජනාධිපති මෛත්‍රීපාල සිරිසේන මහතා තීරණය කිරීමට හේතුවූ කරුණු පිළිබඳව විදේශ කටයුතු අමාත්‍යවරයා විසින් රාජ්‍ය තාන්ත්‍රිකයින් වෙත කරුණු පැහැදිලි කර තිබේ. විදේශ කටයුතු අමාත්‍ය ආචාර්ය සරත් අමුණුගම මහතා විදේශ කටයුතු අමාත්‍යාංශයේ දී කොළඹ සිටින රාජ්‍ය තාන්ත්‍රිකයින් හමුවී මේ පිළිබඳව ඔවුන් දැනුවත් කළ බව විදේශ කටයුතු අමාත්‍යාංශය සඳහන් කළේය. ජනාධිපති මෛත්‍රීපාල සිරිසේන මහතා විසින් ගනු ලැබු පියවර සම්පූර්ණයෙන් ආණ්ඩුක්‍රම ව්‍යවස්ථාවට අනුකූල බව සරත් අමුණුගම මහතා එහිදි රාජතාන්ත්‍රිකයින් දැනුවත් කර තිබේ. රජයක් පවත්වාගෙන යාමේ දී ඇති වන මතභේදයකදී ස්වාධීපත්‍යයෙන් යුත් මහජනතාවගෙන් වරමක් සෙවීම ප්‍රජාතන්ත්‍රවාදයෙහි ජයග්‍රහණය සහතික කිරීමක් බව අමාත්‍යවරයා පෙන්වා දී ඇත. රටේ අභ්‍යන්තර දේශපාලන වෙනස්කම් මධ්‍යයේ ශ්‍රී ලංකාව පුරා අඛණ්ඩව පවතින සාමකාමී වාතාවරණය පිළිබඳව ද අමාත්‍ය සරත් අමුණුගම මහතා විශේෂයෙන් සඳහන් කර ඇති අතර එහි ගෞරවය මෙරට ජනතාවට හිමිවන බව ඔහු පවසයි. රටේ අභ්‍යන්තර කරුණු විසදීම සඳහා ශ්‍රී ලංකාවේ දීර්ඝ කාලීන ප්‍රජාතන්ත්‍රවාදී සම්ප්‍රදායන් සතු ශක්තිය කෙරෙහි එම සාකච්ඡාවට සහභාගී වූ රාජතාන්ත්‍රකයින් රැසක්ම විශ්වාසය පල කළ බව විදේශ කටයුතු අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=99118", "Category": null, "Parent URL": null}