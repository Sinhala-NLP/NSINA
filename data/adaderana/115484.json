{"Source": "Adaderana", "Timestamp": "August 1, 2019 08:53 am", "Headline": "නාවික හමුදා මෙහෙයුමකින් තවත් බිඩී කොළ තොගයක් සොයා ගැනේ", "News Content": "උතුරු නාවික විධානයට අනුයුක්ත නාවිකයින් පිරිසක් විසින් ඊයේ (31) කච්චතිව් දූපත ආශ්‍රිතව සහ උතුරු මුහුදු ප්‍රදේශයේ සිදු කළ ‍සෝදිසි කිරීම් වලදි බිඩී කොළ කිලෝග්‍රෑම් 50 ක් සොයා ගැනීමට සමත්ව ඇත. කච්චතිව් දූපතේ දකුණු ප්‍රදේශයේ සිදු කළ පා මුර සංචාරයක් අතරතුරකදී වෙරළ තීරයට ගොඩ ගසා තිබූ පාර්සලයක් නිරික්‍ෂණය කර ඇති අතර, එම පාර්සලය පරික්‍ෂා කිරීමේදී එහි තිබී බීඩී කොළ කිලෝග්‍රෑම් 30 ක් සොයා ගැනීමට සමත් ඇත. ‍එමෙන්ම, උතුරු නාවික විධානයට අයත් වේග ප්‍රහාරක යාත්‍රාවකට අනුයුක්ත නාවික පුද්ගලයින් විසින් සිදු කල මුර සංචාරයක් අතරතුරදී ඩෙල්ෆ් දුපතට ඔබ්බෙන් වූ මුහුදු ප්‍රදේශයේදී පාවෙමින් තිබූ පාර්සලයක් නිරික්‍ෂණය කර ඇති අතර, එම පාර්සලය පරික්‍ෂා කිරීමේදී එහි තිබි බීඩි කොළ කිලෝග්‍රෑම් 20 ක් සොයා ගැනීමට සමත්ව තිබේ. නාවික හමුදා බාරයට ගත් බීඩිකොළ තොගය ඉදිරි පරීක්ෂණ කටයුතු සඳහා යාපනය, රේගු කාර්යාලය වෙත භාර දීමට නියමිතව ඇති අතර, නාවික හමුදාව සිදු කරනු ලබන නිරන්තර මෙහෙයුම් හේතුවෙන් ජාවාරම්කරුවන් විසින් මෙම බීඩි කොළ අතහැර දමා ගොස් ඇති බව සැක පළ කෙරේ. එමෙන්ම, 2019 ජූලි 29 වන දින නාවික හමුදා වේග ප්‍රහාරක යාත්‍රාවකට අනුයුක්ත නාවික පුද්ගලයින් විසින් ශ්‍රී ලංකාවට අයත් වයඹ මුහුදු සීමාවේ සිදු කළ මුර සංචාරයක් අතරතුරදී බීඩී කොළ කිලෝග්‍රෑම් 2379 ක් සමඟ ඉන්දීය ජාතිකයින් හයදෙනෙකු සහ ඉන්දිය යාත්‍රාවක් නාවික හමුදා බාරයට ගැනීමට සමත් වීය.", "URL": "https://sinhala.adaderana.lk/news.php?nid=115484", "Category": null, "Parent URL": null}