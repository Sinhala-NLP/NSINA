{"Source": "Adaderana", "Timestamp": "July 7, 2018 05:07 pm", "Headline": "උතුරු මැද පළාත් මාර්ගස්ථ මගී ප්‍රවාහන ප්‍රධාන කාර්යාල ජනතා අයිතියට", "News Content": "උතුරු මැද පළාත් මාර්ගස්ථ මගී ප්‍රවාහන අධිකාරියේ නව ප්‍රධාන කාර්යාල ගොඩනැගිල්ල අද(07) පෙරවරුවේ ජනාධිපති මෛත්‍රීපාල සිරිසේන මහතා අතින් ජනතා අයිතියට පත් කර තිබේ. උතුරු මැද පළාත සභාවේ ප්‍රතිපාදන යටතේ රුපියල් මිලියන 24ක වියදමින් සියලු පහසුකම් වලින් සමන්විතව මෙම ගොඩනැගිල්ල ඉදිකර ඇති බව සඳහන්ය. සමරු ඵලකය නිරාවරණය කිරීමෙන් අනතුරුව ගොඩනැගිල්ල විවෘත කළ ජනාධිපතිවරයා එහි නිරික්ෂණ චාරිකාවකට ද එක් වූ බව ජනාධිපති මාධ්‍ය අංශය සඳහන් කළේය. මේ අතර ජනාධිපති මෛත්‍රිපාල සිරිසේන මහතා ප්‍රමුඛ රජයට ආරක්ෂක අංශ සමාජිකයින් ඇතුළු සමස්ථ රටවාසීන්ට ආශිර්වාද පතා “සත්බුදු වන්දනා පූජෝපහාර” නමින් විශේෂ ආශිර්වාද පිංකමක් ද අද අළුයම ඓතිහාසික ජය ශ්‍රී මහ බෝසමිදුන් අභියසදී පවත්වා තිබේ. ජනාධිපතිවරයාගේ ප්‍රධානත්වයෙන් පැවැති මෙම පිංකමින් අනතුරුව ජනාධිපති මෛත්‍රීපාල සිරිසේක මහතා අටමස්ථානාධිපති ආචාර්ය පූජ්‍ය පල්ලේගම සිරි නිවාස නාහිමියන් බැහැදැක ආශිර්වාද ලබාගත් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=92152", "Category": null, "Parent URL": null}