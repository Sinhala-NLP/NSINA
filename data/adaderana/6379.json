{"Source": "Adaderana", "Timestamp": "January 31, 2010 03:11 pm", "Headline": "මාතලෙන් ක්ලේමෝ බෝම්බ දෙකක්", "News Content": "විශාල ප්‍රමාණයේ ක්ලේමෝ බෝම්බ දෙකක් මාතලේ නගරයේ වල දමා තිබ්යදී පොලීසිය විසින් සොයාගෙන තිබේ. මෙම එක් බෝම්බයක් කිලෝ 10ක බරකින් යුක්ත බව මාතලේ කොට්ඨාශ භාර ජේ්‍යෂ්ඨ පොලිස් අධිකාරි තිලක් අබේසිරිවර්ධන මහතා පැවසීය. අද උදෑසන මෙම බෝම්බ දෙක සොයාගත් බව පොලීසිය සඳහන් කළේය. මාතලේ වාරියපොවත්ත ප්‍රදේශයේ පානීය ජල නළ පද්ධතියක් එලීම සඳහා කාණු කපමින් සිටි ජල සම්පාදන මණ්ඩලයේ සේවකයින් පිරිසකට පොළව යට තිබී බැරලයක් හමුවී තිබෙන අතර එය සැක සහිත බැවින් පොලීසිය පැමිණ එය පරීක්ෂාවට ලක්කළ අවස්ථාවේදී මෙම ක්ලේමෝ බෝම්බ දෙක සොයාගත් බව මාතලේ කොට්ඨාශ භාර පොලිස් අධිකාරිවරයා සඳහන් කළේය. එමෙන්ම ඒ මහතා වැඩිදුරටත් සඳහන් කළේ එම ක්ලේමෝ බෝම්බ දෙක පසුගිය අප්‍රේල් මාසයේදී එම ස්ථානයට ගෙනවිත් ඇති බවට පරීක්ෂණ වලදී අනාවරණය වී ඇති බවය. මේ සම්බන්ධයෙන් පුළුල් පරීක්ෂණයක් ආරම්භ කර ඇති බවද පොලීසිය පැවසීය.", "URL": "https://sinhala.adaderana.lk/news.php?nid=6379", "Category": null, "Parent URL": null}