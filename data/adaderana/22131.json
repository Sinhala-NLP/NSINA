{"Source": "Adaderana", "Timestamp": "February 15, 2012 12:09 pm", "Headline": "හලාවත නොසන්සුන්-කිහිපදෙනෙක් රෝහලේ..!", "News Content": "හලාවත නගරයේ විරෝධතා ව්‍යාපාරයක නිරතවන ගොවි හා ධීවර ජනතාවක් විසුරුවා හැරීමට පොලීසිය විසින් කඳුළුගෑස් ප්‍රහාරයක් එල්ල කළ බව අද දෙරණ වාර්තාකරු පවසයි. ඉන්ධන මිල ඉහළයාමට විරෝධය දක්වමින් දහස් ගණනක ජනකායක් මේ මොහොතේ විරෝධතාවයේ නිරතවන බවත් ,පිරිස් විසුරුවා හැරීම සඳහා කඳුළු ගෑස් ප්‍රහාරයක් එල්ල කිරීමත් සමග බලවත් නොසන්සුන්කාරී තත්ත්වයක් හටගෙන ඇති බවත් සඳහන් වේ. මෙම විරෝධතාවය අතරතුරදී කිසියම් වෙඩිතැබීමක් සිදුව ඇති අතර එයින් තුවාල ලැබූ කිහිපදෙනකු හලාවත රෝහලට ඇතුළත් කර ඇති බව රෝහල් ප්‍රකාශකයෙක් සඳහන් කළේය. කෙසේ වෙතත් අද දෙරණ කළ විමසීමකදී පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා කියා සිටියේ වෙඩිතැබීමක් සිදුව නැති බවයි.", "URL": "https://sinhala.adaderana.lk/news.php?nid=22131", "Category": null, "Parent URL": null}