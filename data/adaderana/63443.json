{"Source": "Adaderana", "Timestamp": "August 25, 2016 04:51 pm", "Headline": "38 ලක්ෂයක මූල්‍ය වංචාවකට සමෘද්ධි බැංකු අයකැමිවරියක් රිමාන්ඩ්", "News Content": "කැබිතිගොල්ලෑව සමෘද්ධි සංවර්ධන බැංකුවට අයත් රුපියල් 38ලක්ෂකට වැඩි මුදලක් වංචා කළ බවට චෝදනා එල්ල වී ඇති එම බැංකුවේ මුදල් අයකැමිවරිය රක්ෂිත බන්ධනාගාර ගත කර තිබේ.කැබිතිගොල්ලෑව අධිකරණයට ඉදිරිපත් කළ සැකකාරිය ලබන මස 09 වන දින දක්වා රක්ෂිත බන්ධනාගාර ගත කිරීමට නියෝග කර ඇති බව සඳහන්ය.අදාළ කාන්තාව 2014 වසරේ සිට විවිධ පුද්ගලයින්ගේ නම්වලට ව්‍යාජ ගිණුම් අංක යොදා ගිණුම් සකස් කර ඉතා සූක්ෂම ආකාරයෙන් මෙම මූල්‍ය වංචාවන් සිදුකර ඇති බවට පොලීසිය සිදුකළ විමර්ශනවලදී අනාවරණය වී ඇත.එමෙන්ම මෙම මුල්‍ය වංචාවට සම්බන්ධ තවත් සමෘද්ධි බැංකු සේවකයින් කිහිප දෙනෙකු සම්බන්ධයෙන් ද විමර්ශනවලදී අනාවරණය වූ බව කැබිතිගොල්ලෑව පොලීසිය අධිකරණයට දැනුම් දී තිබේ.කරුණු සැලකිල්ලට ගත් කැබිතිගොල්ලෑව දිසා විනිසුරු එන්.ජේ.ප්‍රභාකරන් මහතා සිද්ධියට අදාළ සෙසු සැකකරුවන් ද අත්අඩංගුවට ගෙන අධිකරණය හමුවට ඉදිරිපත් කරන ලෙස පොලීසියට නියෝග කර ඇත.", "URL": "https://sinhala.adaderana.lk/news.php?nid=63443", "Category": null, "Parent URL": null}