{"Source": "Adaderana", "Timestamp": "June 14, 2016 05:17 pm", "Headline": "170 වාරයක් රුධිරය පරිත්‍යාග කළ උපුල් ගමගේට විශේෂ සම්මානයක්", "News Content": "මෙරට ජනගහණයෙන් සියයට 2ක් රුධිරය පරිත්‍යාග කිරීම සඳහා යොමුවී ඇති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතා පවසයි.සෙසු රටවල් සමග සැසඳීමේ දී එය ඉතා ඉහළ අගයක් බව පවසන සෞඛ්‍ය සේවා අධ්‍යක්ෂ ජනරාල්වරයා පෙන්වාදෙන්නේ මෙම තත්ත්වය ශ්‍රී ලංකාවට මහත් ගෞරවයක් වී ඇති බවයි.වර්ෂයකට ආසියානු කලාපීය රටවල් සඳහා රුධිරය ඒකක මිලියන 18ක් අවශ්‍ය වන අතර ශ්‍රී ලංකාවේ වර්ෂයකට රුධිරය ඒකක ලක්ෂ 4ක් සපයා ගන්නා බව ඔහු සඳහන් කළේය.ශ්‍රී ලංකාව සඳහා රුධිරය අවශ්‍ය වන්නේ සියයට එකයි දශම පහක් වුව ද මේ වන විට එය සියයට දෙකක් දක්වා වර්ධනය වී තිබීම සුවිශේෂී ලක්ෂණයක් බව වෛද්‍ය පාලිත මහීපාල මහතා පැවසීය.අදට යෙදී ඇති ලෝක රුධිර පරිත්‍යාගශීලීන්ගේ දිනය වෙනුවෙන් කොළඹ බණ්ඩාරනායක සම්මන්ත්‍රණ ශාලාවේ පැවති උත්සවයට එක්වෙමින් සෞඛ්‍ය සේවා අධ්‍යක්ෂ ජනරාල්වරයා මෙම අදහස් පළ කරන ලදී.එහිදී වැඩිදුරටත් අදහස් දැක්වු විශේෂඥ වෛද්‍ය පාලිත මහීපාල මහතා සඳහන් කළේ මෙරට රුධිර පරිත්‍යාගශීලීන්ගේ ප්‍රමාණය වැඩි වීමට රටේ සංස්කෘතික පසුබිම ද බලපා ඇති බවයි. රටේ රුධිර පරිත්‍යාගශීලීන් නිහඞ විරුවන් ලෙස හැඳින්විය හැකි බව ද ඔහු සඳහන් කරන ලදී. මෙම උත්සවයේ දී මෙරට වැඩිම වාර ගණනක් රුධිරය පරිත්‍යාග කළ උපුල් ගමගේ මහතාට විශේෂ සම්මානයක් ද පිරිනැමුණු අතර ඒ මහතා 170 වාරයක් රුධිරය පරිත්‍යාග කර ඇති බව සඳහන්ය.", "URL": "https://sinhala.adaderana.lk/news.php?nid=61092", "Category": null, "Parent URL": null}