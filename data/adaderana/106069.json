{"Source": "Adaderana", "Timestamp": "March 14, 2019 06:20 pm", "Headline": "අඩු පහසුකම් සහිත පාසල් පිළිබඳ පළාත් දේශපාලඥයින් වගකිව යුතුයි-අකිල", "News Content": "අඩු පහසුකම් සහිත පාසල් පිළිබඳව පළාත් දේශපාලඥයින් සෘජුවම වගකිව යුතු බව අධ්‍යාපන අමාත්‍ය අකිල විරාජ් කාරියවසම් මහතා ප්‍රකාශ කරයි. ඇතැම් ප්‍රදේශවල පාසල් දරුවන් පොල් අතු සෙවිළි කළ අඩු පහසුකම් සහිත ස්ථාන වල අධ්‍යාපනය ලබන කණගාටුදායක අවස්ථා තමන්ට වාර්තා වී ඇති බවත් එවැනි සිදුවීම් වලට පළාත් දේශපාලඥයින් සෘජුවම වගකිව යුතු බවත් අධ්‍යාපන අමාත්‍ය අකිල විරාජ් කාරියවසම් මහතා පාර්ලිමේන්තුවේ දී ප්‍රකාශ කළේය. ළඟම පාසල හොඳම පාසල ව්‍යාපෘතිය හරහා අධ්‍යාපන අමාත්‍යාංශය දිවයින පුරා අඩු පහසුකම් සහිත පාසල් අංග සම්පූර්ණ පාසල් බවට පත් කිරීම වෙනුවෙන් ක්‍රියා කර ඇති බවත් ඒ සඳහා පාසල් තෝරා ගැනීමේදී පිළිගත් නිර්නායක මත පදනම්ව එම කටයුතු සිදුකළ යුතු බවත් ඇමතිවරයා සඳහන් කළේය. ඇතැම් අවස්ථාවල පළාත් දේශපාලන ඇඟිලි ගැසීම් හේතුවෙන් නිර්නායක කඩ කරමින් කටයුතු කිරීම මඟින් මෙවැනි ගැටලු නිර්මාණය වීම කණගාටුදායක තත්ත්වයක් බවත් ඔහු සඳහන් කළේය. මෙම ගැටලුව සම්බන්ධයෙන් අදාළ පළාත් අධ්‍යාපන අධයක්ෂකවරුන්ගෙන් වාර්තා කැඳවා ඇති බවත් එවැනි සිදුවීම් සඳහා ඉදිරියේ දී දැඩි ක්‍රියාමාර්ග අනුගමනය කරන බව ද අධ්‍යාපන අමාත්‍යවරයා අවධාරණය කර තිබේ.", "URL": "https://sinhala.adaderana.lk/news.php?nid=106069", "Category": null, "Parent URL": null}