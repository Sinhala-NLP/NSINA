{"Source": "Adaderana", "Timestamp": "December 11, 2013 11:15 am", "Headline": "තම බිළිඳා ‍ඝාතනය කළ බවට සැකපිට මව අත්අඩංගුවට", "News Content": "තම බිළිඳා ගෙල සිරකර මරණයට පත් කළ බවට සැකපිට කාන්තාවක ඩයගම පොලීසිය විසින් අත්අඩංගුවට ගෙන තිබේ. ඩයගම බටහිර ප්‍රදේශයේ නිවසක් තුළ දී මෙම බිළිඳා ප්‍රසුත කර තිබු අතර එම බිළිඳා මියගිය බවට පොලීසිය වෙත පැමිණිල්ලක් ලැබී තිබුණි. එම බිළිඳා බිහිකළ කාන්තාවගේ ස්වාමි පුරුෂයා විසින් මෙම පැමිණිල්ල සිදුකළ බව ඩයගම පොලීසිය පවසයි. කෙසේ වෙතත් මේ සම්බන්ධයෙන් නුවරඑලිය මහ රෝහලේ අධිකරණ වෛද්‍ය නිලධාරීවරයා සිදුකළ පශ්චාත් මරණ පරීක්ෂණයේ දී බිළිඳාගේ මරණය ගෙළ සිර කිරීමෙන් සිදුවුවක් බවට නිගමණය කර තිබේ. ඒ අනුව සිද්ධිය සම්බන්ධයෙන් බිළිඳාගේ මව අත්අඩංගුවට ගෙන ඇති අතර නුවරඑළිය මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව සැකකාරිය ලබන 20 වැනි දින දක්වා රක්ෂිත බන්ධනාගාර ගත කර ඇති බව සඳහන් වෙයි. ඩයගම පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=39495", "Category": null, "Parent URL": null}