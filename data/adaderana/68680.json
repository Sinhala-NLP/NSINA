{"Source": "Adaderana", "Timestamp": "January 27, 2017 02:11 pm", "Headline": " රාජකීයේ පරීක්ෂණවලින් පසු 8ගේ වැඩ තහනම්!", "News Content": "කොළඹ රාජකීය විද්‍යාලයේ පළමු ශ්‍රේණියට සිසුන් ඇතුළත් කිරීමේදී සිදුව ඇති බව කියන අක්‍රමිකතාවන් සම්බන්ධයෙන් නිලධාරීන්ගේ වැඩ තහනම් කිරීමට අධ්‍යාපන අමාත්‍යංශය තීරණය කර තිබේ.එම අක්‍රමිකතාවන් සම්බන්ධයෙන් අධ්‍යාපන අමාත්‍ය අකිල විර්ජ් කාරියවසම් මහතාගේ උපදෙස් මත පත් කළ විශේෂ විමර්ශන කමිටුව මගින් සිදුකළ විමර්ශන වලින් අනතුරුව මෙම පියවර ගත් බව අමාත්‍යංශය සඳහන් කළේය.සිසුන් ඇතුළත් කරගැනීමේ ප්‍රධාන සම්මුඛ පරීක්ෂණ මණ්ඩලයේ සිටි කොළඹ රාජකීය විද්‍යාලයේ නියෝජ්‍ය විදුහල්පතිවරයෙකු, සහකාර විදුහල්පතිවරයෙකු සහ ගුරුවරයෙකු මෙලෙස වැඩ තහනමට ලක් කර තිබේ.අභියාචනා මණ්ඩලයේ කටයුතු කළ කැලණිය ධර්මාලෝක විද්‍යාලයේ විදුහල්පතිවරයා, මිලාගිරිය ශාන්ත පාවුළු බාලිකා විද්‍යාලයේ නියෝජ්‍ය විදුහල්පතිවරියක්, කොළඹ රාජකීය විද්‍යාලයේ නියෝජ්‍ය විදුහල්පතිවරයෙක් සහ ගුරුවරයෙකු වැඩ තහනමට ලක් වූ සෙසු පිරිස වෙයි.මීට අමතරව රාජකීය විද්‍යාලයට තම දරුවා ඇතුළත් කිරීමට කූඨ ලේඛන ඉදිරිපත් කළ එම පාසලේ සේවයේ නිරත කම්කරුවෙකුගේ ද වැඩ තහනම් කිරීමට පියවර ගෙන ඇති බව සඳහන්ය.මෙම සිද්ධීන් සම්බන්ධයෙන් විමර්ශන තවදුරටත් ක්‍රියාත්මක බව අධ්‍යාපන අමාත්‍යංශය සඳහන් කළේය.කොළඹ රාජකීය විද්‍යාලයට අමතරව අක්‍රමිකතා සිදුව ඇති බව කියන තවත් ජනප්‍රිය පාසල් 15ක් සම්බන්ධයෙන් විමර්ශන මේ වන විට ආරම්භ කර ඇති අතර වරදකරුවන්ට තරාතිරම නොබලා නීතිය ක්‍රියාත්මක කරන ලෙස අධ්‍යාපන අමාත්‍ය අකිල විරාජ් කාරියවසම් මහතා නිලධාරීන්ට උපදෙස් ලබාදී තිබේ.", "URL": "https://sinhala.adaderana.lk/news.php?nid=68680", "Category": null, "Parent URL": null}