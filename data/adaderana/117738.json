{"Source": "Adaderana", "Timestamp": "August 29, 2019 09:28 am", "Headline": "පාර්ලිමේන්තුව විසුරුවන රැජිණගේ ප්‍රකාශය", "News Content": "සැප්තැම්බර් මාසයේ පළමු රැස්වීමෙන් අනතුරුව පාර්ලිමේන්තුව අත්හිටුවන ලෙස බ්‍රිතාන්‍ය රජය දෙවැනි එළිසබත් රැජිණගෙන් ඉල්ලා තිබේ. ඉන් අනතුරුව රැජිණ ජාතිය ඇමතීමටද නියමිත බව අගමැතිවරයා අනාවරණය කළේය. බ්‍රිතාන්‍යයේ දෙවැනි එලිසබත් මහ රැජින ලබන ඔක්තෝබර් මස 04වැනිදා ජාතිය අමතා ප්‍රකාශයක් නිකුත් කරන බව බ්‍රිතාන්‍ය අගමැති බොරිස් ජොන්සන් ප්‍රකාශ කළේය. ඊට පෙර පාර්ලිමේන්තුව අත්හිටුවීමට අපේක්ෂා කරන බවද අගමැතිවරයාගේ ප්‍රකාශයේ සඳහන්ය. මේ අතර රැජිණගේ ප්‍රකාශයෙන් පසුව නව බ්‍රෙක්සිට් වැඩපිලිවෙලක් හදුන්වාදීමට තමන් සූදානම් බවද අගමැතිවරයා වැඩිදුරටත් ප්‍රකාශ කර තිබුණි. බොරිස් ජොන්සන් වැඩිදුරටත් පෙන්වාදුන්නේ බ්‍රෙක්සිට් වැඩපිළිවෙළ ක්‍රියාත්මක කිරීමට රට තුළ නිශ්චිත වැඩපිළවෙලක් සකස් කරගැනීම අත්‍යවශ්‍ය වී ඇති බැවින් මෙම පියවර ගන්නා බවයි. කෙසේ නමුත් සිය බ්‍රෙක්සිට් වැඩපිළිවෙලට පාර්ලිමේන්තුවේදී එල්ල විය හැකි විරෝධතා පාලනය සදහා මෙම පියවර ගත්බවට එල්ල වන චෝදනා අගමැතිවරයා තරයේ ප්‍රතික්ෂේප කළේය. මේ අතර රජය ගත් තීරණයට දැඩි විරෝධය පළකරමින් බ්‍රිතාන්‍ය පාර්ලිමේන්තුව ඉදිරිපිට විරෝධතාවක් සංවිධානය වී තිබුණි. බ්‍රෙක්සිට් වැඩපිළිවෙලේ අවසන් තීන්දුව ගැනීමට මාසයකටත් අඩු කාලයක් පමණක් තිබියදී මෙලෙස රජය විසුරුවා හැරීම එක්තරා ආකාරයක ඒකාධිපති ප්‍රවේශයක් බවද ඔවුන් පෙන්වා දුන්නේය. මෙය කුමන්ත්‍රණයක් ලෙසින් ද අර්ථකථනය කළ විරෝධතාකරුවන් යුරෝපා සංගමයේ ධජය රැගෙන දිගින් දිගටම අරගල කළේ ජොන්සන් අගමැතිවරයා විවේචනය කරමින්ය. වත්මන් අගමැතිවරයාගේ මෙම තීරණය මගින් දිගුකාලයක් තිස්සේ බ්‍රිතාන්‍ය දේශපාලනය වෙළා සිටි දැඩි අර්බුදයේ අග්‍රස්ථානය පෙන්නුම් කරන බව මේ සම්බන්ධයෙන් මතය දක්වමින් විචාරකයන් පවසයි.", "URL": "https://sinhala.adaderana.lk/news.php?nid=117738", "Category": null, "Parent URL": null}