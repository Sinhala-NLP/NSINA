{"Source": "Adaderana", "Timestamp": "April 5, 2018 09:26 am", "Headline": "එජාපයේ මහලේකම් පුටුවෙන් කබීර් ඉවත්වෙන්න තීරණය කරයි", "News Content": "අමාත්‍ය කබීර් හෂිම් මහතා එක්සත් ජාතික පක්ෂ මහලේකම් ධුරයෙන් ඉවත්වීමට තීරණය කර තිබේ. අද(05) දිනයේ සිය ඉල්ලා අස්වීමේ ලිපිය අග්‍රාමාත්‍ය රනිල් වික්‍රමසිංහ මහතාට ලබාදෙන් බව කබීර් හෂිම් අමාත්‍යවරයා අද දෙරණට සඳහන් කළේය. එක්සත් ජාතික පක්ෂයේ ප්‍රතිසංවිධාන කටයුතුවලට සහය පළ කිරීම සඳහා තමා පක්ෂයේ මහලේකම්ධුරයෙන් ඉවත්වීමට තීරණය කළ බව කබීර් හෂීම් මහතා පවසයි. විශ්වාසභංග යෝජනාවට අදාළ කටයුතු අවසන් වූ වහාම එක්සත් ජාතික පක්ෂයේ ප්‍රතිසංවිධාන කටයුතු සිදුකිරීමට අවශ්‍ය පියවර ගන්නා බව අග්‍රාමාත්‍ය රනිල් වික්‍රමසිංහ මහතා පසුගියදා එක්සත් ජාතික පක්ෂ පාර්ලිමේන්තු කන්ඩායමට දැනුම් දීතිබුණි. ඒ අනුව පක්ෂයේ නව නිළධාරීන් මණ්ඩලය ලබන 30 වනදාට පෙර පත් කිරීමට තීරණය කර ඇති අතර ඒ සඳහා ලබන 07 සහ 08 යන දෙදින තුළ කෘත්‍යාධිකාරී මණ්ඩල සාමාජිකයින් සහ එක්සත් ජාතික පක්ෂ පාර්ලිමේන්තු මන්ත්‍රී කණ්ඩායමේ සහභාගීත්වයෙන් සාකච්ඡා පැවැත්වීමට නියමිතයි.", "URL": "https://sinhala.adaderana.lk/news.php?nid=86960", "Category": null, "Parent URL": null}