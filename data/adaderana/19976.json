{"Source": "Adaderana", "Timestamp": "November 13, 2011 10:51 am", "Headline": "කොමිසම හමුවේ සාක්ෂි දුන් වැන්දඹුවට  සී.අයි.ඩියෙන් කැඳවීමක්", "News Content": "උගත් පාඩම් හා ප්‍රතිසන්ධාන ‍කොමිසම හමුවේ සාක්ෂි දුන් නැගෙනහිර පළාතේ කාන්තාවක ට අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස දැනුම් දී තිබේ. කල්මුනේ ප්‍රදේශයේ පදිංචිව සිටින රත්නම් පූන්ගෝතායි නමැති 45 වියැති වැන්දඹු කාන්තාවක වන ඇය දරුවන් සිව්දෙනෙකුගේ මවකි. ඇය කොළඹ පොලිස් මූලස්ථානයේ 4 වෙනි තට්ටුවට කැඳවා ප්‍රකාශයක් සටහන් කරගැනීමට අපරාධ පරීක්ෂණ දෙපාර්තමේන්තුව විසින් තීරණය කර තිබුණද පසුව එය කල්මුනේ පොලීසියේදීම සිදුකිරීමට තීරණය කර ඇතැයි බී.බී.සී මාධ්‍ය උපුටා දක්වයි. ඒ බව කල්මුනෙයි පොලීසිය විසින් ඇයට දැනුම් දී ඇති බවත්,උගත් පාඩම් හා ප්‍රතිසන්ධාන කොමිසම විසින් මෙම විමර්ශනය පිළිබඳ අම්පාර ප්‍රාදේශීය ලේකම්වරයා දැනුවත් කර ඇතැයිද සඳහන් වේ. \"කොමිසම විසින් මට ප්‍රකාශයක් දීම සඳහා පොලීසියට පැමිණෙන ලෙස දන්වා තියෙනවා.නමුත් මම තනියම යන්න බයයි.කොමිසම ඉදිරියේ සාක්ෂිදීමෙන් පසු මට යම් යම් තර්ජන එල්ල වෙමින් තියෙනවා.මටකරදර කළ අය එතැන ඉන්නවා\"ඇය බී.බී.සී මාධ්‍යයට ප්‍රකාශ කර තිබේ. එසේම මානව හිමිකම් ක්‍රියාකාරිකයකු හෝ නීතිඥවරයකු සමග අදාළ ප්‍රකාශය ලබාදීමට තමන් කැමති බව රත්නම් පූන්ගෝතායි මහත්මිය ප්‍රකාශ කර ඇත. 2007 වසරේදී පොලීසිය විසින් ඇය නීත්‍යනුකූල නොවන ලෙස අත්අඩංගුවට ගෙන ඇති බවත්,පසුව එම වසරේදීම එල්.ටී.ටී.ඊ සංවිධානයේ වෙන්වුණු කණ්ඩායමක නායකයා වන ඉනියභාරතී ඇතුළු පිරිසක් විසින් ඇය පැහරගෙන ගොස් සති දෙකකට පසු නිදහස් කර ඇති බවත් කියැවෙයි. යළි 2009 වසරේදී මඩකළපුව රෝහලේ ප්‍රතිකාර ලබමින් සිටියදී ඇය පොලීසිය විසින් අත්අඩංගුවට ගෙන අපරාධ පරීක්ෂණ දෙපාර්තමේන්තුවට බාරදුන් බවත්,ඒ වසරේම අප්‍රේල් මාසයේදී ඇයගේ සොයුරියත්,ඇයත්,මවත් අත්අඩංගුවට ගත් බව පූන්ගෝතායි මහත්මිය පෙන්වා දී තිබේ. \"මගේ ස්වාමිපුරුෂයා මැරුවා.සහෝදරයින් දෙදෙනා අතුරුදහන් කෙරුණා.‍සොයුරිය කණ්ඩායමකගෙන් දූෂණයට ලක්වුණා.මම සොයුරියගේ පැහැරගැනීම පිළිබඳ යුක්තිය බලාපොරොත්තු වෙනවා.මම හෝ පවුලේ උදවිය කවුරුවත් එල්.ටී.ටී.ඊයට සම්බන්ධවුණු අය නෙවෙයි.මගේ පවුල බිඳ වැටෙව්වේ මට කරදර කෙරුවේ පුද්ගලික වාසි සඳහායි\" ඇය දිගින් දිගටම පවසා තිබේ.", "URL": "https://sinhala.adaderana.lk/news.php?nid=19976", "Category": null, "Parent URL": null}