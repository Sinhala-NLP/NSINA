{"Source": "Adaderana", "Timestamp": "December 29, 2018 01:53 pm", "Headline": "ශීතල කාලගුණයෙන් තිදෙනෙක් මරුට", "News Content": "අමෙරිකාවට බලපා ඇති ශීත කාලගුණික තත්ත්වය හේතුවෙන් පුද්ගලයින් තිදෙනෙකු මියගොස් තිබේ. දින කිහිපයක සිට ඇද හැලෙන හිම කුණාටු තත්ත්වය සහ අධික සුළං හේතුවෙන් එරට ගුවන් ගමන් වලට බාධා එල්ල වී ඇති බවයි විදෙස් මාධ්‍ය වාර්තා කළේ. ගුවන් ගමන් 500කට අධික ප්‍රමාණයක් අවලංගු කිරීමට සහ තවත් 5700ක් පමණ ප්‍රමාද වී ධාවනය කිරීමට අමෙරිකා බලධාරීන් පියවර ගෙන තිබේ. අධික වර්ෂාපතනය හේතුවෙන් ගංවතුර අවදානම් ඇති විය හැකි බවට මිලියනයක් පමණ වූ එරට ජනතාවට බලධාරීන් අනතුරු අඟවා ඇති බවයි විදෙස් මාධ්‍ය වාර්තා කළේ. එමෙන්ම නිවාඩු කාලය සඳහා අමෙරිකාවට පැමිණ සිටින සංචාරකයින් ද බලපා ඇති ශීත කාලගුණික තත්ත්වය හේතුවෙන් දුෂ්කරතාවට පත්ව ඇති බව සඳහන්ය.", "URL": "https://sinhala.adaderana.lk/news.php?nid=101484", "Category": null, "Parent URL": null}