{"Source": "Adaderana", "Timestamp": "December 12, 2011 12:45 pm", "Headline": "මැදපෙරදිග සේවයට යන කතුන්ගේ අවම වයස 30 දක්වා ඉහළට ", "News Content": "මැදපෙරදිග ගෘහ සේවය සඳහා විදෙස්ගත වන කාන්තාවන්ගේ අවම වයස අවුරුදු 30 දක්වා ඉහළ නැංවීමට බලාපොරොත්තු වන බව විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා පවසයි. අද(12) පාර්ලිමේන්තුවේ දී රවී කරුණානායක මන්ත්‍රීවරයා ඇසූ ප්‍රශ්නයකට පිළිතුරු දෙමින් අමාත්‍යවරයා මේ බව ප්‍රකාශ කළේය. ගෘහ සේවය සඳහා පිටත්වන කාන්තාවන්ගේ වයස් සීමාව අවුරුදු 18 සිට 21 දක්වා ඉහළ නැංවීමට තමන්ට හැකිවූ බව අමාත්‍යවරයා පෙන්වාදුන් බව අද දෙරණ පාර්ලිමේන්තු වාර්තාකරු සඳහන් කළේය. එම වයස් සීමාව 30 දක්වා ඉහළ නැංවීමට ද කටයුතු කරන බව ඩිලාන් පෙරේරා අමාත්‍යවරයා කියා සිටියේය. එමෙන්ම මෙරට ක්‍රියාත්මක විදේශ රැකියා නියෝජිත ආයතන තරු පන්ති යටතේ වර්ගීකරණය කරන බව ද ඩිලාන් පෙරේරා මහතා ප්‍රකාශ කර තිබේ. විදේශ රැකියා නියෝජිත ආයතනවල ක්‍රියාකාරිත්වය පිළිබඳව රජය නිරන්තර අවධානයෙන් සිටින බව ද හෙතෙම අවධාරණය කර තිබේ. මේ අතර අයවැය කාරක සභා අවස්ථා විවාදය පාර්ලිමේන්තුවේ දී මේ වන විට පැවැත්වෙයි.", "URL": "https://sinhala.adaderana.lk/news.php?nid=20629", "Category": null, "Parent URL": null}