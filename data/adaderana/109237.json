{"Source": "Adaderana", "Timestamp": "May 4, 2019 04:27 pm", "Headline": "වතුකරයේ ආරක්ෂාවට විශේෂ වැඩපිළිවෙලක්", "News Content": "ජනාධිපති මෛත්‍රීපාල සිරිසේන මහතාගේ උපදෙස් පරිදි වතුකරයේ ආරක්ෂාවට විශේෂ වැඩපිළිවෙලක් දියත් කර ඇති බව ලංකා කම්කරු කොංග්‍රසයේ නායක ආරුමුගන් තොණ්ඩමන් මහතා පවසා සිටියි. හැටන් කොටගල ඛනිජ තෙල් නීතිගත සංස්ථා තෙල් ගබඩා සංකිර්ණයේ සහ අවට තිබෙන තේ වතුවල සහ පොදු දේපල ආරක්ෂා කිරිම සම්බන්ධයෙන් අද (04) පස්වරුවේ හැටන් කොටගල සංස්කෘතික ශාලාවේ පැවති විශේෂ සාකච්ජාවකින් අනතුරුව මාධ්‍යයට අදහස් දක්වමින් ඒ මහතා මේ බව ප්‍රකාශ කර ඇත. මෙහිදී වැඩි දුරටත් අදහස් දැක්වු ආරුමුගන් තොණ්ඩමන් මහතා ප්‍රකාශ කර ඇත්තේ යුධ හමුදාව, පොලීසිය, පොලිස් විශේෂ කාර්යය බලකාය එක්ව දියත් කර ඇති ආරක්ෂිත වැඩපිළිවෙලට වතුකරයේ ජනතාවගේ පූර්ණ සහයෝගය එම ආරක්ෂක අංශ වෙත ලබා දිය යුතු බවයි. වතුකරයේ ආරක්ෂාව සම්බන්ධයෙන් මහජනතාව විසින් තොණ්ඩමන් මහතාගේ අවධානයට යොමු කළ විශේෂ කරුණු කිහිපයක් කෙරෙහිද ආරක්ෂක අංශ දැඩි අවධානය යොමු කර ඇති අතර, වතුකරයේ පාසල් ආරක්ෂා කර ගැනීමටද විශේෂ වැඩපිළිවෙලක් දියත් කරන බව තොණ්ඩමන් මහතා ප්‍රකාශ කර ඇත. මෙම සාකච්ඡාවට කොටගල ප්‍රදේශවාසින් විශාල පිරිසක්, පොලිස් විශේෂ කාර්යය බලකායේ මධ්‍යයම පළාත භාර අණදෙන නිලධාරි රෝහණ ලියනගේ මහතා ඇතුළු පොලිස් විශේෂ කාර්යය බලකායේ නිලධාරින්, දිඹුල පොලිසියේ ස්ථානාධිපතිවරයා ඇතුළු ආරක්ෂක අංශ නිලධාරින් රැසක් සහභාගී වී ඇත.", "URL": "https://sinhala.adaderana.lk/news.php?nid=109237", "Category": null, "Parent URL": null}