{"Source": "Adaderana", "Timestamp": "November 28, 2011 11:23 am", "Headline": "කාලගුණ දෙපාර්තමේන්තුවට එරෙහි වාර්තාව අද බාරදෙයි", "News Content": "මාතර සහ ගාල්ල දිස්ත්‍රික්කවලට බලපෑ අයහපත් කාලගුණ තත්ත්වය පිළිබඳ පූර්ණ දැනුම්දීමක් නොකිරීම සම්බන්ධයෙන් කාලගුණ විද්‍යා දෙපාර්තමේන්තුවට එරෙහිව සිදුකළ පරීක්ෂණ කමිටු වාර්තාව අද(28) දිනයේ තමන් වෙත ලැබෙන බව ආපදා කළමනාකරණ අමාත්‍යාංශය පවසයි. කාලගුණ විද්‍යා දෙපාර්තමේන්තුවේ කිසිදු නිලධාරියෙකු රැක ගැනීමේ අවශ්‍යතාවක් තමන්ට නොමැති බව අමාත්‍ය මහින්ද අමරවීර මහතා අද පාර්ලිමේන්තුවේ දී සඳහන් කළේය. එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා යොමු කළ පැනයකට පිළිතුරු දෙමින් අමාත්‍යවරයා මේ බව ප්‍රකාශ කළේය. අදාළ කාලගුණික ‍වෙනස්වීම පිළිබඳ කාලගුණ විද්‍යා දෙපාර්තමේන්තුව මඟින් පූර්ව අනතුරු ඇඟවීමක් සිදු කර ඇති බව එහි දී වැඩිදුරටත් අදහස් දැක් වූ මහින්ද අමරවීර මහතා සඳහන් කළේය. මේ අතර 2012 වසර සඳහා වූ අයවැයට අදාළ විවාදයේ 5 වන දිනය අදය. අද අයවැය විවාදය ආරම්භ කලේ එක්සත් ජාතික පක්ෂ පාර්ලිමේන්තු මන්ත්‍රී ජෝසප් මයිකල් පෙරේරා මහතාගේ අදහස් දැක්වීමෙන් බව අද දෙරණ වාර්තාකරු සඳහන් කළේය. රුපියල අව ප්‍රමාණ කිරීම හේතුවෙන් මෙරට ගෙවිය යුතු ණය සහ පොලී මුදල් ප්‍රමාණය ඉහළ ගොස් ඇති බව එහි දී ඔහු කියා සිටියේය.", "URL": "https://sinhala.adaderana.lk/news.php?nid=20313", "Category": null, "Parent URL": null}