{"Source": "Adaderana", "Timestamp": "January 25, 2012 02:17 pm", "Headline": " තැපැල්පතිවරයා ධූරය අත්හරියි", "News Content": "තැපල්පති එම්.කේ.බී දිසානායක මහතා සිය ධූරයෙන් ඉල්ලා අස්වීමට තීරණය කර අතැයි වාර්තා වේ. එසේ වුවද අද දෙරණ කළ විමසීමකදී තැපල්පතිවරයා කියා සිටියේ ඉල්ලා අස්වීමට තමාට හේතුවක් නොමැති බවත්,වෙනත් ස්ථානයකට රාජකාරි මාරුවක් පමණක් ඉල්ලා සිටි බවයි. තැපැල් සේවා වෘත්තීය සමිති එකමුතුව විසින් තැපැල්පතිවරයා ඉවත් කළ යුතු බවට ආණ්ඩුවට බල කරමින් දිගින් දිගටම විරෝධතා ව්‍යාපාර පවත්වන ලදී. තැපැල් අක්‍රමිකතා පිළිබඳ සොයාබැලීමට පත් කළ ත්‍රිපුද්ගල කමිටුවෙන් චෝදනා තහවුරු වී චෝදනා පත්‍ර නිකුත් කර තිබියදීත්,තවදුරටත් තැපල් දෙපාර්තමේන්තුවේ ප්‍රධානියා ලෙස මොහු කටයුතු කිරීම නිසා එහි සේවකයින්ට මෙන්ම රටේ ජනතාවටත් අගතියක් සිදුවන බැවින් තැපැල් දෙපාර්තමේන්තුව රැකගැනීමේ අරමුණින් යුක්තව යළි වෘත්තීය ක්‍රියා මාර්ගයට අවතීර්ණවන්නට සිදුවන බව තැපැල් සේවා වෘත්තීය සමිති එකමුතුවේ මාධ්‍ය ප්‍රකාශක චින්තක බණ්ඩාර මහතා මීට පෙරාතුව ප්‍රකාශ කර තිබිණි. වගකිවයුතු පරිපාලන නිලධාරියකු ලෙස මහජනතාව අපහසුතාවට පත්කිරීමට තමන් කිසිසේත්ම සූදානම් නැති බවත්,තැපැත්පතිධූරය තමන්ට සදාකාලික උරුමයක් නොවන බවත් පෙන්වාදෙන තැපැල්පතිවරයා වෙනත් ඕනෑම තැනක රාජකාරි කටයුතු කිරීමට තමන්ට හැකි බවත් පසුගියදා කියා සිටියේය.", "URL": "https://sinhala.adaderana.lk/news.php?nid=21633", "Category": null, "Parent URL": null}