{"Source": "Adaderana", "Timestamp": "July 31, 2019 01:11 pm", "Headline": "ETI තැන්පත්කරුවන්ගේ නඩුව-පෙත්සම් විභාගය යළි කැඳවන්න දින දෙයි", "News Content": "ඊ.ටී.අයි. සමාගමේ මුදල් තැන්පත් කළ තැන්පත්කරුවන්ගේ අහිමි වූ මුදල් ආපසු ගෙවීමේ වැඩපිළිවෙළක් සකස් කරන ලෙස ශ්‍රී ලංකා මහ බැංකුවට නියෝගයක් නිකුත් කරන ලෙස ඉල්ලා ගොනු කර තිබෙන පෙත්සමක් සැප්තැම්බර් මස 02 වන දා යළි කැඳවන ලෙස ශ්‍රේෂ්ඨාධිකරණය නියම කළේය. ඊ.ටී.අයි මුදල් අහිමි වූ තැන්පත්කරුවන්ගේ සංගමය විසින් මෙම පෙත්සම ඉදිරිපත් කර තිබුණි. එම පෙත්සම එල්.ටී.බී. දෙහිදෙණිය සහ එස්. තුරේයිරාජා යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ කැඳවනු ලැබීය. එහිදී විනිසුරු මඩුල්ල ශ්‍රී ලංකා මහ බැංකුව වෙනුවෙන් පෙනී සිටි රජයේ නීතිඥවරයාට දැනුම් දී සිටියේ මෙම මුදල් අහිමි වූ තැන්පත්කරුවන්ගේ මුදල් ආපසු ගෙවීමේ වැඩපිළිවෙළක් කඩිනමින් සකස් කිරීම වැදගත් බවයි. ඒ සඳහා ඊ.ටී.අයි සමාගම ප්‍රතිව්‍යුහගත කිරීමට ඉදිරිපත් වූ නව ආයෝජකයින් සමඟ සාකච්ඡා කර සුදුසු වැඩපිළිවෙළක් සකස් කරන ලෙස ද විනිසුරු මඩුල්ල රජයේ නීතිඥවරයාට උපදෙස් ලබා දූන්නේය. ඒ අනුව අදාළ පෙත්සම සැප්තැම්බර් මස 02 වන දා සලකා බැලීම සඳහා කැඳවන ලෙසත් එදින මෙම කටයුතුවල ප්‍රගතිය වාර්තා කරන ලෙසත් ශ්‍රේෂ්ඨාධිකරණ විනිසුරු මඩුල්ල රජයේ නීතිඥවරයාට නියම කළේය.", "URL": "https://sinhala.adaderana.lk/news.php?nid=115424", "Category": null, "Parent URL": null}