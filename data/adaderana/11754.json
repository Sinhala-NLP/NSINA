{"Source": "Adaderana", "Timestamp": "October 26, 2010 03:56 pm", "Headline": "උප කුලපති ඉටුකරන්නේ කොන්ත්‍රාත් එකක්-ජ,පුර භික්ෂූන්ගෙන් චෝදනා", "News Content": "ශ්‍රී ජයවර්ධනපුර විශ්ව විද්‍යාලයේ උප කුලපතිවරයා පුද්ගලික කොන්ත්‍රාත්තුවක් ඉටු කරමින් සිටින බව එම විශ්ව විද්‍යාලයේ ශාස්ත්‍රපීඨ ශිෂ්‍ය සංගමයේ ලේකම් පූජ්‍ය කඹුරුපිටියේ ඥානීස්සර හිමියන් පවසයි. ඔහු නොයෙකුත් අපවාද හා අසත්‍ය ප්‍රචාරයන් දියත් කරමින් විශ්ව විද්‍යාලය තුළ භික්ෂූන්ට හා පොදුවේ සිසුන්ට එරෙහිව දැවැන්ත මර්දනයක් දියත් කරමින් සිටින බව අද(26)පැවති මාධ්‍ය හමුවකට එක්වෙමින් උන්වහන්සේ චෝදනා කළේය. එසේම පසුගිය 24 දා රාත්‍රීයේ ආරක්ෂක අංශයේ නිලධාරීන් පිරිසක්ද කැටුව භික්ෂූ නේවාසිකාගාරයට පැමිණි උපකුලපතිවරයා පන්ති තහනම් කළ ශිෂ්‍ය භික්ෂූන් වහන්සේලා සිටීද යන්න ප්‍රශ්න කළ බවත්,එම අවස්ථාවේ එකී භික්ෂූන්වහන්සේලා නේවාසිකාගාරයේ නොමැති බව කියා සිටියද ඔහු ඉතා පහත් වචනයෙන් භික්ෂූන් වහන්සේලාට බැණ වැදීම නිසා නොසන්සුන් කාරී තත්ත්වයක් හටගත් බවත් ඥානීස්සර හිමියන් සඳහන් කළේය. එම අවස්ථාවේ උපකුලපතිවරයා භික්ෂූන්ට පහර දෙන්නට උත්සාහ කළ බවත්,එම ගැටුම සමනය කරන්නට මැදිහත් වූ භික්ෂූන් දෙදෙනෙකුට උපකුලපතිවරයා විසින් පහරදුන් බවත් ඥානීස්සර හිමියන් ‍කියා සිටියේය. එසේ පහරකෑමට ලක්වූ ශිෂ්‍ය භික්ෂූන් වහන්සේලා රෝහලෙන් ප්‍රතිකාර ලබා පිටව ගොස් ඇති බවත්,මේ පිළිබඳ මිරිහාන පොලීසියට පැමිණිලි කර ඇති බවත් උන්වහන්සේ සිහිපත් කළේය. එසේ වුවද මේ සම්බන්ධයෙන් උපකුලපතිවරයා අසත්‍ය ප්‍රකාශ නිකුත් කරමින් ශිෂ්‍ය භික්ෂූන් විසින් තමන් ඇතුළු පිරිසට පහරදුන් බවට ප්‍රකාශ කරන බවත්,භික්ෂූන් විනය විරෝධීලෙස හැසිරෙන බවට චෝදනා කරමින් සිටින බවත් පෙන්වාදුන්නේය. උපකුලපතිවරයා තමන් එදින භික්ෂු නේවාසිකාගාරයට පැමිණීම සම්බන්ධයෙන් පවා එක් එක් මාධ්‍ය වලට පරස්පර විරෝධී අදහස් ප්‍රකාශකර ඇතැයි ඥානීස්සර හිමියන් කියා සිටියේය. භික්ෂූ නේවාසිකාගාරය අසලම සිටින විනය පාලක හෝ වෙනත් වගකිවයුතු නිලධාරීන් තමන්ට අභූත චෝදනා එල්ල නොකරන බවත්,නේවාසිකාගාරයට මීටර් 100 ක් පමණ දුරින් සිටින උපකුලපතිවරයාගේ හිතවතෙකු පමණක් භික්ෂූන් සමග අමනාපයෙන් පසුවන නිසා අභූත චෝදනා එල්ල කරමින් සිටින බවත් උන්වහන්සේ කියා සිටියේය", "URL": "https://sinhala.adaderana.lk/news.php?nid=11754", "Category": null, "Parent URL": null}