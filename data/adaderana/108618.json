{"Source": "Adaderana", "Timestamp": "April 24, 2019 04:43 pm", "Headline": "පාර්ලිමේන්තුවේ පළමු කාර්ය විය යුත්තේ ආරක්ෂක ලේකම් ඉවත් කිරීමයි", "News Content": "රට තුළ උද්ගත වී ඇති තත්ත්වය හමුවේ පාර්ලිමේන්තුව රැස්වූ පළමු අවස්ථාවේදී කළ යුතුව තිබූ පළමු කාර්යය වූයේ ආරක්ෂක ලේකම්වරයා ඉවත් කිරීම බව පූජ්‍ය ආචාර්ය ඕමල්පේ සෝභිත හිමියන් පවසයි. අද(24) මාධ්‍ය හමුවක් පවත්වමින් උන්වහන්සේ මේ බව සඳහන් කළේය. මේ රටේ නීතිය පවත්වා ගෙන යෑම සම්බන්ධයෙන් වගකීම ආරක්ෂාව හා බැඳී ඇති බව ද සඳහන් කළ උන්වහන්සේ, ආරක්ෂක අංශයේ ලේකම්වරයා යනු ආරක්ෂාව නීතිය හා බැඳී විශාල වගකීසක් සහිත පුද්ගලයෙක් බව ද පැවසීය. මේ රටේ ප්‍රධානතම නිලයක් වන ආරක්ෂක ලේකම්වරයා යන පුද්ගලයාගේ කථාව තුළින් ශ්‍රි ලංකාවේ ආරක්ෂාවේ ඇති නග්නභාවය ඉස්මතු වු බව ද සෝභිත හිමියන් සඳහන් කළේය. එනිසා පාර්ලිමේන්තුව ඊයේ(23) රැස් වු විට කළ යුතුව තිබු පළමු කාරණය වන්නේ අදූරදර්ශී කිසිදු වගකීමක් නැති මේ නිලධාරියා ඉවත් කර, එයට සුදුසු නිලධාරියෙක් පත් කිරීම බව ද උන්වහන්සේ පැවසීය. මේ විෂය දන්නා වගකීමක් සහිත පුද්ගලයෙක් මෙයට පත් කළ යුතු බවත්, එය පාර්ලිමේන්තුවේ පළමු පියවර විය යුතු බවත්, එ් ගැන කිසිවෙකු කථා නොකිරීම ගැන තමා කණගාටුවට පත් වන බව ද උන්වහන්සේ කියා සිටියේය.", "URL": "https://sinhala.adaderana.lk/news.php?nid=108618", "Category": null, "Parent URL": null}