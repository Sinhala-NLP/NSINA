{"Source": "Adaderana", "Timestamp": "January 27, 2019 06:52 pm", "Headline": "  මත්ද්‍රව්‍ය නිවාරණයේදී දක්ෂතා දැක්වූ නිලධාරින්ට සම්මාන පිරිනැමීම හෙට ජනපති ප්‍රධානත්වයෙන්", "News Content": "මත්ද්‍රව්‍ය නිවාරණ වැඩපිළිවෙලේදී විශිෂ්ට දක්ෂතා දැක්වූ නිලධාරින් ඇගයීමට ලක්කෙරෙන “ජනපති ප්‍රශංසා” සම්මාන උළෙල හෙට(28) පැවැත්වෙයි. ජනාධිපති මාධ්‍ය අංශය සඳහන් කළේ ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් කොළඹ සුගතදාස ගෘහස්ථ ක්‍රීඩාංගණයේ දී එම සම්මාන උළෙල පැවැත්වීමට නියමිත බවයි. 2015 වසරේ ජනවාරි මස 14 වැනිදා සිට 2019 වසරේ ජනවාරි මස 14 වැනිදා දක්වා වු කාල පරිච්ඡේදය තුළ විෂ මත්ද්‍රව්‍ය වැටලීම් හා විෂ මත්ද්‍රව්‍ය ජාවාරම්වල යෙදුණු සංවිධානාත්මක අපරාධ මර්දනය කිරීම සඳහා සක්‍රීයව දායක වූ විශේෂ කාර්යය බලකායේ නිලධාරින් ඇතුළු පොලිස් නිලධාරීන් 1034 දෙනෙකු වෙත මෙහිදි ජනාධිපතිවරයා අතින් සම්මාන පිරිනැමීමට නියමිතයි. කාණ්ඩ තුනක් යටතේ ඇගයීම් සම්මාන පිරිනැමෙන අතර ජනාධිපති පොලිස් වීරතා පදක්කම් 15 ක්ද පොලිස් දක්ෂතා පදක්කම් 59ක් ද පිරිනැමීමට සැලසුම් කර තිබේ. මතින් නිදහස් රටක් උදෙසා ක්‍රියාත්මක මත්ද්‍රව්‍ය නිවාරණ ජාතික වැඩසටහන යටතේ ක්‍රියාත්මක මත්ද්‍රව්‍ය නිවාරණ සතියට සමගාමීව මත්ද්‍රව්‍ය නිවාරණ ජනාධිපති කාර්යය සාධන බලකායේ මෙහෙයවීමෙන් මෙම සම්මාන උළෙල සංවිධානය කර ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=103174", "Category": null, "Parent URL": null}