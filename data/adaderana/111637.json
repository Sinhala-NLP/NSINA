{"Source": "Adaderana", "Timestamp": "June 9, 2019 07:00 pm", "Headline": "වඩු මඩු තහනමට එරෙහිව මොරටුවේ සත්‍යග්‍රහයක්", "News Content": "වඩු මඩු වසා දැමීමට ජනාධිපතිවරයා විසින් තීරණය කර ඇති බව පවසමින් මොරටුව වඩු කාර්මිකයින්, මොරටුව මහ නගර සභාවේ නගරාධිපතිවරයා, නාගරික මන්ත්‍රීවරුන් සහ ආගමික නායකයින් එක්ව ආරම්භ කළ සත්‍යග්‍රහය මේ වන විටත් පැවැත්වෙයි. කෙසේ නමුත් පරිසර රාජ්‍ය අමාත්‍ය අජිත් මාන්නප්පෙරුම මහතා පවසන්නේ සාම්ප්‍රදායික වඩු මඩු පවත්වාගෙන යාමට තහනමක් නොමැති අතර අලුතින් වඩුමඩු ලියාපදිංචිය පමණක් තහනම් කර ඇති බවයි. වඩු මඩු වසා දැමීමට ජනාධිපතිවරයා තීරණය කර ඇති බව පවසමින් මොරටුව වඩු කාර්මිකයින්, මොරටුව මහ නගර සභාවේ නගරාධිපතිවරයා, නාගරික මන්ත්‍රීවරුන් සහ ආගමික නායකයින් එක්ව ඊයේ (08) පස්වරුවේ එම නගර සභාව ඉදිරිපිට සත්‍යග්‍රහයක් ආරම්භ කළේය. එවන් පසුබිමක මහවැලි සංවර්ධන සහ පරිසර අමාත්‍යංශය නිවේදනයක් නිකුත් කරමින් සදහන් කළේ සාම්ප්‍රදායික වඩු මඩු පවත්වාගෙන යාමට තහනමක් පැනවීම සිදු නොවන අතර ජංගම ලී මෝල පමණක් 2022 දෙසැම්බර් 31 වන දිනෙන් පසු තහනම් වන බවයි. නමුත් එම නිවේදනය නිකුත් කිරීමෙන් තම ගැටලුවට විසදුමක් නොලැබෙන බව පවසමින් විරෝධතාකරුවන් අඛණ්ඩව අද (09) දිනයේත් සත්‍යග්‍රහයේ නිරතවුණි. මේ අතර අද පස්වරුවේ මොරටුව පොලිසීයේ නිලධාරීන් පැමිණ ඔවුන් ලබාගෙන තිබු අධිකරණ නියෝගයක් නගරාධිපතිවරයා වෙත ලබා දුන් අතර මාර්ගය අවහිර වන ලෙස විරෝධතා නොපවත්වන ලෙසත් නගරාධිපතිවරයාට හෙට දිනයේදී මොරටුව මහේස්ත්‍රාත් අධිකරණයේ පෙනී සිටින ලෙසත් එහි සඳහන්ව තිබුණි. පසුව එම ස්ථානට පැමිණි ශ්‍රී ලංකා නිදහස් පක්ෂ කොළඹ දිස්ත්‍රික් සංවිධායක සුජිත් පුෂ්පකුමාර මහතා සඳහන් කළේ තමන් මහවැලි සංවර්ධන හා පරිසර අමාත්‍යංශයේ ලේකම්වරයා සමඟ සාකච්ඡා කළ අතර මොරටුව සාම්ප්‍රදායික වඩු මඩු පවත්වාගෙන යාමට ගැටලුවක් නොවන අයුරින් එය සංශෝධනය කිරීමට පියවර ගන්නා බවයි. නමුත් සත්‍යග්‍රහයේ නිරත පිරිස සඳහන් කළේ එම පොරොන්දුව ලිඛිතව ලබාදෙනතුරු තමන් සත්‍යග්‍රහය අත් නොහරින බවයි.", "URL": "https://sinhala.adaderana.lk/news.php?nid=111637", "Category": null, "Parent URL": null}