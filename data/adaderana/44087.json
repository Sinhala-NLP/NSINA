{"Source": "Adaderana", "Timestamp": "June 19, 2014 06:17 pm", "Headline": "අත්අඩංගුවට ගත් අය බොදුබලයේ දැයි තාම දන්නේ නෑ", "News Content": "අලුත්ගම-බේරුවල ඇතිවූ ගැටුම්කාරී තත්ත්වයට අදාළව සැකපිට පුද්ගලයින් 55 දෙනෙකු අත්අඩංගුවට ගෙන ඇති බව පොලිස්පති එන්.කේ ඉලංගකෝන් මහතා පවසයි. මේවන විට පුද්ගලයින් 35 දෙනෙකු අධිකරණ නියෝග මත රක්ෂිත බන්ධනාගාර ගත කර ඇති බවද පොලිස්පතිවරයා කියා සිටියේ අද (19) කොළඹ, ප්‍රවෘත්ති දෙපාර්තමේන්තුවේ පැවති මාධ්‍ය හමුවකදීය. එම සිදුවීමට අදාළව අත්අඩංගුවට ගනු ලැබූ උදවිය බොදුබල සේනා සංවිධානයේ සාමාජිකයින්දැයි මාධ්‍යවේදීන් විසින් අසන ලද ප්‍රශ්නයකට පිළිතුරු දෙමින් පොලිස්පතිවරයා කියා සිටියේ කුමන සංවිධානයක අයදැයි ප්‍රශ්න කිරීම් නොකළ බවයි. එහෙත් අත්අඩංගුවට ගත් උදවියගෙන් 7 දෙනෙකු මුස්ලිම් ජාතිකයින් බවත්, සෙසු සියලුම උදවිය සිංහල ජාතිකයින් බවත් හෙතෙම කියා සිටියේය. බොදුබල සේනා සංවිධානය විසින් මෙම සිදුවීමට අදාළව දිගින් දිගටම කුපිත කරවීම් සිදුකර තිබියදී එහි ප්‍රධානීන් අත්අඩංගුවට නොගත්තේ මන්දැයි මෙහිදී පොලිස්පතිවරයාගෙන් විමසා තිබේ. එහෙත් කුපිත කරවීමේ ප්‍රකාශවලට අදාළව ක්‍රියාත්මකවීමට පොලීසියට ප්‍රතිපාදන නොමැති බවත්, පරීක්ෂණ කළ හැක්කේ සිදුවීමට අදාළව පමණක් බවත් ඉලංගකෝන් මහතා මෙහිදී අවධාරණය කළේය. ඒ අනුව මෙම සිද්ධියට අදාළව මේවන විට අපරාධ පරීක්ෂණ දෙපාර්තමේන්තුව විසින් පූර්ණ පරීක්ෂණයක් සිදුකරන බවත්, එම පරීක්ෂණයට අනුව කුමන සංවිධානයක කුමන තරාතිරමක අයෙකු වුවද වරදක් කර ඇත්නම් නීතියට අනුව කටයුතු කරන බවත් පොලිස්පතිවරයා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=44087", "Category": null, "Parent URL": null}