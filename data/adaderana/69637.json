{"Source": "Adaderana", "Timestamp": "February 14, 2017 09:05 pm", "Headline": "සිල්රෙදි  නඩුවේ චෝදනා ලැබූවන්ගෙන් සාක්ෂි විමසයි", "News Content": "පසුගිය ජනාධිපතිවරණ සමයේ සිල්රෙදි බෙදාදීමේ සිද්ධියක් සම්බන්ධයෙන් චෝදනා එල්ල වී සිටින හිටපු ජනාධිපති ලේකම් ලලිත් වීරතුංග මහතාට සහ විදුලි සංදේශ නියාමන කොමිෂන් සභාවේ හිටපු අධ්‍යක්ෂ ජනරාල් අනුෂ පැල්පිට යන මහත්වරුන් සම්බන්ධයෙන් විත්තියේ සාක්ෂි විමසීම අද (14)ආරම්භ කෙරුණි.විදුලි සංදේශ නියාමන කොමිෂන් සභාවට අයත් රුපියල් මිලියන 600ක් වැය කරමින් සිල්රෙදි බෙදාදීමේ සිද්ධියක් සම්බන්ධයෙන් නීතිපතිවරයා විසින් කොළඹ මහාධිකරණය හමුවේ අදාළ නඩුව පවරා තිබේ.ඒ අනුව කොළඹ මහාධිකරණ විනිසුරු ගිහාන් කුලතුංග මහතා ඉදිරියේ සාක්ෂි විමසීම ආරම්භ කළ බව අද දෙරණ අධිකරණ වාර්තාකරු සඳහන් කළේය.සිද්ධියේ පළමු විත්තිකරු වන අනූෂ පැල්පිට මහතා ප්‍රකාශයක් ලබාදෙමින් සදහන් කළේ 2014 වසරේ ඔක්තෝබර් මාසයේ හිටපු ජනාධිපති ලේකම් ලලිත් වීරතුංග මහතා සිදුකළ ලිඛිත ඉල්ලීමකට අනුව මීටර් පහ බැගින් සිල් රෙදි කට්ටල හත් ලක්ෂ 73,000ක් මිලදී ගැනීමට රුපියල් මිලියන 600ක මුදලක් වෙන් කළ බවය.ඒ අනුව එම මුදල ජනාධිපති ලේකම් කාර්යාලය වෙත ලබාදුන් බව ද ඔහු සදහන් කළේය.විදුලි සංදේශ නියාමන කොමිෂන් සභාවේ සියලු පාර්ශවවල එකගතාව අනුව එම මුදල් ලබාදුන් බව සඳහන් කළ අනූෂ පැල්පිට මහතා අදාළ චෝදනාව සම්බන්ධයෙන් තමන් නිවැරදිකරු බව ද ප්‍රකාශ කර තිබේ.", "URL": "https://sinhala.adaderana.lk/news.php?nid=69637", "Category": null, "Parent URL": null}