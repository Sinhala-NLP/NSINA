{"Source": "Adaderana", "Timestamp": "December 10, 2010 09:22 am", "Headline": "විසර්ජන පනත තෙවනවර කියවීමේ ඡන්ද විමසීම අදයි", "News Content": "2011 වසර සඳහා රජය විසින් ඉදිරිපත් කළ විසර්ජන පනත් කෙටුම්පත තුන්වන වර කියැවීමේ අවසන් ඡන්ද විමසීම අද(10) සිදුකෙරෙයි. ඡන්ද විමසීම අද පස්වරු 6 ට පමණ සිදුකිරීමට නියමිත බව සඳහන්ය. නොවැම්බර් 22 වැනිදා ජනාධිපතිවරයා විසින් අයවැය පාර්ලිමේන්තුවට ඉදිරිපත් කරනු ලැබීය. අයවැය දෙවන වර කියවීමේ ඡන්ද විමසීම නොවැම්බර් 29 වැනි දින පැවති අතර එය වැඩි ඡන්දයෙන් සම්මත විය. ඒ අනුව අයවැයට පක්ෂව ඡන්ද 150ක් ලැබුණු අතර විපක්ෂව ලැබුණේ ඡන්ද 46ක් පමණි. එක්සත් ජාතික පක්ෂය සහ ප්‍රජාතන්ත්‍රවාදී ජාතික සන්ධානය අයවැයට විපක්ෂව ඡන්දය භාවිතා කරනු ලැබීය. ඡන්ද විමසන අවස්ථාවේ දී දෙමළ ජාතික සන්ධානයේ මන්ත්‍රීවරුන් ඡන්දය භාවිතා කිරීමෙන් වැළකී සිටියහ. නොවැම්බර් 30 වැනි දින සිට අද දක්වා අයවැය කාරක සභා අවස්ථා විවාදය පැවැත්වෙන අතර අද දිනය තුළ මුදල් හා ක්‍රම සම්පාදන, යහපාලනය හා යටිතල පහසුකම්, මානව සම්පත් ආදී අමාත්‍යාංශ කිහිපයක වැය ශීර්ෂයන් විවාදයට ගැනීමට නියමිතය.", "URL": "https://sinhala.adaderana.lk/news.php?nid=12744", "Category": null, "Parent URL": null}