{"Source": "Adaderana", "Timestamp": "August 26, 2018 02:33 pm", "Headline": "දිවි පිදූ විරෝධාර සෙබළුන් සිහිපත් කරන්න රටවල් 18ක් එකතුවෙයි ", "News Content": "පළමු ලෝක යුද්ධය වෙනුවෙන් දිවි පිදූ විරෝධාර සෙබළුන් සිහිපත් කරමින් පැවති සැමරුමක් ප්‍රංශයේ වර්ඩන් නගරයේදී පැවැත් විය. රටවල් 18ක පුද්ගලයින් එම අවස්ථාව සඳහා සහභාගී වී සිටි බව විදෙස් වාර්තා සඳහන් කළේය. 1916 කාලවකවානුවේ නැගෙනහිර ප්‍රංශයේ පැවති දරුණු යුද ගැටුම් සිහිපත් කරමින් ලොව නන් දෙසින් පැමිණි දහස් සංඛ්‍යාත පිරිසක් වර්ඩන් නගරයට ඒකරාශී වී සිටියාය. ප්‍රංශ ඉතිහාසයේ දරුණුතම යුද්ධයක් ලෙස සැළකෙන එහිදී මියගිය සංඛ්‍යාව හත් ලක්ෂයකට අධිකයි. ඉතිහාසය පිළිබඳව රුචිකත්වයක් සහ ඇල්මක් දක්වන මෙම පුද්ගලයින් යුධ භටයින් ලෙස සැරසී මෙම අවස්ථාවට එක්වීම විශේෂත්වයක් විය. 1918 වර්ෂයේ පළමු ලෝක යුද්ධයේදී එළඹි සටන් විරාමයේ 100 වන සැමරුම එළඹෙන නොවැම්බර් 11 වැනිදා සැමරීමට නියමිතයි. එහිදී යුද්ධය වෙනුවෙන් දිවි පිදූ විරෝධාර සෙබළුන්ට හිමිවන්නේ සුවිශේෂී ස්ථානයක් වන අතර ඔවුන් සිහිපත් කරමින් සෑම වසරකම මේ ආකාරයේ සැමරුම් සංවිධානය කරති. පළමු ලෝක යුද්ධයේ සොල්දාදුවන්ගේ දෛනික ජීවිතය නැවතත් ආවර්ජනය කළ මෙම පිරිස් හමුදා කඳවුරක සිට යුද ස්මාරකයක් දක්වා වර්ඩන් නගරයේ වීථි ඔස්සේ පාගමනින් ගමන් කළේය. ජර්මනිය, එක්සත් රාජධානිය, ඉතාලිය, පෝලන්තය සහ ඔස්ට්‍රේලියාව ඇතුළුව රටවල් 18ක පුද්ගලයින් මෙම අවස්ථාවට සහභාගී වුණා. එමෙන්ම සියලුම වයස් පරාසවල මෙන්ම හමුදාවේ විවිධ නිලතල හොබවන පුද්ගලයින් මීට අයත් වේ. 1916 වර්ෂයේ පෙබරවාරි 21 වැනිදා සිට දෙසැම්බර් 18 වනදා දක්වා කාලය තුළ ප්‍රංශ සහ ජර්මානු හමුදා අතර පැවති වර්ඩන් සටන පළමු ලෝක යුද්ධයේ දැවැන්තම සහ දීර්ඝතම සටනක් බව විදෙස් වාර්තා වල සඳහන් විය.", "URL": "https://sinhala.adaderana.lk/news.php?nid=95053", "Category": null, "Parent URL": null}