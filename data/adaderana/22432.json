{"Source": "Adaderana", "Timestamp": "February 27, 2012 02:43 pm", "Headline": " උගත් පාඩම් ක්‍රියාවට නැංවීමේ සැලසුම ප්‍රකාශයට පත්කරනවා", "News Content": "(අද දෙරණට විශේෂයි) උගත් පාඩම් හා ප්‍රතිසන්ධානය සඳහා වන ජනාධිපති කොමිෂන් සභා වාර්තාවේ නිර්දේශ තවදුරටත් ක්‍රියාත්මක කිරීම සඳහා ඉලක්කගත ඉදිරි සැලසුම මානව හිමිකම් කවුන්සිලය හමුවේ තැබීමට කටයුතු කරන බව අමාත්‍ය මහින්ද සමරසිංහ මහතා පවසයි. එක්සත් ජාතීන්ගේ මානව හිමිකම් කවුන්සිලයේ 19 වන සැසිවාරයට සහභාගීවීම සඳහා ජිනීවා නුවරට ගොස් සිටින අමාත්‍යවරයා සමුළුවේ කටයුතු ආරම්භවීමට මොහොතකට පෙර මේ බව අද දෙරණට කියා සිටියේය. අමෙරිකාව ප්‍රමුඛ රටවල් කිහිපයක් විසින් උගත් පාඩම් හා ප්‍රතිසන්ධානය සඳහා වන ජනාධිපති කොමිෂන් සභාවේ නිර්දේශ ක්‍රියාත්මක කළ යුතු බවට අද සමුළුවට යෝජනාවක් ඉදිරිපත් කිරීමට සැලසුම් කර ඇති බවද ඔහු සිහිපත් කළේය. එහෙත් තමන් විසින් ශ්‍රී ලංකා රජය වෙනුවෙන් එකී නිර්දේශ ක්‍රියාත්මක කිරීම සඳහා වන ඉලක්ක ගත සැලසුම ඉදිරිපත් කිරීම නිසා අමෙරිකාව ප්‍රමුඛ රටවල් විසින් ගෙන ඒමට නියමිත යෝජනාව අනවශ්‍ය දෙයක් වනු ඇති බව අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22432", "Category": null, "Parent URL": null}