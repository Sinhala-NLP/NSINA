{"Source": "Adaderana", "Timestamp": "March 31, 2015 07:14 pm", "Headline": "උප්පැන්න සහතිකේ ඇමතිකම් නෑ -එදා එළියට ආවනම් සුදු වෑන් එකක යන්න වෙනවා", "News Content": "හිටපු මහජන කටයුතු හා මහජන සබඳතා අමාත්‍ය,පාර්ලිමේන්තු මන්ත්‍රී අචාර්ය මර්වින් සිල්වා මහතා කලකට පසු විවෘතව මාධ්‍යයට අදහස් දක්වමින් අද දෙරණ සමග විශේෂ සම්මුඛ සාකච්ඡාවකට එක්විය.එකී සම්පූර්ණ සාකච්ඡාව පහත පරිදිය.*පසුගිය රජයේ මහජන සබඳතා හා මහජන කටයුතු අමාත්‍යවරයා ලෙස කටයුතු කළ සමයේ ඔබ බොහෝ විට ජනමාධ්‍ය තුළ පුවත් මවන්නෙකු බවට පත්ව සිටියා. මේ දිනවල වැඩි කතා බහක් නෑ. එහෙව් නිහඬතාවයක් ඇයි?එහෙම විශේෂ කාරණයක් නම් නෑ.කතා කරන්න විශේෂ අවස්ථාවක් ලැබුණම කතා කරනවා.ඉතිහාසයේ වුණත් කතා කරපු අවස්ථාත් තියෙනවා.නිහඬව හිටපු අවස්ථාත් තියෙනවා.යුද පෙරමුණට ගියත් අඩියක් දෙකක් පස්ස‍ට ගන්න වෙන අවස්ථා තියෙනවා. පස්සට ගන්නේ ජයග්‍රහණය වෙනුවෙන්.පරාජය වෙනුවෙන් නෙවෙයි.ඒකයි නිශ්ශබ්ද.*ඔබ ශ්‍රීලනිපයේ ජ්‍යේෂඨයෙක්.මේ දිනවල පක්ෂයේ පිරිසක් ආණ්ඩුව නියෝජනය කරන අතරේ තවත් පිරිසක් විපක්ෂය නියෝජනය කරනවා.ඔබ නියෝජනය කරන්නේ කුමන පාර්ශවයද?මං නියෝජනය කරන්නේ මෛත්‍රීපාල සිරිසේන මහතාගේ නායකත්වයෙන් යුතු ශ්‍රී ලංකා නිදහස් පක්ෂය. ඒ ආණ්ඩුවේ හිටියත් විපක්ෂයේ හිටියත් ශ්‍රී ලංකා නිදහස් පක්ෂය.*සමහරු මේ ආ‍ණ්ඩුව ජාතික ආණ්ඩුවක් කියනවා. තවත් සමහරු එහෙම නෑ කියනවා.ප්‍රධාන පක්ෂ දෙක එකතුවීම ඔබ දකින්නේ මොන විදිහටද?ලංකාවේ තියෙන්නේ ප්‍රධාන පක්ෂ දෙකයි. එකක් ඩී.එස් සේනානායක මහතාගේ මූලිකත්වයෙන් ඇරඹි එක්සත් ජාතික පක්ෂය.අනෙක 56 දි මහා විප්ලවයක් කරලා අපි වගේ ගොඩයින්ටත් පාර්ලිමේන්තුවට එන්න පාර කපපු එස්.ඩබ්.ආර්.ඩී බණ්ඩාරනායක ශ්‍රීමතාණන් විසින් පිහිටුවන ලද ශ්‍රී ලංකා නිදහස් පක්ෂය. මේ දෙක එකතුවීම හොඳයි.එදා රුසියාවයි අමෙරිකාවයි විරසකව උන්නා.ඒ බලවතුන් එකතු වුණා කියන්නේ ලෝකයට සෙතක්.ඉන්දියාවයි චීනයයි කියන්නේ ආසියාවේ මහබලවතුන්.මේ අය එකුවීම රට වැසියාට,ලෝකයට මුළු ආසියාවටම සෙතක්. ඒ නිසා ඒ වගේම රටේ ප්‍රධාන පක්ෂ දෙක එකතුවිය යුතුමයි කියන මතයේ තමයි මම ඉන්නේ.*කලක රාජපක්ෂ පවුල සමග සමීප සබඳතා පැවැත්වූ ඔබ පසුව රාජපක්ෂ විරෝධියෙක් වෙන්නේ කොහොමද?මං රාජපක්ෂ පවුල දැනගන්නේ මගේ දෙමව්පියන්ගෙන්.අපි ගමේ මිනිස්සු.අපි දෙගොල්ලම ගොඩේ මිනිස්සු.මුල අමතක කරන්න එපා කියලා කියමනක් තියෙනවා. අපි වතුර බීවෙ පොල්කට්ටෙ නම් තැනකට ආවම ඒ පොල්කට්ට කෞතුක වස්තුවක් හැටියට ගෙදර තියන්න ඕන. මට පහුගිය කාලයේ විවිධ අතවර වලට ලක්වුණා.ඒක මාධ්‍යවේදීන් හැටියට ඔය ගොල්ල හොඳට දන්නවා.කැලණිය සම්පූර්ණයෙන්ම විනාශ කළේ බැසිල් රාජපක්ෂ.ගම්පහත් විනාශ කළා.ගෝඨාභය රාජපක්ෂ මැතිතුමා මගේ උදව්කාරයින් තුන් දෙනෙක් සුදු වෑන් වලින් උස්සන් ගියා.එයා ඒක මෙහෙයපු ගෝඩ් ෆාදර්. ඒ අයට මර්වින් එක්ක තියෙන ආශ්‍රය නැවැත්තුවෙ නැත්නම් මරනවා කියලා තර්ජනය කරලා තිබුණා.මං ඒ වැරදි පෙන්නුවා. සමහරු බයේ නිහඬව හිටියා. මං බෙලිඅත්තෙ හින්දා බය නෑ.අපේ ඥාති පරම්පරාව තමයි රාජපක්ෂවරුන් උස්සලා තිබ්බෙ.තවත් උදව් කරපු අය හිටියා.ඒත් බෙලිඅත්තෙන් හිටියෙ අපි.එහෙම හිටපු මගේ පුතා හිරේ දැම්මා.මට බලය නැති කළා.කැලණියේ අර්බුද හැදුවා.වැඩකරන්න බැරි ඇමතිකමක් දුන්නා. හොඳ ඇමතිකම් ලැබුණු කාලේ මං වැඩකරලා පෙන්නුවා.ඒ අතින් චන්ද්‍රිකා මැතිනියට පිං දෙන්න ඕන.එතුමිය මගෙන් වැඩගත්තා.මං වැඩකරලා පෙන්නුවා.මං වෛර සිතින් කිසි දෙයක් කරලා නෑ.සත්‍යය පිළිබඳ අපරාධ පරීක්ෂණ දෙපාර්තමේන්තුවට පැමිණිල්ලක් දැම්මා.එච්චරයි.*ඔබේ පැමිණිල්ල‍ට අදාළව නිසි පරීක්ෂණයක් සිදුවෙයි කියලා විශ්වාසයක් තියෙනවද?ඔව්.එතුමන්ලා ඒක කරගෙන යනවා.යහපාලනය තුළ මෛත්‍රීපාල සිරිසේන ජනාධිපතිතුමාගේ සහ අගමැති රනිල් වික්‍රමසිංහ මහතාගේ සුසංයෝගය තුළ කිසි අම්බලම් නෑ.පොලීසිය දක්ෂයි.පොලිස්පතිතුමා ඉතාම දක්ෂයි.එදා කරන්න ගිය කුමන්ත්‍රණය නතරවුණේ එතුමා හින්දයි.*ඔබතුමා චන්ද්‍රිකා මැතිනිය බලයේ සිටින කාලයේ නූතන විහාරමහාදේවි කියලා හැඳින්නුවා.මහින්ද රාජපක්ෂ මහතා පැමිණි යුගයේ දියසෙන් කුමරු කියලා හැඳින්නුවා. ඒ උදවියට බලය තියෙන කාලයේ ළඟින් ඉඳලා නැති කාලයේ විවේචනය කරනවා කීවොත්?පහුගිය කාලයේ ඔබ හිටියේ ලංකාවේද? මේ කැමරාව හසුරුවන කෙනාගෙන් ඇහුවොත් කියයි මං ඒ අය විවේචනය කළේ ඒ අයට බලය තියෙන කාලයේ තමයි.මට වැරදි කරන අයගෙ රෙදි ගලවනව කියලා මං කීවේ ඒ අය බලයේ ඉඳිද්දීමයි. මං එහෙම කීවේ බැසිල් රාජපක්ෂටයි.මං රාජපක්ෂලා විවේචනය කළේ බලයේ සිටියදීමයි.කැලණියේ ජනතාවට මෛත්‍රීපාල සිරිසේන මහතාගේ ජයග්‍රහණය තහවුරු කරමු කියලා කීවෙත් රාජපක්ෂලා බලයේ සිටියදී තමයි.එතැනින් මං හැමදාමත් සැලකුවේ මහින්ද රාජපක්ෂ ජනාධිපතිතුමාට විතරයි.කුඩා කාලයේ සිටම මං එතුමාට සැලකුවා. ඒත් මාහට වෙන අසාධාරණය දැක දැක එතුමා ඇස් දෙකයි,කන් දෙකයි කටයි වහගෙන හිටියා. මට දුක ඒකයි.*ඔබ මහින්ද රාජපක්ෂ මහතාට සමීපව සිටි යුගයේ එතුමා ඔබව යම් යම් අවස්ථාවන්හිදී ගලවා ගත් බව පක්ෂයේ ජ්‍යෙෂ්ඨයින් කියනවා. ඒ කතාව ඇත්තක් නේද?ජ්‍යේෂ්ඨයින් දරන මතය කියන්නෙ මොකක්ද? මමත් ජ්‍යේෂ්ඨයෙක්නෙ. මං බෙලි අත්තෙ ඉන්න කාලෙ ඉඳන් දන්නේ ශ්‍රී ලංකා නිදහස් පක්ෂය විතරයි.මං අල්ලස් අරන්,ස්ත්‍රී දූෂණ කරලා,මංකොල්ල කාලා තියෙනවද? එහෙම දෙයක් මං අතින් වුණේ නෑ.දේශපාලන වශයෙන් මං රට වෙනුවෙන් යමක් කළා.ඔය ගොල්ල අර චෝදනා කරන්නේ මං සමෘද්ධි නිලධාරියෙක් ගස් බැන්ද එකනේ. බුදුන් වහන්සේ ජීවමානව වැඩවසන කාලයේ සුන්දරී කියන කාන්තාවගේ මළ සිරුර ජේතවනාරමායේ මල් ආසනයක් යට හංගලා සංඝරත්නයට පාරේ බැහැල යන්න බැරි තත්ත්වයක් ඇති වුණා. නමුත් දින 7ක් යන්න කලින් සත්‍යය අවබෝධ වුණා.කොසොල් රජ්ජුරුවො දින 3ට පස්සෙ තමයි මේ ගැන සෙව්වෙ. එදා ඒ අයට දඬුවම් දුන්නේ කොහොමද? බෞද්ධයෙක් හැටියට ඒ දඬුවම් අනුමත කරනවා නෙවෙයි. නමුත් බුදුන් වහන්සේ ජීවමානව හිටිය කාලයේත් ඒ දඬුවම් දුන්නා.එපයි කීවේ නෑ.වැරදිකරුවන්ට දඬුවම් දිය යුතුයි. පිටරට විදුලි පුටුව තියෙනවා.තව තැන්වල වැලිගොඩවල් වල හිටුවලා ඔළුවට වෙඩි තියනවා.අපේ රටේ තමයි ප්‍රජාතන්ත්‍රවාදී විදිහට නඩු අහන්නේ.ඒත් ගෝඨාභය රාජපක්ෂ ආරක්ෂක ලේකම් වෙලා ඉන්න කාලේ නඩු ඇහුවෙ නෑ. එක්කො සැකකරුවා ආයුධ පෙන්නන්න ගොස් ප්‍රතිප්‍රහාර තුළ මරණයට පත්වුණා.බේරීම සඳහා වතුරෙන් ගොඩවෙන්න ගියාම වෙඩිතියලා මැරුවා.පොතේ බුද්ධියට වැඩිය ප්‍රායෝගික බුද්ධිය තියෙන්න ඕන.මං ඉගෙන ගත්තේ සමාජ විශ්වවිද්‍යාලයෙන්.සමාජයත් එක්ක ගැටුණේ.පේව්මන්ට් එකේ,මැටි ගෙයි,වෙලේ ඉපැනැල්ලේ මාළු වාඩියේ ඉඳන් තමයි මං හැදුනේ.මහින්ද රාජපක්ෂ මහතා විසින් මං බේරාගත්තා යයි කියන එකම ප්‍රශ්නෙ ඩෙංගු මදුරු ප්‍රශ්නෙදි වෙච්චි ඔය සිද්ධිය. එක මරණයක් වුණාම මං කැලණිය සංවිධායකවරයා හැටියට ඒ අය කැඳවලා ඉල්ලීමක් කළා. පවුලක ළමයෙක් මැරුණම මේ අම්මලාට පටාචාරලා වෙන්න ඉඩතියන්න එපා කියලා මං කීවා.ඒ නිසා කරුණාකරලා ඔබ තමුන්නාන්සේලා මේවට අදාළ පිළියම් යොදන්න කියලා කීවා. දිගින් දිගටම කීවා.ඒ නිසා තමයි කැලණියේ කුඩා දරුවො මැරුණෙ නැත්තේ.ඒ නිසා මං යම්කිසි පෙරහුරුවක් කරන්න කල්පනා කළා.එහෙම ළමයි මැරුණානම් ඒ දෙමව්පියන් නිකරුණේ ඉන්නේ නෑ. ඒ නිසා නිලධාරීන්ට කරදර වෙයි කියලා මට දැනුණා. රථ වාහන පොලීසිය පාර මාරුවෙන එක ගැන ළමයින්ට උගන්නන්න පෙරහුරු තියනවා. මමත් සමෘද්ධි නිලධාරියා මාර්ගයෙන් එහෙම සංදර්ශනයක් කළා. මේකට මගේ විරුද්ධවාදීන් සමෘද්ධි නිලධාරියා ගස්බැන්දා යයි කියන්න ගත්තා. සමහර වෛරක්කාර මාධ්‍යයත් එකතුවුණා. මං ඒක කළේ පිරිසිදු චේතනාවෙන්.මගේ චේතනාව වුණේ ඩෙංගු උවදුරෙන් ළමයින් බේරාගැනීමයි. එහෙම නැතුව සමෘද්ධි නිලධාරියාට කරදර නොකිරීම නම් මට ප්‍රශ්නයක් නෑ. ක්‍රිස්තුස් වහන්සේ දෙවියනි ඔබ කොහිදැයි ඇසුවේ ඒ නිසයි.*පහුගිය ජනාධිපතිවරණයේදී ඔබ මෛත්‍රීපාල සිරිසේන මහතාට සහයදුන්නාද?ස්ථීර වශයෙන්ම ඔව්. ඒක කැලණියේ ජනතාවගෙන් අහන්න.හිටපු ජනාධිපතිනි චන්ද්‍රිකා මැතිණියත් පැමිණීමත් එක්ක ගම්පහ දිස්ත්‍රීක්කයෙන්ම ඡන්ද 4000 න් පමණ මහින්ද රාජපක්ෂ මහතා පැරදුනේ ඒකයි.*ඒත් ඔබ ඒ වකවානුවේ ප්‍රසිද්ධියේ ඒ ගැන කීවෙ නැත්තෙ ඇයි?කැලණියේදි කීවේ ප්‍රසිද්ධියේ තමයි. ඒක ප්‍රසිද්ධ රැස්වීම් වලට ගිහින් කියන්න හැකිවුණේ නෑ. ඒ වෙද්දි මගේ පුතා හිරබාරෙට ගත්තා.සුද්ද ගෙනත් දැම්මෙත් ගෝඨාභය රාජපක්ෂ මහත්තයලා.සුද්ද තමයි මගේ පුතාට ගැහුවෙ හැරිලා ඉඳිද්දී.වෛද්‍යවරුන්ගේ හාස්කමකට තමයි පුතාගෙ මූණ බේරාගත්තෙ.ගුටිකාපු මිනිහා හිරේ දාන්න කීවෙත් ගෝඨාභය රාජපක්ෂ මහතා තමයි. දැන් පොලීසියේ අය ඒ ගැන කියනවා. ඒ වෙලාවෙ මං එළියට බැස්සනම් මමත් යන්නෙ සුදු වෑන් එකක. එහෙනම් දෙරණට ඉන්ටවීව් කරන්න වෙන්නේ නෑ.*මේ දිනවල ශ්‍රීලනිපයේ පිරිසක්,මඑපෙ,ජානිපෙ,ප්‍රවාපෙ,පිවිතුරු හෙළ උරුමය,වැනි අය එකතුවී යළි මහින්ද රාජපක්ෂ මහතා බලයට ගෙන ‍ඒමට දරන උත්සාහය ගැන ඔබ මොකද හිතන්නේ?මං ඒ කාටවත් දොස් කියන්නේ නෑ.තමන්ට තවත් අවුරුදු දෙකක් තියෙද්දී ඡන්දෙ තිබ්බෙ එතුමාමයි.තියලා ජනතාවගෙන් ප්‍රතික්ෂේපවෙලා ගියෙත් එතුමාමයි.එතුමා ඕන කියන අයට එදා ඡන්දෙ තියන්න එපා කියලා එතුමාට යෝජනා කරන්න තිබුණා.එතුමා ප්‍රතික්ෂේප වුණාට පස්සේ රටේ ඉහළම තනතුරේ ඉඳලා රාජ්‍ය තාන්ත්‍රිකව දෙවෙනියා වෙන්නෙ මොකටද? ඒ රාගය,ද්වේෂ හා මෝහය නිසයි.මෙතුමා ඕන කියන පිරිසට එතුමාගෙන් තව තවත් දේවල් ඕන කරලා ඇති.මේක රාජපක්ෂ නාමය විනාශ කරන වැඩක්.රාජපක්ෂ නාමය විනාශ කරපු අය විදිහට මේ අයගේ නම ඉතිහාසයේ ලියැවේවි.ශ්‍රී ලංකා නිදහස් පක්ෂය දෙකඩ කරන්නට උත්සාහ ගත්තු අවස්ථා ඉතිහාසයේත් තිබුණා.සිරිමාවෝ මැතිනියගේ කාලයේ නිමල් සිරිපාල ද සිල්වා ෆයිල් කිහිල්ලේ ගහගෙන එහා මෙහා දුව පනිමින් පක්ෂය රැකගන්න විශාල මෙහෙවරක් කළා.එතුමා නැත්නම් අද ශ්‍රී ලංකා නිදහස් පක්ෂයක් නෑ.අද ඔය කෑ ගහන එහා මෙහා නඟින අය එදා හිටියද කියලත් මට නම් මතක නෑ.*මින් ඉදිරියට ඔබේ දේශපාලනය කුමක්වෙයිද?මම ජනාධිපති මෛත්‍රීපාල සිරිසේන මහතාගේ නායකත්වයෙන් යුතු ශ්‍රී ලනිපයෙන් ඡන්දයට ඉදිරිපත් වෙනවා. වෙන කොහෙන්වත් ඡන්දෙ ඉල්ලන්න මට ඕන නෑ. බුදු දහම තියෙද්දි නිගන්ඨයො වගෙ රෙදි නැතිව ඉන්න ඕන නෑනේ. මේ පාලනය කියන්නේ ශ්‍රීලනිපය හා එජාපය කියන රටේ විශාලතම පක්ෂ දෙක එකතුවෙලා තිබියදී, ජවිපෙ,ජාතික හෙළඋරුමය,මුස්ලිම් කොංග්‍රසය,ද්‍රවිඩ ජාතික සන්ධානය මේ හැමෝගෙම සහය ලැබුණු පාලනය.මෙහෙව් අවස්ථාවක් ඉතිහාසයේ කවදාවත් උදාවෙලා නෑ.මේ අවස්ථාව නොතකා හැරියහොත් ඒක ශ්‍රීලංකාවාසි ජනතාවට කරන විශාල අවැඩක්. විශාල අසෙතක්.හිරෝෂිමාවට බෝම්බ දැම්මා මෙන් වැඩක්.*ඇමතිධූරයක් අරගෙන මේ රජයට එකතුවෙන්න කියලා ඔබට ආරාධනා ලැබිල තියෙනවද?අනේ නෑ.මොකටද බොරු කියන්නේ.මට එහෙම රෝගයකුත් නෑ.මගේ උප්පැන්න සහතිකේ තියෙන්නේ ජාතියයි ආගමයි වගේ ටිකක් විතරයි.ඇමතිකම ගැන ඒකෙ නෑ.ඇමතිකම් ගත්තු අයට මං සුබ පතනවා.", "URL": "https://sinhala.adaderana.lk/news.php?nid=50351", "Category": null, "Parent URL": null}