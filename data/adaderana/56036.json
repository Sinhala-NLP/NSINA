{"Source": "Adaderana", "Timestamp": "December 30, 2015 01:38 pm", "Headline": "සීගිරි ලලනාවන් කැමරාවට තහනම්!", "News Content": "සීගිරි බිතුසිතුවම් ඡායාරූප ගැනීම අද සිට තාවකාලිකව තහනම් කිරීමට පියවර ගෙන ඇති බව මධ්‍යම සංස්කෘතික අරමුදල පවසයි.එහි අධ්‍යක්ෂ ජනරාල් මහාචාර්ය ප්‍රිශාන්ත ගුණවර්ධන මහතා සඳහන් කළේ පුරාවිද්‍යා දෙපාර්තමේන්තු ප්‍රධානීන් සමග ඊයේ පැවති විශේෂ සාකච්ඡාවකදී මෙම තීරණය ගත් බවයි.සීගිරි බිතුසිතුවම්වල ඡායාරූප ගැනීමේ දී එල්ල වන විදුලි ආලෝකය හේතුවෙන් බිතුසිතුවම්වලට හානී සිදුවන බවට නිරීක්ෂණය වී තිබු බව සඳහන්ය. විශේෂයෙන් බිතුසිතුවම් නැරඹීම සඳහා පැමිණෙන දෙස් විදෙස් සංචාරකයින් මේ දිනවල ශීඝ්‍රයෙන් ඉහළයාම හේතුවෙන් බිතුසිතුවම්වලට එල්ල වන එම බලපෑම තවදුරටත් වර්ධනය වී ඇති බව වාර්තා වෙයි. මේ මස පළමු වැනිදා සිට ඊයේ දිනය දක්වා පමණක් සීගිරි බිතුසිතුවම් නැරඹීම සඳහා සංචාරකයින් 95,000ක පමණ පිරිසක් පැමිණ ඇති බව අධ්‍යක්ෂ ජනරාල් මහාචාර්ය ප්‍රිශාන්ත ගුණවර්ධන මහතා කියා සිටියේය.මේ හේතුවෙන් පුරාවිද්‍යා දෙපාර්තමේන්තු ප්‍රධානීන් සමග පැවති සාකච්ඡාවේ දී බිතුසිතුවම්වල ඡායාරූප ගැනීම තාවකාලිකව තහනම් කිරීමට පියවර ගත් බව අධ්‍යක්ෂ ජනරාල්වරයා සඳහන් කළේය. මේ අතර සීගිරි බිතුසිතුවම් ලෙනට පිටතින් වු කොටසක පසුගියදා සිදුවු කඩාවැටීමට අදාළ ප්‍රතිසංස්කරණ කටයුතු මේ වන විට සිදුකරන බව ද අධ්‍යක්ෂ ජනරාල් මහාචාර්ය ප්‍රිශාන්ත ගුණවර්ධන මහතා පැවසීය.", "URL": "https://sinhala.adaderana.lk/news.php?nid=56036", "Category": null, "Parent URL": null}