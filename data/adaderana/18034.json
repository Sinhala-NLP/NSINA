{"Source": "Adaderana", "Timestamp": "August 13, 2011 10:27 am", "Headline": "විදුලිය සහ වතුර නැතිව පූන්තෝට්ටම් කඳවුරේ ජනතාව අමාරුවේ", "News Content": "වව්නියාව, පූන්තෝට්ටම් අවතැන් කඳවුරට විදුලිය සහ ජලපහසුකම් නොලැබී යාමෙන් එහි වැසියන් දුෂ්කරතාවට පත්ව තිබේ. වසර 19 ක පමණ කාලයක් අදාළ කඳවුරේ ජීවත් වන ජනතාව කි‍ලිනොච්චි සහ මුලතිවු ප්‍රදේශවල නැවත පදිංචි කරවීමට රජය තීරණය කර තිබුණි. එහෙත් අදාළ තීරණයට තමන් එකඟතාව පළ නොකිරීම ‍හේතුවෙන් ‍විදුලිය සහ ජල පහසුකම් ලබාදීම අත්හිටුවා ඇති බවට එම වැසියන් චෝදනා කරයි. කඳවුර තුළ සිටින මෙවර උසස් පෙළ විභාගයට පෙනී සිටින සිසුන්ට සහ ශිෂ්‍යත්ව විභාගයට මුහුණ දීමට අපේක්ෂාවෙන් සිටින සිසුන්ට මේ හේතුවෙන් දැඩි දුෂ්කරතාවට පත්වීමට සිදුව තිබේ. කෙසේවුවද අදාළ ජනතාව වව්නියාව, ඊස්වරකුලම් සහ කට්කුලම් ප්‍රදේශවල පදිංචි කරවීමට එක්සත් ජාතීන්ගේ ම‍හකොමසාරිස් කාර්යාලය සැලසුම් කර ඇති බව වාර්තා වේ.", "URL": "https://sinhala.adaderana.lk/news.php?nid=18034", "Category": null, "Parent URL": null}