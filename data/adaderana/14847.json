{"Source": "Adaderana", "Timestamp": "March 15, 2011 09:32 am", "Headline": "ශ්‍රී ලාංකික ගෘහ සේවිකාවගේ මරණය සිය දිවි නසාගැනීමක්", "News Content": "පසුගිය ජනවාරි මාසයේ සවුදි අරාබියේ අල් ජවු‍ෆ්හිදී ශ්‍රී ලාංකික ගෘහ සේවිකාවක් මරණයට පත්වීමේ සිද්ධිය සිය දිවි නසාගැනීමක් බව එරට පොලිසිය සඳහන් කර ඇති බව ආරාබි මාධ්‍ය වාර්තා කරයි. ඒ බව ශ්‍රී ලංකා තානාපති කාර්යාලය මගින් තහවුරු කර ඇති බව ද සඳහන්ය. නාත්තණ්ඩිය ප්‍රදේශයේ පදිංචිකාරියක වන 26 හැවිරිදි දිලිනි කුමාරි නැමැති මෙම කාන්තාව 2009 වසරේ අගෝස්තු 08 වන දින සවුදි අරාබියේ ගෘහ සේවිකාවක ලෙස සේවය කිරීම සඳහා පැමිණ තිබේ. ඇය අරාර් ප්‍රදේශයේ සවුදි පවුලක සේවය කර ඇති අතර 2011 ජනවාරි 12 වන දින ඇය මරණයට පත්වූ බව වාර්තා විය. මෙම ශ්‍රී ලාංකික කාන්තාව විසින් පිරිසිදු කිරීමේ කටයුතු සඳහා භාවිත කරන දියර වර්ගයක් පානය කර ඇති බව ඊයේ(14) නිකුත් වී ඇති ඇයගේ පශ්චාත් මරණ පරීක්ෂණ වාර්තාවෙන් හෙළි වී ඇති බව ආරාබි මාධ්‍ය වාර්තා සඳහන් කරයි. මරණයට පත් කාන්තාව කිසිදු ගැටලුකාරී තත්ත්වයකට මුහුණ නොදුන් බවත්, ඇය සතුටින් සේවයේ නියැලී සිටි බවත් ඇය සේවය කළ නිවසේ හිමිකරු සඳහන් කර තිබේ‍. එමෙන්ම ඇයට නියමිත වැටුප් නියමිත පරිදි ලබා දී ඇති බව ද පොලිසිය ප්‍රකාශ කර ඇති බව අරාබි මාධ්‍ය වාර්තා කරයි. ලබන සතියේ වනවිට ඇයගේ සිරුර නැවත මව්රටට එවීම සඳහා රියාද්හි ශ්‍රී ලංකා තානාපති කාර්යාලය අදාළ බලධාරීන් සමග අවශ්‍ය සැලසුම් යොදන බව ද සඳහන්ය.", "URL": "https://sinhala.adaderana.lk/news.php?nid=14847", "Category": null, "Parent URL": null}