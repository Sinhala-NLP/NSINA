{"Source": "Adaderana", "Timestamp": "July 15, 2011 10:08 am", "Headline": "ශ්‍රී ලංකා -වියට්නාම කෘෂිකාර්මික සම්බන්ධීකරණ කමිටුවක්", "News Content": "ඒකාබද්ධ කෘෂිකාර්මික සම්බන්ධීකරණ කමිටුවක් පිහිටුවීමට ශ්‍රී ලංකා සහ වියට්නාම් කෘෂිකර්ම අමාත්‍යවරුන් එකඟතාවකට පැමිණ තිබේ. සෑම වසර දෙකකටම වරක් අදාළ කමිටුව රැස්වීමට නියමිත අතර කෘෂිකාර්මික සංවර්ධනය සම්බන්ධයෙන් යෝජනා ඉදිරිපත් කිරීම, සැලසුම් කිරීම සහ ක්‍රියාත්මක කිරීම එම කමිටුවට පැවරෙයි. මේ දිනවල වියට්නාමයේ සංචාරයක නිරතව සිටින කෘෂිකර්ම අමාත්‍ය මහින්ද යාපා අබේවර්ධන සහ වියට්නාම කෘෂිකර්ම හා ග්‍රාමීය සංවර්ධන අමාත්‍ය කාවෝ ඩුක්ෆැට් යන මහත්වරුන් අතර පැවති සාකච්ඡාවක දී මෙම තීරණය ගෙන තිබේ. මෙහිදී ශ්‍රි ලංකාව සහ වියට්නාමය අතර කෘෂිකාර්මික, වෙළඳ, සංවර්ධන සහ සන්නිවේදන ක්ෂේත්‍ර මෙන්ම විද්‍යා හා තොරතුරු තාක්ෂණික ක්ෂේත්‍රවල දී සහයෝගයෙන් කටයුතු කිරීම පිළිබඳව ද අවධානය යොමුව ඇති බව වාර්තා‍ වේ. 2006 වසරේ දෙරට අතර එකඟතාවට පැමිණි ගිවිසුම් කීපයක් ක්‍රියාත්මක කිරීම පිළිබඳ යළි අවධානය යොමු වූ බව වියට්නාම වාර්තා පෙන්වාදෙයි.", "URL": "https://sinhala.adaderana.lk/news.php?nid=17406", "Category": null, "Parent URL": null}