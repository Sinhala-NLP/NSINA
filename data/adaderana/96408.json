{"Source": "Adaderana", "Timestamp": "September 20, 2018 03:04 pm", "Headline": "පොලීසිය ජනාධිපතිවරයා යටතට පවරා ගත යුතුයි", "News Content": "ජනාධිපතිවරයා විසින් පොලීසිය ආරක්ෂක අමාත්‍යංශයට පවරා ගැනීම මේ අවස්ථාවේදී අත්‍යවශ්‍ය කරුණක් බව ආණ්ඩුවෙන් ඉවත් වූ ශ්‍රී ලංකා නිදහස් පක්ෂයේ දාසයේ කණ්ඩායම පවසයි. අද (20) කොළඹ කැඳවා තිබූ මාධ්‍ය හමුවකට එක් වෙමින් ආණ්ඩුවෙන් ඉවත් වූ ශ්‍රී ලංකා නිදහස් පක්ෂයේ දාසයේ කණ්ඩායම නියෝජනය කරන පාර්ලිමේන්තු මන්ත්‍රී ඩිලාන් පෙරේරා මහතා මේ බව ප්‍රකාශ කළේය. වත්මන් ජනාධිපති මෛත්‍රීපාල සිරිසේන මහතා සහ හිටපු ආරක්ෂක ලේකම් ගෝඨාභය රාජපක්ෂ මහතා ඝාතන කුමන්ත්‍රණය සම්බන්ධයෙන් ශ්‍රී ලංකා නිදහස් පක්ෂය නියෝජනය කරන ආණ්ඩු පක්ෂයේ මන්ත්‍රීවරුන් 23 දෙනා නිෂ්ශබ්දව සිටින බව ඒ මහතා ප්‍රකාශ කළේය. ශ්‍රී ලංකා නිදහස් පක්ෂය නියෝජනය කරන ආණ්ඩු පක්ෂයේ මන්ත්‍රීවරුන් 23 දෙනා මෙම සිදුවීම සම්බන්ධයෙන් සැක සිතෙන ආකාරයට ප්‍රතිචාර දක්වන බවද ඒ මහතා ප්‍රකාශ කළේය. මෙම සිදුවීම සම්න්ධයෙන් ආණ්ඩු පක්ෂය නියෝජනය කරන ශ්‍රී ලංකා නිදහස් පක්ෂයේ මන්ත්‍රීවරුන් 23 දෙනාගෙන් ශ්‍රියානි විජේවික්‍රම මහත්මිය පමණක් මේ සම්බන්ධයෙන් පරීක්ෂණයක් අවශ්‍ය බවට ප්‍රකාශ කළ බවද ඩිලාන් පෙරේරා මහතා පැවසීය. මේ සම්බන්ධයෙන් සිදු කිරීමට ඇත්තේ ඉතාමත් සුළු පරීක්ෂණයක් බවත් ඒ අනුව මෙම හඬ පටය පරික්ෂා කරීම මෙම සිදුවීමේ සුළ මුල සොයා ගැනීමට අත්‍යාවශ්‍ය බව ඒ මහතා පැවසීය. මෙම ඝාතන කුමන්ත්‍රණය පිටුපස ඇත්තේ ජානාධිපතිවරයා ඝාතනය කිරීම පමණක් නොවන බවත් 19 වන ආණ්ඩුක්‍රම ව්‍යවස්ථාව හරහා මැතිවරණයකින් තොරව රාජ්‍ය නායක ධුරය ලබා ගැනීමේ කුමන්ත්‍රණයක් බවද ඒ මහතා පැවසීය. මේ සම්බන්ධයෙන් ජනාධිපතිවරයා වෙත පෞද්ගලිකව දැනුම් දුන් බවත් ජානාධිපතිවරයාගේ ආරක්ෂාව සම්බන්ධයෙන් ජනාධිපතිවරයා වඩාත් සැලකිලිමත් විය යුතු බවද ඒ මහතා පැවසීය. වත්මන් ජනාධිපති මෛත්‍රීපාල සිරිසේන මහතා හා හිටපු ආරක්ෂක ලේකම්වරයා ඝාතන කුමන්ත්‍රණය කිරීම අසාමාන්‍ය සිදුවීමක් බවත් ජනාධිපතිවරයා විසින් පොලීසිය ආරක්ෂක අමාත්‍යංශයට පවරා ගැනීම මේ අවස්ථාවේදී අත්‍යවශ්‍ය කරුණක් බවද ඒ මහතා ප්‍රකාශ කළේය. ශ්‍රී ලංකාවේ මීළඟ රාජ්‍ය නායකයා බවට පත්වන්නේ හිටපු ජනාධිපති මහින්ද රාජපක්ෂ මහතා බවට ඉන්දියානු ඔත්තු සේවා ප්‍රකාශ කර ඇති නිසා ඉන්දියාවෙන් හිටපු ජනාධිපතිවරයාට එරට සංචාරය කිරීමට ආරධනා කළ බව ඩිලාන් පෙරේරා මන්ත්‍රීවරයා ප්‍රකාශ කළේය.", "URL": "https://sinhala.adaderana.lk/news.php?nid=96408", "Category": null, "Parent URL": null}