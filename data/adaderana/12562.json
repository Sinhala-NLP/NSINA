{"Source": "Adaderana", "Timestamp": "December 3, 2010 08:56 am", "Headline": "ගල්කටස් වලින් නිම කළ ත්‍රස්තවාදය ජවිපෙ ටී 56 න් අරඹන්න හදනවාදැයි මනමේන්ද්‍ර අසයි", "News Content": "ජනතා විමුක්ති පෙරමුණ ඔවුන්ගේ මීළඟ නායකයා ලෙස හිටපු අගවිනිසුරු සරත් එන් සිල්වා මහතා යොදාගනිමින් සිටින බව නව සිහළ උරුමයේ නායක සරත් ‍මනමේන්ද්‍ර මහතා පවසයි. කීර්තිමත් යුදහමුදාපතිවරයෙකු වූ සරත් ෆොන්සේකා මහතා අතරමං කළා සේම කීර්තිමත් අග්‍රවිනිශ්චයකාරවරයෙකු වූ සරත් නන්ද සිල්වා මහතා ද එවැනි තත්ත්වයකට‍ ඇද දැමීමට ජනතා විමුක්ති පෙරමුණේ සූදානම බව ඊයේ(02) පැවති මාධ්‍ය හමුවකදී සරත් මනමේන්ද්‍ර මහතා ප්‍රකාශ කළේය. පසුගියදා විදෙස් සංචාරයක නිරත වූ අනුර කුමාර දිසානායක මහතා ඇතුළු කණ්ඩායමට ජනතාවගෙන් ආධාර වශයෙන් ලැබුණු රුපියල් කෝටි 8ක පමණ මුදලක් පිළිබඳ කිසිදු අනාවරණයක් සිදුකර නොමැති බවට සරත් මනමේන්ද්‍ර මහතා චෝදනා කරයි. එසේ ලැබුණු මුදලින් සුළු කොටසක් වත් ප්‍රජාතන්ත්‍රවාදී ජාතික සන්ධානයේ භාණ්ඩාගාරයට හෝ ගිණුමට හෝ කිසිදු පුද්ගලයෙකුට හෝ බාර දී නොමැති බව ද ඔහු අවධාරණය කළේය. ගල්කටස් තුවක්කුවෙන් අවසන් කළ ත්‍රස්තවාදය ටී 56 න් නැවත ආරම්භ කිරීමට ‍මෙම කෝටි ගණන් මුදල් සඟවාගෙන ගිණුම් වල දමාගෙන සිටින්නේදැයි ජනතා විමුක්ති පෙරමුණෙන් විමසන බවද කියා සිටියේය. ආණ්ඩුවට සම්බන්ධ‍වීමේ කිසිදු බලාපොරොත්තුවක් තමා තුළ නොමැති බව ද ඔහු අවධාරණය කළේය.", "URL": "https://sinhala.adaderana.lk/news.php?nid=12562", "Category": null, "Parent URL": null}