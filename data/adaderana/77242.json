{"Source": "Adaderana", "Timestamp": "September 7, 2017 12:42 pm", "Headline": "අනුෂ හා ලලිත් බරපතළ වැඩ සහිතව වසර 3කට හිරේ", "News Content": "රජයේ මුදල් සාවද්‍ය පරිහරණය සම්බන්ධයෙන් වරදකරු වූ හිටපු ජනාධිපති ලේකම් ලලිත් වීරතුංග මහතාට සහ විදුලි සන්දේශ නියාමන කොමිෂන් සභාවේ හිටපු අධ්‍යක්ෂ ජනරාල් අනූෂ පැල්පිට මහතාට බරපතල වැඩ සහිත වසර තුන බැගින් වූ සිර දඩුවම් නියම වී තිබේ.පසුගිය ජනාධිපතිවරණ සමයේ දිවයින පුරා විහාරස්තාන වලට සිල් රෙදි ලක්ෂ 08ක් බෙදා හැරීමේ සිද්ධිය සම්බන්ධයෙන් කොළඹ මහාධිකරණය මගින් ඔවුන්ට එම සිර දඩුවම් නියම කර ඇත.විදුලි සන්දේශ නියාමන කොමිෂන් සභාවට අයත් රුපියල් මිලියන 600ක මුදලක් යොදවා සාවද්‍ය පරිහරණය කර ඇති බවට ලලිත් වීරතුංග මහතාට සහ අනූෂ පැල්පිට මහතාට චෝදනා එල්ල වී තිබුණි.එම චෝදනා වලට අදාළව සිර දඩුවම් වලට අමතරව ඔවුන්ට රුපියල් ලක්ෂ 20ක දඩ මුදලක් ද නියම කළ මහාධිකරණ විනිසුරු ගිහාන් කුලතුංග මහතා විත්තිකරුවන් විසින් රුපියල් මිලියන 50 බැගින් වන්දි මුදල් විදුලි සන්දේශ නියාමන කොමිෂන් සභාවට ගෙවිය යුතු බවට ද නියෝග කර ඇත.එම වන්දි මුදල් ලබාදීම සඳහා සැප්තැම්බර් මස 20 වන දා දක්වා මහාධිකරණ විනිසුරුවරයා කල් ලබාදුන් බව අද දෙරණ අධිකරණ වාර්තාකරු පැවසීය.සිල් රෙදි නඩුවේ තීන්දුව ප්‍රකාශයට පත් කරමින් මහාධිකරණ විනිසුරු ගිහාන් කුලතුංග මහතා සදහන් කළේ විත්තිකරුවන්ට එරෙහිව ඉදිරිපත් කර තිබූ චෝදනා සාධාරණ සැකයකින් තොරව ඔප්පු වී ඇති බවයි. අදාළ රුපියල් මිලියන 600ක මුදල විදුලි සන්දේශ නියාමන කොමිසමෙන් සිල් රෙදි බෙදාහැරීමේ කටයුතු සදහා හිටපු ජනාධිපති ලේකම් ලලිත් වීරතුංග මහතාගේ ගිණුමට බැර කිරීමේදී අධ්‍යක්ෂ මණ්ඩල නිසි අනුමැතියක් ලබාගෙන නොමැති බව ද විනිසුරුවරයා ප්‍රකාශ කර තිබේ.එමෙන්ම අදාළ මුදල් වැය කර ඇති ආකාරය කිසියම් ජනාධිපති අපේක්ෂකයෙකුගේ වාසිය සදහා යොදවාගෙන ඇති බව සාක්ෂි වලින් පෙනී යන බව කොලඹ මහාධිකරණ විනිසුරු ගිහාන් කුලතුංග මහතා එහිදී පවසා ඇත.", "URL": "https://sinhala.adaderana.lk/news.php?nid=77242", "Category": null, "Parent URL": null}