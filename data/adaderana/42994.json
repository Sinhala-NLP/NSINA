{"Source": "Adaderana", "Timestamp": "May 5, 2014 11:58 pm", "Headline": " චෝදනා ඔප්පු කළොත් ගෙදර යන්න සූදානම් ", "News Content": "තම තනතුරට නිල වශයෙන් පොලිස් දෙපාර්තමේන්තුවෙන් ලැබෙන වැටුප්,දීමනා හෝ වරප්‍රසාද හැරුණු විට වෙනත් කිසිවක් ලබාගෙන ඇති බව ඔප්පු කරනු ලැබුවහොත් පොලීසිය හැරයාමට තමන් සූදානම් බව පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. අද (05) දෙරණ 365 සජීවි රූපවාහිනී සංවාදය සමග එක්වෙමින් ඩිල්කා සමන්මලී විසිනන් අසන ලද පැනයකට පිළිතුරු ලෙස හෙතෙම මේ බව සඳහන් කළේය. රථ වාහන නීතිය උල්ලංඝණය කෙරෙන අවස්ථාවන්හිදී රියදුරන්ට දඩමුදල් ගෙවීමට පහසු ක්‍රමවේදයක් හඳුන්වාදීමට කටයුතු සැලසුම් කර ඇති බවද ඔහු මෙහිදී අනාවරණය කළේය. ඒ අනුව මේ වසර අවසානයට පෙර හෝ එළඹෙන වසර මූලාරම්භයේදී අත ඇති ජංගම දුරකථනයෙන් අදාළ දඩමුදල් ගෙවිය හැකි ක්‍රමවේදයක් සකස්කෙරෙන බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=42994", "Category": null, "Parent URL": null}