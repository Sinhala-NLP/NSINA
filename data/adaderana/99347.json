{"Source": "Adaderana", "Timestamp": "November 17, 2018 07:47 am", "Headline": "බඩුත් එක්ක හොරු මාට්ටු", "News Content": "රුපියල් මිලියන 43ක් වටිනා කිලෝ ග්‍රෑම් 7කට අධික බරකින් යුතු ස්වාර්ණාභරණ තොගයක් මෙරටට ගෙන ආ සිංගප්පූරු ජාතිකයෙකු කටුනායක ගුවන්තොටුපලේදි අත්අඩංගුවට ගෙන තිබේ. මෙම සැකකරු අද (17) අලුයම කටුනායක ගුවන් තොටුපොළේ දී පොලිස් මත්ද්‍රව්‍ය නාශක අංශයේ නිලධාරීන් විසින් අත් අඩංගුවට ගෙන ඇත. මොහු 45 හැවිරිදි සිංගප්පූරු ජාතික ව්‍යාපාරිකයෙක්. සැකකරු අලුයම 2.30 ට සිංගප්පූරුවේ සිට පැමිණි සිංගප්පූරු ගුවන් සේවයේ එස්.කිව්.- 468 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි . ඔහු විසින් රැගෙන ආ ගමන් මල්ලේ සහ ඔහු හැද සිටි කළිසමේ සාක්කු වල අත් පළදනා 229 ක් , මාල 175 ක් , තැල්ල සහිත උත්සව අවස්ථාවලදී පළදින මාල 88 ක් , වළලු 16 ක් සහ පෙන්ඩන්ට් 06 ක් සගවා ගෙන රැගෙනවිත් තිබේ. මෙම ස්වර්ණාභරණ තොගයේ මුළු බර කිලෝ ග්රෑම් 07 ග්රෑම් 212 ක් බවත් , මෙය ගුවන් තොටුපොළ ඉතිහාසයේ සිදු කළ විශාලතම ස්වර්ණාභරණ වැටලීම බවත් පොලිස් මත්ද්‍රව්‍ය නාශක අංශයේ උසස් පොලිස් නිලධාරීවරයෙකු පැවසීය . මෙම සිංගප්පූරු ජාතිකයා මෙයට පෙර සිව් වතාවක් ශ්‍රී ලංකාවට පැමිණ ගොස් ඇති බවත් සහ ඔහු මෙම ස්වර්ණාභරණ තොගය සිංගප්පූරුවේ සිට ශ්‍රී ලංකාවට ප්‍රවාහන කළ පුද්ගලයා බවත් පොලිස් මත්ද්‍රව්‍ය නාශක අංශයේ නිලධාරීන් සිදු කළ මූලික පරීක්ෂණ වලදී අනාවරණය කර ගෙන තිබේ . නියෝජ්‍ය පොලිස්පති සජීව මැදවත්ත මහතාගේ උපදෙස් මත , පොලිස් මත්ද්‍රව්‍ය නාශක අංශයේ අධ්‍යක්ෂ , ජේෂ්ඨ පොලිස් අධිකාරී ටී.සී.ඒ.ධනපාල මහතාගේ අධීක්ෂණය යටතේ පොලිස් මත්ද්‍රව්‍ය නාශක අංශයේ නිලධාරීන් පිරිසක් මේ පිළිබඳව වැඩිදුර පරීක්ෂණ පවත්වමින් සිටියි.", "URL": "https://sinhala.adaderana.lk/news.php?nid=99347", "Category": null, "Parent URL": null}