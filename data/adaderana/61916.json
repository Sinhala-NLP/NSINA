{"Source": "Adaderana", "Timestamp": "July 9, 2016 10:39 am", "Headline": "  ආ මග වැරදී ඒ.එස්.පී සහ කොස්තාපල් රෝහලේ", "News Content": "කැබ් රථයක් අනතුරුට පත්වී‍මෙන් සහකාර පොලිස් අධිකාරීවරයෙකු සහ පොලිස් කොස්තාපල්වරයෙකු තුවාල ලබා පුත්තලම මූලික රෝහලට ඇතුළත් කර තිබේ.අද(09) අලුයම 2.00 ට පමණ පුත්තලම - අනුරාධපුර මාර්ගයේ පළුගස්සේගම ප්‍රදේශයේදී මෙම අනතුර සිදුවී ඇති බව අද දෙරණ වාර්තාකරු පවසයි.අනතුරින් තුවාල ලබා ඇත්තේ මුලතිව් සහකාර පොලිස් අධිකාරී සී.කේ.රත්නායක සහ පොලිස් කොස්තාපල් 15843 අඛිල රුවන් නම් නිලධාරීන් දෙදෙනෙකි.සහකාර පොලිස් අධිකාරීවරයා රැගත් කැබ් රථය මුලතිව් සිට කොළඹ බලා ගමන් කරමින් තිබී ඇති අතර එම කැබ් රථය මාර්ගයෙන් ඉවතට පැන කොහොඹ ගසක හැපීමෙන් අනතුර සිදුවී ඇති බව සාලියවැව පොලීසිය කියයි.කැබ් රථයේ ගමන් කර ඇත්තේ සහකාර පොලිස් අධිකාරීවරයා සහ ඔහුගේ රියදුරු පොලිස් කොස්තාපල්වරයා පමණි.අනතුරින් තුවාල ලබා රෝහල් ගත කර ඇත්තේ එම නිලධාරීන් දෙදෙනා වන අතර ඔවුන් දෙදෙනාගේ තත්ත්වය බරපතළ නොවන බව රෝහල් ආරංචි මාර්ග කියයි.කැබ් රථය පැදවූ පොලිස් කොස්තාපල් රියදුරුට නින්ද යාම අනතුරට හේතුව වන්නට ඇති බවට විශ්වාස කරන්නේ යැයි පොලීසිය කියයි.සාලියවැව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=61916", "Category": null, "Parent URL": null}