{"Source": "Adaderana", "Timestamp": "November 17, 2013 09:48 am", "Headline": "ඉන්දීය සුපිරි ක්‍රිකට් තරුවට භාරත් රත්න සම්මානය", "News Content": "ඉන්දීය සුපිරි ක්‍රිකට් තරුව වන සචින් ටෙන්ඩුල්කාර් ඉන්දියාවේ සිවිල් පුද්ගලයෙකුට ලබාදෙන ඉහළම සම්මානය වන “භාරත් රත්න” සම්මානයෙන් පිදුම් ලබා තිබේ. එම සම්මානයෙන් පිදුම් ලැබු ඉන්දියාවේ පළමු ක්‍රීඩකයා සහ ලාබාළතම පුද්ගලයා වන්නේ ද සචින් ටෙන්ඩුල්කාර්ය. බටහිර ඉන්දීය කොදෙව්වන් සමඟ පැවති ටෙස්ට් තරගයෙන් පසු සිය ක්‍රිකට් ජීවිතයෙන් සමුගත් සචින් ටෙන්ඩුල්කාර් ජාත්‍යන්තර තරග වලදී ටෙස්ට් හා එක්දින ශතක සියයක් සම්පූර්ණ කළ ලොව එකම ක්‍රීඩකයා වශයෙන් ද වාර්තා පොතට එක් විය. කොදෙව්වන් සමග පැවැති දෙවැනි ටෙස්ට් තරඟය ඔහුගේ අවසන් ටෙස්ට් තරඟය වූ අතර ඊයේ එය නැරඹීම සඳහා ලක්ෂ සංඛ්‍යාත පිරිසක් එක්ව සිටි බව වාර්තා වේ. ටෙන්ඩුල්කාර්ගේ ජීවිතයෙන් බිඳක්.. 1973 අප්‍රේල් මස 24 දා ඉන්දියාවේ මුම්බායි හිදී ටෙන්ඩුල්කාර් උපත ලැබීය. 1989 වසරේදී ඔහු පකිස්ථානයට එරෙහිව වයස අවුරුදු 16දී පළමු ටෙස්ට් තරගයට ක්‍රීඩා කරන ලදී. 1990 වසරේදී එංගලන්තයට එරෙහිව පළමු ටෙස්ට් ශතකය ලබා ගැනීමට සමත් විය. 1998 වසරේදී ඔස්ට්‍රේලියාවට එරෙහිව පළමු ද්විත්ව ශතකය ලබා ගත්තේය. 2005 වස‍ෙර්දී ටෙන්ඩුල්කාර් විසින් සුනිල් ගවස්කාර් ටෙස්ට් තරගවලදී ලබාගෙන තිබු ‍ශතක සංඛ්‍යාව අභිබවා යාමට සමත් විය. 2008 වසරේදී වැඩිම ටෙස්ට් ලකුණු ලාභියා වෙමින් කොදෙව් කණ්ඩායමේ බ්‍රයන් ලාරා පිහිටුවා තිබූ ලකුණු 11,953 වාර්තාව බිඳ හෙළන ලදී. 2010 වසරේදී වැඩිම ටෙස්ට් තරග සංඛ්‍යාවකට සහභාගි වූ පිතිකරුවා ලෙසද වාර්තා පොත් අතරට එක්විය. 2012 මාර්තු මසදී බංග්ලාදේශයට එරෙහි පැවැති එක්දින තරගයේදී ශතකයක් ලබා ගනිමින් ටෙස්ට් හා එක්දින ශතක සියයක් ලබාගත් ලොව පළමු පිතිකරුවා බවට පත්වෙමින් එක්දින තරග පිටියෙන් සමුගත්තේය. 2013 නොවැම්බර් ඊයේ නිමාවට පත්වූ කොදෙව් ඉන්දියා ටෙස්ට් තරගය ඔහුගේ 200 වැනි ටෙස්ට් තරගය වූ අතර ජාත්‍යන්තර ක්‍රිකට් පිටියෙන් සමුගැනීම ඉන් සනිටුහන් විය.", "URL": "https://sinhala.adaderana.lk/news.php?nid=38904", "Category": null, "Parent URL": null}