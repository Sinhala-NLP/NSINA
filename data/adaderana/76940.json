{"Source": "Adaderana", "Timestamp": "August 31, 2017 01:52 pm", "Headline": "ජනපතිගේ ක්‍රියාවන් අමෙරිකාවේ ප්‍රශංසාවට", "News Content": "රට තුළ සංහිඳියාව ගොඩනැඟීමට සහ ප්‍රජාතන්ත්‍රවාදී සංශෝධන වෙනුවෙන් ජනාධිපති මෛත්‍රීපාල සිරිසේන මහතා ගත් ක්‍රිමාර්ගවල ප්‍රතිඵල අමෙරිකානු ප්‍රශංසාවට ලක්ව තිබේ. දිවයිනට පැමිණ සිටින අමෙරිකානු රජයේ වැඩබලන සහකාර ලේකම් ඇලිස් වෙල්ස් මහත්මිය ජනාධිපතිවරයා හමුවූ අවස්ථාවේ මේ බව ප්‍රකාශ කළ බව ජනාධිපති මාධ්‍ය අංශය සඳහන් කළේය. නොයෙකුත් විවේචන හා අභියෝග හමුවේ ජනාධිපති මෛත්‍රීපාල සිරිසේන මහතා ගෙන ඇති එම ඓතිහාසික පියවරවල සාර්ථකත්වය උදෙසා අමෙරිකානු රජයේ අඛණ්ඩ සහය ලබාදෙන බව ඇය එහිදී ප්‍රකාශ කළේය. යුක්තිය හා සාධාරණත්වය, වාර්ගික සහජීවනය, ව්‍යවස්ථා සංශෝධනය, සාමයේ ස්ථාවරත්වය යනාදී සෑම ක්ෂේත්‍රයක් තුළම මේ වන විය ශ්‍රී ලංකාව ප්‍රගතියක් ලබා ඇති බවට අමෙරිකානු රජය විශ්වාස කරන බව ඇලිස් වෙල්ස් මහත්මිය කියා සිටියේය. මෙහිදී අදහස් පළ කරමින් ජනාධිපති මෛත්‍රීපාල සිරිසේන මහතා ප්‍රකාශ කළේ සංහිඳියා වැඩපිළිවෙළ ඉදිරියට ගෙන යාමේ දී නොයෙකුත් බාධක ඇති බවයි. දේශපාලන වශයෙන් අයුතු වාසි ලබාගැනීම සඳහා ජනතාව පෙළඹවීමට ඇතැම් අන්තවාදී කොටස් සංහිඳියා වැඩපිළිවෙළට බාධා කරමින් සිටින නමුත් තම ඉදිරි ගමන් මාර්ගය වෙනස් නොකරන බව ජනාධිපතිවරයා මෙහිදී අවධාරණය කළේය. සංහිඳියා වැඩපිළිවෙළේ ප්‍රතිඵල වේගවත් නොවූවද එය ස්ථිර අරමුණක් කරා සෙමෙන් නමුත් සාර්ථකව ඉදිරියට යන ගමනක් බව ද ජනාධිපති මෛත්‍රීපාල සිරිසේන මහතා එහිදී ප්‍රකාශ කර ඇත.", "URL": "https://sinhala.adaderana.lk/news.php?nid=76940", "Category": null, "Parent URL": null}