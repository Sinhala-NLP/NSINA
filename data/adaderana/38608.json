{"Source": "Adaderana", "Timestamp": "November 4, 2013 06:30 pm", "Headline": "  මහේස්ත්‍රාත් අධිකරණ නියෝගයෙන් හර්මන් යළි රිමාන්ඩ් - මහාධිකරණයෙන් ඇප", "News Content": "එක්සත් ජාතික පාක්ෂිකයින් පිරිසකගේ විරෝධතාවක් අතරතුර මාතර දී සිදුවු වෙඩි තැබීමට සම්බන්ධ දකුණු පළාත් සභා මන්ත්‍රී මෛත්‍රී ගුණරත්න මහතාගේ පියා වන හර්මන් ගුණරත්න මහතා තවදුරටත් රක්ෂිත බන්ධනාගාර ගත කර තිබේ. මාතර මහේස්ත්‍රාත් අධිකරණය විසින් අදාළ නඩුව අද(04) කැඳවු අවස්ථාවේ දී සැකකරු ලබන 18 වන දින දක්වා රක්ෂිත බන්ධනාගාර ගත කෙරුණි. මේ අතර හර්මන් ගුණරත්න මහතාගේ නීතීඥයින් විසින් මාතර මහාධිකරණයට ඉදිරිපත් කර තිබු ඇප ඉල්ලීම සලකා බැලු මහාධිකරණය සැකකරු රුපියල් ලක්ෂය බැගින් වු ශරීර ඇප 02ක් සහ රුපියල් විසිපන්දහසක මුදල් ඇපයක් මත මුදාහැරීමට නියෝග කර තිබේ. නීතිපතිවරයාගේ විරෝධයක් නොමැති හෙයින් ආත්මාරක්ෂාවේ අයිතිය සලකා බලා ඇප නියම වු බව වාර්තා වේ. කෙසේවුවද මහේස්ත්‍රාත් අධිකරණය මගින් තවදුරටත් රක්ෂිත බන්ධනාගාර ගත කර සිටින සැකකරුට ඇප ලබා ගැනීම සදහා හෙට දිනයේ මහේස්ත්‍රාත් අධිකරණය හමුවේ ඉල්ලීමක් කරන බව විත්තිකාර පාර්ශවයේ නීතීඥයින් සදහන් කරයි. මේ අතර මාතර ප්‍රදේශයේ පසුගිය දා සිදුවු ගැටුම් අතරවාරයේදී පොලිසිය ක්‍රියාකළ ආකාරය සම්බන්ධයෙන් මානව හිමිකම් කොමිසමට පැමිණිලි ඉදිරිපත් කර තිබේ. ගැටුම අතරතුර අත්අඩංගුවට ගෙන රිමාන්ඩ් කර සිටින පුද්ගලයන් එකොළොස් දෙනෙකු ඊට අදාළ පෙත්සම් ඉදිරිපත් කළ අතර එම අවස්ථාවට එක්සත් ජාතික පක්ෂ මහලේකම් තිස්ස අත්තනායක මහතාද එක්ව සිටියේය.", "URL": "https://sinhala.adaderana.lk/news.php?nid=38608", "Category": null, "Parent URL": null}