{"Source": "Adaderana", "Timestamp": "March 2, 2011 08:03 am", "Headline": "ගාලු පාරේ රථ වාහන සැලසුමක්", "News Content": "ශ්‍රී ලංකා ගුවන් හමුදාවේ 60 වන සංවත්සර උත්සවය නිමිත්තෙන් අත්තිඩිය පාර , බේකරිය හන්දියේ සිට ගාලු පාර මැලිබන් හන්දිය දක්වා වූ මාර්ගය තාවකාලිකව වසා දැමීමට තීරණය කර තිබේ. 60 වන සංවත්සරයට සමගාමීව උත්සව මාලාව අද(02) සිට ලබන 10 වැනි දින දක්වා රත්මලාන ගුවන් හමුදා කඳවුරේ පැවැත්වේ. මේ හේතුවෙන් අද පෙරවරු 7 සිට පෙරවරු 10 දක්වා ද , පස්වරු 2 සිට හෙට අලුයම 1 දක්වා ද අදාළ මාර්ගය වසා තැබෙන බව පොලිස් මූලස්ථානය පවසයි. ඉන් අනතුරුව හෙට සිට ලබන 10 වැනි දා දක්වා සෑම දිනකම පෙරවරු 10 සිට අලුයම 1 දක්වා අදාළ මාර්ගය වසා තැබෙනු ඇත. අත්තිඩිය පාර බේකරිය හන්දියේ සිට ගාලු පාර මැලිබන් හන්දිය දක්වා ඇති මාර්ගයේ උත්සව භූමියට පැමිණෙන වාහන පමණක් ඇතුළත් කර ගන්නා අතර එම මාර්ගයේ ගමන් ගන්නා අනෙකුත් වාහන විකල්ප මාර්ග භාවිතා කළ යුතු බව පොලිසිය පවසයි. විකල්ප මාර්ග ලෙස බෙල්ලන්තොට හන්දියේ සිට නැදිමාල , හිල් වීදීය ඔස්සේ ගාලු පාරට ද , අත්තිඩිය පාර , බේකරිය හන්දියෙන් දකුණට හැරී ටෙම්පල්ස් පාර ඔස්සේ ගාලු පාරට ගමන් කළ හැකිය.", "URL": "https://sinhala.adaderana.lk/news.php?nid=14554", "Category": null, "Parent URL": null}