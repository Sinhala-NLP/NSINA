{"Source": "Adaderana", "Timestamp": "May 2, 2018 05:55 pm", "Headline": "විදේශිකයෙකුගේ බැංකු කාඩ්පත සොරාගත් හෝටල් කළමණාකරුවෙකු මාට්ටු", "News Content": "ජර්මානු ජාතික විදේශිකයෙකුට අයත් බැංකු කාඩ්පතක් සොරාගැනීම සම්බන්ධයෙන් ඇල්ල ප්‍රදේශයේ සංචාරක හෝටලයක කළමණාකරවරයෙකු අත්අඩංගුවට ගෙන තිබේ. අපරාධ පරීක්ෂණ දෙපාර්තමේන්තුවට ලද පැමිණිල්ලකට අනුව සිදුකළ විමර්ශනයකදී ඔහු අත්අඩංගුවට ගත් බව පොලීසිය පවසයි. තිස්සමහාරාම ප්‍රදේශයේ පදිංචි පුද්ගලයෙකු මෙලෙස අත්අඩංගුවට ගෙන ඇති බව සඳහන්ය. සැකකරු එම කාඩ්පත භාවිත කරමින් නුවරඑළිය, ඇල්ල, බදුල්ල සහ මාතර යන ප්‍රදේශවල රුපියල් හාර ලක්ෂ 25,000 ක මුදලක් ලබාගෙන ඇති බවට අනාවරණය වී තිබේ. සැකකරු භාණ්ඩ හා සේවා ලබාගත් ස්ථාන සම්බන්ධයෙන් සිදුකළ පරීක්ෂණවලදී ඔහු එම ස්ථානවලට ව්‍යාජ තොරතුරු සපයා ඇති බවටද පොලීසිය සිදුකළ මූලික විමර්ශනවලදී අනාවරණය වී ඇති බව පොලිස් මූලස්ථානය සඳහන් කළේය. අදාළ සංචාරක හෝටල් කළමණාකාරවරයා ඇල්ල ප්‍රදේශයේ පිහිටි එම හෝටලයෙන් ඉවත් වී බදුල්ල ප්‍රදේශයේ පිහිටි හෝටලයක කළමණාකරුවෙකු වශයෙන් සේවය කරමින් සිටියදී අපරාධ පරීක්ෂණ දෙපාර්තමේන්තුව විසින් පසුගිය 20 වනදා අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=88403", "Category": null, "Parent URL": null}