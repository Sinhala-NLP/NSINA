{"Source": "Adaderana", "Timestamp": "September 6, 2017 12:03 pm", "Headline": "අර්ජුන්ට බැඳුම්කර ගණුදෙනුවේ තොරතුරු ලැබුණ හැටි හෙළිවෙයි", "News Content": "බැදුම්කර වෙන්දේසිවලදී ලංසු තැබිය යුතු මිල ගණන් සහ අනුපාත සම්බන්ධයෙන් මහබැංකුවේ සහ තවත් රාජ්‍ය ආයතන සතු සංවේදී රහසිගත තොරතුරු පර්පෙචුවල් ට්‍රෙෂරීස් සමාගමේ හිමිකරු අර්ජුන් ඇලොෂියස් මහතාට ලැබී ඇති බව අද(06) බැදුම්කර කොමිසම හමුවේ අනාවරණ විය. එමෙන්ම අද කොමිසමට ඉදිරිපත් වුණ දුරකථන සංවාද හරහා තහවුරු වු‍ණේ මහබැංකු අධිපතිවරයෙකු විසින් අවසන් තීරණය ගනු ලබන භාණ්ඩාගාර බැදුම්කර වෙන්දේසියක කඩඉම් අනුපාතය සම්බන්ධයෙන්ද අර්ජුන් ඇලොෂියස් දැනුවත්ව සිටි බවයි. මේ අතර අර්ජුන් ඇලෝෂියස්ට බැදුම්කර කොමිසම හමුවේ පෙනී සිටින ලෙස අද කොමිසම නිකුත් කළ නොතීසිය භාරදීම සඳහා අපරාධ පරීක්ෂණ දෙපාර්තමේන්තු නිළධාරීන් ඔහුගේ නිවස වෙත ගියද ඇලොෂියස් මහතා සම්බන්ධ කර ගැනීමට නිළධාරීන්ට හැකියාව ලැබී නොමැති බව නීතිපති දෙපාර්තමේන්තුව කොමිසමට දැනුම් දී තිබේ. පර්පෙචුඅල් ට්‍රෙෂරීස් සමාගම සිය පද්ධතියෙන් මකා දමා තිබූ දුරකථන සංවාදවලට නීතිපති දෙපාර්තමේන්තු නිළධාරීන් ඊයේ(05) සවන් දී තිබූ අතර එම සංවාද අතරින් කිහිපයක් සම්බන්ධයෙන් පර්පෙචුඅල් ට්‍රෙෂරීස් සමාගමේ ප්‍රධාන අලෙවිකරු නුවන් සල්ගාදුගෙන් අද ප්‍රශ්න කරනු ලැබීය. ඒ අතර එක් දුරකථන ඇමතුමක් තුළින්,7 වන පාර්ලිමේන්තුවේ කෝප් කමිටුවට කසුන් පළිසේන මහතා ලබා දුන් ප්‍රකාශය එම කෝප් කමිටුව නියෝජනය කළ පාර්ලිමේන්තු මන්ත්‍රිවරියකගේ පුත්‍රයෙකු විසින් අර්ජුන් ඇලෝෂියස් මහතාට ලබාදී ඇති බව අණාවරණ විය. කසුන් පළිසේන සහ නුවන් සල්ගාදු අතර සිදුවන එම සංවාදයේදී එම දුරකථන සංවාදයේදී කසුන් පළිසේන මහතා නුවන් සල්ගාදු මහතාට පවසන්නේ අදාළ පාර්ලිමේන්තු මන්ත්‍රිවරියගේ පුත්‍රයා විසින් අර්ජුන් ඇලෝෂියස් මහතාට ලබා දී ඇති කොප් කමිටු ප්‍රකාශය සහිත ලියවිල්ල එවකට මහබැංකු අධිපති අර්ජුන් මහේන්ද්‍රන් මහතාට ලබාදිය යුතු බවයි. මේ අතර 2016 ‍මාර්තු 29 වන දා පැවති භාණ්ඩාගාර වෙන්දේසිය පැවැත්වෙන අතරතුර පර්පෙචුඅල් ට්‍රෙෂරීස් ප්‍රධාන විධායක කසුන් පලිසේන සහ ඒ මොහොත වන විට සිංගප්පූරුවේ රැදී සිටි අර්ජුන් ඇලෝෂියස් අතර සිදුවන දුරකථන සංවාද දෙකකට කොමිසමේ වැඩි අවධානයක් යොමු විය. ඒ අනුව එම වෙන්දේසියේදී සේවක අර්ථසාධක අරමුදල සහ ජාතික ඉතිරිකිරීමේ බැංකුව ලංසු තබන අනුපාතයන් සම්බන්ධයෙන් සංවාදය අතරතුරදී අර්ජුන් ඇලෝෂියස් කසුන් පළිසේනට තොරතුරු ලබාදෙන අතර වෙන්දේසියේ ලංසු භාරගන්නා කඩඉම් අනුපාතය සම්බන්ධයෙන්ද තොරතුරු ලබාදෙන බව කොමිසමට අනාවරණ විය. කෙසේ ‍වෙතත් වෙන්දේසියකදී ලන්සු භාරගන්නා කඩඉම් අනුපාතය සම්බන්ධයෙන් අවසන් තීරණය ගනු ලබන්නේ මහබැංකු අධිපතිවරයා විසින් නොවන්නේ දැයි කොමිසම සාක්ෂිකරුගෙන් ප්‍රශ්න කළ අතර ඔහු පැවසුවේ තමා දැනුවත් ආකාරයට අධිපතිවරයා එම තීරණය ගන්නා බවයි. එමෙන්ම පර්පෙචුඅල් ට්‍රෙෂරීස් සමාගමේ හිමිකරු අර්ජුන් අලෝෂියස් කසුන් පලිසේනට ලබාදුන්නේ නීතිවිරෝධි තොරතුරු බව තබා දැනසිටියේ යැයිද එම සමාගමේ ප්‍රධාන අලෙවිකරු නුවන් සල්ගාද මහතා බැඳුම්කර කොමිසමට පැවසීය. එමෙන්ම ඔහු වැඩිදුරටත් පැවසුවේ ඇලෝෂියස් මහතාට අභ්‍යන්තර තොරතුරු ලබාදීම සඳහා සේවක අර්ථසාදක අරමුදලේ මෙන්ම රාජ්‍ය ආයතනවලද නිලධාරීන් කටයුතු කළ බව තමා දැන සිටි බවයි. කෙසේවෙතත් 2016 ‍මාර්තු 29 වන දා වෙන්දේසියේදී බිලියන 77ක ලංසු භාරගැනීමට මහබැංකුව කටයුතු කළ අතර ඉන් බිලියන 40ක්ම පර්පෙචුඅල් ට්‍රෙෂරීස් සමාගමේ ලන්සු වෙයි. එය බාරගත් මුළු ලන්සු ප්‍රමාණයෙන් ප්‍රතිශතයක් ලෙස 52%ක් වීමද විශේෂත්වයක්. මෙහිදී අතිරේක සොලිසිටර් ජනරාල් යසන්ත කෝදාගොඩ මහතා සාක්ෂිකරුට යෝජනා කළේ 2015 සිට වසර 2ක් ඇතුළතදී පර්පෙචුඅල් ට්‍රෙෂරීස් සමාගම අසාමාන්‍ය ලාභයක් උපයා ගනු ලැබුවේ එහි හිමිකරු අර්ජුන් ඇලෝෂියස්ට මහබැංකුවේ සහ රාජ්‍ය ආයතනවල රහසිගත තොරතුරු ලැබුණු නිසා සහ එම තොරතුරුවලට අනුකූලව බැඳුම්කර වෙන්දේසි වලදී ලන්සු තබා ඇති නිසා බවයි. එහිදී සාක්ෂිකරු එම ප්‍රකාශය පිළිගනු ලැබු අතර සාක්ෂි ලබාදීම අතර තර තමන් දේශපාලනඥයින්ගේ නම් හෙළිකර නිසාවෙන් තම ආරක්ෂාව සම්බන්ධයෙන් තමා තුළ බියක් පවතින බව කොමිසමට පැවසීය. එහිදී කොමිසම සඳහන් කළේ සාක්ෂිකරුගේ ආරක්ෂාව සම්බන්ධයෙන් කොමිසම අවශ්‍ය නියෝගයන් ඉදිරියේදී සිදුකරන බවයි. මේ අතර අර්ජුන් ඇලෝෂියස්ට බැදුම්කර කොමිසම හමුවේ පෙනී සිටින ලෙස අද කොමිසම නිකුත් කළ නොතීසිය භාරදීම සඳහා අපරාධ පරීක්ෂණ දෙපාර්තමේන්තු නිළධාරීන් ඔහුගේ නිවස වෙත ගියද ඇලොෂියස් මහතා සම්බන්ධ කර ගැනීමට නිළධාරීන්ට හැකියාව ලැබී නොමැති බව නීතිපති දෙපාර්තමේන්තුව කොමිසමට දැනුම් දුන්නා. ඒ අනුව කොමිසමේ සමාජිකයින් ඇලෝෂියස් මහතාගේ නීතිඥයින්ට දැනුම් දුන්නේ සිය සේවා දායකයාට කොමිසම නොතීසි නිකුත් කර ඇති බැවින් වහාම කොමිසම හමුවේ පෙනී සිටින ලෙස දැනුම් දෙන ලෙසයි. එමෙන්ම අර්ජුන් ඇලෝෂියස් සතුව නෛතික විදේශ ගමන් බලපත්‍ර ද්විත්යක් පවතින අතර ඒවායේ බලපත්‍ර අංක කොමිසමට භාරදෙන ලෙසද බැඳුම්කර කොමිසම අද නියෝග කළේය.", "URL": "https://sinhala.adaderana.lk/news.php?nid=77190", "Category": null, "Parent URL": null}