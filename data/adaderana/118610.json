{"Source": "Adaderana", "Timestamp": "September 8, 2019 06:37 pm", "Headline": "මහවැලි සංවර්ධනයේ සුවිශේෂී නවෝදයක් ඇති කිරීමට මට හැකිවුණා-ජනපති", "News Content": "මහවැලිය ආරම්භ වී වසර 50ක් සපිරෙන මෙම අවස්ථාවේ මහවැලි සංවර්ධනයේ සුවිශේෂී නවෝදයක් ඇති කිරීමට තමාට හැකිවූ බව පැවසූ ජනාධිපතිවරයා එහි ප්‍රතිලාභ අදට වඩා රටට හිමිවන්නේ හෙට දිනයේ දී බව කියා සිටියේය. රටේ ජාතික ආර්ථීකයට පුළුල් දායකත්වයක් ලබාදෙමින් සහ පොදුජන ජීවන තත්ත්වය ඉහළ නංවමින් තවත් වසර ගණනාවක් ඉදිරියට ඇදී යන එම සුවිසල් සංවර්ධන ක්‍රියාදාමය මහවැලි ගඟ ගලන්නා සේ අඛණ්ඩව ඉදිරියට ක්‍රියාත්මකවනු ඇති බව ජනාධිපතිවරයා ප්‍රකාශ කළේ අද (08) පස්වරුවේ මැදිරිගිරිය බිසෝපුර දී පැවැත්වුණු 31 වන මහවැලි ක්‍රිඩා උලෙළේ සමාප්ති උත්සවය අමතමිනි. මෙහිදී අදහස් දැක්වූ ජනාධිපතිවරයා කියා සිටියේ මෙරට භූමි භාගයෙන් සියයට 40ක පමණ ප්‍රමාණයක ව්‍යාප්තව ඇති මහවැලි සංවර්ධන ව්‍යාපාරය ශ්‍රී ලංකාවේ මෙතෙක් ක්‍රියාත්මක දැවැන්තම සංවර්ධන ව්‍යාපාරය බවත්, ඒ වෙනුවෙන් සුවිශේෂි වැඩකොටසක් ඉටු කරමින් මේරටේ ගොවි ජනතාව වෙනුවෙන් යුතුකම් රැසක් ඉටුකිරීමට තමාට හැකියාව ලැබුණු බවත්ය. මොරගහකන්ද - කළු ගඟ සංවර්ධනය ව්‍යාපෘතිය මෙරට කෘෂිකර්මාන්තයේ සහ වාරිකර්මාන්තයේ හැරවුම් ලක්ෂයක් බව මෙහිදී සිහිපත් කළ ජනාධිපතිවරයා ඒ හරහා වැව් දහස් ගණනක් පෝෂණ කිරීම වෙනුවෙන් ඉදිකෙරෙන ඉහළ ඇළහැර,වයඹ ඇළ,මිණිපේ ඇළ, උතුරු මැදමහඇළ ඇතුලූ සංවර්ධන කාර්යයන් වෙනුවෙන් රජය රුපියල් කෝටි 23,000ක මුදලක් වැය කර තිබෙන බවද කියා සිටියේය. මහවැලි ගොවි පවුල්වල දරුවන්ගේ ක්‍රීඩා කුසලතා වර්ධනය කෙරෙන මහවැලි ක්‍රීඩා උලෙළ මෙවර ද අති උත්කර්ෂවත් අන්දමින් දෙදිනක් පුරා පැවැත්වුණු අතර මහවැලි කලාප 10ක් නියෝජනය කරමින් ක්‍රීඩක ක්‍රීඩිකාවෝ 1500ක් පමණ ඊට සහභාගී වූහ. ක්‍රීඩාඋලෙළේ දක්ෂතා දැක්වූ ක්‍රීඩක ක්‍රීඩිකාවන්ට තිළිණ හා සම්මාන ප්‍රදානය කිරීම ජනාධිපතිවරයා අතින් සිදුවිය. මෙවර ක්‍රීඩා උලෙළේ ජනාධිපති ශුරතාව මහවැලි \" H\"කලාපය දිනාගත් අතර අනුශුරතාවය මහවැලි \" C\" කලාපයට හිමි විය. අදාළ ජය සංකේත ප්‍රදානය ජනාධිපතිවරයා අතින් සිදුවූ අතර ක්‍රීඩා උලෙළේ දක්ෂතම ක්‍රීඩකයාට සහ ක්‍රීඩිකාවට ද ජනාධිපතිවරයා අතින් සම්මාන පිරිනැමිණි. මේ අතර මැදිරිගිරිය බිසෝපුර මහවැලි ක්‍රීඩාංගණය අද ජනතා අයිතියට පැවරුණේ ද ජනාධිපතිවරයා අතිනි. මහවැලි අධිකාරිය විසින් ඉදි කරන ලද දැවැන්තම ක්‍රීඩාංගණය ලෙස සියලූ පහසුකම් වලින් සමන්විතව මෙය ඉදිකර තිබෙන අතර වැයකර ඇති මුදල රුපියල් මිලියන 170කි. මෙහිදී ජනාධිපතිවරයා උපදෙස් ලබාදුන්නේ කලාපයේ පාසල් දරුවන්ගේ ක්‍රීඩා කටයුතු වෙනුවෙන් ද මෙම ක්‍රීඩාංගණය විවෘත කරන ලෙසයි. මේ අතර මොරගහකන්ද - කළු ගඟ සංවර්ධන ව්‍යාපෘතියේ මැදිරිගිරිය නේවාසික ව්‍යාපාර කළමනාකරණ කාර්යාලය අද විවෘත කෙරුණේ ද ජනාධිපතිවරයා අතිනි.", "URL": "https://sinhala.adaderana.lk/news.php?nid=118610", "Category": null, "Parent URL": null}