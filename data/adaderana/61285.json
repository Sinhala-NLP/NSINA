{"Source": "Adaderana", "Timestamp": "June 20, 2016 07:27 pm", "Headline": " ලසන්ත වික්‍රමතුංග-ප්‍රගීත් එක්නැලිගොඩ පරීක්ෂණවලට පරීක්ෂණ උසාවි 2ක්", "News Content": "මාධ්‍යවේදී ලසන්ත වික්‍රමතුංග සහ ප්‍රගීත් එක්නැලිගොඩ ඝාතනයන් සම්බන්ධයෙන් සිදුකරන පරීක්ෂණවලට සහය දැක්වීම සඳහා මූලික පරීක්ෂණ උසාවි දෙකක් පත් කිරීමට යුධ හමුදාව පියවර ගෙන තිබේ. නිවේදනයක් නිකුත් කරමින් ශ්‍රී ලංකා යුධ හමුදා මූලස්ථානය පෙන්වා දෙන්නේ අදාළ ඝාතන සම්බන්ධයෙන් සිදුකරන පරීක්ෂණවලට අවශ්‍ය ඇතැම් ලිපිලේඛණ කිහිපියක් අස්ථානගත වී ඇති බවයි.ලසන්ත වික්‍රමතුංග මහතාගේ ඝාතනය සම්බන්ධයෙන් අපරාධ පරීක්ෂණ දෙපාර්තමේන්තුව මගින් ඉල්ලා ඇති ඇතැම් ලිපි ලේඛණ සොයා ගැනීමට නොහැකි වී ඇති බව අදාළ නිවේදනයේ සඳහන් වෙයි. එම ලිපිලේඛණ අස්ථානගත වී ඇත් ද ඊට හේතුව කුමක් ද කුමන කාලසීමාවක එම ලිපිලේඛණ අතුරුදන් වී ඇත් ද යන්න පිළිබඳ සොයා බැලීම සඳහා මූලික පරීක්ෂණ උසාවියක් පත් කර ඇති බව යුධ හමුදාව සඳහන් කළේය.ඊට අමතරව ප්‍රගීත් එක්නැලිගොඩ මහතාගේ ඝාතනය සම්බන්ධයෙන් වු පරීක්ෂණවලට අදාළ අස්ථානගත ලිපිලේඛණ සොයා ගැනීම සඳහා ද යුධ හමුදාපතිවරයා විසින් තවත් පරීක්ෂණ උසාවියක් පත් කර තිබේ. මෙම මුලික පරීක්ෂණ උසාවි දෙකෙහිම කටයුතු නිම වු පසු එහි තොරතුරු අධිකරණයට සහ අපරාධ පරීක්ෂණ දෙපාර්තමේන්තුවට ලබාදෙන බව යුධ හමුදාව නිකුත් කළ නිවේදනයේ සඳහන් වෙයි.අදාළ සිදුවීම්වල දී සෘජුව හෝ වක්‍රව යම් හමුදා සාමාජිකයෙකු කිසියම් අයුරකින් සාක්ෂි යටපත් කිරීමට උත්සාහ දරා ඇති බවට තහවුරු වුවහොත් තරාතිරම හෝ සමාජ තත්ත්වයන් නොසළකා යුධ අධිකරණයක් ඉදිරියට පමුණුවන බව ද යුධ හමුදාව නිකුත් කළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=61285", "Category": null, "Parent URL": null}