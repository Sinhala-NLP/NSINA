{"Source": "Adaderana", "Timestamp": "May 11, 2017 12:14 pm", "Headline": "  උතුරු මැද පළාත් ශ්‍රීලනිප මන්ත්‍රීවරුන් බහුතරයක් ස්වාධීන වෙන්න යයි", "News Content": "උතුරු මැද පළාත් සභාවේ ශ්‍රී ලංකා නිදහස් පක්ෂ මන්ත්‍රීවරුන් බහුතරයක් ස්වාධීනවීමට තීරණය කර ඇති බව හිටපු පළාත් අමාත්‍ය එස්.එම්.රංජිත් මහතා පවසයි.පළාත් සභාවේ ශ්‍රී ලංකා නිදහස් පාක්ෂිකයන්ට සිදුවන අසාධාරණයන්ට එරෙහිව විරෝධය පළ කිරීම සඳහා ඔවුන් ස්වාධීනවීම සඳහා සහය පළ කරන බව එස්.එම්.රංජිත් මහතා ‍ පෙන්වා දෙයි.උතුරු මැද පළාත් සභාව නියෝජනය කරන මන්ත්‍රීවරුන් තිස්තුන්දෙනාගෙන් 22 දෙනෙකු එක්සත් ජනතා නිදහස් සන්ධාන මන්ත්‍රීවරුන් වන අතර එක්සත් ජාතික පක්ෂ මන්ත්‍රීවරුන් 09 දෙනෙකු උතුරු මැද පළාත් සභාව නියෝජනය කරනු ලබයි. උතුරු මැද පළාත් සභාවේ එක්සත් ජනතා නිදහස් සන්ධාන මන්ත්‍රීවරුන් බහුතරයක් ස්වාධීන වුවහොත් පළාත් සභාවේ කටයුතු පවත්වාගෙන යාමට එය බාධාවක් වන බව එස්.එම්.රංජිත් මහතා පෙන්වා දෙයි.මේ අතර උතුරු මැද පළාත් සභාවේ බලය අනිවාර්යයෙන් ඒකාබද්ධ විපක්ෂය ලබාගන්නා බව පාර්ලිමේන්තු මන්ත්‍රී එස්.එම් චන්ද්‍රසේන මහතා අනුරාධපුර ප්‍රදේශයේ පැවති මාධ්‍ය හමුවකදී ප්‍රකාශ කළේය.", "URL": "https://sinhala.adaderana.lk/news.php?nid=73061", "Category": null, "Parent URL": null}