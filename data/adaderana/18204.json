{"Source": "Adaderana", "Timestamp": "August 21, 2011 08:56 am", "Headline": "තාමත් මහ පක්ෂ නාම යෝජනා දී නෑ", "News Content": "එළඹෙන පළාත් පාලන මැතිවරණය සඳහා ප්‍රධාන දේශපාලන පක්ෂ කිසිවක් මේ වන විට නාමයෝජනා භාරදී නොමැති බව දිස්ත්‍රික් ලේකම්වරුන් පවසයි. ස්වාධීන කණ්‍ඩායම් සහ සුළු පක්ෂ කිහිපයක් ඇප මුදල් තැන්පත් කිරීම් හා නාමයෝජනා භාරදී ඇති බව ඔවුන් සඳහන් කරයි. නුවරඑළිය දිස්ත්‍රික්කය සඳහා ස්වාධීන කණ්ඩායම් දෙකක් ඊයේ වන විට ඇප මුදල් තැන්පත් කර තිබු බව එම දිස්ත්‍රික් ලේකම් ඩි.පි.ජි.කුමාරසිරි මහතා කියා සිටියි. අම්පාර දිස්ත්‍රික්කය සඳහා ජනසෙත පෙරමුණ ‍ඇතුළු සහ තවත් ස්වාධීන කණ්ඩායම් කිහිපයක් ඇප මුදල් තැන්පත් කර ඇති බව අම්පාර දිස්ත්‍රික් ලේකම්වරයා පවසයි. ජනසෙත පෙරමුණ රත්නපුර , බදුල්ල , මාතලේ මහ නගර සභා ඇතුළු පළාත් පාලන කිහිපයක් වෙනුවෙන් නාමයෝජනා භාරදී ඇති බව සඳහන්වේ. මේ අතර එක්සත් ජාතික පක්ෂය එළඹෙන පළාත් පාලන ඡන්ද විමසීමට අදාළ අපේක්ෂකයින් ඇතුළත් නාමයෝජනා සකස් කිරීම බොහෝ දුරට අවසන් කර ඇති බව එම පක්ෂයේ සභාපති ගාමිණි ජයවික්‍රම පෙරේරා මහතා පෙන්වාදෙයි. අද දිනය තුළ ද පක්ෂයේ නාමයෝජනා කමිටුව රැස්වී මේ පිළිබඳව අවසන් සාකච්ඡා පවත්වන බව ඔහු පවසයි. කොළඹ මහ නගර සභාව සඳහා ඉදිරිපත් කෙරෙන එක්සත් ජාතික පක්ෂ අපේක්ෂක ලැයිස්තුව ද සකස් කිරීම බොහෝ දුරට අවසන් බව ගාමිණි ජයවික්‍රම පෙරේරා මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18204", "Category": null, "Parent URL": null}