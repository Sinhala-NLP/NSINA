{"Source": "Adaderana", "Timestamp": "March 8, 2019 06:37 pm", "Headline": "නවීන අධ්‍යාපන ක්‍රමයක් තුළින් ලෝකය ජයගැනීමට අවශ්‍ය වැඩපිළිවෙලක්", "News Content": "මෙරට පුරවැසියන්ට නවීන අධ්‍යාපන ක්‍රමවේදයන් ඔස්සේ අධ්‍යාපනය ලබමින් ලෝකය ජයගැනීමට අවශ්‍ය වැඩපිළිවෙල මේ වන විටත් අරඹා ඇතැයි අග්‍රාමාත්‍ය රනිල් වික්‍රමසිංහ මහතා පවසයි. අග්‍රාමාත්‍යවරයා මේ බව සඳහන් කළේ අරලියගහ මන්දිරයේ අද(08) පෙරවරුවේ පැවති උත්සවයකට එක්වෙමින්ය. උත්සවය අමතා වැඩිදුරටත්අදහස් දැක්වූ රනිල් වික්‍රමසිංහ මහතා මෙසේද පැවසීය. “අද දිනයේ ගුරු ඩිප්ලෝමාධාරීන් 3000 කට පත්වීම් ලබාදෙනවා. ඔබ සියළු දෙනාම පත්වීම් ලබාගත් පසු පාසල්වලට යන්නේ ශිෂ්‍ය ශිෂ්‍යාවන්ට ඉගැන්වීමට අවශ්‍ය දැනුමත් සමඟයි. ඉගැන්වීමේ දැනුම නොමැතිව නොවෙයි. මේ වන විට අධ්‍යාපන ඩිප්ලෝමාධාරින් 80,000 ක් පමණ පාසල් ක්ෂේත්‍රයේ ගුරු වෘත්තියේ යෙදී සිටිනවා. මේ වසර අවසන් වන විට එම සංඛ්‍යාව 90,000 දක්වා වැඩිකිරීම අපේ අරමුණයි. මම අධ්‍යාපන අමාත්‍යධූරයට අකිල විරාජ් ඇමතිතුමා පත්කරන විට උපදෙස් දුන්නේ ඇමතිකම දිගටම තියාගන්නට ඕන නම් නුපුහුණු ගුරුවරුන් බඳවා ගැනීම නතර කරන්න කියායි. එදා නුපුහුණු ගුරුවරුන් 25,000 ක් සිටියත් අද ඒ ප්‍රමාණය අඩුවී තිබෙනවා. මේ වැඩසටහන දිගටම ක්‍රියාත්මක කරනවා නම් තවත් වසර 03 – 04ක් යන විට නුපුහුණු ගුරුවරුන් සියළු දෙනාම පුහුණු කළ හැකියි. පසුගිය කාලය තුල පුහුණු ගුරුවරුන් බඳවා ගැනීම, වසර 13ක පාසල් අධ්‍යාපනය අනිවාර්ය කිරීම, ළඟම පාසල හොඳම පාසල වැඩසටහන, නව තාක්ෂණය යොදා ගැනීම , කලාව, ක්‍රිඩාව වැනි අංශයන්ට ශිෂ්‍යයන් යොමු කිරීම වැනි අති විශාල වැඩකොටසක් අපි සිදු කර තිබෙනවා. අධ්‍යාපනය වෙනුවෙන් මීට පෙර කිසිවෙකුත් මෙවැනි සේවයක් සිදුකර නැහැ. අපේ තිබෙන්නේ සෝභනයට වැඩ කිරීම නොවෙයි. මම ඇමතිතුමාට උපදෙස් දුන්නේ ප්‍රතිඵල පෙන්විය හැකි වැඩසටහන් ආරම්භ කරන ලෙසයි. වසර 3 - 4 බැණුම් ඇසුවත් පස්වන වසරේදී ප්‍රතිඵල පෙන්වීමට අපට හැකියාව ලැබීම තිබෙනවා.“ ජාතික ශික්ෂණවිද්‍යා ඩිප්ලෝමා ප්‍රදානෝත්සවය අග්‍රාමාත්‍ය රනිල් වික්‍රමසිංහ සහ අධ්‍යාපන අමාත්‍ය අකිල විරාජ් කාරියවසම් යන මහත්වරුන්ගේ ප්‍රධානත්වයෙන් අද පෙරවරුවේ අරලියගහ මන්දිරයේදී පැවැත්වුණි.", "URL": "https://sinhala.adaderana.lk/news.php?nid=105730", "Category": null, "Parent URL": null}