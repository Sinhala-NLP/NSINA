{"Source": "Adaderana", "Timestamp": "November 30, 2016 03:44 pm", "Headline": "මේ අයවැයෙන් අධ්‍යාපනයයි සෞඛ්‍යයි විනාශයට ගෙනියනවා", "News Content": "අද දින පැවැත්වූ සංකේත වැඩවර්ජනයෙන් පසුව සුබවාදී ප්‍රතිචාරයක් නොලැබෙන්නේනම් ඉදිරි ක්‍රියාමාර්ග සම්බන්ධයෙන් ලබන අඟහරුවාදා රැස්වන විධායක කමිටු රැස්වීමේදී තීරණය කරන බව රජයේ වෛද්‍ය නිලධාරීන්ගේ සංගමය පවසයි.එම සංගමයේ ප්‍රධාන ලේකම් වෛද්‍ය නවීන්ද්‍ර ද සොයිසා මහතා කියා සිටියේ රජයේ වෛද්‍ය නිලධාරීන්ගේ සංගමය,රජයේ දන්ත වෛද්‍ය නිලධාරීන්ගේ සංගමය හා රජයේ ආයුර්වේද වෛද්‍ය නිලධාරීන්ගේ සංගමය මෙම වැඩවර්ජනයට එක්වූ බවයි.මෙවර අයවැය මගින් නිදහස් අධ්‍යාපනය හා නිදහස් සෞඛ්‍ය සේවය විනාශ කිරීමට සැලසුම් සකස් කර ඇති බවත්, මේ සම්බන්ධයෙන් කරුණු දක්වමින් ජනාධිපතිවරයාට,අග්‍රාමාත්‍යවරයාට,සියලුම අමාත්‍යවරුන්ට හා මන්ත්‍රීවරුන්ට ලිපි මගින් දැනුවත් කර ඇතත් කිසිදු ක්‍රියාමාර්ගයක් නොගැනීම නිසා වෘත්තීය ක්‍රියා මාර්ගයක් ගැනීමට සිදුවූ බව සොයිසා මහතා අවධාරණය කළේය.ජනතාවගේ සහන මෙවර අයවැයෙන් කප්පාදු කර ඇතත් මත්පැන් සමාගම්වලට සහන ලබාදී ඇති බව හෙතෙම සඳහන් කළේය.වකුගඩු රෝගීන් වෙනුවෙන් රුධිර කාන්දුකරණ ඒකක දෙකක් පිහිටුවීමට ඉන්දියාවට අවස්ථාව ලබාදීමට රජය තීරණය කර ඇති බවත්,එමගින් ලංකාවේ සෞඛ්‍ය ක්ෂේත්‍රයට ඇඟිලිගැසීමට ඉන්දියාවට අවස්ථාව ලබාදී ඇති බවත් ඔහු කියා සිටියේය.මේ අතර මෙම මාධ්‍ය හමුවට එක්වුණු රජයේ දන්ත වෛද්‍ය නිලධාරීන්ගේ සංගමයේ ලේකම් වෛද්‍ය විපුල වික්‍රමසිංහ මහතා කියා සිටියේ අත්‍යවශ්‍ය ඖෂධ ගණනාවක මිල අඩු කළ බවට සෞඛ්‍ය අමාත්‍යවරයා,මුදල් අමාත්‍යවරයා සමග එක්ව වංචාවක් කළ බවයි.", "URL": "https://sinhala.adaderana.lk/news.php?nid=66581", "Category": null, "Parent URL": null}