{"Source": "Adaderana", "Timestamp": "September 14, 2011 08:42 am", "Headline": " පොලිස් මාධ්‍ය ප්‍රකාශක පුටුව අද සිට අලුත්", "News Content": "නව පොලිස් මාධ්‍ය ප්‍රකාශක ලෙස ජ්‍යෙෂ්ඨ පොලිස් අධිකාරි මැක්සි ප්‍රොක්ට මහතා පත්කර තිබේ. පොලිස්පති එන්.කේ ඉලංගකෝන් මහතා විසින් මෙම පත් කිරීම සිදු කර ඇති බව සදහන් වේ. ඒ අනුව මැක්සි ප්‍රොක්ට මහතා අද සිට පොලිස් මාධ්‍ය ප්‍රකාශක ධුරයේ කටයුතු කරනු ඇත. ඊයේ රාත්‍රීයේ පැවති උත්සවයක දී පොලිස්පතිවරයා විසින් මේ බව නිල වශයෙන් දැනුම් දෙන ලදී. එහි දී අදහස් දැක් වූ පොලිස්පති එන්.කේ ඉලංගකෝන් මහතා කියා සිටියේ මාධ්‍ය ප්‍රකාශක ධුරය වගකීම් සහිත භාරධුර කටයුත්තක් බවයි. තමාද එම ධුරයේ කටයුතු කර තිබීම හේතුවෙන් ඒ පිළිබඳව මනා වැටහීමක් ඇති බව පොලිස්පතිවරයා එහි දී කියා සිටියේය. මෙම වගකීම මැනවින් වටහා ගනිමින් පොලිස්පතිවරයාගේ උපදෙස් පරිදි අදාළ රාජකාරිය නිසි පරිදි ඉටු කරන බව එහි දී අදහස් දැක් වූ නව මාධ්‍ය ප්‍රකාශක ජ්‍යෙෂ්ඨ පොලිස් අධිකාරි මැක්සි ප්‍රොක්ට මහතා සඳහන් කළේය. මෙතෙක් පොලිස් මාධ්‍ය ප්‍රකාශක ධුරයේ කටයුතු කළ ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩි මහතා එක්සත් ජාතීන්ගේ සාම සාධක කටයුතු සඳහා අනුයුක්ත කර ඇති බව පොලිසිපතිවරයා එහිදී වැඩිදුරටත් නිවේදනය කළේය.", "URL": "https://sinhala.adaderana.lk/news.php?nid=18703", "Category": null, "Parent URL": null}