{"Source": "Adaderana", "Timestamp": "May 1, 2019 10:47 am", "Headline": "මැතිවරණ සමයේ වෙහෙස හේතුවෙන් ඉන්දුනීසියානු සේවකයන් 318ක් ජීවිතක්ෂයට", "News Content": "මැතිවරණ සමයේ මුහුණ දීමට සිදුවූ දැඩි වෙහෙස හේතුවෙන් මියගිය මැතිවරණ සේවකයන් පිරිසක් පිළිබද පුවතක් ඉන්දුනීසියාවෙන් වාර්තා වුණි. ඉන්දුනීසියානු මහ මැතිවරණය පැවැත්වුණු කාලසීමාවේදී මැතිවරණ නිලධාරීන් 318 දෙනෙක් මියගොස් ඇතැයි විදෙස් පුවත් වාර්තා කර ඇත. ඡන්දය ගණනය කිරීමේ දීර්ඝ සේවාමුරවලට එක්වීම හේතුවෙන් ඇති වූ ආතතිය සහ රෝගී තත්ත්වයන් හේතුවෙන් මෙසේ රජයේ සේවකයන් මියගොස් ඇති බව මේ වාර්තාවල වැඩිදුරටත් සඳහන්ය. ඉන් රෝගී වී රෝහල් ගත කළ තවත් 2 200කට වැඩි පිරිසක් තවමත් නේවාසිකව ප්‍රතිකාර ඇත. මීට දෙසතියකට පෙර පැවැත්වුණු එම මැතිවරණය එක් දිනක පැවැති ලොව විශාලතම මැතිවරණයයි. එහිදී ජනාධිපතිවරණය, මහා මැතිවරණය සහ පළාත්පාලන මැතිවරණය ලෙස මැතිවරණ ත්‍රිත්වයක් එකවර පැවැත්වීම විශේෂත්වයකි. අප්‍රේල් 17 මැතිවරණයේදී ඡන්දය භාවිත කළ පිරිස මිලියන 193කි. මැතිවරණය ඉතාමත් සාමකාමීව පැවැත්වුණත්, ඒ අතරතුර මැතිවරණ සේවකයන් දැඩි සේ වෙහෙසට පත්ව ඇති බව මැතිවරණ කොමසාරිස්වරයා පෙන්වා දුන්නේය. සියලු මැතිවරණයන්හි ප්‍රතිඵල මේ මස 22වැනිදා නිකුත් කිරීමට නියමිතය.", "URL": "https://sinhala.adaderana.lk/news.php?nid=109007", "Category": null, "Parent URL": null}