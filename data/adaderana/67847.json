{"Source": "Adaderana", "Timestamp": "January 8, 2017 09:50 am", "Headline": " තිරසර යුගයක - තෙවසර ඇරඹුම අද සිට", "News Content": "ජනාධිපති මෛත්‍රීපාල සිරිසේන මහතා ජනාධිපති ධූරයට පත්වී අදට(08) වසර දෙකක් ගත වෙයි. මේ නිමිත්තෙන් “තිරසර යුගයක තෙවසර ඇරඹුම“ ජාතික උත්සවය කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේදී අද පස්වරුවේ පැවැත්වීමට නියමිතව තිබේ.රට තුළ දිළිඳුකම පිටුදැකීම සඳහා නව වැඩපිළිවෙළක් හඳුන්වාදීම මෙහි අරමුණ වී ඇති බව වාර්තා වෙයි.ඉන්දියාවේ ආන්ද්‍රා ප්‍රදේශයේ ප්‍රධාන අමාත්‍ය ශ්‍රී චන්ද්‍රබාබු නයිදු මහතා මෙම උත්සවයේ විශේෂ ආරාධිත අමුත්තෙකු ලෙස සහභාගී වීමට නියමිතය. මේ අතර දිවයිනට පැමිණි චන්ද්‍රබාබු නයිදු මහතා ඊයේ(07) පස්වරුවේ ජනාධිපති මන්දිරයේ දී ජනාධිපති මෛත්‍රීපාල සිරිසේන මහතා හමුවී තිබේ.ශ්‍රී චන්ද්‍රබාබු නයිදු මහතා ඉතා සුහඳ ලෙස පිළිගත් ජනාධිපති මෛත්‍රීපාල සිරිසේන මහතා ඔහු සමග සුහඳ කතාබහක නිරත වු බව ජනාධිපති මාධ්‍ය අංශය සඳහන් කළේය.චන්ද්‍රබාබු නයිදු මහතාගේ නායකත්වයෙන් ආන්ද්‍රා ප්‍රදේශය ලැබු සුවිශේෂී ජයග්‍රහණයන් මෙහිදී ඇගයීමට ලක් කළ ජනාධිපතිවරයා ඒ මහතාගේ ආර්ථික සහ සංවර්ධන වැඩපිළිවෙළ ඇසුරෙන් සංවර්ධනය වෙමින් පවතින රටකට ලබාගත හැකි ආදර්ශයන් බොහෝ බව කියා සිටියේය.ශ්‍රී ලංකාවේ නව සංවර්ධන වැඩපිළිවෙළ ඇගයීමට ලක් කළ චන්ද්‍රබාබු නයිදු මහතා විශේෂයෙන් අධ්‍යාපන සහ සෞඛ්‍ය ක්ෂේත්‍රවල ලබා ඇති ඉහළ ප්‍රගතිය ප්‍රසංශාවට ලක් කර අතර එය ආසියාවේ සියලු රටවලට ආදර්ශයක් බව කියා සිටියේය.ශ්‍රී චන්ද්‍රබාබු නයිදු මහතා අද දිනයේ පැවැත්වෙන “තිරසර යුගයක තෙවසර ඇරඹුම“ උත්සවයේ විශේෂ දේශනයක් පැවැත්වීමට ද නියමිතය.මේ අතර ජනාධිපති මෛත්‍රීපාල සිරිසේන මහතා අද පෙරවරුවේ දිවංගත අග්‍රාමාත්‍ය එස්.ඩබ්ලිව්.ආර්.ඩි.බණ්ඩාරනායක මහතාගේ 118 වැනි ජන්ම දින සංවත්සරය වෙනුවෙන් සංවිධානය කළ සැමරුම් උත්සවයකට සහභාගී වී තිබේ.ජනාධිපති මෛත්‍රීපාල සිරිසේන මහතා සහ හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය ඇතුළු පිරිස බණ්ඩාරනායක පිළිරුව වෙත පුෂ්පෝපහාර දැක්වු බව ජනාධිපති මාධ්‍ය අංශය සඳහන් කළේය. බණ්ඩාරනායක ශ්‍රීමතානන්ගේ ජන්ම දින සැමරුම් උත්සවය නිමිත්තෙන් සහ තිරසර යුගයක තෙවසරක ඇරඹුම ජාතික වැඩසටහන නිමිත්තෙන් සංඝයා වහන්සේ 1500 නමක් උදෙසා සංඝගත දක්ෂිණාවක් ද ජනාධිපති මන්දිරයේදී මේ වන විට පැවැත්වෙයි. මේ අතර ජනාධිපති මෛත්‍රීපාල සිරිසේන මහතාගේ පදවිප්‍රාප්ති දෙවර්ෂ පූර්ණය නිමිත්තෙන් දිවයිනේ ආගමික ස්ථාන රැසක ඊයේ රාත්‍රී ආගමික වතාවත් පවත්වා තිබේ.", "URL": "https://sinhala.adaderana.lk/news.php?nid=67847", "Category": null, "Parent URL": null}