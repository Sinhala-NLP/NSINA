{"Source": "Adaderana", "Timestamp": "March 14, 2015 09:33 am", "Headline": "රුහුණු කතරගම දේවාලයට දේශපාලන බලපෑම් නතර කළ යුතුයි  ", "News Content": "රුහුණු කතරගම මහා දේවාලය දේශපාලන බලපෑම්වලින් තොර ස්ථානයක් බවට පත්කිරීමට අදාළ ගැසට් නිවේදනය නිකුත් කිරීමට පියවර ගන්නා ලෙස ජනාධිපති මෛත්‍රීපාල සිරිසේන මහතා විෂය බාර අමාත්‍යවරයාට නියෝග කර තිබේ.දේශපාලන බලපෑම්වලට යටත්ව දේවාලයට අදාළ බෞද්ධ විහාර දේවාලගම් ආඥා පනතේ බල රහිත කර තිබු වගන්ති දෙකක් වහාම බලාත්මක කරන ලෙස ජනාධිපතිවරයා උපදෙස් දී ඇත.ඒ අනුව අදාළ ගැසට් නිවේදනය බුද්ධ ශාසන අමාත්‍ය කරූ ජයසූරිය මහතා විසින් ලබන මාර්තු මස 17 වන දින සිට ක්‍රියාත්මක වන පරිදි සිදුකර ඇති බව ජනාධිපති මාධ්‍ය අංශය සඳහන් කළේය.එම ගැසට් නිවේදනයට අනුව බස්නායක නිලමේවරයෙකු ලෙස පත්වීමට පාර්ලිමේන්තු,පලාත් සභා සහ පලාත් පාලන ආයතන මන්ත්‍රීවරයෙකු වීම නුසුදුසුකමක් බවට බෞද්ධ විහාර දේවාලගම් ආඥා පනතේ සඳහන්ව තිබුණු වගන්තිය යළි බලාත්මක කර තිබේ.ඊට අමතරව බස්නායක නිලමේවරයෙකුගේ ධුර කාලය වසර 5කින් පසුව තවත් වසර දෙකක් දීර්ඝ කිරීමට ජනාධිපතිවරයාට තිබු බලතල ද නව ගැසට් නිවේදනයට ඇතුළත් වන බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=49955", "Category": null, "Parent URL": null}