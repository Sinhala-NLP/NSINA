{"Source": "Adaderana", "Timestamp": "December 8, 2018 08:34 pm", "Headline": "නීතිවිරෝධිව ප්‍රවාහනය කළ ග්ලයිෆොසේට් තොගයක් සමඟ දෙදෙනෙක් පොලිස් දැලේ", "News Content": "නීතිවිරෝධි අයුරින් ඉන්දියාවේ සිට මුහුදු මාර්ගයෙන් ගෙනැවිත් මෙරට බෙදා හැරීමට රැගෙන ගිය ග්ලයිෆොසේට් තොගයක් සමඟ සැකකරුවන් දෙදෙනෙකු අද(08) සෙට්ටිකුලම ප්‍රදේශයේදී අත්අඩංගුවට ගත් බව සෙට්ටිකුලම පොලීසිය පැවසීය. පොලීසිය පැවසූවේ පොලීසිය සිදුකළ හදිසි සෝදිසි කිරීමකදී අදාළ ග්ලයිෆොසේට් තොගය වෑන් රථයකින් ප්‍රවාහනය කළ සැකකරුවන් දෙදෙනෙකු අත්අඩංගුවට ගත් බවයි. ඉන්දියා‍වේ සිට බෝට්ටු මඟින් ගෙනෙන ලද අදාළ ග්ලයිෆොසේට් තොගය මන්නාරම සිට කොළඹ දක්වා ප්‍රවාහනය කරමින් සිටියදී සැකකරුවන් අත්අඩංගුවට ගත් බව පොලීසිය පැවසීය. සැකකරුවන් සතුව අදාළ ග්ලයිෆොසේට් අඩංගු කුඩා පැකට් විශාල ප්‍රමාණයක් තිබූ බවත් අත්අඩංගුවට ගත් තොගය කිලෝග්‍රෑම් 582 ක පමණ බරින් යුතු වන බවද පොලීසිය පැවසීය. අත්අඩංගුවට ගත් මීගමුව ප්‍රදේශයේ පදිංචි මෙම සැකකරුවන් වවුනියාව මහේස්ත්‍රාත් අධිකරණයට ඉදිරිපත් කිරීමට නියමිතය. සිද්ධිය සම්බන්ධයෙන් සෙට්ටිකුලම පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=100467", "Category": null, "Parent URL": null}