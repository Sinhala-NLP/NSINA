{"Source": "Adaderana", "Timestamp": "December 8, 2018 08:30 am", "Headline": "කේරළ ගංජා ප්‍රවාහනය කරමින් සිටි අයෙක් මාට්ටූ", "News Content": "යාපනය සිට කල්පිටිය දක්වා කේරළ ගංජා තොගයක් ත්‍රීරෝද රථයකින් ප්‍රවාහනය කරමින් සිටි පුද්ගලයෙකු වවුනියාව ඕමන්ත ප්‍රදේශයේදී අත්අඩංගුවට ගත් බව ඕමන්ත පොලීසිය පැවසීය. පොලීසිය පැවසූවේ සිදුකළ හදිසි සෝදිසි කිරීමකදී සැකකරු කේරළ ගංජා කිලෝග්‍රෑම් එකයි ග්‍රෑම් 770 ක් ප්‍රවාහනය කරමින් සිටියදී ඊයේ(07) මෙසේ අත්අඩංගුවට ගැනීම සිදුකළ බවයි. සැකකරු සිය ගමන් මල්ලක් තුළ ගංජා සඟවා ප්‍රවාහනය කරමින් සිටියදී පොලිස් පරීක්ෂා කිරීමකදී හසුවූ බවද පොලීසිය පැවසීය. අත්අඩංගුවට ගත් සැකකරු වවුනියාව මහේස්ත්‍රාත් අධිකරණය වෙත ඉදිරිපත් කිරීමට නියමිත අතර, සිද්ධිය සම්බන්ධයෙන් ඕමන්ත පොලීසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=100435", "Category": null, "Parent URL": null}