{"Source": "Adaderana", "Timestamp": "April 8, 2014 05:58 pm", "Headline": "බොදුබල සේනා වැනි අන්තවාදීන් නිසා විදෙස් සහය අහිමිවීමේ අවදානමක්", "News Content": "බොදුබල සේනා වැනි අන්තවාදී පිරිස් සිදුකරන විවිධ ක්‍රියාකාරකම් හේතුවෙන් විදෙස් රටවලින් මෙරටට ලැබෙන සහය අහිමිවීමේ අවදානමක් මතුව ඇති බව ශ්‍රී ලංකා මුස්ලිම්වරුන්ගේ ආගමික හා සිවිල් සමාජයීය සංවිධානය පවසයි. උතුරේ මුස්ලිම් ජනතාව නැවත පදිංචි කරවීමේ කටයුතු සම්බන්ධයෙන් බොදුබල සේනා සංවිධානය වැනි සංවිධාන ගෙන යන අසත්‍ය ප්‍රචාරයන් සම්පුර්ණයෙන්ම ප්‍රතික්ෂේප කරන බව ද එම සංවිධානය විසින් ජනාධිපති මහින්ද රාජපක්ෂ මහතා වෙත යොමුකරන ලද ලිපියක දැක්වෙයි. 1990 දශකයේදී එල්.ටී.ටී.ඊයේ ප්‍රහාරයන් හේතුවෙන් උතුරේ තම ගම්බිම්වලින් පලාවිත් මුස්ලිම් ජනයා සරණාගත කඳවුරුවල හා දිවයිනේ විවිධ ප්‍රදේශවල ජීවත්වන බව එම සංවිධානය පෙන්වා දෙයි. ශ්‍රී ලංකා හමුදාව විසින් එල්.ටී.ටී.ඊ සංවිධානය පරාජය කිරීමෙන් පසු උතුරේ මුස්ලිම් ජනතාව ද නැවත තම උපන් ගම් බිම් වල පදිංචිවීමේ දැඩි බලාපොරොත්තුවකින් පසු වු බව එම සංවිධානය පවසයි. ඒ අනුව මුස්ලිම් පවුල් 35,000 ක් පමණ අවම වශයෙන් තම ගම්බිම් බලා යාමට තීරණය කර තිබුණද ලියාපදිංචි කර ඇත්තේ 22,000 ක් පමණක් බවත්, ඒ පිරිස හෝ පදිංචි කරවීමට මුල් ඉඩකඩම් නොමැති බව ඔවුන් කියා සිටියි. යුද්ධයෙන් අවතැන්වූ මෙම ජනතාව පැරණි සරණාගතයින් ලෙස සැලකීම නිසා එක්සත් ජාතීන්ගේ මානව හිමිකම් කවුන්සිලයෙන් ලැබෙන සරණාගත දීමනාව පවා නොලැබෙන බව ද ශ්‍රී ලංකා මුස්ලිම්වරුන්ගේ ආගමික හා සිවිල් සමාජයීය සංවිධානය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=42399", "Category": null, "Parent URL": null}