{"Source": "Adaderana", "Timestamp": "October 3, 2018 09:54 am", "Headline": "ජය පරාජයෙන් තොරව අවසන් වු තරගය", "News Content": "‍පාකිස්ථාන ඒ කණ්ඩායම සහ ඕස්ට්‍රේලියානු කණ්ඩායම අතර එක්සත් අරාබි එමීර් රාජ්‍යයේදී පැවති ටෙස්ට් ක්‍රිකට් තරගය ජය පරාජයෙන් තොරව නිමාවට පත්ව තිබේ. තරගයේ කාසියේ වාසිය දිනූ පාකිස්ථාන ඒ කණ්ඩායම ප්‍රථමයෙන් පන්දුවට පහරදීමට තීරණය කළේය. ඔවුන් සිය ප්‍රථම ඉනිම සඳහා සියලු දෙනා දැවී ලකුණු 278ක් රැස් කර තිබේ. අබිඩ් අලී ලකුණු 85යි. සැමී අස්ලාම් ලකුණු 51යි. පන්දු යැවීමේදී ඕස්ට්‍රේලියානු පිල වෙනුවෙන් නේතන් ලියෝන් කඩුලු 08ක් දවාගත්තේය. පිළිතුරු ඉනිම සඳහා පන්දුවට පහරදුන් ඕස්ට්‍රේලියානු කණ්ඩායම සිය ප්‍රථම ඉනිම සඳහා කඩුලු 04ක් දැවී ලකුණු 494ක් ලබා සිටියදී ඉනිම අත්හිටවූවේය. මිචෙල් මාෂ් ලකුණු 162යි. පාකිස්ථානු ඒ කණ්ඩායම අවසන් දිනය වූ ඊයේ(02) තරගය නිමා කරන විට සිය දෙවන ඉනිම සඳහා කඩුලු 07ක් දැවී ලකුණු 261ක් ලබා සිටියේය.", "URL": "https://sinhala.adaderana.lk/news.php?nid=97094", "Category": null, "Parent URL": null}