{"Source": "Adaderana", "Timestamp": "May 2, 2012 06:30 pm", "Headline": " බන්ධනාගාර නිලධාරීන්ගේ ගිනි අවි 6 ක් රස පරීක්ෂකට යවන්න අවසරයි", "News Content": "මැගසින් බන්ධනාගාර‍යේ ගැටුම සම්බන්ධයෙන් විමර්ශන පවත්වන පොලිසිය එම ගැටුම සිදුවු අවස්ථාවේ බන්ධනාගාර නිලධාරීන් භාරයේ තිබු ගිනි අවි 06ක් රජයේ රස පරීක්ෂකවරයා වෙත යවා වාර්තාවක් කැඳවීමට කොළඹ ‍මහේස්ත්‍රාත් අධිකරණයෙන් අවසර ලබාගෙන තිබේ. කොළඹ අපරාධ කොට්ඨාසය අධිකරණයට වාර්තාවක් ඉදිරිපත් කරමින් කියා සිටියේ මෙම ගැටුම සිදුවු අවස්ථාවේ වෙඩි වැදී පුද්ගලයින් කිහිපදෙනෙකු තුවාල ලැබු බවයි. ඒ පිළිබඳ පරීක්ෂණ පවත්වන බව සඳහන් කළ පොලිසිය අපරාධය සිදුවු ස්ථානයේ තිබී සොයාගත් හිස් උණ්ඩ හා ඒවා නිකුත් වු ගිනි අවි පිළිබඳ පරීක්ෂණ පැවැත්වීමට අවශ්‍යය යැයි කියා සිටියේය. ඒ අනුව අදාළ නියෝගය නිකුත් කළ මහේස්ත්‍රාත්වරයා පොලිසිය භාරයට ගෙන ඇති ගිනි අවි 06ක් රජයේ රස පරීක්ෂකවරයා වෙත යොමුකර වාර්තාවක් කැඳවන ලෙස නියෝග කරන ලදී.", "URL": "https://sinhala.adaderana.lk/news.php?nid=23971", "Category": null, "Parent URL": null}