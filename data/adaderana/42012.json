{"Source": "Adaderana", "Timestamp": "March 24, 2014 07:03 am", "Headline": "ශ්‍රී ලංකා රජයෙන් කරුණු දැක්වීම 26 දා", "News Content": "ශ්‍රී ලංකාව සම්බන්ධයෙන් ජිනිවා මානව හිමිකම් කවුන්සිලයට ඉදිරිපත් කළ යෝජනාවට අදාළ මෙරට පාර්ශවයෙන් කරුණු දැක්වීම ලබන 26වන දින සිදුකිරිමට නියමිතව තිබේ. විදේශ කටයුතු අමාත්‍ය මහාචාර්ය ජි.එල් පිරිස් මහතා විසින් එහිදි ශ්‍රී ලංකාව සම්බන්ධයෙන් කරුණු දක්වනු ඇති බව විදේශ කටයුතු අමාත්‍යංශය සඳහන් කරයි. කෙසේ වෙතත් අදාළ යෝජනාව සම්බන්ධයෙන් ඡන්ද විමසීම ලබන 28වන දින පැවැත්වීමට නියමිතය. ශ්‍රී ලංකාවේ පැවති මානුෂීය මෙහෙයුමේ අවසන් කාලයේ දි සිදුවු බව කියන මානව හිමිකම් කඩවීම සම්බන්ධයෙන් අමෙරිකාව ඇතුළු රටවල් 5ක් විසින් ශ්‍රී ලංකාවට එරෙහිව එක්සත් ජාතීන්ගේ මානව හිමිකම් කවුන්සිලයට යෝජනාවක් ඉදිරිපත් කර තිබේ. කෙසේ වෙතත් මේ වන විට අදාළ යෝජනාව සම්බන්ධයෙන් විවිධ පාර්ශව විසින් විවිධ අදහස් පල කරමින් සිටින අතර රජය පවසන්නේ මෙරට වත්මන් තත්ත්වය පිළිබඳ කිසිදු සැලකිල්ලක් නොදක්වමින් අදාළ වාර්තාව සකස් කර ඇති බවයි. අදාළ යෝජනාව සම්බන්ධයෙන් ශ්‍රී ලංකාවට විරුද්ධව ඡන්දය භාවිතා කිරිමට සූදානම් වන රටවල් දැනුවත් කිරිමේ කටයුතු දිගින් දිගටම සිදුකරන බව විදේශ කටයුතු අමාත්‍යංශය සඳහන් කරයි. මේ අතර බ්‍රිතාන්‍ය අග්‍රාමාත්‍ය ඩේවිඩ් කැමරන් පවසන්නේ ශ්‍රී ලංකාව සම්බන්ධයෙන් ජිනිවා මානව හිමිකම් කවුන්සිලයට ඉදිරිපත් කළ යෝජනාවට යුරෝපා සංගමයේ සම්පූර්ණ සහය හිමිවනු ඇතිබවයි. කෙසේ වෙතත් මේ දක්වාත් අදාළ යොජනාව සම්බන්ධයෙන් ඉන්දියාවේ ස්ථාවරය ප්‍රකාශ වී නැත.", "URL": "https://sinhala.adaderana.lk/news.php?nid=42012", "Category": null, "Parent URL": null}