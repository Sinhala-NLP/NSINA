{"Source": "Adaderana", "Timestamp": "September 7, 2011 01:29 pm", "Headline": "පොරොන්දු වූ පත්වීම් ඉල්ලා දහම් පාසල් ගුරුවරුන්ගේ උද්ඝෝෂණයක්", "News Content": "රජය පොරොන්දු වූ පරිදි ගුරු පත්වීම් ලබා නොදීමට එරෙහිව සමස්ත ලංකා දහම් පාසල් ධර්මාචාර්ය සමත් ගුරුවරුන්ගේ සංගමය, අධ්‍යාපන අමාත්‍යාංශය ඉදිරිපිට දී අද(07) දහවල් උද්ඝෝෂණ ක්‍රියාමාර්ගයකට අවතීර්ණ විය. රජය විසින්ම යෝජනා කළ පරිදි ධර්මාචාර්ය සමත් ගුරුවරුන්ට රජයේ පාසල්වල බුද්ධ ධර්මය ගුරු පත්වීම් ලබාදීම වසර 14 ක් ගතවුවද තවමත් ඉටුවී නොමැති බව එම අවස්ථාවට එක්වෙමින් අදහස් දැක්වූ ධර්මාචාර්ය සමත් දහම් පාසල් ගුරුවරුන්ගේ සංගමයේ භාණ්ඩාගාරික සේනක ගුණරත්න මහතා කියා සිටියේය. විවිධ ලිපි ලේඛන ඉදිරිපත් කරමින් සාකච්ඡා මාර්ගයෙන් සිය අරමුණ දිනාගැනීමට උත්සාහ කළ ද රජයෙන් යහපත් ප්‍රතිචාරයක් නොලැබුණු බව හෙතෙම පෙන්වාදුන්නේය. එමනිසා මෙම ක්‍රියා මාර්ගයට අවතීර්ණ වූ බවත්, මේ සම්බන්ධව අවධානය යොමුකරන ලෙස සියලු වගකිව යුතු පිරිස් වෙත දැනුම් දෙන බවත්, එසේ නොවුණහොත් ධර්මාචාර්ය සමත් දහම් පාසල් ගුරුවරුන් සියලුදෙනා දහම් පාසල් ගුරු සේවයෙන් ඉවත්වීමට කටයුතු කරන බව ද ඔහු අවධාරණය කළේය.", "URL": "https://sinhala.adaderana.lk/news.php?nid=18574", "Category": null, "Parent URL": null}