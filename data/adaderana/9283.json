{"Source": "Adaderana", "Timestamp": "June 29, 2010 01:51 pm", "Headline": "චීනය හා තායිවානය අතර ගිවිසුමක්", "News Content": "චීනය හා තායිවානය ඓතිහාසික වෙළඳ ගිවිසුමකට එළඹීමට සූදානම් වේ. නව ගිවිසුම යටතේ දෙරට අතර හුවමාරු වන භාණ්ඩ සියගණනක බදු ඉවත් කෙරෙන බව වාර්තා වේ. චීනය හා තායිවානය අතර ද්වීපාර්ශවීය වෙළඳ ගනුදෙනුවල කැපී පෙනෙන වර්ධනයකට මෙම ගිවිසුම ඉවහල් වනු ඇති බවට මත පළ වී තිබේ. දැනට අමෙරිකානු ඩොලර් බිලියන 80කට ආසන්න වටිනාකමකින් යුත් භාණ්ඩ චීන‍ය වෙතත් ඩොලර් බිලියන 30කට ආසන්න භාණ්ඩ තායිවානය වෙතත් හුවමාරු වේ. ගිවිසුම යටතේ ඩොලර් බිලියන 14කට ආසන්න වටිනාකමකින් යුතු භාණ්ඩ සඳහා බදු අඩුවීමට හෝ සම්පූර්ණයෙන් අය නොකිරීමට හෝ ඉඩකඩ පවතින බව සඳහන් වේ. 60 වසරකට පෙර දෙරට අතර ගැටුම් ඇතිවීමෙන් පසු චීනය හා තායිවානය අතර මෙවැනි වෙළඳ ගිවිසුමක් අත්සන් තැබීම සුවිශේෂී බව විදෙස් වාර්තා පවසයි.", "URL": "https://sinhala.adaderana.lk/news.php?nid=9283", "Category": null, "Parent URL": null}