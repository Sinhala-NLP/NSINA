{"Source": "Adaderana", "Timestamp": "May 25, 2017 09:47 am", "Headline": " මනුඳමින් දියබිඳක් දෙන්න ඔබත් එන්න!", "News Content": "අනුරාධපුර වලිසිංහ හරිස්චන්ද්‍ර විද්‍යාලයේ ජලය පිරිපහදු කිරීමේ පද්ධතියක් පිහිටුවීම සඳහා “ මනුඳමින් දියබිඳක් “ නම් ව්‍යාපෘතියක් ශ්‍රී ලංකා රසායන විද්‍යා ආයතනයේ ආදී විද්‍යාර්ථීන්ගේ සංගමය මඟින් ආරම්භ කර ඇති බව එහි ව්‍යාපෘති අධ්‍යක්ෂක ආචාර්ය සමීර රන්මල් මහතා පවසයි. ඒ මහතා කියා සිටියේ අදාළ ව්‍යාපෘතිය හරහා ළමුන් 4000ක් පමණ ඉගෙනුම ලබන පාසලේ ජල ගැටළුවට නිසි විසඳුමක් ලබාදීම එහි අරමුණ බවයි.එමෙන්ම උග්‍ර ජල ගැටළුවෙන් පීඩා විදින අනුරාධපුර දිස්ත්‍රික්කයේ ජනයා වකුගඩු රෝගයෙන් ආරක්ෂා කර ගැනීමද එහි අපේක්ෂාව බව සඳහන්ය.මෙම ව්‍යාපෘතිය ශ්‍රී ලංකා රසායන විද්‍යා ආයතනයේ ආදී විද්‍යාර්ථීන්ගේ සංගමය මඟින් ආරම්භ කළ බවත් , ඒ ඔස්සේ ප්‍රදේශ රැසක දරුවන්ගේ සෞඛ්‍ය තත්ත්වය ආරක්ෂා කිරීමට හැකියාව ලැබෙන බවත් ව්‍යාපෘති අධ්‍යක්ෂකවරයා කියා සිටියේය. එමෙන්ම “ මනුඳමින් දියබිඳක් “ ව්‍යාපෘතිය සාර්ථක කර ගැනීම සඳහා අවශ්‍ය මූල්‍යමය ආධාර සඳහා මහරගම තරුණ සේවා සභා ශ්‍රවනාගාරයේ මේ මස 27දා ප්‍රසංගයක් සංවිධානය කර තිබේ.ඒ සඳහා ජනතාවගේ සහය අපේක්ෂා කරන බවද එහි ව්‍යාපෘති අධ්‍යක්ෂක ආචාර්ය සමීර රන්මල් මහතා වැඩිදුරටත් කියා සිටියේය.මේ සඳහා වැඩිදුර තොරතුරු “ මනුඳමින් දියබිඳක් “ facebook පිටුවට පිවිසීමෙන් ලබා ගත හැකි බවද ඔහු කියා සිටියේය.", "URL": "https://sinhala.adaderana.lk/news.php?nid=73514", "Category": null, "Parent URL": null}