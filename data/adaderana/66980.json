{"Source": "Adaderana", "Timestamp": "December 13, 2016 08:29 am", "Headline": " හම්බන්තොට වරාය විකුණලා නෑ ", "News Content": "හම්බන්තොට වරාය විකිණීමක් සිදුකර නොමැති බව රාජ්‍ය පරිපාලන හා කළමනාකරණ අමාත්‍ය රංජිත් මද්දුම බණ්ඩාර මහතා පවසයි. නිවේදනයක් නිකුත් කරමින් අමාත්‍යවරයා පෙන්වා දෙන්නේ අසාර්ථක ව්‍යාපෘතියක් කළමනාකරණය කිරීමේ නිසි ක්‍රමවේදයක් වශයෙන් හම්බන්තොට වරාය අනූ නව අවුරුදු බදු ක්‍රමය යටතේ චීන සහ ශ්‍රී ලංකා හවුල් සමාගමකට ලබාදීමට පමණක් පියවර ගෙන ඇති බවයි. 2015 වසරේ මුල් මාස 10 තුළ එම වරාය ඉදිකිරීම සඳහා ලබාගත් ණය සහ පොලිය වශයෙන් රුපියල් මිලියන 8500ක් ගෙවා ඇති බව අමාත්‍යවරයා පෙන්වා දෙයි. එහි මෙහෙයුම් වියදම් රුපියල් මිලියන 2600ක් වු අතර අදාළ කාලය තුළ එම වරායෙන් ලැබී ඇති සමස්ත ආදායම රුපියල් මිලියන 1700ක් පමණක් බව අමාත්‍යවරයා සිය නිවේදනයෙන් දක්වා තිබේ.මේ සම්බන්ධයෙන් විවේචන එල්ල කරන පාර්ලිමේන්තු මන්ත්‍රී විමල් වීරවංශ මහතා ඇතුළු පිරිස වරාය නගරය සම්බන්ධ පිවිසුමට විරෝධය පළ නොකළ බව රංජිත් මද්දුම බණ්ඩාර මහතා පවසයි. අමාත්‍යවරයා පවසන්නේ හම්බන්තොට වරාය ශ්‍රී ලංකාවේ ආර්ථිකයට ශක්තිය ලබාදෙන කේන්ද්‍රස්ථානය බවට පත් කිරීමේ කටයුත්තට රජය එළඹ සිටින බවයි.මේ අතර හම්බන්තොට වරායේ විරෝධතාවක නිරතව සිටින තරුණයින් රැකියාවලින් ඉවත් කළ යුතු බවට වන මතයේ තමා නොසිටින බව වළස්මුල්ල ප්‍රදේශයේ පැවති ජනහමුවකදී අමාත්‍ය මහින්ද අමරවීර මහතා ප්‍රකාශ කළේය.මාධ්‍යවේදීන්ට පහරදීම කිසිසේත් අනුමත නොකරණ බව ද මහින්ද අමරවීර අමාත්‍යවරයා එහිදි වැඩිදුරටත් සඳහන් කළා.", "URL": "https://sinhala.adaderana.lk/news.php?nid=66980", "Category": null, "Parent URL": null}