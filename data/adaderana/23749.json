{"Source": "Adaderana", "Timestamp": "April 23, 2012 05:58 pm", "Headline": " ජෙහාන් මුබාරක් ලක්ෂ 10 ක ශරීර ඇප මත නිදහස්", "News Content": "රිය අනතුරකින් මරණයක් සිදුකිරීමට අදාළව හලාවත පොලීසිය මගින් අත්අඩංගුවට ගනු ලැබූ ශ්‍රී ලංකා ක්‍රිකට් කණ්ඩායමේ සාමාජිකයකු වූ ජෙහාන් මුබාරක් මහතා රු.ලක්ෂ 10 ක ශරීර ඇප මත නිදහස් කිරීමට අධිකරණය නියෝග කර තිබේ. ඊයේ අත්අඩංගුවට ගත් ජෙහාන් මුබාරක් මහතා අද හලාවත දිසා අධිකරණයට ඉදිරිපත් කරන ලද අවස්ථාවේදී දිසා විනිසුරු ජගත් කහඳගම මහතා විසින් මෙම නියෝගය ලබා දුන් බව අද දෙරණ වාර්තාකරු පවසයි. හලාවත-කොළඹ මාර්ගයේ මයික්කුලම ප්‍රදේශයේ ඊයේ සිදුවූ රිය අනතුරකට සැක පිට ශ්‍රී ලංකා ක්‍රිකට් කණ්ඩායමේ සාමාජිකයකු වන ජෙහාන් මුබාරක් මහතා අත්අඩංගුවට ගනු ලැබූ අතර ඔහු විසින් පදවන ලද ඩිෆෙන්ඩර් රථයේ යතුරුපැදියක් මුහුණට මුහුණ ගැටීමෙන් යතුරුපැදියේ ගමන්ගත් පුද්ගලයෙකු මරුමුවට පත්විය. එසේම එම සිද්ධියෙන් යතුරුපැදියේ ගමන් කළ අනෙක් පුද්ගලයා බරපතළ තුවාල ලබා හලාවත මහ රෝහලට ඇතුළත් කිරීමෙන් අනතුරුව කොළඹ ජාතික රෝහලට මාරු කර යවා තිබේ. මුබාරක් මහතා තවත් විදේශිකයන් පිරිසක් සමග විල්පත්තු වනෝද්‍යානය නැරඹීම සඳහා ගොස් ආපසු එමින් සිටියදී මෙම අනතුර සිදුව ඇති බව සඳහන් විය. කෙසේ වෙතත් පොලීසිය විසින් සැකකරු අද අධිකරණයට ඉදිරිපත් කරන ලද අවස්ථාවේදී මිය ගිය තරුණයා වෙනුවෙන් ලක්ෂ 6 ක මුදලක් හා තුවාල ලබා දැනට ප්‍රතිකාර ලබන පුද්ගලයා වෙනුවෙන් ලක්ෂ 4 ක් වන සේ රු.ලක්ෂ 10 ක වන්දියක් ලබාදීමට මුබාරක් මහතා අධිකරණයට පොරොන්දු වී තිබේ. එම ලක්ෂ 10 ක මුදලෙන් අත්තිකාරම් මුදලක් ලෙස රු.ලක්ෂ 3 ක මුදලක් අද දිනයේ ලබාදුන් බවත්,නඩුවේ වැඩිදුර විභාගය මැයි මස 04 වන දිනට කල්තැබූ බවත් අප වාර්තාකරු කියා සිටියි.", "URL": "https://sinhala.adaderana.lk/news.php?nid=23749", "Category": null, "Parent URL": null}