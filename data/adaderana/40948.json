{"Source": "Adaderana", "Timestamp": "February 7, 2014 05:29 pm", "Headline": "ආණ්ඩුව මෙරටේ ජාතිවාදය වපුරවනවා ", "News Content": "ආණ්ඩුව මෙරටේ ජාතිවාදය වපුරවන බව නව සම සමාජ පක්ෂයේ නායක වික්‍රමබාහු කරුණාරත්න මහතා පවසයි. කැසිනෝ සහ කුඩු මෙරටේ පවතින නවතන සංවර්ධන ව්‍යාපෘති බවද අද(07) කොළඹ පැවති මාධ්‍ය හමුවකදී ඔහු සඳහන් කර සිටියේය. එසේම ආණ්ඩුව මෙරටේ ජනතාව කදුළු ගංගාවක් කර ඇති බවත්, වකුගඩු රෝගය තවදුරටත් රටපුරාම ව්‍යාප්ත වෙමින් පවතින බවත්, ඒ සඳහා නිසි ක්‍රියාමාර්ගයක් නොගන්නා බවද හෙතෙම එම අවස්ථාවේදී පෙන්වා දුන්නේය. එම මාධ්‍ය හමුව අමතමින් එක්සත් සමාජවාදී පක්ෂයේ ප්‍රධාන ලේකම් සිරිතුංග ජයසුරිය මහතා පවසා සිටියේ ආණ්ඩුව හිස් වේදිකා වල සිට අධිරාජ්‍යවාදීන්ට අභියෝග කරන බවයි. එසේම පළාත් සභා මැතිවරණය මාර්තු 29 වැනිදා පැවැත්වීම විහිලු සහගත තත්ත්වයක් බවත්, එම දිනය නියම කරන ලද්දේ ජනාධිපති මහින්ද රාජපක්ෂ මහතාගේ කේන්දරය බලා බවත් ඒ මහතා එහිදී කීවේය. අප්‍රේල් 5 වන දින පළාත් සභා මැතිවරණය පවත්වන ලෙස මැතිවරණ කොමසාරිස් මහින්ද දේශප්‍රිය මහතාට ප්‍රකාශ කළ බවත්, නමුත් ඒ දේ සිදු නොවූ බවත්, සිරිතුංග මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=40948", "Category": null, "Parent URL": null}