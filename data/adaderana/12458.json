{"Source": "Adaderana", "Timestamp": "November 28, 2010 05:06 pm", "Headline": "ප්‍රභාකරන් මැරුණේ නෑ-තමිල්නාඩුවෙන් පස්වෙනි ඊලාම් යුද්ධය අරඹයි..?", "News Content": "පී.නැදුමාරන් පැවසූ පරිදි පස්වෙනි ඊලාම් යුද්ධය ආරම්භ කිරීමට තමිල්නාඩුවෙන් පිරිස් ශ්‍රී ලංකාවට එවීමට ක්‍රියා කරන බව ඉන්දීය එම්.ඩී.එම්.කේ පක්ෂ නායක වයිකෝ පවසයි. චෙන්නායි හි පැවති මහාවිරු සමරු උළෙලකට සහභාගී වෙමින් හෙතෙම මේ බව සඳහන් කළ බව ඉන්දීය මාධ්‍ය උපුටා දක්වයි. වේළුපිල්ලේ ප්‍රභාකරන් මිය ගියේ නැති බවත්,ඔහු තාමත් නිරුපද්‍රිතව සැඟවී සිටින බවත්,අවශ්‍ය මොහොතක යළි කරළියට එනු ඇති බවත් හෙතෙම කියා සිටියේය. උතුරේ එල්.ටී.ටී.ඊය යුදමය වශයෙන් පරාජය කළ පුස ශ්‍රී ලංකා හමුදාවන්ට එහි ඇති රාජකාරිය කුමක්දැයි තමන් ප්‍රශ්න කරන බවද වයිකෝ අවධාරණය කර තිබේ. විශේෂයෙන්ම උතුරේ ශිවන් හා මුරුගන් කෝවිල් මේ වන විට බෞද්ධ සිද්ධස්ථාන බවට පත්කරමින් තිබෙන බවත්,උතුරට යළි හමුදා අවශ්‍ය නොවන බවත් වයිකෝ දැඩිව අවධාරණය කළ බව ඉන්දීය මාධ්‍ය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=12458", "Category": null, "Parent URL": null}