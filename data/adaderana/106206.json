{"Source": "Adaderana", "Timestamp": "March 17, 2019 10:50 am", "Headline": "සපුගොඩ රක්ෂිතයේ ගින්න යුධ හමුදා සහායෙන් නිවා දමයි", "News Content": "වැල්ලවාය ප්‍රාදේශීය ලේකම් කොට්ඨාශයේ ආනපල්ලම ග්‍රාම නිලධාරී වසමේ සපුගොඩ කදු රක්ෂිතයේ හටගත් ගින්න මේ වන විට සම්පූර්ණයෙන්ම නිවා දැමීමට යුධ හමුදාව සමත් වී ඇත. මෙම ගින්න ඊයේ (17) දහවල් සිට ව්‍යාප්ත වූ අතර එම නිසා රක්ෂිතයේ අක්කර පනහකට වඩා සම්පූර්ණයෙන්ම විනාශ වී ඇති බව අද දෙරණ වාර්තාකරු සඳහන් කර සිටියි. මොණරාගල දිස්ත්‍රික් ආපදා කළමණාකරන ඒකකයේ දැනුම් දීමකට අනුව කුඹුක්කන121වන බලසේනා මූලස්ථානයේ සහ වරුණගම ගැමුණු හේවා බලකායේ යුධ හමුදාභට කණ්ඩායමක් විසින් ගින්න සම්පූර්ණයෙන්ම පාලනය කර තිබේ. ගින්න නිසා රක්ෂිතයේ ඉපැරැණි ශාක සහ වන සතුන් රැසක්ම විනාශ වී ඇති අතර කිසියම් පුද්ගලයකු මෙම රක්ෂිතයට ගිනි තබන්නට ඇති බවට පොලීසිය සැකපල කර ඇත. මේ සම්බන්ධයෙන් මොණරාගල දිස්ත්‍රික් ආපදා කළමණාකරන ඒකකයේ සහකාර අධ්‍යක්ෂ රවීන්ද්‍ර කුමාර මහතාගෙන් සිදුකල විමසීමකදී ඒ මහතා පවසා ඇත්තේ මෙවැනි ගිනි ගැනීම් දිගින් දිගටම මොණරාගල දිස්ත්‍රික්කයෙන් වාර්තා වන බවයි. එවැනි ගිනි තැබීම් වළක්වා ගැනීමට ජනතාව කටයුතු කල යුතු බවත් තවද එවැනි පුද්ගලයන් නීතියේ රැහැනට කොටු කර දීම ජනතාවගේ වගකීමක් බවද ඒ මහතා වැඩි දුරටත් පවසා ඇත.", "URL": "https://sinhala.adaderana.lk/news.php?nid=106206", "Category": null, "Parent URL": null}