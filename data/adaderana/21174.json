{"Source": "Adaderana", "Timestamp": "January 5, 2012 10:57 am", "Headline": "ශිවරාම් ඝාතන නඩුවේ සාක්ෂිකරුවන් ඇවිත් නෑ", "News Content": "වැදගත් සාක්ෂිකරුවන් හයදෙනෙකු අධිකරණය හමුවෙහි පෙනී නොසිටීම නිසා මාධ්‍යවේදී ධර්මරත්නම් ශිවරාම් ඝාතන නඩුව විභාග කිරීම කොළඹ මහාධිකරණය කල් දමා තිබේ. අදාළ නඩුව අද(05) කැඳවූ අවස්ථාවේ දී එම නඩුව විභාග කිරීම සඳහා කැඳවා තිබූ ජූරි සභාව ද අධිකරණය හමුවෙහි පෙනී සිටියේය. එහෙත් එම නඩුව ජූරි සභාවක් හමුවේ විභාගයට ගැනෙන නඩුවක් බැවින් ඊට සම්බන්ධ වැදගත් සාක්ෂිකරුවන් හයදෙනෙකු අද අධිකරණය හමුවෙහි පෙනී නොසිටි බව රජයේ නීතිඥවරයා සඳහන් කළේය. එමනිසා මෙම නඩුව විභාග කිරීම අපහසු බව රජයේ නීතිඥවරයා දැනුම් දී සිටියේය. එම ඉල්ලීම පිළිගත් කොළඹ මහාධිකරණ විනිසුරු පී. සූරසේන මහතා නඩු විභාගය අප්‍රේල් මස 25 වන දින දක්වා කල්දැමීමට තීන්දු කළේය. ඒ අනුව අධිකරණය හමුවෙහි පෙනී සිටි ජූරි සභාව ද විසිරුවා හළ මහාධිකරණ විනිසුරුවරයා ඔවුන්ට නැවත පත්වීම් ලබාදෙන බව ද සඳහන් කළේය. මාධ්‍යවේදී ධර්මරත්නම් ශිවරාම් 2005 වසරේ දී පැහැරගෙන ගොස් ඝාතනය කිරීම සම්බන්ධව ආරුමුගම් ශ්‍රී ස්කන්ධරාජා හෙවත් පීටර් නැමැති සැකකරුවෙකුට එරෙහිව නීතිපතිවරයා මෙම නඩුව පවරා ඇත.", "URL": "https://sinhala.adaderana.lk/news.php?nid=21174", "Category": null, "Parent URL": null}