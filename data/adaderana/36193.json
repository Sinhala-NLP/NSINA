{"Source": "Adaderana", "Timestamp": "July 29, 2013 01:31 pm", "Headline": " සජිත් ඡන්ද ව්‍යාපාරයෙන් ඉවත්වන ලකුණු ", "News Content": "එ.ජා.ප. ප්‍රතිසංවිධානය වෙනුවෙන් කටයුතු කරන ලද මන්ත්‍රීවරුන් සඳහා විනය පරීක්ෂණ අවසන් වනතුරු ඉදිරියේදී පැවැත්වීමට නියමිත පළාත් සභා ඡන්දය වෙනුවෙන් සහයෝගය නොදැක්වීමට තීරණය කර ඇති බව එ.ජා.ප. පාර්ලිමේන්තු මන්ත්‍රී සජිත් ප්‍රේමදාස මහතා පවසන බව පක්ෂයේ අභ්‍යන්තර ආරංචි මාර්ග සඳහන් කරයි. මේ අතර එජාප පාර්ලිමේන්තු මන්ත්‍රී පාලිත රංගේ බණ්ඩාර, අශෝක අබේසිංහ මහත්වරුන් රවි කරුණානායක මහතා මාර්ගයෙන් දැනුම් දී ඇත්තේ තමන්ගේ විනය පරීක්ෂණ කටයුතු නිල වශයෙන් අවසන් බව තහවුරු කරන තුරු වයඹ පළාත් සභා ඡන්දයට සහය නොදෙන බවයි. එසේම පළාත් සභා ඡන්දයට පෙර පක්ෂය සමගි කිරීමට ගත යුතු ක්‍රියාමාර්ග නොගන්නේ නම් පාර්ලිමේන්තු මන්ත්‍රීවරුන් වන රංජිත් මද්දුම බණ්ඩාර, තලතා අතුකෝරාල සහ කබීර් හෂීම් යන අයද මැතිවරණ කටයුතු සඳහා සක්‍රීයව සහයෝගය නොදීමට තීරණය කර ඇති බවද බවද කියැවෙයි. උතුරු, මධ්‍යම හා වයඹ පළාත් සභා මැතිවරණ සඳහා ප්‍රධාන විපක්ෂය ලෙස එක්සත් ජාතික පක්ෂයට ඉතා වැදගත් වනු ඇත්තේ එළඹෙන මහ මැතිවරණයට පෙර ජන මතය උරගාබැලීමට මෙන්ම ජනතාව තුළ ශක්තිමත් පදනමක් යළි තහවුරු කර ගැනීම සඳහා හොඳ මූලාරම්භයක් සනිටුහන් කිරීමටය. එහෙත් පවත්නා තත්ත්වය හමුවේ පක්ෂය මුහුණදී ඇති අර්බුදය වඩාත් තීව්‍ර වී තිබීමෙන් අර්බුදයට යන්නේ හුදු එක්සත් ජාතික පක්ෂය පමණක් නොව සමස්ථයක් ලෙස රටේ ප්‍රජාතන්ත්‍රවාදයමය. මන්ද ප්‍රජාතන්ත්‍රවාදය ශක්තිමත් වීමට නම් විපක්ෂය ශක්තිමත්වීම අනිවාර්ය බැවිනි. කාලයක් තිස්සේ දිග්ගැසෙමින් විටෙක පිල් මාරුවන මන්ත්‍රීවරුන් හමුවේ පක්ෂය දියවෙමින් පවතිද්දී විපක්ෂ නායක රනිල් වික්‍රමසිංහ මහතා ක්‍රියා කරනු ලැබුවේ අත්තනෝමතික ලෙස නායකත්වය වඩ වඩාත් තහවුරු කර ගනු පිණිස ව්‍යවස්ථා සංශෝධන ගෙන එමින් කෘත්‍යාධිකාරී මණ්ඩලය තුළ තමාට හිමි බලය හිතුවක්කාරී ලෙස ප්‍රයෝජනයට ගැනීමය. \"ඒකාධිපති වියරුව\" යයි රාජපක්ෂ රෙජිමයට අභියෝග කරන අතරේම තමන් පක්ෂය තුළ දැඩි \"ඒකාධිපති\" තත්ත්වයක් පවත්වාගෙන යාම නිසාත් , ඒ පිළිබඳ විවේචනයක් හෝ යෝජනාවක් ගෙන එන කවුරුන්ට හෝ වුවද විනය පරීක්ෂණ තැබීමට, පක්ෂ සාමාජිකත්වය අහෝසි කිරීමට හෙතෙම නොපසුබට විය. ප්‍රතිඵලය වූයේ එකිනෙකා පක්ෂ‍ය හැර යාම හා භේද භින්නතා තීව්‍ර පමණි. දයාසිරි ජයසේකර මහතා පක්ෂය හැර යනු ලැබූවේ ඉකුත් ජූලි මස 24 දාය. ඔහු මෙම තීරණය ගන්නා බවට පුවත් වාර්තාවීමෙන් පසු ඊට දින කිහිපයකට පෙරාතුව දයාසිරි මහතාට සහ බුද්ධික පතිරණ මහතාට එරෙහිව පැවැත්වෙමින් තිබූ විනය පරීක්ෂණ අත්හිටුවීමට පක්ෂයේ කෘත්‍යාධිකාරී මණ්ඩලය තීරණය කරන ලදී. පක්ෂය විසින් එම ක්‍රියාමාර්ගය ගනු ලැබූවද මීළඟට පවත්වනු ලබන මහ මැතිවරණයකදී තමාට නාම යෝජනා ලබා නොදීමට විපක්ෂ නායකවරයා ක්‍රියා කරනු ලැබුවහොත් තමාට කළ හැකි කිසිවක් ඉතිරි නොවනු ඇති බවත්, එ බැවින් මේ මොහොතේ වහා තීරණයක් ගත යුතුව ඇති බවත් දයසිරි ජයසේකර මහතා තම හිතවතුන්ට පවසා තිබිණි. මේ අතර ඊයේ පැවති මාධ්‍ය හමුවකදී එ.ජා.ප පාර්ලිමේන්තු ජෝශප් මයිකල් පෙරේරා මහතා පවසා ඇත්තේ තම පක්ෂයෙන් ආණ්ඩුවට එක්වූ පිරිසට වඩා වැඩි පිරිසක් ආණ්ඩුවේ සිට විපක්ෂයට එකතුවීමට සූදානම්ව සිටින බවයි. මේ ආකාරයේ විහිළු කතාවන් මීට පෙරාතුවද අවස්ථා ගණනාවදී විපක්ෂයේ මන්ත්‍රීවරුන් විසින් විටෙන් විට ප්‍රකාශ කරනු ලැබූවද , විපක්ෂ නායකවරයා ලෙස රනිල් වික්‍රමසිංහ මහතා මේ මොහොතේ තමාගේ පුටුව රැක ගැනීමේ කාරණය තරමටම පක්ෂය රැකගැනීමේ වගකීමත් නිසි ලෙස සලකා බලා කටයුතු නොකළහොත් මෙවර පළාත් සභා මැතිවරණය පවා මුහුණදීම සැබවින්ම එක්සත් ජාතික පක්ෂයට වඩාත් අසීරු වනු නොඅනුමානය.", "URL": "https://sinhala.adaderana.lk/news.php?nid=36193", "Category": null, "Parent URL": null}