{"Source": "Adaderana", "Timestamp": "January 15, 2014 11:25 am", "Headline": "කිරි ගවයින් 20,000ක් ආනයනය කිරීමට කැබිනට් අනුමැතිය ", "News Content": "දේශීය කිරි කර්මාන්තය නගාසිටුවීම සඳහා කිරි දෙනුන් ආනයනය කිරීමට අදාළව නෙදර්ලන්ත රජය සමඟ ණය ගිවිසුම් අත්සන් කිරීමට කැබිනට් අනුමැතිය හිමිව තිබේ. මුදල් හා ක්‍රම සම්පාදන අමාත්‍යවරයා වශයෙන් ජනාධිපති මහින්ද රාජපක්ෂ මහතා ඉදිරිපත් කළ යෝජනාවකට මෙලෙස කැබිනට් අනුමැතිය හිමිව ඇති බව රජයේ ප්‍රවෘත්ති දෙපාර්තමේන්තුව සඳහන් කළේය. දේශීය කිරි කර්මාන්තය නගා සිටුවීම සඳහා ආරම්භ කර ඇති ව්‍යාපෘතිය යටතේ කිරි දෙනුන් 4500ක් ආනයනය කිරීමට යෝජනා වු අතර මේ වනවිටත් කිරි දෙනුන් 2000 ක් ඔස්ට්‍රේලියාවෙන් ආනයනය කර තිබේ. තවත් කිරිදෙනුන් 2500ක් ඔස්ට්‍රේලියාවෙන් ආනයනය කිරීමට නියමිතව ඇති බව සඳහන් වෙයි. අමතර කිරි ගවයින් 20,000 ක් ආනයනය කිරීමට අදාළ ණය පහසුකම් ලබා ගැනීමට නෙදර්ලන්ත බැංකුවක් සමඟ සාකච්ජා පවත්වා ඇති අතර ඒ අනුව ඊට අදාළ ගිවිසුමට අත්සන් තැබීමට මෙලෙස කැබිනට් අනුමැතිය හිමිව තිබේ.", "URL": "https://sinhala.adaderana.lk/news.php?nid=40365", "Category": null, "Parent URL": null}