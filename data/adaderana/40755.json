{"Source": "Adaderana", "Timestamp": "January 30, 2014 09:20 am", "Headline": "කල් ඉකුත් වූ ඖෂධ තොගයක් ගැන පරීක්ෂණ අරඹයි", "News Content": "නිසි ක්‍රමවේදයන්ගෙන් බැහැරව නුගේගොඩ ප්‍රදේශයේ වළ දමා තිබු කල් ඉකුත් වු ඖෂධ තොගයක් සම්බන්ධයෙන් ජාතික ඖෂධ අධිකාරිය පරීක්ෂණ ආරම්භ කර තිබේ. ඖෂධ ආනයනය කරන සමාගමක් විසින් අදාළ ඖෂධ තොගය වළ දමා තිබී යළි ගොඩගන්නා අවස්ථාවේ ජාතික ඖෂධ අධිකාරියේ නිලධාරින් විසින් සොයාගෙන ඇති බව සඳහන් වෙයි. ඖෂධ අධිකාරියේ අධ්‍යක්ෂ වෛද්‍ය හේමන්ත බෙණරගම මහතාගේ උපදෙස් මත අදාළ වැටලීම සිදුකර තිබේ. කල් ඉකුත් වු ඖෂධ විනාශ කළ යුත්තේ ජාතික ඖෂධ අධිකාරියේ නිලධාරින්ගේ අධීක්ෂණය යටාතේ වුවද අදාළ සමාගම විසින් කිසිදු දැනුම් දීමකින් තොරව එම ඖෂධ වළ දමා යළි ගොඩගනිමින් සිටි බව ඖෂධ අධිකාරිය සඳහන් කළේය. අදාළ සමාගම 2012 වසරේ දි ද මෙවැනිම කල් ඉකුත් වු ඖෂධ තොගයක් විනාශ කිරිම සම්බන්ධයෙන් චෝදනා ලබා ඇති බව වාර්තා වෙයි.", "URL": "https://sinhala.adaderana.lk/news.php?nid=40755", "Category": null, "Parent URL": null}