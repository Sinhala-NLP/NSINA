{"Source": "Adaderana", "Timestamp": "February 25, 2011 12:58 pm", "Headline": "තැපැල් ඡන්ද පත්‍රිකා අද දෙපාර්තමේන්තුව වෙත බාරදෙයි", "News Content": "ලබන මාර්තු මස 17 වැනිදා පැවැත්වීමට නියමිත තැපැල් ඡන්ද පත්‍රිකා අද(25) දිනයේ තැපැල් දෙපාර්තමේන්තුව වෙත බාරකරන බව මැතිවරණ මහලේකම් කාර්යාලය පවසයි. රක්ෂණ තැපෑල යටතේ ඡන්ද පත්‍රිකා ඒ ඒ ආයතන වෙත යොමු කිරීමට නියමිත බව එම දෙපාර්තමේන්තුවේ ප්‍රකාශකයෙකු සඳහන් කළේය. තැපැල් ඡන්ද සලකුණු කිරීම සඳහා මැතිවරණ කොමසාරිස්වරයා ලබන මස 8 සහ 9 යන දෙදින නම් කර තිබේ. ඒ අනුව අදාළ තැපැල් ඡන්ද සලකුණු කිරීමේ කටයුතු නිරීක්ෂණය කිරීම සඳහා මැතිවරණ ප්‍රචණ්ඩ ක්‍රියා නිරීක්ෂණ මධ්‍යස්ථානයට සහ පැෆ්රල් සංවිධානයට අවසර ඇති බව මැතිවරණ මහලේකම් කාර්යාලය සඳහන් කරයි. ඊට අමතරව ඒ ඒ දේශපාලන පක්ෂවල එක් නියෝජිතයෙකු සඳහා තැපැල් ඡන්ද සලකුණු කිරීම නිරීක්ෂණය කිරීමට අවස්ථාව ලබාදී තිබේ.", "URL": "https://sinhala.adaderana.lk/news.php?nid=14467", "Category": null, "Parent URL": null}