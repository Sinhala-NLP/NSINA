{"Source": "Adaderana", "Timestamp": "November 30, 2015 02:16 pm", "Headline": "අපරාධ අංශයේ ස්ථානාධිපති යළි රිමාන්ඩ්", "News Content": "අල්ලස් චෝදනා මත අත්අඩංගුවට ගත් නාරාහේන්පිට පොලිසියේ අපරාධ අංශයේ ස්ථානාධිපතිවරයා ලබන 07 වනදා දක්වා තවදුරටත් රක්ෂිත බන්ධනාගාර ගත කර තිබේ.සැකකරු අද අධිකරණයට ඉදිරිපත් කළ අවස්ථාවේ කොළඹ අතිරේක මහේස්ත්‍රාත් නිරෝෂා ප්‍රනාන්දු මහත්මිය එම නියෝගය ලබාදුන් බව අද දෙරණ අධිකරණ වාර්තාකරු සඳහන් කළේය.කූට ලේඛන ඉදිරිපත් කර අපරාධ චෝදනාවක් වසන් කිරීම සඳහා රුපියල් ලක්ෂ 25ක අල්ලසක් ලබාගත් බවට නාරාහේන්පිට පොලිසියේ අපරාධ අංශයේ ස්ථානාධිපතිවරයා පසුගිය 27 වනදා අල්ලස් කොමිසම මගින් අත්අඩංගුවට ගනු ලැබුවේය.සිද්ධියට අදාළ පරික්ෂණ තවදුරටත් සිදු කරන බව අධිකරණය හමුවේ පැවසූ අල්ලස් කොමිසම සැකකරු තවදුරටත් රිමාන්ඩ් භාරයේ තබන ලෙස එහිදී ඉල්ලීමක් කර ඇත.සැකකරු මෙම ක්‍රියාවට යොමුවී ඇත්තේ අදාළ පොලිස් ස්ථානයේ ස්ථානාධිපතිවරයාගේ උපදෙස් මත බව විත්තිය වෙනුවෙන් පෙනී සිටි නීතිඥවරුන් අධිකරණයට ප්‍රකාශ කළ බව අද දෙරණ අධිකරණ වාර්තාකරු සඳහන් කළේය.ඒ පිළිබඳ පරීක්ෂණ සිදු කරන බව අල්ලස් කොමිසම එහිදී අධිකරණය හමුවේ ප්‍රකාශ කර ඇත.", "URL": "https://sinhala.adaderana.lk/news.php?nid=55415", "Category": null, "Parent URL": null}