{"Source": "Adaderana", "Timestamp": "April 28, 2017 10:00 am", "Headline": " මැයි දිනය නිමිත්තෙන් රැළි 15ක් ", "News Content": "මෙවර මැයි දිනය නිමිත්තෙන් කොළඹ නගරය සහ ඒ අවට ප්‍රදේශවලදී මැයි රැළි 15ක් පැවැත්වෙයි.එක්සත් ජාතික පක්ෂ මැයි දින රැළිය කැම්බල් පිටියේදී පැවත්වීමට නියමිතය.ඒකාබද්ධ විපක්ෂය නියෝජනය කරන දේශපාලන පක්ෂ 07ක සහභාගීත්වයෙන් මැයි දින රැළියක් ගාලු මුවදොර පිටියේදී පැවැත්වෙයි.ජනතා විමුක්ති පෙරමුණේ මැයි දින රැළිය පැවැත්වෙන්නේ බී.ආර්.සී පිටියේදීය.එක්සත් සමාජවාදී පක්ෂය කොස්ගස් හන්දිය ප්‍රදේශයේදීත්, ශ්‍රී ලංකා කොමියුනිස්ට් පක්ෂය විහාරමහදේවී එළිමහන් රංග පීඨයේදීත්, නව සමසමාජ පක්ෂය මුණසිංහපුර ක්‍රීඩාංගණයේදීත්, පෙරටුගාමී සමාජවාදී පක්ෂය නියෝජ්‍ය පොලිස්පති කාර්යාලය ඉදිරිපිට බිම් කොටසේදීත් මැයි දින රැළි සංවිධානය කර තිබේ.ජාතික හෙල උරුමය බෝධිරාජමාවත පදික වෙළෙඳ මධ්‍යස්ථානයේදීත්, සමාජවාදී සමානතා පක්ෂය නව නගර ශාලාවේදීත්, සමාජවාදී පක්ෂය මරදාන ජයන්ත වීරසේකර මාවතේදීත් මැයි දිනය සැමරීමට නියමිතය.මීට අමතරව වෘත්තීය සමිති කිහිපයක් ඒකාබද්ධව ස්ටැන්ලි ජෑන්ස් ක්‍රීඩා පිටියේදී මැයි දින රැළියක් සංවිධානය කර තිබේ.කෙසෙල්වත්ත ආර්. ප්‍රේමදාස පිළිරුව අසලදී හේමා ප්‍රේමදාස මහත්මියගේ ප්‍රධානත්වයෙන් සැමරුම් උත්සවයක් ද පැවැත්වීමට සැලසුම් කර ඇති බව පොලීසිය පැවසුවේය.මේ අතර ශ්‍රී ලංකා නිදහස් පක්ෂ මැයි දින රැළිය මහනුවර ගැටඹේ ක්‍රීඩාංගණයේදී පැවැත්වෙන අතර මාර්ග දෙකක් ඔස්සේ ක්‍රීඩාංගණයට මැදි දින පෙළපාලි 02ක් ගමන් කිරීමට නියමිතය. මේ අතර අද දිනය පුරා කොළඹ සහ තදාසන්න ප්‍රදේශ කිහිපයකදී ඒකාබද්ධ විපක්ෂය වශයෙන් මහජනයා දැනුම්වත් කිරීම සඳහා අත් පත්‍රිකා බෙදීමේ වැඩසටහනක් ක්‍රියාත්මක කරන බව පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි.ඒ සඳහා පාර්ලිමේන්තු මන්ත්‍රීවරුන්, වෘත්තීය සමිති නියෝජිතයින් ඇතුළු පිරිසක් සහභාගී වන බව මන්ත්‍රීවරයා ප්‍රකාශ කළේය.", "URL": "https://sinhala.adaderana.lk/news.php?nid=72571", "Category": null, "Parent URL": null}