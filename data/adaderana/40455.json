{"Source": "Adaderana", "Timestamp": "January 19, 2014 10:10 am", "Headline": "ත්‍රීවිලරයෙන් කසිප්පු ගෙනයද්දී අතේ මාට්ටු", "News Content": "ත්‍රී රෝද රථයකින් ප්‍රවාහනය කරමින් තිබු කසිප්පු බෝතල් 90 ක් සමග සැකකරුවෙකුව අත්අඩංගුවට ගෙන ඇති බව කරුවගලස්වැව පොලීසිය කියයි. අත්අඩංගුවට ගෙන ඇති සැකකරු තබ්බෝවේ පදිංචිකරුවෙකි. අලුයම් කාලයේ තබ්බෝවේ සිට කරුවගලස්වැව දෙසට ගමන් කරමින් තිබු ත්‍රී රෝද රථය පොලිස් නිලධාරීන් විසින් නවත්වා පරීක්ෂා කර ඇත. එම අවස්ථාවේදී ත්‍රී රෝද රථයේ ප්ලාස්ටික් කෑන් 02 ක අසුරා තිබූ මෙම කසිප්පු තොගය හමුවී තිබේ. තමන් මෙම කසිප්පු තොගය තබ්බෝවේ සිට මුන්දලම දක්වා රැගෙන යමින් සිටි බව සැකකරු පොලීසිය හමුවේ පවසා ඇත. අත්අඩංගුවට ගෙන ඇති කසිප්පු,සැකකරු සහ ත්‍රී රෝද රථය පුත්තලම දිසා අධිකරණයට ඉදිරිපත් කිරීමට නියමිතය. කරුවලගස්වැව පොලිස් ස්ථානාධිපති පොලිස් පරීක්ෂක එල්.බී.අබේරත්න ,පොලිස් සැරයන් 37573 බන්දුල,පොලිස් කොස්තාපල් 36175 රස්නායක සහ පොලිස් කොස්තාපල් රියදුරු 15013 ප්‍රියන්ත යන නිලධාරීන් විසින් සැකකරු සමග කසිප්පු තොගය අත්අඩංගුවට ගෙන ඇත.", "URL": "https://sinhala.adaderana.lk/news.php?nid=40455", "Category": null, "Parent URL": null}