{"Source": "Adaderana", "Timestamp": "November 28, 2010 04:50 pm", "Headline": "ද්‍රවිඩ නායකයින් හමුවෙන්න ක්‍රිෂ්ණාට වෙලාවක් නෑ", "News Content": "සිව් දින නිල සංචාරයේදී ඉන්දීය විදේශ අමාත්‍ය එස්.එම් ක්‍රි ෂ්ණා මහතා ශ්‍රී ලංකාවේ ද්‍රවිඩ ජන නායකයින් ද හමුවන්නට ක්‍රියා කරනු ඇති බවට සඳහන් වුවද ඒ සඳහා ඔහුට අවස්ථාවක් උදා වී නැති බව වාර්තා වේ. ඉන්දීය විදේශ අමාත්‍ය එස්.එම් ක්‍රි ෂ්ණා මහතා අද රාත්‍රීයේ දිවයිනෙන් පිටත්ව යාමට නියමිත බව සඳහන් වේ. පසුගිය 25 වැනි දින දිවයිනට පැමිණි ඉන්දීය විදේශ අමාත්‍යවරයා ජනාධිපති මහින්ද රාජපක්ෂ මහතා , අග්‍රාමාත්‍යවරයා ඇතුළු රජයේ මැති ඇමතිවරුන් රැසක් සමඟ සාකච්ඡා පවත්වන ලදී. ඉන්දියාවෙන් ලබාදුන් ඇමෙරිකානු ඩොලර් මිලියන 416ක ණය මුදලින් ඉදිකරමින් පවතින උතුරු දුම්රිය මාර්ගයේ ඉදි කිරීම් කටයුතු දැක බලා ගැනීමට ද ඔහු ඊයේ දිනයේ උතුරේ සංචාරය කර තිබේ. එසේම ඉන්දීය විදේශ අමාත්‍යවරයා ඊයේ දිනයේ දී යාපනය දිස්ත්‍රීක්කයේ සංචාරයක නිරත වූ අතර එහි දී ඉන්දීය කොන්සල් කාර්යාලයක් ද විවෘත කර තිබේ. මේ අතර දිවයිනෙන් පිටත්ව යාමට පෙර එස්.එම් ක්‍රිෂ්ණා මහතා දෙමළ පක්ෂ නියෝජිතයින් සමඟ ද සාකච්ඡා කිරීමට නියමිතව ඇතැයි සඳහන් වු අතර ඒ සම්බන්ධයෙන් අද දෙරණට අදහස් දැක් වූ දෙමළ ජාතික විමුක්ති පෙරමුණේ මහලේකම් හිටපු පාර්ලිමේන්තු මන්ත්‍රී එම්.කේ ශිවාජිලිංගම් මහතා කියා සිටියේ ජාතික ප්‍රශ්නයට විසඳුමක් ලබා ගැනීමට මෙන්ම යළි පදිංචි කිරිම්,උතුරේ අධිආරක්ෂිත ප්‍රදේශ නිසා හටගෙන ඇති ගැටලු,ආදී මේ මොහොතේ දැවෙන ප්‍රශ්න සම්බන්ධයෙන් ක්‍රිෂ්ණා මහතා දැනුවත් කිරීමට පියවර ගන්නා බවයි. එසේ වුවද අද පෙරවරුවේ හම්බන්තොට ඉදිකෙරුණු නියෝජ්‍ය කොන්සල් කාර්යාලයක් විවෘත කිරීමට ගිය ඉන්දීය විදෙස් කටයුතු අමාත්‍යවරයාට අද පස්වරුවේ යළි ද්‍රවිඩ ජාතික නායකයින් හමුවී සාකච්ඡා කිරීමට කාලවේලාවක් ඉතිරිව නැති බව සඳහන් වේ.", "URL": "https://sinhala.adaderana.lk/news.php?nid=12457", "Category": null, "Parent URL": null}