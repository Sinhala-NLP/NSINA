{"Source": "Adaderana", "Timestamp": "August 15, 2014 03:15 pm", "Headline": "ඇමති බන්දුල විභාග පද්ධතියට කළ හානියට සමාව ගත යුතුයි", "News Content": "ප‍්‍රශ්න පත‍්‍රවල දෝෂ වසන්කිරීමේ අධ්‍යාපන ඇමතිවරයාගේ කූඨ උත්සාහය හෙළා දකින බව ලංකා ගුරු සංගමය පවසයි. එම සංගමයේ ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කළ නිවේදනයක මේ බව දැක්වෙයි. එකී නිවේදනය පහත පරිදිය. අධ්‍යාපන අමාත්‍ය බන්දුල ගුණවර්ධන උසස් පෙළ ආර්ථික විද්‍යා ප‍්‍රශ්න පත‍්‍රයේ දෝෂ මෙන්ම විභාගය පිළිබඳව මතුකරන කරුණුවලට එරෙහිව විවිධ වාග් ප‍්‍රහාර එල්ල කිරීමෙන් අනතුරුව අධිකරණ ක‍්‍රියාමාර්ග හා රහස් පොලීසියට පැමිණිලි කරන බවට කරන ප‍්‍රකාශවලින් අනතුරුව ඔහු විසින් රහස් පොලිසියට පැමිණිල්ලක් කර ඇති බව ප‍්‍රකාශ කරයි. විශ්ව විද්‍යාල ආචාර්යවරුන් හා බුද්ධිමතුන් ආයතනගත ව්‍යූහයන්ගෙන් පරිභාහිරව පෞද්ගලිකවද විභාගවල දෝෂ මතුකරමින් තම සමාජ වගකීම ඉටුකිරීම නොඉවසන අධ්‍යාපන ඇමතිවරයා මුලදී තම පාර්ලිමේන්තු වරප‍්‍රසාදවලට මුවාවී මෙම බුද්ධිමතුන්ට පහර දුන් අතර මේ වන විට විවිධ ක‍්‍රියාමාර්ග හරහා බියගැන්වීමක නිරත වී සිටී. මෙම තත්ත්වය දැඩිලෙස හෙළා දකින ලංකා ගුරු සංගමය මෙම ක‍්‍රියාමාර්ග වලින් ඇමතිවරයාගේ අදක්ෂභාවය වසා දැමිය නොහැකි බව පෙන්වා දෙයි. 2012 සා.පෙළ විභාගයේ විද්‍යා ප‍්‍රශ්න පත‍්‍රයේ කොටස් සොරාගත් අතර 2011 දී උසස් පෙළ Z අගය පිළිබඳව වැරදි තීන්දුවක් ගත් බව අධිකරණයෙන් තීරණය කෙරිණි. විභාග ප‍්‍රශ්න පත‍්‍ර පිටවීම වැළැක්වීමට යයි විභාගයට සතියකට පෙර සිටම සම්මන්ත‍්‍රණ, සාකච්ඡා තහනම් කළ අතර මේ තුළින් ද ඔවුන් පෙන්නුම් කළේ ප‍්‍රශ්න පත‍්‍ර පිටවීම වැළැක්වීමට ඇති නොහැකියාවයි. මෙවැනි අපකීර්තිමත් විභාග ඉතිහාසයකට උරුම කියන ඇමතිවරයා විභාග කඩාකප්පල් කරන්නන් යැයි සෙසු අයට ඇඟිල්ල දිගුකිරීමට ප‍්‍රථම තමන් අමාත්‍යධූරය දරණ වකවානුවේ විභාග පද්ධතියට කර ඇති හානිය පිළිබඳව ප‍්‍රථමයෙන් සමාව ගත යුතුය. උසස් පෙළ ආර්ථික විද්‍යා ප‍්‍රශ්න පත‍්‍රය සම්බන්ධයෙන් මතු කර ඇති ගැටළු පිළිබඳ ජනාධිපතිවරයාට වාර්තාවක් ඉදිරිපත් කිරීමට විභාග කොමසාරිස්වරයාට පැවරූ බව ප‍්‍රකාශ කළ ඇමතිවරයා වාර්තාව නිකුත් කිරීමට ප‍්‍රථම 2014 ආර්ථික විද්‍යා ප‍්‍රශ්න පත‍්‍රය ඉතිහාසයේ විශිෂ්ටම ප‍්‍රශ්න පත‍්‍රය බව බුද්ධිමතුන් ප‍්‍රකාශ කරන්නේ යැයි සඳහන් කිරීමෙන් පැහැදිලි වන්නේ වාර්තාව නිකුත් කිරීමට පෙර පූර්ව නිගමනයක සිටිමින් ශිෂ්‍යයින් හා සමාජය නොමග යවමින් සිටින බවයි. මෙවැනි පදනම් විරහිත ක‍්‍රියාකාරකම් හා රැවටීම්වලට එරෙහිව ලංකා ගුරු සංගමය විසින් දිගටම හඬ නඟන බවත් අවශ්‍ය වුවහොත් සාධාරණත්වය පතා අධිකරණයට යාමට සූදානම් බවත් පැහැදිලිව ප‍්‍රකාශ කරන අතර බුද්ධිමතුන්ට නිගරු කිරීම නතර කොට 2014 ආර්ථික විද්‍යා ප‍්‍රශ්න පත‍්‍රය පිළිබඳව රජයේ මැදහත්වීමෙන් විධිමත් පරික්ෂණයක් කොට දරුවන්ට සාධාරණයක් කරන ලෙස ඉල්ලා සිටියි.", "URL": "https://sinhala.adaderana.lk/news.php?nid=45382", "Category": null, "Parent URL": null}