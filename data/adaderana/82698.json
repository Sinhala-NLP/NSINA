{"Source": "Adaderana", "Timestamp": "January 9, 2018 07:00 am", "Headline": "තැපැල් ඡන්ද පත‍්‍රිකා තැපෑලට බාර දීම 11 වන දා", "News Content": "පළාත් පාලන මැතිවරණයට අදාළව තැපැල් ඡන්ද පත‍්‍රිකා තැපෑලට බාරදීම ලබන 11 වැනිදා සිදුකිරීමට නියමිත බව මැතිවරණ කොමිසම පවසයි. අතිරේක මැතිවරණ කොමසාරිස් එම්.එම්.මොහොමඩ් මහතා සඳහන් කළේ තැපෑලෙන් ඡන්දය ප‍්‍රකාශ කිරීමට සුදුසුකම් ලැබූ රාජ්‍ය සේවකයින්ගේ නාමලේඛන ඊයේ දිනයේ දිස්ත‍්‍රික් මැතිවරණ කාර්යාලවලදී සහතික කෙරුණු බවයි. මෙවර පළාත් පාලන මැතිවරණය සඳහා තැපෑලෙන් ඡන්දය ප‍්‍රකාශ කිරීම සඳහා ඡන්ද දායකයින් පන් ලක්ෂ 60,536 දෙනෙකු සුදුසුකම් ලබා සිටියි. තැපැල් ඡන්ද සලකුණු කිරීම මැතිවරණ කාර්යාලල දිස්ත‍්‍රික් ලේකම් කාර්යාල හා පොලිස් ස්ථානවල ජනවාරි මස 22 වන දින සිදුකිරීමට නියමිත අතර සෙසු රජයේ කාර්යාලවල තැපැල් ඡන්ද සලකුණු කිරීම ජනවාරි 25 සහ 26 යන දෙදින තුළ සිදුකිරීමට නියමිතයි. මේ අතර පළාත් පාලන මැතිවරණයට අදාළ නිල ඡන්ද දැන්වීම් පත‍්‍රිකා තැපෑලට භාරදීම ලබන 18 වන දින සිදුකිරීමට නියමිතව තිබේ. ඒ අනුව නිල ඡන්ද දැන්වීම් පත‍්‍රිකා බෙදාහැරීමේ කටයුතු ජනවාරි මස 19 වන දින සිට ආරම්භ කරන බව තැපැල්පති රෝහණ අබේරත්න මහතා සඳහන් කළේය. නිල ඡන්ද දැන්වීම් පත‍්‍රිකා බෙදාහැරීමේ කටයුතු පෙබරවාරි මස 04 වන දින දක්වා සිදුකිරීමට නියමිත අතර ජනවාරි මස 28 වන ඉරු දින විශේෂ බෙදීමේ දිනයක් ලෙස ප‍්‍රකාශයට පත් කර තිබේ. නිල ඡන්ද දැන්වීම් පත‍්‍රිකා බෙදාහැරීමට අදාළව තැපැල් දෙපාර්තමේන්තු නිලධාරීන් දැනුවත් කිරීමේ කටයුතු මේ වන විටත් සිදුකර අවසන් බව තැපැල්පති රෝහණ අබේරත්න මහතා සඳහන් කළේය. මෙවර පළාත් පාලන මැතිවරණය සඳහා ඡන්ද දායකයින් එක්කෝටි පනස් හත් ලක්ෂ 60,814 දෙනෙකු සුදුසුකම් ලබා සිටින බව වාර්තා වෙයි.", "URL": "https://sinhala.adaderana.lk/news.php?nid=82698", "Category": null, "Parent URL": null}