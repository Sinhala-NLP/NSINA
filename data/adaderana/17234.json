{"Source": "Adaderana", "Timestamp": "July 6, 2011 10:26 pm", "Headline": "අහිමි වූ මෙගා වොට් 300 ක් යළි ගේන්න සූදානම්", "News Content": "ලක්විජයෙන් අහිමි වූ මෙගා වොට් 300ක විදුලි ධාරිතාවය යළිත් ජාතික පද්ධතියට එකතුකිරීමට සැලසුම් කර ඇතැයි විදුලිබල හා බලශක්ති අමාත්‍යාංශය පවසයි. අමාත්‍යංශය විසින් නිකුත් කළ නිවේදනයක මේ බව සඳහන් වන අතර එකී නිවේදනය සම්පූර්ණයෙන් පහත පරිදිය. ලංකා විදුලිබල මණ්ඩලය සතු මෙගා වොට් 300ක උත්පාදන ධාරිතාවක් සහිත පුත්තලම ලක්විජය තාප විදුලි බලාගාරය 2011 මාර්තු මස ජාතික විදුලිබල පද්ධතියට එක්කළද,ක්‍රියාත්මක වීමේදී පැන නැගුණු තාක්ෂණික ගැටලු හේතුවෙන් පසුගිය කාලය තුළ අපේක්ෂිත පරිදි විදුලි ධාරිතාවක් උත්පාදනය කරගැනීමට හැකියාවක් නොලැබුණි. ලක්විජය ව්‍යාපෘතිය හා බැඳුණු දේශීය හා විදේශීය ඉංජිනේරුවන්ගේ හැකියාව හා කැපවීම මත පසුගිය කාලය තුළ අඛණ්ඩව සිදුකෙරුණු විවිධ පරීක්ෂණ, නිරීක්ෂණ තුළින් උද්ගතව තිබූ තාක්ෂණික ගැටලු හඳුනාගත් අතර ඒවා සමථයකට පත්කිරීමට විවිධ ක්‍රමෝපායන් දියත් කෙරිණි. බලාගාරයේ වත්මන් ප්‍රගතිය පිළිබඳ පැවති ප්‍රගති සමාලෝචන රැස්වීමේදී ව්‍යාපෘති ඉංජිනේරුවන් ප්‍රකාශ කර සිටියේ ලක්විජය බලාගාරයෙන් ජාතියට අහිමි වූ මෙගා වොට් 300ක විදුලි ධාරිතාවයල ලබන සිකුරාදා දින සිට ජාතික විදුලිබල පද්ධතියට එක්කිරීමට හැකියාව පවතින බවයි. පවතින ජල විදුලිබල උත්පාදන හිඟයට ශක්තිමත් විසඳුමක් සපයමින් 2011.07.09 දින මෙම මෙගා වොට් 300ක ධාරිතාවය ජාතික විදුලිබල පද්ධතියට එක්කිරීමට සැලසුම් සම්පාදනය වෙමින් පවතින බව ලංකා විදුලිබල මණ්ඩලයල ලක්විජය ව්‍යාපෘති කාර්යාලය හා විදුලිබල හා බලශක්ති අමාත්‍යාංශය අවධාරණය කරයි. මාධ්‍ය අංශය විදුලිබල හා බලශක්ති අමාත්‍යාංශය", "URL": "https://sinhala.adaderana.lk/news.php?nid=17234", "Category": null, "Parent URL": null}