{"Source": "Adaderana", "Timestamp": "March 30, 2017 04:37 pm", "Headline": "වන සංරක්ෂිත ගැසට් පත්‍රය ගැන පැහැදිලි කිරීමක්", "News Content": "විල්පත්තුව වනොද්‍යානයට යාබද වනාන්තර 04ක් සංරක්ෂිත වනාන්තර ලෙස නම් කිරීමේ ගැසට් පත්‍රය පිළිබඳ ඇතැම් පිරිස් අසත්‍ය ප්‍රචාර ගෙන යන බව ජනාධිපති මාධ්‍ය අංශය පවසයි. එම ගැසට් පත්‍රය මඟින් ජනතාව දැනට පදිංචි ගම්මාන, ඉඩම්, නිවාස හා ඉස්ලාමීය පුජනීය ස්ථාන රජයට සහ වන සංරක්ෂණ දෙපර්තමේන්තුවට පවරාගැනීමක් සිදුවන බවට ඇතැම් පිරිස් අසත්‍ය ප්‍රචාර ගෙන යන බව ජනාධිපති මාධ්‍ය අංශය නිවේදනයක් නිකුත් කරමින් සඳහන් කරයි. ඇතැම් පිරිස් පෞද්ගලික හා දේශපාලන අරමුණු වෙනුවෙන් මෙවැනි ප්‍රචාර ගෙන යන බව එකී නිවේදනයේ දැක්වෙයි. රක්ෂිත වනාන්තර, සංරක්ෂිත වනාන්තර ලෙස නම් කර ගැසට් කිරීමට පියවර ගෙන ඇත්තේ ජනතාව වෙනුවෙන් මුදා හැර ඇති ඉඩම්වලට යාබදව පිහිටි වනාන්තරවල සහ ප්‍රදේශයේ ජනතාවගේ ආරක්ෂාව තවදුරටත් තහවුරු කිරීම වෙනුවෙන් බව මෙම නිවේදනයේ වැඩි දුරටත් සඳහන් වෙයි.", "URL": "https://sinhala.adaderana.lk/news.php?nid=71545", "Category": null, "Parent URL": null}