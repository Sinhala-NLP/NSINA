{"Source": "Adaderana", "Timestamp": "August 29, 2013 04:22 pm", "Headline": "හෙද හිඟයෙන් ජාතික රෝහලේ දැඩි සත්කාර ඒකක 2ක් වැසිලා", "News Content": "හෙද සේවාව සඳහා බඳවා ගැනීම් ප්‍රමාද වීම හේතුවෙන් ගැටලු රාශියක් උද්ගතව ඇති බව රජයේ හෙද නිලධාරීන්ගේ සංගමය පවසයි. බොහෝ රෝහල්වල සේවාවන් පවත්වාගෙන යාමට මේ හේතුවෙන් බලපෑම් සිදුව ඇති බව එම සංගමයේ සභාපති සමන් රත්නප්‍රිය මහතා කියයි. හෙද හිඟයට පිළියම් ලෙස වැඩිපුර හෙද නිලධාරීන් කණ්ඩායමක් පුහුණුවට බඳවා ගැනීමට අයඳුම්පත් කැඳවා මේ වන විට වසරක් පමණ ගත වී ඇති අතර එම කණ්ඩායම බඳවා ගැනීමට සෞඛ්‍ය අමාත්‍යාංශය මේ වන තෙක් අපොහොසත් වී ඇති බව සමන් රත්නප්‍රිය මහතා පවසයි. එහිදී 2400ක පමණ පිරිසක් පුහුණුව සඳහා සුදුසුකම් ලැබූ අය ලෙස තෝරා ගනු ලැබුව ද ඔවුන් හෙද විදුහල් සඳහා ඇතුළත් කිරීමට සෞඛ්‍ය අමාත්‍යාංශය කටයුතු කර නොමැති බව ඔහු පෙන්වාදෙයි. හෙද හිඟය හේතුවෙන් මේ වන විට ජාතික රෝහලේ ස්නායු ශල්‍ය ඒකකයේ පමණක් දැඩි සත්කාරක ඒකක දෙකක් වසා දමා ඇති අතර අනුරාධපුර ශික්ෂණ රෝහලේ වකුගඩු ඒකකය සහ අනෙක් වාට්ටු පවත්වාගෙන යාම ද ගැටලුවක් වී ඇති බව සමන් රත්නප්‍රිය මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=36993", "Category": null, "Parent URL": null}