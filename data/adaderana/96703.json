{"Source": "Adaderana", "Timestamp": "September 25, 2018 08:50 pm", "Headline": "ජනපති සහ හිටපු ජනපති ඝාතනය කිරිමේ කුමන්ත්‍රණයක් හෙළි වෙයි", "News Content": "ජනාධිපති මෛත්‍රිපාල සිරිසේන මහතා සහ හිටපු ජනාධිපති මහින්ද රාජපක්ෂ මහතා ඇතුළු ඔහුගේ පවුලේ සමාජිකයන් ඝාතනය කිරිමේ කුමන්ත්‍රණයක් සම්බනධයෙන් තමන් තොරතුරු දන්නා බව අත්අඩංගුවට ගත් ඉන්දියානු ජාතික පුද්ගලයා පැවසු බව අපරාධ පරීක්ෂණ දෙපාර්තමේන්තුව අද (25) කොළඹ කොටුව අධිකරණය වෙත දන්වා තිබේ. දුෂණ විරෝධි බලකායේ මෙහෙයුම් අධ්‍යක්ෂක නාමල් කුමාර මහතා සමඟ මෙම ඉන්දියානු ජාතිකයා සමීප සබඳතා දක්වා ඇති බව අනාවරණය වි ඇත. කොළඹ කොටුව මහේස්ත්‍රාත් ලංකා ජයරත්න මහත්මිය නියෝග කර ඇත්තේ මෙම ඉන්දියානු ජාතිකයාගෙන් වැඩිදුරටත් ප්‍රශ්න කිරිම් කර අධිකරණය වෙත කරුණු ඉදිරිපත් කරන ලෙසයි. අදාල ඉන්දියානු ජාතිකයා අත්අඩංගුවට ගන්නා විට ඔහු හොමාගම ප්‍රදේශයේ කුලී නිවසක සිටි ඇති බවත් ඔහුගේ සංචාරක විසා කල් ඉකුත් වී තිබු බවත් ඔහු ස්ථිර රැකියාවක් සිදු කර නොමැතිබවත් අපරාධ පරික්ෂණ දෙපාර්තමේන්තුව අධිකරණයට කරුණු වාර්තා කර ඇත. කරුණු විමසා බැලු කොටුව මහේස්ත්‍රාත් ලංකා ජයරත්න මෙනවිය නියොග කළේ දුෂණ විරෝධි බලකායේ මෙහෙයුම් අධ්‍යක්ෂ නාමල් කුමාර මහතාව හෙට (26) පෙරවරු 10ට අපරාධ පරික්ෂණ දෙපාර්තමේන්තුවෙන් රස පරික්ෂක දෙපාර්තමේන්තුව හමුවට ඉදිරිපත් කර කටහඩ සාම්පල් ලබා ගන්නා ලෙසටය. ත්‍රස්ත විමර්ශන කොට්ඨාසය බාර හිටපු නියෝජ්‍ය පොලිස්පති නාලක ද සිල්වා මහතා විසින් සැලසුම් කළ බව කියන ඝාතන කුමන්ත්‍රණයක් සම්බන්ධයෙන් පසුගියදා නාමල් කුමාර මහතා තොරතුරු අනාවරණය කළේය. ඒ අනුව මේ සම්බන්ධයෙන් අපරාධ පරික්ෂණ දෙපාර්තමේන්තුව විමර්ශන ආරම්භ කර ඇති අතර මෙම සිද්ධිය සම්බන්ධයෙන් මේ විට විට පුද්ගලයින් රැසකගෙන් ප්‍රකාශ සටහන් කරගෙන තිබේ. නියෝජ්‍ය පොලිස්පති නාලක ද සිල්වා මහතා සහ නාමල් කුමාර මහතා අතර සිදු වු බව කියන දුරකතන සංවාදය සම්බන්ධයෙන් මේ වන විට පරික්ෂණ සිදු කරන කණ්ඩායම් අතර අවධානයක් යොමුව ඇති අතර අදාළ දුරකථන හඬපටය රජයේ රස පරික්ෂක දෙපාර්තමේන්තුව වෙත භාරදී ඇති බව වාර්තා වෙයි.", "URL": "https://sinhala.adaderana.lk/news.php?nid=96703", "Category": null, "Parent URL": null}