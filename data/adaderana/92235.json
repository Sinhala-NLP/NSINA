{"Source": "Adaderana", "Timestamp": "July 9, 2018 12:28 pm", "Headline": "මහින්දානන්දගේ නඩුවේ වැඩිදුර විභාගයට විනිසුරු අකමැත්ත පළ කරයි-නව විනිසුරුවරයෙක් යටතේ අද විභාගයට", "News Content": "ඒකාබද්ධ විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව ගොනු කර තිබෙන නඩුව කොළඹ මහාධිකරණ විනිසුරු සම්පත් අබේකෝන් මහතා ඉදිරියේ විභාගයට ගැනීමට අද‍(09) නියම විය. මෙම නඩුව කොළඹ මහාධිකරණ විනිසුරු ගිහාන් කුලතුංග මහතා නොමැති විනිසුරු මඩුල්ලක් හමුවේ විභාගයට ගන්නා මෙන් අභියාචනාධිකරණය ඉකුත් දා නියම කර තිබුණි. ඒ අනුව මෙම නඩුව කොළඹ මහධිකරණයේ ප්‍රධාන විනිසුරු ඒ.ඒ.ආර්.හෙයියන්තුඩුව මහතා ඉදිරියේ කැඳවූ අවස්ථාවේදී එය වැඩිදුර විභාගය සඳහා විනිසුරු විකුම් කළුආරච්චි මහතා වෙත යොමු කිරීමට නියම විය. එහෙත් විනිසුරු විකුම් කළුආරච්චි මහතා සඳහන් කර සිටියේ තමා මෙම නඩුව විභාග කිරීමට අකමැත්ත පළ කරන බවයි. ඒ අනුව මෙම නඩුව විභාග කිරීම සඳහා විනිසුරු සම්පත් අබේකෝන් මහතා පත් කිරීමට නියම විය. අනතුරුව නඩුව විනිසුරු සම්පත් අබේකෝන් මහතා ඉදිරියේ කැඳවූ අතර එහිදී නඩුවේ ඉදිරි කරුණු සලකා බැලීම සඳහා එය ලබන 17 වනදා කැඳවීමට ද විනිසුරුවරයා නියම කළේය. පසුගිය රජයේ අමාත්‍යවරයකු ලෙස කටයුතු කරමින් සිටියදී අයථා ආකාරයෙන් උපයාගත් රුපියල් මිලියන 27 ක මුදලක් වැයකොට කොළඹ කින්සි පාරේ නිවසක් මිලදී ගැනීම තුළින් මුදල් විශුද්ධිකරනය වැළැක්වීමේ පනත යටතේ වරදක් සිදුකර ඇතැයි චෝදනා කරමින් මහින්දානන්ද අළුත්ගමගේ මන්ත්‍රීවරයාට එරෙහිව නීතිපතිවරයා විසින් මෙම නඩුව පවරා තිබේ.", "URL": "https://sinhala.adaderana.lk/news.php?nid=92235", "Category": null, "Parent URL": null}