{"Source": "Adaderana", "Timestamp": "April 7, 2017 05:55 pm", "Headline": "  චීනයේ අරමුණ ශ්‍රී ලංකා ව්‍යවස්ථාවට අනුකූලව කටයුතු කිරීමයි", "News Content": "ශ්‍රී ලංකාව සමඟ ඇති කර ගන්නා ආයෝජන ගිවිසුම් සහ ව්‍යාපෘති ශ්‍රී ලංකා ආණ්ඩුක්‍රම ව්‍යවස්ථාවට අනුකූලව රටේ ස්වෛරීත්වය හා ස්වාධීනත්වය ආරක්ෂා වන අයුරින් සිදු කිරීම චීනයේ අරමුණ බව මහජන චීන සමූහාණ්ඩුවේ දේශපාලන උපදේශක සභාවේ ජාතික කමිටු සභාපති යූ සෙන්ෂෙන් මහතා පවසයි.60 වසරක චීන ශ්‍රී ලංකා සබඳතා ජනාධිපති මෛත්‍රීපාල සිරිසේන මහතා යටතේ වඩාත් ශක්තිමත්ව ඉදිරියට ගෙනයාමට චීනය සූදානම් බව ඔහු පවසයි. ශ්‍රී ලංකාවේ සංචාරයක නිරතව සිටින චීන සමූහාණ්ඩුවේ දේශපාලන උපදේශක සභාවේ ජාතික කමිටු නියෝජිත පිරිස ජනාධිපති මෛත්‍රීපාල සිරිසේන මහතා හමුවු අවස්ථාවේ කමිටු සභාපති යූ සෙන්ෂෙන් මහතා මේ බව ප්‍රකාශ කර තිබේ.චීනය ශ්‍රී ලංකාවේ සෑබැ මිතුරෙකු මෙන්ම සහෝදරයෙකු ද බව පවසන සෙන්ෂෙන් මහතා පෙන්වා දෙන්නේ එම මිත්‍රත්වය සහ සහෝදරත්වය ශක්තිමත් අයුරින් ඉදිරියට ගෙනයාමට කැපවන බවයි. මෙහිදී අදහස් දක්වා ඇති ජනාධිපති මෛත්‍රීපාල සිරිසේන මහතා ශ්‍රී ලංකාවේ අභ්‍යන්තර සංවර්ධන කටයුතු සඳහා මෙන්ම අන්තර් ජාතික වශයෙන් චීනය දක්වන සහයෝගය පිළිබඳ සිය ස්තූතිය පළ කර තිබේ.", "URL": "https://sinhala.adaderana.lk/news.php?nid=71848", "Category": null, "Parent URL": null}