{"Source": "Adaderana", "Timestamp": "September 3, 2010 09:15 am", "Headline": "නීතිය ක්‍රියාත්මක කිරීමට රජය බලපෑම් කළ යුතුයි", "News Content": "සෞදි අරාබියේ දී ශ්‍රී ලාංකික කාන්තාවට වධ හිංසා පැමිණ වූ පුද්ගලයින්ට එරෙහිව නීති මගින් ක්‍රියා කිරීම සඳහා රජය බලපෑම් කළ යුතු බව සමස්ත ලංකා මැදපෙරදිග සේවා සමිති සංවිධානය පවසයි. මෙම කරුණ සම්බන්ධයෙන් රජයේ මැදිහත්වීම ප්‍රමාණවත් නොවන බව එහි සභාපති රංජිත් නානායක්කාර මහතා සඳහන් කරයි. ඉදිරියේ දී ශ්‍රී ලාංකික ශ්‍රමිකයන් මෙවැනි තත්ත්වයන්ට මුහුණ දීම වැළැක්වීම සඳහා ජනාධිපතිවරයා හෝ මැදිහත් වී කඩිනම් පියවර ගත යුතු බව ඔහු ප්‍රකාශ කරයි. එසේ නොවුනහොත් සාමාජිකයන් එක් ලක්ෂ පනස් දහසකගෙන් පමණ සමන්විත සිය සංගමය මගින් විරෝධතා ක්‍රියාමාර්ග ආරම්භ කරන බව රංජිත් නානායක්කාර මහතා පැවසීය. මේ අතර ශල්‍ය කර්මයකට භාජනය කර කඹුරුපිටිය රෝහලේ ප්‍රතිකාර ලබමින් සිටි එල්.පී. ආරියවතී මහත්මිය ඊයේ රෝහලෙන් පිටව ගොස් තිබේ.", "URL": "https://sinhala.adaderana.lk/news.php?nid=10606", "Category": null, "Parent URL": null}