{"Source": "Adaderana", "Timestamp": "August 8, 2017 04:29 pm", "Headline": "නල්ලූර් වෙඩි තැබීම-සැකකරුවන් යළි රක්ෂිත බන්ධනාගාරයට ", "News Content": "යාපනය, නල්ලූර් ප්‍රදේශයේ සිදුවු වෙඩි තැබීමේ සිද්ධිය සම්බන්ධයෙන් එහි සැකකරුවන් තිදෙනා අගෝස්තු මස 22 වන දා දක්වා යළි රක්ෂිත බන්ධනාගාර ගත කිරීමට යාපනය මහේස්ත්‍රාත් අධිකරණයෙන් අද(08) නියෝග කර තිබේ. පසුගිය ජූලි මස (25) වන දින යාපනය පොලීසියට බාර වු මෙම සිද්ධියේ ප්‍රධාන සැකකරු හඳුනාගැනීමේ පෙරට්ටුවේ දී හඳුනා ගෙන ඇති බව ද අද දෙරණ වාර්තාකරු පවසයි. පසුගිය ජූලි මස 22 වන දා යාපනය මහාධිකරණ විනිසුරු එම්. ඉලංචේලියන් මහතා ඉලක්ක කර ගනිමින් නල්ලුර් ප්‍රදේශයේ දී වෙඩි තැබීමක් සිදුවු අතර එයින් මහාධිකරණ විනිසුරුවරයා ගමන් ගත් මෝටර් රථයට වෙඩි තැබීම සිදුව ඇති බව අනාවරණය විය. කෙසේ වෙතත් අදාළ වෙඩි තැබීමෙන් විනිසුරුවරයාට කිසිඳු හානියක් සිදුව නොමැති අතර එක් පොලිස් නිලධාරියෙකු තුවාල ලබා රෝහල් ගත කිරීමෙන් අනතුරුව ජිවිතක්ෂයට පත් විය. මෙම සිදුවීම සම්බන්ධයෙන් සැකපිට තවත් පුද්ගලයින් දෙදෙනෙකු පසුගිය 23 වන දා පොලීසිය විසින් අත්අඩංගුවට ගැණිනි.", "URL": "https://sinhala.adaderana.lk/news.php?nid=76096", "Category": null, "Parent URL": null}