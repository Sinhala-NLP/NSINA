{"Source": "Adaderana", "Timestamp": "June 29, 2012 10:06 am", "Headline": "හොර නෝට්ටු මුද්‍රණය කළ උපාංග සමග සැකකරුවෙකු කොටුවෙයි", "News Content": "වව්නියාව, කුරුමන්කාඩු ප්‍රදේශයේ නිවසක තිබී රුපියල් දහසේ ව්‍යාජ මුදල් නෝට්ටු මුද්‍රණය කළ පරිගණක උපාංග සමග සැකකරුවෙකු අත්අඩංගුවට ගෙන තිබේ. කොල්ලකෑමක් සම්බන්ධයෙන් අත්අඩංගුවට ගත් සැකකරුවන් දෙදෙනෙකු සතුව තිබී රුපියල් දහසේ ව්‍යාජ නෝට්ටුවක් සොයාගෙන ඇති අතර එය තමන් විසින් කොල්ලකන ලද නිවසක තිබූ එකක් බව සැකකරුවන් ප්‍රකාශ කර ඇත. ඒ අනුව සිදුකළ වැටලීමක දී අදාළ මුදල් නෝට්ටු මුද්‍රණය කළ යන්ත්‍ර සමග සැකකරු අත්අඩංගුවට ගැනීමට වව්නියාව පොලිසිය සමත්වී ඇත. ඔහු විසින් රුපියල් දහසේ ව්‍යාජ නෝට්ටු 24 ක් පමණ මුද්‍රණය තිබේ. එසේම අදාළ නිවස කොල්ලකෑ සැකකරුවන් තවත් නිවාස 12 ක් පමණ කොල්ලකා ඇති බවට අනාවරණය වී ඇත. ඔවුන් විසින් කොල්ලකන ලද රන් පවුම් 135 ක් පමණ පොලිසිය විසින් සොයාගෙන ඇති අතර තවත් රන් පවුම් 70 ක් පමණ උකසට තබා ඇති බවට ද තොරතුරු අනාවරණය වූ බව පොලිසිය පවසයි. මේ අතර රුපියල් පන්දහසේ ව්‍යාජ මුදල් නෝට්ටුවක් සමග අත්අඩංගුවට ගෙන තිබූ සැකකරු ලබන මස 5 වැනි දින දක්වා රක්ෂිත බන්ධනාගාරගත කර තිබේ. හබරණ පොලිසිය විසින් සැකකරු අත්අඩංගුවට ගෙන කැකිරාව මහේස්ත්‍රාත් අධිකරණයට ඉදිරිපත් කර තිබුණි.", "URL": "https://sinhala.adaderana.lk/news.php?nid=25402", "Category": null, "Parent URL": null}