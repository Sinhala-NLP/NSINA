{"Source": "Adaderana", "Timestamp": "April 5, 2018 12:38 pm", "Headline": "ජනපති-ශ්‍රීලනිප මැති ඇමතිවරු අතර හමුවක්", "News Content": "‍ජනාධිපති මෛත්‍රීපාල සිරිසේන මහතා සහ ශ්‍රී ලංකා නිදහස් පක්ෂයේ මැති ඇමතිවරුන් අතර සාකච්ඡාවක් අද පෙරවරුවේ පැවැත්වුණි. ජනාධිපති ලේකම් කාර්යාලයේදී අදාළ සාකච්ඡාව පැවැත්වුණ බව වාර්තා වෙයි. අග්‍රමාත්‍ය රනිල් වික්‍රමසිංහ මහතාට එරෙහි විශ්වාසභංග යෝජනාව පරාජයට පත්වීමෙන් අනතුරුව ගත යුතු ඉදිරි ක්‍රියාමාර්ග පිළිබඳ මෙහිදී අවධානය යොමුවී ඇති බව සඳහන්ය. විශ්වාසභංග යෝජනාවට අදාළ ඡන්ද විමසීමේදී ශ්‍රී ලංකා නිදහස් පක්ෂය නියෝජනය කරන මැති ඇමතිවරුන් පිරිසක් යෝජනාවට පක්ෂව ඡන්දය භාවිත කළ අතර තවත් පිරිසක් ඡන්දය විමසන අවස්ථාවේ පාර්ලිමේන්තුවේ රැඳී සිටියේ නැත. මේ අතර විශ්වාසභංග යෝජනාවට පක්ෂව ඡන්දය භාවිත කළ අමාත්යි එස්.බී දිසානායක මහතා අද දෙරණට සඳහන් කලේ ඕනෑම අවස්ථාවක අමාත්ය ධුරයෙන් ඉල්ලා අස්වීමට තමා ඇතුළු කණ්ඩායම සූදානම් බවයි. මේ අතර විශ්වාසභංග යෝජනාවට පෙර සිටම සහය පළ කරමින් ඊට අත්සන් තැබූ නිශාන්ත මුතුහෙට්ටිගම නියෝජ්‍ය අමාත්‍යවරයා සහ කාදර් මස්තාන් මන්ත්‍රීවරයා ඊයේ යෝජනාවට අදාළ ඡන්දය විමසන අවස්ථාවේ පාර්ලිමේන්තුවට පැමිණ සිටියේ නැත. ඒ සම්බන්ධයෙන් අද දෙරණ නිශාන්ත මුතුහෙට්ටිගම නියෝජ්‍ය අමාත්‍යවරයාගෙන් සිදුකළ විමසීමකදී ඔහු සඳහන් කළේ ශ්‍රී ලංකා නිදහස් පක්ෂය දෙකඩවීම වලක්වාගැනීමේ අරමුණින් තමා එම පියවර ගත් බවයි. මේ අතර මේ වන විට පැවැත්වෙන ශ්‍රී ලංකා නිදහස් පක්ෂ මධ්‍ය හමුවට සහබාගී වෙමින් මහින්ද සමරසිංහ අමාත්‍යවරයා පැවසුවේ ඊයේ පැවති අගමැතිට එරෙහි විශ්වාසභංගයේදී නිදහස් පක්ෂ මන්ත්‍රීවරු ක්‍රියා කළේ ජනාධිපතිවරයාගේ උපදෙස් මත නොවන බවයි.", "URL": "https://sinhala.adaderana.lk/news.php?nid=86977", "Category": null, "Parent URL": null}