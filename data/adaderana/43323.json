{"Source": "Adaderana", "Timestamp": "May 20, 2014 10:29 am", "Headline": " අමෙරිකාවට එරෙහිවී නෑ - ඉරානයෙන් තෙල් ගෙන්වන්නේ නෑ", "News Content": "ඉරානයෙන් ශ්‍රී ලංකාවට යළි තෙල් ගෙන්වන බවට ජාත්‍යන්තර මාධ්‍යයන්හි පළවන තොරතුරුවල කිසිදු සත්‍යතාවක් නොමැති බව ලංකා ඛනිජ තෙල් සංස්ථාවේ කළමනාකාර අධ්‍යක්ෂ සුසන්ත ද සිල්වා මහතා පවසයි. 2012 වසරේ මැද භාගයේදී ඉරානයෙන් තෙල් ගෙන්වීමට අදාළව අමෙරිකානු සම්බාධක පැනවීමත් සමග ඉන්ධන සපයාගැනීම පිළිබඳ දැවැන්ත අර්බුදයකට මුහුණදෙන්නට සිදුවූ බව හෙතෙම අද දෙරණට සිහිපත් කළේය. හිටි අඩියේ ඉරානයෙන් බොරතෙල් ගෙන්වීම නැවැත්වීම නිසා තෙල් පිරිපහදුව හතර වතාවක් වසන්නට සිදුවූ බවත්, පසුව සෑහෙන පරිශ්‍රමයකින් පසුව ඊට ගැලපෙන ඕමාන් බ්‍රෙන්ට් සහ තවත් බොරතෙල් මිශ්‍රණයක් සොයාගැනීමට හැකිවූ බවත් කළමනාකාර අධ්‍යක්ෂවරයා පෙන්වා දුන්නේය. ඒ අනුව එකී තෙල් මිශ්‍රණම මිස කිසිදු අයුරකින් ඉරානයෙන් තෙල් බිංදුවක් හෝ ආනයනය නොකළ බවත්, පෙර ගනුදෙනුවලට අදාළව බැංකු ගිණුම්,රක්ෂණ ආවරණ ආදී සියල්ල අවසන් කර තිබියදී නැවක් හෝ දීමට කිසිදු නැව් සමාගමක් ඉදිරිපත් නොවුණු බවත් ඔහු සඳහන් කළේය. මේ නිසා ඉරානයෙන් විටෙක සල්ලි නැතුව තෙල් දීමට ඉදිරිපත් වුවද , ඒ සඳහා හෝ ක්‍රමවේදයක් නොතිබුණු බව සුසන්ත ද සිල්වා මහතා කියා සිටියේය. 2013 සිට ඉරානයෙන් තෙල් ගෙන්වන බවට පළවූ විවිධ අසත්‍ය තොරතුරු හේතුවෙන් අමෙරිකානු බලධාරීන් නිරන්තර අවදියෙන් ඒ පිළිබඳ කරුණු විමසමින් සිටි බවත්, පසුව වෙනත් රටවලින් තෙල් ගෙන්වීමට අදාළව සියලු තොරතුරු හා ලියකියවිලි අමෙරිකානු බලධාරීන්ට ලබාදීමට කටයුතු කළ බවත් ඔහු පැවසීය. ඒ අනුව තෙල් ගනුදෙනු සිදුකරන රටවල් හා සමාගම් පිළිබඳ සියලු තොරතුරු ලබාදීමෙන් පසුව අමෙරිකානු බලධාරීන් ඒවා අනුමත කරන බවද, තෙල් ගෙන්වීමට අදාළව සෙසු කටයුතු සිදුකෙරුණේ ඉන් පසුව බවද ඔහු පෙන්වාදුන්නේය. ඒ අනුව අමෙරිකාව විසින් ඉරානයට පනවා ඇති සම්බාධක වලට එරෙහිව කිසිදු ක්‍රියාමාර්ගයක් ගෙන නොමැති බවත්, මෙම ප්‍රශ්නයේදී අමෙරිකානු බලධාරීන් සමග සහයෝගයෙන් කටයුතු කරන බවත් ලංකා ඛනිජ තෙල් සංස්ථාවේ කළමනාකාර අධ්‍යක්ෂවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=43323", "Category": null, "Parent URL": null}