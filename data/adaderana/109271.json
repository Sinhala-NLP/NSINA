{"Source": "Adaderana", "Timestamp": "May 5, 2019 08:46 am", "Headline": "වැඩිදුර ප්‍රශ්න කිරීමට මධුෂ් CID මූලස්ථානයට", "News Content": "අද (05) පෙරවරුවේ කටුනායක බන්ඩාරණායක ජාත්‍යන්තර ගුවන්තොටුපලේදී අත්අඩංගුවට පත් පාතාල කල්ලි නායක මාකඳුරේ මදුෂ් වැඩිදුර ප්‍රශ්න කිරීම සඳහා අපරාධ පරීක්ෂණ දෙපාර්තමේන්තු මූලස්ථානය වෙත රැගෙන විත් ඇත. ඩුබායි රාජ්‍යයෙන් පිටුවහල් කිරීමෙන් පසු අද පෙරවුරවේ දිවයිනට පැමිණි මාකඳුරේ මදුෂ් එහිදී අපරාධ පරීක්ෂණ දෙපාර්තමේන්තුවේ අත්අඩංගුවට පත් විය. ඩුබායි රාජ්‍යයෙන් පිටුවහල් කිරීමෙන් පසු මාකඳුරේ මදූෂ් අද අලුයම 5.00ට UL 226 දරණ ශ්‍රි ලන්කන් ගුවන් සේවයට අයත් යානයකින් මෙරටට පැමිණියේය. සමරසිංහ ආරච්චිගේ මදුෂ් ලක්ෂිත නොහොත් මාකඳුරේ මදූෂ් පසුගිය පෙබරවාරි 05 වන දින ඩුබායි පොලීසිය විසින් අත්අඩංගුවට ගත්තේය. ඔහු සමඟ කංචිපානි ඉම්රාන්, කෙසෙල්වත්තේ දිනුක ඇතුළු තවත් සංවිධානාත්මක අපරාධ කල්ලි සාමාජිකයින් කිහිපදෙනෙකු සහ ගායන ශිල්පී අමල් පෙරේරා සහ ඔහුගේ පුත්‍රයා මෙන්ම රංගන ශිල්පි රයන් වැන් රෝයන් ද අත්අඩංගුවට පත් විය. පසුව වරින්වර මාකඳුරේ මදූෂ් සමඟ සිටි සැකකරුවන් දිවයිනට පිටුවහල් කෙරුණු අතර ප්‍රශ්න කිරීම්වලින් අනතුරුව කිහිපදෙනෙකු මුදාහැරීමටත් ඇතැම් සැකකරුවන් රක්ෂිත බන්ධනාගාර ගත කිරීමටත් පියවර ගැණුනී. තමා ශ්‍රී ලංකාවට පිටුවහල් නොකරන ලෙස මාකදුරේ මදුෂ් ඩුබායි අධිකරණයකට ඇපෑලක් ඉදිරිපත්කර තිබූ අතර ඊට අවස්ථාව හිමි වුයේ නැත. මාකදුරේ මදුෂ් මනුෂ්‍ය ඝාතන සහ කොල්ලකෑම් 50කට අධික සංඛ්‍යාවකට අදාලව පොලීසියට අවශ්‍යව සිටි පුද්ගලයෙකු වන අතර ජාත්‍යාන්තර මත්‍දුව්‍ය ජාවාරම් මෙහෙයවීම සම්බන්ධයෙන් ද ඔහුට එරෙහිව චෝදනා එල්ල වී තිබුණි. කොල්ලකෑම් සම්බන්ධයෙන් මදුෂ් අවසන් වරට අත්අඩංගුවට පත්ව ඇත්තේ 2005 වසරේදී යි. 2006 වසරේ දී සිදු වූ දක්ෂිණ සංවර්ධන අධිකාරියේ හිටපු සභාපති ඩැනී හිත්තැටියගේ මහතා වෙඩි තබා ඝාතනය කිරීම සම්බන්ධයෙන්ද ඔහුට එරෙහිව චෝදනා එල්ල වී තිබේ.", "URL": "https://sinhala.adaderana.lk/news.php?nid=109271", "Category": null, "Parent URL": null}