{"Source": "Adaderana", "Timestamp": "January 14, 2012 01:51 pm", "Headline": "බස් 2 ක් ගැටී 20 දෙනෙකුට තුවාලයි -එක් අයෙක් මියයයි", "News Content": "වරකාපොළ, දුම්මලදෙනිය ප්‍රදේශයේ දී අද(14) අලුයම සිදුවූ රිය අනතුරකින් එක් අයෙකු මියගොස් තවත් 20 දෙනෙකු තුවාල ලබා තිබේ. ලංගම බස්රථයක් සහ සුඛෝපභෝගී පෞද්ගලික බස්රථයක් එකිනෙක ගැටීමෙන් මෙම අනතුර සිදුව ඇති බව පොලිසිය සඳහන් කරයි. අනතුරින් තුවාල ලැබූවන් කෑගල්ල රෝහලට ඇතුළත් කර ඇති අතර එහිදී එක් පුද්ගලයෙකු මියගොස් ඇත. බරපතල තත්ත්වයේ පසුවූ රෝගීන් තිදෙනෙකු මහනුවර ම‍හරෝහලට හා තවත් දෙදෙනෙකු කොළඹ ජාතික රෝහලට මාරු කර යැවූ බව කෑගල්ල රෝහලේ ප්‍රකාශකයෙකු සඳහන් කළේය. අංගොඩ ඩිපෝවට අයත් ලංගම බස්රථය කොළඹ සිට මහනුවර දක්වා ධාවනය වී ඇති අතර අනතුර සිදුවන අවස්ථාවේ එහි මගීන් සියයකට ආසන්න සංඛ්‍යාවක් සිට ඇති බව අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=21379", "Category": null, "Parent URL": null}