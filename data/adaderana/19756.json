{"Source": "Adaderana", "Timestamp": "November 3, 2011 09:52 am", "Headline": "තියුණු ආයුධවලින් පහර දී පුද්ගලයෙක් මරා දමලා", "News Content": "තියුණු ආයුධවලින් පහර දී අම්බලන්තොට, මාමඩල ප්‍රදේශයේ පුද්ගලයෙකු ඝාතනය කර තිබේ. ඊයේ(02) රාත්‍රීයේ මෙම ඝාතනය සිදුකර ඇති බව අම්බලන්තොට පොලිසිය ප්‍රකාශ කරයි. මෙලෙස ඝාතනයට ලක්ව ඇත්තේ 38 හැවිරිදි මාමඩල ප්‍රදේශයේ පදිංචි පුද්ගලයෙකි. මේ අතර මැදවච්චිය හොරොව්පතාන ප්‍රදේශයේ නිවසක සැකකටයුතු ලෙස මියගිය කාන්තාවකගේ මළ සිරුරක් මැදවච්චිය පොලිසිය විසින් සොයාගෙන ඇත. සිය නිවෙස තුළ මෙම කාන්තාව මියගොස් සිටි බව මැදවච්චි‍ය පොලිසිය ප්‍රකාශ කරයි. මෘත ශරීරය අනුරාධපුර රෝහලේ මෘත ශරීරාගාරයේ තබා ඇති අතර පශ්චාත් මරණ පරීක්ෂණය අද(03) දින සිදු කිරීමට නියමිතය.", "URL": "https://sinhala.adaderana.lk/news.php?nid=19756", "Category": null, "Parent URL": null}