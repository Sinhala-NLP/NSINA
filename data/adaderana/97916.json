{"Source": "Adaderana", "Timestamp": "October 19, 2018 12:19 pm", "Headline": "විග්නේශ්වරන්ගේ අභියාචනයත් සලකා බැලීම කල්යයි", "News Content": "උතුරු පළාත් ප්‍රධාන අමාත්‍ය සී.වී. විග්නේශ්වරන් මහතා ඉදිරිපත් කර ඇති අභියාචනය සලකා බැලීම නොවැම්බර් මස 8 වන දා දක්වා කල් තැබීමට ශ්‍රේෂ්ඨාධිකරණය නියම කළේය. මෙම අභියාචනා පෙත්සම ඊවා වනසුන්දර, ප්‍රසන්න ජයවර්ධන සහ එල්. ටී. බී. දෙහිදෙණිය යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ කැඳවනු ලැබීය. මෙම පෙත්සම් විභාගයට විනිසුරු දෙහිදෙණිය මහතා සහභාගි වීමට කැමැත්ත පළ කිරීම හේතුවෙන් ඒ පිළිබඳ සලකා බැලීම නොවැම්බර් මස 8 වනදා දක්වා කල් තැබීමටයි ශ්‍රේෂ්ඨාධිකරණය තීන්දු කළේය. උතුරු පළාත් ප්‍රධාන අමාත්‍ය සී.වී. විග්නේශ්වරන් මහතා සිය අභියාචනය මගින් සඳහන් කර සිටින්නේ උතුරු පළාත් හිටපු ධීවර අමාත්‍ය ඩෙනීෂ්වරන් මහතා විසින් ඉදිරිපත් කළ පෙත්සමක් විභාග කළ අභියාචනාධිකරණය ඒ මහතාට අදාල අමාත්‍ය තනතුරේ බාධාවකින් තොරව කටයුතු කිරීමට ඉඩ දෙන්නැයි දන්වා අතුරු තහනම් නියෝගයක් නිකුත් කළ බව කියා සිටියේය. එවැනි තහනම් නියෝගයක් නිකුත් කිරීමට අභියාචනාධිකරණයට බලයක් නොමැති බව සඳහන් කරන ප්‍රධාන අමාත්‍ය විග්නේෂ්වරන් මහතා එම නියෝගය නීතියට පටහැනි බව කියා සිටියේය. මේ හේතුවෙන් අභියාචනාධිකරණය විසින් නිකුත් කර තිබෙන එම තහනම් නියෝගය නීති විරෝධී යැයි තීන්දු කොට එය බල රහිත කිරීමේ නියෝගයක් නිකුත් කරන මෙන් ද විග්නේෂ්වරන් මහතා ශ්‍රේෂ්ඨාධිකරණය ඉදිරිපත් කර තිබෙන අභියාචනයෙන් ඉල්ලා තිබේ.", "URL": "https://sinhala.adaderana.lk/news.php?nid=97916", "Category": null, "Parent URL": null}