{"Source": "Adaderana", "Timestamp": "November 11, 2016 05:50 pm", "Headline": "  රවී මාස ගාණක් කෙකර ගාලා සීනි බෝල අයවැයක් ඉදිරිපත් කළා", "News Content": "මුදල් අමාත්‍ය රවී කරුණානායක මහතා මාස ගණනක් කෙකර ගාමින් අවසානයේ අය වැය ඉදිරිපත් කළ බව ඒකාබද්ධ විපක්ෂයේ නායක පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි.ඒ මහතා මේ බව කියා සි‍ටියේ අද(11) කොළඹදී පැවති මාධ්‍ය හමුවකට එක්වෙමිනි.මෙවර ඉදිරිපත් කළ අයවැය සීනි බෝල අයවැයක් බවත්, එය යහපත් අයවැයක් නොවනු ඇති බවත් ඒ මහතා පවසයි.මේ අයවැය හේතුවෙන් 2017දී රට තුළ මූල්‍ය අර්බුදයක් ඇති විය හැකි බවත් ඒ මහතා පෙන්වා දී තිබේ.එමෙන්ම පසුගිය වසරේ අයවැය මගින් සිදුවූ දෙයම මෙවර අයවැය මගින් සිදුවන බවත්, අයවැය විවාදයකට පමණක් සීමා වන බවත් ඒ මහතා පවසයි.මෙවර අයවැය මගින් නිදහස් අධ්‍යාපනයට බරපතළ අසාධාරණයක් සිදු වී ඇති බවත්, අගමැතිගේ හා ජනාධිපතිගේ වැය ශීර්ෂයන් පමණක් ඉහළ ගොස් සමස්ථ අයවැයම දේශපාලනීකරණය වී ඇති බවත් ඒ මහතා පෙන්වා දී තිබේ.එපමණක් නොව මෙවර අයවැය මගින් මහජනතාවගේ ජීවන වියදම තවදුරටත් ඉහළ ගිය බවත් ඔහු වැඩිදුරටත් සඳහන් කළේය.මේ අවස්ථාවට එක් වූ පාර්ලිමේන්තු මන්ත්‍රී බන්දුල ගුණවර්ධන මහතා පැවසුවේ මෙවර අයවැය ජනතාවට පාඩු ගෙනෙන අයවැයක් බවයි.පසුගිය අයවැය මගින් ඉතිහාසයේ කවරදාකවක් සිදු නොවූ ආකාරයකට විශාල වශයෙන් ණය ගැනීමට සිදු වූ බවත්, ඒ අනුව අයි.එම්.එෆ් මූල්‍ය අරමුදලෙන් බිලියන 1.5 ණයක් ලබා දීමට එකඟ වී ඇති බවත් ඒ මහතා පෙන්වා දුනි.එම ණය ලබාදීමට නම් එම අරමුදලේ යම් යම් කොන්දේසිවලට එකඟවිය යුතුව තිබූ බවත්, ඒ හේතුවෙන් මෙවර අයවැය මගින් අධ්‍යාපනයට වැය කළ මුදල් කප්පාදු කිරීම යනාදී කප්පාදු කිරීම් හා එකතු කිරීම් සිදු කර ඇති බවත් ඒ මහතා පවසයි.එමෙන්ම එම නියෝජිතයින් ණය ලබා දීමට පෙර ලංකාවේ සංචාරයකට සැරසෙන බවත්, ඒ අනුව ඔවුන් ලබන 17 වන දින ලංකාවට පැමිණීමට නියමිත බවත් ඒ මහතා පෙන්වා දී ඇත.මහින්ද රාජපක්ෂ යු‍ගයේ ආරම්භ වූ සංවර්ධන ව්‍යාපෘති සඳහා බිලියන 247ක මුදලක් වැය වී ඇති බවත්, මෙම ආණ්ඩුව බලයට පත් වූ පසුගිය වසර තුළ පමණක් බිලියන 285ක් පමණ ණය බර ඉහළ ගොස් ඇති බවත් ඔහු පෙන්වා දී තිබේ.ඒ හේතුවෙන් පසුගිය කාලයේ චිත්‍ර පෙන්නා ජනතාව රැවටූ ආකාරයට මෙවර ජනයා රැවටිය නොහැකි බවත් ඒ මහතා පෙන්වා දුනි.එමෙන්ම ලංකාව තුළ සිදු වූ බැදුම්කර සිද්ධිය හා විශාල වශයෙන් මුල්‍ය අපරාධ සම්බන්ධයෙන් සිදු වන විමර්ශන හේතුවෙන් විදේශීය ආයෝජකයින් මෙරට ආයෝජනයට නොඑන බවත් ඒ මහතා වැඩිදුරටත් පෙන්වා දී ඇත.", "URL": "https://sinhala.adaderana.lk/news.php?nid=65951", "Category": null, "Parent URL": null}