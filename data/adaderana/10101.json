{"Source": "Adaderana", "Timestamp": "August 9, 2010 08:01 am", "Headline": "පාකිස්ථානයේ උදව්වට ශ්‍රී ලංකාවෙන් වෛද්‍ය කණ්ඩායමක්", "News Content": "පාකිස්ථානයේ ගංවතුරින් අවතැන්ව සිටින ජනතාවගේ සෞඛ්‍ය පහසුකම් සොයා බැලීම සඳහා ශ්‍රී ලාංකික වෛද්‍ය කණ්ඩායමක් අද දිවයිනෙන් පිටත්ව යාමට නියමිතය. විශේෂඥ වෛද්‍යවරුන් ඇතුළු 15 දෙනෙකුගෙන් පමණ සැදුම්ලත් කණ්ඩායමක් පිටත්ව යාමට නියමිතය බව සෞඛ්‍ය අමාත්‍යාංශය පෙන්වා දෙයි. මෙම කණ්ඩායමට වෛද්‍යවරුන්ට අමතරව හෙද නිලධාරීන් සහ ඖෂධ සංයෝජකයින් ද ඇතුළත්ව සිටින බව සෞඛ්‍ය අමාත්‍යාංශය ප්‍රකාශ කළේය. එම කණ්ඩායම සමග බෙහෙත් වර්ග සහ වෛද්‍ය උපකරණ ද පාකිස්ථානයට යැවීමට සැලසුම් කර තිබේ. ජනාධිපති මහින්ද රාජපක්ෂ මහතා දුරකථනයෙන් අමතමින් විශේෂ වෛද්‍ය කණ්ඩායමක් ‍පාකිස්ථානයට එවන බවට පාකිස්ථාන අග්‍රමාත්‍ය යූසූෆ් රාසා ගිලානිට වූ පොරොන්දුවට අනුව මෙම කණ්ඩායම පාකිස්ථානයට යවන බව සෞඛ්‍ය අමාත්‍යාංශය පවසයි. පසුගිය දා පාකිස්ථානයට බල පෑ ගංවතුර හේතුවෙන් පුද්ගලයින් 1500කට අධික පිරිසක් ජීවිතක්ෂයට පත් වූ අතර තවත් ලක්ෂ 15 කට අධික පිරිසක් අවතැන්ව සිටිනවා.", "URL": "https://sinhala.adaderana.lk/news.php?nid=10101", "Category": null, "Parent URL": null}