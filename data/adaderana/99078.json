{"Source": "Adaderana", "Timestamp": "November 12, 2018 08:13 am", "Headline": "හුදී ජනයා සසරින් එතෙර කරන්නට වෙර දරණ බුදු පුතෙක්", "News Content": "දෙමළ ජාතික බැතිමතුන් පිරිසකට ගෞතම බුදුරජාණන් වහන්සේගේ දේශනාවේ සඳහන්ව ඇති පාලි ගාථා පාඨයන් සරළ අදහස දෙමළ ජාතික බැතිමතුන් පිරිසකට දෙමළ බසින් දේශනා කරනු ලැබු පුවතක් අද දෙරණට වාර්තා විය. මෙම භික්ෂුන් වහන්සේ දමිළ ජාතික භික්ෂුණ් වහන්සේ නමක් විසින් වීම මෙම සටහන තබන්නට සුවිශේෂි හේතුවක් විය. සීත කඳුකරයේ මස්කෙළිය, සාමිමලේ (නිශ්ශංක උයන) නගරයේ ශ්‍රි සුනේත්ත්‍රාරාම විහාරස්ථානයේ විහාරාධිපති නිශ්ශංක උයනේ සිරිධම්ම හිමියන් විසින් විහාරස්ථානයට පැමිණි දමිළ ජාතික බැතිමතුන් පිරිසකට පසුගියදා දමිළ බසින් ධර්ම දේශනා කර තිබේ. ශ්‍රි ලංකාවේ වැඩ සිටින දමිළ ජාතික බෞද්ධ භික්ෂූන් වහන්සේලා කීප දෙනා අතරින් නිශ්ශංක උයනේ සිරිධම්ම ස්වාමීන් වහන්සේට හිමිවන්නේ විශේෂ ස්ථානයකි. මස්කෙළිය, සිමිමලේ, ශ්‍රි සුනේත්‍රාරාම විහාරස්ථානයේ විහාරාධිපති හිමියන් ලෙස වැඩ වසන සිරිධම්ම හිමියන් දමිළ වතු කම්කරු හින්දු භක්තිකයින් බහුතරයක් වෙසෙන සාමිමලේ ප්‍රදේශයේ ජාතික සමගිය හා සහජීවනය ගොඩනැගීමෙහිලා සිදු කරන මහඟු සේවාව සම්බන්ධව සොයා බැලිමට අද දෙරණ වාර්තාකරු එම විහාරස්ථානයට ගොස් ඇත. නිශ්ශංක උයනේ සිරිධම්ම හිමියන්ගේ ගිහි නම කේ. ක්‍රිෂ්ණා ය. උපතින් හින්දු භක්තිකයෙකු වූ උන්වහන්සේ බෞද්ධ භික්ෂුවක් වූ අයුරු අතීතය ආවර්ජණය කරමින් මෙසේ ආරම්භ කළහ. “මම පදිංචිව සිටියේමස්කෙළිය, බ්‍රාවුන්ස්වික් තේ වතුයායේ, කැස්කීබන් කොටසේ. මගේ පියාගේ නම කොණ්නුසාමි පළනියාණ්ඩි. මවගේ නම අඩකායි අන්ණකොඩි. ඔවුන් වතු කම්කරුවෝ. දෙදෙනාම දැනට ජීවතුන් අතර නෑ. මට තව වැඩිමහල් සහෝදරියක් හා සහෝදරයෙක් ඉන්නවා. මම වත්තේ ඉස්කෝලේ දෙවන වසර දක්වා ඉගෙන ගත්තා. අපි ගොඩක් අමාරුවෙන් තමයි ජීවත් වුනේ. ඊට පස්සේ පාසල් ගමන නැවතුනා. මට රස්සාවක් කරන්න ඕන වුණේ ගෙදර ප්‍රශ්න නිසා. මම පදිංචිවෙලා හිටිය තේ වත්තේ වැඩ කරන හිතවත් අයෙක් මාර්ගයෙන් දංකොටුව ප්‍රදේශයේ උළු කර්මාන්ත ශාලාවක මුලින්ම වැඩට ගියා. එය අයිතිකාර මහත්තයලාගේ ගෙදර නැවතිලා හිටියේ. ඒ මහත්තයා කතෝලිකයෙක්. වැඩකරපු තැන හිටපු මගේ යාලුවෝ සිංහල අය. ඔවුන් සියලු දෙනාම බෞද්ධ ආගමිකයින්. ඒ අය නිතර බුදුහාමුදුරුවෝ ගැන කියනවා. පන්සිය පණස් ජාතකය ගැන කියනවා. සතුන්ට අභය දානය දෙන එක, බුද්ධාගමේ දාන මාන දෙන හැටි, ආගමික වතාවත් කරන හැටි නිතර කියනවා. මම නැවතිලා හිටිය ගෙදර මහත්තයලා එයාලගේ ළමයෙක් විදිහට මට සැලකුවා. ඒ මහතා හිටපු යුද හමුදා නිලධාරියෙක්. මම ඒ මහත්තයාගේ සර්විස් ස්ටේෂන් එකේ වැඩ කළා.” “මම යාලුවොත් එක්ක දංකොටුවේ නගර ශාලාව ඉදිරිපිට තිබූ පන්සලට යනවා. මට බුදු හාමුදුරුවෝ දකින්න ලොකු ආශාවක් තිබ්බා. මට හිතෙනවා මම ඒකට පෙරුම් පිරුවා කියල. මම මිනිස්සුන්ගෙන් අහනවා බදු හාමුදුරුවෝ ඉන්නේ කොහේද කියලා. මම සමහර වේලාවට මින්සුන්ට සල්ලි දීලා තියෙනවා බුදු හාමුදුරුවෝ පෙන්නන්න කියලා. යාළුවන්නේ මම බුදුහාමුදුරුවෝ ගැන විස්තර අහලා ගොඩක් දේවල් දැනගත්තා. භාවනා කරලා සිත දියුණු කරන්න පුලුවන් කියලා මම දැනගත්තා. නිවාඩු තියෙන හැම වෙලාවකම ගිහින් මල් පූජා කරලා බුදුන් වඳිනවා. බුදුන් වහන්සේගේ පිළිමය ඉදිරියට ගියාම හිතට ලොකු සැනසීමක් ලැබෙනවා. කොච්චර ප්රලශ්න තිබුණත් හිත නිදහස් වෙනවා. බුදුන් වහන්සේ වැඳපුදා ගැනීමෙන් මට ලොකු ආශීර්වාදයක් ලැබුණා. ඒක මම අත්දැකීමෙන් කියන්නේ. අවුරුදු 15 ක් විතර දංකොටුව ප්රතදේශයේ ඉඳල නැවත ගමට ආවා. දෙමව්පියන් අසරණ නිසා වෙනත් රැකියාවක් කරල ඒ අයට සලකන්න ඕන කියන එක මගේ සිතේ නිතරම තිබුණා. මම මගේ දෙමව්පියන්ට බුදු හාමුදුරුවෝ ගැන කිව්වා. බෞද්ධ ක්‍රමයට මම අම්මටයි තාත්තටයි බුලත් දීලා වැන්දා. ඒ අය අඬලා මට ආශීර්වාද කළා. මම රැකියාවක් සොයමින් අවුරුදු කිපයක් ගෙදර ඉන්න කොට කොන්ත්‍රාත් කරනහිතවත් මහත්තයෙක් හමු වුණා. ඒ මහත්තයා සාමිමලේ බස් නැවතුම්පළ කපල විශාල කරන කොන්ත්‍රාත්තුව කළා. මම එතන වැඩට ගියා. මමත් පස් ගෙනාවා. ඒ වෙන කොට මේ පන්සලේ වැඩ හිටියේ ගිංතොට සද්ධානන්ද කියන විහාරාධිපති ලොකු හාමුදුරුවෝ. මට උන්වහන්සේ දවසක් කීවා වතුර බාල්දියක් ගෙනත් දෙන්න කියලා. මම බොහෝම සතුටින් වතුර ගෙනත් දුන්නා. හාමුදුරුවෝ මට සල්ලි දුන්නා. මම පින් වැඩක් නිසා එපා කිව්වා. ඊට පස්සේ හාමුදුරුවෝ මට පන්සලට එන්න කියල තේ හදල දුන්නා. පන්සලේ උළු කැට වගයක් කැඩිලා තිබුණා. පන්සලේ හිටිය ප්‍රේමචන්ද්‍ර කියල අයිය කෙනෙක්. එයා උළු කැට දෙකක් මට ගෙනත් දුන්නා. මම වහළට නැගලා එක දාල දුන්නා. ඒ වෙලාවේ නායක හාමුදුරුවෝ මට කිව්වා පන්සලේ උදව්වට කව්රුත් නෑ උන්වහන්සේ තනියම වැඩ ඉන්නේ කියල මට උදව්වට පන්සලට එන්න කිව්වා. මමත් ආශාවෙන් හිටිය නිසා පන්සලට ආවා.”", "URL": "https://sinhala.adaderana.lk/news.php?nid=99078", "Category": null, "Parent URL": null}