{"Source": "Adaderana", "Timestamp": "February 10, 2013 09:16 am", "Headline": "පිටරටින් අත පොවන අයට එරෙහි විය යුතුයි", "News Content": "ජාතික සහජීවනය බිඳ හෙළීම සඳහා විවිධ පිරිස් අසත්‍ය ප්‍රචාර ගෙන ගිය ද ඒ සියල්ල පාලනය කිරීමට කටයුතු කරන බව අග්‍රාමාත්‍ය දි.මු.ජයරත්න මහතා පවසයි. ඇතැම් කණ්ඩායම් ජාතීවාදී අර්බුද නිර්මාණය කිරීම සඳහා ක්‍රියාකරමින් සිටින බව අග්‍රාමාත්‍යවරයා පෙන්වාදෙයි. දියුණු වෙමින් පවතින රටවල අභ්‍යන්තර අර්බුද නිර්මාණය කිරීම සඳහා බටහිර රටවල් දරන උත්සාහයට එරෙහි වීමට සූදානමින් සිටිය යුතු බව ද අග්‍රාමාත්‍ය දි.මු.ජයරත්න මහතා පවසයි. ගම්පොළ රහුමානියා මුස්ලිම් විද්‍යාලයේ නව ගොඩනැගිල්ලක් විවෘත කිරීමේ අවස්ථාවට එක්වෙමින් ඔහු මේ බව පැවසීය. ජාති, භාෂා, ආගම් සහ සංස්කෘතිය අනුව මිනිසා විවාධාකාර වුව ද ඒ සම්බන්ධයෙන් එක් එක් කණ්ඩායම් චෝදනා කරගැනීම සදාචාර සම්පන්න නොවන බව එහිදී අග්‍රාමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=31494", "Category": null, "Parent URL": null}