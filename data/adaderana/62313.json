{"Source": "Adaderana", "Timestamp": "July 22, 2016 11:39 am", "Headline": "  විදුලි පුටු බිය නෑ-ආර්ථික සම්බාධක නෑ", "News Content": "ජනාධිපති මෛත්‍රීපාල සිරිසේන මහතා රට බාරගත් පසු විදුලි පුටු පිළිබඳව බියක් හෝ ආර්ථික සම්බාධක පිළිබඳ බියක් රට තුළ නොමැති බව රාජ්‍ය ව්‍යවසාය සංවර්ධන අමාත්‍ය කබීර් හෂීම් මහතා පවසයි.එපමණක් නොව මාතෘ භූමියේ ස්වෛරීභාවය කෙරෙහිද කිසිඳු තර්ජනයක් නොමැති බවත්, සම්මුතිවාදී ආණ්ඩුව පිහිටුවනු ලැබුවේ ජන අරගලයක ප්‍රතිඵලයක් නිසාවෙන් එය පොදු ජනතාවගේ ආණ්ඩුවක් බවත් ඒ මහතා පෙන්වා දෙයි. අමත්‍යවරයා මේ බව ප්‍රකාශ කළේ, පාර්ලිමේන්තු සංකීර්ණයේ දී පැවැති විශේෂ මාධ්‍ය හමුවකට සහභාගී වෙමිනි.එහිදී අදහස් දැක්වූ අමාත්‍යවරයා මෙසේද කියා සිටියේය,පොදු ජනතාව අපෙන් ඉර හෝ සඳ ඉල්ලා සිටියේ නෑ.ඔවුන් ඉල්ලා සිටියේ ප්‍රජාතන්ත්‍රවාදය හා නීතියේ පාලනයයි.ජනතාවගේ බලාපොරොත්තු ඉටුකරන්න සම්මුතිවාදී ආණ්ඩුව කටයුතු කරනවා.මේ රටේ නීතිය අකුරට ක්‍රියාත්මක කරන්නත් අපි කටයුතු කරනවා. මෙය රටේ පොදු ජනතාව ලැබූ ජයග්‍රහණයක්. අද විදුලි පුටුවට බියක් නෑ. එදා බලය ගන්න විදුලි පුටුව ගැන මිත්‍යාවක් මැව්වා.අදත් මාතෘභූමිය ගැන එක එක දේ කියන්න උත්සහ ගන්නවා. මේ රජයට තවමත් මාස එකොළහයි.ප්‍රධාන පක්ෂ දෙක එකතු වී රටට වැඩකරන්නට හැකි වී තිබෙනවා.එදා වසර 10ක් ගිහින් ලබාදෙන්නට නොහැකි වූ ආර්ථික, දේශපාලන, සංස්කෘතික විසදුම් දෙන්න මාස 11න් හැකි වුණා.ලබන වසර වනවිට ආර්ථිකයේ හැරවුම් ලක්ෂයක් ඇති කරනවා. ශ්‍රී ලංකාව කෙරෙහි ලෝකයේ විශ්වාසය දිනා සිටිනවා.මේවා කඩාකප්පල් කරන්න පිරිස් බොරු ප්‍රචාර ගෙන යනවා.අද ආර්ථික සම්බාධක පිළිබඳව බියක් නෑ.අපි පළමු අඬිතාලම දමා තිබෙනවා. ප්‍රතිඵල ලබදීම ආරම්භ කර තිබෙනවා.ඒ නිසා සම්මුතිවාදය සමඟ එකට යන්න එකතුවන්නැයි ද අමාත්‍යවරයා ජනතාවගෙන් ඉල්ලා සිටියේ ය.", "URL": "https://sinhala.adaderana.lk/news.php?nid=62313", "Category": null, "Parent URL": null}