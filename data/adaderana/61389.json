{"Source": "Adaderana", "Timestamp": "June 23, 2016 01:13 pm", "Headline": " ගලේවෙල මහාපරිමාණ ඉඩම් කොල්ලයක්", "News Content": "ගලේවෙල, හොම්බාව ප්‍රදේශයේ පිහිටි ඉඩමක් ගලේවෙල ප්‍රාදේශීය සභාවේ හිටපු මන්ත්‍රීවරයකු විසින් ඩෝසර් දමා හෙළි කරනබව ප්‍රදේශවාසිහු පවසති.එකී ඉඩම මීට වසර 50ට පමණ පෙර රජයෙන් පුද්ගලයකුට ලබාදී ඇති ඉඩමක් බවත් අදාළ ඉඩම් හිමිකරු එදා සිට මේ දක්වා ඉඩමට නොපැමිණ විදේශ රටකදී මියගොස් ඇති බවත් අප වාර්තාකරු කියයි.අක්කර 30ක විශාල කැලෑවක් බවට පත්ව ඇති එම ඉඩම එකී හිටපු ප්‍රාදේශීය දේශපාලනඥයා විසින් හෙළිකරන බව ජනතාව පවසයි.මෙම ඉඩම රජය සතු කොට කුමන හෝ සංවර්ධන වැඩකට ගන්නැයි කාලයක සිටම ප්‍රාදේශීය ලේකම්වරයාට දැනුම්දුන් බව ගම්මු කියති.සිද්ධිය ගැන වාර්තා කිරීමට අප වාර්තාකරු එම ස්ථානයට යන විටද ඉඩමේ කොටසක් ඩෝසර් කර ඇති අයුරු දැකගත හැකිව ඇත.එහි ග්‍රාමනිලධාරීවරයාගෙන් අප වාර්තාකරු විමසීමේදී කියා ඇත්තේ මෙය බලපත්‍ර ඇති ඉඩමක් බව ප්‍රාදේශීය ලේකම්වරයා දැනුම්දුන් බවය.වැඩිදුර ප්‍රශ්න කිරීමේදී දුරකථනය ඔහු විසන්ධි කර තිබේ.ඉඩම අල්ලන බව කියන හිටපු ප්‍රාදේශීය සභා මන්ත්‍රී ඩී.ඒම්.දිසානායක මහතා කියා සිටියේ මෙමම ඉඩම පිටරට සිට මියගිය තම නන්දනියක් තමන්ට පැවරු බවත්, එය රජයට අයිති නැති බවත්ය.ගලේවෙල ප්‍රාදේශීය ලේකම් එම්.යු.නිශාන්ත මහතාගෙන් අප වාර්තාකරු විමසීමේදී කියා ඇත්තේ එම ඉඩම පිළිබඳව නීතිපතිට දන්වා රජය සතුකර ගැනීමට පියවර ගන්නා බවකි.ඡායා රූ - කාංචන කුමාර ආරියදාස", "URL": "https://sinhala.adaderana.lk/news.php?nid=61389", "Category": null, "Parent URL": null}