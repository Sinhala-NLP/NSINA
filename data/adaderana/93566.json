{"Source": "Adaderana", "Timestamp": "July 31, 2018 07:09 pm", "Headline": "ජාලිය වික්‍රමසූරියට යළිත් විවෘත වරෙන්තු", "News Content": "අධිකරණය මගහැර සිටින අමෙරිකාවේ හිටපු ශ්‍රී ලංකා තානාපති ජාලිය වික්‍රමසූරිය මහතා අත්අඩංගුවට ගෙන අධිකරණයට ඉදිරිපත් කරන ලෙස යළි විවෘත වරෙන්තු නිකුත් කර තිබේ. අදාල නඩුව අද(31) කොටුව මහේස්ත්‍රාත් ලංකා ජයරත්න මෙනවිය හමුවේ විභාගයට ගත් අතර එහිදී මහේස්ත්‍රාත්වරිය මෙම නියෝගය නිකුත් කර ඇති බව සඳහන් වෙයි. එමෙන්ම ඔහුට විදෙස්ගත වීම සඳහා ඇප තැන්පත් කළ ඔහුගේ බිරිඳ සහ ඥාති සොහොයුරියක් ද අත්අඩංගුවට ගෙන අධිකරණයට ඉදිරිපත් කරන ලෙස ලංකා ජයරත්න මෙනවිය නියෝග කර තිබේ. මේ අතර ජාලිය වික්‍රමසූරිය මහතා විදෙස්ගත විමේදී ඇපකරයක් ලෙස ඉදිරිපත් කළ ඔහුට අයත් ඉඩම රාජසන්තක කරන ලෙස ද මෙහිදී ඉල්ලීමක් ඉදිරිපත්ව තිබේ. කෙසේ වෙතත් අදාළ නඩුව ලබන 27 වනදා කැඳවීමට කොටුව මහේස්ත්‍රාත් ලංකා ජයරත්න මෙනවිය නියෝග කල බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=93566", "Category": null, "Parent URL": null}