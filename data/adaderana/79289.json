{"Source": "Adaderana", "Timestamp": "October 30, 2017 08:47 am", "Headline": "කැබ් රථයක් ගැටී තිදෙනෙකුට බරපතළයි", "News Content": "හලාවත - පුත්තලම මාර්ගයේ - බත්තුළුඔය පොලිස් මුරපොල අසළදී කැබ් රථයක් නවතා තිබූ ලොරියක ගැටීමෙන් සිදු වූ අනතුරකින් තිදෙනෙකු බරපතළ ලෙස තුවාල ලබා හලාවත මහා රෝහලට ඇතුළත් කර තිබේ. පුත්ලමේ සිට කොළඹ දක්වා සිමෙන්ති තොගයක් ප්‍රවාහනය කරමින් තිබූ ලොරි රථයක් බත්තුළුඔය පොලිස් මුරපොල නිලධාරීන් විසින් නතර කර පරීක්ෂා කරමින් සිට ඇත. එම අවස්තාවේදී හලාවත දෙස සිට පුත්තලම දෙසට අධික වේගයෙන් පැමිණි කැබ් රථය නවතා තිබූ ලොරි රථයේ ඉදිරිපස ගැටී ඇත. අනතුරින් කැබ් රථයේ සිටි තිදෙනෙකු බරපතළ ලෙස තුවාල ලබා ඇති අතර ඔවුන්ව කඩිනමින් හලාවත මහා රෝහලට ඇතුළත් කර තිබේ. තුවාලකරුවන් කව්රුන්ද යන්න හඳුනා ගෙන නොමැති බව හලාවත රෝහලේ ප්‍රකාශිකාවක කියා සිටියාය. උඩප්පුව පොලීසිය මේ පිළිබඳව වැඩිදුර විමර්ශන කටයුතු සිදු කරයි.", "URL": "https://sinhala.adaderana.lk/news.php?nid=79289", "Category": null, "Parent URL": null}