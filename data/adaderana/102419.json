{"Source": "Adaderana", "Timestamp": "January 16, 2019 11:27 am", "Headline": "කෙන්යාවට ත්‍රස්ත ප්‍රහාරයක්-වගකීම අල් ෂබාබ් ත්‍රස්ත කල්ලිය බාර ගනී", "News Content": "කෙන්යාවේ නයිරෝබි නුවරට ත්‍රස්ත ප්‍රහාරක් එල්ල වී තිබේ. පස්දෙනෙකුට මරු කැඳවූ අදාළ ප්‍රහාරයේ වගකීම සෝමාලියාවේ ක්‍රියාත්මක අල් ෂබාබ් ත්‍රස්ත කල්ලිය මේ වනවිටත් භාරගෙන අවසන්. කෙන්යාවේ නයිරෝබි අගනුවර හෝටලකට එල්ල වූ ත්‍රස්ත ප්‍රහාරයකින් පුද්ගලයින් 5දෙනෙකු පමණ මියගොස් ඇති බවට වාර්තා වේ. දැවැන්ත පිපිරීමක් සමඟින් ආරම්භ වූ ප්‍රහාරයට තුවක්කුකරුවන් කිහිපදෙනෙක්ද එක්ව සිටි බව කෙන්යානු පුවත් පවසයි. ප්‍රහාරයේ වගකීම සෝමාලියාව කේන්ද්‍ර කරගෙන ක්‍රියාත්මක අල් ෂබාබ් ත්‍රස්ත සංවිධානය බාරගෙන තිබේ. ප්‍රහාරය එල්ල කිරීමට ත්‍රස්තයන් කිහිපදෙනෙක් එක්ව සිටි අතර ඔවුන් හෝටලය වෙත ඇතුලු වූ ආකාරය එහි CCTV කැමරාවල සටහන්ව තිබි ඇත. මේ අතර නයිරෝබි නගරය මහා පරිමාණ සැලසුම්සහගත ත්‍රස්ත ප්‍රහාරයකට මුහුණදුන් බවත්, කෙසේ වෙතත් මේ වන විට ප්‍රහාර මැඩපැවැත්වීමට තමන් සමත්ව ඇති බවත් මාධ්‍ය අමතමින් ‍කෙන්යානු ආරක්ෂක අංශ ප්‍රධානියෙක් පැවසුවේය. ප්‍රහාරයෙන් තවත් විශාල පිරිසක් තුවාල ලබා ඇති අතර නයිරෝබි අගනුවර රෝහල් 4ක ඔවුන් ප්‍රතිකාර ලබාගන්නා බවද කෙන්යානු වාර්තාවල සඳහන් වේ. අල් ෂබාබ් කල්ලියේ සුපුරුදු ඉලක්කයක් ලෙසින් කෙන්යාව ප්‍රකටයි. මීට පෙර අවස්ථා කිහිපයකදීම කෙන්යාවට අල් ෂබාබ් ප්‍රහාර එල්ල වී ඇති අතර 2015 වසරේදී එහි විශ්වවිද්‍යාලයක් ඉලක්ක කර එල්ල කෙරුණු ත්‍රස්ත ප්‍රහාරයකින් සිසුන් 150ක් පමණ මිය ගියේය.", "URL": "https://sinhala.adaderana.lk/news.php?nid=102419", "Category": null, "Parent URL": null}