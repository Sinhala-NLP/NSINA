{"Source": "Adaderana", "Timestamp": "December 29, 2015 08:54 am", "Headline": " කොළඹට විදේශිකයන් පැමිණීම සීඝ්‍රයි", "News Content": "ලෝකයේ විදේශිකයින්ගේ පැමිණීම ඉතා වේගයෙන්ම වර්ධනය වන නගරය ලෙස කොළඹ නගරය පත්ව තිබේ.පසුගිය සය වසර පුරා ලබාගත් දත්තවලට අනුව මෙම වර්ධනය පෙන්නුම් කරන බව ලෝක ආර්ථික සංසදය නිකුත් කළ නවතම වාර්තාවක දැක්වෙයි.2015 වසරේ කොළඹ නගරයට මිලියනකට අධික ජාත්‍යන්තර අමුත්තන් පැමිණ ඇති බව අදාළ වාර්තාවේ සඳහන්ය.ලෝකයේ වේගයෙන්ම වර්ධනය වන ජාත්‍යන්තර ගමනාන්තර නගරය ලෙස ද කොළඹ නගරය පෙරමුණ ගෙන තිබේ.මෙම වාර්තාවට අනුව ලෝකයේ දෙවන ස්ථානයට පත්ව ඇත්තේ චීනයේ චෙන්ඩු නගරයය.එක්සත් අරාබි එමිර් රාජ්‍යයේ අබුඩාබි නගරය තෙවන ස්ථානයට පත්ව ඇති අතර ජපානයේ ඔසාකා නගරය සිව්වන ස්ථානයටත් සෞදි අරාබියේ රියාද් නගරය පස්වන ස්ථානයටත් පත්ව තිබේ.2009 වසරෙන් පසුව ශ්‍රී ලංකාවේ පැවති සිවිල් යුද්ධය අවසන්වීමත් සමග මෙලෙස විදේශිකයින්ගේ පැමිණීමේ සීග්‍ර වර්ධනයක් පෙන්නුම් කරන බව වාර්තා වේ.වෙළෙඳ සහ සංචාරක කටයුතු සඳහා වැඩි වශයෙන් ශ්‍රී ලංකාවට විදේශිකයින් පැමිණෙන බව අදාළ වාර්තාවේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=56001", "Category": null, "Parent URL": null}