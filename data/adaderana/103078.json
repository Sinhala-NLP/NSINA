{"Source": "Adaderana", "Timestamp": "January 25, 2019 06:11 pm", "Headline": "ශ්‍රී ලංකාවේ නව වෙනස් කරන්න කිසිදු යෝජනාවක් නෑ", "News Content": "ශ්‍රී ලංකාවේ නම වෙනස් කිරිම සම්බන්ධයෙන් කිසිදු යෝජනාවක් ඉදිරිපත් වී නොමැති බව මහ නගර හා බස්නාහිර සංවර්ධන අමාත්‍ය පාඨලී චම්පික රණවක මහතා පවසයි. ඔහු පෙන්වා දෙන්නේ ශ්‍රි ලංකාවේ නම වෙනස් කරන බවට පැතිර යන ප්‍රචාර සම්පුර්ණයෙන් අසත්‍ය බවයි. ව්‍යවස්ථාව ගැන ඇති කරලා තියෙන්නේ බොරු භීතිකාවක් බව ද අමාත්‍ය පාඨලී චම්පික රණවක මහතා පැවසිය. රුපියල් මිලියන 2870 ක ආයෝජනයෙන්, අඹතලේ වැසිජල පොම්පාගාරය ඉදිකිරීම් ආරම්භ කිරීමෙන් අනතුරුව මාධ්‍ය වෙත අදහස් දක්වමින් අමාත්‍යවරයා මෙම අදහස් පළ කළේය. පළාත් සභාවලට බලය ලබා දී රට බෙදීමට උත්සහ ගන්නා බව මහින්ද රාජපක්ෂ මහතාත් සඳහන් කර ඇති බව අමාත්‍යවරයා මෙහිදී සඳහන් කළේය. සර්ව පාක්ෂික නියෝජිත කමිටුවක් මහින්ද රාජපක්ෂ මහතා විසින් පත් කළ අතර, එහි විශේෂඥ කමිටු වාර්තාව තිස්ස විතාරණ මහතා විසින් ඉදිරිපත් කළ බව ද සඳහන් කළ අමාත්‍යවරයා, පාර්ලිමේන්තුවට මේ වන විට ඉදිරිපත් වී ඇති විශේෂ කමිටු වාර්තාවෙත් එහිත් කිසිදු වෙනසක් නොමැති බව ද සඳහන් කළේය. මහින්ද රාජපක්ෂ මහතා ගෙන එන විට විශේෂඥයින් හොඳ වී අද නරක් වීමට ඉඩ නොමැති බව ද අමාත්‍යවරයා මෙහිදී පැවසීය. එක්සත් ජාතික පක්ෂය විසින් මේ වන විට ජනාධිපති අපේක්ෂකයෙක් ඉදිරිපත් කර නොමැති බවත් ආරාධනයක් කලොත් එය පිළිගැනීමට සුදානම් ද යන්න පිළිබඳව අමාත්‍යවරයාගෙන් මාධ්‍යවේදීන් විමසීය. එහිදී පිළිතුරු දෙමින් අමාත්‍යවරයා කියා සිටියේ, ජනාධිපතිවරයෙක් ලෙස ඉදිරිපත් වීමට පෙර රටේ පවතින ගැටළු පිළිබඳ අවබෝධයක් ලබා ගත යුතුයි. අද වන විට රටේ සංවර්ධනයට වෙන් කරන මුදල මෙන් තුන් ගුණයක් ණය ගෙවීමට රජයට සිදුව ඇති බවත්, මේ රටේ අද වන විට මහා ලොකු පාපයක් බවට පවුල් වාදය පත්ව ඇති බව ද අමාත්‍යවරයා සඳහන් කරයි. ඒ වෙනුවට නිපුණතාවයට මුල් තැන ලබා දෙන ලෙස කටයුතු කළ යුතු බව ද අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=103078", "Category": null, "Parent URL": null}