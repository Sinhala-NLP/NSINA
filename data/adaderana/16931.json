{"Source": "Adaderana", "Timestamp": "June 22, 2011 11:02 am", "Headline": "චැනල් ෆෝ වාර්තාවෙන් මූන්ගේ ලංකාගමනය පැහැදිලිව නිරූපණය වී නෑ", "News Content": "චැනල් ෆෝ වාර්තාව මඟින් බෑන් කි මූන්ගේ ශ්‍රී ලංකා සංචාරය පිළිබඳ නිවරදි චිත්‍රයක් පිළිඹිබු කර නොමැති බව එක්සත් ජාතීන්ගේ සංවිධානයේ මහලේකම්වරයාගේ මාධ්‍ය ප්‍රකාශක මාර්ටින් නෙසර්කි පවසයි. එක්සත් ජාතීන්ගේ සංවිධානයේ දෛනික මාධ්‍ය හමුවකට සහභාගී වෙමින් මාර්ටින් නෙසර්කි ප්‍රකාශ කර ඇත්තේ මහලේකම් බැන්කී මූන් ශ්‍රී ලංකාවේ සිදු කළ සංචාරයේ දී අවතැන් වූවන්ගේ කටයුතු පිළිබඳ සියැසින් දැකගත් බවයි. එහෙත් චැනල් ෆෝ වාර්තාවෙන් එම කරුණු නිවැරදිව වාර්තා කර නොමැති බව මාධ්‍යවේදියෙකු‍ නැඟූ ප්‍රශ්නයකට පිළිතුරු දෙමින් මාර්ටින් නෙසර්කි පවසා ඇති බව විදෙස් මාධ්‍ය උපුටා දක්වයි. ජගත් මහලේකම් බැන්කී මූන් චැනල් ෆෝ වාර්තා චිත්‍රපටය නැරඹුවේ ද යන්න අදාළ මාධ්‍ය‍වේදීයා ප්‍රශ්න කර තිබේ. ඊට ප්‍රතිචාර වශයෙන් මාර්ටින් නෙසර්කි පැවසුවේ මහලේකම්වරයාට අදාළ වාර්තා චිත්‍රපටය නැරඹීමට මෙතෙක් අවස්ථාව ලැබී නොමැති බවයි. කෙසේ වෙතත් මානූෂීය මෙහෙයුම අවසන් සමයේ ශ්‍රී ලංකාවේ සිදු වූයේ යැයි පැවසෙන මානව හිමිකම් කඩවීම පිළිබඳව දරුස්මාන් වාර්තාවේ කරුණු පිළිබඳව සොයා බැලීම පිළිගත් යාන්ත්‍රණයක් අනුව සිදු විය යුතු බවට බෑන් කී මූන් මහලේකම්වරයා අදහස් කරන බව මාර්ටින් නෙසර්කි වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=16931", "Category": null, "Parent URL": null}