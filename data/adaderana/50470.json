{"Source": "Adaderana", "Timestamp": "April 6, 2015 04:22 pm", "Headline": "අගමැතිට බලය ලැබෙන එකයි මෙයාලට තියෙන ප්‍රශ්නය - මහින්ද පැන්නුවේ අපි! ", "News Content": "19 වැනි සංශෝධනයෙන් අගමැති රනිල් වික්‍රමසිංහ මහතාට බලය ලැබීම ඇතැමුන්ට ගැටලුවක් වී ඇති බව වැවිලි කර්මාන්ත අමාත්‍ය ලක්ෂ්මන් කිරිඇල්ල මහතා අවධාරණය කරයි.අපිට මහින්ද රාජපක්ෂ වැඩ කළ ආකාරයට වැඩ කළ නොහැකි බවත්, අපි වැඩ කරන්නේ නීතියට අනූව බවත්, වංචා දූෂණවලට සම්බන්ධ වූවන්ට එක රැයෙන් දඬුවම් දිය නොහැකි බවත්, ඔහු අද පස්වරුවේ පැවැති මාධ්‍ය හමුවකදී පැවසීය.හිටපු ජනාධිපති මහින්ද රාජපක්ෂ මහතා බලයෙන් නෙරපා හැරීමට කටයුතු කළේ එ.ජා.ප. බවත්, එබැවින් නැවත ඔහුව බලයට ගෙන ඒමට එ.ජා.ප. කිසිදු අවශ්‍යතාවයක් නොමැති බවත් වැවිලි කර්මාන්ත අමාත්‍ය ලක්ෂ්මන් කිරිඇල්ල මහතා පැවසීය.එසේම මෙතෙක් ලංකාවේ බිහි වු ජනාධිපතිවරු සංශෝධන ඉදිරිපත් කළේ තමන්ගේ බලය රැක ගැනීමට බවත්, නමුත් ජනාධිපති මෛත්‍රීපාල සිරිසේන මහතා සංශෝධන ඉදිරිපත් කරනුයේ බලය අඩුකර ගැනීමට බවත් හෙතෙම එම අවස්ථාවේදී පෙන්වා දුන්නේය.මේ හේතුවෙන් ජනාධිපති මෛත්‍රීපාල සිරිසේන මහතා අදහාගත නොහැති මනුෂ්‍යයෙකු බවද ඒ මහතා අවධාරණය කර සිටියේය.තවද විපක්ෂ නායක ගැටලුව සම්බන්ධයෙන් හෙට දිනයේදී කතානායක චමල් රාජපක්ෂ මහතා විසින් තීරණයක් පාර්ලිමේන්තුවට ලබාදෙන බවද කිරිඇල්ල මහතා පැවසුවේය.හිටපු ජනාධිපතිනි චන්ද්‍රිකා කුමාරතුංග මහත්මිය නැවත දේශපාලනයට පැමිණියහොත් තමන්ට ගැටලුවක් නොමැති බවත්, ඇය දේශපාලන සතෙක් බවත්, ඇය දේශපාලන දැනුමෙන් රටට වඩක් කරනවානම් කිසිදු ගැටලුවක් නොමැති බවද ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=50470", "Category": null, "Parent URL": null}