{"Source": "Adaderana", "Timestamp": "August 18, 2017 07:42 am", "Headline": "බාසිලෝනාහි වෑන් රථ අනතුරකින් 13 මරුට, 100 තුවාලයි", "News Content": "ස්පාඤ්ඤයේ බාසිලෝනා නුවර ප්‍රසිද්ධ ලස් රම්බ්ලස් සංචාරක පුරවරයේදී වෑන් රථයක් පුද්ගලයින් පිරිසක් වෙත කඩා වැදීමෙන් 13 දෙනෙකු මියගොස් තිබේ. වෑන් රථය පදිකයින් ගමන් ගන්නා ප්‍රදේශයට කඩා වැදීම හේතුවෙන් තවත් පුද්ගලයින් 100 දෙනෙකු පමණ තුවාල ලබා ඇති බව වාර්තා වෙයි. මෙය ත්‍රස්ත ක්‍රියාවක් බව බාසිලෝනා පොලිසිය පවසන අතර වෑන් රථයේ රියදුරු ද ඉන් බැස පිරිස අතරින් දිව ගොස් තිබේ. නිවාඩු කාලය හේතුවෙන් විශාල පිරිසක් එම ප්‍රදේශයට රැස්ව සිටි බව වාර්තා වෙයි. වෑන් රථය කඩා වැදීමෙන් පසු බොහෝ පිරිස් දරුවන් ද රැගෙන අවට පිහිටි ගොඩනැගිලි වෙත දිවගොස් තිබේ. වහාම ක්‍රියාත්මක වූ පොලිසිය සිදු කළ වෙඩි තැබීම්වලින් සැකකරුවන් සිව් දෙනෙකු මියගොස් ඇති අතර තවත් සැකකරුවන් දෙදෙනෙකු අත්අඩංගුවට ගෙන ඇති බව විදෙස් වාර්තා සඳහන් කළේය. පසුගිය වසරේ ජුලි මාසයේ සිට අවස්ථා කිහිපයකදී චාල්ස්ට්විල්, පැරිස්, ලන්ඩන් සහ ස්ටොක්හෝම් යන නගරවලදී රථ වාහන කඩාවැදීමට සලස්වා පුද්ගලයින් විශාල පිරිසකට හානි සිදු කර තිබුණි.", "URL": "https://sinhala.adaderana.lk/news.php?nid=76412", "Category": null, "Parent URL": null}