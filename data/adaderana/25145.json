{"Source": "Adaderana", "Timestamp": "June 19, 2012 08:36 am", "Headline": "වසරේ පළමු කාර්තුවේ ආර්ථික වර්ධන වේගය 7 .9% ක්", "News Content": "මේ වසරේ පළමු කාර්තුවේ මෙරට ආර්ථික වර්ධන වේගය 7 .9% ක් බව ජන ලේඛන හා සංඛ්‍යා ලේඛන දෙපාර්තමේන්තුව පවසයි. 2012 වසරේ පළමු වන කාර්තුවේ දළ දේශීය නිෂ්පාදිතයේ ඇස්තමේන්තු ජන ලේඛන හා සංඛ්‍යා ලේඛන දෙපාර්තමේන්තුව විසින් ඊයේ(18) නිකුත් කරනු ලැබීය. ඒ අනුව ගිය වසරේ පළමු කාර්තුවේ වාර්තා කළ 8% ක ආර්ථික වර්ධන වේගය මේ වසරේ පළමු කාර්තුව තුළ සියයට 7 . 9 ක් බව වාර්තා වේ. මේ වසරේ පළමු කාර්තුවේ ආර්ථික වර්ධන වේගයට ඉන්ධන මිල ඉහළ යාම යම් බලපෑමක් එල්ල කර ඇති බව ජන ලේඛන හා සංඛ්‍යා ලේඛන දෙපාර්තමේන්තුව පෙන්වා දෙයි. මේ වසරේ පළමු කාර්තුව තුළ කෘෂිකාර්මික ක්ෂේත්‍රයේ ශීඝ්‍ර වර්ධනයක් පෙන්නුම් කරන අතර එය සියයට 11 . 3 ක් දක්වා ඉහළ ගොස් තිබේ. පසුගිය වසරේ පළමු කාර්තුව තුළ කෘෂිකාර්මික ක්ෂේත්‍රයේ වර්ධනය - 4 . 3 ක් ලෙස වාර්තා විය. මේ වසරේ පළමු කාර්තුව තුළ කාර්මික ක්ෂේත්‍රයේ වර්ධනය 10 . 8% ක් වන අතර එය පසුගිය වසරේ පළමු කාර්තුව තුළ සියයට 11 .1 ක වර්ධනයක් පෙන්නුම් කර තිබුණි. මීට අමතරව මේ වසරේ පළමු කාර්තුව තුළ සේවා අංශයේ වර්ධනය 5 . 8% ක් වන අතර එය ගිය වසරේ පළමු කාර්තුව තුළ 9 . 5% ක අගයක් වාර්තා කරනු ලැබීය.", "URL": "https://sinhala.adaderana.lk/news.php?nid=25145", "Category": null, "Parent URL": null}