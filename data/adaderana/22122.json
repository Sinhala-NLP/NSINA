{"Source": "Adaderana", "Timestamp": "February 15, 2012 08:25 am", "Headline": "නව පාර්ලිමේන්තු මහ ලේකම් අද වැඩ භාරගනියි", "News Content": "පාර්ලිමේන්තුවේ මහලේකම්වරයා ලෙස ධම්මික දසනායක මහතා අද වැඩ භාර ‍ගැනීමට නියමිතය. මෙතෙක් නියෝජ්‍ය මහලේකම්ධුරය දැරූ ඒ මහතා පාර්ලිමේන්තු මහලේකම් ලෙස ජනාධිපති මහින්ද රාජපක්ෂ මහතා විසින් නම් කර තිබුණි. ඊට පාර්ලිමේන්තු සභාවේ අනුමැතිය ද පළවිය. නීතීඥයෙකු ලෙස සිය වෘත්තිය දිවිය ආරම්භකළ ධම්මික දසනායක මහතා කොළ විශ්ව විද්‍යාලයේ උපාධිධාරියෙකි. විදේශ සේවා නියුක්ති කාර්යාංශයේ මෙන්ම නීතීපති දෙපාර්තමේන්තුවේ ද හෙතෙම සේවය කර තිබේ. 1994 වසරේ සිට පාර්ලිමේන්තුවේ සහකාර මහලේකම් ලෙසත් 2003 වසරේ සිට නියෝජ්‍ය මහලේකම් ලෙසත් ධම්මික දසනායක මහතා කටයුතු කර තිබේ. මෙතෙක් පාර්ලිමේන්තු මහලේකම් ලෙස කටයුතු කළ ධම්මික කිතුල්ගොඩ මහතා ඊයේ විශ්‍රාම යාමෙන් පුරප්පාඩු වූ එම ධුරය සඳහා ධම්මික දසානායක මහතා මෙසේ අද වැඩභාරගනියි.", "URL": "https://sinhala.adaderana.lk/news.php?nid=22122", "Category": null, "Parent URL": null}