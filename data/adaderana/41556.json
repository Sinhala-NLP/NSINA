{"Source": "Adaderana", "Timestamp": "March 5, 2014 01:08 pm", "Headline": "නුවරඑළිය  - හැටන්  උමං මාර්ගය තාවකාලිකව වසයි", "News Content": "ඡායා රූ - රංජිත් රාජපක්ෂ නුවරඑළිය - හැටන් ඒ. 7 ප‍්‍රධාන මාර්ගයේ ප‍්‍රතිසංස්කරණ කටයුතු වලට සමගාමීව නානුඔය දුම්රිය උමං මාර්ගයේ පුළුල් කිරීමේ කටයුතු හේතුවෙන් එම මාර්ගයේ ගමනා ගමන කටයුතු මෙම මස 8 වන දින උදෑසන 6.00 සිට 9දින උදෑසන 6.00 දක්වා සම්පුර්ණයෙන් නතර කරන බව නුවරඑළිය දිස්ති‍්‍රක් ලේකම් ඩී.පී.ජී. කුමාරසිරි මහතා පවසයි. එම මාර්ගයේ හැටන් සිට තලවාකැලේ දක්වා කි.මි 12 ක් මේ වන විට සම්පුර්ණයෙන් කාපට් අතුරා ප‍්‍රතිසංස්කරණ කටයුතු අවසන් කර ඇති අතර, සෙසු කි.මි. 33 මේ වසර අවසන් වීමට ප‍්‍රථම සම්පුර්ණයෙන් නිමකරන බව එම කොන්ත‍්‍රාත්කාර සමාගම කියයි. නානුඔය දුම්රිය උමං මාර්ගය පුළුල් කිරීමෙන් අනතුරුව මංතිරු දෙකකින් යුක්ත වන අතර විශාල කන්ටේනර්ද එම මාර්ගයෙන් ධාවනය කළ හැකිය. එම මාර්ගය වසා තැබෙන කාලය තුළ උඩරට දුම්රිය ධාවන කටයුතු වලට කිසිදු බාධාවක් නොවන බව නාවලපිටිය දුම්රිය පාලක මැදිරිය පවසයි. පාර වසා තැබෙන කාලය තුළ විකල්ප මාර්ග වශයෙන් හැටන් සිට නුවරඑළියට පිවිසෙන සියලූම වාහන තලවාකැලේ, පූඬළුඔය හරහා නුවරඑළිය මාර්ගය භාවිතා කරන ලෙස නානුඔය පොලීසිය ඉල්ලා සිටියි.", "URL": "https://sinhala.adaderana.lk/news.php?nid=41556", "Category": null, "Parent URL": null}