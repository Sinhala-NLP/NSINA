{"Source": "Adaderana", "Timestamp": "September 29, 2010 01:31 pm", "Headline": "ඔක්තෝම්බර්  සිට විදෙස් ගමන් බල පත්‍රයට අලුත් මුහුණක්", "News Content": "විදේශ ගමන් බලපත්‍ර සඳහා යළි අයදුම් කිරීමේ දී එම් සහ එන් කාණ්ඩවලට අයත් ගමන් බලපත්‍ර හිමිකරුවන්ට නව අයදුම්පත්‍රයක් හඳුන්වා දී තිබේ. මෙම නව අයදුම්පත්‍රය වඩාත් සරල සහ පහසු ලෙස සකස් කර ඇති බව ආගමන විගමන දෙපාර්තමේන්තුව සඳහන් කරයි. දැනට ක්‍රියාත්මක ක්‍රමවේදය අනුව ගමන් බලපත්‍රයක් සඳහා යළි අයදුම් කිරීමේ දී ප්‍රථම වරට ගමන් බලපත්‍රයක් අයදුම් කරන තැනැත්තෙකු හා සමානව දත්ත පරිගණක ගත කෙරෙන බව ආගමන හා විගමන පාලක ජනරාල් ඩබ්ලිව්.ඒ.සී. පෙරේරා මහතා පවසයි. එහෙත් එය අනවශ්‍ය ලෙස කාලය, ශ්‍රමය සහ සම්පත් අපතේ හැරීමක් බව පෙන්වාදෙන පෙරේරා මහතා, එම් හා එන් කාණ්ඩවලට අයත් ගමන්බලපත්‍ර හිමියන් සඳ‍හා මෙම නව සරල අයදුම්පත්‍රය හඳුන්වා දීමට පියවර ගත් බව පවසයි. නව ගමන් බලපත්‍රය ඔක්තෝබර් පළමුවැනිදා සිට ක්‍රියාත්මක වේ.", "URL": "https://sinhala.adaderana.lk/news.php?nid=11172", "Category": null, "Parent URL": null}