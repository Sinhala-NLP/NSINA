{"Source": "Adaderana", "Timestamp": "October 16, 2012 11:37 am", "Headline": "ලාංකික කතුන් දෙදෙනෙක් ඉන්දියාවෙන් පිටුවහල් කෙරෙති", "News Content": "ශ්‍රී ලාංකික කාන්තාවන් දෙදෙනෙකු ඉන්දියාවෙන් පිටුවහල් කර තිබේ. ඊයේ (15) දහවල් මෙම කාන්තාවන් දෙදෙනා චෙන්නායි ගුවන්තොටුපළෙන් පිටුවහල් කර ඇති බව ඉන්දීය මාධ්‍ය වාර්තා කළේය. මොවුන් දෙදෙනා මේ වසරේ පෙබරවාරි මාසයේදීත් ඉන්දියාවෙන් පිටුවහල් කර ඇති අතර නැවත වරක් ඉන්දියාවට ගිය අවස්ථාවේ දී මෙලෙස පිටුවහල් කර ඇති බව සඳහන්ය. ඉන්දියාවෙන් පිටුවහල් කළ පුද්ගලයින්ට නැවත වරක් ඉන්දියාවට යා හැක්කේ වසරකට පසුව වුවත් මොවුන් දෙදෙනා එම කාලය සම්පූර්ණ නොකර නැවත වරක් ඉන්දියාවට යාම ‍හේතුවෙන් මෙලෙස පිටුවහල් කර ඇති බව එරට මාධ්‍ය සඳහන් කළේය. මොවුන් විවාහ මංගල්‍යයකට සහභාගීවීම සඳහා ඉන්දියාවට ගොස් ඇති අතර එයට සහභාගීවීමට අවසර ලබාදෙන ලෙස චෙන්නායි බලධාරීන්ගෙන් ඉල්ලා ඇති අතර එය චෙන්නායි බලධාරීන් විසින් ප්‍රතික්ෂේප කර තිබේ. මෙම කාන්තාවන් දෙදෙනා යාපනය ප්‍රදේශයේ පදිංචිකරුවන් බව සඳහන්ය.", "URL": "https://sinhala.adaderana.lk/news.php?nid=28327", "Category": null, "Parent URL": null}