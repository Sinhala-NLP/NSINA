{"Source": "Adaderana", "Timestamp": "March 15, 2012 02:28 pm", "Headline": "නීති විරෝධී ලෙස පැණිය විකුණා මාට්ටු", "News Content": "පෞද්ගලික ඔසුසැලක නීතිවිරෝධී අලෙවිය සඳහා ගබඩා කර තිබූ කොරෙක්ස් ඩී හා ට්‍රැමඩෝල් ඖෂධ තොගයක් සොයාගැනීමට විලවුන් උපකරණ හා ජාතික ඖෂධ අධිකාරිය සමත්වී තිබේ. අද පෙරවරුවේ ජාතික ඖෂධ අධිකාරියේ නිලධාරීන් කණ්ඩායමක් විසින් මොරටුව, රාවතාවත්ත ප්‍රදේශයේ සිදුකළ වැටලීමකදී මෙම ඖෂධ තොගය සොයාගෙන ඇති බව සෞඛ්‍ය අමාත්‍යාංශය ප්‍රකාශ කරයි. එහිදී නීතිවිරෝධීව ගබඩා කර තිබූ කොරෙක්ස් ඩී ඖෂධ බෝතල් 800 ක් සහ ට්‍රැමඩෝල් ඖෂධයෙන් පෙති 20,000 ක් සොයාගෙන ඇති බව සඳහන්වේ. අදාළ ඔසුසැල පරීක්ෂා කිරීමේ දී මෙම ඖෂධ අලෙවි කිරීමේ දී පවත්වාගෙන යායුතු වෛද්‍ය නිර්දේශ ලේඛනය පවත්වාගෙන ගොස් නොමැති බව ද අනාවරණය වී තිබේ. අදාළ ඖෂධ නීතිවිරෝධීව ප්‍රදේශයේ පාසල් දරුවන්ට හා වෙනත් තරුණයින්ට අලෙවි කර ඇති බව සෞඛ්‍ය අමාත්‍යාංශය පවසයි. වෛද්‍ය නිර්දේශ නොමැතිව මෙම ඖෂධ අලෙවි කිරීම සම්පූර්ණයෙන් තහනම් වන අතර‍ වෛද්‍ය නිර්දේශවලින් තොරව අදාළ ඖෂධය භාවිතා කිරීම මගින් විවිධ අතුරු ආබාධ ඇති වන බව ‍ද සෞඛ්‍ය අමාත්‍යාංශය නිවේදනය කරයි.", "URL": "https://sinhala.adaderana.lk/news.php?nid=22814", "Category": null, "Parent URL": null}