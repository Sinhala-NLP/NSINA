{"Source": "Adaderana", "Timestamp": "December 5, 2012 07:52 am", "Headline": "නොරොච්චෝලේ වැහුවා කියලා වැඩි බලපෑමක් නෑ", "News Content": "නොරොච්චෝලේ විදුලි බලාගාරය සති 02 ක පමණ කාලයක් ඇතුළත යළි යථා තත්ත්වයට පත් කිරීමට හැකි වනු ඇති බව විදුලිබල හා බලශක්ති අමාත්‍යංශය පවසයි. සතියක පමණ කාලයක සිට අළුත්වැඩියා කටයුත්තක් හේතුවෙන් නොරොච්චෝලේ බලාගාරය තාවකාලිකව වසා දමා ඇති බව එම අමාත්‍යංශය සඳහන් කර සිටියේය. නොරොච්චෝලේ බලාගාරය වසා දැමීම හේතුවෙන් විදුලිබල සැපයුමට සැලකිය යුතු බලපෑමක් සිදු නොවන බව එම අමාත්‍යංශය පෙන්වාදෙයි. විදුලි බලාගාර ආශිත ජලාශවල ජල මට්ටම ඉහළ යාම නිසා මේ වන විට ජල විදුලියෙන් ජාතික විදුලිබල පද්ධතියට මුළු විදුලිබල සැපයුමෙන් 55% ක පමණ විදුලි ධාරිතාවක් සැපයෙන බව සඳහන්ය. ඉතිරි විදුලි ප‍්‍රමාණය ඉන්ධන දහනයෙන් ලබා ගන්නා බව විදුලිබල හා බලශක්ති අමාත්‍යංශය පවසයි.", "URL": "https://sinhala.adaderana.lk/news.php?nid=29718", "Category": null, "Parent URL": null}