{"Source": "Adaderana", "Timestamp": "July 2, 2019 12:02 pm", "Headline": "ආපනශාලා හිමිකරුවෙකු තියුණු ආයුධයකින් පහර දී ඝාතනය කරයි", "News Content": "අම්බලන්ගොඩ ප්‍රදේශයේ කොබෙයි තුඩුව මංසන්ධියේ වෙල්යායක් ආසන්නයේ දී අද(02) උදෑසන පුද්ගලයෙකු තියුණු ආයුධයකින් පහර දී ඝාතනය කර තිබේ. පහර දීමෙන් බරපතළ තුවාල ලැබූ පුද්ගලයා බලපිටිය රෝහලට ඇතුළත් කිරීමෙන් අනතුරුව ජීවිතක්ෂයට පත්ව ඇත. මෙසේ ඝාතනය වී ඇත්තේ වයස අවුරුදු 35 ක් වු අම්බලන්ගොඩ, තිලකපුර ප්‍රදේශයේ පදිංචිකරුවෙකි. මෙම පුද්ගලයා ආපනශාලා හිමිකරුවෙක් වන අතර, අද උදෑසන වෙළඳ සැලට අවශ්‍ය මස් මිලට ගැනීම සඳහා වෙළෙඳ පොළට ගිය අවස්ථාවේ දී මෙම සිදුවීම සිදුව ඇති බව පොලීසිය සඳහන් කරයි. දෙපිරිසක් අතර කලක සිටි පැවති ආරවුලක් මත මෙම ඝාතනය සිදු කර ඇතැයි පොලීසිය සැක පළ කරයි. කෙසේ වෙතත් මෙම පුද්ගලයාට අදාළ වෙළඳ සැල ආසන්නයේ සිට වෙල් යායට යන තෙල් ඝාතකයා ලුහුබැඳ යමින් පහර එල්ල කර ඇතැයි ද පොලීසිය වැඩිදුරටත් අනාවරණය කරයි. කෙසේ වෙතත් ඝාතනය සම්බන්ධයෙන් බටපොළ හා අම්බලන්ගොඩ පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=113191", "Category": null, "Parent URL": null}