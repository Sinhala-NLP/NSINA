{"Source": "Adaderana", "Timestamp": "February 9, 2013 09:26 am", "Headline": "1026ක් රජයට එක්කෝටී පන්ලක්ෂයක් දඩ ගෙවයි", "News Content": "වයඹ පළාත් සුරාබදු විශේෂ මෙහෙයුම් ඒකකය විසින් 2012 වසර තුළ සිදු කළ වැටලීම් 1026 කදී වැරදිකරුවන් වු පුද්ගලයින්ගෙන් දඩ මුදල් ලෙස රජයට රුපියල් එක්කෝටී පන්ලක්ෂයක මුදලක් අයකර ගෙන තිබේ. මෙහිදී නීති විරෝධී මත්පැන් නිෂ්පාදනය හා අලෙවිය සම්බන්ධයෙන් පුද්ගලයින් 926 දෙනෙකුද, රජයේ බලපත්‍ර ලත් ස්ථාන පවත්වා ගෙන යන පුද්ගලයින් 100 දෙනෙකුද අත්අඩංගුවට ගැනීමට සුරාබදු නිලධාරීන් සමත්වී ඇතැයි අප වාර්තාකරු පවසයි. වෙන්නප්පුව, මාරවිල, මාදම්පේ, කුලියාපිටිය, හලාවත, පුත්තලම, කල්පිටිය, ආනමඩුව, නිකවැරටිය සහ කුරුණෑගල යන ප්‍රදේශවලදී වැටලීම් කර ඇති අතර සැකකරුවන්ට එරෙහිව එම ප්‍රදේශවල පිහිටි අධිකරණයන්හිම නඩු පවරා තිබේ. ඒ අනුව නීති විරෝධී ලෙස පවත්වා ගෙන ගිය කසිප්පු නිෂ්පාදනාගාර 176ක්ද, කසිප්පු අලෙවි කළ සහ ළඟ තබා ගෙන තිබු ස්ථාන 767 ක්ද, රජයේ අරක්කු සහ බීර අලෙවි කළ ස්ථාන 83 ක්ද සොයාගැනීමට සුරාබදු නිලධාරීන් සමත්වී ඇත. මෙහිදී අත්අඩංගුවට ගත් පුද්ගලයින් අතර සැකකරුවන් 813 දෙනෙකු හා සැකකාරියන් 213 දෙනෙකුද සිටින බව අප වාර්තාකරු පවසයි. මෙම වැටලීම්වලදී කසිප්පු මිලිලීටර් ලක්ෂ 20 ක්ද, කසිප්පු නිපදවීමට ගන්නා ගෝඩා මිලි ලීටර් ලක්ෂ 60 ක්ද, ගෝඩා අසුරා තිබු යකඩ බැරල් 300ක්ද තඹ දඟර ඇතුළු කසිප්පු නිෂ්පාදනයට ගන්නා උපකරණ රැසක්ද සුරාබදු නිලධාරීන් විසින් සිය භාරයට ගෙන ඇත. භාරයට ගෙන ඇති දේපළවල වටිනාකම රුපියල් ලක්ෂ 200 කට වැඩි බව වැටලීම කළ නිලධාරීන් පැවසුවේ යැයිද අප වාර්තාකරු කියයි. මෙම වැටලීම්වලදී රජයේ අරක්කු සහ බීර අලෙවිය සඳහා බලපත්‍ර ලබා ගෙන ඇති ස්ථාන100 ක්ද පරීක්ෂා කිරීමට වයඹ පළාත් සුරාබදු විශේෂ මෙහෙයුම් ඒකකය කටයුතු කර තිබේ. එසේ පරීක්ෂා කරන ලද ස්ථානවලට වැඩි මිලට මත්පැන් අලෙවි කිරීම ඇතුළු බලපත්‍ර කොන්දේසි කඩ කිරීමේ චෝදනාව යටතේ දඬුවම් කිරීමට අදාළ නිර්දේශයන් ඉදිරිපත් කර ඇත. ඒ අනුව සුරාබදු කොමසාරිස් ජනරාල්වරයා සහ සහකාර සුරාබදු කොමසාරිස්වරුන් විසින් එම බලපත්‍රලාභීන්ට සමථ ගාස්තු ලෙස රුපියල් ලක්ෂ 20 ක දඩ මුදලක් නියම කර ඇතැයි ද අප වාර්තාකරු පවසයි.", "URL": "https://sinhala.adaderana.lk/news.php?nid=31471", "Category": null, "Parent URL": null}