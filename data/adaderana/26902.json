{"Source": "Adaderana", "Timestamp": "August 26, 2012 03:55 pm", "Headline": "කොළඹ වෛද්‍ය පීඨයේත් සංකේත වර්ජනයක්", "News Content": "කොළඹ විශ්ව විද්‍යාලයේ වෛද්‍ය පීඨයේ ආචාර්යවරුන් හෙට (27) දිනයේ සංකේත වැඩ වර්ජනයක නිරත වීමට තීරණය කර තිබේ. විශ්ව විද්‍යාල ආචාර්යවරුන් ගෙන යන වැඩ වර්ජන ක්‍රියාදාමයට සහය දැක්වීමක් වශයෙන් මෙම තීරණය ගෙන ඇති බව විශ්ව විද්‍යාල ආචාර්යවරුන්ගේ සමිති සම්මේලනයේ ලේකම් ආචාර්ය ටෙරන්ස් මධුජිත් මහතා සඳහන් කළේය. කොළඹ විශ්ව විද්‍යාලයේ වෛද්‍ය පීඨයේ සියලුම ආචාර්යවරුන් ඒ අනුව හෙට දිනයේ සිය රාජකාරී කටයුතුවලින් ඉවත් වනු ඇතැයි ඔහු පැවසුවේය. මේ අතර සිය ගැටලුවලට මෙතෙක් රජයේ පාර්ශවයෙන් අවසන් විසඳුමක් ලබා දී නොමැති බව ටෙරන්ස් මධුජිත් මහතා සඳහන් කළේය. අදාළ ගැටලුවලට ලිඛිත විසඳුමක් ලබාදෙන තුරු ආරම්භ කර ඇති වැඩ වර්ජනය අඛණ්ඩව සිදුකරන බව ඔහු වැඩිදුරටත් පැවසුවේය.", "URL": "https://sinhala.adaderana.lk/news.php?nid=26902", "Category": null, "Parent URL": null}