{"Source": "Adaderana", "Timestamp": "April 20, 2014 02:18 pm", "Headline": "වෛද්‍යවරයෙක් ඉල්ලා ප්‍රදේශවාසීන් උද්ඝෝෂණයේ ", "News Content": "අනුරාධපුර, පරසන්ගස්වැව ප්‍රාදේශීය රෝහලට වෛද්‍යවරයෙකු ලබාදෙන ලෙස ඉල්ලමින් ප්‍රදේශවාසීන් පිරිසක් උද්ඝෝෂණයක නිරත වී තිබේ. රෝහල ඉදිරිපිට මෙම උද්ඝෝෂණය පැවති බව අද දෙරණ වාර්තාකරු සඳහන් කළේය. අනුරාධපුර, පරසන්ගස්වැව රෝහල සඳහා වෛද්‍යවරුන් දෙදෙනෙකුගේ සේවය අවශ්‍ය වුව ද මේ වන විට එක් වෛද්‍යවරියක පමණක් සේවයේ නිරත වන බව සඳහන් වෙයි. එම වෛද්‍යවරිය සති අන්තයේ සහ විශේෂ නිවාඩු ලබා රෝහලෙන් බැහැරව සිටින බැවින් එම දිනයන්හි ප්‍රතිකාර ලබාගැනීමට පැමිණෙන රෝගීන් දැඩි අසීරුතාවට පත්වන බව ප්‍රදේශවාසීන් පවසයි. වෛද්‍යවරිය නිවාඩු ලබා සිටි එවැනි දිනක හෘදයාබාදයක් වැළඳී රෝහල්ගත කළ තරුණයෙකු ප්‍රතිකාර නොලැබීම හේතුවෙන් මියගිය බව ද උද්ඝෝෂකයින් පෙන්වා දෙයි මේ සම්බන්ධයෙන් අද දෙරණ කළ විමසීමකදී උතුරු මැද පළාත් සෞඛ්‍ය සේවා අධ්‍යක්ෂ වෛද්‍ය පාලිත බණ්ඩාර මහතා සඳහන් කළේ උතුරු මැද පළාතට බලපා ඇති වෛද්‍ය හිඟය හේතුවෙන් රෝහල් රැසක මෙවැනි ගැටලු පැන නැගී ඇති බවයි. මේ පිළිබඳ තමා සෞඛ්‍ය අමාත්‍යාංශය දැනුවත් කර ඇති බව ද උතුරු මැද පළාත් සෞඛ්‍ය සේවා අධ්‍යක්ෂවරයා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=42676", "Category": null, "Parent URL": null}