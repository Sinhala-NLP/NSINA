{"Source": "Adaderana", "Timestamp": "May 12, 2010 05:39 pm", "Headline": "රුද්‍රකුමාර් එක්ක ගනුදෙනුව ලේසියි", "News Content": "එල්.ටී.ටී.ඊ සංවිධානය යළි හිස එසවීමට උත්සාහ දැරීම සිදුවිය හැක්කේ ඇමරිකාවේ වෙසෙන දෙවෙනි පෙළ නායකයෙකු ලෙස ක්‍රියා කරන රුද්‍රකුමාරන් ගේ නායකත්වයෙන් නොව නෝර්වේහි ජීවත්වෙමින්\"ගෝලීය ද්‍රවිඩ සංසදය\"වෙනුවෙන් කටයුතු කරන තවත් දෙවෙනි පෙළ නායකත්වයක් වන නෙදියවන්ගේ ප්‍රධානත්වයෙන් බව ආචාර්ය රොහාන් ගුණරත්න මහතා පවසයි. එල්.ටී.ටී.ඊ ය වෙනුවෙන් පාර-ජාතික ආණ්ඩුවක් ස්ථාපිත කිරීමක් වෙනුවෙන් කටයුතු කරමින් සිටින්නේද නෙදියවන්වීම විශේෂත්වයකි. ත්‍රස්තවාදය හා දේශපාලන ප්‍රචණ්ඩත්වය පිළිබඳ ජාත්‍යන්තර මධ්‍යස්ථානයේ කටයුතු කරන සිංගප්පූර්වේ නන්යෑන්ග් විශ්ව විද්‍යාලයේ ආචාර්ය රොහාන් ගුණරත්න මහතා මෙම අදහස් පළ කර ඇත්තේ විදෙස් මාධ්‍යයයකට ප්‍රකාශයක් ලබාදෙමිනි. නෙදියවන් දැඩි එල්.ටී.ටී.ඊ මතධාරියෙකු වශයෙන් කටයුතු කළ ද රුද්‍රකුමාර්ට දේශපාලන වශයෙන් මනා අවබෝධයක් පවත්නා හෙයින් ඔහු ශ්‍රී ලංකා රජය සමග සාකච්ඡා මාර්ගයෙන් ගැටලු විසඳා ගැනීමට වැඩි ඉඩකඩක් පවතින බව ද ගුණරත්න මහතා පෙන්වාදෙයි. ඒ නිසා රුද්‍රකුමාර් එල්.ටී.ටී.ඊයේ ඊලාම් රාජ්‍යය මෙන්ම ගෝලීය ද්‍රවිඩ සංසදයේ\"පාර-ජාතික ආණ්ඩුවද\"සිහිනයක් පමණක් බව ඉතා ඉක්මනින් පිළිගනු ඇති බවත්,එබැවින් රුද්‍රකුමාර් හා සාකච්ඡා කිරීම පහසු වනු ඇති බවත් රොහාන් ගුණරත්න මහතා කියා සිටියි. එල්.ටී.ටී.ඊයේ පාර-ජාතික ආණ්ඩුවක් සඳහා ඡන්දය පාවිච්චි කළ විදෙස්ගත ද්‍රවිඩ ජනයාගෙන් බහුතරයක් යළි ශ්‍රී ලංකාවේ වාසය සඳහා නොපැමිණෙන බවත්,ඒ නිසාම යළි එල්.ටී.ටී.ඊය හිස එසවීමට නෙදියවන්ගේ නායකත්වය සමග සිදුවීම යථාර්තයක් වීමට ඇත්තේ අවම ඉඩකඩක් බවත් ගුණරත්න මහතා පවසයි.", "URL": "https://sinhala.adaderana.lk/news.php?nid=8357", "Category": null, "Parent URL": null}