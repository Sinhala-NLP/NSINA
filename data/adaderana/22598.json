{"Source": "Adaderana", "Timestamp": "March 5, 2012 04:14 pm", "Headline": "වනජීවී වෘත්තීය ක්‍රියාමාර්ගය අත්හිටුවයි", "News Content": "ඉල්ලීම් කිහිපයක් මුල්කර ගනිමින් වනජීවී නිලධාරීන් ආරම්භ කර තිබූ කැපවීමෙන් සිදුකරන ලද රාජකාරීවලින් ඉවත්වීමේ වෘත්තීය ක්‍රියාමාර්ගය අත්හිටුවීමට තීරණය කර තිබේ. අදාළ සේවකයින්ගේ ඉල්ලීම් සඳහා විසඳුම් ලබාදීමට තීරණය කිරීම හේතුවෙන් වෘත්තීය ක්‍රියමාර්ගයෙන් ඉවත් වීමට සේවකයින් පියවර ගත් බව ජනාධිපති කාර්යාලය නිකුත් කළ නිවේදනයක දැක්වෙයි. ඒ අනුව අවදානම් සහ දුෂ්කර දීමනාව මාර්තු 1 වැනිදා සිට රුපියල් 2500 දක්වා ඉහළ නැංවීමටත් මසක් ඇතුළත අදාළ සේවකයන් වෙත සුදුසු වැටුප් ව්‍යුහයක් සකස් කිරීමටත් එකඟතාව පළ වී ඇත. මීට අමතරව සෙනසුරාදා නිවාඩු දිනයක් ලෙස සැලකීමට හා රජයේ ප්‍රසිද්ධ නිවාඩු දිනයන්වල සේවයේ යෙදීම වෙනුවෙන් දෛනික ගෙවීමක් සිදුකිරීමට ආයතනයේ අධ්‍යක්ෂ ජනරාල්තුමාගේ අනුමැතිය ඇතිව කටයුතු කිරීමටත් එකඟ වී ඇති බව සඳහන්ය. ඒ අනුව වන සත්ව අඩවි සහකාර නිලධාරීන්ගේ සංගමය සහ සමස්ත ලංකා වනජීවී නියාමක නිලධාරීන්ගේ සංගමය වෘත්තීය ක්‍රියාමාර්ගයෙන් ඉවත්වන බව ප්‍රකාශ කර තිබේ.", "URL": "https://sinhala.adaderana.lk/news.php?nid=22598", "Category": null, "Parent URL": null}