{"Source": "Adaderana", "Timestamp": "April 6, 2014 03:07 pm", "Headline": "පකිස්ථාන  ආරක්ෂක අංශ  ප්‍රධානී ජෙනරල් රෂාද් මහමුද් දිවයිනට ", "News Content": "පකිස්ථාන ආරක්ෂක අංශ ප්‍රධානී ජෙනරල් රෂාද් මහමුද් මහතා හෙට(07) දිනයේ දිවයිනට පැමිණීමට නියමිතව තිබේ. ආරක්ෂක මාණ්ඩලික ප්‍රධානී ජනරාල් ජගත් ජයසූරිය මහතාගේ ආරාධනයකට අනුව පාකිස්ථාන ආරක්ෂක අංශ ප්‍රධානී රෂාද් මහමුද් මහතා මෙරට සංචාරයේ නිරත වන බව සඳහන් වෙයි. පාකිස්ථාන ආරක්ෂක අංශ ප්‍රධානී ධුරයට පත්වීමෙන් අනතුරුව ජෙනරාල් රෂාද් මහමුද් මහතා සිදුකරන පළමු විදෙස් සංචාරය මෙය බව වාර්තා වෙයි. අද දිනයේ මෙරටට පැමිණෙන රෂාද් මහමුද් මහතා ලබන 11 වන දින දක්වා මෙරට රැඳී සිටීමට නියමිතය. ජෙනරාල් රෂාද් මහමුද් මහතාගේ සංචාරය අතර තුර මෙරට ආරක්ෂක ප්‍රධානීන් සහ රජයේ ඉහළ පෙලේ නිලධාරීන් හමුවී සාකච්ඡා පැවැත්වීමට නියමිත බව සඳහන් වෙයි. ඊට අමතරව දියතලාව යුද හමුදා විද්‍යා පීඨය දැක බලා ගැනීමටත්, යාපනය සහ අනුරාධපුර යන ප්‍රදේශවල සංචාරයක නිරත වීමටත් පාකිස්ථාන ආරක්ෂක අංශ ප්‍රධානීවරයා සැලසුම් කර ඇති බව වාර්තා වෙයි. ජෙනරාල් රෂාද් මහමුද් මහතා පාකිස්ථාන 16 වන ආරක්ෂක අංශ ප්‍රධානීවරයා ලෙස පසුගිය නොවැම්බර් මස 27 වන දින පත්වුණි.", "URL": "https://sinhala.adaderana.lk/news.php?nid=42345", "Category": null, "Parent URL": null}