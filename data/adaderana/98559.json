{"Source": "Adaderana", "Timestamp": "November 1, 2018 05:21 pm", "Headline": "රනිල් අත්අඩංගුවට ගන්න කුමන්ත්‍රණයක්", "News Content": "එලඹෙන 5වනදා පාර්ලිමේන්තුව කැඳවීමට ජනාධිපතිවරයා තීරණය කිරීම එක්සත් ජාතික පෙරමුණ පාර්ශ්වය ලබාගත් ජයග්‍රහණයක් බව එක්සත් ජාතික පක්ෂ පාර්ලිමේන්තු මන්ත්‍රී අජිත් පී පෙරේරා මහතා පවසයි. අරලියගහ මන්දිරයේ අද(01) පෙරවරුවේ පැවති මාධ්‍ය හමුවකට එක්වෙමින් ඔහු මේ බව සඳහන් කළේය. කොල්ලුපිටිය පොලීසිය ස්ථානාධිපති සහ ආරක්ෂක අමාත්‍යාංශයේ ලේකම්වරයා ලෙස පත්වු හේමසිරි ප්‍රනාන්දු මහතා මේ මොහොතේ දීත් රනිල් වික්‍රමසිංහ මහතා අත්අඩංගුවට ගැනීම සඳහා සැලසුම් කරමින් සිටින බව ද මෙහිදී කියා සිටියේය. රනිල් වික්‍රමසිංහ මහතා සමඟ සිටින හිතවාදීන්ට බලය පාවිච්චි කරමින් මෙය සිදු කරන බවද ඔහු වැඩිදුරටත් පැවසීය. කෙසේ හෝ එවැනි තත්ත්වයක් ඇති වුවහොත් ආත්මාරක්ෂාව වෙනුවෙන් ජනතාව ක්‍රියා කලහොත් ඒ පිළිබඳ ඔවුන් වගකිව යුතු බව ද ඔහු සඳහන් කළේය. නොවැම්බර් 5 වන දාට පාර්ලිමේන්තුව කැඳවීම සම්බන්ධයෙන් කරූ ජයසූරිය මහතාට ස්තූතිය පුද කල අජිත් පෙරේරා මහතා එදිනට පාර්ලිමේන්තුව තුළ බහුතරය පෙන්වීමට හැකි බවත් එසේ නොවුනහොත් සියලු දේවලින් ඉවත් වන බව ද කියා සිටියේය. කෙසේ වෙතත් පාර්ලිමේන්තු න්‍යාය පත්‍රය සැකසීමේ සම්පූර්ණ බලය කථානායකවරයාට ඇති බවත්, පාර්ලිමේන්තු සම්ප්‍රදායක අනුව එම වැඩකටයුතු ඉටු කරන බවට විශ්වාස කරන බවද සඳහන් කළේය.", "URL": "https://sinhala.adaderana.lk/news.php?nid=98559", "Category": null, "Parent URL": null}