{"Source": "Adaderana", "Timestamp": "June 27, 2012 10:15 am", "Headline": "ඕස්ට්‍රේලියාව බලා ගිය සරණාගතයින් රැගත් තවත් යාත්‍රාවක් පෙරළෙයි", "News Content": "ඕස්ට්‍රේලියාව බලා යාත්‍රා කරමින් තිබූ සරණාගතයින් පිරිසක් රැගත් තවත් යාත්‍රාවක් පෙරළී අනතුරට පත්ව ඇති බව විදෙස් මාධ්‍ය වාර්තා කරයි. ක්‍රිස්මස් දූපතට උතුරු මුහුදේ නාවික සැතපුම් 107 ක දුරින් පෙරළී අනතුරට ලක්ව ඇති මෙම යාත්‍රාවේ පුද්ගලයින් 150 දෙනෙකු පමණ වූ බවට විශ්වාසය පළකරන බව ද එම මාධ්‍ය වාර්තා පෙන්වාදෙයි. මෙසේ අනතුරට පත් පිරිස බේරාගැනීම සඳහා මෙහෙයුම් දියත් කර ඇති අතර වෙළඳ නැව් 02 ක් ඒ සඳහා යොදවා ඇති බව ඕස්ට්‍රේලියානු නාවික ආරක්ෂක අධිකාරිය සඳහන් කරයි. සරණාගතයින් රැගත් යාත්‍රාවෙන් බදාදා පෙරවරු 6 .20 ට ඕස්ට්‍රේලියානු ෆෙඩරල් පොලිසිය වෙත ඔවුන් විපතට පත්ව ඇති බවට ඇමතුමක් ලැබුණු බවත්, පළමු වෙළඳ නෞකාව පෙරවරු 10 . 30 ට පමණ සිදුවීම සිදුවූ ස්ථානය වෙත යාත්‍රා කළ බවත් ඕස්ට්‍රේලියානු නාවික ආරක්ෂක අධිකාරියේ මාධ්‍ය ප්‍රකාශිකා ජෝ මීහන් මහත්මිය ඒ.ඒ.පී සේවය වෙත අදහස් දක්වමින් සඳහන් කර තිබේ. ඕස්ට්‍රේලියානු නාවික ආරක්ෂක අධිකාරිය විසින් විපතට පත් පිරිස මුදවාගැනීමේ මෙහෙයුම් සිදුකරන නමුත් යාත්‍රාව අනතුරට ලක්ව ඇත්තේ ඉන්දුනීසියානු මුදවාගැනීමේ කලාපය තුළ බව ද සඳහන්ය. ඕස්ට්‍රේලියාව විසින් මේ සම්බන්ධව ඉන්දුනීසියාවේ බසර්නාස් මුදවාගැනීමේ සංවිධානය වෙත දැනුම් දී ඇති අතර මුදවාගැනීමේ කටයුතු සඳහා ඔවුන්ගේ සහයෝගය ලබාදීම පිළිබඳව තවමත් තහවුරු කර නොමැති බව ද ඒ.ඒ.පී සේවය වාර්තා කරයි. එමෙන්ම විපතට පත් යාත්‍රාව තුළ සිටින පුද්ගලයින් ප්‍රමාණය හා මුදවාගත් පිරිස පිළිබඳව තවමත් නිශ්චිත වශයෙන් සඳහන් කළ නොහැකි බව ද ඕස්ට්‍රේලියානු නාවික ආරක්ෂක අධිකාරියේ මාධ්‍ය ප්‍රකාශිකා ජෝ මීහන් මහත්මිය පෙන්වා දී තිබේ. පසුගිය සතියේ ද ඉන්දුනීසියානු මුහුදු සීමාවේ දී සරණාගතයින් පිරිසක් රැගත් යාත්‍රාවක් පෙරළී අනතුරට ලක්වීමෙන් සරණාගතයින් 90 දෙනෙකු පමණ මරණයට පත්විය.", "URL": "https://sinhala.adaderana.lk/news.php?nid=25350", "Category": null, "Parent URL": null}