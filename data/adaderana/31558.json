{"Source": "Adaderana", "Timestamp": "February 12, 2013 10:16 am", "Headline": "අචලා ගැන වාර්තාව නිකුත්වෙයි", "News Content": "අචලා ප්‍රියදර්ශනී නීති ශිෂ්‍යාවගේ අත සැත්කමකින් ඉවත් කිරීමේ සිද්ධියට සම්බන්ධ වාර්තාව සෞඛ්‍ය අමාත්‍යාංශ ලේකම්වරයාට භාරදී තිබේ. එකී විමර්ශනය පැවැත්වීම සඳහා පත් කළ ත්‍රිපුද්ගල කමිටුව, සෞඛ්‍ය අමාත්‍යාංශ ලේකම් වෛද්‍ය නිහාල් ජයතිලක මහතාට අදාළ වාර්තාව ලබාදී ඇති බව සෞඛ්‍ය අමාත්‍යාංශය සඳහන් කළේය. නීති ශිෂ්‍යාවක් වන අචලා ප්‍රියදර්ශනීගේ අතක් සැත්කමකින් කපා ඉවත් කිරීම සම්බන්ධව සෞඛ්‍ය අමාත්‍ය මෛත්‍රීපාල සිරිසේන මහතාගේ උපදෙස් පරිදි අමාත්‍යාංශ ලේකම් වෛද්‍ය නිහාල් ජයතිලක මහතා විසින් විමර්ශන කමිටුවක් පත් කරන ලදී. අදාළ කමිටුවට දින 03ක් තුළ වාර්තාවක් ලබාදෙන ලෙස දැනුම් දුන් අතර විමර්ශන අතර තුර පැනනැගෙන කරුණු මත අවශ්‍ය නම් සති දෙකක කාලයක් ලබාගන්නා ලෙස ද සෞඛ්‍ය ලේකම්වරයා කමිටුවට උපදෙස් ලබාදී තිබුණි.. එම කමිටුව විමර්ශන අරඹා පුද්ගලයින් විසි දෙනෙකුගෙන් පමණ සිද්ධියට අදාළව තොරතුරු ලබාගෙන ඇති බව සෞඛ්‍ය අමාත්‍යාංශය සඳහන් කළේය. ඒ අනුව මෙම කමිටුව සකස් කළ වාර්තාව සෞඛ්‍ය ලේකම්වරයාට භාරදී ඇති අතර එය අධ්‍යයනය කිරීමෙන් අනතුරුව ඒ සම්බන්ධ තොරතුරු සෞඛ්‍ය අමාත්‍යවරයා වෙත භාරදීමට නියමිතය.", "URL": "https://sinhala.adaderana.lk/news.php?nid=31558", "Category": null, "Parent URL": null}