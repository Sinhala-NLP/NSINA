{"Source": "Adaderana", "Timestamp": "June 12, 2011 03:40 pm", "Headline": "ලංකාව ගැන කියන්න ජයලලිතා අගමැති හමුවෙයි", "News Content": "තමිල්නාඩු ප්‍රධාන අමාත්‍ය ජයලලිතා ජයරාම් මහත්මිය දෙදින නිල සංචාරයක් සඳහා හෙට දිනයේ නව දිල්ලි නුවර බලා පිටත්ව යන බව ඉන්දීය මාධ්‍ය වාර්තා කරයි. තමිල්නාඩු ප්‍රධාන අමාත්‍යවරිය ඉන්දීය අගමැති මන් මෝහන් සිං මහතා හමුවී ශ්‍රී ලංකාවේ ද්‍රවිඩ ජනතාව මුහුණදෙන ගැටලු හා තමිල්නාඩුවේ සංවර්ධන ව්‍යාපෘති පිළිබඳ සාකච්ඡා පැවැත්වීමට නියමිත බව සඳහන් වේ. ඉන්දීය ධීවරයින්ට ශ්‍රී ලංකා නාවික හමුදාව විසින් ප්‍රහාර එල්ල කරනු ලබන ප්‍රහාර සම්බන්ධයෙන්ද එරට අග්‍රාමාත්‍යවරයාගේ අවධානය යොමු කරවීමට ජයලලිතා මහත්මිය කටයුතු කරනු ඇතැයි Press Trust of India උපුටා දක්වයි. නිරන්තරයෙන් පහරකෑමට ඉන්දීය ධීවරයින් මුහුණපාන ගැටලු පිළිබඳ ප්‍රධාන අමාත්‍යවරිය විසින් පසුගිය සතියේ අග්‍රාමාත්‍යවරයාට ලිපියක් යොමුකර ඇතැයිද ඉන්දීය මාධ්‍ය පෙන්වා දී තිබේ. ජයලලිතා මහත්මිය තමිල්නාඩුවේ බලයට පත්වී සති කිහිපයක් ඇතුළත ශ්‍රී ලංකාවට එරෙහිව ආර්ථික සම්බාධක පැමිණවිය යුතු බවට වූ යෝජනාවක් තමිල්නාඩු ප්‍රාන්ත සභාව තුළ ඒකමතිකව සම්මත කරගන්නා ලදී. කෙසේ වෙතත් ඉන්දීය ජාතික ආරක්ෂාව පිළිබඳ උපදේශක ශිව ශන්කර් මෙනන් හා විදේශ කටයුතු ලේකම් නිරූපමා රාඕ යන අය ශ්‍රී ලංකාවට පිටත්ව ඒමට ප්‍රථම එරට මධ්‍යම රජය විසින් උපදෙස් දී තිබුණු පරිදි චෙන්නායිහිදී ප්‍රධාන අමාත්‍යවරිය හමුවූ බව Press Trust of India වැඩිදුරටත් කියා සිටියි.", "URL": "https://sinhala.adaderana.lk/news.php?nid=16712", "Category": null, "Parent URL": null}