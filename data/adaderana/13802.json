{"Source": "Adaderana", "Timestamp": "January 28, 2011 08:25 am", "Headline": "ප්‍රධාන පක්ෂ තුනෙහි නාමයෝජනා රැසක් ප්‍රතික්ෂේපයි", "News Content": "ඉදිරි පළාත් පාලන මැතිවරණය සඳහා ප්‍රධාන දේශපාලන පක්ෂ තුන ඉදිරිපත් කළ නාමයෝජනා රැසක් ප්‍රතික්ෂේප වී තිබේ. එක්සත් ජනතා නිදහස් සන්ධානය ඉදිරිපත් කළ නාමයෝජනා පත්‍ර 36 ක් ප්‍රතික්ෂේප වී ඇති අතර එක්සත් ජාතික පක්ෂය ඉදිරිපත් කළ නාමයෝජනා පත්‍ර 8 ක් සහ ජනතා විමුක්ති පෙරමුණ ඉදිරිපත් කළ නාමයෝජනා පත්‍ර 2 ක් ප්‍රතික්ෂේප වී ඇති බව සඳහන්ය. එක්සත් ජනතා නිදහස් සන්ධානය යාපනය දිස්ත්‍රික්ක‍යේ පළාත් පාලන ආයතන 16 සඳහාම ඉදිරිපත් කළ නාමයෝජනා පත්‍ර ප්‍රතික්ෂේප වී ඇති අතර කිලිනොච්චි දිස්ත්‍රික්කයේ පළාත් පාලන ආයතන 3 සඳහා ඉදිරිපත් කළ නාමයෝජනා පත්‍ර ද ප්‍රතික්ෂේප වී තිබේ. පුත්තලම දිස්ත්‍රික්කයේ හලාවත නගර සභාවට ඉදිරිපත් කළ නාමයෝජනා පත්‍රය මෙන්ම නවගත්තේගම සහ වෙන්නප්පුව ප්‍රාදේශීය සභාවලට ඉදිරිපත් කළ නාමයෝජනා පත්‍ර ද ප්‍රතික්ෂේප වී ඇති බව පුත්තලම දිස්ත්‍රික් ලේකම්වරයා ප්‍රකාශ කළේය. මේ අතර එක්සත් ජනතා නිදහස් සන්ධානය ගල්නෑව, රාජාංගනය, හිඟුරක්ගොඩ, පොල්ගහවෙල, විල්ගමුව, පල්ලෙපොල, අක්මීමන, බලංගොඩ, සියඹලාණ්ඩුව, ‍මොණරාගල, යටිනුවර, නුවරඑළිය යන ප්‍රාදේශීය සභා සහ තලවාකැලේ ළිඳුල, ඇඹිලිපිටිය යන නගර සභා සඳහා ඉදිරිපත් කළ නාමයෝජනා පත්‍ර ද ප්‍රතික්ෂේප වී තිබේ. එක්සත් ජාතික පක්ෂය හෝමාගම, වැලිගෙපොල, වරකපොල, වැලිකන්ද, බද්දේගම ප්‍රාදේශීය සභා සහ එරාවුර්, ඇඹිලිපිටිය යන නගර සභා සඳහා ඉදිරිපත් කළ නාමයෝජනා පත්‍ර ප්‍රතික්ෂේප වී ඇති බව වාර්තා වේ. ජනතා විමුක්ති පෙරමුණ නාත්තන්ඩිය සහ විල්ගමුව ප්‍රාදේශීය සභා සඳහා ඉදිරිපත් කළ නාමයෝජනා පත්‍ර ප්‍රතික්ෂේප වී තිබේ. මෙම ප්‍රතික්ෂේප වූ නාමයෝජනා පත්‍ර සම්බන්ධයෙන් අධිකරණ ක්‍රියාමාර්ගවලට යොමු වන බව එක්සත් ජනතා නිදහස් සන්ධානයේ මහලේකම් සුසිල් ප්‍රේමජයන්ත් මහතා ප්‍රකාශ කළේය. ඒ සඳහා ඉදිරි ‍දින දෙක තුළ කටයුතු කරන බව ද ඔහු සඳහන් කළේය. මේ අතර ප්‍රතික්ෂේප වූ නාමයෝජනා පත්‍ර පිළිබඳව සොයාබලා ඉදිරි ක්‍රියාමාර්ග ගන්නා බව එක්සත් ජාතික පක්ෂයේ මහලේකම් තිස්ස අත්තනායක මහතා ප්‍රකාශ කළේය.", "URL": "https://sinhala.adaderana.lk/news.php?nid=13802", "Category": null, "Parent URL": null}