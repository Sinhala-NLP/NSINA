{"Source": "Adaderana", "Timestamp": "November 30, 2013 11:06 am", "Headline": "කෘෂි සිසුන් ඇන කොටා ගැනීම ගැන අමාත්‍යංශයෙනුත් පරීක්ෂණයක්", "News Content": "දඹුල්ල, පැල්වැහැර කෘෂිකර්ම විද්‍යාලයේ සිසුන් දෙපිරිසක් අතර ඇතිවු ගැටුම සම්බන්ධයෙන් කෘෂිකර්ම අමාත්‍යංශය පරීක්ෂණ ආරම්භ කර තිබේ. ඊයේ දහවල් පැල්වැහැර කෘෂිකර්ම විද්‍යාලයේ පළමු වසර සහ දෙවන වසර සිසුන් අතර ගැටුමක් හටගත්තේය‍. එම ගැටුමෙන් තුවාල ලැබු සිසුන් 15 දෙනෙකු මේ වන විටත් දඹුල්ල රෝහලේ ප්‍රතිකාර ලබන බව සඳහන්ය. තුවාල ලැබුවන් අතර සිසුන් 08 දෙනෙකු සහ සිසුවියන් 07 දෙනෙකු සිටින බව රෝහල් පොලිසිය පැවසීය. ගැටුමෙන් තුවාල ලබා රෝහලට ඇතුළත් කළ දෙවන වසර සිසුන් තිදෙනෙකු රෝහලෙන් පළාගොස් ඇති බව ද වාර්තා වේ. දීර්ඝ කාලයක් පැවති ගැටලු කිහිපයක් මුල් කර ගනිමින් මෙම ගැටුම හටගෙන ඇති අතර නවකවද සිද්ධියක් ද මෙයට මුල්වී ඇති බව පොලිසිය සඳහන් කළේය. මෙම සිද්ධිය සම්බන්ධයෙන් දඹුල්ල පොලිසිය මුලික විමර්ශන ආරම්භ කර ඇති අතර කෘෂිකර්ම අමාත්‍යංශය විසින් පත් කළ විමර්ශන කමිටුව ද ඊයේ රාත්‍රී වන විට පැල්වැහැර කෘෂිකර්ම විද්‍යාලය වෙත ගොස් පරීක්ෂණ ආරම්භ කර ඇත.", "URL": "https://sinhala.adaderana.lk/news.php?nid=39213", "Category": null, "Parent URL": null}