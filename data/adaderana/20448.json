{"Source": "Adaderana", "Timestamp": "December 4, 2011 09:13 am", "Headline": "සුපිරි ධනවතුන්ගෙන් බිතු සිතුවම් සොරාගත් ශ්‍රී ලාංකිකයෙක් දැලේ", "News Content": "ඉතාලියේ වෙසෙන සුපිරි ධනවතුන්ගේ නිවාස වලින් ඉපැරණි සිතුවම් සොරකම් කළ බව කියන ශ්‍රී ලාංකිකයෙකු වැනීසියේ දී අත්අඩංගුවට ගෙන තිබේ. වැනීසියේ ආදිපාදවරියකගේ නිවසක සේවය කරමින් සිටි අදාළ පුද්ගලයා එම නිවසේ වටිනා සිතුවම් සොරකම් කර ඒ වෙනුවට ඒවායේ ඡායා පිටපත් තබා ඇති බව වාර්තා වේ. එම ආදිපාදවරිය මිය යාමෙන් පසු වෛද්‍යවරයෙකුට අයත් නිවසක සේවය සඳහා පිටත්ව ගොස් ඇති සැකකරු එම නිවසේ තිබු වටිනා සිතුවම් ද සොරකම් කර ඒ වෙනුවට ඡායාපිටපත් තබා ඇති බව අනාවරණය වී තිබේ. වෛද්‍යවරයාගේ නිවස භාරව සිටි තවත් ශ්‍රී ලාංකිකයෙකු සමඟ ඇතිවු ආරවුලකින් පසු අදාළ සොරකම පිළිබඳ අනාවරණය වී ඇති අතර පසුගිය 30 වැනිදා සැකකරු අත්අඩංගුවට පත්ව ඇති බව වාර්තා වේ.", "URL": "https://sinhala.adaderana.lk/news.php?nid=20448", "Category": null, "Parent URL": null}