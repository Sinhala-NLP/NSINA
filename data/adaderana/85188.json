{"Source": "Adaderana", "Timestamp": "March 5, 2018 11:07 am", "Headline": "ඔස්කාර් සම්මාන උළෙලේදී හිමි වූ සම්මාන මෙන්න ", "News Content": "මෙවර ඔස්කාර් සම්මාන උළෙලේදී ද ෂේප් ඔෆ් වෝටර් (The Shape of Water) චිත්‍රපටය හොඳම චිත්‍රපටයට හිමි සම්මානය හිමිකරගත්තේය. එම චිත්‍රපටය අධ්‍යක්ෂණය කළ මෙක්සිකෝ ජාතික අධ්‍යක්ෂ ගිජෙර්මෝ ඩෙල් ටෝරෝ හොඳම අධ්‍යක්ෂකවරයාට හිමි ඔස්කාර් සම්මානය හිමිකර ගත්තේය. මෙවර ඔස්කාර් සම්මාන උළෙලේදී හොඳම නළුවා ලෙස සම්මානයට පාත්‍ර වුනේ ගේරි ඕල්ඩ්මන්. ඒ “ඩාර්කස්ට් අවර් ” චිත්‍රපටයේදී දැක්වූ රංගන දක්ෂතාව වෙනුවෙන්. “ත්‍රී බිල්බෝර්ඩ්ස් අවුට්සයිඩ් එබින් මිසුරි” චිත්‍රපටයේ රංගනය වෙනුවෙන් හොදම නිළිය ලෙස සම්මාන ලැබුවේ ෆ්‍රාන්ස් මැක්ඩෝරන්ඩ්. හොඳම ත්‍රිමාණ සජීවීකරණ චිත්‍රපටය ලෙස කොකෝ චිත්‍රපටය සම්මානයට පාත්‍ර වුණි. 90 වැනි ඔස්කාර් සම්මාන උළෙලේ සමාරම්භක අවස්ථාවට සහභාගිවීම සඳහා පැමිණෙන සිනමා තාරකාවන් රතු පලස මතින් පැමිණියේය. ඔස්කාර් සම්මාන උළෙලේ හොඳම ඇඳුම් නිර්මාණ ශිල්පියා ලෙස සම්මානයට පාත්‍ර වුනේ මාර්ක් බ්‍රිජ්ස්. ඒ ෆැන්ටම් ත්‍රෙඩ් (Phantom Thread) චිත්‍රපටය වෙනුවෙන්. මේ අතර හොඳම අංගරචනය හා කේශාලංකරණ ශිල්පී ලෙස සම්මානයට පාත්‍ර වුනේ කසුහිරෝ සූජී. ඒ ඩාර්කස්ට් අවර් (Darkest Hour) චිත්‍රපටය වෙනුවෙන්. මෙවර ඔස්කාර් සම්මාන උළෙලේ වැඩිම නිර්දේශ නාම සංඛ්‍යාව ලෙසින් සම්මාන 13ක් සඳහා නිර්දේශ නාම අතරට ඇතුළත්ව සිටින්නේ මෙක්සිකෝ ජාතික අධ්‍යක්ෂ ගිජෙර්මෝ ඩෙල් ටෝරෝ විසින් අධ්‍යක්ෂණය කළ ද ෂේප් ඔෆ් වෝටර් (The Shape of Water) චිත්‍රපටය යි. මෙවර ඔස්කාර් නිර්දේශ නාම ලැයිස්තුවේ හොඳම අධ්‍යක්ෂණය වෙනුවෙන් වන නිර්දේශ නාම අතරට කාන්තාවක් ඇතුළත් වී සිටියි. ඔස්කාර් සම්මාන ඉතිහාසයේ මෙවර එය සිදු වී තිබෙන්නේ පස් වැනි වරටයි. ඒ අනුව ලේඩි බර්ඩ් (Lady Bird) චිත්‍රපටය අධ්‍යක්ෂණය කළ ග්‍රේටා ගර්විග් හොඳම අධ්‍යක්ෂණය වෙනුවෙන් නිර්දේශ නාම අතරට පැමිණ සිටියි. මේ අතර හොඳම කැමරාකරණය වෙනුවෙන් ද ප්‍රථමවරට කාන්තාවක නාම යෝජනා අතරට එක්ව සිටියේය. ඇය මඩ්බවුන්ඩ් (Mudbound) චිත්‍රපටය වෙනුවෙන් කැමරාකරණයේ නිරත වූ රේචල් මොරිසන්ස් බවයි විදෙස් මාධ්‍ය වාර්තා කළේය. කෙසේ වෙතත් එම සම්මානය හිමි කරගත්තේ බ්ලේඩ් රනර් 2049 (Blade Runner 2049) වෙනුවෙන් රොජර් ඩීකින්ස්. ඔස්කාර් සම්මාන ඉතිහාසයේ නාම යෝජනාවක් හිමි වයස්ගතම පුද්ගලයා මෙවර සම්මාන උලෙළෙන් වාර්තා වෙයි. ඇය 89 හැවිරිදි ප්‍රංශ සිනමාකාරිණියක වන ඇග්නස් වර්දා යි. ඇය විසින් නිර්මිත ෆේසස් ප්ලේසස් (Faces Places) හොඳම වෘත්තාන්ත වාර්තා චිත්‍රපට අධ්‍යක්ෂණය වෙනුවෙන් නිර්දේශ නාම අතර වෙයි. මෙවර සම්මාන උලෙළේදී ඇය වෙත ගෞරව සම්මානයක් ද පිරිනැමීමට නියමිතය. ඕල් ද මනි ඉන් ද වර්ල්ඩ් (All the Money in the World) චිත්‍රපටය වෙනුවෙන් රංගනයෙන් දායක වූ 88 හැවිරිදි ක්‍රිස්ටෝෆර් ප්ලමර් හොඳම සහය නළුවා වෙනුවෙන් නිර්දේශ නාම අතරට ඇතුළත් වූ වයස්ගතම පුද්ගලයා ලෙසින් වාර්තා අතරට එක් වෙයි. සිනමාව වෙනුවෙන් වූ දායකත්වය සඳහා මෙක්සිකෝ සිනමාකරු ඇලෙක්සැන්ඩ්‍රෝ ගොන්සාලේස් ඉනාරිතු වෙත ද විශේෂ ඇකඩමි සම්මානයක් පිරිනැමීමට නියමිතය.", "URL": "https://sinhala.adaderana.lk/news.php?nid=85188", "Category": null, "Parent URL": null}