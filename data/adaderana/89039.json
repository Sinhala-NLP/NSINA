{"Source": "Adaderana", "Timestamp": "May 13, 2018 07:22 pm", "Headline": "වත්මන් ආණ්ඩුවට නිසි කළමනාකරණයක් නැති නිසා ජනතාව දුෂ්කරතාවයකට පත්වෙලා", "News Content": "වත්මන් ආණ්ඩුවට නිසි කළමනාකරණයක් සහ වැඩපිලිවෙළක් නොමැතිකමින් රටේ ජනතාව ආර්ථිකමය වශයෙන් දැඩි දුෂ්කරතාවයකට පත්ව ඇතැයි මල්වතු පාර්ශ්වයේ අනුනායක පූජ්‍ය නියංගොඩ විජිතසිරි හිමියන් පවසයි. ශ්‍රී ලංකා පොදුජන පෙරමුණේ සභාපති මහාචාර්ය ජී.එල්.පීරිස් මහතා අද (13) පෙරවරුවේ මල්වතු මහවිහාරය වෙත පැමිණි අවස්ථාවේ උන්වහන්සේ මේ බව සඳහන් කළේය. ශ්‍රී ලංකා පොදුජන පෙරමුණේ සභාපති මහාචාර්ය ජී.එල්.පීරිස් මහතා අද පෙරවරුවේ මහනුවර මල්වතු මහ විහාරය වෙත පැමිණ මල්වතු පාර්ශ්වයේ අනුනායක පුජ්‍ය නියංගොඩ විජිතසිරි නාහිමියන් බැහැදුටුවේය. එහිදී අදහස් දැක්වූ මල්වතු පාර්ශ්වයේ අනුනායක පුජ්‍ය නියංගොඩ විජිතසිරි නාහිමියන් කියා සිටියේ සාමාන්‍ය ජනතාවට ජීවක් වීමට ආර්ථිකයක් තිබිය යුතු බවත් අද ජීවත් වීමට නොහැකි තත්ත්වයක් තිබෙන බවයි. අනතුරුව ඒ මහතා අස්ගිරි මහවිහාරය වෙත පැමිණ අස්ගිරි පාර්ශ්වයේ මහනායක අතිපූජ්‍ය වරකාගොඩ ඥානරතන මහනාහිමියන් බැහැදුටුවා. ජී.එල්. පීරිස් මහතා අස්ගිරි පාර්ශ්වයේ මහාලේඛකාධිකාරී පූජ්‍ය මැදගම ධම්මානන්ද හිමියන් බැහැදුටුවේ ඉන් අනතුරුවයි. එහිදී අදහස් දැක්වූ අස්ගිරි පාර්ශ්වයේ මහාලේඛකාධිකාරී පූජ්‍ය මැදගම ධම්මානන්ද හිමියන් පැවසුවේ රටේ ජනතාවට බදු පනවා රටේ මිනිසුන්ගේ අතේ ඇති මුදලින් රජයේ කටයුතු කරීමට හැකි බව රජය කල්පනා කරන බවයි. මේ අතර ජී.එල්.පීරිස් මහතා ඊයේ පස්වරුවේ ගැටඹේ රාජෝපවනාරාම විහාරස්ථානයට පැමිණි විහාරාධිපති පූජ්‍ය කැප්පෙටියාගොඩ සිරිවිමල නාහිමියන් බැහැදුටුවේය.", "URL": "https://sinhala.adaderana.lk/news.php?nid=89039", "Category": null, "Parent URL": null}