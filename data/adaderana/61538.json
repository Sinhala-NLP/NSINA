{"Source": "Adaderana", "Timestamp": "June 27, 2016 01:40 pm", "Headline": "  වව්නියා වැසියන් පාරට බසියි", "News Content": "වව්නියාව ප්‍රදේශයේ ව්‍යාපාරිකයින් පිරිසක් වෙළඳසැල් වසා දමමින් විරෝධතාවයක් ආරම්භ කර තිබේ.වව්නියාව, තාණ්ඩිකුලම ප්‍රදේශයේ ඉදිකිරීමට යෝජිත නව වෙළඳ සංකීර්ණය වව්නියාව ඕමන්ත ප්‍රදේශයට රැගෙනයාමට කටයුතු නොකරන ලෙසට පවසමින් ඔවුන් එම විරෝධතාවයේ නිරත වන බව අද දෙරණ වාර්තාකරු පැවසුවේය.උතුරු පළාත් ප්‍රධාන අමාත්‍ය සී.වී විග්නේෂ්වරන් මහතාගේ අවශ්‍යතාවය මත නව වෙළඳ සංකීර්ණය ඕමන්ත ප්‍රදේශයේ ඉදිකිරීමට සූදානම් වන බව විරෝධතාවයේ නිරත වූවන් පෙන්වා දෙයි.ඕමන්ත ප්‍රදේශය වව්නියාව නගරයෙන් දුරස්ව පිහිටා තිබෙන අතර ව්‍යාපාරික කටයුතු සඳහා වෙළෙන්දන් එහි යාමට අකමැති බවත්, ඒ හේතුවෙන් එම ප්‍රදේශයේ වෙළඳ සංකීර්ණය ඉදිකිරීම තුළින් අපේක්ෂිත වෙළඳ ඉලක්ක සපුරාගත නොහැකි වන බවත් ඔවුන් අවධාරණය කරයි.අදාළ ගැටළු සම්බන්ධයෙන් නිසි විසදුමක් ලබා දෙන තුරු සිය වෙළඳසැල් වසා දමා විරෝධතාවයේ නිරත වන බව එම ව්‍යාපාරිකයින් පිරිස වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=61538", "Category": null, "Parent URL": null}