{"Source": "Adaderana", "Timestamp": "June 13, 2014 05:09 pm", "Headline": "ජනපති බොලිවියාවට ගොඩ බසී ", "News Content": "ජී 77 සමුළුවට සහභාගී වීම සඳහා ශ්‍රී ලංකාවෙන් පිටත් වු ජනාධිපති මහින්ද රාජපක්ෂ මහතා මේ වන විට බොලිවියාවට ළඟා වී ඇති බව වාර්තා වෙයි. දින 04ක් බොලීවියාවේ රැඳී සිටින ජනාධිපතිවරයා ජි 77 කණ්ඩායමේ ස්වර්ණ ජයන්ති අනුස්මරණ රාජ්‍යය හා ආණ්ඩු නායක සමුළුව ඇමතීමට නියමිතය. නායක හමුව ජුනි මස 14 සහ 15 වන දෙදින තුළ බොලීවියාවේ සැන්ටාකෘස් ඩි ලා සියරා නගරයේ දි පැවැත්වෙයි. ‘‘යහපතක් දිවිපෙවෙතක් සඳහා නව ලෝක රටාවක්‘‘ යන්න මෙවර නායක හමුවේ තේමාව වී තිබේ. මෙම සමුළුව සඳහා ජී 77 සාමාජික රටවල රාජ්‍ය නායකයින් විශාල පිරිසක් සහභාගි වීමට නියමිතය. මීට අමතරව එක්සත් ජාතීන්ගේ සංවිධානයේ මහලේකම් බෑන්කි මූන් සහ එක්සත් ජාතින්ගේ මහ මණ්ඩල සභාපති ජෝන් ඈෂ් මහතා ද මෙම සමුළුවට සහභාගි වීමට නියමිත බව වාර්තා වේ. ජනාධිපති මහින්ද රාජපක්ෂ මහතා ලබන 15 වැනිදා සමුළුව ඇමතීමට නියමිත අතර ඉන් අනතුරුව ජනාධිපතිවරයා සෙසු රාජ්‍ය නායකයින් කිහිපදෙනෙකු සමග ද්විපාර්ශ්වික සාකච්ඡා වල නිරත වන බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කරයි.", "URL": "https://sinhala.adaderana.lk/news.php?nid=43950", "Category": null, "Parent URL": null}