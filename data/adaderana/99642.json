{"Source": "Adaderana", "Timestamp": "November 23, 2018 10:01 am", "Headline": "නීතිවිරෝධී ගිණි අවි දෙකක් සමඟ දෙදෙනෙකු හසු වෙයි ", "News Content": "මතුගම අළුත්ගම ප්‍රදේශයේ නිවසක තිබී නීතිවිරෝධී ගිණි අවි දෙකක් සමඟ පුද්ගලයන් දෙදෙනෙකු අත්අඩංගුවට ගෙන තිබේ. කළුතර දිසා අපරාධ ඒකකයට ලද තොරතුරක් මත මෙම වැටළීම සිදු කර තිබේ. මෙලෙස අත්අඩංගුවට ගෙන ඇත්තේ වයස අවුරුදු 20ක් හා වයස අවුරුදු 43ක් වන මතුගම ප්‍රදේශයේ පදිංචිකරුවන් දෙදෙනෙකි. සැකකරුවන් සතුව තිබී ජර්මනියේ නිෂ්පාදිත ආමීනියස් වර්ගයේ ස්වයංක්‍රීය ගිණි අවියක් සහ මෙරට නිෂ්පාදිත ගිණි අවියක් පොලීස් භාරයට ගෙන තිබේ. මතුගම ශාන් නමැති සංවිධානාත්මක අපරාධ කල්ලියකට සම්බන්ධ පුද්ගලයෙකුගේ සහයකයින් දෙදෙනෙකු ඝාතනය කිරීමේ අරමුණින් මෙම ගිණි අවි ළඟ තබා ගත් බව පොලීසිය සිදුකළ ප්‍රශ්න කිරීම් වලදී සැකකරුවන් පවසා තිබුණි. සැකකරුවන් අද(23) මතුගම මහෙස්ත්‍රාත් අධිකරණය වෙත ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=99642", "Category": null, "Parent URL": null}