{"Source": "Adaderana", "Timestamp": "September 12, 2011 10:34 am", "Headline": "විශ්‍රාම වැටුප අහිමි කිරීමට එරෙහි ෆොන්සේකාගේ පෙත්සම කල්යයි", "News Content": "සිය ජෙනරාල් ධුරය සහ විශ්‍රාම වැටුප අහිමි කිරීමට එරෙහිව හිටපු යුද හමුදාපති සරත් ෆොන්සේකා මහතා ඉදිරිපත් කර ඇති පෙත්සම විභාග කිරීමට අභියාචනාධිකරණය විසින් කල් දමා තිබේ. අදාළ පෙත්සම අද(12) කැඳවූ අවස්ථාවේ සිර දඬුවම් විඳින හිටපු යුද හමුදාපති සරත් ෆොන්සේකා මහතා ද අධිකරණයට ඉදිරිපත් කර තිබිණි. පළමුවන යුද අධිකරණය මගින් තමන්ව වරදකරු කිරීමෙන් අනතුරුව සිය ජෙනරාල් ධුරය සහ විශ්‍රාම වැටුප අහිමිකිරීමට යුද හමුදාපතිවරයා පියවර ගත් බව පෙත්සම්කාර සරත් ෆොන්සේකා මහතා අධිකරණය හමුවේ සිය පෙත්සමින් කියා සිටියි. පළමුවන යුද අධිකරණයේ විභාගය නීති විරෝධී බව පවසන ෆොන්සේකා මහතා එබැවින් එය අහෝසි කරන ලෙස අධිකරණයෙන් ඉල්ලා සිටියි. එමෙන්ම තමන්ගේ ජෙනරාල් ධුරය සහ විශ්‍රාම වැටුප යළි ප්‍රදානය කරන මෙන් නියෝගයක් නිකුත් කරන ලෙස ද ඔහු අධිකරණයෙන් ඉල්ලා සිටියේය. ඒ අනුව නඩු විභාගය ඔක්තොම්බර් මස 24 වන දින පැවැත්වීමට නියම කළ අභියාචනාධිකරණය එදිනට සිර දඬුවම් විඳින සරත් ෆොන්සේකා මහතා අධීකරණයට ඉදිරිපත් කරන ලෙස බන්ධනාගාර කොමසාරිස්වරයාට නියෝග කර තිබේ.", "URL": "https://sinhala.adaderana.lk/news.php?nid=18662", "Category": null, "Parent URL": null}