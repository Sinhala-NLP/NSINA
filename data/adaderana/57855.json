{"Source": "Adaderana", "Timestamp": "March 3, 2016 06:11 pm", "Headline": "මෛත්‍රී එජාපයේ හිරකාරයෙක් නෙවෙයි-ඒ අය විමල්/ගම්මන්පිලලාගේ හිරකාරයෝ", "News Content": "මෛත්‍රීපාල සිරිසේන ජනාධිපතිවරයා එජාපයේ හිරකාරයෙකු නොවන බවත්,එසේ චෝදනා කරන ශ්‍රීලනිපයේ පිරිස් විමල් වීරවංශලාගේ හෝ ගම්මන්පිලලාගේ හිරකාරයින් බවට පත්ව ඇති බවත් ධීවර හා ජලජ සම්පත් අමාත්‍ය මහින්ද අමරවීර මහතා පවසයි.අද ශ්‍රීලනිපය මෙහෙයවන්නේ එහි අඩුපාඩු ගැන කතා කරන්නේ වීරවංශලා,ගම්මන්පිලලා බව අමාත්‍යවරයා කියා සිටියේ අද(03) කොළඹ පැවති මාධ්‍ය හමුවකදීය.තමන් කිසි විටෙක පක්ෂය අතහැර නොගිය බවත්, ඉදිරියටත් එසේ නොයන බවත්,යනවානම් යන්නේ ගෙදර බවත් ඔහු කියා සිටියේය.අද ශ්‍රීලනිපයේ කෑලි කඩන්න උත්සාහ කරන මේ අයගේ දේශපාලන ඉතිහාසය ගැන සොයාබලන ඕනෑම කෙනෙකුට ඒ අය ගැන සැබෑවටම දැනගත හැකි බව හෙතෙම සඳහන් කළේය.ශක්තිමත්ව පැවති සන්ධාන ආණ්ඩුව කඩා බිඳදැමීමට කටයුතු කරනු ලැබුවේද වීරවංශලා හා ගම්මන්පිලලා බවත්,අදත් ඒ අය පක්ෂය කඩාබිඳ දැමීමට කටයුතු කරන ආකාරය දැකගත හැකි බවත්,අවාසනාවට එය ශ්‍රීලනිපයේ ඇතැමුන්ට නොවැටහෙන බවත් ඔහු පෙන්වා දුන්නේය.සන්ධාන ආණ්ඩුව කඩා බිඳ දැමීමේ ක්‍රියාවලියක පළමු අවස්ථාව වූයේ සන්ධානයේම ප්‍රබල අමාත්‍යවරයෙකු වූ විමල් වීරවංශ මහතා එක්සත් ජාතීන්ගේ සංවිධානයේ කාර්යාලය ඉදිරිපිට උපවාසයක් ආරම්භ කිරීමත් සමග බවත්,එවක ජනාධිපතිවරයා ඔහුට තැඹිලි පොවන්නට ගිය බවත්,රාජපක්ෂ ජනාධිපතිවරයාට වැරදුණේ එතැන බවත් අමරවීර අමාත්‍යවරයා සිහිපත් කළේය.එක්සත් ජාතීන්ගේ සංවිධානය යනු අමෙරිකාව නොව ශ්‍රී ලංකාවද සාමාජිකත්වය දරන ලෝකයේ පිළිගත් සංවිධානය බව නොදැන වීරවංශ මහතා කළ ක්‍රියාවෙන් මුළු ජාත්‍යන්තරයම තරහ වූ බවත්,එය සන්ධාන රජයේ බිඳ වැටීමට ප්‍රබල හේතුවක් වූ බවත් අමරවීර මහතා පෙන්වා දුන්නේය.එසේම වීරවංශ මහතා රජයේ ආර්ථික ඝාතකයෙකු සිටින බවත්,රට පාලනය කරනු ලබන්නේ පවුලේ සාමාජික‍යින් තිදෙනෙකු පමණක් බවත්,දූෂණ-අක්‍රමිකතා-කොමිස් ගනුදෙනු තියෙන බවටත් ආණ්ඩුවේ සිටිමින්ම ප්‍රකාශ කිරීම හේතුවෙන් එකී සටන් පාඨ එජාපයේත්,ජවිපෙත් ඔඩොක්කුවට වැටුණු බවත්,එතැන් සිට ආණ්ඩුවට එරෙහි ජනමතය වර්ධනය වුණු බවත් අමරවීර මහතා අවධාරණය කළේය.ගම්මන්පිල මහතා ද 'ලෙන් දොර ඇරියා'දොර ඇරගෙන එළියට ගිය බවත්,ඔහුත් සමග සියලුදෙනා එළියට ගිය බවත්,ඉන්පසු ගම්ම්න්පිල මහතා දොර වහගෙන ආයෙම ඇතුළට පැමිණි බවත්,එයින්ද වැඩක් නොවුණු බවත් හෙතෙම සඳහන් කළේය.මේ අය එක් පැත්තකින් ශ්‍රීලනිපය කැඩීමට කටයුතු කරන ගමන් අනෙක් පැත්තෙන් එජාපය සමග ඩීල් දාන බවත්,සමහර අය මැතිවරණය දාට පහුවදාම 8ක් අරන් ගිහින් තනිකරම එජාප ආණ්ඩුවක් හදන්න උත්සාහ කළ බවත් ඔහු සිහිපත් කළේය.සමහර අය පාස් පෝට් ජාවාරම් කර හසුවුණාම නීතිය එක විදිහකට ක්‍රියාත්මක වන්නේත්,කුමාර් ගුණරත්නම් වැන්නන්ට ඒ නීතිය වෙනම විදිහකට ක්‍රියාත්මක වන්නේත් මෙම අයගේ ඩීල් වල බලයෙන් බවද අමරවීර අමාත්‍යවරයා කියා සිටියේය.මේ අයුරින් ඩීල් ගහන ගමන් ඒවායේම ප්‍රතිඵලයක් ලෙස මෙම පිරිස් ශ්‍රීලනිපය කැඩීමට කටයුතු කරන බවත්,අවාසනාවකට ශ්‍රීලනිපයේ ඇතැමුන් මෙම උගුල්වලට හසුවී ඇති බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=57855", "Category": null, "Parent URL": null}