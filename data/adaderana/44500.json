{"Source": "Adaderana", "Timestamp": "July 8, 2014 07:58 am", "Headline": "පාරිභෝගික අධිකාරියෙන් නව ලාංඡනයක් ළඟදීම", "News Content": "භාණ්ඩවල ප්‍රමිතිය රැකගැනීමේ අරමුණින් නව ලාංඡනයක් හඳුන්වාදීමට පාරිභෝගික අධිකාරිය තීරණය කර තිබේ. පාරිභෝගික අධිකාරියේ සභාපති රූමි මර්ෂුක් මහතා සඳහන් කළේ හඳුනාගත් භාණ්ඩ කිහිපයක් සඳහා මෙම ලාංඡනය හඳුන්වාදීමට තීරණය කර ඇති බවයි. විශේෂයෙන් වතුර බෝතල්, බීම වර්ග සහ තීන්ත වර්ග සඳහා පළමුවෙන් මෙම ලාංඡනය හඳුන්වාදීමට නියමිතය. අදාළ භාණ්ඩ නිෂ්පාදනය කරන සමාගම් හරහා එළඹෙන සැප්තැම්බර් මාසයේ සිට මෙම නව ලාංඡනය හඳුන්වා දෙන බව පාරිභෝගික අධිකාරිය සඳහන් කළේය. විශේෂයෙන් ව්‍යාජව නිෂ්පාදනය කර වෙළෙඳපොළට නිකුත් කරන භාණ්ඩ පිළිබඳව ජනතාවට නිසි අවබෝධයක් ලබාදීම මෙම නව වැඩපිළිවෙ‍ලේ අරමුණ වී තිබේ. වෙනස් කළ නොහැකි ආකාරයෙන් හඳුන්වාදෙන මෙම නව ලාංඡනය මගින් එම භාණ්ඩයේ ප්‍රමිතිය පිළිබඳ සම්පූර්ණ වගකීම පරිභෝගික අධිකාරිය විසින් දරනු ඇත. මේ අතර වෙළෙඳපොළෙන් භාණ්ඩ මිලදී ගැනීමේ දී සැලකිළිමත් විය යුතු කරුණු සම්බන්ධයෙන් ජනතාව දැනුවත් කිරීමේ වැඩසටහනක් ක්‍රියාත්මක කිරීමට පාරිභෝගික අධිකාරිය තීරණය කර තිබේ. දිවයින පුරා ක්‍රියාත්මක වන පරිදි එම දැනුවත් කිරීමේ වැඩසටහන සිදුකරන බව පාරිභෝගික අධිකාරියේ සභාපති රූමි මර්ෂුක් මහතා සඳහන් කළේය.", "URL": "https://sinhala.adaderana.lk/news.php?nid=44500", "Category": null, "Parent URL": null}