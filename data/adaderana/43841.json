{"Source": "Adaderana", "Timestamp": "June 9, 2014 02:56 pm", "Headline": "දකුණු කොරියාවේ රැකියා පෙන්නූ යුවළ රිමාන්ඩ්", "News Content": "විදේශ සේවා නියුක්ති කාර්යංශයේ නිල වෙබ් අඩවියට සමාන ව්‍යාජ වෙබ් අඩවියක් පවත්වාගෙන යමින් දකුණු කොරියාවේ රැකියා ලබාදෙන බව පවසා මහ පරිමාණ ජාවාරමක නිරත වු අඹුසැමි යුවළ රක්ෂිත බන්ධනාගාර ගත කර තිබේ. කොළඹ ප්‍රධාන මහේස්ත්‍රාත්වරයා විසින් සැකකරුවන් ලබන 16 වැනි දින දක්වා රක්ෂිත බන්ධනාගාර ගත කරන ලෙස නියෝග කර ඇත. එමෙන්ම අදාළ වෙබ් අඩවිය නිර්මාණය කළ පුද්ගලයා රුපියල් ලක්ෂ 50 බැගින් වූ ශරිර ඇප දෙකක් මත මුදා හැර තිබේ. අද පස්වරු 12.30 පමණ වන විට අදාළ ව්‍යාජ වෙබ් අඩවිය හේතුවෙන් වංචාවන්ට හසුවු පුද්ගලයින්ගේ පැමිණිලි 97ක් අපරාධ පරීක්ෂණ දෙපාර්තමේන්තුව වෙත ලැබී ඇති බව ද පොලිස් මාධ්‍ය ප්‍රකාශක කාර්යාලය සඳහන් කළේය. එමෙන්ම අදාළ වෙබ් අඩවිය පවත්වාගෙන යමින් ව්‍යාපාර සිදුකළ ස්ථාන හා ඔවුන්ගේ කාර්යාල පරීක්ෂා කිරීම සඳහා පොලිසිය විසින් අධිකරණය මගින් සෝදිසි වරෙන්තු ද ලබාගෙන ඇත.", "URL": "https://sinhala.adaderana.lk/news.php?nid=43841", "Category": null, "Parent URL": null}