{"Source": "Adaderana", "Timestamp": "September 3, 2017 10:58 pm", "Headline": " අපිට නිසි ආරාධනයක් කළේ නෑ", "News Content": "තමා ඇතුළු ඒකාබද්ධ විපක්ෂය නියෝජනය කරන මන්ත්‍රීවරුන්ට නිසි ආරාධනයක් නොලැබීම හේතුවෙන් ශ්‍රී ලංකා නිදහස් පක්ෂ සම්මේලනයට සහභාගී නොවූ බව හිටපු ජනාධිපති මහින්ද රාජපක්ෂ මහතා පවසයි.මොරවක ප්‍රදේශයේ අද (03) පැවති ශ්‍රී ලංකා පොදුජන පෙරමුණේ ජනහමුවකට එක්වෙමින් මහින්ද රාජපක්ෂ මහතා මෙම අදහස් පළ කළේය. මේ අතර සිය පක්ෂය විසින් ඉදිරිපත් කර ඇති සංශෝධනවලට කැමැත්ත පළ කරන්නේ නම් පමණක් 20 වන ආණ්ඩුක්‍රම ව්‍යවස්ථා සංශෝධනයට සහය පළ කරන බව ජනතා විමුක්ති පෙරමුණේ නායක අනුර කුමාර දිසානායක මහතා පවසයි.ලබන වසරේ ඔක්තෝබර් මාසයට පෙර සියලුම පළාත් සභා මැතිවරණ එක් දිනකදී පවත්වා අවසන් කළ යුතු බවට වන සංශෝධනයක් සිය පක්ෂය විසින් ඉදිරිපත් කර ඇති බව මාතර ප්‍රදේශයේ පැවති ජනහමුවක දී අනුර කුමාර දිසානායක මහතා සඳහන් කළේය.මේ අතර වළස්මුල්ල ප්‍රදේශයේ පැවති ජන හමුවක දී පාර්ලිමේන්තු මන්ත්‍රී නාමල් රාජපක්ෂ මහතා සඳහන් කළේ වත්මන් රජය මැතිවරණ කල් දමමින් ප්‍රජාතන්ත්‍ර විරෝධීව කටයුතු කරමින් සිටින බවයි.", "URL": "https://sinhala.adaderana.lk/news.php?nid=77084", "Category": null, "Parent URL": null}