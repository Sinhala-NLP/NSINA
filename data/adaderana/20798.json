{"Source": "Adaderana", "Timestamp": "December 19, 2011 01:02 pm", "Headline": "උතුරු කොරියානු නායකයා අභාවප්‍රාප්ත වෙයි", "News Content": "උතුරු කොරියානු නායක කිම් ජොං ඉල් මහතා අභාවප්‍රාප්ත වී තිබේ. නායකයාගේ අභාවය පිළිබඳ උතුරු කොරියානු රාජ්‍ය රූපවාහිනිය අද(19) නිල වශයෙන් ප්‍රකාශයට පත් කර ඇති බව විදෙස් වාර්තා පවසයි. එරට රාජ්‍ය රූපවාහිනියට අනුව උතුරු කොරියානු නායකයා මියගොස් ඇත්තේ මීට දින දෙකකට ඉහතදීය. දුම්රියක ගමන් ගනිමින් සිටිය දී ඔහුගේ මරණය සිදුව ඇති බව වාර්තා වේ. 1994 වසරේ දී සිය පියාගේ අභාවයෙන් අනතුරුව කිම් ජොං ඉල් උතුරු කොරියානු නායකත්වය බාරගත්තේය. 1994 වසරේ සිට මේ දක්වාම උතුරු කොරියාවට නායකත්වය දුන් ඔහු තමාගෙන් පසුව බලයට පත්විය යුත්තේ තම තුන්වැනි පුතු බවට ද ප්‍රකාශ කර තිබුණි. ඒ අනුව තුන්වැනි පුත්‍රයා වන කිම් ජොං අන් උතුරු කොරියානු නායකත්වය බාරගැනීමට නියමිත අතර ඔහුට සහයෝගය ලබාදීමට කටයුතු කරන ලෙස එරට රාජ්‍ය රූපවාහිනිය ජනතාවගෙන් ඉල්ලා ඇත. අභාවප්‍රාප්ත උතුරු කොරියානු නායකයාගේ අවසන් කටයුතු දෙසැම්බර් මස 28 වැනි දින පියොන්ග් යැං හීදී පැවැත්වීමට නියමිතය. 17 වැනි දින සිට 29 වැනි දින දක්වා ශෝක කාලයක් ද ප්‍රකාශයට පත් කර තිබේ.", "URL": "https://sinhala.adaderana.lk/news.php?nid=20798", "Category": null, "Parent URL": null}