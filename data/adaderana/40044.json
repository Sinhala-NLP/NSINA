{"Source": "Adaderana", "Timestamp": "January 3, 2014 06:26 am", "Headline": " විදෙස් රටක නිෂ්පාදිත අවි සමග තිදරු මව දැලේ ", "News Content": "ඡායා රූ - ජූඩ් සමන්ත ( පොලීසිය එම ගිනි අවි පරික්ෂා කරන අයුරු) විදේශීය රටවල නිෂ්පාදනය කරන ලද ගිනි අවි 03 ක්, එම ගිනි අවි වලට යොදන උණ්ඩ තොගයක් සමග කාන්තාවක අත්අඩංගුවට ගෙන ඇති බව කොස්වත්ත පොලීසිය පවසයි. කොස්වත්ත පොලිස් වසමේ කිරිමැටියාන ප්‍රදේශයේදී ඉකුත් 02 වැනිදා සවස මෙම වැටලීම සිදු කර ඇත. සැකකාරිය පදිංචි නිවසේ බිම සිමෙන්තිය බිඳ සකස් කරන ලද කුටියක මෙම ගිනි අවි සහ ජීව උණ්ඩ සඟවා තිබී ඇත. ස්පාංඤ්ඤයේ නිෂ්පාදිත මිලි මීටර් 08 වර්ගයේ පිස්තෝලයක්,වායු රයිෆලයක්,දිය යටදී මසුන් මැරීම සදහා යොදා ගන්නා ඉතාලියේ නිෂ්පාදිත ගිනි අවි 01 ක්ද පොලීසිය විසින් සොයා ගෙන ඇති අතර ඊට අමතරව මිලි මීටර් 7.65 ප්‍රමාණයේ ජීව උණ්ඩ 12 ක්,බෝර 12 ජීව උණ්ඩ 12 ක්,වායු රයිෆල් සඳහා යොදන උණ්ඩ 12 ක්ද එම නිවසේ සඟවා තිබියදී පොලීසිය විසින් සොයාගෙන තිබේ. අත්අඩංගුවට ගෙන ඇති සැකකාරියට වයස අවුරුදු 37 ක් වන තිදරු(03) දරු මවකි.තම සැමියා ඉතාලියේ සේවය කරන බව ඇය පොලීසියට පවසා ඇත. මෙම කාන්තාවගේ නිවසේ ගිනි අවි තිබෙන බවට කොස්වත්ත පොලීසියේ බුද්ධි අංශයට තොරතුරක් ලැබීමෙන් පසු ඒ පිළිබඳ පරීක්ෂණ සිදු කර ඇති පොලීසිය පසුව සැකපිට කාන්තාව අත්අඩංගුවට ගෙන ප්‍රශ්ණ කර ඇති බව සඳහන්ය. එහිදී අනාවරණය වු තොරතුරු අනුව ඇය පදිංචි නිවසේ බිම ඇති සිමෙන්තිය බිඳ සකස් කරන ලද කුටියක සඟවා තිබු ආයුධ සහ ජීව උණ්ඩ සොයා ගැනීමට පොලීසියට හැකිවී ඇත. මෙම ගිනි අවි කුමන හේතුවක් සදහා තමන් සන්තකයේ තබා ගෙන සිටියාද යන්න සැකකාරිය මෙතෙක් හෙළි කර නැත. ඇතැම් ගිනි අවි තම සැමියා ඉතාලියෙන් ගෙන ආ බව ඇය පිළි ගෙන ඇති බව පොලීසිය කියයි. එසේ වුවද මෙම ගිනි අවි යොදා ගෙන කිසියම් අපරාධයක් සිදු කර ඇද්ද යන්න සම්බන්ධයෙන් පොලීසියේ අවධානය යොමුවී ඇත. කොස්වත්ත පොලිස් ස්ථානාධිපති ඔසිත සිල්වා,උප පොලිස් පරීක්ෂකවරුන් වන ජේ.එම්.එස්.ජයනාථ,වීරපුර යන මහත්වරුන් ඇතුළු නිලධාරීන් විසින් වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=40044", "Category": null, "Parent URL": null}