{"Source": "Adaderana", "Timestamp": "March 27, 2019 08:21 am", "Headline": "හෙද වර්ජනය අදත්", "News Content": "රාජ්‍ය සේවා එක්සත් හෙද සංගමය ආරම්භ කළ වෘත්තීය සමිති ක්‍රියාමාර්ගය දෙවන දිනටත් අද(27) ක්‍රියාත්මක වෙයි. වැටුප් ඇතුළු ගැටළු කිහිපයක් මුල් කර ගනිමින් ඊයේ(26) දිනයේ මෙම වෘත්තිය සමිති ක්‍රියාමාර්ගය ආරම්භ කෙරුණි. බලධාරින්ගේ අවධානය යොමු නොවිම හේතුවෙන් අද දිනයේද මෙම වෘත්තිය සමිති ක්‍රියාමාර්ගය ක්‍රියාත්මක කිරීමට තීරණය කළ බව එම සංගමයේ සභාපති මුරුත්තෙට්ටුවේ ආනන්ද හිමි පැවසීය. මේ අතර හෙද සේවාවේ පවතින වෘත්තිය ගැටළු සඳහා බලධාරීන් විසින් විසඳුම් ලබා නොදීමට එරෙහිව රාජ්‍ය සේවා එක්සත් හෙද සංගමය දීප ව්‍යාප්තව ක්‍රියාත්මක කර ඇති සංඛේත වැඩවර්ජනය හේතුවෙන් රෝහල් කටයුතුවලට ඊයේ බාධා එල්ල වුණි. සිය වෘත්තිය ගැටළු සම්බන්ධයෙන් සෞඛ්‍ය බලධාරීන් වෙත වසර 04 ක පමණ කාලයක සිට දැනුම් දුන්න ද මේ දක්වා ඒ සඳහා විසඳුම් ලබා දී නොමැති බව රාජ්‍ය සේවා එක්සත් හෙද සංගමය පෙන්වාදෙයි. ඊට විරෝධය පල කරමින් ඊයේ(26) සහ අද(27) යන දෙදින තුළ දිවයින පුරා සියළු රෝහල්වල සංඛේත වැඩවර්ජනයක් ක්‍රියාත්මක කිරීමට තීරණය කළ බව සඳහන් කළ එම සංගමයේ සභාපති පුජ්‍ය මුරුත්තෙට්ටුවේ ආනන්ද හිමි පැවසුවේ මේ වන විට සිය වෘත්තිය ක්‍රියාමාර්ගය සාර්ථකව ක්‍රියාත්මක වන බවයි. රාජ්‍ය සේවා එක්සත් හෙද සංගමය ක්‍රියාත්මක කර ඇති වැඩවර්ජනය හේතුවෙන් කොළඹ ජාතික රෝහලේ සාමාන්‍ය ප්‍රතිකාර කටයුතුවලට ඊයේ බලපෑම් එල්ල වූ බව රෝහල් අධ්‍යක්ෂ වෛද්‍ය කුමාර වික්‍රමසිංහ මහතා පැවසීය. කෙසේවෙතත් හදිසි සහ සායනික ප්‍රතිකාර ඒකකවල කටයුතු සාමාන්‍ය පරිදි සිදු කෙරෙන බව රෝහල් අධ්‍යක්ෂවරයා සඳහන් කළේය.", "URL": "https://sinhala.adaderana.lk/news.php?nid=106798", "Category": null, "Parent URL": null}