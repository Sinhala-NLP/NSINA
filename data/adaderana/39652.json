{"Source": "Adaderana", "Timestamp": "December 17, 2013 12:37 pm", "Headline": "වත්තල ප්‍රා.සභාව උණුසුම් - වැඩි ඡන්ද 1න් අය වැය සම්මතයි ", "News Content": "වත්තල ප්‍රාදේශීය සභා අයවැය දෙවන වර කියවීමේ ඡන්ද විමසීම අද(17) පැවති අතර එහිදි කිසියම් උණුසුම්කාරී තත්ත්වයක් හටගෙන තිබේ. එයට හේතුවී ඇත්තේ උප සභාපතිවරයා ඇතුළු ආණ්ඩු පක්ෂයේ මන්ත්‍රීවරු දෙදෙනෙකුට සහ ජනතා විමුක්ති පෙරමුණේ මන්ත්‍රීවරයෙකුට සභා ගර්භයට පැමිණීමට අවස්ථාව නොදීම හේතුවෙන්ය. මේ සම්බන්ධයෙන් ඉදිරියේදී දැඩි ක්‍රියාමාර්ග ගැනීමට කටයුතු කරන බවත් වත්තල ප්‍රාදේශීය සභාවේ උප සභාපති සංජීව සේනසිංහ ඒ සම්බන්ධයෙන් අද දෙරණට අදහස් දක්වමින් පවසා සිටියේය. වත්තල ප්‍රාදේශීය සභාවේ අය වැය දෙවන වර කියවීම සහ ඡන්දය ප්‍රකාශ කිරීම අද(17) දින පෙරවරු 10.00 ට යෙදී තිබු බවත්, ඒ කාලය වන විට වත්තල ප්‍රාදේශීය සභාවේ දොරවල් අගුලු දමා වසා තිබු බවත්, විශාල පිරිසක් එම ස්ථානයේ රැඳී සිටි බවත් ඒ අනුව අයවැය දෙවන වර කියවී‍මකින් තොරව අය වැය සම්මත කර ඇති බවද ජනතා විමුක්ති පෙරමුණ නියෝජනය කළ ජූඩ් ක්‍රිස්ටෝපර් ද සිදුවු සිදුවීම සම්බන්ධයෙන් මෙලෙස අදහස් පළ කළේය. කෙසේ වෙතත් අදාළ පිරිස නොමැතිව වත්තල ප්‍රාදේශීය සභාවේ අයවැය වැඩි ඡන්ද එකකින් සම්මත වී තිබේ. මීට ප්‍රථම දෙසැම්බර් මස 4 වන දින පැවති වත්තල ප්‍රාදේශීය සභාවේ අයවැය වැඩි ඡන්ද තුනකින් පරාජයට පත් විය. වත්තල ප්‍රාදේශිය සභාවේ විපක්ෂයේ සිටි පුද්ගලයින් හත් දෙනාම සභාවට පැමිණි අය වැයට විරුද්ධව ඡන්දය ප්‍රකාශ කළ බවත්, කිසිදු දොරගුලක් දමා නොතිබූ බවත්, පොලීසිය ප්‍රාදේශීය සභා සංකීර්ණයට ගෙන්වන ලද්දේ එම අවස්ථාවේ ආරක්ෂාව සම්බන්ධයෙන් බවද උප සභාපතිවරයා සහ ජනතා විමුක්ති පෙරමුණු මන්ත්‍රීවරයා සිදුකරන චෝදනාව සම්බන්ධයෙන් වත්තල ප්‍රාදේශීය සභාවේ සභාපති ත්‍යාගරත්න අල්විස් මහතා අද දෙරණ කළ විමසීමකදී සඳහන් කළේය.", "URL": "https://sinhala.adaderana.lk/news.php?nid=39652", "Category": null, "Parent URL": null}