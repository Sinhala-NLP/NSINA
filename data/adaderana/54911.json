{"Source": "Adaderana", "Timestamp": "November 5, 2015 05:05 pm", "Headline": "මෙවර අය වැයෙන් මාසික වැටුප් ලබන අය මත කිසිදු බරක් නැතිලු", "News Content": "ජන ජීවිතය පහසු කරවන අයවැයක් මෙවර ඉදිරිපත් කරන බව මුදල් අමාත්‍ය රවී කරුණානායක මහතා පැවසුවේ යැයි මුදල් අමාත්‍යංශය කියයි.මෙවර විප්ලවකාරී අයවැයක් ඉදිරිපත් කරන බවට අනාවැකි පළ කර ඇති අතර මෙවර අයවැය මගින් මාසික වැටුප් ලබන පිරිස මත කිසිදු බර පැටවීමක් සිදුනොවන බව ඔහු සඳහන් කළ බව මුදල් අමාත්‍යංශය පෙන්වාදෙයි.ජනප්‍රියතාව අපේක්ෂාවෙන් ජාතික අවශ්‍යතා අභිබවා ගිය තීරණ ගැනීම හේතුවෙන් වර්තමානය වන විට මෙරට අයවැය යනු ණයෙන් ආරම්භ වී ණයෙන්ම අවසන් වන අයවැයක් බවට පත්ව ඇති බව මුදල් අමාත්‍යංශය පවසයි.මෙරට රාජ්‍ය ආදායමෙන් සියයට 65ක් පමණ වන රුපියල් බිලියන 600ක් රාජ්‍ය සේවකයින්ට වැටුප් ගෙවීමට සහ රුපියල් බිලියන 170ක් විශ්‍රාමිකයින්ට ගෙවීම සඳහා වැයවන බව සඳහන්ය.එමෙන්ම මෙම තත්ත්වය තුළ රාජ්‍ය ආදායම වැඩිකිරීම සඳහා විප්ලවකාරී පියවර රැසක් ඉදිරිපත් කිරීමට රජය අපේක්ෂා කරන බව මුදල් අමාත්‍යංශය කියයි.මෙරට ආදායම් බදු ගෙවිය යුතු ඉහළ ආදායම් ලබන පිරිසෙන් සියයට 60ක් පමණ ආදායම් බදු නොගෙවන බවට වාර්තා වී ඇති අතර ඔවුන්ගේන් බදු මුදල අයකරගැනීම සඳහා පියවර ගන්නා බවද මුදල් අමාත්‍යංශය නිකුත් කළ නිවේදනයක සඳහන්ය.", "URL": "https://sinhala.adaderana.lk/news.php?nid=54911", "Category": null, "Parent URL": null}