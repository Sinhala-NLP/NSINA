{"Source": "Adaderana", "Timestamp": "December 1, 2014 11:11 am", "Headline": "අවබෝධතා ගිවිසුමට අත්සන් තබයි ", "News Content": "පොදු අපේක්ෂක මෛත්‍රිපාල සිරිසේන මහතා සහ ඔහුට සහය පළ කරන සෙසු පක්ෂ සමඟ විශේෂ අවබෝධතා ගිවිසුමට අත්සන් තබා තිබේ. ඒ කොළඹ විහාරමහාදේවී එළිමහන් රංග පීඨයේදීය. සාධාරණ ප්‍රජාතන්ත්‍රවාදී ජනහිතකාමි ආණ්ඩුවක් සඳහා සියලු දෙනා එක්වෙමු යන තේමාව යටතේ එම අවබෝධතා ගිවිසුමට අත්සන් තැබුණේ සාධාරණ සමාජයක් සඳහා වු ජනතා ව්‍යාපාරයේ කැඳවුම්කරු පුජ්‍ය මාදුළුවාවේ සෝභිත හිමියන් ඇතුළු මහා සංඝරත්නය ඉදිරියේදිය. අදාළ අවබෝධතා ගිවිසුම අත්සන් තැබීමේ අවස්ථාවට සාධාරණ සමාජයක් සඳහාවු ජාතික ව්‍යාපාරයේ සභාපති මාදුළුවාවේ සෝභිත නා හිමි ,විපක්ෂ නායක රනිල් වික්‍රමසිංහ,හිටපු ජනපතිනි චන්ද්‍රිකා බණ්ඩාරනායක කුමාරතුංග,ප්‍රජාතන්ත්‍රවාදී පක්ෂයේ නායක සරත් ෆොන්සේකා ,මව්බිම ජනතා විමුක්ති පෙරමුණු නායක හේමකුමාර නානයක්කාර ,එක්සත්ජාතික පක්ෂයේ ජාතික සංවිධායක දයා ගමගේ,පාර්ලිමේන්තු මන්ත්‍රී අර්ජුන රණතුංග එක්සත් නායකත්ව මණ්ඩල සභාපති මන්ත්‍රී කරු ජයසුරිය යන මහත්වරු මේ අවස්ථාවට එක්ව සිටියේය. කෙසේ වුවද ජාතික හෙළ උරුමය හෝ ජනතා විමුක්ති පෙරමුණ මෙම ගිවිසුමට අත්සන් තැබිම අද සිදුවූයේ නැත. ගිවිසුමට අත්සන් කිරීමෙන් පසු රැස්ව සිටි පිරිස ඇමතූ රනිල් වික්‍රමසිංහ මහතා ප්‍රකාශ කළේ තවත් දේශපාලන පක්ෂ සහ සංවිධාන රැසක් එම ගිවිසුමට ඉදිරියේ දී අත්සන් තබන බවයි.", "URL": "https://sinhala.adaderana.lk/news.php?nid=47714", "Category": null, "Parent URL": null}