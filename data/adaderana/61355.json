{"Source": "Adaderana", "Timestamp": "June 22, 2016 03:13 pm", "Headline": "ඉන්දීය ජාතිකයින්ට අදත් ඇප නෑ", "News Content": "ඉන්දියාව සහ ශ්‍රී ලංකාව අතර සිදුවූ බව කියන නීති විරෝධී වකුගඩු ජාවාරම සම්බන්ධයෙන් අත්අඩංගුවට ගත් ඉන්දීය ජාතිකයින් හත් දෙනා තවදුරටත් රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියෝග කර ති‍බේ.අදාළ නඩුව අද(22) කැඳවු අවස්ථාවේ රජයේ නීතීඥවරයා සඳහන් කර ඇත්තේ ශ්‍රී ලංකාව තුළ විදේශිකයින් වෙනුවෙන් සිදුකළ වකුගඩු සැත්කම් 1075ක් පිළිබඳ පරීක්ෂණ සිදුකරන බවයි.ඉන් සැත්කම් 650ක් පිළිබඳ කරුණු අනාවරණය කරගෙන ඇති බව සඳහන් කළ රජයේ නීතීඥවරයා පරීක්ෂණ කටයුතු අවසන් කිරීම සඳහා මාසයක කාලයක් ලබාදෙන ලෙස අධිකරණයෙන් ඉල්ලීමක් කර තිබේ. එහිදී කොළඹ ප්‍රධාන මහේස්ත්‍රාත් ගිහාන් පිලපිටිය මහතා ප්‍රකාශ කර ඇත්තේ සැකකරුවන් දිගින් දිගටම රීමාන්ඩ් භාරයේ තබා ගැනීම අසාධාරණ බවයි.එබැවින් පරීක්ෂණ කටයුතු කඩිනමින් අවසන් කිරීමට පියවර ගන්නා ලෙස මහේස්ත්‍රාත්වරයා පොලීසියට දැනුම් දී තිබේ.එහිදී විත්ති පාර්ශවය වෙනුවෙන් පෙනී සිටි නීතිඥවරු අධිකරණයෙන් ඉල්ලීමක් කරමින් සඳහන් කර ඇත්තේ සැකකරුවන්ට රිමාන්ඩ් භාරයේ දී අවශ්‍ය වෛද්‍ය ප්‍රතිකාර ලබාගැනීමට නොහැකි තත්ත්වයක් පවතින බැවින් මිරිහාන විශේෂ කඳවුර වෙත ඔවුන් මාරු කිරීමට පියවර ගන්නා ලෙසයි.එම ඉල්ලීම පිළිගත් මහේස්ත්‍රාත්වරයා ඒ සඳහා අවසර ලබා දී ඇති අතර එම කඳවුරේ දී සැකකරුවන්ට විශේෂ ආරක්ෂාවක් ලබාදීමට පියවර ගන්නා ලෙස නුගේගොඩ කොට්ඨාශය භාර ජ්‍යෙෂ්ඨ පොලිස් අධිකාරිවරයාට නියම කර තිබේ.ඉන් අනතුරුව සැකකරුවන් ලබන මස 5 වන දින දක්වා රැඳවුම් භාරයේ තැබීමට මහේස්ත්‍රාත් ගිහාන් පිලපිටිය මහතා නියෝග කර ඇත.", "URL": "https://sinhala.adaderana.lk/news.php?nid=61355", "Category": null, "Parent URL": null}