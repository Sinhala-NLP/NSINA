{"Source": "Adaderana", "Timestamp": "September 12, 2011 03:07 pm", "Headline": "ඇමති මහින්ද නවනිදන් පිල්ලෙයිට දෙහිකපයි..!", "News Content": "එක්සත් ජාතීන්ගේ සංවිධානයේ මානව හිමිකම් පිළිබඳ මහ කොමසාරිස් නවනීදන් පිල්ලෙයි මහත්මියගේ හැසිරීම් රටාව පිළිබඳ ශ්‍රී ලංකාවේ අවධානය යොමුව ඇති බව වැවිලි කර්මාන්ත අමාත්‍ය මහින්ද සමරසිංහ මහතා පවසයි. එක්සත් ජාතීන් ලෝකයේ රටවල් කෙරෙහි ක්‍රියාත්මක වන සාමන්‍ය ක්‍රියාපටිපාටියෙන් බැහැරව ක්‍රියා කරන බව‍ට අමාත්‍යවරයා චෝදනා කර සිටියේ අද එක්සත් ජාතීන්ගේ මානව හිමිකම් පිළිබඳ ජාත්‍යන්තර සමුළුවේ 18 වන සැසිවාරයට සහභාගී වෙමිනි. එක්සත් ජාතීන්ගේ මහ ලේකම්වරයා තමන්ට උපදෙස් ලබාගැනීමට පත් කළ බව කියූ කොමිසමේ වාර්තාව මානව හිමිකම් කවුන්සිලයටත්,මානව හිමිකම් පිළිබඳ මහ කොමසාරිස් කාර්යාලයටත් බාරදීමට තීරණය කර ඇති වග තමන්ට දැනගන්නට ලැබුණේ මේ මස 09 වන දින දිවා භෝජන සංග්‍රහයකට සහභාගී වී සිටියදී රටවල් 29 ක නියෝජිතයින් ඉදිරියේ තෙවන පාර්ශවයකින්වීම ඉතාම කනගාටුදායක බව ඔහු පෙන්වාදුන්නේය. මෙවැනි ක්‍රියා පිළිවෙතක් නිසා ශ්‍රී ලංකාවට එක්සත් ජාතීන්ගේ මහකොමසාරිස් කාර්යාලය කෙරෙහි පවත්නා විශ්වාසය පළුදුවන බවද අමාත්‍යවරයා සඳහන් කළේය. ඒ අනුව නවනීදන් පිල්ලෙයි මහත්මිය එක්සත් ජාතීන්ගේ සංවිධානයේ පිළිගත් හා අනුගමනය කළ යුතු නීති රීතිවලට බැහැරව ක්‍රියා කරන බවත්,මෙවැනි අපකීර්තිමත් සිදුවීම්වලට අද දවසේ ශ්‍රී ලංකාවට මුහුණදෙන්නට සිදුවුවද හෙට දවසේ වෙනත් රටවලටද මෙවැනි අත්දැකීම්වලට මුහුණදෙන්නට සිදුවනු ඇති බවද අමාත්‍යවරයා මෙහිදී අනතුරු ඇඟවිමක් කළේය.", "URL": "https://sinhala.adaderana.lk/news.php?nid=18672", "Category": null, "Parent URL": null}