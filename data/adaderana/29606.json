{"Source": "Adaderana", "Timestamp": "November 30, 2012 11:57 am", "Headline": "ඔස්ට්‍රේලියාවට පලාගිය 700ක් හරවා එවලා", "News Content": "නීති විරෝධී අයුරින් ඔස්ට්‍රේලියාවට පලාගිය ශ්‍රී ලාංකිකයින්ගෙන් 700 දෙනෙකුම නැවත මව්බිමට හරවා එවීමට එරට රජය පියවර ගෙන තිබේ. මෙම ශ්‍රී ලාංකිකයින් 700 දෙනාගෙන් 593 දෙනෙකුම ශ්‍රී ලංකාවට යළි හරවා එවා ඇත්තේ ඔවුන්ගේ අකමැත්ත මතය. ශ්‍රී ලාංකිකයින් 107 දෙනෙකු පමණක් ස්වකැමැත්තෙන් යළි මෙරටට පැමිණ ඇතැයි ඔස්ට්‍රේලියානු ආගමන විගමන කටයුතු අමාත්‍ය ක්‍රිස් බෝවන් මහතා පවසයි. නීති විරෝධී අයුරින් ඔස්ට්‍රේලියාවට පලායන සරණාගතයින් එරට නාවුරු හා පැපුවා නිව්ගිනියා දූපත්වලට රැගෙන යාමට ඔස්ට්‍රේලියානු රජය මෑතකදී තීරණය කරන ලදී. ඒ අනුව පසුගිය අගොස්තු 13 වැනිදා සිට මේ දක්වා කාලය තුළ ශ්‍රී ලාංකිකයින් 593 දෙනෙකු ඔවුන්ගේ අකමැත්ත මත පවා මව්බිමට යළිත් එවා තිබේ. මේ ආකාරයට ඊයේ (29) ශ්‍රී ලාංකිකයින් 50 දෙනෙකු නැවත හරවා යැවීමට ඔස්ට්‍රේලියානු රජය පියවර ගන්නා ලදී. වීසා නොමැතිව, නීති විරෝධී අයුරින් බෝට්ටු මගින් එරටට පලාඒමෙන් වළකින ලෙස ඔස්ට්‍රේලියානු ආගමන විගමන කටයුතු අමාත්‍ය ක්‍රිස් බෝවන් දිගින් දිගටම ජනතාවගෙන් ඉල්ලා සිටියි. ඔස්ට්‍රේලියාවට පුද්ගලයින් ගෙන යන ජාවාරම්කරුවන්ට මුදල් ලබාදීමෙන් වළකින් ලෙසත් එසේ පලාඑන පුද්ගලයින්ට පුරවැසිභාවය ලබාදීමට ඔස්ට්‍රේලියානු රජය බැඳී නොසිටින බවත් එරට ආගමන විගමන කටයුතු අමාත්‍යවරයා වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=29606", "Category": null, "Parent URL": null}