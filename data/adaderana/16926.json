{"Source": "Adaderana", "Timestamp": "June 22, 2011 08:40 am", "Headline": " එ.ජා.ප රැළියට බෝම්බ ගැසූ විත්තිකරුවන්ගේ පාපොච්ඡාරණ ගැන විභාගයක්", "News Content": "1999 වසරේ ජනාධිපතිවරණ සමයේ ජා-ඇල ප්‍රදේශයේ පැවති එක්සත් ජාතික පක්ෂ රැළයට එල්ල කෙරුණු මරාගෙන මැරෙන බෝම්බ ප්‍රහාර සිද්ධිය සම්බන්ධයෙන් චෝදනා ලබා සිටින විත්තිකරුවන්ගේ පාපොච්චාරණ වල ස්වේච්ඡාභාවය පිළිබඳ විභාගයක් පැවැත්වීමට අධිකරණය තීන්දු කර තිබේ. කොළඹ මහාධිකරණ විනිසුරු සුනිල් රාජපක්ෂ මහතා නියෝග කරනු ලැබුවේ මීට අදාළ විභාගය ලබන 13 වැනිදා සිදුකරන බවයි. එදිනට නඩු විභාගය සඳහා සාක්ෂිකරුවන් ඉදිරිපත් කරන ලෙස ද මහාධිකරණ විනිසුරුවරයා රහස් පොලිසියට නියෝග කර තිබේ. සිද්ධිය සම්බන්ධයෙන් අත්අඩංගුවට ගත් විත්තිකරුවන් සිව් දෙනා ‍රහස් පොලිසියට පාපොච්චාරණය කර ඇතැයි ප්‍රකාශ වී තිබේ. මෙම මරාගෙන මැරෙන බෝම්බ ප්‍රහාරයෙන් මේජර් ජනරාල් ලකී අල්ගම ඇතුළු පිරිසක් මරා දැමීමට ආධාර අනුබල දෙන ලදැයි අදාළ විත්තිකරුවන් සිව් දෙනාට එරෙහිව නීතීපතිවරයා විසින් නඩු පවරා තිබේ.", "URL": "https://sinhala.adaderana.lk/news.php?nid=16926", "Category": null, "Parent URL": null}