{"Source": "Adaderana", "Timestamp": "April 5, 2019 05:00 pm", "Headline": "ජන්ම දින සැමරුමක් වෙනුවෙන් පැවැත් වු ජාතික කලා ප්‍රදර්ශනයක්", "News Content": "ජාතික කාර්මික කලා ප්‍රදර්ශනයක් උතුරු කොරියාවේ පියොන් යැන් නුවරදී විවෘත කෙරුණි. ඒ උතුරු කොරියාවේ නිර්මාතෘ කිම් ඉල් සුන්ගේ 107 වැනි ජන්ම සංවත්සරයට සමගාමීවයි. උතුරු කොරියාවේ කාර්මික අංශ රැසක් මෙම ප්‍රදර්ශනයට සිය නිෂ්පාදන ,සැළසුම් සහ ආකෘති ඉදිරිපත් කර තිබෙන අයුරු එරට රාජ්‍ය මාධ්‍ය ඔස්සේ විකාශනය කළ මෙම දර්ශනවල දැක්වෙයි. කාර්මික දැනුම ඇති ශිල්පීන් ද ඇතුළුව කලාකරුවන් 20 දෙනෙකුගේ නිර්මාණ 860ක් එහිදී ප්‍රදර්ශනය කෙරුණි. විශාල පිරිසක් එය නැරඹීමට පැමිණෙනු ඇතැයි අපේක්ෂිතයි. කිම් ඉල් සුන්ගේ ජන්ම සංවත්සරය එළඹෙන අප්‍රේල් 15 වැනිදාට යෙදී තිබේ. ජන්ම දින සංවත්සරය යෙදී තිබෙන දිනය හිරුගේ දිනය ලෙස නම් කර ඇති අතර ඒ වෙනුවෙන් එරට තුළ මේ ආකාරයේ ප්‍රදර්ශන හා සැණකෙළි සංවිධානය කෙරෙන බව සඳහන් වෙයි. උතුරු කොරියාව බිහි වූ 1948 වර්ෂයේ සිට 1994 වර්ෂයේ මියයන තෙක්ම කිම් ඉල් සුන් එහි පාලකයා වූ අතර ඔහුගේ අභාවයෙන් පසු එම තනතුරට , වත්මන් උතුරු කොරියානු නායකයාගේ පියා වූ කිම් ජොන් ඉල් පත් වූ බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=107467", "Category": null, "Parent URL": null}