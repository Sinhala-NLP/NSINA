{"Source": "Adaderana", "Timestamp": "March 10, 2011 09:41 am", "Headline": "එක්නැලිගොඩ ගැන එක්සත් ජාතීන්ගේ අවධානය යොමුවෙයි", "News Content": "ශ්‍රී ලංකා මාධ්‍යවේදී ප්‍රගීත් එක්නැලිගොඩ මහතාගේ අතුරුදන්වීම පිළිබඳව විමසා බලන බව එක්සත් ජාතීන්ගේ සංවිධානය පවසයි. ප්‍රගීත් එක්නැලිගොඩ මහතා සොයාගැනීම සඳහා එක්සත් ජාතීන්ගේ සංවිධානයේ සහයෝගය ඉල්ලමින් සංවිධාන 05 ක් මගින් ඉදිරිපත් කරන ලද ලිපි සිය සංවිධානය වෙත ලැබී ඇති බව එක්සත් ජාතීන්ගේ සංවිධානයේ මහ ලේකම්වරයාගේ මාධ්‍ය ප්‍රකාශක මාර්ටින් නෙසර්කි සඳහන් කරයි. ඊයේ(09) පැවති මාධ්‍ය හමුවක් අතරතුර මාධ්‍යවේදියකු නැගූ පැනයකට පිළිතුරුදෙමින් මාර්ටින් නෙසර්කි මහතා මේ බව අනාවරණය කර තිබේ. අදාළ සිදුවීම පිළිබඳව යුනෙස්කෝ සංවිධානය සහ මානව හිමිකම් පිළිබඳ මහ කොමසාරිස් කාර්යාලය විමර්ශනයක් සිදුකර එහි ප්‍රගතිය පිළිබඳ වාර්තාවක් එක්සත් ජාතීන්ගේ මහ ලේකම්වරයා වෙත ලබාදීමට බලාපොරොත්තු වන බව ද එහිදී ඔහු පෙන්වා දී ඇත.", "URL": "https://sinhala.adaderana.lk/news.php?nid=14743", "Category": null, "Parent URL": null}