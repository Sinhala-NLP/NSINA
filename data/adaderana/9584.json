{"Source": "Adaderana", "Timestamp": "July 13, 2010 04:32 pm", "Headline": "බහරේන් ඇඟළුම් සේවිකා වර්ජනයට අවසන් තිත", "News Content": "බහරේන් හි ඇඟළුම් සමාගමක ශ්‍රී ලාංකික සේවිකාවන් පිරිසක් ආරම්භ කර තිබූ වැඩ වර්ජනය අවසන් වී තිබේ. සේවිකාවන් 800 දෙනෙකු පමණ මෙම වර්ජනයට එක්ව සිටි බව විදේශ සේවා නියුක්ති කාර්යාංශයේ අතිරේක සාමාන්‍යාධිකාරී එල්. කේ රුහුණගේ මහතා පැවසුවේය. කුවේට් තානාපති කාර්යාලයට අනුයුක්ත නිලධාරියෙකු බහරේන් වෙත ඊයේ දිනයේ පිටත් කර මෙම ගැටලුව පිළිබඳ දෙපාර්ශවය සමග සාකච්ඡා පැවැත්වූ බව රුහුණගේ මහතා සඳහන් කළේය. ඒ අනුව මතුව තිබූ ගැටලුව සමථයකට පත් වී අද දිනයේ සිට එම සේවිකාවන් යළි සේවයට වාර්තා කර ඇති බව රුහුණගේ මහතා වැඩිදුරටත් පැවසුවේය. තම සේවා මුරයන්ට අදාළ ඉලක්ක සපුරාලීම සහ වැඩ පරීක්ෂකවරයෙකු පිළිබඳ මතු වූ ගැටලුවක් හේතුවෙන් අදාළ ශ්‍රී ලාංකික සේවිකාවන් වර්ජනය සිදුකළ බව සඳහන්ය.", "URL": "https://sinhala.adaderana.lk/news.php?nid=9584", "Category": null, "Parent URL": null}