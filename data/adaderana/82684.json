{"Source": "Adaderana", "Timestamp": "January 8, 2018 04:56 pm", "Headline": "වව්නියාවේ වෙළෙද සංගමයෙන් ප්‍රවාහන අධිකාරියට ඉල්ලීමක් ", "News Content": "වව්නියාව පැරණි බස් නැවතුම් පලේ පිහිටි වෙළෙද සැල් වලින් ජනතාවට අවශ්‍ය ආහාර පාන හා පලතුරු අලෙවි කල වෙළෙද සැල් වවුනියාවේ නව බස් පර්යන්තය වෙත රැගෙන යාමට අවසරයක් හා ඒ වෙනුවෙන් යම් ක්‍රමයක් සකස් කරදෙන මෙන් වෙළෙද සංගමය ප්‍රවාහන අධිකාරියෙන් ඉල්ලීමක් කොට තිබේ. වෙළෙද සංගමය කියා සිටින්නේ ලංගම පැරණි බස් නැවතුම් පල වසා දැමීම නිසා ඒ අවට වෙළෙද සැල් පවත්වාගෙන ගිය වෙළෙන්දන් 250 ක් පමණ දැඩි අසීරු තත්ත්වයකට පත්ව සිටින බවයි. එම වෙළෙන්දන් අතරින් සිල්ලර බඩු,රෙදිපිළි,පාවහන් වැනි දේ අලෙවි කල පිරිසට යම් සහනයක් ඇතත් හෝටල් හා පලතුරු වෙළෙද සැල් පවත්වාගෙන ගිය පිරිසට විශාල පාඩුවක් සිදුව ඇති බව වෙළෙද සංගමය කියා සිටියි. මේ නිසා එම වෙළෙන්දන්ට වව්නියාවේ නව බස් පර්යන්තය අවට වෙළදාම් කටයුතු කරගෙන යාමට අවස්ථාවක් සලසා දෙන මෙන් වෙළෙද සංගමය ප්‍රවාහන අධිකාරියේ නිලධාරීන්ගෙන් ඉල්ලීමක් කොට තිබේ. ලිඛිතව කල මෙම ඉල්ලීමට අමතරව සාකච්ඡා කොට යම් විසදුමක් ලබා ගැනීම සදහා ජනවාරි මස 10 වෙනිදාට වව්නියාව වෙළෙද සංගමයයේ නියෝජිතයින්ට හා ප්‍රවාහන අධිකාරියේ නියෝජිතයින්ට විශේෂ සාකච්ඡාවක් ලබා දෙන මෙන්ද ඉල්ලීමක් කොට තිබේ.", "URL": "https://sinhala.adaderana.lk/news.php?nid=82684", "Category": null, "Parent URL": null}