{"Source": "Adaderana", "Timestamp": "December 31, 2015 03:13 pm", "Headline": "සඟරුවනේ කැපවීම ජනපති අගයයි", "News Content": "මෙරට බෞද්ධ දර්ශනය නොනැසී පවතින්නේ මහා සංඝරත්නයේ අසීමිත කැපවීම හේතුවෙන් බව ජනාධිපති මෛත්‍රීපාල සිරිසේන මහතා පවසයි. පූර්වගාමී සඟ පරපුරේ පරමාදර්ශී අගයන් අනුගාමී පරපුරේ සංඝයා වහන්සේ ආදර්ශයට ගත යුතු බව ජනාධිපතිවරයා පෙන්වාදෙයි.අද පෙරවරුවේ බණ්ඩාරනායක සම්මන්ත්‍රණ ශාලාවේදී පැවති ශ්‍රී ලංකා අමරපුර මහා නිකායේ උත්තරීතර මහනායක අති පූජ්‍ය දවුල්දෙන ඥානිස්සර නාහිමිගේ ජන්ම ශත සංවත්සර උත්සවයට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කළේය.අති පූජ්‍ය දවුල්දෙන ඥානිස්සර නාහිමියන් ප්‍රමුඛ මහා සංඝ රත්නය ශාසනයේ චිරස්ථිතියට මෙන්ම රාජ්‍ය පාලනයට ලබාදෙන අවවාද, උපදෙස් මහත් ශක්තියක් බව ජනාධිපතිවරයා එහිදී කියා සිටියේය.රටේ ඓතිහාසික ගමන් මඟේ යහපත් බව සෑම විටම සංකේතවත් වූයේ මහා සංඝරත්නයෙන් බව සඳහන් කළ ජනාධිපතිවරයා පෙන්වාදුන්නේ සංස්කෘතිය හා හැදියාව සමාජය තුළ ආරක්ෂා කරගැනීමට මහා සංඝ රත්නය සෑම විටම පෙරමුණ ගත් බවයි.", "URL": "https://sinhala.adaderana.lk/news.php?nid=56065", "Category": null, "Parent URL": null}