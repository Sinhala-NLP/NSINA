{"Source": "Adaderana", "Timestamp": "April 26, 2012 10:00 am", "Headline": "සෝමාලි කොල්ලකරුවන්ගෙන් මිදී ධීවරයින් යළි මව්බිමට", "News Content": "සෝමාලියානු මුහුදු කොල්ලකරුවන්ගෙන් මුදාගන්නා ලද ශ්‍රි ලාංකික ධීවරයින් 6 දෙනා මීට ස්වල්ප මොහොතකට පෙර දිවයිනට පැමිණ තිබේ. එමිරේට්ස් ගුවන් සමාගමට අයත් යානයකින් මොවුන් කටුනායක ජාත්‍යන්තර ගුවන්තොටුපළට පැමිණි බව ගුවන්තොටුපල ප්‍රකාශකයෙකු සඳහන් කළේය. ටැන්සානියාවේ දරුසලාම් නුවර සිට මෙම ධීවරයින් ශ්‍රී ලංකාවට ගෙන්වා ගැනීම සඳහා අවශ්‍ය සියලු පහසුකම් සලසා තිබුණේ ධීවර දෙපාර්තමේන්තුව විසිනි. මෙම ධීවරයින් 6 දෙනා පසුගිය වසරේ සැප්තැම්බර් මාසයේ මීගමුව ධීවර වරායේ සිට \"නිමේෂා දුව\" යාත්‍රාවෙන් ධීවර කටයුතු සඳහා පිටත්ව ගොස් තිබුණි. එම ව‍ස‍රේ ඔක්තෝබර් මාසයේ දී ධීවරයින් රැගත් මෙම යාත්‍රාව සෝමාලියානු මුහුදු කොල්ලකරුවන්ගේ ග්‍රහණයට පත්විය. සෝමාලියානු මුහුදු කොල්ලකරුවන් ග්‍රහණයේ සිටියදී ස්පාඤ්ඤ යුද නෞකාවක් විසින් පසුගිය 19 වැනි දින එම ධීවරයින් මුදා ගත් අතර පසුව ඔවුන් ටැන්සානියාවට ගෙනයනු ලැබීය.", "URL": "https://sinhala.adaderana.lk/news.php?nid=23812", "Category": null, "Parent URL": null}