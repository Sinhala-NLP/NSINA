{"Source": "Adaderana", "Timestamp": "March 26, 2018 09:53 pm", "Headline": "බඹර වදයක් ඇවිස්සිලා මහමයිලන්කුලම ප්‍රාථමික විද්‍යාලයේ සිසුන්ට වුණ දේ", "News Content": "බඹර වදයක් ඇවිස්සීම නිසා වවුනියාව - මහමයිලන්කුලම ප්‍රාථමික විද්‍යාලයේ පන්ති කීපයක් වසා දමා 26 දා ළමයින් මවුපියන් ඇතුළු බාරකරුවන් අතට පත් කිරීමට විදුහල්පතිවරයාට සිදුව තිබේ. මෙම බඹර වදය ඉවත් කර ගැනීම සඳහා විදුහල්පතිවරයා බලධාරීන්ට මීට පෙර දැණුම් දී තිබුණද බලධාරීන් ඊට නිසි ක්‍රියාමාර්ගයක් ගෙන නොතිබීම නිසා මේ තත්ත්වය උදා වී තිබුණි. සුපුරුදු පරිදි පාසල විවෘත කිරීමෙන් පසුව බඹර වදය ඇවිස්සුණු අතර විදුහල්පතිවරයා හා ආචාර්ය මණ්ඩලය එකතු වී කුඩාම දරුවන් කාමරයකට දමා දොරගුළු වසා දරුවන් බඹර ප්‍රහාරයෙන් බේරා ගෙන ඇත. මේ පුවත සැල වූ වහාම පාසල අවට වැසියන් කීපදෙනෙකුම පැමින බඹර කූඩුව ඉවත් කිරීමට සූදානම් වුවත් ඔවුන්ට ඇවිස්සුණු බඹරුන් ඇණීම නිසා එම උත්සාහය අසාර්ථක වී තිබේ. බඹර කූඩුවේ බඹරුන්ගේ හැසිරීම යථා තත්ත්වයට පත්වන තුරු ළමුන් ආරක්ෂා කළ විදුහල්පතිවරයා හා ආචාර්ය මණ්ඩලය පසුව දෙමවුපියන්ට දුරකථන පණිවුඩ ලබා දී ළමයින්ව ඉතා සුරක්ෂිතව බාර දී ඇත. බඹරුන් ඇවිස්සීම නිසා යම් පමණකින් හෝ වවුනියාව මහමයිලන්කුලම විද්‍යාලයේ පස්වෙනි ශ්‍රේණියේ ළමුන්ට පමණක් අධ්‍යාපන කටයුතු වල නියැලීමට අවස්ථාව උදා වී ඇති අතර එම විද්‍යාලයේ බඹර කූඩුව කෙසේ හෝ ඉවත් කිරීමට විදුහල්පති වරයා කටයුතු සලස්වමින් සිටියි.", "URL": "https://sinhala.adaderana.lk/news.php?nid=86402", "Category": null, "Parent URL": null}