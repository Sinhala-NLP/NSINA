{"Source": "Adaderana", "Timestamp": "June 18, 2018 04:41 pm", "Headline": "  තාප විදුලි බලාගාරයේ ඉදිකිරීම් චීන සමාගමකට දීලා මූලික අයිතීන් කඩ වු බවට ශ්‍රේෂ්ඨාධිකරණයට පෙත්සමක්", "News Content": "කෙරවලපිටිය ප්‍රදේශයේ ඉදිකිරීමට නියමිත ස්වභාවික තාප විදුලි බලාගාරයේ ඉදිකිරීම් කටයුතු චීන සමාගමකට පැවරීමට රජය ක්‍රියා කිරීම තුළින් මූලික අයිතීන් කඩ වී ඇති බවට තීන්දුවක් ලබාදෙන මෙන් ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් විය. පාරිභෝගික අයිතීන් සුරැකීමේ සංවිධානයේ සභාපති රංජිත් විතානගේ මහතා විසින් පෙත්සම ඉදිරිපත් කළේය. එහි වගඋත්තරකරුවන් ලෙස අග්‍රාමාත්‍ය රනිල් වික්‍රමසිංහ මහතා ඇතුළු අමාත්‍ය මණ්ඩලයේ සාමාජිකයින් සහ විදුලිබල හා පුනර්ජනනීය අමාත්‍යාංශයේ ලේකම් ඇතුළුව 82 දෙදෙනෙකු නම් කර තිබේ. පෙත්සම්කරු කියා සිටින්නේ අදාළ බලාගාරයේ ගොඩනැගීමේ කටයුතු ලක්ජනනී නැමැති ලාංකික සමාගමක් වෙත පැවරීමට ඒ පිළිබඳව අධ්‍යයනය කළ තාක්ෂණ ඇගයීම් කමිටුව තීන්දු කර තිබූ බවයි. එහෙත් තාක්ෂණ කමිටුවේ නිර්දේශ උල්ලංඝනය කරමින් අදාළකටයුතු චීන සමාගමක් වෙත පැවරීමට රජය ක්‍රියා කරමින් සිටින බව සඳහන් කරන පෙත්සම්කරු ඒ හරහා ශ්‍රී ලංකා රජයට මෙන්ම විදුලි පාරිභෝගිකයන්ට ද විශාල අගතියක් සිදුවන බවයි පෙන්වා දෙයි. මේ හේතුවෙන් අදාළ බලාගාරයේ ඉදිකිරීම් කටයුතු චීන සමාගම වෙත පැවරීම වැළැක්වීමේ නියෝගයක් නිකුත් කරන මෙන් ඉල්ලා අදාළ සංවිධානය විසින් ශ්‍රේෂ්ඨාධිකරණයට පෙත්සම ඉදිරිපත් කර තිබේ.", "URL": "https://sinhala.adaderana.lk/news.php?nid=91067", "Category": null, "Parent URL": null}