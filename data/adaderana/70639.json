{"Source": "Adaderana", "Timestamp": "March 9, 2017 04:38 pm", "Headline": "  වරාපිටිය-මහවත්ත වැසියන් විරෝධතාවයක", "News Content": "මහනුවර සිට වරාපිටිය හරහා මහවත්ත මාර්ගය ප්‍රතිසංස්කරණය කර දෙන ලෙස ඉල්ලා ප්‍රදේශවාසීන් පිරිසක් විරෝධතාවයක නිරත වී තිබේ. වරාපිටිය හන්දියට ආසන්න මහමෙවුනාව අසළ සිට කිලෝ මීටරයක පමණ කොටසක් වසර 05කට අධික කාලයකින් ප්‍රතිසංස්කරණය කර නොමැති බව විරෝධතාකරුවන් පවසයි. වරාපිටිය හන්දියෙන් ආරම්භ කළ විරෝධතාව මහනුවර - මහියංගණය ප්‍රධාන මාර්ගය දක්වා පැමිණ උද්ඝෝෂණයේ නිරත වූ බව අද දෙරණ වාර්තාකරු සඳහන් කළේය. උද්ඝෝෂණය හේතුවෙන් මහනුවර - මහියංගණය ප්‍රධාන මාර්ගයේ රථවාහන ධාවනයට ද බාධා එල්ල වී ඇති අතර පල්ලෙකැලේ පොලීසිය තත්ත්වය පාලනය කිරීමට උත්සාහ ගෙන තිබේ. කෙසේවෙතත් මධ්‍යම පළාත් ප්‍රධාන අමාත්‍ය සරත් ඒකනායක මහතා එම ස්ථානයට පැමිණ මාර්ගයේ අබලන්ව ඇති කොටස කඩිනමින් ප්‍රතිසංස්කරණය කර දෙන බවට ලබාදුන් පොරොන්දුවක් මත උද්ඝෝෂකයින් විසිර ගිය බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=70639", "Category": null, "Parent URL": null}