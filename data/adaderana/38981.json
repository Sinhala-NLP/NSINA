{"Source": "Adaderana", "Timestamp": "November 20, 2013 12:53 pm", "Headline": "සබරගමු සරසවියේ උප කුලපතිවරයාට නොතීසි  ", "News Content": "සබරගමුව විශ්ව විද්‍යාලයේ උප කුලපතිවරයාට සහ එම විශ්ව විද්‍යාලයේ සනාථන සභාවේ සාමාජිකයින්ට අභියාචනාධිකරණය විසින් නොතීසි නිකුත් කර තිබේ‍. සබරගමුව විශ්ව විද්‍යාලයේ සිසුන් 16 දෙනෙකු විසින් සිය ශිෂ්‍යභාවය අහෝසි කිරීම පිළිබඳ ගොණුකර තිබු පෙත්සම් 16ක් සළකා බැලීමෙන් අනතුරුව අභියාචනාධිකරණ විනිසුරු අනිල් ගුණරත්න මහතා විසින් මෙම නියෝගය ලබා දුන් බව අද දෙරණ අධිකරණ වර්තාකරු සඳහන් කළේය. ඒ දෙසැම්බර් මස 11 වන දින අභියාචනාධිකරණය හමුවේ පෙනී සිටින ලෙස සඳහන් කරමින්ය. පසුගිය අගෝස්තු මස 01 වන දින සබරගමුව විශ්ව විද්‍යාලයේ කාන්තා නේවාසිකාගාරයට ඇතුළු වී එහි සිසුවියන්ට මානසික හිංසාවක් ඇති කළ බවට සඳහන් කරමින් අදාළ සිසුන් 16 දෙනාගේ ශිෂ්‍ය භාවය අහෝසි කිරීමට පාලනාධිකාරිය පියවර ගෙන ඇති බව සඳහන් වෙයි. පෙත්සම්කරුවන් සඳහන් කර ඇත්තේ අදාළ සිදුවීම සම්බන්ධයෙන් කිසිදු සාධාරණ පරීක්ෂණයකින් තොරව තම ශිෂ්‍ය භාවය අහෝසිකිරීමට බලධාරීන් පියවර ගත් බවයි. මෙම තීරණය අසාධාරණ බැවින් එය අහෝසි කිරීමේ නියෝගයක් නිකුත්කරන ලෙස පෙත්සම්කරුවන් අභියාචනාධිකරණයෙන් ඉල්ලා සිටියේය. කරුණු සළකා බැලු අභියාචනාධිකරණ විනිසුරු අනිල් ගුණරත්න මහතා පෙත්සමෙන් වග උත්තරකරුවන් ලෙස නම්කර තිබු සබරගමුව විශ්ව විද්‍යාලයේ උප කුළපතිවරයාට සහ එහි සනාථන සභාවේ සාමාජිකයින්ට ලබන මස 11 වන දින අධිකරණය හමුවේ පෙනීසිටින ලෙස නොතීසි නිකුත් කර තිබේ.", "URL": "https://sinhala.adaderana.lk/news.php?nid=38981", "Category": null, "Parent URL": null}