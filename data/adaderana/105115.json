{"Source": "Adaderana", "Timestamp": "February 27, 2019 09:17 am", "Headline": "හදට හදක් අරමුදලට ජනපතිත් දායක වෙයි", "News Content": "හදවත් සැත්කම් සිදුකිරීමට අවශ්‍ය අසරණ රෝගීන් වෙනුවෙන් ශ්‍රී ජයවර්ධනපුර මහා රෝහලේ මූලිකත්වයෙන් පිහිටුවා ඇති “හදට හදක්” භාරකාර අරමුදල සඳහා රුපියල් ලක්ෂ 50ක මූල්‍ය ප්‍රදානයක් සිදු කිරීම ජනාධිපති මෛත්‍රීපාල සිරිසේන මහතා අතින් සිදු විය. ඒ ඊයේ(26) දහවල් ජනාධිපති කාර්යාලයේදීය. හදවත් සැත්කම් සිදුකිරිමට අවශ්‍ය රෝගීන් වෙනුවෙන් මෙම ඒකකය පිහිටුවා ඇත්තේ ශ්‍රී ජයවර්ධනපුර රෝහලේ මූලිකත්වයෙන්ය. ඊට අදාළ චෙක්පත විශේෂඥ වෛද්‍යවරුන් වන රුවන් ඒකනායක සහ රාජිත ද සිල්වා යන මහත්වරුන්ට ජනාධිපතිවරයා විසින් ජනාධිපති කාර්යාලයේදී ලබා දුන්නේය. මේ අතර ජාතික තරුණ සේවා සභාව මඟින් 2019 වසරේ සංවිධාන කරනු ලබන යොවුන්පුරය තරුණ කඳවුර සඳහා පොළොන්නරුව දිස්ත්‍රික්කය නියෝජනය කරමින් සහභාගී වන තරුණ තරුණයින්ට මූල්‍ය ප්‍රදානයක් සිදු කිරීමද ජනාධිපතිවරයා විසින් සිදු කෙරුණි. ඒ තමන්ට අනුග්‍රහය දක්වන ලෙස කරන එම තරුණ තරුණයින් ජනාධිපතිවරයා ගෙන් කරන ලද ඉල්ලීමකට අනුවයි. එමෙන්ම දයා ද අල්විස් , කුසුම් පීරිස් ,යමුනා මාලනී පෙරේරා යන ගීත රචිකාවියන් ඇගයීම වෙනුවෙන් පැවැත්වෙන සංගීත උළෙලක් සඳහා අනුග්‍රාහක මුදලක් පිළිගැන්වීමද ජනාධිපතිවරයා අතින් සිදුකෙරුණි.", "URL": "https://sinhala.adaderana.lk/news.php?nid=105115", "Category": null, "Parent URL": null}