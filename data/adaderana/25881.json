{"Source": "Adaderana", "Timestamp": "July 18, 2012 05:10 pm", "Headline": "ආණ්ඩුව නිදහස් අධ්‍යාපනය නැති කරනවා - කබීර්", "News Content": "ගොවියාගේ පුතාට මෙන්ම කම්කරුවාගේ පුතාට ද නිදහස් අධ්‍යාපනය ලැබීමට ඇති අයිතිය රජය විසින් මේ වන විට අහිමි කරමින් සිටින බව එක්සත් ජාතික පක්ෂය පවසයි. දිවයිනේ පිටිසරබද පාසල් රැසක් මේ වන විට වැසී‍යමින් ඇතැයි ද එම පක්ෂයේ පාර්ලිමේන්තු මන්ත්‍රී කබීර් හෂීම් මහතා කොළඹ අද (18) පැවැති මාධ්‍ය හමුවකදි කියා සිටියේය. සී.ඩබ්ලිව්.ඩබ්ලිව් කන්නන්ගර මහතා විසින් දැයට උරුමකර දුන් නිදහස් අධ්‍යාපනය හිටපු ජනාධිපති ජේ.ආර් ජයවර්ධන මහතා විසින් මනාව ක්‍රියාත්මක කළ බව ඔහු පවසයි. 1994 වසර දක්වා එජාප රජය යටතේ දරුවන්ට ලබාදුන් නිදහස් අධ්‍යාපනය එතැන් සිට බලයට පත්වු සන්ධාන රජය විසින් නැතිකර දමමින් සිටින බවට ඔහු චෝදනා කරයි. ඒ අනුව මෙම වාතාවරණය යටතේ මෙරට සෙසු දේශපාලන පක්ෂද නිදහස් අධ්‍යාපනය රැක ගැනීමට පෙරට ආයුතු බව ඔහු පෙන්වාදෙයි.", "URL": "https://sinhala.adaderana.lk/news.php?nid=25881", "Category": null, "Parent URL": null}