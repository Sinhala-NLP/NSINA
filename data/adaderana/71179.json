{"Source": "Adaderana", "Timestamp": "March 21, 2017 02:48 pm", "Headline": "ගාල්ල දිස්ත්‍රික් ශ්‍රීල.නි.ප නව ආසන සංවිධායකවරු පත්කරයි", "News Content": "ගාල්ල දිස්ත්‍රික්කය සඳහා පත්කළ ශ්‍රී ලංකා නිදහස් පක්ෂ නව ආසන සංවිධායකවරුන් තිදෙනෙකු ජනාධිපතිවරයා අතින් සිය පත්වීම් ලිපි ලබා ගෙන තිබේ. අද (21)පෙරවරුවේ ජනාධිපති කාර්යාලයේ දී ජනාධිපති මෛත්‍රීපාල සිරිසේන මහතා විසින් ඔවුන්ට පත්වීම් ලිපි ලබා දුන් බව ජනාධිපති මාධ්‍ය අංශය සඳහන් කළේය. ඒ අනුව බලපිටිය ආසනය සඳහා දයාරත්න ද සිල්වා, අක්මීමන ආසනය සඳහා යූ.ජී.ඩී.ආරියතිලක, රත්ගම ආසනය සඳහා අමරසිරි කුරුවගේ යන මහත්වරුන් ශ්‍රී ලංකා නිදහස් පක්ෂයේ නව ආසන සංවිධායකවරුන් ලෙස පත් කර තිබේ. දයාරත්න ද සිල්වා මහතා බලපිටිය ප්‍රාදේශීය සභාවේ සභාපතිවරයෙකු ලෙස කටයුතු කර ඇති අතර යූ.ජී.ඩී.ආරියතිලක මහතා දකුණු පළාත් සභා අමාත්‍යවරයෙකු ලෙස කටයුතු කළේය. අමරසිරි කුරුවගේ මහතා දකුණු පළාත් සභාවේ මන්ත්‍රීවරයෙකු ලෙස කටයුතු කර ඇති බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=71179", "Category": null, "Parent URL": null}