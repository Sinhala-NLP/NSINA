{"Source": "Adaderana", "Timestamp": "September 2, 2015 11:23 am", "Headline": "මත්තලට වී පැටවූ ලොරි - වී එපා කියා විරෝධයක්", "News Content": "මත්තල ගුවන් තොටුපළේ භාවිතයට නොගන්නා කොටසක වී ගබඩා කිරීමට ගෙන ඇති තීරණයට අනූව එහි වී ගබඩා කිරීම සඳහා වී පැටවූ ලොරියක් අද පෙරවරුවේ එම ස්ථානයට ළඟා වී තිබේ.කෙසේ වුවද වී පැටවූ තවත් ලොරි දෙකක් එම ස්ථානයට ළඟාවීමට තිබියදී ප්‍රදේශවාසීන් පිරිසක් ඊට එරෙහිව විරෝධය පළ කළ බව අප වාර්තාකරු කියයි.මත්තල ගුවන් ‍තොටුපළේ වී ගබඩා කිරීමට ඉඩ දිය නොහැකි බව කියමින් ඔවුන් මෙලෙස විරෝධතාවයේ නිරත වන බව අප වාර්තාකරු පවසයි.කෙසේ වුවද පසුගියදා පැවැති මාධ්‍ය හමුවකදී වී අලෙවි මණ්ඩලයේ සභාපති එම්.බී දිසානායක මහතා කියා සිටියේ මත්තල ගුවන් තොටුපළේ දැනට භාවිතයට නොගන්නා කොටසක් වී ගබඩා කිරීම සඳහා තාවකාලිකව යොදාගන්නා බවයි.එය ශ්‍රී ලංකන් එයාර්ලයින් සමාගමේ නිලධාරීන් සමග සාකච්ඡා කර ගත් ක්‍රියාමාර්ගයක් බවත්, ගුවන් තොටුප‍ළ කටයුතුවලට ඉන් බලපෑමක් නැති බවත්, එසේ වුවද එම කොටස අඛණ්ඩව එම කටයුතු සඳහා යොදාගැනීමට උවමනාවක් නැති බවත්, ඔහු පවසා තිබුණි.", "URL": "https://sinhala.adaderana.lk/news.php?nid=53603", "Category": null, "Parent URL": null}