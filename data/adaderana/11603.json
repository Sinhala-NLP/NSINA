{"Source": "Adaderana", "Timestamp": "October 19, 2010 01:24 pm", "Headline": "එල්. ටී. ටී. ඊයට අවි මිලදී ගැනීමට තැත්කළ අයෙකුට වසර 15 ක සිර දඬුවමක් ", "News Content": "එල්. ටී. ටී. ඊ ත්‍රස්තවාදීන් වෙනුවෙන් අමෙරිකානු අවි ආයුධ මිලදී ගැනීමට තැත්කළ සිංගප්පුරු ජාතකයෙකුට මේරිලන්තයේ අධිකරණය මගින් වසර 15 ක සිර දඬුවමක් නියම කර තිබේ. 48 හැවිරිදි බල්රාජ් නයිදු නැමති පුද්ගලයා අදාළ චෝදනාවට වරදකරු ලෙස අධිකරණය තීරණය කර ඇති බව සඳහන්ය. බල්රාජ් නයිදු හා ඔහුගේ සහයකයින් එක්ව එල්. ටී. ටී. ඊ සංවිධානය වෙනුවෙන් ස්නයිපර් රයිෆල්, මැෂින් තුවක්කු ඇතුළු අමෙරිකානු යුද අවි රැසක් මිලදී ගැනීමට උත්සාහ දැරීමේ චෝදනාව මත අත්අඩංගුවට ගෙන ඇත. 2006 වර්ෂයේදී මෙම පුද්ගලයින් අදාළ අවි ආයුධ මිලදී ගැනීම සම්බන්ධ නීති විරෝධී ව්‍යාපාර නියෝජිතයෙකු සමග ගනුදෙනු ආරම්භ කර ඇති බව මේරිලන්තයේ අමෙරිකානු නීතිපති කාර්යාලය පුවත්පත් නිවේදනයක් නිකුත් කරමින් සඳහන් කර තිබේ. අදාළ චෝදනාව සම්බන්ධව නයිදු හා ඔහුගේ සහයකයින් සිව්දෙනෙකුද පොලිස් අත්අඩංගුවට පත්ව ඇත. මෙම සහයකින් සිව්දෙනා වෙත වසර 3 සිට වසර 5 දක්වා සිර දඬුවම් නියමව ඇති බව ද වාර්තා වේ.", "URL": "https://sinhala.adaderana.lk/news.php?nid=11603", "Category": null, "Parent URL": null}