{"Source": "Adaderana", "Timestamp": "December 20, 2011 06:37 pm", "Headline": " සිරිකොතට පහරදීමත් බොරු චෝදනා නඟා අත්අඩංගුවට ගැනීමත් අනුමත කරන්නේ නෑ", "News Content": "සිරිකොත මන්දිරයට හානි කිරීම අනුමත නොකරනවාසේම එකී අර්බුදය දඩමීමා කරගනිමින් තමන්ට සහයෝගය දුන් පිරිස් වලට හිරිහැර කිරීම ද අනුමත නොකරන බව හිටපු එ.ජා.ප නියෝජ්‍ය නායක කරූ ජයසූරිය මහතා පවසයි. බොරු චෝදනා නගා මෙසේ අත්අඩංගුවට ගෙන ඇත්තේ එක්සත් ජාතික පක්ෂයේ ප්‍රතිසංශෝධන සම්බන්ධයෙන් මූලිකත්වය ගෙන කටයුතු කළ උදවිය යැයි හෙතෙම චෝදනා කරයි. අත්අඩංගුවට ගෙන නඩු පැවරීමට ලක්ව ඇති පිරිස් කලහකාරී ලෙස හැසිරුණු උදවිය නොවන බව හෙතෙම කියා සිටියේ අද අත්අඩංගුවට ගනු ලැබූ එක්සත් ජාතික පාක්ෂිකයන් දැක බලා ගැනීම සඳහා මිරිහාන පොලීසියට යෑමෙන් අනතුරුවයි. මෙම අවස්ථාවට එ.ජා.ප නියෝජ්‍ය නායක සජිත් ප්‍රේමදාස,පාර්ලිමේන්තු මන්ත්‍රී දයාසිරි ජයසේකර යන මහත්වරුද එක්ව සිටියහ. එක්සත් ජාතික පක්ෂයේ වෙනසක් ජයග්‍රහණයක් බලාපොරොත්තු වූ පිරිස් වලට බොරු චෝදනා නගා පලිගැනීමට කටයුතු කිරීම කිසිසේත්ම අනුමත නොකරන බව සජිත් ප්‍රේමදාස මහතා පෙන්වා දුන්නේය. පක්ෂයේ වෙනසක් වෙනුවෙන් ඉදිරියට ඇදෙන රැල්ල නොනවතින බවත්,දෙතුන් දෙනකු විසින් ගන්නා තීරණ වලින් නොව ලක්වැසි සියලු ජනතා එක්ව පක්ෂයේ අනාගතය වෙනුවෙන් විප්ලවාදී ලෙස තීරණයක් ගෙන කටයුතු කරනු ඇති බව හෙතෙම සඳහන් කළේය. සිරිකොත මන්දිරය ඇතුළේ නන්චකු,පොලු,කඩු,කිණිස් රැගත් පළාත් සභා මන්ත්‍රීන් ඇතුළු පිරිසක් සිටි බව තමා සියැසින් දුටු බවත්,එළියේ සිටි පිරිස්වලට විවිධ අවලාද කතා කියමින් ඔවුන්ව උසිගැන්වූයේ ඇතුළේ සිටි පිරිස් විසින් බව දයාසිරි ජයසේකර මහතා කියා සිටියේය. මෙම උසිගැන්වීමේ ප්‍රතිඵලයක් ලෙස ගැටුම ඇති වූ බවත්.එය මැරවරයින්ට එරෙහිව ගෙන ගිය සටනක් බවත් ඔහු වැඩිදුරටත් පෙන්වා දුන්නේය. කෙසේ නමුත් අත්අඩංගුවට ගත් පිරිස අතුරින් පළාත් සභා මන්ත්‍රීවරුන් වන ශිරාල් ලක්තිලක,මෛත්‍රී ගුණරත්න,රවී ජයවර්ධන ඇතුළු 10 දෙනකු ලබන 02 වන දින දක්වා රක්ෂිත බන්ධනාගාරගත කිරීමට ගංගොඩවිල මහේස්ත්‍රාත් අධිකරණය විසින් අද නියෝග කර ඇත.", "URL": "https://sinhala.adaderana.lk/news.php?nid=20835", "Category": null, "Parent URL": null}