{"Source": "Adaderana", "Timestamp": "March 10, 2017 02:43 pm", "Headline": " තනි දුම්වැටි අලෙවිය තහනම් කිරීමට අවධානය යොමුවීම ගැන සතුටුයි ", "News Content": "තනි දුම්වැටිය බැඟින් අලෙවිය තහනම් කිරීමට අදාළව නීති සම්පාදනය කිරීම සඳහා බලධාරීන්ගේ අවධානය යොමුවීම පිළිබඳ ප්‍රසාදය පළ කරන බව රජයේ වෛද්‍ය නිලධාරීන්ගේ සංගමය පවසයි.එම සංගමයේ ලේකම් වෛද්‍ය නවීන්ද සොයිසා මහතා පෙන්වා දෙන්නේ ඊට අදාළ කැබිනට් පත්‍රිකාව කඩිනමින් ඉදිරිපත් කිරීමට බලධාරීන් පියවර ගත යුතු බවයි.ශ්‍රී ලංකාව තුළ දුම්වැටි භාවිතය සීමා කිරීම සඳහා සිය සංගමය විසින් මීට මාස 06කට පෙර දස වැදෑරුම් යෝජනා මාලාවක් බලධාරීන් වෙත භාරදුන් බව වෛද්‍ය නවීන් ද සොයිසා මහතා පවසයි.දුම්වැටි තනි තනිව විකිණීම හෝ කුඩා සංඛ්‍යාවක් අඩංගු පැකැට්ටු ලෙස විකිණීම තහනම් කළ යුතු බවට එම යෝජනාවලියේ පළමු හා වැදගත්ම කරුණ ලෙස දක්වා තිබූ බව ඔහු සඳහන් කළේය.ඒ අනුව මේ මොහොතේ හෝ ඊට අදාළ කටයුතු සිදු කිරීමට බලධාරීන් කටයුතු කරන්නේ නම් එය සතුටුදායක තත්ත්වක් බව රජයේ වෛද්‍ය නිලධාරීන්ගේ සංගමයේ ලේකම්වරයා කියා සිටියේය.", "URL": "https://sinhala.adaderana.lk/news.php?nid=70684", "Category": null, "Parent URL": null}