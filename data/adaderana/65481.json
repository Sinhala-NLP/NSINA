{"Source": "Adaderana", "Timestamp": "October 28, 2016 03:36 pm", "Headline": "ඒකාබද්ධ විපක්ෂයෙන් ජනපතිට ඉල්ලීමක්", "News Content": "මහබැංකු බැඳුම්කර සිද්ධියට අදාළ කෝප් වාර්තාවේ නිර්දේශවලට අනූව වංචනිකයින්ට දඬුවම් ලබාදීම සඳහා ජනාධිපති කොමිසමක්ද පත්කරන ලෙස ඒකාබද්ධ විපක්ෂය ජනපතිගෙන් ඉල්ලීමක් කරයි.පාර්ලිමේන්තු‍ සංකීර්ණයේදී අද පස්වරුවේ පැවැති මාධ්‍ය හමුවකට එක්වූ පා.ම දිනේෂ් ගුණවර්ධන මහතා පැවසුවේ ජනාධිපතිවරයා මේ ගැන අවධානය යොමු කළ යුතු බවයි.බැඳුම්කර ගනුදෙනුවේදී අගමැතිවරයා නිතරම පෙනී සිටි බවත්, මුදල් ඇමතිවරයා ඒ ගැන කතා නොකළ බවත්, පැවසූ මන්ත්‍රීවරයා \" කෝ මුදල් ඇමති\" යනුවෙන්ද ප්‍රශ්න කළේය.මාධ්‍ය හමුවට එක්වූ මහින්දානන්ද අලුත්ගමගේ මන්ත්‍රීවරයා පැවසුවේ බැඳුම්කර අලෙවිය සඳහා අගමැතිවරයා ද උපදෙස් දී ඇති බැවින් ඔහුට එරෙහිව ද පරීක්ෂණයක් කළ යුතු බවයි.බැඳුම්කර වංචාව නිසා අවුරුදු 30ක් තුළදී රුපියල් බිලියන 145ක වංචාවක් සිදුවීමට තිබූ බවද හෙතෙම පෙන්වාදුන්නේය.මාධ්‍ය හමුව ඇමතු වීරකුමාර දිසානායක මන්ත්‍රීවරයා පැවසුවේ හර්ෂ ද සිල්වා, සුජීව සේනසිංහ හා අජිත් පී පෙරේරා යන අය කෝප් කමිටුවේදී අර්ජුන මහේන්ද්‍ර බේරාගැනීම වෙනුවෙන් පෙනී සිටි බව හා කමිටු රැස්වීම්වලදී විගණකාධිපතිවරයාට බලපෑම් ද එල්ල වූ බවය.බන්දුල ගුණවර්ධන මන්ත්‍රීවරයා මාධ්‍ය හමුව අමතමින් කියා සිටියේ මෙම වංචාව නිසා රුපියලේ අගයද කඩා වැටී, අයෝජන නතර වී සමස්ත ණයබර රුපියල් බිලියන 185කින් වැඩි වී ඇති බවයි.", "URL": "https://sinhala.adaderana.lk/news.php?nid=65481", "Category": null, "Parent URL": null}