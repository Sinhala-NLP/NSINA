{"Source": "Adaderana", "Timestamp": "July 6, 2011 04:29 pm", "Headline": " රජය එකඟ වුණත් නැතත් නඩු පවරන්න පුළුවන්", "News Content": "රජය එකඟ වුවත් නැතත් මෙරටට එරෙහිව එල්ල වී ඇති චෝදනා සම්බන්ධයෙන් ජාත්‍යන්තර අපරාධ අධිකරණයේ නඩු පැවරිය හැකි බව එක්සත් ජාතික පක්ෂය පවසයි. එම පක්ෂ පාර්ලිමේන්තු මන්ත්‍රී මංගල සමරවීර මහතා අද(06) පැවති මාධ්‍ය හමුවකදී මේ බව ප්‍රකාශ කළේය. විපක්ෂ නායක රනිල් වික්‍රමසිංහ මහතා දිගින් දිගටම අවධාරණය කරනු ලැබුවේ ජාත්‍යන්තර අපරාධ අධිකරණයේ නඩු පැවරීමට හේතුවන රෝම ප්‍රඥප්තියට ශ්‍රී ලංකාව අත්සන් තබා නොමැති බැවින් මෙරට කිසිවෙකුත් එම අධිකරණය හමුවට ඉදිරිපත් කළ නොහැකි බවයි. එහෙත් එක්සත් ජාතීන්ගේ ආරක්ෂක මණ්ඩලයේ නිර්දේශ මත රෝම ප්‍රඥප්තියට අත්සන් නොකළද යුද අපරාධ චෝදනාවලට ලක්වූවෙකු අත්අඩංගුවට ගැනීමේ හැකියාවක් පවතින බවත්,සුඩානයේ බසීර් නම් හිටපු ජනාධිපතිවරයා අත්අඩංගුවට ගෙන ජාත්‍යන්තර යුද අපරාධ අධිකරණයට ඉදිරිපත් කළ බවත් මංගල සමරවීර මහතා සිහිපත් කළේය. චැනල් 4 වීඩියෝවේ යුද අපරාධ කළ බවට අඟවන මුහුණු ඉතාම පැහැදිලිව හඳුනාගත හැකි බවත්,ලක්ෂයක පමණ හමුදාවක් ඇති රටක ඒ අය හඳුනාගෙන එකී චෝදනා සම්බන්ධයෙන් විධිමත් විමර්ශනයක් සිදුකළ යුතු බවත් මන්ත්‍රීවරයා කියා සිටියි. විදේශීය මැදිහත්වීමකින් තොරව ජාත්‍යන්තර වශයෙන් පිළිගත් නීති රීතිවලට අදාළව ඉතාමත් විනිවිදභාවයකින් යුතු කමිටුවක් මගින් මෙම අපරාධ චෝදනා විමර්ශනය කිරීම තුළින් හමු‍දාවේ කීර්තියත්,රටේ කීර්තියත් ආරක්ෂා කර ගත හැකිවෙනු ඇති බව සමරවීර මහතා පෙන්වාදුන්නේය. අපගේ හමුදාව ඉතාමත් විනයගරුක හා දක්ෂ හමුදාවක් බවත්, ඒ නිසාම එක්සත් ජාතීන්ගේ සාම සාධක හමුදාවේ පවා සේවය කරන්නට තෝරාගත් බවත් සිහිපත් කළ මන්ත්‍රීවරයා එවැනි හමුදාවක් තුළ වුව විනය විරෝධීව කටයුතු කරන ඉතා සුළු පිරිසක් සිටිය හැකි බව අවධාරණය කළේය.", "URL": "https://sinhala.adaderana.lk/news.php?nid=17231", "Category": null, "Parent URL": null}