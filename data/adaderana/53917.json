{"Source": "Adaderana", "Timestamp": "September 17, 2015 03:46 pm", "Headline": "  කඩිනම් ප්‍රතිසංස්කරණ සඳහා ආණ්ඩුවට කරුණු 20ක යෝජනාවලියක්", "News Content": "ජනතා විමුක්ති පෙරමුණ, විශ්වවිද්‍යාල ආචාර්යවරුන්, කලාකරුවන්, නීතිඥයින්, පරිසරවේදීන්, වෘත්තිකයින් ඇතුළු විද්වතුන් පිරිසක් විසින් සකස් කරන ලද කරුණු 20කින් යුත් ආණ්ඩුව විසින් කඩිනමින් ඉටුකළ යුතු යෝජනා මාලාවක් ජනාධිපතිවරයාට සහ අගමැතිවරයාට භාරදීමට කටයුතු යොදා තිබේ. ඒ සම්බන්ධයෙන් අදහස් දැක්වීම සඳහා විශේෂ මාධ්‍ය සාකච්ඡාවක් අද (17) පිටකෝට්ටේ සෝලිස් උත්සව ශාලාවේදී පැවැත්විණ. එහිදී අදහස් දැක්වූ ජනතා විමුක්ති පෙරමුණේ නායක අනුර කුමාර දිසානායක මහතා.එවකට පැවැති මහින්ද රාජපක්ෂ පාලනය පෙරලා දැමීමට මෙරට දේශපාලන පක්ෂ, සිවිල් සංවිධාන, විශ්වවිද්‍යාල ආචාර්යවරුන්, කලාකරුවන් ඇතුළු ජනතාව විශාල කාර්යභාරයක් කරමින් මැදිහත් වුණා. මහින්ද රාජපක්ෂ පාලනය පෙරලා දැමීමට හේතු වූයේ රාජපක්ෂ මහතාගේ පුද්ගලික හේතු සාධක නොව ඔහු විසින් අනුගමනය කළ නරක දේශපාලන ආර්ථික ප‍්‍රතිපත්තියි. එම පාලනය පරාජය කිරීමෙන් අනතුරුව මෙරට ජනතාව ඉතා කඩිනම් ආර්ථික හා දේශපාලන ප‍්‍රතිසංස්කරණ ගණනාවක් බලාපොරොත්තු වුණා. ප‍්‍රජාතන්ත‍්‍රවාදය, නිදහස, ජනතාවගේ දැවෙන ආර්ථික ප‍්‍රශ්නවලට විසඳුම් සහිත පුළුල් පරිවර්ථනයක් ජනතාව බලාපොරොත්තු වුණා. නමුත් බලයට පත් වර්තමාන ආණ්ඩුව එම කරුණු කෙරෙහි අවධානය යොමුකර වේගවත් පරිවර්තනයක් සිදුකරනවා වෙනුවට වෙනත් කරුණු පිළිබඳව අවධානය යොමුකරමින් සිටිනවා. මේ නිසාම අප විසින් අදහස් කර තිබෙනවා ආණ්ඩුවේ අවධානය කඩිනම් ප‍්‍රතිසංස්කරණ කෙරෙහි යොමු කරවීම සඳහා යෝජනා මාලාවක් ඉදිරිපත් කරන්න. එම යෝජනා මාලාව ව්‍යවස්ථා ප‍්‍රතිසංස්කරණ, නීතිමය ප‍්‍රතිසංස්කරණවලින් සමන්විත වෙනවා. ඒ විතරක් නෙවෙයි. පසුගිය කාලයේ කතාබහට ලක්වුණු ජාතීන් අතර සංහිඳියාව වර්ධනය කිරීම සඳහා අදාළ කරන යෝජනා අප විසින් ඉදිරිපත් කර තිබෙනවා. එමෙන්ම පසුගිය කාලයේ බරපතළ වංචා දූෂණ, නාස්තිය සිදුකළ පිරිස් නීතිය හමුවට පැමිණවීම සඳහාත් මහජන දේපොළ නැවත අත්පත් කර ගැනීම සඳහාත් අවශ්‍ය කරන කරුණු අප විසින් ඉදිරිපත් කර තිබෙනවා. දැන් දූෂිතයින්ට දඬුවම් ලබාදෙනවා වෙනුවට විවිධ දේශපාලන වුවමනාවන් මත එම චොදනා යටපත් කරමින් තිබෙනවා. ඒ නිසා අදාළ ආයතන ශක්තිමත් කර දූෂිතයින්ට දඬුවම් දීම සඳහා අදාළ කරුණු අප යෝජනා කර තිබෙනවා. ඒ වගේම අධ්‍යාපන ක්ෂේත‍්‍රයට, පරිසර ක්ෂේත‍්‍රයට අදාළ යෝජනාද, වැඩකරන ජනතාවගේ වැටුප් වැඩිවීම් සම්බන්ධයෙන් යෝජනාද ඇතුළත් කොට තිබෙනවා. මෙම යෝජනා මෛත‍්‍රීපාල ජනාධිපතිවරයාටවත් රනිල් වික‍්‍රමසිංහ අගමැතිවරයාටවත් බැහැර කරන්න පුළුවන්කමක් නැහැ. ඔවුන් පසුගිය ජනාධිපතිවරණයේදී සහ මහ මැතිවරණයේදී ජනතාවට ලබාදුන් පොරොන්දුවල සම්පිණ්ඩනයක් තමයි අප විසින් මේ ඉදිරිපත් කොට තිබෙන්නේ. මෙම යෝජනා ජනවාරි 08වෙනිදා ලැබුණු ජනවරම සමග සමපාත වෙනවා. ඒ වගේම දැනට බලයේ ඉන්න කණ්ඩායම් විසින් මහ මැතිවරණයේදී ඉදිරිපත් කරන ලද ප‍්‍රතිපත්ති ප‍්‍රකාශනවල මෙම කරුණු අඩංගු වෙනවා. එනිසා ජනවාරි 08වෙනිදාත් අගෝස්තු 17 වෙනිදාත් මේ රටේ ජනතාව විසින් අනුමත කරන ලද කරුණු තමයි අප විසින් ඉදිරිපත් කරන යෝජනා 20ට ඇතුළත් වෙන්නේ. ආණ්ඩුවේ ප‍්‍රමුඛ කාර්යය ජනවරමට අනුව කටයුතු කිරීම නම් මෙම යෝජනා කඩිනමින් ඉටුකළ යුතුයි. මෙම කරුණු ආණ්ඩුව ලවා ඉටු කරවා ගැනීම වෙනුවෙන් මෙම කරුණු යථාර්තයක් කර ගැනීම වෙනුවෙන් අපි විසින් විවිධ කි‍්‍රයාමාර්ග ගන්න බලාපොරොත්තු වෙනවා. මහින්ද රාජපක්ෂ විසින් මේ රට තුළ ඇතිකරන්න ගිය නරක දේශපාලන සංස්කෘතිය යටපත් කිරීමට නම් මෙම යෝජනා ආණ්ඩුව විසින් ඉටුකළ යුතුයි. මෙය ජාතික කර්තව්‍යයක්. මේවා මගහරින්න ජනාධිපතිවරයාටවත් අගමැතිවරයාටවත් අයිතියක් නැහැ. ඔවුන් ජනවරමට බැඳී සිටිනවා. මෙම යෝජනා ඉටුකිරීම සඳහා අපි නිශ්චිත කාල රාමුවක් යෝජනා කරන්නේ නැහැ. ඇතැම් කරුණු සතියකින් පමණ ඉටුකරන්න පුළුවන්කම තිබෙනවා. ඇතැම් කරුණු කි‍්‍රයාවට නැංවීමට නොවැළැක්විය හැකි විදියටම යම් කාලයක් ගතවෙනවා. කෙසේ වෙතත් මෙම කරුණු සියල්ල කඩිනමින් ඉටුකිරීමට ආණ්ඩුව කටයුතු කළ යුතුයි කියලා අප හිතනවා. 19වෙනි ව්‍යවස්ථා සංශෝධනයට ඇමති දුර පත්කිරීම සම්බන්ධයෙන් වගන්තියක් ඇතුල් කළා. එහිදී සම්මත වුයේ ආණ්ඩුවක් කරගෙන යෑම සඳහා ඇමතිවරු 30ක් නියෝජ්‍ය ඇමතිවරු, රාජ්‍ය ඇමතිවරු 40ක් පත්කළ හැකියි කියලා. නමුත් අපේ යෝජනාව වුණේ ඇමතිවරුන් 30ක් සහ නියෝජ්‍ය ඇමතිවරු 30ක් යන්නයි. නමුත් 2/3ක ලබාගැනීම අපහසුතාවය නිසා එය වෙනස් වුණා. තවත් සංශෝධනයක් සිදුකළා ජාතික ආණ්ඩුවක් හදනවානම් ඇමති මණ්ඩලය පාර්ලිමේන්තුව විසින් තීරණය කළ යුතුයි කියලා. ඒ අනුව තමයි වත්මන් ආණ්ඩුව ඇමති දුර 30 සිට 48 දක්වාත් නියෝජ්‍ය, රාජ්‍ය ඇමතිවරු 40 සිට 45 දක්වාත් වැඩිකරගෙන තිබෙන්නේ. නමුත් අපි යෝජනා කරන්නේ ජාතික ආණ්ඩුවක් හෝ කුමන ආණ්ඩුවක් රට පාලනය කළත් ඇමති මණ්ඩලය එක සමාන විය යුතුයි කියලා. නමුත් දැන් ඇමතිවරු පත්කරන්නේ වරදාන වරප‍්‍රසාද දීලා පුද්ගලයින් සතුටු කිරීමටයි. පසුගිය ජූනි මාසයේ ජනාධිපතිවරයා විසින් වැඩමුළුවක් කැඳවා තිබුණා රට ගොඩනැගීම සඳහා ජාතික ප‍්‍රතිපත්තියක් සකස් කිරීම පිළිබඳව. එහිදී විවිධ ක්ෂේත‍්‍රයේ ප‍්‍රවීණයන්ට සහ විද්වතුන්ට එක් එක් ක්ෂේත‍්‍ර සම්බන්ධයෙන් කරුණු සහිතව වාර්තාවක් ඉදිරිපත් කරන්න කිව්වා. එහිදී ඇමති මණ්ඩලය පත්කිරීම සම්බන්ධයෙන්ද විද්වතුන් පිරිසක් වාර්තා දෙකක් ඉදිරිපත් කළා. එකක් ඇමති මණ්ඩලය 30කට සීමා කිරීම සහ අනෙක ඇමති මණ්ඩලය 35කට සීමා කිරීම පිළිබඳව. එහිදී විද්වතුන් කිව්වා ඇමති මණ්ඩලය 35ක් කළේ ඉතාම අසීරුවෙන් කියලා. විද්‍යාත්මක හා සාධාරණ ලෙස නම් ඇමති මණ්ඩලය 30ක් විය යුතුයි කිව්වා. එසේ තිබියදී තමයි ජනාධිපතිවරයා විසින් මේ ආකාරයෙන් ඇමති මණ්ඩලය වැඩිකොට තිබෙන්නේ. දැන් අමාත්‍යංශවලට අදාළවන විෂයන් මොනවද කියලා හොයාගන්න බැරිව ඉන්නවා. තවම ගැසට් එක නිකුත් කරන්න බැරිවෙලා තිබෙනවා. කළ යුතුව තිබුණේ අමාත්‍යංශ වෙන් කිරීමට පෙර විෂයන් කිහිපයක් එකතු කරලා අමාත්‍යංශය නම් කරන එකයි. දැන් කැබිනට් මණ්ඩලය 04වෙනිදා දිවුරුම් දීලා තවම ඔවුන්ට අයත්වන විෂයන් නම් කරන්න බැරිවෙලා තිබෙනවා. රාජ්‍ය ආයතනවලට බඳවාගැනීම් සිදුකිරීමේදී පසුගිය ආණ්ඩු යටතේ විශාල ලෙස දේශපාලන මැදිහත්වීමක් තිබුණා. පසුගිය ආණ්ඩුවේ චන්දිම වීරක්කොඩි විසින්, රොහිත අබේගුණවර්ධන විසින් නාමල් රාජපක්ෂට රජයේ ආයතනවලට බඳවාගැනීමට අවශ්‍ය කටයුතු සලසා දෙන ලෙස ලිපි ලියලා තිබුණා. එම ලිපි දැන් අන්තර් ජාලයේ පළවෙලා තිබෙනවා. ජාතික ඉතිරි කිරීමේ බැංකුවට සේවකයින් බඳවාගැනීමේදී බැසිල් රාජපක්ෂගේ ලිස්ට් එකද, නාමල් රාජපක්ෂගේ ලිස්ට් එකද කියලා තීරණය කරන්න බඳවාගැනීම් මණ්ඩලයට සිදුවුණා. එය මහා ඛේදවාචකයක්. පසුගිය දින 100 ආණ්ඩුවේ ප‍්‍රවාහන ඇමතිවරයා විසින් මාස 06 තුළ ලංගමයට 1800ක ප‍්‍රමාණයක් බඳවාගෙන තිබෙනවා. මෙම බඳවාගැනීම්වලට තිබෙන දේශපාලන මැදිහත්වීම පිළිබඳව ජනාධිපතිවරයා තම රාජාසන කතාවේදීත් අවධාරණය කළා. ඒ නිසා මේවා වහාම වෙනස් විය යුතුයි. මේ සම්බන්ධයෙන් අපි ලබන 22වෙනිදා පාර්ලිමේන්තු විවාදයක් ඉල්ලා තිබෙනවා. ආණ්ඩුව වෙනස් කිරීමේදී මේ රටේ ජනතාවට අරමුණු, බලාපොරොත්තු ගණනාවක් තිබුණා. නමුත් දැන් මීට පෙර පැවැති ආණ්ඩු කළා වගේම වත්මන් ආණ්ඩුවත් එම ජනතා බලාපොරොත්තු පසෙකලා කටයුතු කරමින් ඉන්නවා. එනිසා තමයි අපිට කඩිනම් යෝජනා මාලාවක් ඉදිරිපත් කරන්න හේතු වුණේ. ප‍්‍රවීණ සාහිත්‍යවේදී ජයතිලක කම්මැල්ලවීර මහතා කලාවට සම්බන්ධ පුරවැසියෙක් ලෙස පසුගිය ජනවාරි 08වෙනිදා සිදුකළ වෙනසට විවිධ ආකාරයෙන් තිබුණු බාධා ඉවත් කිරීමට මැදිහත් වුණු පුද්ගලයෙක් විදියට තමයි මම අද මේ අවස්ථාවට සම්බන්ධ වෙලා ඉන්නේ. අපේ රටේ සාමාන්‍ය සම්ප‍්‍රදාය තමයි ජනතාව විසින් යම් කණ්ඩායමක් බලයට පත්කොට ආණ්ඩුව කරගන්න දීලා එයින් ඈත්වෙන එක. මේ තත්වය අප වෙනස් කළ යුතුයි. මේ හවුල් ආණ්ඩුව වැඩ ආරම්භ කරපු විදියෙන් පේනවා ජනතාවට දුන් පොරොන්දු ඉටු කරනවා වෙනුවට වෙනත් දිශාවකට යනවා කියලා. ජනතාව බලමුළුගන්වන කි‍්‍රයාකාරිකයින් විදියට අපිට නිහඬව ඉන්න පුළුවන්කමක් නැහැ. ඒ නිසාම අපි ජනතාව ශක්තිමත්ව බලමුළු ගැන්විය යුතුයි. මෙම යෝජනා මාලාවේ 10වෙනි යෝජනාව විදියට ” දැනට වාර්තා වී ඇති සියලූ වංචා සහ දූෂණ කඩිනමින් පරික්ෂා කිරීමත්, චූදිතයින්ට වහා දඬුවම් කිරීමත් රජයේ ප‍්‍රමුඛ කාර්යයක් ලෙස සලකා කටයුතු කිරීම. නීතිපති දෙපාර්තමේන්තුව, රහස් පොලීසිය හා රජයේ විමර්ශන ආයතන දේශපාලන වුවමනාවන් වෙනුවෙන් පරීක්ෂණත් යටගැසීමට, කල්දැමීමට යොදා ගන්නා අතීතයේ මෙන්ම වර්තමානයේද පවතින තත්ත්වය වහාම වෙනස් කිරීම” යනුවෙන් යෝජනාවක් තිබෙනවා. ජනවාරි 08වෙනිදා වෙනසක් සිදුකිරීමට ප‍්‍රධාන හේතුවක් වූයේ වංචා දූෂණ, නාස්තිය හා අපරාධ. මේවාට සම්බන්ධ පුද්ගලයින්ට දඬුවම් ලබාදෙනවා කියලා මෛත‍්‍රීපාල ජනාධිපතිවරයා පොරොන්දු වුණා. දැන් සිදුවෙමින් තිබෙන්නේ එවා යටගැසීම, බාල කිරීම හෝ අහෝසි කර දැමීමක්. නීතිපති දෙපාර්තමේන්තුවේ කාර්භාරය වෙලා තිබෙන්නේ චොදනා ඉල්ලා අස්කරගැනීම. ඒ නිසා අපි යෝජනා කරන්නේ මේ අපරාධකරුවන් අධිකරණය හමුවට ගෙන ආ යුතුයි බවයි. ඒ වගේම ”කලාකරුවන්ගේ වෘත්තීය ගරුත්වය ආරක්ෂා කෙරෙන, කලා නිර්මාණකරණයට පූර්ණ නිදහසද, සියලූ පුරවැසියන්ට කලා නිර්මාණ රසවිදීමට පහසුකම් සැලසීමද ඇතුළු කලා හා මාධ්‍ය ක්ෂේත‍්‍ර ආවරණය කෙරෙන ජාතික ප‍්‍රතිපත්තියක් සකස් කිරීම හා ඒ සඳහා අදාළ ක්ෂේත‍්‍රවල ප‍්‍රවීණයන්ගෙන් සැදුම්ලත් මණ්ඩලයක් පිහිටුවීම” යන කරුණත් ඉතාම වැදගත්. පසුගිය ආණ්ඩුවලදී මොන දුර්වලතා තිබුණත් සංස්කෘතික අමාත්‍යංශයට වෙනම අමාත්‍යවරයෙක් සිටියා. නමුත් දැන් සංස්කෘතික අමාත්‍යංශයත් වෙනම විෂයන් ගොඩක් යටතේ ඉන්න ඇමතිවරයෙකුට පවරලා. රටේ සංස්කෘතික අමාත්‍යංශයට මේ වගේ නොසැලකිල්ලක් නම් ආණ්ඩුව දක්වන්නේ සමාජය ඉදිරියට ගෙනියන්නේ කොහොමද කියලා ප‍්‍රශ්නයක් අපිට තිබෙනවා. රටේ ජනතාවගේ සංස්කෘතික ජීවිතය සංවර්ධනය කිරීම ආණ්ඩුවේ වගකීමක්. කැළණිය විශ්වවිද්‍යාලයේ මහාචාර්ය චන්දන අබේරත්න මහතාවර්තමාන ආණ්ඩුවේ ආරම්භයේදීම ඇමති මණ්ඩලය පත්වීමත් සමග අපිට පෙනී යන්නේ ජනතා අපේක්ෂා බිඳවැටෙමින් යන බවයි. එනිසා ජනතා අපේක්ෂාවන් සම්බන්ධයෙන් මේ ආණ්ඩුවට සිහි කැඳවීමක් කරන්න අවශ්‍ය වෙලා තිබෙනවා. එහිදී මේ යෝජනා මාලාවේ තිබෙන අධ්‍යාපනය සම්බන්ධ යෝජනාව ඉතාම වැදගත් එකක්. දළ ජාතික නිෂ්පාදිතයෙන් 06%ක් අධ්‍යාපනයට වෙන් කරන්න කියලා මේ රටේ විශ්වවිද්‍යාල ආචාර්යවරුන්, ශිෂ්‍යයින් සහ තවත් කණ්ඩායම් විශාල ආරගලයක් ගෙනගියා. මොකද අද අපේ රටේ දෙමාපියන්ට අධ්‍යාපනය විශාල බරක් වෙලා. මොකද රජය විසින් අධ්‍යාපනයට වෙන්කරන වැය බර අඩුකිරීම නිසා. ජනාධිපතිවරණය වෙලාවේදීත් මහ මැතිවරණය වෙලාවේදීත් මේ සම්බන්ධයෙන් සාකච්ඡාවට ලක්වුණා. නමුත් ආණ්ඩුවට තවමත් ඒ සම්බන්ධයෙන් වැඩපිළිවෙළක් නැහැ කියලයි අපිට පෙනී යන්නේ. පරිසරවේදී සජීව චාමිකර මහතා පසුගිය කාලයේ මේ රටේ ආර්ථිකය ඝාතනයට ලක්වුණා. ඉන් අනතුරුව ඝාතනයට ලක්වූ ක්ෂේත‍්‍රය වූයේ මේ රටේ පරිසරයයි. පසුගිය ආණ්ඩුවේ අවිධිමත් සංවර්ධනය නිසා පරිසරය, ජන ජීවිතය, කෘෂිකාර්මික ක්ෂේත‍්‍රය, ධීවර ක්ෂේත‍්‍රය දැඩි ලෙස බිඳවැටීමකට ලක්වුණා. හම්බන්තොට වැනි දිස්ත‍්‍රික්ක, උතුරු නැගෙනහිර ප‍්‍රදේශ අවිධිමත් සංවර්ධනය නිසා පරිසරය විශාල ලෙස හානියට ලක්වුණා. ස්වාභාවික පරිසරය අක්කර ලක්ෂ දෙකකට ආසන්න ප‍්‍රමාණයක් විනාශ වෙලා තිබෙනවා. වන ජීවීන් විශාල ලෙස මරණයට පත්වී තිබෙනවා. පසුගිය ආණ්ඩුව සීමාවකින් තොරව පරිසර අණපනත් උල්ලංඝණය කරමින් කටයුතු කළා. ඒ නිසා දැන් පරිසරය සම්බන්ධයෙන් ජාතික ප‍්‍රතිපත්තියක් අපේ රටට අවශ්‍ය වෙලා තිබෙනවා. පාරිසරික අණපනත්වල තිබෙන දුර්වලතා නිසා රාජ්‍ය ආයතනවලට මැදිහත්වීමේදී සීමාකම් හදලා තිබෙනවා. පසුගියදා කොකා කෝලා අයතනය මගින් කැලණි ගඟට විෂ ද්‍රව්‍ය මුදා හැරීම සිද්ධියේදී ඒ බව තහවුරු වුණා. එනිසා ජාතික පරිසර පනත තවදුරටත් ශක්තිමත් කළ යුතුව තිබෙනවා. දැන් ආණ්ඩුව මෙගා නගර ඇතිකරමින් කර්මාන්ත ශාලා ඇතිකරමින් සංවර්ධනය කරනවා කියලා යෝජනා ඉදිරිපත් කරමින් තිබෙනවා. එනිසාම පාරිසරික අණපනත් ශක්තිමත් කළ යුතුයි. එහිදී ” ස්වභාවික සම්පත් සහ පරිසරය ජාතික අවශ්‍යතාවන්ට අනුව සංරක්ෂණය සහ තිරසර කළමනාකරණය සඳහා ජාතික ප‍්‍රතිපත්තියක් සකස් කිරීම හා දැනට පවතින පරිසරයට අදාළ ප‍්‍රතිපත්ති, පනත් සහ රෙගුලාසි සංරක්ෂණ උපායමාර්ග මත සමාලෝචනය කර ශක්තිමත් කිරීම” යන යෝජනාව ඉතාම වැදගත් ආණ්ඩුව විසින් කඩිනමින් ඉටුකළ යුතු යෝජනාවක් විදියට අපි දකිනවා. නීතිඥ උපුල් කුමාරප්පෙරුමමම මේ යෝජනා මාලාවේ 09වෙනි කරුණ වන ”උතුරේ පැවති තිස් අවුරුදු යුද්ධයෙන් විවිධාකාරයෙන් පීඩාවට පත්වූ හා හානි සිදුවූ සැමට තම දුක් ගැනවිලි ඉදිරිපත් කිරීමටත් ඒවා පිළිබඳ සත්‍ය සොයා බලා පීඩාවට පත්වූවන්ට සහන ලබා දීමටත් ජාතික සමගිය ප‍්‍රවර්ධනය කිරීමේ හා ප‍්‍රතිසන්ධානගත කිරීමේ පනතක් මගින් සත්‍ය විමර්ශන කොමිසමක් (Truth and Reconciliation Commission) පත් කිරීම” යන කරුණට අවධානය යොමු කරනවා. මෙය 2009 යුද්ධය අවසන් වූ විගස කරන්න තිබුණු දෙයක්. නමුත් රාජපක්ෂ පාලනය අවසන් වන තුරුම මේ සම්බන්ධයෙන් අවධානයක් යොමු වෙලා තිබුණේ නැහැ. උතුරු නැගෙනහිර ජනතාවගේ ගැටලූවලට සවන් දෙන්න පහුගිය ආණ්ඩුවට වුවමනාවක් තිබුණේ නැහැ. එවැනි වැඩපිළිවෙළක් තිබුණානම් අද ජාත්‍යන්තරව අපේ රට පිළිබඳව ඇතිවී තිබෙන අපැහැදිලිතාවයන් දුරුකරගන්න තිබුණා. දකුණු අප‍්‍රිකාවේ වර්ණභේදය නිසා ඇතිවුණු ගැටුම්වලින් අනතුරුව මෙවැනි කොමිසමක් පත්කළා. යුද්ධය අවසන් වෙලා වසර කිහිපයක් ගතවෙලා තිබෙනවා. උතුරේත් දකුණේත් ජනතාවට යුද්ධයෙන් ඇතිවුණු වේදනාව, අවාසනාවන්ත තත්ත්වයන් පිළිබඳව කතාකරන්න තැනක් සකස් කරලා දෙන්න ආණ්ඩුව අසමත් වුණා. එනිසා එවැනි කරුණු සම්බ්න්ධයෙන් ආණ්ඩුවේ අවධානය යොමු විය යුතුව තිබෙනවා. මෙම මාධ්‍ය හමුවේදී ප‍්‍රවීණ රංගන ශිල්පිනී දීපානි සිල්වා, සාහිත්‍යවේදී චාල්ස් දයානන්ද, ජ්‍යෙෂ්ඨ කථිකාචාර්ය අසේල රංගදේව, සිනමාවේදී අනුරුද්ධ ජයසිංහ, යන අයද අදහස් දැක්වීය. ජවිපෙ දේශපාලන මණ්ඩල සභික කේ.ඩී. ලාල්කාන්ත, ජ්‍යෙෂ්ඨ කථිකාචාර්ය විමලසිරි පුංචිහේවා, ආචාර්ය ජිනසේන හේවගේ, සාහිත්‍යවේදී එස්. ඇන්තනී ජීවා, ව්‍යාපාරික ජයසිරි සමරතුංග, ව්‍යාපාරික මහින්ද තෙන්නකෝන්, ප‍්‍රවීණ රංගන ශිල්පී චන්ද්‍රසෝම බිංදුහේවා, රංගන ශිල්පිනී දිල්හානි අශෝකමාලා ඇතුළු විද්වතුන් පිරිසක්ද මාධ්‍ය හමුවට සහභාගි විය. කඩිනම් ප‍්‍රතිසංස්කරණ සඳහා ඉල්ලීම් මාලාවරාජපක්ෂ ජනාධිපතිවරයාගේ දශකයකට ආසන්න පාලනය තුළ රටේ සමාජ දේශපාලන දේහයේ ඔඩුදුවා තිබූ ජරාජීර්ණ දේශපාලන සංස්කෘතිය වෙනුවට යහපාලන ප‍්‍රතිපත්ති මත නව ජනවරමක් ඇතිකර මාස නමයකට ආසන්න කාලයක් ගතවී තිබේ. ජනවාරි 08 ජනවරම තුළ අඩංගු ප‍්‍රධාන ජනතා අපේක්ෂාවන් වූයේ රාජපක්ෂ මහතා පුද්ගලයෙක් ලෙස පරාජය කිරීමට එහා ගිය එම යුගයේ ඇති කරන ලද දේශපාලන සංස්කෘතිය පිටු දැකීමත් ඉදිරියේදී එවන් තත්ත්වයක් ඇතිවීමට ඇති ඉඩකඩ වළක්වන දේශපාලන නෛතික හා පරිපාලන ප‍්‍රතිසංස්කරණ ස්ථාපිත කිරීමත්ය. ඒ සඳහා කාලයක් තිස්සේ මෙරට දේශපාලන හා සිවිල් සංවිධාන විසින් ඉල්ලා සිටි ප‍්‍රතිසංස්කරණ ගණනාවක් ජනවාරි 08 ජනාධිපතිවරණ ප‍්‍රතිපත්ති ප‍්‍රකාශනයේද නිශ්චිතව සඳහන් කර තිබිණි. එමෙන්ම අගෝස්තු 17 පාර්ලිමේන්තු මැතිවරණයේදී ඉදිරිපත් කරන ලද ආණ්ඩුවේ ප‍්‍රතිපත්ති ප‍්‍රකාශනය තුළද එම ප‍්‍රතිසංස්කරණ ගණනාවක් අඩංගුවී තිබේ. මාස 08ක් තුළ ජයග‍්‍රහණය කළ ජනවරම් දෙකකින් අනුමත කරනු ලැබූ එම ප‍්‍රතිසංස්කරණ හා තවත් අත්‍යාවශ්‍ය ප‍්‍රතිසංස්කරණ ගණනාවක් මෙහිලා අඩංගු කර ඇත්තේ මේ මොහොතේ රටේ පොදු ජන අභිලාෂයන් හා වුවමනාවන් ඉටුකරවීමේ වගකීම දේශපාලන පක්ෂ, සිවිල් සංවිධාන හා වගකිව යුතු පුද්ගලයන් ලෙස අප සියලූ දෙනා සතු වගකීමක් වන බැවිනි. එමෙන්ම ජනවරම් දෙකකින් අනුමත කරනු ලැබූ මෙම ප‍්‍රතිසංස්කරණ කි‍්‍රයාවට නැගීම ජනවරමට ගරු කරන පාලනයක වගකීමක්ද වන බැවිනි. පහත සඳහන් වන්නේ එම කඩිනම් ප‍්‍රතිසංස්කරණ සඳහා වන යෝජනා මාලාවයි.01 විධායක ජනාධිපති ක‍්‍රමය මුළුමනින්ම අහෝසි කිරීමට අවශ්‍ය ව්‍යවස්ථා ප‍්‍රතිසංස්කරණ සිදුකිරීම.02 පක්ෂය මාරු කරන පාර්ලිමේන්තු මන්ත‍්‍රීවරුන්ගේ මන්ත‍්‍රීධූර අහෝසි කෙරෙන නීති සම්පාදනය කිරීම.03 අමාත්‍යවරු සංඛ්‍යාව 30ට වඩාද, රාජ්‍ය හා නියෝජ්‍ය අමාත්‍යවරු සංඛ්‍යාව 40ට වඩාද වැඩි කිරීමට 19වන ව්‍යවස්ථා සංශෝධනයේ ඇති ඉඩකඩ අහෝසි කිරීම හා පාර්ලිමේන්තු පනතක් මගින් අමාත්‍යංශවල විෂය හා ආයතන විද්‍යාත්මක පදනමක් මත සකස්කොට නීතිගත කිරීම.04 බහුවිධ දේශපාලන ප‍්‍රවණතාවයන් නියෝජනයට ඉඩ ලැබෙන පරිදි, ජනතාවගේ කැමැත්ත පාර්ලිමේන්තුව, පළාත් සභා හා පළාත් පාලන ආයතන තුළ සාධාරණව පිළිබිඹුවන නව මැතිවරණ ක‍්‍රමයක් පුළුල් ජනතා සංවාදයකින් පසු හඳුන්වාදීම. 05 තොරතුරු දැනගැනිමේ අයිතිය සඳහාවන පනත පාර්ලිමේන්තුවේ සම්මත කර කි‍්‍රයාත්මක කිරීම. 06 ජාතික විගණන පනත පාර්ලිමේන්තුවේ සම්මත කර කි‍්‍රයාත්මක කිරීම.07 විදේශගත ශ‍්‍රී ලාංකික පුරවැසියන්ට විදේශයන්හි සිට ඡන්දය භාවිතා කිරීමට වැඩපිළිවෙළක් සකස් කළ යුතු බැවින් ඒ සඳහා පාර්ලිමේන්තු තේරීම්කාරක සභාවක් පත්කිරීම. 08 ජාතිකත්ව ආගමික හෝ වෙනත් කිසිදු වෙනස්කමක් මත කිසිදු පුරවැසියකු නින්දාවට, අපහාසයට, අසාධාරණයට පත් කිරීම සපුරා තහනම් කෙරෙන අතර එවැනි තත්ත්වයන්ට පාත‍්‍රවන සියලූ දෙනාගේ පැමිණිලි භාර ගැනීමට, ඒවා පරික්ෂණය කිරීමට හා ඒ පිළිබඳ චූදිතයින් අධිකරණයට පැමිණවීමට බලය ඇති ”වෙනස්කම් වැළැක්වීමේ කොමිෂන් සභාවක්” (Commission Against Discrimination) ස්ථාපිත කිරීම.09 උතුරේ පැවති තිස් අවුරුදු යුද්ධයෙන් විවිධාකාරයෙන් පීඩාවට පත්වූ හා හානි සිදුවූ සැමට තම දුක් ගැනවිලි ඉදිරිපත් කිරීමටත් ඒවා පිළිබඳ සත්‍ය සොයා බලා පීඩාවට පත්වූවන්ට සහන ලබා දීමටත් ජාතික සමගිය ප‍්‍රවර්ධනය කිරීමේ හා ප‍්‍රතිසන්ධානගත කිරීමේ පනතක් මගින් සත්‍ය විමර්ශන කොමිසමක් (Truth and Reconciliation Commission) පත් කිරීම.10 දැනට වාර්තා වී ඇති සියලූ වංචා සහ දූෂණ කඩිනමින් පරික්ෂා කිරීමත්, චූදිතයින්ට වහා දඩුවම් කිරීමත් රජයේ ප‍්‍රමුඛ කාර්යයක් ලෙස සලකා කටයුතු කිරීම. නීතිපති දෙපාර්තමේන්තුව, රහස් පොලීසිය හා රජයේ විමර්ශන ආයතන දේශපාලන වුවමනාවන් වෙනුවෙන් පරීක්ෂණ යටගැසීමට, කල්දැමීමට යොදා ගන්නා අතීතයේ මෙන්ම වර්තමානයේද පවතින තත්වය වහාම වෙනස් කිරීම. 11 දූෂණ සහ වංචා පිළිබඳව පරික්ෂා කිරීමට සහ වගකිවයුත්තන්ට දඬුවම් කිරීම සඳහා පිහිටුවා ඇති සියලූ ආයතන වඩාත් ශක්තිමත් කිරීම සහ මුළුමනින්ම ස්වාධීන ආයතන බවට පත්කිරීම. 12 අධ්‍යාපනය සඳහා කරනු ලබන රාජ්‍ය වියදම අවම වශයෙන් දළ දේශීය නිෂ්පාදිතයෙන් 06%ක් ලෙස වෙන් කිරීම හා මෙම ප‍්‍රතිපාදන නිදහස් අධ්‍යාපනයත් එහි ගුණාත්මකභාවයත් අධ්‍යාපනයට අදාළ යටිතල පහසුකම් වර්ධනය කිරීමත් අරමුණු කරගනිමින් යෙදවීම.13 1. රාජ්‍ය සේවක සියලූම දීමනා මූලික වැටුපට එකතු කිරීම. 02. පුද්ගලික අංශයේ සියලූම සේවකයින්ගේ වැටුප රු.2500කින් වැඩි කිරීමට අවශ්‍ය නීති සකස් කිරීම 03. වතු කම්කරුවන්ගේ යෝජිත දෛනික වැටුප රු. 1000 දක්වා වැඩිකිරීම. 04. අවිධිමත් රැකියා ක්ෂේත‍්‍රයේ විශාල පංගුවක් වන ඉදිකිරීම් කර්මාන්ත ක්ෂේත‍්‍රයේ ශ‍්‍රමික ශිල්පීන් සඳහා ඉදිකිරීම් කර්මාන්ත පනතේද පිළිගෙන ඇති පරිදි විශ‍්‍රාම වැටුප් ප‍්‍රතිලාභ සහ රක්ෂණ ක‍්‍රමයක් කි‍්‍රයාත්මක කිරීම.14 රජයේ හා ව්‍යවස්ථාපිත ආයතනවල රැකියාවලට බඳවාගැනීමේදී දේශපාලන පත්වීම් ලබාදීමේ ක‍්‍රමය අහෝසි කර සුදුසුකම් මත රැකියා ලබාදීමේ ක‍්‍රමයක් ස්ථාපිත කිරීම. 15 ළමුන්ගේ හා කාන්තාවන්ගේ ආරක්ෂාව සහතික කිරීම සඳහා දැනට ඇති නීතිමය විධිවිදාන හා ආයතන ශක්තිමත් කිරීමත්, ළමා හා කාන්තා අපචාර පිළිබඳව විශේෂ අධිකරණයක් ස්ථාපිත කිරීම. 16 වත්මන් ළමා හා තරුණ පරපුර මත්ද්‍රව්‍ය උවදුරෙන් ගලවා ගැනීම සඳහා විෂ මත්ද්‍රව්‍ය ව්‍යාප්තිය නතර කිරීමත්, මත්ද්‍රව්‍ය ජාවාරම්කරුවන්ට එරෙහිව නීතිය දැඩි ලෙස කි‍්‍රයාවට නැගීම සඳහා අව්‍යශ කඩිනම් පියවර ගැනීම. 17 වී, රබර් සහ තේ සඳහා වන රජය විසින් තීරණය කර ඇති සහතික මිල පුද්ගලික අංශයටද බලපාන පරිදි නීතිගත කිරීම. අනෙකුත් කෘෂි නිෂ්පාදන සඳහාද සහතික මිල ලබාදීමේදී එම මිල ගණන්ද නීතිගත කිරීම. 18 කලාකරුවන්ගේ වෘත්තීය ගරුත්වය ආරක්ෂා කෙරෙන, කලා නිර්මාණකරණයට පූර්ණ නිදහසද, සියලූ පුරවැසියන්ට කලා නිර්මාණ රසවිදීමට පහසුකම් සැලසීමද ඇතුළු කලා හා මාධ්‍ය ක්ෂේත්‍ර ආවරණය කෙරෙන ජාතික ප‍්‍රතිපත්තියක් සකස් කිරීම හා ඒ සඳහා අදාළ ක්ෂේත්‍රවල ප‍්‍රවීණයන්ගෙන් සැදුම්ලත් මණ්ඩලයක් පිහිටුවීම. 19 ජනතාවගේ තොරතුරු දැනගැනීමේ අයිතියට හා දැනුම ලබාගැනීමේ අයිතියට බාධා නොවන පරිදි කලා නිර්මාණකරුවන්ගේ අයිතිය තහවුරු කිරීම සඳහා ජාතික බුද්ධිමය දේපොළ කාර්යාංශය කඩිනමින් බලගැන්වීම.20 ස්වභාවික සම්පත් සහ පරිසරය ජාතික අවශ්‍යතාවන්ට අනුව සංරක්ෂණය සහ තිරසාර කළමනාකරණය සඳහා ජාතික ප‍්‍රතිපත්තියක් සකස් කිරීම හා දැනට පවතින පරිසරයට අදාළ ප‍්‍රතිපත්ති, පනත් සහ රෙගුලාසි සංරක්ෂණ උපායමාර්ග මත සමාලෝචනය කර ශක්තිමත් කිරීම.", "URL": "https://sinhala.adaderana.lk/news.php?nid=53917", "Category": null, "Parent URL": null}