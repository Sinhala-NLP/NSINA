{"Source": "Adaderana", "Timestamp": "May 1, 2018 06:59 am", "Headline": "සංඝ රතනයේ ඉල්ලීම මත කම්කරු දිනය 7 වෙනිදා-JVP සහ TNA කම්කරු දින සැමරුම අද යාපනයේ දී", "News Content": "වෙසක් උත්සවය නිමිත්තෙන් මහා සංඝරත්නයේ ඉල්ලීම මත මෙරට කම්කරු දින සැමරුම මැයි මස 07 වැනිදාට යොදාගැනීමට රජය තීරණය කරනු ලැබීය. ඒ අනුව අද(01) දිනය රජයේ නිවාඩු දිනයක් නොවන අතර මැයි මස 07 වන දින රජයේ නිවාඩු දිනයක් ලෙස ප්‍රකාශයට පත් කර තිබේ. කෙසේ වෙතත් දේශපාලන පක්ෂ හා වෘත්තීය සමිති කිහිපයක් අද දිනයේ කම්කරු දින සැමරුම සිදුකිරීමට සැලසුම් කර ඇති බව වාර්තා වෙයි. ජනතා විමුක්ති පෙරමුණ සහ දෙමළ ජාතික සන්ධානය අද දිනයේ කම්කරු දින සැමරුම යාපනයේ දී පැවැත්විමට සැලසුම් කර තිබේ. ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක මහතා සඳහන් කළේ මැයි රැලියට සමගාමීව මැයි පෙලපාලියක් ද පැවැත්වීමට සැලසුම් කර ඇති බවයි. පෙරටුගාමී සමාජවාදී පක්ෂය ද අද දිනයේ කොළඹ දී මැයි පෙළපාලියක් සහ රැලියක් පැවැත්විමට සැලසුම් කර තිබේ. මීට අමතරව සමාජවාදී ජනතා පෙරමුණ, නව සම සමාජ පක්ෂය ඇතුළු පක්ෂ කිහිපයක් ද අද දිනයේ මැයි පෙළපාලී සහ මැයි රැලි පැවැත්වීමට සැලසුම් කර තිබේ. මේ අතර සෞඛ්‍ය වෘත්තීය සමිති, වෙළෙද පොදු කම්කරු සංගමය, සමෘද්ධි නිලධාරීන්ගේ සංගමය, වතු සේවා සංගමය ඇතුළු වෘත්තීය සමිති කිහිපයක් ද අද දිනයේ කම්කරු දිනය සැමරීමට සැලසුම් කර ඇති බව වාර්තා වෙයි. ඒකාබද්ධ විපක්ෂයේ මැයි රැලිය ලබන 07 වන දින ගාල්ලේ දී පැවැත්වීමට සැලසුම් කර ඇති බව පාර්ලිමේන්තු මන්ත්‍රී කුමාර වෙල්ගම මහතා සඳහන් කළේය. එක්සත් ජාතික පක්ෂයේ මැයි රැලිය මැයි මස 06 වන දින කොළඹ දී පැවැත්වීමට සැලසුම් කර ඇති බව රාජ්‍ය අමාත්‍ය අජිත්.පි.පෙරේරා මහතා සඳහන් කළේය. ශ්‍රී ලංකා නිදහස් පක්ෂයේ මැයි රැලිය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ලබන 07 වන දින මඩකලපුවේ දී පැවැත්වීමට නියමිත බව එක්සත් ජනතා නිදහස් සන්ධානයේ මහලේකම් අමාත්‍ය මහින්ද අමරවීර මහතා සඳහන් කළේය.", "URL": "https://sinhala.adaderana.lk/news.php?nid=88312", "Category": null, "Parent URL": null}