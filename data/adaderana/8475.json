{"Source": "Adaderana", "Timestamp": "May 18, 2010 01:26 pm", "Headline": "රවී ඇඳුම මාරුකිරීම දේශපාලනයේ අලුත් පිම්මක්ද..?", "News Content": "පාර්ලිමේන්තුවට යන මාර්ගය ජලයෙන් අවහිරවුවහොත් පාර්ලිමේන්තු මන්ත්‍රීවරුන්ට සහ මන්ත්‍රීවරියන්ගේ ගමන් පහසුකම් සඳහා නාවික හමුදාව විසින් විශේෂ බෝට්ටු සේවයක් සූදානම් කොට ඇතැයි වාර්තා වේ.එහෙත් මේ වන විටත් එවැනි අවධානමක් මතුව නැතැයි සඳහන් වේ. අද පැවති පාර්ලිමේන්තු සැසි වාරයට එ.ජා.ප පාර්ලිමේන්තු මන්ත්‍රී රවී කරුණානායක මහතා සහභාගි වූයේ ජාතික ඇඳුමින් සැරසීගෙනය. වෙනදාට ටයි කෝට් අඳින රවී කරුණානායක මහතා අද ජාතික ඇඳුමට මාරුවීම පිළිබඳ පාර්ලිමේන්තුවේ ආපනශාලාවේත් එයින් පිටතත් විශේෂ කතා බහකට ලක්වී ඇත. එල්.ටී.ටී.ඊ ත්‍රස්තවාදයෙන් රට මුදාගෙන පළමු සංවත්සරය යෙදී ඇති අද දිනයේ රවී ජාතික ඇඳුමට මාරුවීම පිළිබඳ බොහෝ දෙනෙකුගේ අවධානය යොමුවූයේ යුද්ධය පැවති වකවානුවේ රවී විසින් කියූ බොහෝ දේ බොරු වූ තත්ත්වයක් උද්ගත වූ හෙයිනි. අලිමංකඩ කියා ආරක්ෂක හමුදාවන් පාමංකඩ යන බව කීවේද රවී කරුණානායක වීම එයින් එක් අවස්ථාවක් පමණි. එහෙත් පසුගිය දිනෙක සජිත් ප්‍රෙමදාස මහතා යටිනුවර-මුරුතලාව ප්‍රදේශයේ \"ජාතික ජීවය\"වැඩ සටහනට සමගාමීව පැවති රැස්වීමකදී කියා සිටියේ තමන් කිසි විටෙකත් තොප්පිගල කැලෑවක් පමණක් බව හෝ,අලිමංකඩ යනවා කියා පාමංකඩ යන බවක් හෝ කිලිනොච්චිය යනවා කියා මැදවච්චිය යන බවක් හෝ නොකී බවත් ඒවා නොහොබිනා කතා බවත්ය. විරෝධාර හමුදාවන් ත්‍රස්තවාදයට එරෙහිව කළ දැවැන්ත කාර්යයභාර්යය උපහාසයට ලක්කරමින් කළ එකී ප්‍රකාශ ද එක්සත් ජාතික පක්ෂය මෙබඳු ඉරණමකට ලක්වන්නට හේතුවූ බව සජිත් ප්‍රේමදාස මහතා යටිනුවරදී වැඩිදුරටත් එහිදී සඳහන් කර ඇත. එක්සත් ජාතික පක්ෂය මේ රටේ ජනතාවගේ හද ගැස්ම හඳුනාගත යුතු බවත් රටට ආදරය කරන දේශීයත්වය ගරු කරන පක්ෂයක් ලෙස ජනතාවගේ විශ්වාසය දිනාගත යුතු බවත් ආචාර්ය කරුණාසේන කොඩිතුවක්කු මහතා ද මීට පෙර අවස්ථාවක සඳහන් කර තිබිණි. රවී කරුණානායක මහතා ටයි කෝට් අතහැර රෙද්දට බැනියමට මාරුවීම සංකේතවත් කරනු ඇත්තේ එ.ජා.පයේ ප්‍රතිසංවිධානයේ ආරම්භයක් විය හැකිදැයි බොහෝදෙනා ප්‍රශ්න කරති.", "URL": "https://sinhala.adaderana.lk/news.php?nid=8475", "Category": null, "Parent URL": null}