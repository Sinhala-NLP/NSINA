{"Source": "Adaderana", "Timestamp": "August 18, 2014 03:23 pm", "Headline": "කොළොන්නාව සභාපති 22 තෙක් රිමාන්ඩ්", "News Content": "කොළොන්නාව නගර සභාවේ සභාපති රවීන්ද්‍ර උදයශාන්ත මහතා ලබන 22 වන දින දක්වා රක්ෂිත බන්ධනාගාර ගත කර තිබේ. එම නගර සභාවේ උප සභාපති සුරේෂ් කෝදාගොඩ මහතාට පහරදීමේ සිද්ධියක් සම්බන්ධයෙන් චෝදනා ලැබ සිටි සභාපතිවරයා අද (18) කොළඹ, ප්‍රධාන මහේස්ත්‍රාත් අධිකරණයට බාරවූ බව අද දෙරණ වාර්තාකරු පවසයි. ඉන්පසු අදාළ සිද්ධිය සම්බන්ධයෙන් වැඩිදුර විමර්ශන සඳහා ඉඩකඩ ලබාදෙමින් අතිරේක මහේස්ත්‍රාත් නිරෝෂා ප්‍රනාන්දු විනිසුරුවරිය විසින් සැකකරු අත්අඩංගුවට ගෙන රක්ෂිත බන්ධනාගාර ගත කරන ලෙස නියෝග කළාය. මීතොටමුල්ල කසළ අංගණයට කසළ බැහැර කිරීම ඇතැම් පිරිස් විසින් ජාවාරමක් බවට පත්කරගෙන ඇති බවට සඳහන් ලිපියක් උප සභාපතිවරයාගේ ලිපිගොණුවක තිබී හමුවීමත් සමග සභාපතිවරයා හා උප සභාපතිවරයා අතර ගැටුම්කාරී තත්ත්වයකට මංපෑදී තිබේ. මෙහෙව් තත්ත්වයක් තිබියදී ඉකුත් අගෝස්තු මස 03 වන දින සභාපති රවීන්ද්‍ර උදයශාන්ත මහතා ඇතුළු නාගරික මන්ත්‍රීන් කිහිපදෙනෙකු විසින් සුරේෂ් කෝදාගොඩ මහතාට පහරදුන් බව වාර්තා විය.", "URL": "https://sinhala.adaderana.lk/news.php?nid=45438", "Category": null, "Parent URL": null}