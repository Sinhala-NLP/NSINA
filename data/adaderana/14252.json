{"Source": "Adaderana", "Timestamp": "February 16, 2011 09:05 am", "Headline": " ධීවරයින් අත්අඩංගුවට ගත්තාට ඉන්දීය විරෝධයක්..!", "News Content": "ශ්‍රී ලංකාවේ මුහුදු සීමාව උල්ලංඝණය කළ බවට චෝදනා නඟා ඉන්දීය ධීවරයින් අත්අඩංගුවට ගෙන ඇතැයි සඳහන් කරමින් හා ශ්‍රී ලංකා රජයේ ක්‍රියා කලාපයට එරෙහිව ද්‍රවිඩ මුන්නේත්‍ර කලහම්(ඩී.එම්.කේ)විසින් අද(16) විරෝධතා ව්‍යාපාරයක් පවත්වන බව ඉන්දීය මාධ්‍ය උපුටා දක්වයි. ඉන්දියාවේ ශ්‍රී ලංකා මහ කොමසාරිස් කාර්යාලය ඉදිරිපිට මෙම විරෝධතා ව්‍යාපාරය පවත්වන්නට කටයුතු යොදා ඇතැයි නක්කීරන් වෙබ් අඩවිය උපුටා දක්වයි. මෙම අත්අඩංගුවට ගැනීම හා රඳවා තබා ගැනීම ඉන්දීය ධීවරයින්ට එරෙහි ශ්‍රී ලංකා නාවික හමුදා විසින් මෙතෙක් ගෙන ඇති ක්‍රියා මාර්ග වලම ඉදිරි පියවරක් බවටද,ඉන්දීය ධීවරයින්ට එල්ල කර ඇති චෝදනා අසත්‍ය බවද ඩී.එම්.කේ විසින් චෝදනා කර තිබේ. එසේම ඊයේ පස්වරුවේ ඉන්දීය ධීවරයින් පිරිසක් ශ්‍රී ලංකා පොලීසිය විසින් අත්අඩංගුවට ගැනීමට විරෝධය පෑමක් වශයෙන් නාහෙයි හා කාරෙයික්කාල් ප්‍රදේශ වල ධීවරයින් අද සිට ධීවර කටයුතු වලින් ඉවත්වී ඇතැයිද ඉන්දීය මාධ්‍ය වාර්තා කරයි. ශ්‍රී ලංකාවේ මුහුදු සීමාවට ඇතුළු වී නීති විරෝධී ලෙස ධීවර කටයුතු වල නිරත වූ ඉන්දීය ධීවරයින් 106 දෙනෙකු ඊයේ(15) රාත්‍රීයේ අත්අඩංගුවට ගත් බව නිවේදනය කෙරුණද පසුව එකී සංඛ්‍යාව 112ක් බව සඳහන් විය. ඊයේ පස්වරුවේ ශ්‍රී ලාංකික ධීවරයින් පිරිසක් විසින් මෙම ඉන්දීය ධීවර පිරිස අල්ලාගෙන පේදුරුතුඩුව පොලීසියට බාර දුන් බව නියෝජ්‍ය පොලිස්පති ගාමිණී සිල්වා මහතා අද දෙරණට කියා සිටියේය. මෙම ඉන්දීය ධීවරයින් පිරිස සමග ඔවුන් ධීවර කටයුතු වල නිරත වූ ධීවර යාත්‍රා 18 ක්ද පොලිස් භාරයට ගත් බව නියෝජ්‍ය පොලිස්පතිවරයා සඳහන් කළේය. මෙම ධීවරයින් 112 දෙනාම මේ වන විට පේදුරුතුඩුව පොලීසියේ හා කන්කසන්තුරේ පොලීසියේ රඳවා තබා ගෙන දිගින් දිගටම ප්‍රශ්න කිරීම් හා විමර්ශන කටයුතු සිදුකරන බව වාර්තා වේ. කෙසේ වුවද මේ වන විට ශ්‍රී ලංකාවේ මුහුදු සීමා උල්ලංඝණය කරමින් නීති විරෝධී ලෙස ධීවර ක‍ටයුතු වල නිරත වූ ඉන්දීය ධීවරයින් පිරිසක් ශ්‍රී ලංකා අත්අඩංගුවේ සිටින බවට ඉන්දීය ධීවර කටයුතු අමාත්‍යංශයට නිල මට්ටමින් දැනුම් දී ඇති බවද,ඒ අනුව රාජ්‍ය තාන්ත්‍රික මට්ටමින් ඉදිරි ක්‍රියා මාර්ග සිදුවනු ඇතැයිද ඉන්දීය මාධ්‍යයන් විසින් වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=14252", "Category": null, "Parent URL": null}