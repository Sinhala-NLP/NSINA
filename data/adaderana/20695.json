{"Source": "Adaderana", "Timestamp": "December 15, 2011 09:40 am", "Headline": "ශ්‍රී ලංකා -ද. අප්‍රිකා පළමු ටෙස්ට් තරගය අද ඇරඹෙයි", "News Content": "සංචාරක ශ්‍රී ලංකාව සහ දකුණු අප්‍රිකානු කණ්ඩායම අතර පැවැත්වෙන පළමු ටෙස්ට් ක්‍රිකට් තරගය අද(15) ආරම්භ වේ. දකුණූ අප්‍රිකාවේ සෙන්චූරියන් ක්‍රීඩාංගණයේ දී තරගය පැවැත්වීමට නියමිතය. තරග 3 න් සමන්විත මෙම ටෙස්ට් තරගාවලිය ශ්‍රී ලංකා කණ්ඩායමට ඉතා වැදගත් තරගාවලියක් වේ. පසුගිය ලෝක කුසලාන ක්‍රිකට් තරගාවලියෙන් පසු ශ්‍රී ලංකාව සහභාගී වූ ‍සියලු ටෙස්ට් තරගාවලි පරාජය වී තිබීම ඊට හේතුව වේ. බොහෝ දුරට අද තරගය සඳහා සහභාගී වන ශ්‍රී ලංකා කණ්ඩායමට වේග පන්දු යවන්නන් තිදෙනෙකු සහ එක් දඟ පන්දු යවන්නෙක් යොදා ගනු ඇති බව ක්‍රිකට් විස්තර විචාරකයින් පවසයි. ඒ අනුව අජන්ත මෙන්ඩිස් හෝ රංගන හේරත් දඟ පන්දු යවන්නෙකු වශයෙන් අද ශ්‍රී ලංකා කණ්ඩායමට එක්වනු ඇත. වේග පන්දු යවන්නන් ලෙස දිල්හාර ප්‍රනාන්දු, චානක වෙලගෙදර සහ තිසර පෙරේරා කණ්ඩායමට එක් වනු ඇති බව විචාරකයින් සඳහන් කරයි. පසුගිය ටෙස්ට් තරගාවලිය සඳහා සහභාගී නොවූ තිලාන් සමරවීර ද අද පැවැත්වෙන තරගය සඳහා සහභාගී වනු ඇත.", "URL": "https://sinhala.adaderana.lk/news.php?nid=20695", "Category": null, "Parent URL": null}