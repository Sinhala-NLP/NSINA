{"Source": "Adaderana", "Timestamp": "August 7, 2012 12:02 pm", "Headline": "බාල ඩීසල් අලාභය ලක්ෂ 60 යි", "News Content": "නිසි ප්‍රමිතියෙන් තොර ඩීසල් භාවිතය හේතුවෙන් වාර්තාවී සම්පූර්ණ අලාභය ලක්ෂ 60 ක් බව ප්‍රවාහන අමාත්‍ය කුමාර වෙල්ගම මහතා පවසයි. අධිවේගී මාර්ගයේ ධාවනය කෙරෙන බස් රථ 10 ක්,38 වාරයක් නැවතී ඇති බවත්, බස්රථවල ෆිල්ටර් මාරුකිරීම සඳහා පමණක් ලක්ෂ 6 ක අලාභයක් සිදුව ඇති බවත් අමාත්‍යවරයා සඳහන් කරයි. අද (07) කොළඹ පැවති මාධ්‍ය හමුවකදී හෙතෙම මේ බව කියා සිටියේය. ප්‍රමිතියෙන් තොර පෙට්‍රල් ආනයනය කිරීම නිසා කලකට ඉහතදී දැවන්ත පාඩුවක් මහජනතාවට දරන්නට සිදුවූ අතර එහි උණුසුම පහවයන්නටත් මත්තෙන් ඩීසල් ආනයනයෙන් මෙවැනි යළි වරක් පාඩු විඳින්නට ජනතාවට සිදුව තිබේ. ප්‍රමිතියෙන් තොර ඩීසල් ගෙන්වීම පිළිබඳ වගකීම ඛනිජ තෙල් කර්මාන්ත අමාත්‍ය සුසිල් ප්‍රේම්ජයන්ත මහතා විසින් ඛනිජ තෙල් නීතිගත සංස්ථාවේ හිටපු සභාපති හැරී ජයවර්ධන මහතාට පවරන අතර හැරී ජයවර්ධන මහතා කියා සිටින්නේ එකී සියලු ගනුදෙනු සිදුවූයේ අමාත්‍යවරයාගේ පූර්ණ අනුදැනුම සහිතව බවයි.", "URL": "https://sinhala.adaderana.lk/news.php?nid=26387", "Category": null, "Parent URL": null}