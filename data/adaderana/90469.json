{"Source": "Adaderana", "Timestamp": "June 6, 2018 09:43 pm", "Headline": "මහින්දානන්දගේ නඩුව යළි විභාගයට-වැඩිදුර සාක්ෂි විමසීම අගෝස්තු 2", "News Content": "ශ්‍රී ලංකා නිදහස් කම්කරු කොංග්‍රසය නැමැති වෘත්තිය සමිතියේ සභාපතිවරයා ලෙස කටයුතු කරමින් එම වෘත්තීය සමිතියට අයත් රුපියල් ලක්ෂ 39 ක මුදලක් සාවද්‍ය ලෙස පරිහරණය කළ බවට චෝදනා කරමින් හිටපු ක්‍රීඩා අමාත්‍ය සහ ඒකාබද්ධ විපක්ෂයේ පාර්ලිමේන්තු මන්ත්‍රී මහින්දානන්ද අලුත්ගමගේ මහතාට එරෙහිව ගොනු කර තිබෙන නඩුව අද(06) කොළඹ මහාධිකරණය හමුවේ යළි විභාගයට ගනු ලැබීය. කොළඹ මහාධිකරණ විනිසුරු සම්පත් විජයරත්න මහතා ඉදිරියේ නඩු විභාගය පැවැත් විය. එහිදී සාක්කි දුන් ශ්‍රී ලංකා නිදහස් කම්කරු කොංග්‍රසය නැමැති වෘත්තීය සමිතියේ භාණ්ඩාගාරික ලෙස කටයුතු කළ කහවගේ ඩග්ලස් මහතා කියා සිටියේ තම වෘත්තීය සමිතියේ සභාපතිවරයා ලෙස කටයුතු කල හිටපු අමාත්‍ය මහින්දානන්ද අලුත්ගමගේ මහතා ණය මුදලක් වශයෙන් තම වෘත්තීය සමිතියේ අරමුදල්වලින් රුපියල් ලක්ෂ තිස් නවයක් ලබාගෙන තිබූ බවයි. පසුව එම ණය මුදල වාරික 3 කින් ආපසු වෘත්තිය සමිතිය වෙත ගෙවීමට විත්තිකාර අලුත්ගමගේ මහතා කටයුතු කළ බවත් ඒ බව මුදල් පොත්වල සටහන් කර තිබෙන බවත් සාක්ෂිකරු අධිකරණය හමුවේ ප්‍රකාශ කළේය. වැඩිදුර සාක්ෂි විභාගය අගෝස්තු මස 02 වන දාට කල් තැබුණා.", "URL": "https://sinhala.adaderana.lk/news.php?nid=90469", "Category": null, "Parent URL": null}