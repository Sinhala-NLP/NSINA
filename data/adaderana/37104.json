{"Source": "Adaderana", "Timestamp": "September 3, 2013 06:29 am", "Headline": "හොර ලියවිලි තනා ගොඩ ගිය ගුරුවරියකට වැඩවරදියි", "News Content": "ව්‍යාජ හැඳුනුම්පතක් සහ ලිපි ලේඛන සකස් කර බැංකු ණයක් සහ ස්ථාන මාරුවක් ලබා ගත් බව කියන පාසල් ගුරුවරියක පුත්තලම පොලිස් අධිකාරී කාර්යාලයේ වංචා විමර්ශ අංශය විසින්අත්අඩංගුවට ගෙන තිබේ. ඊයේ සවස (02)මෙසේ අත්අඩංගුවට ගෙන ඇත්තේ කරුවලගස්වැව පහරිය කනිටු විද්‍යාලයේ සේවය කර මේ වන විට වාරියපොල - බණ්ඩාර කොස්වත්ත ප්‍රදේශයේ පාසලක සේවය කරන පාසල් ගුරුවරියකි. ඇය පහරිය කනිටු විද්‍යාලයේ සේවය කරමින් සිටි අවධියේ ව්‍යාජ හැඳුනුම්පතක් සකස් කර රාජ්‍ය බැංකුවකින් රුපියල් ලක්ෂයක ණය මුදලක් ලබා ගෙන ඇති බවත්,තමන් සේවය කළ විද්‍යාලයේ විදුහල්පතිවරයාගේ නිළ මුද්‍රාව සහ අත්සන හොරට යොදා ස්ථාන මාරුවක් ලබා ගෙන ඇති බවද මේ වන විට කරන ලද විමර්ශන වලින් හෙළිවී ඇති බව කියැවෙයි. අත්අඩංගුවට ගෙන ඇති පාසල් ගුරුවරිය ඊයේ (02)සවස පුත්තලම අධිකරණය වෙත ඉදිරිපත් කිරීමෙන් පසුව අද (03) දින දක්වා රක්ෂිත බන්ධනාගාර ගත කර ඇත. වැඩිදුර පරීක්ෂණ පැවැත්වේ.", "URL": "https://sinhala.adaderana.lk/news.php?nid=37104", "Category": null, "Parent URL": null}