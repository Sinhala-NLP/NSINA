{"Source": "Adaderana", "Timestamp": "October 19, 2018 05:25 pm", "Headline": "ඕස්ට්‍රේලියාව අභිබවා යන්න සිංහ පැටව් සුදානමින්", "News Content": "අයි.සී.සී. නවතම ටෙස්ට් කණ්ඩායම් ශ්‍රේණිගත කිරීම්වලට අනුව ඕස්ට්‍රේලියානු කණ්ඩායම ස්ථාන දෙකකින් පහත බැස තිබේ. ඉන්දීය කණ්ඩායමට තවදුරටත් පෙරමුණ ගෙන සිටින ඒම ලැයිස්තුවේ මේ දක්වා ඕස්ට්‍රේලියානු කණ්ඩායම තෙවන ස්ථානයේ පසු වූ අතර අද නිකුත් වූ නවතම ශ්‍රේණිගත කිරීම්වලට අනුව ඔවුන් පස්වන ස්ථානයට පත්ව ඇති බව සඳහන් වෙයි. පාකිස්ථාන කණ්ඩායම සමඟ පැවති ටෙස්ට් තරගාවලිය 1ට 0 ක් ලෙස ඕස්ට්‍රේලියානු කණ්ඩායම පරාජයට පත්වීම මීට හේතු වී තිබේ. නවතම ශ්‍රේණිගත කිරීම්වලට අනුව පාකිස්ථාන කණ්ඩායම තවදුරටත් 7 වන ස්ථානයේ පසුවූව ද ඕස්ට්‍රේලියාව සමඟ පැවති තරගාවලියේ දී දැක්වූ දක්ෂතා හේතුවෙන් ඔවුන්ගේ ප්‍රසාද ලකුණු සංඛ්‍යාව 88 සිට 95 දක්වා ඉහළ ගොස් ඇති බව වාර්තා වෙයි. ඒ අනුව 6 වන ස්ථානයේ ශ්‍රී ලංකා කණ්ඩායම සහ පාකිස්ථාන කණ්ඩායම අතර පවතින්නේ ලකුණු 2ක වෙනසක් පමණයි. දකුණු අප්‍රිකාව, එංගලන්තය සහ නවසීලන්තය ටෙස්ට් කණ්ඩායම් ශ්‍රේණිගත කිරීම්හි පිළිවෙළින් දෙවන, තෙවන සහ සිව්වන ස්ථානවල පසුවෙයි. සංචාරක එංගලන්ත කණ්ඩායම සමඟ පැවැත් වීමට නියමිත ටෙස්ට් තරගාවලියෙන් ශ්‍රී ලංකා පිල ජයග්‍රහණය කලහොත් ඕස්ට්‍රේලියානු පිල අභිබවා අයි.සී.සී. ටෙස්ට් ශ්‍රේණි ගත කිරීම්වල පස්වන ස්ථානයට පැමිණීමට ශ්‍රී ලංකා පිලට හැකි වනු ඇත.", "URL": "https://sinhala.adaderana.lk/news.php?nid=97936", "Category": null, "Parent URL": null}