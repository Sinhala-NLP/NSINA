{"Source": "Adaderana", "Timestamp": "April 27, 2015 11:28 am", "Headline": "මෙරට ජනතාව වහල් භාවයෙන් මුදාගන්න ශ්‍රී ලංකා පාර්ලිමේන්තුවට අවස්ථාවක් උදාවෙලා", "News Content": "අදත් හෙටත් දින දෙක ශ්‍රී ලංකා පාර්ලිමේන්තු ඉතිහාසයේ ඓතිහාසික දින දෙකක් ලෙස සටහන් වනු ඇති බව අධිකරණ අමාත්‍ය විජයදාස රාජපක්ෂ මහතා පවසයි.එනම් 19 ආණ්ඩුක්‍රම ව්‍යවස්ථා සංශෝධනය මගින් මෙරට ජනතාව වහල් භාවයෙන් මුදා ගැනීමට ස්වර්ණමය අවස්ථාවක් උදාවීම ලෙස එය සැලකිය හැකි බව ඒ මහතා පෙන්වාදෙයි.19 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත පිළිබඳව පාර්ලිමේන්තුවේදී අදහස් දක්වමින් ඒ මහතා මේ බව පැවසීය.මෙරට ජනාධිපති ධූරයට තරඟ කළ බොහෝ නායකයින් විධායක ජනාධිපති ධූරයේ අසීමිත බලතල ඉවත් කරන බව පොරොන්දු වුවත් ගත වූ කාලය තුළ එවැන්නක් සිදුනොවූ බව අමාත්‍යවරයා පෙන්වාදුන්නේය.කෙසේ වුවද මෛත්‍රිපාල සිරිසේන ජනාධිපතිවරයාගේ නායකත්වයෙන් පාර්ලිමේන්තුව නියෝජනය කරන සෑම පක්ෂයක්ම අද වන විට එක් මතයකට පැමිණ මේ රටේ අත්‍යවශ්‍ය ව්‍යවස්ථා සංශෝධනයක් වෙනුවෙන් පෙළ ගැසී සිටින බව ඔහු පැවසීය.ශ්‍රී ලංකාවේ උත්තරීතර පාර්ලිමේන්තුව ගැන පසුගිය කාලයේදී ජනතාව තුළ තිබූ විශ්වාසය නැති වී ගිය බවත්, පාර්ලි‍මේන්තුව ගැන විශ්වාසය බිඳ වැටීම සමස්ත රටේම වැදගත් ආයතන ගැන ජනතාවට ඇති විශ්වාසය බිඳ වැටීමක් ලෙස සැලකිය හැකි බවත්, අමාත්‍යවරයා පෙන්වාදුන්නේය.මේ නිසා විධායක ජනාධිපති ක්‍රමය නැමැති එක් අයෙකුට පමණක් බලතල හිමිවන ව්‍යවස්ථාවක් ඇති රටක ජනතාව වහල් භාවයෙන් මුදා ගැනීමට මෙවර වටිනා අවස්ථාවක් උදාවී ඇති බවත්, ඒ සඳහා ජනතාවට වගකියන මහජන නියෝජිතයින් ලෙස පාර්ලිමේන්තුවේ සියලු මන්ත්‍රීවරුන් ඊට සහය දෙනු ඇතැයි අපේක්ෂා කරන බවත්, ඔහු කියා සිටියේය.විධායක ජනාධිපති ක්‍රමය ක්‍රියාත්මක වන ආසියාව, උතුරු හා ලතින් අමෙරිකාව ඇතුළු රටවල් සම්බන්ධයෙන් කළ සමීක්ෂණයකදී රටවල් 32ක්ම සංවර්ධනය වෙමින් පවතින රටවල් බවත්, එම රටවලට මෙම ක්‍රමය නොගැලපෙන බව එම සමීක්ෂණයේදී අනාවරණය වී ඇති බවත්, විජයදාස රාජපක්ෂ මහතා වැඩිදුරටත් පැවසීය.", "URL": "https://sinhala.adaderana.lk/news.php?nid=50924", "Category": null, "Parent URL": null}