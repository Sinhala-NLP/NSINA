{"Source": "Adaderana", "Timestamp": "February 8, 2018 08:31 am", "Headline": "‍මැතිවරණ ප්‍රචාරක කටයුතු අවසන් - නීති කැඩුවොත් වැඩ වරදියි", "News Content": "පළාත් පාලන ආයතන ඡන්ද විමසීමට අදාලව සියලු ප්‍රචාරක කටයුතු ඊයේ (07) මධ්‍යම රාත්‍රියෙන් අවසන් විය. ඒ අනුව ඊයේ මධ්‍යම රාත්‍රියේ සිට කිසිදු ප්‍රචාරක කටයුත්තක් සිදුකළ නොහැකි බව මැතිවරණ කොමිසම සඳහන් කළේය. ඡන්ද දායකයින්ට බලපෑම් වන ආකාරයෙන් මොන යම් හෝ කටයුත්තක් සිදුකරන පුද්ගලයින්ට එරෙහිව දැඩිව නීතිය ක්‍රියාත්මක කිරීමට මැතිවරණ කොමිසම උපදෙස් ලබාදී තිබේ. මෙම කාලය තුළ කටයුතු කරන ආකාරය පිලිබඳව සියලු පොලිස් ස්ථාන දැනුවත් කර ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. මේ අතර මෙම පළාත් පාලන ආයතන ඡන්ද විමසීමේ කටයුතු සඳහා රාජ්‍ය සේවකයින් එක්ලක්ෂ 75,000ක් පමණ යෙදවීමට නියමිත බව මැතිවරණ කොමිසම පවසයි. අතිරේක මැතිවරණ කොමසාරිස් එම්.එම් මොහොමඩ් මහතා සඳහන් කලේ ඡන්ද රාජකාරී කටයුතු සඳහා සහභාගී වන රජ්‍ය නිළධාරීන් හෙට (09) දිනය තුළ අදාළ ස්ථාන වෙත වාර්තා කළ යුතු බවයි. පළාත් පාලන ආයතන ඡන්ද විමසීමේ රාජකාරී කටයුතු සඳහා 65,000කට අධික පොලිස් නිලධාරීන් පිරිසක් යෙදවීමට නියමිත බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=84098", "Category": null, "Parent URL": null}