{"Source": "Adaderana", "Timestamp": "February 16, 2018 10:34 am", "Headline": "ලක්ෂ 20කට විකිණෙන ට්‍රයිටන්ලා දෙන්නෙක් ", "News Content": "අතිශය දුර්ලභ ගණයේ ට්‍රයිටන් නැමැති මුහුදු බෙල්ලන් ජාවරමක් නීතියේ රැහැනට හසුකර දීමට අද දෙරණ උකුස්සාට හැකි වුණා. අද උකුස්සාගේ අනාවරණය ඒ පිළිබඳවයි. ට්‍රයිටන් නැමැති මුහුදු බෙල්ලන් විශේෂයේ වාසස්ථානය වන්නේ ගැඹුරු මුහුදු පතුලේයි. අතිශය දුර්ලභ මුහුදු ජීවියෙක් වන මෙම මුහුදු ජීවීන් ළඟ තබා ගැනීම හෝ ජීවීයෙකුගේ කොටස් ළඟ තබා ගැනීම ද වන සත්ව හා වෘක්ෂ ලතා ආඥාපනතට අනුව තහනම් කටයුත්තක්. එවැනි පසුබිමක ඉංගිරිය ප්‍රදේශයේ පුද්ගලයෙකු රුපියල් ලක්ෂ 20ක මුදලකට ට්‍රයිටන් නැමැති මෙම දුර්ලභ බෙල්ලන් දෙදෙනෙකු අලෙවි කිරීමට සැරසෙන බවට අද දෙරණ උකුස්සාට රහසිගත තොරතුරක් ලැබුණා. එහි පළමු පියවර ලෙස අද දෙරණ උකුස්සා , පානදුර වලාන දූෂණ මර්ධන ප්‍රහාරක ඒකකයේ නිලධාරීන් සමගින් එක්ව ජාවාරම්කරුව දුරකථනය ඔස්සේ සම්බන්ධ කරගනු ලැබුවා. අනතුරුව ජාවරම්කරු සමඟ ගණුදෙනුව සම්බන්ධයෙන් සාකච්ඡා කර ගැනීමෙන් පසුව පානදුර වලාන දූෂණ මර්ධන ප්‍රහාරක ඒකකයේ අධ්‍යක්ෂ සහකාර පොලිස් අධිකාරී හේමාල් ප්‍රශාන්ත මහතාගේ සෘජු අධීක්ෂණය යටතේ එම ඒකකයේ නිලධාරීන් සමඟින් අද දෙරණ උකුස්සා ඉංගිරිය ප්‍රදේශයට ළගා වුණා. ඒ පිළිබඳ තොරතුරු හෙට දිනයේදී රට හමුවේ අනාවරණ කිරීමට අද දෙරණ උකුස්සා සූදානම්.", "URL": "https://sinhala.adaderana.lk/news.php?nid=84402", "Category": null, "Parent URL": null}