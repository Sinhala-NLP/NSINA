{"Source": "Adaderana", "Timestamp": "October 20, 2013 10:29 am", "Headline": "කලා ඔය පිටාර ගලයි - වාහන ධාවනයට බාධා", "News Content": "කලා ඔය පිටාර ගැලීම නිසා පුත්තලම - මන්නාරම මාර්ගයේ එළුවන්කුලම ප්‍රදේශයේදී ගමනා ගමනයට බාධා එල්ලවී ඇති බව පුත්තලම අපදා කළමනාකරණ මධ්‍යස්ථානය පවසයි. අද (20) පෙරවරුව වන විට එළුවන්කුලම ප්‍රදේශයේදී කලාඔයේ ජල මට්ටම අඩි 02 ක් දක්වා ඉහළ ගොස් ඇති බව අප වාර්තාකරු කියයි. පුත්තලම - මන්නාරම මාර්ගයේ එළුවන්කුලම ප්‍රදේශයේදී කලා ඔය හරහා යොදා ඇත්තේ සපත්තු පාලමකි. වාහනය ගමනා ගමනය සිදු වන්නේ මෙම සපත්තු පාලම මතිනි. කලාඔයේ ජල මට්ටම ඉහළ යෑමත් සමග මෙම මාර්ගයේ ගමනා ගමන කටයුතු ඇන හිටීම සිදු වේ. රාජාංගනය ජලාශයේ වාන් දොරටු විවෘත කළ විට එම ජලයද එකතු වන්නේ කලාඔයටය. නමුත් මේ දක්වා කලා ඔයේ ජල මට්ටම ඉහළ ගොස් නැති බව වාරි මාර්ග දෙපාර්තමේන්තුව සඳහන් කරයි. මේ අතර ගතවු පැය 24 ක කාලය තුළ වාරියපොළ ප්‍රදේශයට මිලි මීටර් 125 ක වර්ෂාවක් ලැබී ඇති බවද ආපදා කළමනාකරණ මධ්‍යස්ථානය කියා සිටී. මෙම තත්ත්වය නිසා දැදුරුඔයේ ජල මට්ටම ඉහළ යමින් පවතින බවද පුත්තලම ආපදා කළමනාකරණ මධ්‍යස්ථානයේ ප්‍රධානී කර්නල් කපිල රණවීර මහතා පැවසූ බව අප වාර්තාකරු කීවේය.", "URL": "https://sinhala.adaderana.lk/news.php?nid=38247", "Category": null, "Parent URL": null}