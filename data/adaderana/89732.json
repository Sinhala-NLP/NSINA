{"Source": "Adaderana", "Timestamp": "May 24, 2018 10:51 am", "Headline": "හරක් හොරකමේ ගිය තරුණයින් දෙදෙනෙකුට වැඩ වැරදුන හැටි", "News Content": "ලොරි රථවලින් හරක් හොරකමේ ගිය රුණයන් දෙදෙනකු ලබන 28 දින දක්වා රක්ෂිත බන්ධනාගාර ගත කරන ලෙස දඹුල්ල මහේස්ත්‍රාත් කෝසල බණ්ඩාර ඉලංගසිංහ මහතා නියෝග කර තිබේ. මෙසේ බන්ධනාගාර ගත වූයේ දඹුල්ල 40 කනුව ප්‍රදේශයේ පදිංචි ජී. ඩබ්ලිව්. චමින්ද කුමාර සහ එච්. එම්. ටෙනිසන් විජේසූරිය නොහොත් මංජු නැමැති දෙදෙනෙකු වෙයි. දඹුල්ල සහ අවට ප්‍රදේශවල ගව ගාල් වල සහ එළිමහනේ බැඳ සිටින එළ ගවයන් රාත්‍රී කාලයේ අතුරුදන්වීම පිළිබඳව දිගින් දිගටම පොලිස් ස්ථාන වෙත පැමිණිලි ලැබෙමින් පැවතුණු බව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා පැවසීය. ඒ අනුව සිවිල් සංවිධාන සහ පොලිස් සිවිල් සමාජ සාමාජිකයන් දැනුවත් කොට තිබුණු බවත් ඒ දැනුවත්වීම මත මහා පරිමාණ හරක් හොරකම සුලමුල හෙළි කරගැනීමට හැකිවූ බව පොලීසිය පවසයි. දඹුල්ල කපුවත්ත ප්‍රදේශයේ කිරි හරක් ගොවියකුගේ ගොවිපලක සිටි ගවයෙකු රාත්‍රී කාලයේ ලොරියක පටවා ගෙන යන ආකාරය එම ප්‍රදේශයේ පුද්ගලයෙකු රහසිගතව නිරීක්ෂණය කොට ලොරි රථයේ අංකය සහ පැමිණි පුද්ගලයා පිළිබඳව පොලිසියට තොරතුරු ලබාදීම අනුව මෙම හරක් හොරකම පිළිබඳව අනාවරණය කරගැනීමට සහ ලොරි රථය මෙන්ම පුද්ගලයන් දෙදෙනා ද සොරකම් කරන ලද ගවයා ද සොයාගැනීමට හැකිවූ බව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා සඳහන් කළේය. මෙම සොරාගන්නා හරකුන් ප්‍රවාහනය කිරීම සහ පැටවීම මිලදී ගැනීම සිදුකරන ලබන ගලේවෙල රන්වැඩියාව ප්‍රදේශයේ පදිංචි අබ්දුල් රාසික් නැමැති පුද්ගලයෙකු සොයා පොලිස් පරීක්ෂණ ආරම්භ කර තිබෙන බවත් එම පුද්ගලයා කුච්චවේලි ප්‍රදේශයේ රැඳී සිටින බවට පොලිසියට තොරතුරු ලැබී ඇතැයි පොලීසිය ප්‍රකාශ කළේය. කාලයක් තිස්සේ සිදුකරන ලබන මෙම හරක් හොරකම පිළිබඳව අධිකරණයට කරුණු දැක්වූ බවත් එමෙන්ම තවත් සැකකරුවෙකු අත්අඩංගුවට ගැනීමට සිටින බවත් අධිකරණයට දැනුම්දීමෙන් පසු මෙම සැකකරුවන් දෙදෙනා ලබන 28 දින දක්වා රක්ෂිත බන්ධනාගාර ගත කිරීමට අධිකරණ නියෝග ලැබී ඇතැයි පොලීසිය පවසයි. පසුගිය කාලයේ මෙම ප්‍රදේශයේ හරක් ගාල්වල බැඳ සිටි එළදෙනුන් සහ කුඩා පැටවුන් එම ස්ථානවලම කපා මරා මස් රැගෙන යෑමේ ජාවාරමක් ද දිගින් දිගටම පැවති බවත් මෙහි හරක් ජාවාරම් රැසක් මේ පුද්ගලයන් සිදුකොට ඇති බවට පොලිස් පරීක්ෂණවලදී හෙළිවී තිබේ.", "URL": "https://sinhala.adaderana.lk/news.php?nid=89732", "Category": null, "Parent URL": null}