{"Source": "Adaderana", "Timestamp": "May 13, 2018 04:26 pm", "Headline": "ජල ගැලීම් හේතුවෙන් පුද්ගලයින් 8000කට අධික පිරිසක් පීඩාවට", "News Content": "පවතින වැසි සහිත කාලගුණ තත්ත්වයත් සමඟ හටගත් ජල ගැලීම් හේතුවෙන් ගාල්ල සහ කළුතර දිස්ත්‍රික්කවල පුද්ගලයින් 8000කට අධික පිරිසක් පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. එම මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේ ගාල්ල දිස්ත්‍රික්කයේ පවුල් 1960කට අයත් පුද්ගලයින් 7742ක පිරිසක් පීඩාවට පත්ව ඇති බවයි. වර්ෂාවත් සමඟ ඇළ මාර්ග සහ කාණු පද්ධති අවහිර වීම හේතුවෙන් ගාල්ල නගර සිමාව, කඩවත් සතර, හබරාදූව යන ප්‍රදේශවල ජල ගැලීම් තත්ත්වයන් හටගෙන තිබේ. කළුතර දිස්ත්‍රික්කයේ පවුල් 157කට අයත් පුද්ගලයින් 635 දෙනෙකු පීඩාවට පත්ව ඇති අතර බේරුවල ප්‍රදේශයේ ස්ථාන රැසක ජල ගැලීම් තත්ත්වයන් වාර්තා වී ඇති බව ප්‍රදීප් කොඩිප්පිලි මහතා පැවසුවේය.", "URL": "https://sinhala.adaderana.lk/news.php?nid=89032", "Category": null, "Parent URL": null}