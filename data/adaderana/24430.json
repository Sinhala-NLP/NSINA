{"Source": "Adaderana", "Timestamp": "May 22, 2012 09:49 am", "Headline": "ආසියානු කනිෂ්ඨ මලල ක්‍රීඩා ශූරතාවලිය පැවැත්වීමට අවසර ලැබෙයි", "News Content": "ආසියානු කනිෂ්ඨ මලල ක්‍රීඩා ශූරතාවලිය සැලසුම් කර තිබූ පරිදි පැවැත්වීම සඳහා ආසියානු මලල ක්‍රීඩා සංගමය අවසර ලබාදුන් බව ක්‍රීඩා අමාත්‍ය මහින්දානන්ද අලුත්ගමගේ මහතා පවසයි. ඉදිරිපත් කරන ලද අභියාචනය සැලකිල්ලට ගැනීමෙන් අනතුරුව මෙම අවසරය ලබාදුන් බව ද ක්‍රීඩා අමාත්‍යවරයා සඳහන් කළේය. ජූනි මස 9-12 වන දින දක්වා ආසියානු කනිෂ්ඨ මලල ක්‍රීඩා ශූරතාවලිය කොළඹ සුගතදාස ගෘහස්ත ක්‍රීඩාංගණයේ පැවැත්වීමට නියමිතව තිබිණි. එම තරගාවලිය පැවැත්වීම තාවකාලිකව අත්හිටුවන බව ආසියානු මලල ක්‍රීඩා සංගමය විසින් ඊයේ(21) පෙරවරුවේ ඊ-මේල් පණිවිඩයක් මගින් දන්වා ඇති බව සඳහන් විය. ශ්‍රී ලංකා මලල ක්‍රීඩා සංගමයේ මීට පෙරාතුව කටයුතු කළ නිලධාරීන් කිහිපදෙනකු විසින් මලල ක්‍රීඩා නිලවරණය නීත්‍යනුකූල නොවන බවට පැමිණිලි ලැබී ඇති බව ක්‍රීඩා අමාත්‍ය මහින්දානන්ද අලුත්ගමගේ මහතා විසින් මේ පිළිබඳ කරන ලද විමසීමකදී ආසියානු මලල ක්‍රීඩා සංගමයේ බලධාරීන් දන්වා ඇත. එහෙත් ක්‍රීඩා පනතට හා නිසි ක්‍රියා පටිපාටියට අනුව මලල ක්‍රීඩා නිලවරණය පැවති බවට තමන් ඔවුන්ට කරුණු දැක්වූ බව ක්‍රීඩා අමාත්‍ය මහින්දානන්ද අලුත්ගමගේ මහතා පැවසීය. එසේවීනම් ඊට අදාළ ලියකියවිලි හා ලිපිගොනු සහිතව එහි නීත්‍යනුකූල භාවය තහවුරු කරන ලෙස ආසියානු මලල ක්‍රීඩා සංගමය අමාත්‍යවරයාට දැනුම් දී ඇති අතර ඒ අනුව අමාත්‍යවරයා විසින් එකී ලියකියවිලි සියල්ල යොමු කරමින් ආසියානු කනිෂ්ඨ මලල ක්‍රීඩා ශූරතාවලිය සූදානම් කර තිබුණු අයුරින් නියමිත දිනයන්හි පවත්වන්නට ඉඩ ප්‍රස්ථාව සලසන ලෙස ඉල්ලීමක් කර තිබේ. ඒ අනුව අදාළ ශූරතාවලිය කලින් සැලසුම් කර තිබුණු පරිදි පැවැත්වීම සඳහා ආසියානු මලල ක්‍රීඩා සංගමයේ විධායක කමිටුව විසින් අවසර ලබා දී ඇති බව සඳහන්ය.", "URL": "https://sinhala.adaderana.lk/news.php?nid=24430", "Category": null, "Parent URL": null}