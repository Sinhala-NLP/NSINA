{"Source": "Adaderana", "Timestamp": "August 10, 2015 06:44 pm", "Headline": "බ්ලූමැන්ඩල් වෙඩි තැබීමට 5ක් - එක්නැලිගොඩ අතුරුදන්වීමට 2ක් අත්අඩංගුවේ", "News Content": "කොටහේන, බ්ලූමැන්ඩල් ප්‍රදේශයේදී පුද්ගලයින් දෙදෙනෙකු වෙඩිතබා මරාදැමීමේ සිද්ධිය සම්බන්ධයෙන් භාරත ලක්ෂමන් ප්‍රේමචන්ද්‍ර මහතාගේ ඝාතන විත්තිකරුවෙකු ඇතුළු සැකකරුවන් 05 දෙනෙකු අත්අඩංගුවට ගෙන තිබේ.සිද්ධියට සම්බන්ධ සැකකරුවන් දෙදෙනෙකු දේශපාලනඥයෙකුගේ ආධාරකරුවන් බව පොලිසිය පවසයි.වෙඩි තැබීම සඳහා යොදාගත් බවට සැකකෙරෙන මෝටර් රථය සහ පතුරම් ගැබක්ද පොලිස් භාරයට ගෙන ඇති අතර අදාළ මෝටර් රථය කුලී පදනම මත ලබා ගෙන ඇති එකක් බව අද පැවැති මාධ්‍ය හමුවේදී පොලිස් මාධ්‍ය ප්‍රකාශකවරයා සදහන් කළේය.මේ අතර රගර් ක්‍රීඩක වසීම් තාජූඩින්ගේ මරණය මහේස්ත්‍රාත් පරීක්ෂණයෙන් අනතුරුව ඝාතනයක්ද රියඅනතුරක්ද යනුවෙන් ස්ථීරවම ප්‍රකාශ කළ පසු රහස් පොලීසිය පරීක්ෂණ ආරම්භ කිරීමට නියමිත බවද හෙතෙම එහිදී පැවසීය.එසේම පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා එම මාධ්‍ය හමුවේදී ප්‍රකාශ කළේ මාධ්‍යවේදී ප්‍රගීත් එක්නැලිගොඩ මහතාගේ අතුරුදන්වීමට අදාළ සැකකරුවන් දෙදෙනෙකු ද අත්අඩංගුවට ගෙන ඇති බවයි.ඔවුන්ගෙන් එක් අයෙකු විශ්‍රාමික හමුදා නිලධාරියකු බවත්, ‍අනෙක් පුද්ගලයා එල්.ටී.ටී.ඊ සංවිධානයේ පුනරුත්ථාපනය වූ සාමාජිකයෙක් බවත්, ‍ඒ මහතා පැවසීය.‍මේ අතර මහ මැතිවරණයට අදාළ රාජකාරි කටයුතු සඳහා පොලිස් නිලධාරින් 70,549ක් යොදා ගැනීමට සැලසුම් කර තිබේ.පොලිස් මාධ්‍ය ප්‍රකාශක සහකාරි පොලිස් අධිකාරි රුවන් ගුණසේකර මහතා අද පැවැති මාධ්‍ය හමුවකදී ප්‍රකාශ කළේ ආරක්ෂක කටයුතු සඳහා පොලිස් විශේෂ කාර්ය බලකායේ සාමාජිකයන් 4825ක් යොදාගන්නා බවයි.අද කොළඹදී පැවැති මාධ්‍ය හමුවකදී හෙතෙම මේ අදහස් පළ කළේය.", "URL": "https://sinhala.adaderana.lk/news.php?nid=53165", "Category": null, "Parent URL": null}