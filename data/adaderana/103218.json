{"Source": "Adaderana", "Timestamp": "January 28, 2019 01:46 pm", "Headline": "මැතිවරණ පැවැත්වීමේ බලය මැතිවරණ කොමිසමට ලබාදිය යුතුයි", "News Content": "පළාත් සභා ඡන්ද විමසීම පැවැත්වීමේ බලය මැතිවරණ කොමිසමට ලබාදිය යුතු බව පාර්ලිමේන්තු මන්ත්‍රී දිනේෂ් ගුණවර්ධන මහතා පවසයි. පාදුක්ක ප්‍රදේශයේදී මාධ්‍ය වෙත අදහස් දක්වමින් මන්ත්‍රීවරයා ප්‍රකාශ කළේ එම මැතිවරණය පැවැත්වීම වැලැක්වීම සඳහා ආණ්ඩුව සියළු ආකාරයේ අවහිර කිරීම් සිදු කරන බවයි. මේ අතර එක්සත් ජනතා නිදහස් සන්ධාන පාර්ලිමේන්තු මන්ත්‍රී ෆයිසර් මුස්තාෆා මහතා පැවසුවේ ආණ්ඩුව මේ මොහොතේ පළාත් සභා මැතිවරණය පැවැත්විය යුතු බවයි. පළාත් සභා මැතිවරණය සම්බන්ධයෙන් කොස්ගම ප්‍රදේශයේදී මාධ්‍ය වෙත අදහස් පළ කරමින් මන්ත්‍රීවරයා මේ බව පැවසීය. කෙසේ වෙතත් එක්සත් ජාතික පක්ෂ පාර්ලිමේන්තු මන්ත්‍රී මුජිබර් රහුමාන් මහතා ප්‍රකාශ කළේ පළමුවෙන් පැවැත්විය යුත්තේ ජනාධිපතිවරණය බවයි.", "URL": "https://sinhala.adaderana.lk/news.php?nid=103218", "Category": null, "Parent URL": null}