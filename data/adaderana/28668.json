{"Source": "Adaderana", "Timestamp": "October 27, 2012 04:12 pm", "Headline": "පිටුවහල් කළවුන් සී.අයි.ඩී.ට භාරදෙයි", "News Content": "කුඩාවැල්ල ප්‍රදේශයේ මුහුදේ දී පැහැර ගැනීමට ලක්වූ බහුදින ධීවර යාත්‍රාවෙන් ඔස්ට්‍රේලියාවට ඇතුළු වී එරටින් පිටුවහල් කෙරුණු ශ්‍රී ලාංකිකයින් 14 දෙනා දිවයිනට පැමිණ තිබේ. අද (27) දහවල් මෙම පිරිස විශේෂ ගුවන් යානයකින් දිවයිනට පැමිණි බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී ප්‍රිශාන්ත ජයකොඩි මහතා සඳහන් කළේය. පසුගිය 13 වන දින කුඩාවැල්ල මුහුදේ දී මෙම යාත්‍රාව බෝට්ටුවකින් පැමිණි පිරිසක් විසින් පැහැරගනු ලැබීය. එම යාත්‍රාවේ ගමන් කළ පුද්ගලයින් සිව් දෙනෙකු අතුරුදන්ව සිටි අතර තවත් දෙදෙනෙකු නාවික හමුදාව විසින් බේරාගන්නා ලදී. මෙම යාත්‍රාව පසුගිය බ්‍රහස්පතින්දා දිනයේ ඔස්ට්‍රේලියාවේ කෝකස් දූපත පැමිණි බව ඔස්ට්‍රේලියානු බලධාරීන් සඳහන් කළේය. එහි පුද්ගලයින් 15 දෙනෙකු සිට ඇති අතර ඉන් 14 දෙනෙකු එරටින් පිටුවහල් කිරීමට පියවර ගෙන තිබේ. අදාළ පිරිස මේ වන විට කටුනායක ජාත්‍යන්තර ගුවන්තොටුපොළේ බලධාරීන් විසින් අපරාධ පරීක්ෂණ දෙපාර්තමේන්තුවට භාරදී ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී ප්‍රිශාන්ත ජයකොඩි මහතා සඳහන් කළේය.", "URL": "https://sinhala.adaderana.lk/news.php?nid=28668", "Category": null, "Parent URL": null}