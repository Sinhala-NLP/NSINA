{"Source": "Adaderana", "Timestamp": "March 20, 2018 05:05 pm", "Headline": "වැරදි කරන රියදුරන් අල්ලන්න මොනරාගල අධිවේගී පොලිස් යතුරු පැදිවලට CCTVසවි කරයි", "News Content": "මොනරාගල කොට්ඨාසයේ රථවාහන අංශයේ මාර්ග ආරක්ෂණ රාජකාරී සඳහා යොදවා ඇති අධිවේගි පොලිස් යතුරු පැදි 7ක් සඳහා අද සිට ක්‍රියාත්මක වන පරිදි සී.සී.ටීවී කැමරා සවි කිරීමට පියවර ගෙන ඇත. මෙමඟින් මාර්ග නීති උල්ලංඝනය කිරිම් හා රථවාහන වැරදි සී.සි.ටීවි කැමරා මඟින් නිරීක්ෂණය කර එම වැරදි සිදු කරන රියදුරන් හට එම අවස්ථාවේම මෙම දර්ශනය පෙන්වා දී අවවාද කිරීම, දඩ පත්‍රිකා නිකුත් කිරීම හා නඩු පැවරීමට ක්‍රියාකිරීම මඟින් දෛනිකව සිදුවන රිය අනතුරු අවම කර ගැනීම මෙහි අපේක්ෂාව බව පොලීසිය සඳහන් කරයි. තවද රිය ධාවනයේ දී රියදුරන් මාර්ග නීති පිළිපැදීම සම්බන්ධයෙන් දැඩි විනයක් පවත්වා ගෙන යාමටත්, රියදුරන් කරන ලද වැරුද්ද එම අවස්ථාවේම එම රියදුරන් හට පෙන්වා දීම මඟින් රියදුරන් විසින් සිදුකරනු ලබන වැරදි හැකිතාක් අවම කිරීමටත් මෙයින් උත්සහ ගනු ලබයි. මේ පිළිබඳව මොනරාගල කොට්ඨාශයේ ඇතුළු වන සියලු රියදුරන් දැනුවත් කිරීම සඳහා මාර්ගය දෙපස දැන්වීම් පුවරුද සවි කිරීමට මේ වන විට කටයුතු යොදා තිබේ.", "URL": "https://sinhala.adaderana.lk/news.php?nid=86015", "Category": null, "Parent URL": null}