{"Source": "Adaderana", "Timestamp": "February 28, 2019 05:01 pm", "Headline": "ඉහළ කොත්මලේ වාන් දොරටු හෙට විවෘත කරයි", "News Content": "ඉහළ කොත්මලේ ජලාශයේ වාන් දොරටු හෙට(01) දිනයේ දී වීවෘත කිරීමට සිදු වෙනු ඇතැයි ආපදා කළමනාතරණ මධ්‍යස්ථානය පවසයි. ඉහළ කොත්මලේ විදුලිබලාගාරයේ ප්‍රධාන ඉංජිනේරුවරයාගේ දත්ත අනුව මාර්තු මස 1 වන දින සිට 5 වන දින දක්වා ජලාශයේ වතුර මට්ටම අඩු කිරීමට සැළසුම් කර ඇතැයි ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි සඳහන් කරයි. මෙම කාලයේ දී ඒ ආශ්‍රිත ජනතාව ජලාශයට ඇතුළු වීමේ අවධානමක් ඇති බැවින් ඒ පිළිබඳ සැලකිලිමත් වන බව ද කොඩිප්පිලි මහතා වැඩිදුරටත් කියා සිටියේය. ඉහළ කොත්මලේ අවට ජනතාවගෙන් මෙම ජලය ඉවත් කිරීමේ කාර්ය නැරඹීමට නොයන ලෙස ද ආපදා කළමනාකරණ මධ්‍යස්ථානය වැඩිදුරටත් පවසයි. එමෙන්ම ජලය පුරවන විටත් එම ස්ථානයේ නොසිටින ලෙසත් අත්‍යාවශ්‍ය නඩත්තු කටයුත්තක් හේතුවෙන් මෙය සිදු කරන බවත් ප්‍රදීප් කොඩිප්පිලි මහතා සඳහන් කළේය.", "URL": "https://sinhala.adaderana.lk/news.php?nid=105220", "Category": null, "Parent URL": null}