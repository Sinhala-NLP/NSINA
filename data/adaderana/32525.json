{"Source": "Adaderana", "Timestamp": "March 18, 2013 02:22 pm", "Headline": "ණය ගන්නේ ‍කන්න නොවෙයි - කාලා බීලා රට උගස් කරන්නෙත් නෑ", "News Content": "කලක් ගුවනින් පරිප්පු දමන විට තවත් කලෙක ත්‍රස්තවාදීන් ගුවන් තොටුපළට බෝම්බ දැමූ බවත් ගුවන් තොටුපළක ආරක්ෂාවක් නැති රටක් ලෙස ශ්‍රී ලංකාව ජාත්‍යන්තරයේ අවඥාවට ලක්වූ බවත් ජනාධිපති මහින්ද රාජපක්ෂ මහතා පවසයි. මත්තල රාජපක්ෂ ජාත්‍යන්තර ගුවන් තොටුපළ විවෘත කිරීමෙන් පසු උත්සව සභාව මීට ටික වේලාවකට පෙර අමතා ජනපති මේ බව පැවසූ අතර මාර්තු 18 වැනි දිනය සිවිල් ගුවන් සේවා දිනය ලෙස ද ජනාධිපතිවරයා විසින් එහිදී ප්‍රකාශයට පත්කරන ලදී. එයාර් ලංකන් ගුවන් සේවය විකුණා දැමීමට සිදුවු කාල පරිච්ඡේදයක් උදා වූ බවද හෙතෙම පැවසීය. කෙසේ වුවද මත්තල ගුවන් තොටින් අද ලංකා ගුවන් තලය අලෝකමත් වූ බවත් එය ලෝකයටද විවෘත බවත් ඔහු කියා සිටියේය. මත්තලින් ගුවන් යානයක් අහසට නගින විට රටේම වටිනාකම ඉහළ යන බවද මේ හේතුවෙන් ඉදිරියේදී මෙරට ජාත්‍යන්තර සමුළු ක්‍රීඩා තරග පැවැත්වීමට හැකි වාතාවරණය උදාවන බවද හෙතෙම පෙන්වාදුන්නේය. 2005 ජනාධිපතිවරණයේදී තමා රටට සාමය ගෙන එන බවට දුන් පොරොන්දුව ඉටුකළ බවද අද විඳින්නේ එම ගෞරවණිය සාමයේ ප්‍රතිලාභ බවද ජනාධිපතිවරයා පැවසුවේය. ඒ අනුව අද වන විට මහා මාර්ග, අධිවේගී මාර්ග, වරාය, විදුලිය, ජලාශ ඇතුළු මහ පරිමාණ සංවර්ධන ව්‍යාපෘති ක්‍රියාත්මක කරමින් එහි ප්‍රතිලාභ ජනතාවට ලබාදීමට තම රජය පියවර ගෙන ඇතැයි ජනාධිපතිවරයා කීවේය. මොරගහකන්ද, වෙහෙරගල ජලාශද, නොරොච්චෝලේ, කොත්මලේ සාම්පූර් විදුලිබලාගාරද, වරාය 5ක්ද මේවන විට හදාගෙන යන බව ජනපති පැවසුවේය. ණය ගැනීමට මැලි නොවන බවත් එය අප රට පමණක් ලොව බලවත් රටවල් පවා සංවර්ධන ව්‍යාපෘති ණය ගන්නා බව ඔහු කීවේය. ණය ගන්නේ ‍කන්න නොව සංවර්ධන ව්‍යාපෘති වෙනුවෙන් බවද කාලා බීලා රට උගස් කිරීමට කිසිදු අවශ්‍යතාවයක් නැතැයිද ජනපති අවධාරණය කළේය. කටුනායක ගුවන් තොටුපළ නොවසන බවත් තියෙන ව්‍යාපෘති සංවර්ධනය කිරීම මහින්ද චින්තන ප්‍රතිපත්තිය බවත් ඔහු පැවසුවේය. දැවැන්ත සංවර්ධන ව්‍යාපෘති ක්‍රියාත්මක කරන අතර වාරයේ ලක්ෂ 14ක රාජ්‍ය සේවකයින්ට වැටුප් ගෙවන බවද, ගොවියාට අඩුම මිලට පොහොර දෙන ලෝකයේ එකම රට අප රට බවද ඒ ගැන සත්‍ය වටහා ගන්නේ කවුදැයි මහින්ද රාජපක්ෂ ජනාධිපතිවරයා ප්‍රශ්න කළේය. අනාගත දරු පරපුර අපට වඩා උසස් ජීවිතයක් ගත කරනු දැකීම එකම අරමුණ බවද කී ජනාධිපතිවරයා අපේ හිසට ඉහළින් පියාසර කරන ගුවන් නියමුවන් බිහිවනු දැකීම ද තම අභිලාෂය බව අද මත්තල ගුවන් තොටුපළේ උත්සව සභාව අමතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=32525", "Category": null, "Parent URL": null}