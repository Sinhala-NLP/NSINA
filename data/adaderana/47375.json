{"Source": "Adaderana", "Timestamp": "November 13, 2014 06:08 pm", "Headline": "සභාපතිතුමා කම්කරුවාගේ දත් සොලවයි", "News Content": "හබරාදුව ප්‍රාදේශීය සභාපතිගේ ප්‍රහාරයකින් තුවාල ලැබූ බව කියන කම්කරුවෙකු කරාපිටිය රෝහලට ඇතුළත් කර තිබේ. ගාල්ල නගර සභාවේ කම්කරුවෙකු මෙලෙස ප්‍රහාරයට ලක්ව ඇත. දකුණු පළාත් පාලන ක්‍රීඩා උළෙල හබරාදුව ප්‍රාදේශීය සභා ක්‍රීඩාංගණයේදී අද පැවැත්විණ. එහිදී එම කම්කරුවා සිය පළාත් පාලන ආයතන‍යේ ජයග්‍රහණය‍ වෙනුවෙන් අත්පුඩි ගසමින් සතුටුවෙමින් සිටියදී ප්‍රාදේශීය සභා සභාපතිවරයා ඇතුළු කිහිප දෙනෙකුගේ ප්‍රහාරයට ලක්ව ඇතැයි අප වාර්තාකරු පැවසීය. ප්‍රහාරය නිසා එම කම්කරුවාගේ කටේ දත් දෙකක් ගැලවී යාමට ඔන්න මෙන්න තත්ත්වයට පත්ව ඇත. ඒ අනූව ප්‍රහාරයෙන් තුවාල ලැබූ එම කම්කරුවා කරාපිටියේ රෝහලේ 58 වාට්ටුවේ මේවන විට ප්‍රතිකාර ලබන බව අප වාර්තාකරු කීවේය. ඔහු කරාපිටිය රෝහල් පොලීසියට කළ පැමිණිල්ලේ සඳහන් වන්නේ සභාපතිවරයා විසින් තමන්ට පහරදුන් බවයි. එහෙත් සභාපතිවරයා එම චෝදනා ප්‍රතික්ෂේප කර ඇති අතර ඔහු පවසා ඇත්තේ එකී ගැටුම සමථයකට පත් කිරීමට තමන් මැදිහත් වූ බවක් යැයි ද අප වාර්තාකරු කියයි. කෙසේ වුවද ගාල්ල පොලීසියට ද මේ සිද්ධිය ගැන රෝහල් පොලීසියෙන් දැනුම්දී ඇත.", "URL": "https://sinhala.adaderana.lk/news.php?nid=47375", "Category": null, "Parent URL": null}