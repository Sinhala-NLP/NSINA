{"Source": "Adaderana", "Timestamp": "June 2, 2011 11:26 am", "Headline": "පහරදීම පොලිසිය මත පටවා ආණ්ඩුව ගැලවෙන්න හදනවා", "News Content": "කටුනායක නිදහස් වෙළෙඳ කලාපයේ පසුගියදා ඇතිවු ගැටුමෙන් බරපතල තුවාල ලබා රාගම රෝහලේ දැඩිසත්කාර ඒකකයේ ප්‍රතිකාර ලබමින් සිටියදී මියගිය රොෂේන් චාමිකගේ මරණය සම්බන්ධව පොලිසිය මෙන්ම ආණ්ඩුවද සෘජු ලෙස වගකිව යුතු බව වෘත්තීය සමිති මහා සම්මේලනය පවසයි. ආණ්ඩුව ඉදිරිපත් කළ විශ්‍රාම වැටුප් පනතට එරෙහිව වෘත්තීය සමිති ලෙස මතු කළ අරගලයේ දී සාකච්ඡා කර ප‍්‍රශ්ණ නිරාකරණය කරනු වෙනුවට මර්දනය හරහා තම අභිලාශයන් ජයග‍්‍රහණය කර ගන්නට ආණ්ඩුව කටයුතු කිරීම නිසා කම්කරු ජිවිතයක් අහිමි කර ඇති බව එම සම්මේලනයේ මහ ලේකම් සමන් රත්නප්‍රිය මහතා සඳහන් කරයි. පහරදීමේ ක‍්‍රියාව පොලිසිය මත පටවා ගැලවෙන්නට ආණ්ඩුව මේ වන විට උත්සාහ ගනිමින් සිටින බව ද නිවේදනයක් නිකුත් කරමින් ඔහු පෙන්වාදෙයි. මියගිය සේවකයා වෙනුවෙන් පිළිගත හැකි වන්දි මුදලක් වහා ගෙවිය යුතු බවත්, මෙම අරගලයේ දී අනතුරට පත් සියලු කම්කරුවන්ට හා දේපළ වලට ආණ්ඩුව වන්දි ගෙවිය යුතු බවත් සමරසිංහ මහතා සිය නිවේදනයෙන් දක්වයි. එමෙන්ම විශ්‍රාම වැටුප් පනත නිත්‍යානුකූලව අවලංගු කළ යුතු බවත්, පහරදීමට හා වෙඩි තැබිමට නියෝග දුන් හා එම ක‍්‍රියාවට දායක වු සියලු අයට එරෙහිව නීතිය ක‍්‍රියාත්මක කළ යුතු බවත් හෙතෙම වැඩිදුරටත් අවධාරණය කරයි.", "URL": "https://sinhala.adaderana.lk/news.php?nid=16490", "Category": null, "Parent URL": null}