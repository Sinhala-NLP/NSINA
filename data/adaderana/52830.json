{"Source": "Adaderana", "Timestamp": "July 24, 2015 04:13 pm", "Headline": "මේ ආණ්ඩුව වෙස්වළාගත් ආශිර්වාදයක් ", "News Content": "රනිල් වික්‍රමසිංහ මහතා ප්‍රමඛ සුළුතර ආණ්ඩුව වෙස්වළාගත් ආශිර්වාදයක් බව එජනිස හිටපු පාර්ලිමේන්තු මන්ත්‍රී කෙහෙළිය රඹුක්වැල්ල මහතා පවසයි.මෙම ආණ්ඩුව ගෙවී ගිය කෙටි කාලය තුළම ඕනවටත් වඩා තම නොහැකියාව පෙන්වීම නිසා ඒ පිළිබඳ තීන්දුවක් ගැනීමේ ඉඩප්‍රස්ථාව ජනතාවට උදාවී ඇති බව හෙතෙම කියා සිටියේ අද(24) කොළඹ පැවති මාධ්‍ය හමුවකදීය.ලක්ෂ 62ක ජනතාවක් ඡන්දය ලබාදුන්නේ යහපාලනයට මිස පාර්ලිමේන්තුවේ ආසන 43 ක් පමණක් ඇති කෙනෙකුට අගමැති ධූරය දෙන්නට හෝ කැබිනට් මණ්ඩලයක් පිහිටුවාගෙන ආණ්ඩු කරන්නට නොවන බව රඹුක්වැල්ල මහතා මෙහිදී පෙන්වා දුන්නේය.පසුගිය ජනාධිපතිවරණයේදද පොදු අපේක්ෂකයෙකු ඉදිරිපත් කරන ලද්දේ තමාට ජයග්‍රහණය කිරීමට නොහැකි බව රනිල් වික්‍රමසිංහ මහතා හොඳින් දන්නා නිසා බවත්, රනිල් වික්‍රමසිංහ මහතා ජනාධිපතිවරණ 2ක්, හමැතිවරණ 2ක් සහ කලින් කල පවත්වන ලද පළාත් සභා හා පළාත් පාලන මැතිවරණ 24 ක් පරාජයට පත්වූ බව හෙතෙම සිහිපත් කළේය.දින 100 ආණ්ඩුව දින 180 ක් ගෙවාදැමුවද මේ මාස 6 ඇතුළත මූලික වශයෙන් පොරොන්දුවූ කිසිවක් ඉටුකිරීමට නොහැකි වූ බව ඔහු අවධාරණය කළේය.වී කිලෝවකට රු.50 ක් දෙන බවටත්,තේ දළු වලට රු.80 ක් දෙන බවටත්,රබර් කිලෝවකට රු.350 ක් දෙන බවටත්, කිරි ලීටරය රු.70 ක් දෙන බවටත්,බැංකු වල උකස් කරන ලද රත්‍රන් භාණ්ඩ වලට ලක්ෂ 2ට අඩු නම් ණය කපාහරින බවටත්,වැඩිහිටින් සඳහා රු.3000 ක දීමනාවක් ලබාදෙන බවටත්,සරසවි සිසුන්ට මහපොළ ශිෂ්‍යාධාරය රු.5000 ක් කරන බවටත්, පොරොන්දුවූ බවත් ඒ එකදු පොරොන්දුවක් හෝ ඉටුවී එකී සහන ලබාගත් අයෙකු සිටීනම් එජාපයට ඡන්දය ලබාදීම කළාට ගැටළුවක් නොමැති බව රඹුක්වැල්ල මහතා සඳහන් කළේය.මන්ත්‍රීවරුන්ට පළාතේ සංවර්ධනය සඳහා ප්‍රතිපාදන ලෙස ලබාදෙන ලක්ෂ 50 ක මුදල ලක්ෂ 100 දක්වා වැඩිකරන බවටද මුදල් අමාත්‍යවරයා පොරොන්දුවූ බවත්, තමාද මන්ත්‍රීවරයෙකු ලෙස ඊට අත්පොළොසන් දුන් බවත්, එසේ වුවද රු.100 ක් වත් වැඩි නොවුණු බවත් ඔහු අවධාරණය කළේය.හොරු අල්ලන බව කියා පිහිටුවා ගත් සුළුතර ආණ්ඩුව මහබැංකු බැඳුම්කර වංචාව ගැන අගමැතිවරයා ජාතිය අමතා කියා සිටියේ අර්ජුන් මහේන්ද්‍රන් නිදොස් බව යයිද, ඊට පසුව එකී වංචාව වසා ගැනීමට කෝප් අතුරු කමිටුවේ වාර්තාව ප්‍රකාශයට පත්වීම වැළැක්වීමට වාරණ නියෝගයක් පවා ලබාගත් බවත් සිහිපත් කළ රඹුක්වැල්ල මහතා අවසානයේ ජනතා විරෝධය හේතුවෙන් එය ඉල්ලා අස්කරගන්නට සිදුවූ බව පෙන්වාදුන්නේය.", "URL": "https://sinhala.adaderana.lk/news.php?nid=52830", "Category": null, "Parent URL": null}