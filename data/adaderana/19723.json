{"Source": "Adaderana", "Timestamp": "November 1, 2011 03:35 pm", "Headline": "ලංගමයෙන් නව බස් රථ 400 ක් ", "News Content": "මගී ජනතාවට සුවපහසු හා ගුණාත්මක ප්‍රවාහන සේවාවක් ලබා දීමේ අරමුණින් ශ්‍රී ලංකා ගමනාගමන මණ්ඩලයට නව බස් රථ 400ක් එක් කිරීමට කටයුතු යොදා තිබේ. ලබන නොවැම්බර් මාසයේ සිට නව බස් රථ එක් කරන බව ලංකා ගමනා ගමන මණ්ඩලයේ සභාපති එම්.ඩී බන්දුසේන මහතා සඳහන් කළේය. මේ යටතේ කල් බදු ගෙවීමේ පදනම මත බස් රථ 200ක් මිල දී ගැනීමට නියමිත බවත් සෙසු බස් රථ 200 රජයෙන් ලබා දීමට නියමිත බවත් ඔහු කියා සිටියේය. මෙසේ මිල දී ගන්නා නව බස් රථ 200 නගරාන්තර දුර ගමන් සේවාවන් සඳහා යෙදවීමටත් දුර ගමන් සේවා වලින් ඉවත් කරන බස් රථ කෙටි දුර ධාවනය සඳහා යෙදවීමටත් නියමිත බව හෙතෙම පෙන්වා දුන්නේය. තවද රජය මඟින් ලබා දෙන බස් රථ ‍200 දැනට ඉල්ලුම් පවතින ග්‍රාමීය මාර්ග වලට යෙදෙවෙනු ඇත.", "URL": "https://sinhala.adaderana.lk/news.php?nid=19723", "Category": null, "Parent URL": null}