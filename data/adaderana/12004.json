{"Source": "Adaderana", "Timestamp": "November 8, 2010 10:07 am", "Headline": "එජාපයේ ව්‍යවස්ථා වෙනස කෙටුම්පත් කර අවසන් ", "News Content": "එක්සත් ජාතික පක්ෂය සඳහා යෝජිත ව්‍යවස්ථා සංශෝධන පනත් කෙටුම්පත, කෙටුම්පත් කර අවසන් බව එම පක්ෂ පාර්ලිමේන්තු මන්ත්‍රී ජෝශප් මයිකල් පෙරේරා මහතා පවසයි. ලබන සතියේ රැස්වන කෘත්‍යාධිකාරී මණ්ඩල රැස්වීමට අනුමැතිය සඳහා එය ඉදිරිපත් කරන බව මන්ත්‍රීවරයා පෙන්වාදෙයි. නව සංශෝධනයට අනූව එක්සත් ජාතික පක්ෂය තුළ ප්‍රධාන වෙනස්කම් කිහිපයක් සිදුකිරීමට නියමිතය. ඒ අතරින් පක්ෂයේ ප්‍රධාන නිලධාරීන් පස්දෙනා ඡන්දයෙන් හෝ එකඟතාවයෙන් තෝරා ගැනීමට යෝජනා වී තිබේ. සංවිධායකයින්, මන්ත්‍රීවරුන් සහ කළමනාකරවරුන් ඇතුළු පත්කිරීම් සම්බන්ධ බලතල ඡන්දයෙන් හෝ එකඟතාවයෙන් පත්වන නිලධාරීන් පස්දෙනාට සහ මහලේකම්වරයා වෙත පැවරෙනු ඇත. ඊට අමතරව දේශපාලන කමිටුවක් පත්කිරීමට ද නියමිතය. එක්සත් ජාතික පක්ෂ කෘත්‍යාධිකාරී මණ්ඩලය සඳහා පළාත් සභා නවයෙන් නියෝජිතයන් නව දෙනෙකු සහ එක් එක් දිස්ත්‍රික් නියෝජනය වන පරිදි පාර්ලිමේන්තු මන්ත්‍රීවරයෙකු බැගින් නම් කිරීමට ද නව සංශෝධනයෙන් යෝජනා වී තිබේ. කෘත්‍යාධිකාරී මණ්ඩලය සඳහා පුද්ගලයන් විසි දෙනෙකු පමණක් නම් කිරීමේ අවස්ථාව පක්ෂ නායකයාට ලබාදීමට යෝජිත බව ජෝශප් මයිකල් පෙරේරා මහතා සඳහන් කළේය. එම පක්ෂයේ කෘත්‍යාධිකාරී මණ්ඩලයට සමාජිකයින් 96 දෙනෙකු ඇතුළත්ය. අදාළ පනත් කෙටුම්පත ලබන මාසයේ පැවැත්වෙන පක්ෂ සම්මේලනයේ දී සම්මත වීමෙන් අනතුරුව ක්‍රියාත්මක කරන බව ජෝශප් මයිකල් පෙරේරා මහතා අද දෙරණ කළ විමසීමකදී සඳහන් කළේය.", "URL": "https://sinhala.adaderana.lk/news.php?nid=12004", "Category": null, "Parent URL": null}