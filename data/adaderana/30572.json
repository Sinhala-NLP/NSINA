{"Source": "Adaderana", "Timestamp": "January 7, 2013 08:02 pm", "Headline": "මත්පැන් ස්කාගාරයක් පවත්වාගෙන ගියාට 1,30,000ක් දඩ", "News Content": "මත්පැන් නිෂ්පාදනාගාරයක් පවත්වාගෙන ගිය පුද්ගලයෙකුට සහ ඒවා ළඟ තබාගෙන සිටි බව කියන පුද්ගලයින් දෙදෙනෙකුට රුපියල් 1,30,000 ක දඩ මුදලක් ගම්පහ අතිරේක දිසා විනිසුරු සහ මහේස්ත්‍රාත් ඉන්දික ශෙහාන් අත්තනායක මහතා විසින් අද 07 වැනිදා නියම කර තිබේ. ගම්පහ සහකාර සුරාබදු කොමසාරිස් කාර්යාලයේ නිලධාරීන් කණ්ඩායමක් විසින් අද අළුයම ගම්පහ, මාකේවිට ප්‍රදේශයේ කරන ලද වැටලීමකදී මෙම සැකකරුවන් දෙදෙනා අත්අඩංගුවට ගෙන ඇතැයි අප වාර්තාකරු පවසයි. මෙහිදී මාකේවිට ප්‍රදේශයේ අත්තනගළුඔය ආසන්නයේ මත්පැන් නිෂාපාදනාගාරයක් පවත්වාගෙන ගිය පුද්ගලයෙකු සුරාබදු නිලධාරීන් විසින් අත්අඩංගුවට ගෙන ඇත. ඔහු සතුව තිබී මත්පැන් නිෂ්පාදනය කිරීමට ගන්නා ගෝඩා ලීටර් 780 ක්ද, තඹ දඟර 02 ක්ද නිපදවන ලද මත්පැන් ලීටර් 11 ක්ද සුරාබදු නිලධාරීන් විසින් භාරය‍ට ගෙන තිබේ. ඒ අනුව ඔහුට අධිකරණය විසින් රුපියල් 60,000 ක දඩ මුදලක් නියම කර ඇත. එම මත්පැන් නිෂ්පාදනාගාරය ආසන්නයේම මත්පැන් ගබඩා කර තිබු ස්ථානයක්ද සුරාබදු නිලධාරීන් විසින් වටලා තිබේ. එම ස්ථානයේ මත්පැන් ලීටර් 55 ක් තිබී ඇත. මේ සමග අත්අඩංගුවට ගත් සැකකරු ගල්ගමුව ප්‍රදේශයේ පදිංචිකරුවෙකු බවත්,මුලින් අත්අඩංගුවට ගත් මත්පැන් ස්කාගාරයේ හිමිකරුගේ ගෝලයෙකු ලෙස මොහු කටයුතු කර ඇති බවත් වැටලීම කළ නිලධාරීන් කියයි. ඔහුට රුපියල් 70,000 ක දඩ මුදලක් නියම කර ඇතැයිද අප වාර්තාකරු පවසයි.", "URL": "https://sinhala.adaderana.lk/news.php?nid=30572", "Category": null, "Parent URL": null}