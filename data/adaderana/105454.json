{"Source": "Adaderana", "Timestamp": "March 4, 2019 12:26 pm", "Headline": "පස්වන වරටත් පාලන බලය අපේක්ෂා කරන ඇල්ජීරියාවේ ජනාධිපති", "News Content": "පස්වන වරටත් ඇල්ජීරියාවේ පාලන බලය අපේක්ෂා කරමින් එළඹෙන අප්‍රේල් මාසයේ පැවැත්වෙන ජනාධිපතිවරණ අපේක්ෂකත්වයට අදාළ නිල ඡන්ද පත්‍රිකා එරට ව්‍යවස්ථා සභාවට භාරදීමට ජනාධිපති ඇබ්දෙලාසීස් බුටෆියේකා පසුගියදා කටයුතු කළේය. දිගින් දිගටම තමාට එරෙහිව රට තුළ පැවති විරෝධතාවලට ප්‍රතිචාර දක්වමින් ඔහු පවසා ඇත්තේ ජනාධිපතිවරණයෙන් වසරකට පසුව තමා එම ධුරයෙන් ඉල්ලා අස්වන බවයි. ඇල්ජීරියා ජනාධිපති ඇබ්දෙලාසීස් බුටෆියේකා යළිත් වරක් ජනාධිපතිවරණයට ඉදිරිපත් වීමට එරෙහිව එරට තුළ දැවැන්ත විරෝධතා ආරම්භ විය. මේ වන විටත් ඔහු එරට ජනාධිපතිවරයා ලෙස දශක දෙකකට ආසන්න කාලයක් කටයුතු කිරීම ජනතාව මෙලෙස ඔහුව ප්‍රතික්ෂේප කිරීමට හේතුවයි. ජනාධිපතිවරයාට ධූරයෙන් ඉවත් වන ලෙසට බල කරමින් රට පුරා පැවති විරෝධතාවලට දහස් සංඛ්‍යාත පිරික් ඒකරාශී වී සිටියේය. ඔහු පස්වන වරටත් එරට පාලන බලය අපේක්ෂා කරමින් එළඹෙන අප්‍රේල් මාසයේ පැවැත්වෙන ජනාධිපතිවරණයට ඉදිරිපත් වන බව නිල වශයෙන් ප්‍රකාශ කළේ විරෝධතාද තවදුරටත් උග්‍ර කරමින්. විරෝධතා හේතුවෙන් එරට තුළ දින කිහිපයක් පැවතියේ දැඩි නොසන්සුන් වාතාවරණයක්. ඇල්ජිරියාව තුළ මේ ආකාරයේ විරෝධතා විරල බව විදෙස් වාර්තා කියා සිටියේය. එමෙන්ම 2011 අරාබි වසන්තයේ නැගිටීම්වලින් අනතුරුව එරට තුළ පැවැත්වෙන දැවැන්තම ආණ්ඩු විරෝධී උද්ඝෝෂණ මාලාව මෙය වීමද විශේෂත්වයක්. පසුගියදා 82 හැවිරිදි ජනාධිපති ඇබ්දෙලාසීස් බුටෆියේකා ජනාධිපතිවරණ අපේක්ෂක්තවයට අදාළ නිල ඡන්ද පත්‍රිකා එරට ව්‍යවස්ථා සභාවට භාරදුන්නේය. මේ වනවිට සෞඛ්‍ය තත්ත්වයද දැඩි ලෙස පිරිහී ඇති ඔහු 2013 වර්ෂයෙන් පසුව ජනතාව ඉදිරියේ පෙනී සිටි අවස්ථා සීමිතයි. දුර්වල සෞඛ්‍ය. නිදන්ගත වංචා දූෂණ. ආර්ථික ප්‍රතිසංස්කරණ නොමැතිකම, විරැකියාව හුවා දක්වමින් විරුද්ධවාදීන් ජනාධිපතිවරයේදී දේශපාලන වාසි ලබාගැනීමට උත්සහ කරන නමුත් වත්මන් ජනාධිපතිවරයා ඉන් ජයග්‍රහණය කරනු ඇති බව විශ්ලේෂකයින් පෙන්වා දෙන්නේය. 1954 වර්ෂයේ සිට 62 දක්වා කාලය තුළ ප්‍රංශයට එරෙහිව නිදහස් අරගලයට නායකත්වය දුන් බුටෆියේකා නායකයින් තවමත් එරට පාලන බලය හෙබවීම සුවිශේෂී බව විදෙස් වාර්තා පෙන්වා දෙයි. මේ අතර විරෝධතාවලට ප්‍රතිචාර දක්වමින් ජනාධිපති බුටෆියේකා ජනාධිපතිවරණයෙන් වසරකට පසු තමා ධූරයෙන් ඉල්ලා අස්වන බවට ප්‍රතිඥා දී ඇති විදෙස් වාර්තා සඳහන් කළේය. කෙසේ වෙතත් අසල්වැසි රටවල නායකයින් බලයෙන් පහකළ එළඹී අරාබි වසන්තයේ ජනතා උද්ඝෝෂණ රැල්ලෙන් පසුව ජනාධිපතිවරයා විරෝධතාවලට ප්‍රතිචාර දැක්වූ පළමු අවස්ථාව මෙය බව එම වාර්තාවල වැඩිදුරටත් සඳහන් වේ.", "URL": "https://sinhala.adaderana.lk/news.php?nid=105454", "Category": null, "Parent URL": null}