{"Source": "Adaderana", "Timestamp": "April 20, 2016 01:56 pm", "Headline": " වැට් සංශෝධනයෙන් ජල බිලත් නිදහස්?", "News Content": "ලබන 2 වැනිදා සිට ක්‍රියාත්මක වීමට නියමිතව තිබූ වැට් බදු සංශෝධනයට අනූව ජල ගාස්තු සඳහාද එය ක්‍රියාත්මක නොකිරීම සම්බන්ධයෙන් රජයේ අවධානය යොමුව තිබේ.ලබන මස දෙවැනිදා සිට වැට් බද්ද සියයට 11 සිට සියයට 15 දක්වා වැඩි කිරීමට නියමිතය.කැබිනට් තීරණ දැනුම්දීමේ මාධ්‍ය හමුවේදි මුදල් රාජ්‍ය අමාත්‍ය ලක්ෂ්මන් යාපා අබේවර්ධන මහතා පවසා ඇත්තේ ජලගාස්තු ද යෝජිත වැට් බදු සංශෝධනයෙන් නිදහස් කිරීමට බලාපොරොත්තු වන බවයි.ජල බිල්පත සඳහා දැනට අය කරන සියයට 11ක වැට් බද්ද ඒ ආකාරයෙන්ම පවත්වාගෙන යාමටත්, ඒ අනූව බදු සංශෝධනයෙන් ඉහළ යන සියයට 4ක ප්‍රමාණය ඊට එක් නොකිරීමටත්, සාකච්ඡා පැවැත්වෙමින් ඇතැයි රාජ්‍ය අමාත්‍යවරයා පවසා ඇත.එසේම විදුලි හා ඖෂධ ගාස්තුද වැට් බද්දෙන් සම්පූර්ණයෙන්ම නිදහස් කිරීමට යෝජනා කර ඇතැයි සඳහන්ය.වැට් බදු සංශෝධනය අදාළ වන්නේ විදුලි සංදේශ, පෞද්ගලික සෞඛ්‍ය හා පෞද්ගලික අධ්‍යාපන සේවා සඳහා පමණක් යැයිද ඒ මහතා කීවේය.අයි.එම්.එෆ් හා ලෝක බැංකු කොන්දේසි මත වැට් බදු සංශෝධනය කළැයි ඇතැමුන් ජනතාව මුලාකරන බවත්, රාජ්‍ය ආදායම් වැඩි කර ගැනීමට මෙය සිදුකළ බවත්, හෙතෙම පැවසීය.රාජ්‍ය සේවක වැටුප් වැඩිකිරීම, සුබසාධන සේවා සඳහා මුදල් ගෙවීම වැනි කාරණා හේතුවෙන් රාජ්‍ය ආදායමට බලපෑමක් සිදුව ඇති බව රාජ්‍ය අමාත්‍යවරයා පෙන්වාදුන්නේය.මේ අතර ලාබ ලැබීම සඳහා මත්තල ගුවන් තොටුපළේ හා හම්බන්තොට වරායේ කටයුතු චීන සමාගමක් හා සම්බන්ධව සිදුකිරීමට අවධානය යොමුව ඇතැයිද ඒ මහතා කීවේය.මාධ්‍ය හමුව ඇමතු කැබිනට් ප්‍රකාශක සෞඛ්‍ය අමාත්‍ය රාජිත සේනාරත්න මහතා පැවසුවේ පෞද්ගලික සෞඛ්‍ය සේවාවේ චැනල් සේවාව තුළ උපරිම රුපියල් 2000ක්, රෝගියා බැලිය යුතු කාලය විනාඩි 10ක් හා සැත්කමකින් පසු රෝගියා ළඟ වෛද්‍යවරයා අවම පැයක් රැඳි සිටිය යුතු බවට නීති හඳුන්වාදෙන බවයි.", "URL": "https://sinhala.adaderana.lk/news.php?nid=59362", "Category": null, "Parent URL": null}