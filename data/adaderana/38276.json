{"Source": "Adaderana", "Timestamp": "October 21, 2013 01:00 pm", "Headline": "ඇඟළුම් කම්හල් වැසී යද්දී  සූදු අන්තුවන්ට බදු සහනදී ආණ්ඩුව ගණිකා වෘත්තිය නීතිගත කරන්න යනවා", "News Content": "පාර්ලිමේන්තුවට ඉදිරිපත් කිරීමට නියමිත කැසිනෝ පනතට ආණ්ඩුවේ මන්ත්‍රීවරුන් අත උස්සනු ඇත්තේ කැමැත්තෙන් නොවන බවත් ඊට සහය නොදුන්නොත් ඔවුන් පිටිපස ද සුදු වෑන් එනු ඇතැයි එක්සත් ජාතික පක්ෂයේ පාර්ලිමේන්තු මන්ත්‍රී ජෝසප් මයිකල් පෙරේරා මහතා පවසයි. රටට වටිනා සම්පතක් වූ ඇඟළුම් කර්මාන්ත ශාලා වැසී යන බවත් ඒවා ගොඩ ගැනීමට සහන නොදෙන ආණ්ඩුව සූදු අන්තුවන්ට බදු සහන දෙමින් මෙරට කැසිනෝ ව්‍යාප්ත කර ගණිකා වෘත්තිය නීති ගත කිරීමට සුදානම් වන්නේ යැයි හෙතෙම චෝදනා කරයි. පක්ෂයක් ලෙස එක්සත් ජාතික පක්ෂ පාර්ලිමේන්තු කණ්ඩායම මීට විරුද්ධ වීමට තීරණයක් ගත් බවද ඔහු කියයි. සුප්‍රසිද්ධ ගණිකාවන් ලංකාවට ගෙනැවිත් මෙරට සංස්කෘතිය වැනසීමට ආණ්ඩුව ගන්නා ක්‍රියාමාර්ගවලට එජාපය සම්පූර්ණයෙන් විරුද්ධ බවද මන්ත්‍රීවරයා පවසයි. බුදු සරණයි කියා ඉදිරිපස ගසා ඇති ලොරියක් ඇතුළේ ඉදිරියේදී ගණිකාවන්, කැසිනෝ තිබිය හැකි බවත් රියදුරුගෙන් ඇතුළේ ඇත්තේ කුමක්දැයි විමසූවිට ඔහු ඒ බව නොදන්නා පිළිතුරු ලැබෙනු ඇති බවත් හෙතෙම කියයි. එතනෝල්, හෙරොයින් මහ පරිමාණයෙන් ගෙන්වූ පුද්ගලයින් ගැන මේ දක්වා කිසිදු පරීක්ෂණයක් නොමැති බවත් “ඒවා හරියට කේ.පීගේ සල්ලි හා නැව් වගේ තියෙනවා පමණයි“ ඇති තැනක් නැති බවද ඔහු පෙන්වාදෙයි. එදා ධර්මද්වීපයක් කියූ රටේ අද ආණ්ඩුවේ තුන් සරණ මත්පැන්, කැසිනෝව හා ගණිකාවන් බවද ජෝසප් මයිකල් පෙරේරා මන්ත්‍රීවරයා කොළඹදී අද (21) පැවැති මාධ්‍ය හමුවකදී වැඩිදුරටත් පැවසීය. එම මාධ්‍ය හමුවට සහභාගි වූ එජාපයේ බස්නාහිර පළාත් සභා මන්ත්‍රී මංජු ශ්‍රී අරංගල මහතා කියා සිටියේ වත්මන් ආණ්ඩුව ටෙලි නාට්‍යයක් හා සමාන බවයි. කිරිපිටි මිල වැඩි වී ඇති බවත් ගෑස් රුපියල් 700කින් වැඩි කිරීමට අවසර ඉල්ලා ඇති බවත් ඇමතිවරුන් නියෝජ්‍ය ඇමතිවරුන් පැටව් ගසන බවත් හෙතෙම පෙන්වාදුන්නේය. එක් නියෝජ්‍ය ඇමතිවරයෙකුගේ බිරිඳ ලේකම් බවත්, දුව මාධ්‍ය ලේකම් බවත් පුතා සම්බන්ධීකරණ ලේකම්වරයෙකු බවත් පුවත්පතක තිබුණේ යැයිද ඔහු පැවසීය.", "URL": "https://sinhala.adaderana.lk/news.php?nid=38276", "Category": null, "Parent URL": null}