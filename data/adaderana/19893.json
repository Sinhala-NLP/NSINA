{"Source": "Adaderana", "Timestamp": "November 9, 2011 09:37 pm", "Headline": " වැටුණු ආයතන කෙලින් කරන පනත සම්මතයි", "News Content": "පාඩු ලබන පුද්ගලික ආයතන රජයට පවරාගැනීමේ පනත් කෙටුම්පත හෙවත් ඌණ ක්‍රියාකාරී ව්‍යවසායන් හා ඌණ උපයෝජිත වත්කම් පුනරුදය කිරීමේ පනත පාර්ලිමේන්තුවේ වැඩි ඡන්ද 76 න් සම්මත වී තිබේ. ඒ අනුව අදාළ පනත අද පාර්ලිමේන්තුවට ඉදිරිපත් කිරීමෙන් පසු පනතට පක්ෂව ඡන්ද 122 ක් ලැබුණු අතර විපක්ෂව ලැබුණේ ඡන්ද 46 ක් පමණි. කෙසේ වෙතත් මෙම පනත් කෙටුම්පතට එරෙහිව ගොනු කෙරුණු පෙත්සම් ලබන 15 වන දින විභාගයට ගැනීමට ශ්‍රේෂ්ඨාධිකරණය අද තීන්දු කර තිබේ. මෙම පනත් කෙටුම්පත අද පාර්ලිමේන්තුවට ඉදිරිපත් කිරීමට සූදානම් වූ අවස්ථාවේ පාර්ලිමේන්තු මන්ත්‍රීවරුන් වන සජිත් ප්‍රේමදාස,පාලිත රංගේ බණ්ඩාර,විජේදාස රාජපක්ෂ,අනුර කුමාර දිසානායක යන මහත්වරු මෙම පනත් කෙටුම්පතට එරෙහිව රීති ප්‍රශ්න මතු කළහ. එහෙත් පනත පාර්ලිමේන්තුවඉ ඉදිරිපත් කිරීමට කිසිදු රීති ප්‍රශ්නයක් බලනොපාන බවට සභානායක නිමල් සිරිපාලද සිල්වා,අමාත්‍ය සුසිල් ප්‍රේම්ජයන්ත් යන අමාත්‍යවරුන් කරුණු දක්වන්නට යාමෙන් සභාවේ උණුසුම්කාරී තත්ත්වයක් උද්ගත විය. එහිදී අදාළ පනත් කෙටුම්පත අද දින විවාදයට ගන්නේද නැද්ද යන තීන්දුව දැනුම්දෙනතුරු පාර්ලිමේන්තුව පැය භාගයකට කල්තැබීමට කතානායකවරයා තීරණය කළ අතර පසුව යළි පාර්ලිමේන්තුවේ කටයුතු ආරම්භ කරමින් විවාදය ආරම්භ කළ හැකි බව කතානායකවරයා විසින් නිල වශයෙන් දැනුම්දෙන ලදී. ඉන් අනතුරුව පාර්ලිමේන්තු විවාදය ආරම්භ වූ අතර එයින් පසුව කළ ඡන්ද විමසීමේදී එය වැඩි ඡන්ද 76 න් සම්මත විය.", "URL": "https://sinhala.adaderana.lk/news.php?nid=19893", "Category": null, "Parent URL": null}