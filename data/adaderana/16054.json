{"Source": "Adaderana", "Timestamp": "May 12, 2011 01:38 pm", "Headline": "බදු අභියාචනා විභාගයට ස්වාධීන විනිශ්චය සභාවක්", "News Content": "ආදායම් බදු, ආනයනික බදු හෝ අනෙකුත් අයකිරීම් පැණවීම සම්බන්ධයෙන් කරනු ලබන අභියාචනා විභාග කිරීම සඳහා ස්වාධීන විනිශ්චය සභාවක් පත්කිරීමට අමාත්‍ය මණ්ඩලය තීරණය කර තිබේ. 2011 අංක 23 දරණ බදු අභියාචනා කොමිසම් සභා පනත යටතේ මෙම පත්කිරීම සිදුවන බව අද(12) පැවති කැබිනට් තීරණ දැනුම්දීමේ මාධ්‍ය හමුවේදී අමාත්‍ය කෙහෙළිය රඹුක්වැල්ල මහතා සඳහන් කළේය. ‍හිටපු ශ්‍රේෂ්ඨාධිකරණ විනිසුරු හෙක්ටර් යාපා මහතා මෙම ස්වාධීන විනිශ්චය සභාවෙහි ප්‍රධානත්වය ගෙන කටයුතු කරන බව සඳහන්ය. එමෙන්ම දේශීය ආදායම් නියෝජ්‍ය කොමසාරිස් ජනරාල් කේ. ඒ. පී. කළුආරච්චි මහතා මෙහි ලේකම් ලෙස කටයුතු අතර ජාතික අයවැය දෙපාර්තමේන්තුවේ හිටපු අධ්‍යක්ෂ එම්. සෝමසුන්දරම් මහතා, හිටපු විගණකාධිපති පී. ඒ. පේමතිලක මහතා අදාළ සභාවෙහි කටයුතු කරන බව අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=16054", "Category": null, "Parent URL": null}