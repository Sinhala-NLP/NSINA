{"Source": "Adaderana", "Timestamp": "September 1, 2010 04:00 pm", "Headline": "ශ්‍රී ලාංකිකයින් ඇතුළු පිරිසකගෙන් නීති විරෝධීව වැඩගත් සයිප්‍රස් හාම්පුතා අත්අඩංගුවට  ", "News Content": "ශ්‍රී ලාංකිකයින්ද ඇතුළු 27 දෙනෙකු සයිප්‍රසයේ,නිකෝෂියා ප්‍රදේශයේ ගොවිපළක නීති විරෝධී ලෙස සේවයේ යෙදවූ බවට චෝදනා ලැබූ 52 හැවිරිදි ගොවිපළ හිමියෙකු එරට පොලීසිය විසින් අත්අඩංගුවට ගෙන තිබේ. නිසි වැටුප් ගෙවීමක් නොකොට එරට කම්කරු නීති උල්ලංඝණය කරමින් වහල් ශ්‍රමිකයින් සේ මෙම සේවකයින් 27 දෙනාගේ සේවය ලබාගෙන ඇති බවත්,එයින් 13 දෙනෙකු නීති විරෝධී ලෙස සයිප්‍රසයට ඇතුළු වූවන් බවටත් මේ වන විට තොරතුරු තහවුරු වී ඇතැයි විදෙස් මාධ්‍ය උපුටා දක්වයි. ශ්‍රී ලාංකිකයින් පිරිස අයත්වන්නේද නීති විරෝධී ලෙස සයිප්‍රසයට ඇතුළු වී සිටින 13 දෙනා අතරට බැව් සඳහන් වේ. ශ්‍රී ලංකාවට අමතරව ඉන්දියාව,ඊජිප්තුව,පකිස්ථානය යන රටවලින් සයිප්‍රසයට ඇතුළු වූ නීති විරෝධී සංක්‍රමණිකයින්ද මෙම පිරිස අතරේ සිටින බව වාර්තා වේ. සයිප්‍රස් පොලීසියේ පුද්ගල ජාවාරම් පිළිබඳ ඒකකය,එරට අපරාධ පරීක්ෂණ දෙපාර්තමේන්තුවේ ආගමන කටයුතු පිළිබඳ ඒකකය සහ කම්කරු අමාත්‍යංශයේ නිලධාරීන් විසින් නිකෝෂියා ප්‍රදේශයේ ගොවිපළවල් දෙකක් වටලන්නට කටයුතු කර ඇති අතර එහිදී නීති විරෝධී ලෙස සේවයේ යොදවා ඇති මුළු විදේශිකයන් සංඛ්‍යාව 32ක් බව සයිප්‍රස් ආරංචි මාර්ග සඳහන් කරයි. මෙම සේවක පිරිසට ඉතා අවම ජීවන පහසුකම් සලසා තිබුණු බවත්,විශේෂයෙන්ම එක් කාමරයක පුද්ගලයින් 12 දෙනෙකුට එක් ඇඳක් පමණක් හුවමාරු කරගෙන නවාතැන් ගන්නා පරිදි කටුක දිවි පෙවෙතක් උරුම කර දී තිබුණු බවත් වාර්තා වේ. \"මෙය සයිප්‍රසයේ නීති විරෝධී ලෙස සේවයේ නියුතු වූවන් ‍සොයමින් කරන දේශ සීමා මෙහෙයුමක එක් කොටසක් පමණක් බව\"එරට කම්කරු අමාත්‍ය සොටරුල්ලා චලම්බෝස් මහතා මාධ්‍යවේදීන් පිරිසක් අමතා ප්‍රකාශ කර තිබේ.", "URL": "https://sinhala.adaderana.lk/news.php?nid=10572", "Category": null, "Parent URL": null}