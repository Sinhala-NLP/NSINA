{"Source": "Adaderana", "Timestamp": "August 27, 2019 08:59 pm", "Headline": "ප්‍රංශයට හොරෙන් යන්න ගිය තරුණයා අත්අඩංගුවට", "News Content": "කූඨ ලෙස සකස් කළ ගුවන් ගමන් බලපත්‍ර , වීසා බලපත්‍ර සහ ගුවන් ප්‍රවේශ පත්‍ර උපයෝගී කර ගනිමින් මාල දිවයින වෙත යන බව හගවා , ඩුබායි ඔස්සේ ප්‍රංශය වෙත යෑමට තැත් කළ ශ්‍රී ලාංකික ද්‍රවිඩ ජාතික තරුණයෙකු කටුනායක ගුවන් තොටුපළ දේශ සීමා ආවේක්ෂණ ඒකකයේ ආගමන විගමන නිලධාරීන් විසින් අත් අඩංගුවට ගෙන තිබේ. මොහු 31 හැවිරිදි යාපනය නගරය ආශ්‍රිත ප්‍රදේශයේ පදිංචි තරුණයෙකි. ඔහු අද (27) උදෑසන 10.00 ට එමිරේට්ස් ගුවන් සේවයේ ඊ.කේ.- 650 දරන ගුවන් යානයෙන් ඩුබායි වෙත ගොස් , එතැන් සිට ප්‍රංශය බලා යෑමට කටුනායක ගුවන් තොටුපළ වෙත පැමිණ තිබේ. ගුවන් ප්‍රවේශ පත්‍ර ලබා ගැනීමෙන් පසු , විගමන අංශය වෙත පැමිණෙමින් සිටි මෙම තරුණයාගේ සැක කටයුතු ඉරියව් නිරීක්ෂණය කළ දේශසීමා ආවේක්ෂණ ඒකකයේ ප්‍රධාන ආගමන විගමන නිලධාරීවරයා , ඔහු විගමන කවුළුව වෙත යෑමට පෙර , ඔහු නවතා , ඔහු සතුව තිබූ ගුවන් ගමන් බලපත්‍ර , වීසා බලපත්‍ර සහ ගුවන් යානා ප්‍රවේශ පත්‍ර පරීක්ෂාවකට ලක් කළ අතර , එහිදී ඒවායේ තිබූ වෙනස්කම් කීපයක් හදුනා ගැනීමට ඔහු සමත් විය. ඉන්පසුව එම ලිපි ලේඛන දේශසීමා ආවේක්ෂණ ඒකකය සතු නවීන තාක්ෂණික උපකරණ භාවිතයෙන් පරීක්ෂාවන්ට ලක් කළේය . එහිදී එම ගුවන් ගමන් බලපත්‍රය මතු පිටින් ඔහුගේ ජායාරූපය අලවා , ආගමන විගමන නිලධාරීන් නොමග යැවීම සදහා කූඨ ලෙස සකස් කර ඇති බව එම ඒකකයේ ස්කෑන් පරීක්ෂණ වල දී තාක්ෂණික නිරීක්ෂණ මගින් හෙළිදරව් කර ගනු ලැබීය . තවදුරටත් ඔහුව පරීක්ෂාවට ලක් කරත් දී , ඔහු හැද සිටි කළිසමේ සාක්කුවක කටුනායක සිට මාල දිවයින දක්වා ගමන් කළ හැකි ඔහුගේ සැබෑ ගුවන් ගමන් බලපත්‍රය සමග ව්‍යාජ ලෙස සකස් කළ මාල දිවයින දක්වා ගමන් කිරීමට යොදා ගැනීමට සූදානම් කළ ගුවන් ප්‍රවේශ පත්‍රයක් ද සොයා ගැනීමට ආගමන විගමන නිලධාරීන් සමත් විය . වැඩිදුරටත් මෙම තරුණයා ප්‍රශ්න කිරීම් සහ සෝදිසි කිරීම් වලට ලක් ක‍රත් දී මඩකලපුව , කාත්තන්කුඩි ප්‍රදේශයේ තරුණයෙකු වෙත ප්‍රංශය ඔස්සේ ස්පාඤ්ඤය වෙත යෑම සදහා නීත්‍යානුකූලව නිකුත් කර තිබූ ගුවන් ගමන් බලපත්‍රයක් , රසායනික ද්‍රව්‍ය මගින් සෝදා , යළි ඒ මත මෙම තරුණයාගේ තොරතුරු මුද්‍රණය කළ ව්‍යාජ වීසා බලපත්‍රයක් ද සොයා ගැනීමට ආගමන විගමන නිලධාරීන්ට හැකි විය . මෙම තරුණයා මුලින්ම මාලදිවයින වෙත යන බව ගුවන් තොටුපළ ආගමන විගමන දෙපාර්තමේන්තු නිලධාරීන්ට ප්‍රකාශ කර , පසුව ගුවන් තොටුපළ තුළ මද දුරක් ගොස් , ශ්‍රී ලන්කන් සහ ගුවන් තොටුපළ ආරක්ෂක නිලධාරීන්ට තමන් ඩුබායි ඔස්සේ ප්‍රංශය වෙත යන බව පවසා අදාළ එමිරේට්ස් ගුවන් යානය වෙත පිවිසීම ඔහුගේ උත්සාහය වී තිබුණි . එහිදී එම නිලධාරීන් ද නොමග යැවීම සදහා නීත්‍යානුකූල එමිරේට්ස් ගුවන් යානා ප්‍රවේශ පත්‍රයක් ද ඔහු මිලදී ගෙන තිබුණි. මෙම අත් අඩංගුවට ගැනීම කටුනායක ගුවන් තොටුපළ ආගමන විගමන දෙපාර්තමේන්තු නිලධාරීන් විසින් මෙතෙක් සිදු කළ ඉතාමත් සංකීර්ණ සහ හොදම වැටලීම බව ගුවන් තොටුපළ ආගමන විගමන සහකාර පාළකවරයා සදහන් කළේය . කටුනායක ගුවන් තොටුපළ ආගමන විගමන දෙපාර්තමේන්තු සහකාර පාළක සුජීව රත්නායක මහතාගේ උපදෙස් සහ අධීක්ෂණය යටතේ දේශසීමා ආවේක්ෂණ ඒකකයේ ප්‍රධාන ආගමන විගමන නිලධාරී එම්.අයි.අමියුනුදීන් , ආගමන විගමන නිලධාරීන් වන කේ.ඒ.එන්.ජී.බණ්ඩාර සහ පී.ජී.එස්.එන්.එස්.කරුණාරත්න යන මහත්වරුන් මෙම අත් අඩංගුවට ගැනීම සහ මේ පිළිබඳව වැඩිදුර විමර්ශන කටයුතු සිදු කළහ. එම පරීක්ෂණ වලින් පසුව ගුවන් තොටුපළ ආගමන විගමන සහකාර පාළක සුජීව රත්නායක මහතාගේ නිර්දේශ මත මෙම තරුණයා සහ ඔහු සතුව තිබූ සියලු ලිපි ලේඛන ද වැඩිදුර විමර්ශන කටයුතු සදහා කටුනායක ගුවන් තොටුපළ අපරාධ පරීක්ෂණ දෙපාර්තමේන්තු නිලධාරීන් වෙත භාර දී තිබේ .", "URL": "https://sinhala.adaderana.lk/news.php?nid=117634", "Category": null, "Parent URL": null}