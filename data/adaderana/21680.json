{"Source": "Adaderana", "Timestamp": "January 27, 2012 09:10 am", "Headline": "දේශපාලන විසඳුමේ දී ටී.එන්.ඒ සමග එකඟයි", "News Content": "දෙමළ ජනතාවගේ ගැටළුවට දේශපාලන විසඳුමක් ලබාගැනීමේ ස්ථාවරයේ දී දෙමළ ජාතික සන්ධානය සමග තමන් ද එකඟ වන බව තමිල් මක්කල් වෙඩුදලෙයි පුලිගල් පක්ෂයේ නායක නැගෙනහිර පළාත් ප්‍රධාන අමාත්‍ය සිවනේශතුරෙයි චන්ද්‍රකාන්තන් මහතා පවසයි. ඉඩම් සහ පොලිස් බලතල ලබාගැනීම සඳහා වූ ඉල්ලීම සම්බන්ධයෙන් තමන් ද එකඟ වන බව ඔහු පෙන්වාදෙයි. සි‍වනේශතුරෙයි චන්ද්‍රකාන්තන් මහතා මේ සම්බන්ධයෙන් දන්වා දෙමළ ජාතික සන්ධානයේ පාර්ලිමේන්තු කණ්ඩායම් නායක ආර්. සම්බන්ධන් මහතා වෙත ලිපියක් යොමු කර තිබේ. තමිල් මක්කල් වෙඩුදලෙයි පුලිගල් පක්ෂය සමග අදාළ කරුණු සම්බන්ධයෙන් සාකච්ඡා කිරීමට සූදානම් බව ඊට ප්‍රතිචාර දක්වා ඇති සම්බන්ධන් මහතා ප්‍රකාශ කර ඇත. මේ දිනවල නැගෙනහිර පළාත් ප්‍රධාන අමාත්‍යවරයා විදෙස්ගතව සිටියි. මේ අතර නැගෙනහිර විශ්ව විද්‍යාලයේ ආදි ශිෂ්‍ය කණ්ඩායමක් විසින් මේ සම්බන්ධයෙන් නිවේදනයක් නිකුත් කර තිබේ. දෙමළ ජාතික සන්ධානය සහ පිල්ලෙයාන් අතර එකඟතාවක් ඇතිවන්නේ නම් එය අවාසනාවන්ත තත්ත්වයක් බව ඔවුන් පෙන්වාදෙයි. රජය සමග කටයුතු කරමින් නැගෙනහිර පළාත තුළ දෙමළ ජා‍තික නියෝජනයට බාධා සිදුකිරීමටත්, ඔවුන්ගේ අයිතිවාසිකම් උදුරා ගැනීමටත් චන්ද්‍රකාන්තන් මහතා කටයුතු කර ඇති බවට ඔවුන් චෝදනා කරයි. එබැවින් එවැනි එකඟතාවක් අවශ්‍ය නොවන බව අදාළ ශිෂ්‍ය සංගමය විසින් අවධාරණය කර ඇත.", "URL": "https://sinhala.adaderana.lk/news.php?nid=21680", "Category": null, "Parent URL": null}