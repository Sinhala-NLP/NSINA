{"Source": "Adaderana", "Timestamp": "January 22, 2018 12:44 pm", "Headline": "ඇඳි වත පමණක් ඉතිරිකර ගිනිගත් නාඋල නිවස", "News Content": "නාඋල පිහිටි නිවසකට කිසියම් අයකු ගිනි තබා සම්පූර්ණයෙන්ම විනාශ කොට ඇතැයි නාඋල පොලීසිය පවසයි. මෙම නිවසේ සිටි කාන්තාව සහ දියණියක් ඥාති නිවසක උත්සවයකට සහභාගි වී සිටිය දී (22 ) අලුයම මෙම ගෙට ගිනි තබා ඇතැයි පොලීසිය ප්‍රකාශ කළේය. ගින්නෙන් නිවසේ තිබූ සියළුම බඩු භාණ්ඩ පිළිස්සී විනාශ වී ගොස් ඇති අතර නාවස හිමි කාන්තාව හඬා වැටෙමින් කියා සිටියේ විශ්ව විද්‍යාලයේ අධ්‍යාපනය ලබන තම දියණියගේ පොත් පත් සියල්ල නිවසේ තිබූ බවත් එම පොත්පත් සියල්ල ගින්නෙන් අළු වී ඇති බවය. තම නිවසට මෙසේ ගිනි තබන්නට ඇත්තේ කවුරුන්ද යන්න මෙතෙක් අනාවරණය කර ගැනීමට නොහැකි වුවද දික්කසාද නඩුවක් පවතින තම සැමියා විසින් ගෙට ගිනි තබන්නට ඇතැයි තමන් විශ්වාස කරන බව ඇය පොලීසියට ප්‍රකාශයක් කොට තිබේ. දැඩි ආර්ථික දුෂ්කරතා මධ්‍යයේ ජීවත් වන ඇය දියණියන් විශ්ව විද්‍යාලයට යවා එක් පුතෙකු සසුන් ගත කොට ඇති බව පොලීසිය පවසයි. නිවසට ගිනි තැබීම පිළිබඳව විධිමත් පරීක්ෂණයක් පවත්වන බවත් දැනට දික්කසාද ව සිටින සැකකාර සැමියා අත්අඩංගුවට ගෙන ප්‍රශ්න කිරීමට නියමිත බව නාඋල පොලිසිය පවසයි. නිවසේ ඇතිවූ ගින්න හේතුවෙන් නිවසේ තිබූ සියලුම බඩුබාහිරාදිය මෙන්ම නිවස ද සම්පූර්ණයෙන්ම විනාශ වී ඇති අයුරු දැක ගැනීමට හැකියාව ලැබිණි. සිද්ධිය සම්බන්ධයෙන් නාවුල පොලිසියේ ස්ථානාධිපති පොලිස් පරීක්ෂක සුගත් බණ්ඩාර මහතා පරීක්ෂණ පවත්වයි.", "URL": "https://sinhala.adaderana.lk/news.php?nid=83343", "Category": null, "Parent URL": null}