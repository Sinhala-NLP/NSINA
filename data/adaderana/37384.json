{"Source": "Adaderana", "Timestamp": "September 13, 2013 05:41 pm", "Headline": "බසයකට පහරදීමෙන් බස් 4ක ධාවනය අත්හිටුවයි", "News Content": "වව්නියාව - කොළඹ අතර ධාවනය කෙරුණු බස් රථයක රියදුරෙකුට පහරදී එම බස් රථයට අලාභ හානී සිදුකිරීමේ සිද්ධියට සම්බන්ධ බස් රථ හිමියන් දෙදෙනෙකුට අයත් බස් රථ 4ක ගමන්වාර තාවකාලිකව අත්හිටුවීමට ජාතික ගමනාගමන කොමිෂන් සභාව තීරණය කර තිබේ. පසුගිය 11 වන දින පහරදීම සිදුව තිබූ අතර ඊට අදාළ පොලිස් වාර්තා පදනම් කරගනිමින් ජාතික ගමනාගමන කොමිෂන් සභාව මේ වන විට විමර්ශනයක් ආරම්භ කර ඇත. පරීක්ෂණ කටයුතු අවසන් වන තෙක් අදාළ බස් රථවල ගමන්වාර අත්හිටුවීමට තීරණය කර ඇති අතර පරීක්ෂණයෙන් අනතුරුව එම බස්හිමියන් වැරදිකරුවන් වුවහොත් ඔවුන්ට එරෙහිව විනයානුකූල පියවර ගන්නා බව ජාතික ගමනාගමන කොමිෂන් සභාව කීය. එමෙන්ම අදාළ පහරදීමේ සිද්ධියට බස් රථ හිමියන් දෙදෙනාට අමතරව එම බස් රථවල සේවය කළ රියදුරන් දෙදෙනෙකු ද සම්බන්ධ බවට තොරතුරු ලැබී ඇති අතර ඒ බව තහවුරු වුවහොත් එම රියදුරන්ට ජාතික ගමනාගමන කොමිෂන් සභාව විසින් ලබාදී ඇති රියදුරු අයඳුම්පත අවලංගු කිරීමට පියවර ගන්නා බව ද කොමිෂන් සභාව වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=37384", "Category": null, "Parent URL": null}