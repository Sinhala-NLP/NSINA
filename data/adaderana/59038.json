{"Source": "Adaderana", "Timestamp": "April 9, 2016 05:27 pm", "Headline": "ශ්‍රී ලංකා - චීන ඒකාබද්ධ ප්‍රකාශයක්", "News Content": "ස්වාධිපත්‍යය, භෞමික අඛණ්ඩතාව, ස්ථායිතාව හා තම රටවල සංවර්ධනය මුල් කොට සලකමින් දෙරටටම පොදුවේ බලපාන ප්‍රශ්නවලදී සහයෝගීව කටයුතු කිරීමට චීනය සහ ශ්‍රී ලංකාව ප්‍රතිඥා දී තිබේ.සාමකාමි සහජිවනයේ පස්වැදෑරුම් ප්‍රතිපත්තියට අනුව කටයුතු කරන බවත්, වෙනත් රටවල අභ්‍යන්තර කටයුතුවලට මැදිහත් නොවිම සම්බන්ධයෙන් වූ ජාත්‍යන්තර නීතිය මූලික නියමයන් පිළිපදින බවත්, දෙපාර්ශවය විසින් අවධාරණය කර ඇති බව සඳහන්ය.ජාතික සමගිය, සාමය හා සංහිඳියාව පවත්වා ගැනීම සඳහා ආර්ථික සංවර්ධනය ඇති කිරීමට ශ්‍රී ලංකාව දරණ ප්‍රයත්නය සම්බන්ධයෙන් සහය පළ කරන බව ද චීනය පවසා ඇත.නිල සංචාරයක් සඳහා චීනයට ගිය අග්‍රාමාත්‍ය රනිල් වික්‍රමසිංහ මහතාගේ සංචාරයේ තෙවන සහ අවසන් දිනය අදයි.මෙම සංචාරය තුළදී අග්‍රාමාත්‍යවරයා චීන ජනාධිපති ෂී ජිං පිං මහතා ඇතුළු එරට රජයේ නියෝජිතයින් රැසක් මුණගැසී ද්විපාර්ශවික සාකච්ඡා සිදු කළේය.එම සාකච්ඡාවන්ට අනුව මහජන චීන සමූහ ආණ්ඩුවත් ශ්‍රී ලංකා රජයත් අතර මෙම ඒකාබද්ධ ප්‍රකාශය නිකුත් කර තිබේ.", "URL": "https://sinhala.adaderana.lk/news.php?nid=59038", "Category": null, "Parent URL": null}