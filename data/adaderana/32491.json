{"Source": "Adaderana", "Timestamp": "March 17, 2013 10:56 am", "Headline": "ශ්‍රී ලංකාවට නිරතුරු සහය දෙනවා", "News Content": "ස්වෛරී රටක් ලෙස ශ්‍රී ලංකාවට ගොඩනැගීමට සහය දෙන බව ‍ චීනයේ නව ජනාධිපතිවරයා ලෙස පත්වු ෂී ජින්පින්ග් මහතා ජනාධිපති මහින්ද රාජපක්ෂ මහතාට පවසා තිබේ. චීන නව ජනාධිපති ෂී ජින්පින්ග් මහතාට ජනාධිපති මහින්ද රාජපක්ෂ මහතා විසින් දුරකථනයෙන් ඊයේ සුබපැතුම් එක්කර තිබේ. දෙරට අතර සබදතා ශක්තිමත් කරගැනීම පිළිබඳව ද එහිදී ශ්‍රී ලංකා චීන නායකයින් සාකච්ඡා කර ඇත. ශ්‍රී ලංකාවේ සංවර්ධන ක්‍රියාදාමය සඳහා චීනය අතීතයේ සිටම සහය දුන් බවත් එය ඉදිරියට ද එසේම සිදුවන බව එරට ජනාධිපතිවරයා පවසා ඇතැයි විදෙස් මාධ්‍ය වාර්තා කරයි. මේ අතර ශුද්ධෝත්තම අති උතුම් පළමුවන ෆ්‍රැන්සිස් පාප්වහන්සේ වෙත ද ජනාධිපති මහින්ද රාජපක්ෂ මහතා විසින් සුබපැතුම් එක්කර තිබේ. සමාජ ආර්ථික අභියෝග රැසකට ලෝකය මුහුණ දී සිටින අවධියක නව පාප්වහන්සේගේ පත්වීම සුවිශේෂී වන බව ජනාධිපතිවරයා පාප්වහන්සේ වෙත යොමුකළ පණිවිඩයේ දැක්වෙයි.", "URL": "https://sinhala.adaderana.lk/news.php?nid=32491", "Category": null, "Parent URL": null}