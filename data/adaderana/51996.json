{"Source": "Adaderana", "Timestamp": "June 15, 2015 08:16 am", "Headline": "වසා දමා තිබූ දුම්රිය හරස් මාර්ගයෙන් යන්න ගිහින් යුවළක් මරුට", "News Content": "වසා දමා තිබූ දුම්රිය හරස් මාර්ගයක් හරහා පා පැදියකින් යාමට උත්සාහ කළ අනියම් අඹු - සැමි යුවළක් දුම්රියේ ගැටී මියගොස් තිබේ.ඊයේ සවස හලාවත - කොළඹ මාර්ගයේ මැරවල දුම්රිය හරස් මාර්ගයේදී මෙම අනතුර සිදුවී ඇත.මියගොස් ඇත්තේ හලාවත - එළිවටිය පදිංචිකරුවෙකු වන ගාමිණී ජාන්ස (අවු:60) සහ හලාවත - මයික්කුලම,මිලාන් පුර පදිංචිකාරියක් වන හික්කඩුවගේ අනුලාවතී ප්‍රනාන්දු (අවු:56) නම් දෙදෙනෙකි.මෙම දෙදෙනා නීත්‍යානූකූලව විවාහ වී නොමැති නමුත් අඹු - සැමියන් ලෙස කාලයක් එකට ජීවත් වී ඇති බව පොලීසිය කියයි.දෙදෙනාටම තමන්ගේ පෙර විවාහ වල දරුවන් සිටන බවද දෙදෙනා ජීවත් වී සිට ඇත්තේ කාන්තාවට අයත් හලාවත - මයික්කුලම,මිලාන්පුර පිහිටි නිවසේ බවද පැවසේ.මියගිය දෙදෙනා සතුව කසිප්පු අඩංගු බෝතලයක කැබලි තිබී ඇති බවත්, ඒ අනුව ඔවුන් කසිප්පු මිලදීගෙන ආපසු නිවස බලා එමින් සිටින විට අනතුර සිදු වන්නට ඇති බවට විශ්වාස කළ හැකි යයිද පොලීසිය කියයි. මළ සිරුර හලාවත මහා රෝහලේ තැන්පත් කර ඇති අතර පශ්චාත් මරණ පරීක්ෂණය පැවැත්වීමට නියමිතව ඇත.", "URL": "https://sinhala.adaderana.lk/news.php?nid=51996", "Category": null, "Parent URL": null}