{"Source": "Adaderana", "Timestamp": "November 21, 2010 07:36 pm", "Headline": "මැල්කම් රංජිත් හිමිපාණන්ට මුදු පැළඳවීමේ චාරිත්‍රය බැසිලිකාවේදී සිදුවෙයි", "News Content": "කාදිනල් ධුරයට පත්කෙරුණු අති උතුම් ආචාර්ය මැල්කම් රංජිත් හිමිපාණන් ඇතුළු කාදිනල්වරු 24 දෙනාට විශේෂ මුද්දක් පැළඳවිමේ චාරිත්‍රය පාප් වහන්සේගේ ප්‍රධානත්වයෙන් අද(21) පස්වරුවේ සිදුකෙරුණි. ඒ වතිකානයේ ශාන්ත පීතර බැසිලිකාවේදීය. ක්‍රිස්තු රාජයාණන්ගේ දිව්‍ය පූජා මංගල්‍ය යාගයේදී මෙම චාරිත්‍රය සිදුකෙරුණි. කාදිනල් ධුරයට පත්වීමෙන් පසු තනිව කටයුතු නොකර සාමූහික ජීවිතයට නතුවී ක්‍රියාකරන බවට පාප් වහන්සේ ඉදිරියේ දිවුරුම්දීමෙන් අනතුරුව මුද්ද පළඳවනු ලැබීය. අති උතුම් මැල්කම් කාදිනල් රංජිත් හිමිපානන්ට විශ්ව කතෝලික සභාවේ පරිපාලන කටයුතු වලට සම්බන්ධ විමේ හැකියාව ද උදාවී තිබේ. ‍ෙ එසේම ශුද්ධෝත්තම පාප් පදවිය සඳහා තෝරා ගැනීමේ ඡන්දයේදී ඡන්දය ප්‍රකාශය කිරීමේ හිමිකම උන්වහන්සේට හිමිවනු ඇත. මේ අනුව ශුද්ධෝත්තම පාප්වහන‍්සේ පදවිය සඳහා ඉදිරිපත් වීමේ අවස්ථාව ද අති උතුම් මැල්කම් කාදිනල් රංජිත් හිමිපාණන්ට උදා වී තිබේ.", "URL": "https://sinhala.adaderana.lk/news.php?nid=12306", "Category": null, "Parent URL": null}