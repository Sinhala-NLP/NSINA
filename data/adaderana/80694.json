{"Source": "Adaderana", "Timestamp": "November 28, 2017 09:27 pm", "Headline": "රැඳවියා පළා ගිහින් SI-PC ගෙදර යයි", "News Content": "සිර මැදිරියෙන් සැකකරුවෙකු පලා යෑම හේතුවෙන් අරණායක පොලීසියේ උප පොලිස් පරීක්ෂකවරයෙකුගේ සහ පොලිස් කොස්තාපල්වරයෙකුගේ වැඩ තහනම් කර ඇති බව අරණායක පොලිස් ස්ථානාධිපතිවරයා පැවසීය. අරණායක පොලිස් ස්ථානාධිපති සුජීව ගුණතිලක මහතා පොලිස් ස්ථානයෙන් බැහැරව සිටි අවස්ථාවක අරණායක දෙයියන්වල - ප‍්‍රදේශයේ ගංජා ළඟ තබා ගත් සැකකරුවෙකු ඉකුත් 26 වැනිදා අත්අඩංගුවට ගැනීමට අරණායක පොලීසිය කටයුතු කර තිබුණි. ඔහු අත්අඩංගුවට ගැනීමෙන් පසුව පොලිස් සිරමැදිරියේ සිටියදී එදින රාත‍්‍රීයේ සිර මැදිරියේ දොර විවෘත කර පොලිස් ස්ථානයෙන් පලා ගොස් තිබේ. පසුව එදිනට පසු දිනයේ මෙ සම්බන්ධයෙන් පුළුල් පරීක්ෂණයක් පැවැත්වූ කෑගල්ල සහකාර පොලිස් අධිකාරී ගාමිණී තෙන්නකොන් මහතා විසින් ඉහත නිලධාරීන් දෙදෙනාගේ වැඩ තහනම් කිරීමට කටයුතු කර තිබුණි. පසුව මෙම සැකකරු හැකි ඉක්මනින් අත්අඩංගුවට ගැනීමට නිලධාරීන් කණ්ඩායමක්ද යෙදවීමට කටයුතු කරන ලෙස ඒ මහතා උපදෙස් ලබා දී ඇත. සිද්ධිය සම්බන්ධයෙන් විශේෂ පොලිස් කණ්ඩායමක් විසින් මෙ වන විට පරීක්ෂණ ක‍්‍රියාත්මක වන බවද වාර්තා වෙයි.", "URL": "https://sinhala.adaderana.lk/news.php?nid=80694", "Category": null, "Parent URL": null}