{"Source": "Adaderana", "Timestamp": "April 4, 2012 05:10 pm", "Headline": "ක්ෂණික ආහාරවලට දරුවන් හුරුකිරීමෙන් ජාතික ධනය විනාශ වෙනවා", "News Content": "ක්ෂණික ආහාරවලට නොව සම්ප්‍රදායික පෝෂ්‍යදායී ආහාර‍ වේලකට දරුවන් හුරු කළ යුතු බව ජනාධිපති මහින්ද රාජපක්ෂ මහතා පවසයි. ක්ෂණික ආහාරවලට දරුවන් හුරු කිරීම මගින් සිදුවන්නේ ජාතික ධනය විනාශ වීම පමණක් බව ජනාධිපතිවරයා පෙන්වාදෙයි. එසේම සෞඛ්‍ය ගැටලු මතු වීම හා ජීවිත විනාශ වීම පවා ඒ හරහා සිදුවන බව ජනාධිපතිවරයා අවධාරණය කරයි. ලෝක සෞඛ්‍ය දිනය තේමා කරගත්\"මිහි මෙත් සුවසර\"වැඩසටහන යටතේ යහ පෝෂණයෙන් ක්‍රියාශීලී බවින් සහ සෞඛ්‍යයෙන් පිරිපුන් ජීවිතයක් වෙනුවෙන් ක්‍රියාත්මක දීප ව්‍යාප්ත වැඩසටහනේ සමාරම්භයට එක්වෙමින් ජනාධිපති මහින්ද රාජපක්ෂ මහතා මේ අදහස් පළ කළේය. නිවැරදි ආහාර පුරුදු මෙන්ම ශාරීරික ව්‍යායාම පිළිබඳව ද අවධානය යොමු කිරීම වැදගත් බව එහිදී ජනාධිපතිවරයා වැඩිදුරටත් පෙන්වාදුන්නේය. ලෝක සෞඛ්‍ය දිනය අප්‍රේල් මස 07 වන දිනට යෙදී ඇත.", "URL": "https://sinhala.adaderana.lk/news.php?nid=23294", "Category": null, "Parent URL": null}