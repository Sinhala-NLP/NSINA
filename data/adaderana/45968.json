{"Source": "Adaderana", "Timestamp": "September 10, 2014 01:39 pm", "Headline": "රතුපස්වල නඩුව - පෙත්සම සලකා බැලීම  ඔක්.21ට කල්දමයි", "News Content": "මතභේදයකට තුඩුදී ඇති රතුපස්වල කර්මාන්ත ශාලාව වසා දැමීමේ නියෝගයක් නිකුත් කරන ලෙස ඉල්ලා ගොණු කර තිබු පෙත්සම සලකා බැලීම ඔක්තෝබර් මස 21 වන දින දක්වා කල් තැබීමට අභියාචනාධිකරණය තීරණය කර තීරණය කර තිබේ. සියනෑ ජලය සුරැකීමේ සංවිධානය විසින් අදාළ පෙත්සම ඉදිරිපත් කර තිබුණි. පෙත්සම කැඳවු අවස්ථාවේ දී නීතිපතිවරයා අධිකරණයට පවසා සිටියේ අදාළ කර්මාන්ත ශාලාව මේ වනවිට එම ස්ථානයෙන් ඉවත් කර ඇති බවයි. ඒ අනුව මෙම පෙත්සම තවදුරටත් පත්වාගෙනයාමේ අවශ්‍යතාවක් නොමැති බව පෙන්වාදුන් රජයේ නීතිඥවරිය එය ඉල්ලා අස්කර ගැනීම සුදුසු බව ද ප්‍රකාශ කළාය. එහෙත් ඊට විරෝධය පළ කළ සියනෑ ජලය සුරැකීමේ සංවිධානයේ නීතිඥවරුන් සඳහන් කළේ අදාළ කර්මාන්ත ශාලාව මේ වනතෙක් සම්පුර්ණයෙන්ම ඉවත් කර ගෙන නොමැති බවයි. ඒ අනුව පෙත්සම තවදුරටත් විභාග කරන ලෙස ද ඔවුන් අභියාචනාධිකරනයෙන් ඉල්ලීමක් කරන ලදී. අදාළ කරුණු සලකා බැලු අභියාචනාධිකරණ විනිසුරු උපාලි අබේරත්න මහතා පෙත්සම ඔක්තෝබර් මස 21 වන දින කැඳවීමට නියම කළ අතර එදිනට මීට අදාළ විරෝධතා ගොණු කරන ලෙස ද දැනුම් දී ඇත.", "URL": "https://sinhala.adaderana.lk/news.php?nid=45968", "Category": null, "Parent URL": null}