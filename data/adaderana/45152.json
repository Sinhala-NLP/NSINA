{"Source": "Adaderana", "Timestamp": "August 6, 2014 07:02 am", "Headline": "ඌවට නම්දීම 12න් අවසන් ", "News Content": "ඌව පළාත් සභා මැතිවරණයට අදාළ නාම යෝජනා භාර දීම අද (06) දහවල් 12.00ට අවසන්වීමට නියමිතව තිබේ. ඒ අනුව අද දිනයේ ප්‍රධාන දේශපාලන පක්ෂ නාම යෝජනා භාර දීමට නියමිත බවත්,ඇප මුදල් තැන්පත් කිරිම ඊයේ දහවල් 12ට අවසන් වූ අතර ස්වාධින කණ්ඩායම් 11ක් ඇප මුදල් තැන්පත් කර ඇති බවත්, මැතිවරණ මහලේකම් කාර්යාලය සඳහන් කරයි. නාම යෝජනා භාරගැනීමෙන් පසු මැතිවරණය පැවැත්වෙන දිනය ප්‍රකාශයට පත් කිරිමට නියමිතව තිබේ. අපේක්ෂකයින් වෙත මනාප අංක ලබාදීම ලබන සඳුදා සිට දිස්ත්‍රීක් ලේකම් කාර්යාල හරහා සිදු කෙරෙයි. නාම යෝජනා භාරගැනිම වෙනුවෙන් ඌව පළාතේ පුළුල් ආරක්ෂක වැඩපිළිවෙළක් ක්‍රියාත්මක කර ඇති බව එම පළාත භාර ජ්‍යෙෂ්ඨ නියෝජ්‍ය පොලිස්පති රොෂාන් ප්‍රනාන්දු මහතා කියා සිටියි. එමෙන්ම මැතිවරණ නීති උල්ලංඝණය වන අයුරින් කටයුතු කරන්නන් පිළිබඳ සොයැ බැලීම සඳහා විශේෂ කණ්ඩායමක් යොදවා ඇති බවද මැතිවරණ මහලේකම් කාර්යාලය සඳහන් කරයි. මේ අතර එක්සත් ජාතික පක්ෂයෙන් බදුල්ල දිස්ත්‍රීක්කය සඳහා නාම යෝජනා ලබා නොදුන් බව පවසමින් ඉන්දික කපිල කුමාර නැමැත්තෙකු ඊයේ රාත්‍රීයේ සිරිකොත පක්ෂ මූලස්ථානයේ වහලයට නැඟ විරෝධතාවයක නිරත විය.", "URL": "https://sinhala.adaderana.lk/news.php?nid=45152", "Category": null, "Parent URL": null}