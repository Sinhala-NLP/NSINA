{"Source": "Adaderana", "Timestamp": "November 20, 2011 07:33 pm", "Headline": " උගත් පාඩම් ජනපති බාරගනියි", "News Content": "උගත් පාඩම් හා ප්‍රතිසන්ධාන පිළිබඳ ජනාධිපති විමර්ශන කොමිසන් සභා වාර්තාව එහි සභාපති සී.ආර් ද සිල්වා මහතා විසින් අද පස්වරුවේ ජනාධිපති මහින්ද රාජපක්ෂ මහතා වෙත භාරදී තිබේ. පස්වරු 6.30ට අරලියගහ මන්දිරයේ දී අදාළ වාර්තාව ජනාධිපතිවරයා වෙත භාරදුන් බව ජනාධිපති මාධ්‍ය ඒකකයේ අධ්‍යක්ෂ ජනරාල් බන්දුල ජයසේකර මහතා සඳහන් කරයි. යුද්ධය පැවති අවසාන සමය තුළ මෙරට සිදුවු ක්‍රියාකාරකම් පිළිබඳ තොරතුරු ඇතුළත් අදාළ වාර්තාව සකස් කිරීම පසුගිය සතියේ දී නිමාවට පත්විය. 2010 වසරේ මැයි මස 15 වන දින හිටපු නීතිපතිවරයෙකු වු සී.ආර්.සිල්වා මහතාගේ ප්‍රධානත්වයෙන් යුත් කමිටුවක් පත් කළ අතර එම කමිටුවේ නිල කාලය පසුගිය 15 වැනිදා අවසන් වී තිබේ. අදාළ කමිටුව විසින් සකස් කළ වාර්තාව පිටු 400කින් පමණ සමන්විත යයි කියැවෙයි. එය ජනාධිපතිවරයා විසින් ප්‍රථමයෙන් කැබිනට් මණ්ඩලයට සහ පාර්ලිමේන්තුවට ඉදිරිපත් කරනු ඇති අතර ජනතාව වෙනුවෙන් ප්‍රකාශයට පත් කිරීම ඉන්පසුව සිදුවනු ඇත.", "URL": "https://sinhala.adaderana.lk/news.php?nid=20130", "Category": null, "Parent URL": null}