{"Source": "Adaderana", "Timestamp": "January 30, 2019 12:33 pm", "Headline": "වෙනිසියුලාවේ විපක්ෂ නායකවරයාගේ විදෙස් ගමන් තහනම් කරයි", "News Content": "වෙනිසියුලාවේ වැඩබලන ජනාධිපතිවරයා ලෙසින් ඉදිරිපත් වු එරට විපක්ෂ නායකවරයාගේ විදෙස් ගමන් තහනම් කිරීමට කටයුතු කර තිබේ. මේ සමගින් ඔහුගේ බැංකු ගිණුම්ද අත්හිටුවා ඇති බව වාර්තා වෙයි. වසරක පමණ කාලයක් දකුණු අමෙරිකානු රාජ්‍යයක් වන වෙනිසියුලාව දැඩි දේශපාලන අර්බුදකාරී තත්ත්වයකට මුහුණදී සිටියේය. වත්මන් ජනාධිපති නිකලස් මදුරෝට එරෙහි විරෝධතාවල කූඨප්‍රාප්තිය සනිටුහන් කරමින් එරට විපක්ෂ නායක ජුවාන් ගුවයිඩෝ තමන් විසින් වෙනිසියුලාවේ වැඩබලන ජනාධිපතිවරයා ලෙසින් තමන්ම නම් කරගනු ලැබීය. කෙසේ වෙතත් ජනාධිපති මදුරෝ ධුරයෙන් ඉවත් නොවීම හේතුවෙන් පැවැති අර්බුද තවත් දිග්ගැස්සී ඇති බවයි විදෙස් පුවත් වාර්තා කරන්නේ. මේ අනුව විපක්ෂ නායක ගුවයිඩෝගේ විදෙස් ගමන් තහනම් කර ඔහු රටින් පිටවීම වළක්වා ඇති බව වෙනිසියුලාවේ නීතිපති ප්‍රකාශයක් නිකුත් කරමින් සඳහන් කළේය. ඔහු වැඩිදුරටත් පැවසුවේ ගුවයිඩෝගේ සියලු බැංකු ගිණුම් අත්හිටුවීමටත් කටයුතු කර ඇති බවයි. ජුවාන් ගුවයිඩෝගේ පත්වීමට අමෙරිකාව, දකුණු අමෙරිකානු රටවල් ඇතුලු රටවල් බොහොමයක සහය හිමිවිය. කෙසේ නමුත් මදුරෝ ජනාධිපතිවරයාට තවමත් එරට හමුදා අංශ ඇතුලු රජයේ සහය හිමිව තිබේ. පසුගිය ජනවාරි 21වැනිදායින් පසු රට පුරා පැවැති විරෝධතා අතරතුර ඇති වූ ගැටුම් වලදී 40කට ආසන්න පිරිසක් මියගොස් ඇති බව එක්සත් ජාතීන්ද පැවසීය. මේ හේතුවෙන් රටේ පවතින දේශපාලන අර්බුද ඉදිරියේදී තවදුරටත් වර්ධනය වනු ඇති බවට විචාරකයන් අනාවැකි පළකරයි.", "URL": "https://sinhala.adaderana.lk/news.php?nid=103346", "Category": null, "Parent URL": null}