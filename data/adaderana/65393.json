{"Source": "Adaderana", "Timestamp": "October 25, 2016 03:38 pm", "Headline": "මල් කැකුළක් මිලින කළාට මරණ දඬුවම දෙයි", "News Content": "බාලවයස්කාර දැරියකට ලිංගික අපයෝජන සිදුකර ඝාතනය කිරීමේ සිද්ධියක් සම්බන්ධයෙන් වරදකරු වු පුද්ගලයෙකුට කොළඹ මහාධිකරණය මරණ දඬුවම් නියම කර තිබේ.අදාළ නඩුවේ තීන්දුව ලබාදෙමින් කොළඹ මහාධිකරණ විනිසුරු කුසලා සරෝජනි වීරවර්ධන මහත්මිය විසින් එම නියෝගය ලබාදුන් බව අද දෙරණ අධිකරණ වාර්තාකරු සඳහන් කළේය.2012 වසරේ කොළඹ, කිරුළපන ප්‍රදේශයේ දී සය හැවිරිදි දැරියකට ලිංගික අපයෝජන සිදුකිරීමෙන් අනතුරුව ඝාතනය කර අසළ ඇළකට විසිකිරීම සම්බන්ධයෙන් නීතිපතිවරයා විසින් විත්තිකරුවන් තිදෙනෙකුට එරෙහිව නඩු පවරා තිබුණි.දීර්ඝ නඩු විභාගයකින් අනතුරුව විත්තිකරුවන් දෙදෙනෙකු නිදොස් කොට නිදහස් කිරීමට අධිකරණය තීන්දු කර ඇත.එක් විත්තිකරුවෙකු පමණක් සිද්ධිය සම්බන්ධයෙන් වරදකරු බවට මහාධිකරණය තීන්දු කළ බව අද දෙරණ වාර්තාකරු සඳහන් කළේය.විත්තිය වෙනුවෙන් පෙනී සිටි නීතීඥවරයා අධිකරණයට කරුණු දක්වමින් අදාළ වරද සිදුකරන අවස්ථාව වන විට විත්තිකරු 16 හැවිරිදි වියේ පසුවු බැවින් ඔහුට ලිහිල් දඬුවමක් ලබාදෙන ලෙස අධිකරණයෙන් ඉල්ලීමක් කර ඇත.ඉදිරිපත් වු කරුණු සලකා බැලූ කොළඹ මහාධිකරණ විනිසුරු කුසලා සරෝජනි වීරවර්ධන මහත්මිය විත්තිකරුට මරණීය දණ්ඩනය නියම කර ඇති බව සඳහන්ය.", "URL": "https://sinhala.adaderana.lk/news.php?nid=65393", "Category": null, "Parent URL": null}