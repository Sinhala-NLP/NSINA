{"Source": "Adaderana", "Timestamp": "June 10, 2010 09:33 am", "Headline": "එල්. ටී. ටී. ඊ සාමාජිකයාගෙන් ප්‍රශ්න කිරීමට අවසර ", "News Content": "එල්. ටී. ටී. ඊ සංවිධානයට මුදල් ලබාදීමේ චෝදනාව මත අත්අඩංගුවට ගත් ප්‍රබල එල්. ටී. ටී. ඊ සාමාජිකයෙකු රඳවාගෙන ප්‍රශ්න කිරීම සඳහා අධිකරණය අවසර ලබා දී තිබේ. අත්අඩංගුවේ පසුවන සැකකරු ත්‍රස්ත මර්දන කාර්යාංශය මගින් කොළඹ මහේස්ත්‍රාත් අධිකරණයට ඉදිරිපත් කළ අවස්ථාවේදී මෙම අවසරය ලබා දුන්නේය. අදාළ සැකකරු රජයේ කොන්ත්‍රාත්කරුවකු වශයෙන් කටයුතු කරමින් එල්. ටී. ටී. ඊ යට මුදල් ලබාදුන් බවට අනාවරණය වී ඇති බව ත්‍රස්ත මර්දන කාර්යාංශය අධිකරණයට දැනුම් දුන්නේය. සැකකරු මන්නාරම ප්‍රදේශයේ සරණාගත කඳවුරක රැඳී සිටියදී ආරක්ෂක අංශ විසින් අත්අඩංගුවට ගෙන ඇත.", "URL": "https://sinhala.adaderana.lk/news.php?nid=8924", "Category": null, "Parent URL": null}