{"Source": "Adaderana", "Timestamp": "December 26, 2010 01:29 pm", "Headline": "ශ්‍රී ලාංකික ද්‍රවිඩ සරණාගතයින් ඉලක්ක කරගත් රැකියා ජාවාරමක් සොයා ඉන්දියාව සීරුවෙන්", "News Content": "ඉන්දියානු කියුබ්‍රාන්ච් පොලිසිය රැකියා ‍ජාවාරම් වල නිරත වන පුද්ගලයින් අත්අඩංගුවට ගැනීම සඳහා විශේෂ මෙහෙයුමක් ආරම්භ කර තිබේ. ඉන්දියාවේ අවතැන් කඳවුරු වල සිටින ශ්‍රී ලාංකික දෙමළ සරණාගතයින් ඉලක්ක කර ගනිමින් මෙම ජාවාරම ක්‍රියාත්මක වී ඇති බව ඉන්දීය මාධ්‍ය වාර්තා කරයි. එම කඳවුරු වල සිටින පුද්ගලයින්ට ඔස්ට්‍රේලියාවේ රැකියා ලබා දෙන බව පවසමින් මෙම ජාවාරම්කරුවන් ඔවුන්ගෙන් මුදල් ලබා ගෙන ඇති බව වාර්තා වේ. පසුගිය පස් වසර තුළ මෙලෙස රැකියා ලබා දෙන බවට පවසමින් වංචනික ක්‍රියා වල නිරත වූ පුද්ගලයින් 50 දෙනෙකු ඉන්දියාවේ කියුබ්‍රාන්ච් පොලිසිය විසින් අත්අඩංගුවට ගෙන තිබේ. ඉන්දියානු රුපියල් දස දහසත් , විසි දහසත් අතර මුදලක් එක් පුද්ගලයෙකුගෙන් මෙම ජාවාරම්කරුවන් අය කර ගෙන ඇති බව ද වාර්තා වේ. පසුගිය ඉරිදා දිනයේ දී ඔස්ට්‍රේලියාවට‍ බෝට්ටු මඟින් යාමට සූදානමින් සිටි ශ්‍රී ලාංකික සරණාගතයින් සිව් දෙනෙකු ඉන්දියාවේ රාමන්තපුරම් ප්‍රදේශයේ දී අත්අඩංගුවට ගත් බව කියුබ්‍රාන්ච් පොලිසිය පවසයි.", "URL": "https://sinhala.adaderana.lk/news.php?nid=13094", "Category": null, "Parent URL": null}