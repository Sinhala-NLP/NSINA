{"Source": "Adaderana", "Timestamp": "October 20, 2016 07:57 am", "Headline": " යුනෙස්කෝව බංග්ලාදේශයෙන් ඉල්ලීමක් කරයි", "News Content": "යෝජිත ගල් අඟුරු බලාගාර ව්‍යාපෘතිය අවලංගු කරන ලෙස සංස්කෘතික කටයුතු පිළිබඳ එක්සත් ජාතීන්ගේ ආයතනය වන යුනෙස්කෝ සංවිධානය බංග්ලාදේශයෙන් ඉල්ලීමක් කරයි.මෙම බලාගාරය 2018 වසරේදී විවෘත කිරීමට නියමිතව තිබූ අතර එය සුන්දර් බාන්ස් නම් ලෝකයේ විශාලතම කඩොලාන වනයට සමීපව ඉදි කිරීමට සැළසුම් කර තිබූ බව විදෙස් මාධ්‍ය වාර්තා කළේය.කෙසේවෙත් යුනෙස්කෝ සංවිධානය පවසන්නේ මෙම ව්‍යාපෘතිය තුළින් අදාළ කඩොලාන වනයට දැඩි හානි සිදුවිය හැකි බවයි.එම නිසා එය නතර කරන ලෙස යුනෙස්කෝ සංවිධානය බංග්ලාදේශයෙන් ඉල්ලීමක් කර තිබේ.අදාළ ගල්අඟුරු ව්‍යාපෘතිය ඉන්දියාව සමඟ එක්ව ක්‍රියාත්මක වන අතර ඊට එරෙහිව බංගලාදේශය තුළ විරෝධතා ව්‍යාපාරද පැවතියේය.මෙම විරෝධතා ව්‍යාපාර අතරතුර පොලීසිය සහ විරෝධතාකරුවන් අතර සිදුවූ ගැටුමකදී විරෝධතාකරුවන් කිහිපදෙනෙකුද තුවාල ලබා තිබේ.", "URL": "https://sinhala.adaderana.lk/news.php?nid=65198", "Category": null, "Parent URL": null}