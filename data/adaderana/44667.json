{"Source": "Adaderana", "Timestamp": "July 15, 2014 06:19 am", "Headline": "  තරුණයා 2000න් අමාරුවේ වැටෙයි", "News Content": "ව්‍යාජ රුපියල් 2000 ක මුදල් නෝට්ටුවක් රාජ්‍ය බැංකුවක තැන්පත් කිරීමට ගිය පුද්ගලයෙකු අත්අඩංගුවට ගෙන ඇති බව පුත්තලම පොලීසිය කියයි. අත්අඩංගුවට ගෙන ඇත්තේ පුත්තලම - තම්බපණ්ණි වත්ත පදිංචිකරුවෙකු වන 22 හැවිරිදි අයෙකි. අත්අඩංගුවට ගෙන ඇති සැකකරු ජංගම දුරකථන පෙර ගෙවුම් කාඩ් පත් අලෙවි කරන අයෙකු බවට පොලීසිය විසින් හඳුනා ගෙන ඇත. පොලිස් අත්අඩංගුවට පත්ව ඇති සැකකරු ඉකුත් 14 වැනිදා පුත්තලම නගරයේ පිහිටි රාජ්‍ය බැංකුවකට රුපියල් 2,50,000 ක මුදලක් තැන්පත් කිරීම සඳහා ගොස් තිබේ. ව්‍යජ මුදල් නෝට්ටුව තිබී ඇත්තේ එම මුදල් තොගය අතරය. සැකකරු විසින් තැන්පත් කිරීම සඳහා ලබා දුන් මුදල් අතර ව්‍යජ මුදල් නෝට්ටුවක් ඇති බවට හඳුනා ගෙන ඇති බැංකු නිලධාරීන් ඒ බව පොලීසියට දැන්වීමෙන් පසුව සැකකරුව අත්අඩංගුවට ගෙන ඇත. එම අවස්ථාව වන විට තවත් රුපියල් ලක්ෂ 02 ක මුදලක් සැකකරු සතුව තිබිණ. ඒ අතර ව්‍යාජ මුදල් නෝට්ටු ඇද්ද යන්න සම්බන්ධයෙන් පොලීසියේ අවධානය යොමුවී ඇත. මෙම මුදල් නෝට්ටුව තමන්ගෙන් පෙර ගෙවුම් කාඩ් පත් මිලදී ගත් අයෙකු විසින් ලබා දුන් එකක් බව සැකකරු පොලීසිය හමුවේ පවසා තිබේ. සැකකරු පුත්තලම දිසා අධිකරණයට ඉදිරිපත් කිරීමට නියමිතය. වැඩිදුර පරීක්ෂණ පැවැත්වේ.", "URL": "https://sinhala.adaderana.lk/news.php?nid=44667", "Category": null, "Parent URL": null}