{"Source": "Adaderana", "Timestamp": "May 11, 2015 01:43 pm", "Headline": "රවී මහින්දගෙන් මිලියන 2000ක් ඉල්ලයි - විවාදයකට අභියෝගයකුත් කරයි ", "News Content": "ලංකා පුත්‍ර සංවර්ධන බැංකුවෙන් අයථා ලෙස ණය ලබාදෙනවැයි හිටපු ජනපති මහින්ද රාජපක්ෂ මහතා විසින් පසුගියදා කළ බව කියන ප්‍රකාශයක් සම්බන්ධයෙන් නීතිමය පියවර ගන්නා බව මුදල් අමාත්‍ය රවී කරුණානායක මහතා පවසයි. ඒ අනුව රුපියල් මිලියන 2000ක වන්දියක් ඉල්ලා අපහාස නඩුවක් පවරන බව අමාත්‍යවරයා සඳහන් කරයි.අද පෙරවරුවේ මුදල් අමාත්‍යංශයේ පැවති මාධ්‍ය හමුවකදී ඒ මහතා මේ බව කියා සිටියේය.එහිදී අමාත්‍යවරයා මේ ගැන අදහස් දක්වා සිටියේ පහත පරිදිය.“හිටපු ජනාධිපති හා හිටපු මුදල් ඇමතිට කියන්නේ කරුණාකරලා තමා නින්දෙන් නැඟිටලා කතා කරනවා නම් පදනම් සහිතව කතා කරන්න. නැතිනම් මෛත්‍රිපාල සිරිසේන හා රනිල් වික්‍රමසිංහ ආණ්ඩුවේ මේ වගේ දේවල් එතුමාගේ කාලයේ වගේ සංසන්දනය කරලා අපිව ඒ මට්ටමට මනින්න එපා කියලා කියනවා. ඒවගේම මම නීතිඥවරුන්ට කියලා තියෙනවා මිලියන 2000ක අපහාස නඩුවක් ඉදිරිපත් කරන්න. මොකො නැත්නම් මේවා විහිළු සේලලම් බවට පත්වෙනවා. ඉතින් ඒ නිසා මම නීතිඥතුමාට දැනුවත් කරලා තියෙනවා මේ සම්බන්ධයෙන් අපහාස නඩුවක් ඉදිරිපත් කරන්න කියලා”මේ අතර සංවර්ධන ව්‍යාපෘති නතර කර ඇති බවට හිටපු ජනාධිපති මහින්ද රාජපක්ෂ මහතා විසින් චෝදනා එල්ල කර ඇති බවත්, එසේ ව්‍යාපෘති නතර කර ඇති නම් ඒ ගැන විවාදයක් කිරීමට තමන් සුදානම් බවද ඇමතිවරයා එම මාධ්‍ය හමුවේදී කීවේය.සංවර්ධන ව්‍යාපෘති තුන හතරක් පමණ නතර වී ඇති බවත්, එසේ නතර වී ඇත්තේ දූෂණ වංචා සහිත ඒවා බවත්, එසේ හැර සෙසු ව්‍යාපෘති ක්‍රියාත්මක බවත්, ඒ මහතා පැවසීය.මේ ගැන හැකිනම් විවාදයකට එන්නැයි තමන් හිටපු ජනාධිපතිවරයාට අභියෝග කරන බවත්, එතුමාට පැමිණීමට නොහැකි නම් තමන් ඔහු ළඟට යාමට සුදානම් බවත්, රවී කරුණානායක මහතා කීවේය.හෙජින් ගනුදෙනුව නොවන්නට ඉන්ධන මිල තවත් රුපියල් 10කින් අඩු කිරීමට හැකියාව තිබූ බවද ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=51251", "Category": null, "Parent URL": null}