{"Source": "Adaderana", "Timestamp": "May 18, 2011 10:21 am", "Headline": "ශ්‍රී ලංකාවේ ප්‍රථම අගවිනිසුරුවරිය දිවුරුම්දෙයි", "News Content": "ආචාර්ය ශිරාණි බණ්ඩාරනායක මහත්මිය ශ්‍රී ලංකාවේ ප්‍රථම අගවිනිසුරු ලෙස මීට ස්වල්ප මොහොතකට පෙර ජනාධිපති මහින්ද රාජපක්ෂ මහතා ඉදිරියේ දිවුරුම් දී තිබේ. අශෝක ද සිල්වා මහතාගේ විශ්‍රාම යෑමෙන් පුරප්පාඩු වූ අගනිවිසුරුධුර‍ය සඳහා ආචාර්ය ශිරාණි බණ්ඩාරනායක මහත්මිය පත්වන්නේ මෙරට 43 වන අගවිනිසුරු ලෙසය. 1958 වසරේ කුරුණෑගල දී උපත ලැබූ ඇය මූලික අධ්‍යාපනය ලැබුවේ ගිනිගත්හේන ප්‍රාථමික විද්‍යාලයෙනි. කෑගල්ල බාලිකා විද්‍යාලයේත් තෝලංගමුව මධ්‍ය මහා විද්‍යාලයේත් අනුරාධපුර මධ්‍ය මහා විද්‍යාලයේත් පාසල් අධ්‍යාපනය ලැබූ ඇය කොළඹ විශ්ව විද්‍යාලයෙන් නීතී උපාධිය ලබා ඇත. ඒ 1980 වසරේ දීය. 1983 දී දර්ශනපති උපාධිය ලබා ගත් ඇය 1986 වසරේ දී ලන්ඩන් විශ්ව විද්‍යාලයෙන් නීතීය පිළිබඳ ආචාර්ය උපාධිය ලබා ගැනීමට සමත් වූවාය. කොළඹ විශ්ව විද්‍යාලයේ නීතී පීඨයේ කතිකාචාර්යවරියක් ලෙස ද සේවය කළ ඇය 1987 වසරේ දී කොළඹ විශ්ව විද්‍යාලයේ නීතී පීඨයේ ප්‍රධානියා ලෙස ද පත්වීම් ලැබුවාය. කොළඹ විශ්ව විද්‍යාලයේ වැඩ බලන උපකුලපතිවරිය ලෙස ද කටයුතු කර ඇති ආචාර්ය ශිරාණි බණ්ඩාරනායක මහත්මිය 1996 වසරේ දී ශ්‍රේෂ්ඨාධිකරණ විනිසුරුවරියක් ලෙස පත්විය. ඇය වැඩ බලන අගවිනිසුරු ලෙස 11 වතාවක් කටයුතු කර තිබීම ද විශේෂත්වයකි.", "URL": "https://sinhala.adaderana.lk/news.php?nid=16168", "Category": null, "Parent URL": null}