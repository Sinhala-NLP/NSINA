{"Source": "Adaderana", "Timestamp": "April 19, 2012 09:34 am", "Headline": "බලයකින් තොර බලය බෙදාහැරීමක් නෑ - ටී. එන්. ඒ ", "News Content": "ශ්‍රී ලංකාවේ සංචාරයක නිරතවන ඉන්දීය පාර්ලිමේන්තු නියෝජිත කණ්ඩායම විසින් උතුරු නැගෙනහිර ද්‍රවිඩ ජනතාව සම්බන්ධ සමාජ දේශපාලනික හා ඔවුන්ගේ ආරක්ෂාව පිළිබඳ කරුණු සම්බන්ධව සාධනීය පියවර ගනු ලබනු ඇති බව ද්‍රවිඩ ජාතික සන්ධානය පවසයි. මෙරට ද්‍රවිඩ ජනතාවට ඉන්දීය ක්‍රමයට සමාන ඵලදායී බලය බෙදාහැරීමක් අවශ්‍ය බව ද ඉන්දීය පාර්ලිමේන්තුවේ විපක්ෂ නායිකා සුෂ්මා ස්වරාජ් මහත්මිය ඇතුළු කණ්ඩායම වෙත එම සන්ධානය ප්‍රකාශ කර තිබේ. බලයකින් තොර බලය බෙදාහැරීමකින් ප්‍රයෝජනයක් නොවන බව ඉන්දීය නියෝජිත කණ්ඩායම සමග කොළඹ පැවති හමුව පිළිබඳව බීබීසී ද්‍රවිඩ සේවය වෙත අදහස් දක්වමින් ද්‍රවිඩ ජාතික සන්ධාන පාර්ලිමේන්තු මන්ත්‍රී සෙල්වම් අඩෙයිකලනාදන් මහතා සඳහන් කර ඇත. ඉන්දීය ප්‍රාන්ත රජයන්ට බලය පවරා ඇති අන්දමින් පළාත් සභාවලට පොලිස් හා ඉඩම් බලතල ලබාදීම අවශ්‍ය බව ද අඩෙයිකලනාදන් මහතා එහිදී අවධාරණය කර තිබේ. ජනාධිපති මහින්ද රාජපක්ෂ මහතා සමග පැවත්වීමට නියමිත හමුවේ දී ද්‍රවිඩ භාෂාව කතාකරන ජනතාව වෙසෙන පළාත්වලට බලය විමධ්‍යගත කිරීමේ අවශ්‍යතාව පිළිබඳව අවධාරණය කරන බව ඉන්දීය නියෝජිත කණ්ඩායම විසින් ද්‍රවිඩ ජාතික සන්ධානය වෙත දැනුම් දෙන ලදී. ද්‍රවිඩ ජන ප්‍රදේශවල පැතිර පවතින තත්ත්වයන් පිළිබඳව අදාළ නියෝජිත පිරිස දැනුවත් කිරීමට කටයුතු කළ බව බී.බී.සී ද්‍රවිඩ සේවය වෙත අදහස් දක්වමින් අඩෙයිකලනාදන් මහතා ප්‍රකාශ කර තිබේ. මේ අතර උතුරු පළාතේ ප්‍රදේශවල සංවර්ධනය සහ සුභසාධන කටයුතු පිළිබඳව රජය ගෙන යන වැඩපිළිවෙළට ඉන්දීය නියෝජිත පිරිස සිය ප්‍රසාදය පළ කර ඇත. මෙරටට පැමිණ සිටින ඉන්දීය පාර්ලිමේන්තුවේ විපක්ෂ නායිකා සුෂ්මා ස්වරාජ් මහත්මිය ඇතුළු කණ්ඩායම ඊයේ(18) උතුරු පළාතේ සංචාරයක නිරත විය. උතුරේ ගැටුම් ඇති වූ ප්‍රදේශවල තොරතුරු සොයාබලමින් එම ප්‍රදේශවල ජන ජීවිතය පිළිබඳව මෙම කණ්ඩායම දීර්ඝ වශයෙන් අධ්‍යයනය කර තිබේ. වව්නියාව, සෙට්ටිකුලම්හි පිහිටි කදිරගාමර් සහන ගම්මානය මෙන්ම ඉන්දීය රජයේ ආධාර යටතේ ක්‍රියාත්මක වන විශේෂ ව්‍යාපෘති සහ සංවර්ධන වැඩසටහන පිළිබඳව ඉන්දීය නියෝජිතයින්ගේ අවධානය යොමුවිය. තමන් ශ්‍රී ලංකාවට පැමිණීමට බලාපොරොත්තු වූ කරුණු හා අරමුණු අතිශයින් සාර්ථක වූ බව එම නියෝජිත කණ්ඩායම මුලතිවු, තන්නියේ වූටිල් මිශ්‍ර පාසලේ පැවති උත්සවයකට සහභාගී වෙමින් ප්‍රකාශ කර ඇත. මේ අතර ඉන්දීය රජයේ ආධාර ඇතිව ඉදිකිරීමට නියමිත නිවාස දහසේ ව්‍යාපෘතිය යටතේ ඉදිකිරීම් අවසන් කළ මුලතිවු හි නිවාස 50 ක් ජනතා අයිතියට පත්කිරීම ද ඊයේ සිදුවිය. එහිදී ඉන්දීය නියෝජිතයින් මුලතිවු ප්‍රදේශ‍යේ තරුණයින් 150 දෙනෙකු සඳහා පාපැදි ද ගොවීන් සඳහා කෘෂි උපකරණ ද පාසල් සිසුන් සඳහා උපකරණ කට්ටල ද පරිත්‍යාග කරනු ලැබීය. ඉදිරියේ දී උතුරු පළාතේ අධ්‍යාපනය සහ සෞඛ්‍ය සංවර්ධනය සඳහා සිදුකෙරෙන ව්‍යාපෘති වෙනුවෙන් ආධාර ලබාදීමට ද මෙම නියෝජිතයින් එකඟතාව පළ කර තිබේ. ඉන්දීය විපක්ෂ නායිකා සුෂ්මා ස්වරාජ් ඇතුළු විශේෂ නියෝජිත පිරිස ශ්‍රී ලංකාවට පැමිණෙන්නේ දෙමළ සන්ධානය හා ආණ්ඩුව අතර පැවැත්වෙන ද්විපාර්ශ්චික සාකච්ඡාවල පැවැත්ම අවදානම් අඩියක පවතිද්දී මෙන්ම විශේෂයන්ම පළාත් සභාවලට පොලිස් හා ඉඩම් බලතල දීම සම්බන්ධයෙන් දෙපාර්ශ්ව අතර බලවත් නොඑකඟතාවක් පවතිද්දීය. මේ හේතුව නිසාම ද්‍රවිඩ ජාතික සන්ධානය,ජනවාර්ගික ප්‍රශ්නයට දේශපාලනයට විසඳුමක් අපේක්ෂාවෙන් ආණ්ඩුව විසින් යෝජිත\" පාර්ලිමේන්තු තේරීම් කමිටුවට\"පැමිණීමට එකඟවන තුරු දෙමළ සන්ධානය සමඟ සාකච්ඡා නවතා දමන්නට ආණ්ඩුව තීරණය කර ඇති බව කලකට ඉහතදී ජාතිකවාදී සිංහල ඉංග‍්‍රීසි පුවත්පත්වල වාර්තා පළවී තිබිණි. කෙසේ වෙතත් මෙවර ඉන්දීය විපක්ෂ නායිකාවගේ ප්‍රධානත්වයෙන් කණ්ඩායමක් ලංකාවට ඒමට ප්‍රථම ඉන්දීය විදේශ කටයුතු අමාත්‍ය එස්.එම් ක්‍රිෂ්ණා‍ මහතා පසුගිය ජනවාරි මස 16 වන දින ශ්‍රී ලංකාවට පැමිණි අතර ජනාධිපතිවරයා හා සාකච්ඡා පැවැත්වීමෙන් අනතුරුව මෙරට මාධ්‍යයට අදහස් දක්වමින් ඔහු කියා සිටියේ 13 වන ව්‍යවස්ථා සංශෝධනයෙන් ඔබ්බට යාමට ඇති මාර්ග සලකා බැලීමට ජනාධිපති මහින්ද රාජපක්ෂ මහතා තමාට සහතික වූ බවයි. අර්ථාන්විත බලය විමධ්‍යගතවීමක් ළඟා කර ගැනීමට සාකච්ඡා ඵලදායි ලෙස පැවැත්වීම ඉන්දීය රජයේ අපේක්ෂාව බවත්,රජය සහ දෙමළ ජාතික සන්ධානය අතර සාකච්ඡා අඛණ්ඩව පැවැත්වීම දේශපාලන විසඳුමක් සඳහා යන ගමනට අඩිතාලමක් වනු ඇති බවත් ඉන්දීය විදේශ කටයුතු අමාත්‍යවරයා එහි දී වැඩිදුරටත් ප්‍රකාශ කළේය. එහෙත් 13ට වැඩි දේශපාලන විසඳුමක් සඳහා මහින්ද රාජපක්ෂ මහතා එකඟවූයේදැ,යි තහවුරු කරන්නට හෝ ප‍්‍රතික්ෂේප කරන්නට මේවන තෙක් ආණ්ඩුව ඉදිරිපත් වූයේ නැති අතර අවසාන වරට 13ට වැඩි විසඳුමක් සම්බන්ධයෙන් රාජපක්ෂ ජනාධිපතිවරයා කතා කර තිබුණේ යුද්ධය අවසන් වූ මුල්කාලයේදී පමණි. ආණ්ඩුවේ ජාතිවාදී බලවේගවල බලපෑමෙන් සහ ජනාධිපතිවරයාගේම පෞද්ගලික අදහසද අනුව ඉන්පසුව සිදුවූයේ ක‍්‍රම ක‍්‍රමයෙන් එම ස්ථාවරයෙන් ඉඩම් පොලිස් බලතල නොදීම දක්වා පල්ලම් බැසීමයි. උගත් පාඩම් කොමිසම විසින් ස්වාධීන රාජ්‍ය සේවා කොමිසමක් හා ස්වාධීන පොලිස් කොමිසමක් යෝජනා කරන විට ආණ්ඩුවේ වර්තමාන ක‍්‍රියාකරීත්වය ඇත්තේ මුළුමනින්ම ඊට විරුද්ධවය. 17වැනි ආණ්ඩුක‍්‍රම ව්‍යවස්ථා සංශෝධනයෙන් ඇතිකරන ලද කිසියම් අකාරයකට ස්වාධීන වූ පොලිස්,අධිකරණ සේවා, මැතිවරණ හා රාජ්‍ය සේවා කොමිසන් පවා, මහින්ද රාජපක්ෂ මහතාගේ තනි වුවමනාවට ගෙන ආ 18වැනි සංශෝධනය විසින් මුළුමනින්ම ජනාධිපති ගැතිභාවයේ පතුලටම ඇද දමන ලදී. උගත් පාඩම් කොමිසම විසින් මීට පෙරාතුව අර්ථවත් බලය බෙදීමක් ගැන කතාකරන විට මහින්ද රාජපක්ෂ මහතාත් ඔහුගේ ජාතිකවාදී පර්ශ්වකරුවනුත් කියන්නේ පොලිස් හා ඉඩම් බලතලවත් නැති පළාත් සභාවක් ගැනය. කෙසේ වෙතත් සිය ශ්‍රී ලංකා සංචාරයෙන් පසුව ඉන්දිය විපක්ෂ නායිකා ඊයේ(18)මාධ්‍යයට අදහස් දක්වමින් යළිත් 13 වන ව්‍යවස්ථා සංශෝධනයට එහා ගිය දේශපාලන විසඳුමක් පිළිබඳ සිය ස්ථාවරය පෙන්වා දී තිබුණි. එහෙත් මීට පෙර ජාත්‍යන්තරව තීරණාත්මක අවස්ථාවල ඉන්දියාව ලංකාව සම්බන්ධයෙන් සිටියේ විමර්ශනශීලී නිහඬ ස්ථාවරයක මිස, කොන්දේසි විරහිතව ලංකාවට උදව් දෙන ස්ථාවරයක නොවේ. 13ට වැඩි විසඳුමක් ගැන මේ අවස්ථාවේදී මහින්ද රාජපක්ෂ ආණ්ඩුවේ එකඟතාව පළකරයි නම් ඉන්දියාවේ සිතද පහදවාගෙන මේ අසීරුතාවන්ගෙන් කිසියම් ආකාරයකට ගොඩ ඒමේ ව්‍යායාමයක්ද විය හැකිය. ඒ අතර අමෙරිකාව, එංගලන්තය, කැනඩාව වැනි දෙමළ ඩයස්පෝරාවේ පීඩනයට හසුව සිටින රටවල හොඳහිත ද තමා වෙත යොමුකර ගැනීමේ අදහසක්ද 13ට වැඩි විසඳුමේ එකඟතාව තුළ තිබිය හැකිය. එසේ වුවද 13ට වැඩි විසඳුමක් ප‍්‍රායෝගිකව ක‍්‍රියාත්මක කිරීම මහින්ද රාජපක්ෂ රජයට පහසු දෙයක් නොවේ. සිය පාර්ශ්වික බලවේගවල බලපෑමටත් වඩා එවැන්නක් සඳහා ඇතුළතින්ම පෙළඹවීමක් ආණ්ඩුවට නැති නිසාය.ජාතික හෙළ උරුමය,ජාතික නිදහස් පෙරමුණ වැනි ආණ්ඩුව තුළ නියෝජනය වන සිංහල ජාතිවාදී පක්ෂ වෙතින් රතු එළි නිකුත් වී ඇති බව පෙනෙන්නට ඇත. දේපළ තොග ගණනින් වන්දි ගෙවා අත්පත් කරගත් දෙමළ ජනතාවගේ සාම්ප‍්‍රාදායික වාසභුමි වෙනත් ආකාරයකින් ඔවුනට හිමිකර දෙන්නට මහින්ද රාජපක්ෂ මහතාගේ ජාතිකවාදී මනස අවස්ථාවක් සලසා දෙන්නේද යන්න සැක සහිතය. එසේම එවැනි තීරණයක් ගැනීමේ ඉදිරි දේශපාලන දර්ශනයක් ඔහු විෂයෙහි නොපවතියි.අනෙක් අතට තමා ඉහළනැඟි හා තම ස්ථාවරය රඳා පවතින සිංහල මහ ජාතිකවාදී ඉණිමග පෙරළාදමන්නටත් එමගින් සිය දේශපාලන ඉරණම රට තුළ අවදානම්කාරී තත්ත්වයකට ඇද දමා ගන්නට ඔහු සූදානම්ද යන්න සිතිය නොහැකිය. එහෙත් ලෝකයේ විශාලතම ප්‍රජාතන්ත්‍රවාදී රට මෙන්ම,ආසියාවේ බලවතා මෙන්ම ලොව හමුදා බලයෙන් සිව්වැනි බලවතා වන අසල්වැසි ඉන්දියාවට ශ්‍රී ලංකාව සම්බන්ධයෙන් කළ හැකි බලපෑම සුළු කොට තැකිය නොහැකි බවද පැහැදිලිය.", "URL": "https://sinhala.adaderana.lk/news.php?nid=23628", "Category": null, "Parent URL": null}