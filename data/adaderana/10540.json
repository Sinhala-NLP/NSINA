{"Source": "Adaderana", "Timestamp": "August 31, 2010 09:56 am", "Headline": "වල් අලියෙක් නිසා නිවාස 8 ක් විනාශයි", "News Content": "කන්තලේ ප්‍රාදේශීය ලේකම් කොට්ඨාසයේ ජයන්තිපුර ගම්මානයේ පසුගිය මාසයක පමණ කාලය තුළ නිවාස 8 ක් පමණ වල් අලියෙකු විසින් විනාශ කර ඇති බවට ගම්වාසීන් පවසයි. තනි අලියා නොහොත් කරපටියා ලෙස හඳුන්වන මෙම වල් අලියා පසුගිය කාලයේ සාම්පූර් මුහුදේ ගසාගෙන යමින් සිටිය දී නාවික හමුදාව විසින් බේරා ගත් අලියා බව සඳහන්ය. මෙම වල් අලියා ප්‍රදේශයේ වගාවන්ට ද විශාල වශයෙන් හානි සිදු කර ඇති බව ප්‍රදේශවාසීන් පවසයි. ප්‍රදේශයේ විදුලි වැට ද මේ වන විට අක්‍රීයව ඇති බැවින් ඉතා ඉක්මනින් මෙම වල් අලියා ප්‍රදේශයෙන් ඉවත් නොකළහොත් ජීවිත හානි ද සිදු විය හැකි බව ප්‍රදේශවාසීන් පෙන්වා දෙයි.", "URL": "https://sinhala.adaderana.lk/news.php?nid=10540", "Category": null, "Parent URL": null}