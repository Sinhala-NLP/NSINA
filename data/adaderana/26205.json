{"Source": "Adaderana", "Timestamp": "July 31, 2012 12:09 pm", "Headline": " බාල ඩීසල් ගැන හොයන්න ත්‍රිපුද්ගල කමිටුවක් ", "News Content": "නිසි ප්‍රමිතියෙන් තොර ඩීසල් පවත්නා බවට ලැබෙන පැමිණිලි සම්බන්ධයෙන් විමර්ශන පැවැත්වීම සඳහා ඛනිජ තෙල් කර්මාන්ත අමාත්‍යංශය විසින් ත්‍රිපුද්ගල කමිටුවක් පත් කර තිබේ. පසුගිය දින කිහිපය තුළ බස් රථ හා දුම්රිය කිහිපයක්ම බාල ඩීසල් හේතුවෙන් අතරමග නවතින බවට තොරතුරු වාර්තා විය. දින කිහිපයක සිට අම්බලන්ගොඩ ඩිපෝවට අයත් බස් රථ කිහිපයක්ද මෙසේ ධාවනය කළ නොහැකි තත්ත්වයට පත්ව ඇති බව ඊයේ වාර්තා වූ අතර මේ හේතුවෙන් අම්බලන්ගොඩ සිට ක්‍රියාත්මක වන නුවරඑළිය , මහියංගණය සහ අම්පාර ඇතුළු ලංගම දුර ගමන් සේවා ඇණ හිට තිබුණි. කෙසේ වෙතත් මේ වන විට ඩීසල් සාම්පල් ඛනිජ තෙල් සංස්ථාවට යොමු කර ඇති අතර බස් රථ පරීක්ෂාව සඳහා අදාළ සමාගම වෙත දැනුම් දී ඇති බවද සඳහන්ය.", "URL": "https://sinhala.adaderana.lk/news.php?nid=26205", "Category": null, "Parent URL": null}