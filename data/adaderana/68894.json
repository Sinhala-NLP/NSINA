{"Source": "Adaderana", "Timestamp": "January 31, 2017 03:42 pm", "Headline": "  විමල්ට ඇප ඉල්ලා  ප්‍රතිශෝධන අයදුම්පතක්", "News Content": "රක්ෂිත බන්ධනාගාරගත කර සිටින පාර්ලිමේන්තු මන්ත්‍රී විමල් වීරවංශ මහතාට ඇප ලබාදීමේ නියෝගයක් නිකුත් කරන ලෙස ඉල්ලා කොළඹ මහාධිකරණයට ප්‍රතිශෝධන ඇප අයදුම්පතක් ඉදිරිපත් වී තිබේ. විමල් වීරවංශ මහතාගේ නීතීඥවරුන් විසින් අදාළ ඇප අයදුම්පත ඉදිරිපත් කළ බව අද දෙරණ වාර්තාකරු සඳහන් කළේය. පසුගිය 14 වන දා විමල් වීරවංශ මහතා වෙනුවෙන් කොටුව මහේස්ත්‍රාත් අධිකරණයට ඉදිරිපත් කළ ඇප ඉල්ලීම සම්බන්ධයෙන් ලබාදුන් නියෝගය ප්‍රතිශෝධනය කර මන්ත්‍රීවරයාට ඇප නියම කරන ලෙස නීතීඥවරුන් මහාධිකරණයෙන් ඉල්ලා ඇත. රජයේ වාහන අවභාවිත කිරීමේ සිද්ධියක් සම්බන්ධයෙන් ජනවාරි මස 10 වන දින අත්අඩංගුවට ගත් විමල් වීරවංශ මන්ත්‍රීවරයා ලබන මස 07 වන දින දක්වා රක්ෂිත බන්ධනාගාර ගත කිරීමට කොටුව මහේස්ත්‍රාත් අධිකරණය පසුගියදා නියෝග කළේය.", "URL": "https://sinhala.adaderana.lk/news.php?nid=68894", "Category": null, "Parent URL": null}