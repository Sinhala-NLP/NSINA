{"Source": "Adaderana", "Timestamp": "December 13, 2015 10:13 am", "Headline": "‍අරාබියේදී මියගිය තරුණිය ගැන විධිමත් පරීක්ෂණයක් ඉල්ලයි ", "News Content": "සෞදි අරාබියේ ගෘහ සේවයට ගොස් සිටිය දී මියගිය 18 හැවිරිදි තරුණිය සම්බන්ධයෙන් විධිමත් පරීක්ෂණයක් පවත්වන ලෙස මව්පියන් අදාළ බලධාරීන්ගෙන් ඉල්ලීමක් කර තිබේ. මියගිය එම තරුණියගේ දේහය ඇය පදිංචිව සිටි අවිස්සාවේල්ල, පුවක්පිටිය, ප්‍රගතිපුර ප්‍ර දේශයේ නිවසට රැගෙනවිත් තිබුණි. මේ සම්බන්ධයෙන් මව්පියන් පවසන්නේ පසුගිය මාර්තු මස 27 වැනිදා තම දියණිය දුරකථනයෙන් කතාකොට මැයි මාසයේ දී දිවයිනට පැමිණෙන බව සඳහන් කළ බවයි.ඉන් පසු කිසිදු ඇමතුමක් නොවූ බැවින් ඇය සේවය කළ නිවෙස් හිමියාගෙන් වරින් වර දුරකථනයෙන් අමතා කරුණු විමසා සිටි බව ඥාතීන් පවසයි.කෙසේවුව ද ඇය ගෙළ වැළලාගෙන මියගොස් ඇති බවට ඔවුන් ප්‍රකාශ කර ඇති අතර මාස කිහිපයකට පසු මළ සිරුර ගෙන්වා ගැනීමට හැකි වී තිබේ.ඇයට සියදිවි හානිකරගැනීමට ගැටලුවක් නොතිබූ බව මව්පියන් පෙන්වා දෙයි. කෙසේවුව ද මීට වසර තුනකට පමණ පෙර අදාළ දැරිය විදේශ රැකියාව සඳහා පිටත්ව ඇත්තේ වැඩි වයසක් දක්වා සකස් කළ ව්‍යාජ ගමන් බලපත්‍රයකින් බවට අනාවරණය වී තිබේ.", "URL": "https://sinhala.adaderana.lk/news.php?nid=55690", "Category": null, "Parent URL": null}