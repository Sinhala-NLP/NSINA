{"Source": "Adaderana", "Timestamp": "May 16, 2016 06:57 am", "Headline": " තිදෙනෙක් අතුරුදන්-ගුවන්යානා 3ක් හරවා යැවෙයි-ශාන්ත බ්‍රිජට් කන්‍යාරාමය වැසෙයි", "News Content": "දිවයිනට බලපා ඇති අයහපත් කාලගුණික තත්ත්වය හේතුවෙන් කෑගල්ල දිස්ත්‍රීක්කයේ දෙහිඕවිට ප්‍රදේශයේ සිදු වූ නායයාමක් හේතුවෙන් පුද්ගලයින් තිදෙනෙකු අතුරුදන්ව ඇති බව ආපදා කළමනාකරණ මධ්‍යස්ථානය පවසයි.ඊයේ රාත්‍රීයේ මෙම නායයෑම සිදුව ඇති බව ආපදා කළමනාකරණ මධ්‍යස්ථානය සඳහන් කරයි.මේ අතර පවතින අයහපත් කාලගුණික තත්ත්වය හේතුවෙන් කටුනායක බණ්ඩාරනායක ජාත්‍යන්තර ගුවන් තොටුපළ වෙත පැමිණි ගුවන් යානා 03ක් වෙනත් ගුවන් තොටුපළ වෙත හරවා යවා තිබේ.ඊයේ රාත්‍රී 08.30ට මුම්බායි සිටි පැමිණි ගුවන් යානයක් සහ මධ්‍යම රාත්‍රී 12.45ට පැමිණි තවත් ගුවන් යානයක් කොචින් ගුවන් තොටුපළ වෙත හරවා යවා තිබේ.මිට අමතරව අළුයම 01.10 ට පැමිණි ඩුබායි සිට පැමිණි ගුවන් යානයක් මත්තල ගුවන් තොටුපළ වෙත හරවා යවා ඇති බව වාර්තා වේ.මේ අතර අයහපත් කාලගුණික තත්ත්වය හේතුවෙන් කොළඹ 07 ශාන්ත බ්‍රිජට් කන්‍යාරාමය අද දිනයේ නොපැවැත්වෙන බව එහි විදුහල්පතිනිය අද අදරණට කියා සිටියාට.මේ අතර දිවයිනේ ප්‍රදේශ රැසකට මේ වන විටත් තද වැසි පවතියි.පැය කිහිපයක් තිස්සේ අඛණ්ඩව ඇඳ හැළෙන වර්ෂාව හේතුවෙන් පහත් බිම් රැසක් ජලයෙන් යටවී ඇති බව අද දෙරණ වාර්තාකරුවන් සඳහන් කළේය.අනුරාධපුර දිස්ත්‍රික්කයේ පූජා නගරයේ පැරණි රෝහල නමින් හදුන්වන බෙහෙත් ශාලාවට ජලය කාන්දුවීම හේතුවෙන් ප්‍රතිකාර කටයුතු අඩාල වී ඇති බව ද අද දෙරණ අනුරාධපුර දිස්ත්‍රික් වාර්තාකරු සඳහන් කළේය.කළුතර දිස්ත්‍රික්කයේ ද මාර්ග කිහිපයක් ජලයෙන් යටවී ඇති බව අද දෙරණ හොරණ වාර්තාකරු ප්‍රකාශ කරයි.පුත්තලම දිස්ත්‍රික් වාර්තාකරු සඳහන් කළේ රාජාංගණය ජලාශය වාන් මට්ටමට පැමිණ ඇති බවයි.ගාල්ල නගරයට ආසන්න ප්‍රදේශ රැසක් ද ජලයෙන් යට වී ඇති බව අද දෙරණ ගාල්ල වාර්තාකරු සඳහන් කරයි.මධ්‍යම කඳුකරයට ද තඳ වැසි ඇද හැළෙන බව අද දෙරණ හැටන් වාර්තාකරු පැවසුවේය.මේ අතර ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කළේ නායයෑම් අනතුරු ඇගවීම් නිකුත් කර ඇති දිස්ත්‍රික්කවලට එම අනතුරු ඇගවීම් තවදුරටත් වලංගු වන බවයි.එසේම දෙහිඕවිට ප්‍රදේශයේ සිදු වූ නායයෑමෙන් තිදෙනකු අතුරුදන්ව සිටි අතර ඉන් එක් අයෙකුගේ මළ සිරුර සොයා ගෙන තිබේ.මේ අතර දැදුරු ඔයේ ජල මට්ටම ඉහළ යාම නිසා බිංගිරිය, කොබෙයිගනේ, නිකවැරටිය, පල්ලම, ආරච්චිකට්ටුව, වාරියපොළ ප්‍රදේශවල සිටින ජනතාවට දැඩි විමසිල්ලෙන් පසුවන ලෙස ද ආපදා කළමනාකරණ මධ්‍යස්ථානය දැනුම්දෙයි.", "URL": "https://sinhala.adaderana.lk/news.php?nid=60173", "Category": null, "Parent URL": null}