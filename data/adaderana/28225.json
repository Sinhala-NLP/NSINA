{"Source": "Adaderana", "Timestamp": "October 12, 2012 12:40 pm", "Headline": "24 පැය 48 කරන්නේ සැකකරුට අසත්‍ය චෝදනා එල්ල කිරීමටයි ", "News Content": "අත්අඩංගුවට ගනු ලබන පුද්ගලයෙකු පැය 24ක් තුළ මහේස්ත්‍රාත්වරයෙකුට ඉදිරිපත් කළ යුතු බවට දැනට පවතින නීතිය පැය 48 දක්වා සංශෝධනය කිරීම සඳහා රජය දරන උත්සහයට පෙරටුගාමී සමාජවාදී පක්ෂය දැඩි විරෝධය පළ කරයි. සැකකරුවකු පැය 24ක් වෙනුවට පැය 48ක් පොලීසිය තුළ රඳවා ගැනීමට අවසර පතන්නේ සැකකරුට එරෙහිව අසත්‍ය චෝදනා එල්ල කිරීමටත්, සැලසුම් සහගතව සාක්ෂි නිර්මාණය කිරීමටත්, පොලීසියට කාලය ලබාදීමට යැයි එම පක්ෂය පෙන්වාදෙයි. පසුගිය 11 වැනිදා අදාළ අපරාධ නඩු විධාන සංග්‍රහය ( විශේෂ විධිවිධාන) පනත් කෙටුම්පත පාර්ලිමේන්තුවට ඉදිරිපත් කළ බවත් එය ලබන 24 වැනිදා විවාදයට ගැනීමට ඉඩ ඇති බවත් මාධ්‍ය මගින් අනාවරණය කර ඇතැයි ද එම පක්ෂය නිකුත් කළ නිවේදනයක දැක්වෙයි. එකී නිවේදනය වැඩිදුරටත් මෙසේය. අත්අඩංගුවට ගනු ලබන සැකකරුවන් පැය 24ක් තුළ මහේස්ත‍්‍රාත්වරයකුට ඉදිරිපත් කරන ලෙස දැනට පවතින නීතිය සංශෝධනය කර පැය 48ක් ඔවුන් පොලීසිය තුළ රඳවාගෙන ප‍්‍රශ්න කිරීමට ඉඩ සැලසෙන නව නීතියක් ලෙස අපරාධ නඩු විධාන සංග‍්‍රහය (විශේෂ විධිවිධාන) පනත් කෙටුම්පත 11 වැනිදා පාර්ලිමේන්තුවට ඉදිරිපත් කෙරිණි. එය 24 වැනිදා විවාදයට ගැනීමට නියමිත බව මාධ්‍යවල සඳහන් කර තිබේ. මෙම පනත් කෙටුම්පත රටේ ප‍්‍රජාතන්ත‍්‍රවාදයටත් ජනතාවගේ මානව හිමිකම්වලටත් එල්ල කරනු ලබන බරපතළ ප‍්‍රහාරයක තවත් කොටසක් ලෙස අපි දකිමු. මෙම ප‍්‍රජාතන්ත‍්‍ර විරෝධී මර්දන අණ පනත් පරාජය කිරීම සඳහා ජනතාව පෙළ ගැසිය යුතු බවද පෙරටුගාමී සමාජවාදී පක්ෂය ලෙස අපි විශ්වාස කරමු. සැකකරුවකු පැය 24ක් වෙනුවට පැය 48ක් පොලීසිය තුළ රඳවා ගැනීම සඳහා බලපාන අවශ්‍යතාව කිසිදු ලෙසකින් සාධාරණීකරණය කළ නොහැක. පැය 48ක් පොලීසියේ රඳවා තැබීමට අවසර පතන්නේ සැකකරුට එරෙහිව අසත්‍ය චෝදනා එල්ල කිරීමටත් සැලසුම් සහගතව සාක්ෂි නිර්මාණය කිරීමටත් පොලීසියට කාලය ලබාදීමට බව ඉතා පැහැදිලිය. පැය 24ක් වැනි කෙටි කලක් තුළ සැකකරු මහේස්ත‍්‍රාත්වරයකු වෙත පැමිණවීමට ඇති විට තහවුරු කළ හැකි චෝදනා පමණක් ඉදිරිපත් කිරීමට සිදු වන අතර මෙම නව පනත් සංශෝධනය තුළ ආණ්ඩුවේ අභිප‍්‍රාය වනුයේ එම බාධාවන් ඉවත් කර ගැනීම බව පැහැදිලිය. එපමණක් නොව, මහජන කැළඹිලි ඇති වන අවස්ථාවලදී මහේස්ත‍්‍රාත් අධිකරණයකට ඉදිරිපත් නොකර සෘජුවම මහාධිකරණයේ අධිචෝදනා ගොනු කිරීමේ අවස්ථාවක් මෙම පනත මගින් සැලසේ. මහේස්ත‍්‍රාත් අධිකරණයට ඉදිරිපත් කළ විට චූදිතයාට තුන් වතාවක් අභියාචනා කිරීමේ අයිතිය හිමි වන අතර නව පනත් සංශෝධනය මගින් අධිකරණයේ අභියාචනය කිරීමේ මූලික අයිතීන් පවා අහිමි කරනු ලබයි. මෙම පනත් සංශෝධනයේ ඇති බරපතළම ප‍්‍රශ්නය වනුයේ සිදුවීමකදී ඊට අදාළ මූලික විමර්ශනවලදී ගනු ලබන ප‍්‍රකාශයන් සාක්ෂි ලෙස බාර ගන්නා බවට ඇති සඳහනයි. දැනට පවතින නීතිය යටතේ පොලීසියකදී කරනු ලබන ප‍්‍රකාශ සාක්ෂි ලෙස බාර නොගන්නා අතර සාක්ෂි ලෙස බාර ගනු ලබන්නේ මහේස්ත‍්‍රාත්වරයකු ඉදිරියේ දිවුරුම් ප‍්‍රකාශයක් මගින් තහවුරු කරනු ලබන ප‍්‍රකාශ පමණි. නව පනත් සංශෝධනය යටතේ චූදිතයින්ට අන් සාක්ෂි පිළිබඳව හරස් ප‍්‍රශ්න ඇසීමේ අවස්ථාව ද අහිමි වේ. ඒ අනුව මෙය ප‍්‍රජාතන්ත‍්‍රවාදයට එල්ල කරන ලද බරපතළ පහරක් බව පැහැදිලිය. ඉදිරිපත් කර ඇති පනත් සංශෝධනයේ බරපතළ මානව හිමිකම් උල්ලංඝණය වනුයේ එම නීතිය අතීතයට බලපාන ලෙස පනවා තිබීමයි. නව පනත් සංශෝධනයට අනුව මෙම නීතිය 2009 වසරෙන් පසු මේ දක්වා කාලයට ද වලංගු වේ. 2009 වසරේ සිට ගෙවුණු වසර 3 තුළ පොලීසිය විසින් නීති විරෝධී අත්අඩංගුවට ගැනීම්, බලහත්කාරී රඳවා ගැනීම්, වධහිංසා ඇතුළු මානව හිමිකම් උල්ලංඝනය කිරීමේ සිදුවීම් ගණනාවකට දායක වූ අතර ඒවාට අදාළ මූලික අයිතිවාසිකම් පෙත්සම් ගණනාවක් ද අධිකරණයේ විභාග වෙමින් පවතී. නව පනත් සංශෝධනයට අනුව එම නඩු සියල්ල අවලංගු වන අතර 2009 සිට මේ දක්වා පොලීසිය කළ සියලූ මානව හිමිකම් උල්ලංඝණය කිරීම්වලට නීතිමය ආවරණයක් සැලසේ. මෙම පනත් සංශෝධනය මුලින්ම 2005 වසරේදී ගෙන ආ අතර 2007 වසරේදී එය නැවත දීර්ඝ කරනු ලැබීය. එහෙත් 2009 වසරේදී එම නීතිය දීර්ඝ කළ නොහැකි විය. 2011 වසරේදී නැවත නීතිය ගෙන ඒමට උත්සාහ කළ අවස්ථාවේදී නීතියක් නොමැතිව 2009 සිට පොලීසිය ගත් ක‍්‍රියාමාර්ග නීති විරෝධී බවට විවාදයක් මතු වූ අතර ආණ්ඩුවව එම විරෝධතාවන්ට මුහුණ දිය නොහැකිව පනත හකුළා ගත්තේය. දැන් යළි පනත ඉදිරිපත් කර ඇත්තේ අතීතයට ද බලපාන පරිදි සිය ප‍්‍රජාතන්ත‍්‍ර විරෝධී ක‍්‍රියාවන් සාධාරණීකරණය කර ගැනීම සඳහාය. මෙවැනි නීතියක් සම්මත වීම රටේ ප‍්‍රජාතන්ත‍්‍රවාදයට අදාළ ඉතාම නරක පූර්වාදර්ශයක් ලෙස අප දකින අතර මෙම පූර්වාදර්ශය ඉදිරියට ගෙන යන්නේ නම් යමෙකුගෙන් පලි ගැනීමට අවශ්‍ය අවස්ථාවක අතීතයට බලපාන පරිදි පනතක් සම්මත කර පලි ගැනීමේ අවස්ථාව පවා ආණ්ඩුවට හිමි වේ. ආණ්ඩුව නව ලිබරල් ධනවාදයේ දෙවන ඉණිම හොඳින් හෝ නරකින් ක‍්‍රියාත්මක කිරීමට අදිටන් කර ගෙන සිටින මේ මොහොතේදී මෙවැනි ප‍්‍රජාතන්ත‍්‍ර විරෝධී හා මර්දනකාරී අණ පනත් සම්මත කර ගැනීම පිළිබඳව අප විස්මයට පත් විය යුතු නැත. එහෙත්, ජනතා විරෝධී නව ලිබරල් ධනවාදී ක‍්‍රියාමාර්ග මෙන්ම ඒවාට පහසුකම් සපයන මර්දන අණ පනත් ද පරාජය කිරීම සඳහා ජනතා පෙළ ගැස්මක් නිර්මාණය කළ යුතු බව පෙරටුගාමී සමාජවාදී පක්ෂය ලෙස අපි විශ්වාස කරමු. එබැවින් මෙම ඒකාධිපති මර්දන අන පනත් පරාජය කිරීම සඳහා එක්ව පෙළ ගැසෙන ලෙස සියලූ ලාංකීය ප‍්‍රගතිශීලි ජනතාවගෙන් ඉල්ලා සිටිමු.", "URL": "https://sinhala.adaderana.lk/news.php?nid=28225", "Category": null, "Parent URL": null}