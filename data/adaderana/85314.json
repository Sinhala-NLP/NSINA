{"Source": "Adaderana", "Timestamp": "March 7, 2018 04:43 pm", "Headline": "සියලු සිද්ධි සම්බන්ධයෙන් පරීක්ෂණ සිදු කරනවා - ඇමති සරත් අමුණුගම", "News Content": "ව්‍යවස්ථානුකූලව දේශපාලන පක්ෂ, රජය සහ අරක්ෂක අංශ මේ වන විට රටේ ඇති වී තිබෙන සිද්ධීන් සම්බන්ධයෙන් දැඩිව හෙළා දකින බවත් මේ රටේ සියලු ම පුරවැසියන්ට සමාන අයිතීන් තිබෙන බවත් විශේෂ කාර්යභාරය අමාත්‍ය ආචාර්ය සරත් අමුණුගම මහතා පැවසීය. දිගනේ දෙපිරිසක් අතර ඇති වූ සිද්ධියේ සිට සිදු වන සිද්ධීන් පිටුපස සංවිධානාත්මක පිරිසක් කුමන්ත්‍රණකාරීව කටයුතු කරන බව ද අමාත්‍යවරයා පෙන්වා දුන්නේය. රජයේ ප්‍රවෘත්ති දෙපාර්තමේන්තුවේ අද (07) පැවති අමාත්‍ය මණ්ඩල තීරණ දැනුම්දීමේ මාධ්‍ය හමුවේදී අමාත්‍යවරයා මේ බව ප්‍රකාහ කළේය. ඒ මහතා ප්‍රකාශ කළේ මෙම සිද්ධිවලට සම්බන්ධ සියලු දෙනා වෙනුවෙන්ම නීතිය ක්‍රියාත්මක කරන බවයි. සමාජ මාධ්‍ය ජාල ඔස්සේ වෛරී, අසත්‍ය ප්‍රකාශ ගැටුම් ඇති කරවනු ලබන ප්‍රචාරයන් විශාල වශයෙන් සිදු කර තිබෙන බවත් ඒ පිළිබඳවද පරීක්ෂණ සිදු කරන බවත් අමාත්‍යවරයා පෙන්වා දුන්නේය. සියලුම ජනකොටස් සුහඳව කටයුතු කරන අතර වෙන් වෙන් න්‍යාය පත්‍ර අනුව ජනකොටස් අතර ගැටුම් ඇති කිරීම සාපරාධී ක්‍රියාවක් බව ද අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=85314", "Category": null, "Parent URL": null}