{"Source": "Adaderana", "Timestamp": "March 8, 2015 03:12 pm", "Headline": "කාන්තාවන්ට එරෙහි හිංසනය පිටුදකින්න බලකායක් පිහිටුවයි ", "News Content": "කාන්තාවන්ට සහ ගැහැණු දරුවන්ට එරෙහි හිංසනය පිටු දැකීම සඳහා වන කොමිසන් සභා වාර්තාවේ නිර්දේශ ක්‍රියාත්මක කිරිම වෙනුවෙන් කාර්ය බලකායක් පත් කර ඇති බව අග්‍රාමාත්‍ය රනිල් වික්‍රමසිංහ මහතා පවසයි.එම නිර්දේශ ලබන වසරේ මාර්තු 08 වනදාට පෙර ක්‍රියාත්මක කිරිම මෙම කාර්ය බලකායේ වගකිම බව අද අනුරාධපුරයේ පැවති ජාතික කාන්තා දින උත්සවයට එක්වෙමින් රනිල් වික්‍රමසිංහ මහතා අවධාරණය කර ඇත.අග්‍රාමාත්‍යවරයා විසින් පත්කරන ලද කාර්ය බලකායේ සභාපතිවරිය ලෙස මහාචාර්ය සාවිත්‍රි ගුණසේකර මහත්මිය කටයුතු කරන අතර ආචාර්ය සෙල්වි තිරිචෙල්වම් මහත්මිය එහි විධායක අධ්‍යක්ෂකවරිය ලෙස කටයුතු කරන බව සඳහන්ය.සෙසු සාමාජිකාවන් 09 දෙනෙකුගෙන් එම බලකාය සමන්විත වන බව අග්‍රාමාත්‍ය කාර්යාලය සඳහන් කළේය.කාන්තාවන්ට සහ ගැහැණු දරුවන්ට එරෙහි හිංසනය පිටු දැකීම සඳහා වන කොමිසන් සභාව රනිල් වික්‍රමසිංහ මහතා විපක්ෂ නායක ධුරය දරන අවධියේ ස්ථාපිත කර ලද අතර එහි වාර්තාව පසුගිය සිකුරාදා කාන්තා කටයුතු අමාත්‍ය චන්ද්‍රානි බණ්ඩාර මහත්මිය විසින් පාර්ලිමේන්තුවේ සභාගත කරනු ලැබුණි.", "URL": "https://sinhala.adaderana.lk/news.php?nid=49815", "Category": null, "Parent URL": null}