{"Source": "Adaderana", "Timestamp": "February 8, 2011 08:24 am", "Headline": "සහල් වල පාලන මිල ඉවත් කළ යුතුයි-මෝල් හිමියෝ පවසති", "News Content": "සහල් සඳහා පනවා ඇති පාලන මිල ඉවත් කිරීමට රජය පියවර ගත යුතු බව සහල් මෝල් හිමියන් පවසයි. මධ්‍යම පළාත් සහල් මෝල් හිමියන්ගේ සංගමයේ සභාපති එම්.එස්.එන් සනීර් මහතා ප්‍රකාශ කර සිටියේ පවතින අයහපත් කාලගුණ තත්ත්වයත් සමග වී මිල දී ගැනීමේ දී සහල් මෝල් හිමියන් ගැටලු රැසකට මුහුණ දී ඇති බවයි. මේ සම්බන්ධයෙන් අද දෙරණ සමූපකාර හා අභ්‍යන්තර වෙළඳ කටයුතු අමාත්‍යාංශයෙන් විමසීමක් කළ අතර එහි දී එම අමාත්‍යාංශයේ ලේකම් සුනිල් එස් සිරිසේන මහතාකියා සිටියේ කිසිදු ලෙසකින්වත් සහල් සඳහා පනවා ඇති පාලන මිල ඉවත් නොකරන බවයි. මේ අතර මාස අටකට සරිලන ආහාර දැනට ර‍ජයේ ගබඩා වල තිබෙන බව ද කෘෂිකර්ම අමාත්‍ය මහින්ද යාපා අබේවර්ධන මහතා ප්‍රකාශ කළේය.", "URL": "https://sinhala.adaderana.lk/news.php?nid=14067", "Category": null, "Parent URL": null}