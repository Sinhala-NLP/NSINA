{"Source": "Adaderana", "Timestamp": "March 23, 2011 09:03 am", "Headline": "පාක්ෂිකයන්ගේ අරමුණු ඉටුකිරීමට කැපවෙනවා", "News Content": "පාක්ෂිකයින්ගේ අරමුණු ඉටු කිරීම සඳහා තමා කැප වී ක්‍රියා කරන බව එ.ජා.ප පාර්ලිමේන්තු මන්ත්‍රී සජිත් ප්‍රේමදාස මහතා පවසයි. එක්සත් ජාතික පක්ෂයට නව ව්‍යවස්ථාවක් පසුගිය මහා සම්මේලනයේදී සම්මත කර ගැනීමෙන් පසු මාස 4 ක් ඇතුළත එහි ප්‍රතිසංශෝධන කරුණු ක්‍රියාවට නැංවිය යුතුව තිබුණු බවත්,ඒ අනුව අප්‍රේල් මස 12 වන දිනට පෙර එකී කරුණු ක්‍රියාවට නැංවිය යුතුව ඇති බවත් ඔහු කියා සිටියි. මේ පිළිබඳ කෘත්‍යාධිකාරී මණ්ඩල රැස්වීමෙන් හා අනතුරුව පැවති ඒකාබද්ධ පාර්ලිමේන්තු මන්ත්‍රීවරුන්ගේ සාකච්ඡාවකින්ද බොහෝ කරුණු සාකච්ඡා කළ බව මන්ත්‍රීවරයා පෙන්වාදුන්නේය. එසේ වුවද මේ වන තුරුත් පක්ෂයේ ප්‍රධාන තනතුරු 5 ක් පිළිබඳ තවමත් අවසන් තීරණයකට එළඹ නැති බව මන්ත්‍රීවරයා කියා සිටියේ කෘත්‍යාධිකාරී මණ්ඩල රැස්වීමෙන් අනතුරුව මාධ්‍යයට කරුණු දක්වමිනි. පක්ෂ නායකත්වය ඇතුළු ප්‍රධාන තනතුරු 5 ක් පක්ෂයේ බෙදීමක් ඇති නොවන පරිදි සම්මුතියකින් පත් කරගන්නා බවත්,එසේ නොවන අවස්ථාවන්හිදී අභ්‍යන්තර ප්‍රජාතන්ත්‍රවාදය ආරක්ෂා වන පරිදි ඡන්දයකට යන බවත් ප්‍රේමදාස මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15013", "Category": null, "Parent URL": null}