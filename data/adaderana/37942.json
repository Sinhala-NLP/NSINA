{"Source": "Adaderana", "Timestamp": "October 6, 2013 08:14 am", "Headline": "උතුරේ සෙසු ඇමතිවරුන් පත්කිරීම විග්නේෂ්වරන් දිවුරුම්දීමෙන් පසු ", "News Content": "උතුරු පළාත් සභාවේ අමාත්‍යවරුන් පත්කිරීම ප්‍රධාන අමාත්‍යවරයා දිවුරුම් දීමෙන් අනතුරුව සිදුකිරීමට තීරණය කර තිබේ. උතුරු පළාත් සභාවේ අමාත්‍යධුර පත් කිරීම සම්බන්ධයෙන් විශේෂ සාකච්ජාවක් දෙමළ ජාතික සන්ධානයේ නායක පාර්ලිමේන්තු මන්ත්‍රී ආර්.සම්බන්ධන් මහතාගේ ප්‍රධානත්වයෙන් ඊයේ රාත්‍රී කොළඹ දී පැවැත්වුණි. මෙම සාකච්ජාවට දෙමළ ජාතික සන්ධාන නියෝජනය කරන සියලු පක්ෂවල නායකයින්ට ආරධනා කර තිබුණ ද ටෙලෝ සංවිධානයේ නායක පාර්ලිමේන්තු මන්ත්‍රී සෙල්වම් අඩෙයිකලනාදන් සහභාගි වී සිටියේ නැත. උතුරු පළාත් සභාවේ අමාත්‍යධුර පිරිනැමීම සම්බන්ධයෙන් ඇති වු අර්බුදයක් ඊට හේතුව බව වාර්තා වේ. කෙසේ වෙතත් අමත්‍යධුර පිරිනැමීම සම්බන්ධයෙන් අවසන් තීරණය ගැනීම උතුරු පළාත් සභාවේ ප්‍රධාන අමාත්‍යවරයා වන සී.වී.විග්නේශ්වරන් මහතාට පවරන බව ආර්.සම්බන්ධන් මහතා ඊයේ පවසා තිබේ. මේ අතර සී.වී.විග්නේශ්වරන් මහතා ප්‍රධාන අමාත්‍යවරයා ලෙස ජනාධිපතිවරයා ඉදිරියේ දිවුරුම්දීමේ අවස්ථාවට දෙමළ ජාතික සන්ධානයේ සියලු නායකයින්ට සහ පාර්ලිමේන්තු මන්ත්‍රීවරුන්ට ආරාධනා කර ඇති බව සඳහන්ය. ආර්.සම්බන්ධන් මහතා විසින් එම ආරාධනය සිදුකළ බව දෙමළ ජාතික සන්ධානය ප්‍රකාශ කළේය. සී.වී.විග්නේශ්වරන් මහතා හෙට දිනයේ අරලියගහ මන්දිරයේ දී උතුරු පළාත් සභා ප්‍රධාන අමාත්‍යවරයා ලෙස දිවුරුම් දීමට නියමිත අතර ලබන 09 වන දින අමාත්‍යවරුන් පිළිබඳ දැනුම් දීමට නියමිතය.", "URL": "https://sinhala.adaderana.lk/news.php?nid=37942", "Category": null, "Parent URL": null}