{"Source": "Adaderana", "Timestamp": "December 23, 2013 12:12 am", "Headline": "තෙවැනි තරඟයෙන් පකිස්ථානයට විශිෂ්ට ජයක්", "News Content": "ශ්‍රී ලංකාවට එරෙහිව පැවැති තෙවැනි එක්දින තරඟයෙන් ලකුණු 113ක විශිෂ්ට ජයක් ලබා ගැනීමට පකිස්ථානු කණ්ඩායම සමත් විය. ඩුබායි සාජා ක්‍රීඩාංගණයේදී පැවැති මෙම තරඟයේ පළමුවෙන් පන්දුවට පහරදුන් පකිස්ථානු කණ්ඩායම කඩුලු 5ට ලකුණු 326ක් ලබාගත්තේය. එම කණ්ඩායම වෙනුවෙන් මොහොමඩ් හෆීස් නොදැවී ලකුණු 140ක් ලබා ගැනීමට සමත් විය. පිළිතුරු ලෙස ශ්‍රී ලංකා කණ්ඩායමට පන්දුවාර 44.4දී සියලු දෙනා දැවී ලබා ගත හැකි වුයේ ලකුණු 213ක් පමණි. තිලකරත්න ඩිල්ෂාන් ලකුණු 59ක්, ඇන්ජලෝ මැතිව්ස් ලකුණු 44ක් හා දිනේෂ් චන්දිමාල් ලකුණු 36ක් ලබාගත් අතර සෙසු පිතිකරුවන් අඩු ලකුණු සංඛ්‍යාවකට දවා ගැනීමට පකිස්ථානු පන්දු යවන්නන් සමත් විය. ඒ අනූව තරඟ 5කින් සමන්විත එක්දින තරඟාවලිය පකිස්ථානුවන් 2ට 1ක් ලෙස ඉදිරියෙන් සිටියි. සිව්වැනි තරඟය ලබන 25 වැනිදා පැවැත්වීමට නියමිතය.", "URL": "https://sinhala.adaderana.lk/news.php?nid=39789", "Category": null, "Parent URL": null}