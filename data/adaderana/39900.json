{"Source": "Adaderana", "Timestamp": "December 27, 2013 05:00 pm", "Headline": "ලෙබනනයේ පිපිරීමක් - මුදල් අමාත්‍ය ඇතුළු 5ක් මරුට", "News Content": "ලෙබනනයේ බේරූට් නුවර සිදුවු බෝම්බ ප්‍රහාරයකින් හිටපු මුදල් ඇමතිවරයෙකු වු මොහමඩ් චතාහ් ඇතුළු පුද්ගලයින් පස් දෙනෙකු ජීවිතක්ෂයට පත්ව තිබේ. ප්‍රහාරයෙන් තවත් පුද්ගලයින් 50 දෙනෙකු පමණ තුවාල ලබා ඇති බව විදෙස් මාධ්‍ය වාර්තා කළේය. ලෙබනන පාර්ලිමේන්තු සංකීර්ණය සහ රජයේ කාර්යාල රැසක් පිහිටි ස්ථානයක පිපිරීම සිදුව ඇති අතර මෝටර් රථයක ඇටවු බෝම්බයක් මෙලෙස පුපුරා ගොස් ඇති බවට අනාවරණය වී තිබේ. ප්‍රහාරයන් ජීවිතක්ෂයට පත් වු සුන්නි මුස්ලිම් ජාතිකයෙකු වන හිටපු ඇමතිවරයා ලෙබනන හිටපු අග්‍රාමාත්‍ය සාද් හරිරිගේ උපදේශකවරයා වශයෙන් ද කටයුතු කර ඇති බව සඳහන් වෙයි. සිරියාවේ පවතින ගැටුම්කාරී වාතාවරණය උත්සන්න වීම තුළ ලෙබනන සුන්නි සහ ෂියා මුස්ලිම් ජාතිකයින් අතර ගැටුම් වර්ධනය වෙමින් පවතින බව වාර්තා වෙයි.", "URL": "https://sinhala.adaderana.lk/news.php?nid=39900", "Category": null, "Parent URL": null}