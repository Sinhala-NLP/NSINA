{"Source": "Adaderana", "Timestamp": "August 29, 2018 09:16 am", "Headline": "මහමඟ දමා ගිය බෙහෙත්", "News Content": "පුත්තලම කොළඹ මාර්ගයේ මදුරන්කුලිය ප්‍රදේශයේ මාර්ගය ආසන්නයේ පාළු ස්ථානයක අනාරක්ෂීත අයුරින් දමා ගොස් තිබු කල් ඉකුත් වු ඖෂධ තොගයක් මුන්දලම පොලීසිය මැදිහත්ව ආරක්ෂිතව ඉවත් කිරිමට කටයුතු කර තිබේ. අදාල ඖෂධ තොගය කිසියම් සමාගමකින් හෝ පුද්ගලයින් දමා යන්නට ඇතැයි පොලීසිය සැක කරයි. මෙම ඖෂධ තොගයේ දින ඉකුත් වු සහ දින ඉකුත් නොවු ඖෂධ ඇති බව දැක ගත හැකි නමුත් ඇතැම් ඖෂධවල, නිශ්පාදන සමාගම්වල නම් පවා දක්නට නැති අතර මෙසේ පාළු ස්ථානයක දමා ගියේ කුමන හේතුවක් නිසා දැයි බරපතළ ප්‍රශ්නයක් මතුව තිබේ. අදාළ ඖෂධ තොගයේ පෙති ලෙස ගත් විට 10000 කට වැඩි ප්‍රමාණයක් ඇති බව පොලීසිය පවසයි. අදාල ඖෂධ තොගය දමා තිබු මදුරන්කුලිය මංගලඑළිය ආසන්න ප්‍රදේශයේ මෙම ස්ථානය විවිධ පුද්ගලයින් විසින් විවිධ අපද්‍රව්‍ය දමා ගොස් තිබේන ආකාරය දැක ගත හැකි විය. කෙසේ නමුත් එම ස්ථානයට පැමිණි මදුරන්කුලිය පොලිස් මුරපොලේ ස්ථානාධිපති උප පොලිස් පරික්ෂක එම්.ඩි. රණවිර මහතා මුන්දලම පොලිස්ථානයේ ස්ථානාධිපති පොලිස් පරික්ෂක සමන් එකනායක මහතාගේ උපදෙස් මත ආරක්ෂිතව මෙම ඖෂධ තොගය පොහොර උරයක දමා මෙම ස්ථානයෙන් ඉවත් කර පොලිසිය වෙත රැගෙන යාමට කටයුතු කර තිබුණි. මෙම සිද්ධිය වාර්ථා විමත් සමඟ පුත්තලම ප්‍රාදේශීය සභාවේ සභාපති අංජන සඳරුවන් මහතා අදාල ස්ථානයට පැමිණ පොලීසියට අවශ්‍ය සහාය ලබා දිමට කටයුතු කිරිම දැක ගත හැකි විය. එහිදි ඔහු පවසා සිටියේ මේ වන විට මාර්ග දෙපස විවිධ අපද්‍රව්‍ය බැහැර කිරිම බරපතළ තත්ත්වයක් මතුව ඇති බවත් ඉදිරියේදි ඒ සඳහා ක්‍රියාත්මක වන බවයි. මේ පිළිබඳව කල විමසිමේදි අදහස් දැක්වු පුත්තලම දිස්ත්‍රික් ආහාර හා ඖෂධ පාලක නිහාල් ප්‍රේමරත්න මහතා පවසා සිටියේ, ඖෂධයක් කිසිම ආකාරයකින් කිසිම අයකුට නිසි ක්‍රමවේදයකින් තොරව බැහැර කිරීමට නොහැකි බවයි. කල් ඉකුත් වු ඖෂධ නිසි ක්‍රම වේදයකට ලැයිස්තු ගත කර බලයලත් නිලධාරියකු ඉදිරියේදි විනාශ කිරිම කළ යුතු බවත් එසේ කිරීමට හැකියාව තිබේන්නේ අධික උෂ්ණත්වය සහිත උදුනකින් පිළිස්සිමේන් පමණක් බවත් ඔහු සඳහන් කළේය. ඡායාරූප - හිරාන් ප්‍රියංකර ජයසිංහ", "URL": "https://sinhala.adaderana.lk/news.php?nid=95176", "Category": null, "Parent URL": null}