{"Source": "Adaderana", "Timestamp": "April 5, 2013 02:28 pm", "Headline": "අංජන බස්නාහිර පළාත් සභාවට රතු එළියක් දල්වයි", "News Content": "කිසිදු දැනුම්දීමකින් තොරව වැඩි කර ඇති පෞද්ගලික බස් රථ සේවා ගාස්තු ලබන 08වැනිදාට පෙර ඉවත් නොකළහොත් බස්නාහිර පළාත් සභාව ඉදිරිපිට මාරාන්තික උපවාසයක් අරඹන බව සමස්ත ලංකා පෞද්ගලික බස් සමාගම් සමිති සම්මේලනයේ ප්‍රධාන ලේකම් අංජන ප්‍රියංජීත් මහතා අවධාරණය කරයි. බස්නාහිර පළාතේ පෞද්ගලික බස් රථවල ලොග් බලපත්‍රය රුපියල් 750 සිට 1000 දක්වාත්, මාර්ග බලපත්‍ර ගාස්තුව රුපියල් 3500 සිට 5000 දක්වාත්, මාර්ග සංශෝධිත බලපත්‍ර ගාස්තුව 70,000 සිට 100,000 දක්වාත් මේ මස 01 වැනිදා සිට කිසිදු දැනුම්දීමකින් තොරව වැඩි කර ඇති බව ඔහු පවසයි. එසේම පෞද්ගලික ප්‍රවාහන අමාත්‍යවරයා මේ මස 20 වැනිදා වන විට සියයට 7ක බස් ගාස්තු වැඩිවීමක් ලබාදෙන බවට පොරොන්දු වී ඇති බවත් ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න මහතා සියයට 10ක ගාස්තු වැඩිවීමක් ඉල්ලා සිටින්නේ ඉහත බස් රථ සේවා ගාස්තු වැඩිවීම දැනගෙනදැයි සැකයක් මතුවන බවද හෙතෙම කියයි. කොළඹදී අද (05) පැවැති මාධ්‍ය හමුවකදී අංජන ප්‍රියංජීත් මහතා මේ බව පැවසීය. ඉහත සේවා ගාස්තු ඉවත් නොකළහොත් සියයට 10ක ගාස්තු වැඩිවීමක් අවශ්‍ය බවද එසේ නොවන්නේ නම් 8 වැනිදා මාරාන්තික උපවාසයකට එළඹෙන බවද එහිදී ඔහු වැඩිදුරටත් කීවේය.", "URL": "https://sinhala.adaderana.lk/news.php?nid=33033", "Category": null, "Parent URL": null}