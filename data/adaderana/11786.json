{"Source": "Adaderana", "Timestamp": "October 28, 2010 12:03 pm", "Headline": "ඌවතැන්නේ සුමේධ හිමි ඇප මත නිදහස් ", "News Content": "පසුගිය ජනාධිපතිවරණ සමයේ මාළිගාවත්ත, බෝධිරාජාරාම විහාරස්ථානයේ තිබී පුපුරන ද්‍රව්‍ය සහ ගිනි අවි සොයාගැනීමේ සිද්ධිය සම්බන්ධයෙන් අත්අඩංගුවට ගෙන රිමාන්ඩ් භාරයට පත් කර තිබූ ඌවතැන්නේ සුමේධ හිමියන් ඇප මත මුදා හැරීමට අධිකරණය නියෝග කර තිබේ. සුමේධ හිමියන් ඇප මත මුදාහැරීම සම්බන්ධව විරුද්ධත්වයක් නොමැති බව අදාළ නඩුව අද(28) කැඳවූ අවස්ථාවේදී නීතිපතිවරයා වෙනුවෙන් පෙනීසිටි රජයේ නීතිඥවරයා දැනුම් දී සිටියේය. ඒ අනුව රුපියල් ලක්ෂයක මුදල් ඇප සහ ලක්ෂ 10 ක ශරීර ඇප මත සුමේධ හිමියන් ඇප මත මුදාහැරීමට නියෝග කළ කොළඹ මහාධිකරණ විනිසුරු සුනිල් රාජපක්ෂ මහතා සුමේධ හිමියන්ගේ විදේශ ගමන් බලපත්‍රය අධිකරණයට බාරදිය යුතු බවට ද නියෝග කළේය. කෙසේවෙතත් මේ සම්බන්ධව චෝදනා ලබා සිටින පූජ්‍ය ඌවතැන්නේ සුමන හිමියන් ඇතුළු තවත් සැකකරුවන් තිදෙනෙකු නොවැම්බර් මස 10 වන දින දක්වා රිමාන්ඩ් භාරයේ තැබීමට ද අධිකරණය නියෝග කර තිබේ. එදින එම සැකකරුවන්ට අදාළ චෝදනා විභාග කිරීමට ද අධිකරණය තීන්දු කර ඇත.", "URL": "https://sinhala.adaderana.lk/news.php?nid=11786", "Category": null, "Parent URL": null}