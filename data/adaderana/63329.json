{"Source": "Adaderana", "Timestamp": "August 22, 2016 08:58 am", "Headline": "දුම්රිය ඇංජිමේ මෝටර් රථයක් ගැටිලා -එක් අයෙක් මරුට", "News Content": "මෝටර් රථයක්, ධාවනය වෙමින් තිබූ දුම්රිය ඇන්ජිමක ගැටීමෙන් සිදුවී ඇති අනතුරකින් එක් අයෙකු මිය ගොස් තවත් අයෙකු තුවාල ලබා ඇති බව පුත්තලම පොලීසිය කියයි.අද(22)අලුයම 1.40 ට පමණ පුත්තලම - කල්පිටිය මාර්ගයේ පාලාවිය දුම්රිය හරස් මාර්ගයේදී මෙම අනතුර සිදුවී ඇත.අනතුරින් මිය ගොස් ඇත්තේ ඌව පරණගම - අඹගස්දූව පදිංචිකරුවෙකු වන නම්ඹුවසම් අප්පුවා බදුගේ රත්නපාල (45) නම් අයෙකි.ඔහු අනතුරට පත් මෝටර් රථයේ රියදුරු ලෙස කටයුතු කර ඇති අතර අනතුරින් තුවාල ලබා ඇති තඹුත්ත - ගල්ගමුව පදිංචිකරුවෙකු වන පී.එම්.ගයාන් ඉන්දික යන අය පුත්තලම මූලික රෝහලේ ප්‍රතිකාර ලබමින් සිටී.අනතුරට පත්ව ඇති මෝටර් රථය කල්පිටිය දෙස සිට පුත්තලම - පාලාවිය දෙසට ගමන් කරමින් තිබී ඇති බව සඳහන්ය.ඒ වන විට පුද්ගලික ආයතනයකට අයත් හුණුගල් ප්‍රවාහනය කරන දුම්රිය පාලාවිය දුම්රිය ස්ථානයේ නතර කර ඇන්ජිම පමණක් මාර්ගය මාරු කිරීම සඳහා ඉදිරියට ගමන් කරමින් තිබී ඇත.එම අවස්ථාවේදී පාලාවිය - කල්පිටිය මාර්ගයේ ඇති දුම්රිය හරස් මාර්ගයේ ආරක්ෂිත ගේට්ටුවද වසා තිබී ඇත.නමුත් වේගයෙන් පැමිණ ඇති මෝටර් රථය දුම්රිය ගේට්ටුවේද වැදී අනතුරුව ධාවනය වෙමින් තිබූ දුම්රිය ඇන්ජිමේ ගැටීමෙන් අනතුර සිදුවී ඇති බව පොලීසිය පවසයි.අනතුරින් මෝටර් රථයේ සිටි දෙදෙනාම බරපතළ ලෙස තුවාල ලබා ඇති බැවින් ඔවුන් කඩිනමින් පුත්තලම මූලික රෝහලට ඇතුළත් කර ඇතත් රියදුරු මිය ගොස් ඇත.මෝටර් රථය පැදවූ රියදුරුගේ නොසැලකිල්ල හේතුවෙන් මෙම අනතුර සිදුවී ඇති බව පොලීසිය කියයි.පශ්චාත් මරණ පරීක්ෂණය පැවැත්වීමට නියමිතව ඇත.පුත්තලම පොලීසියේ රථ වාහන අංශය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=63329", "Category": null, "Parent URL": null}