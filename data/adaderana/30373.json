{"Source": "Adaderana", "Timestamp": "December 30, 2012 11:04 pm", "Headline": "තේරීම් කාරක සභාව ක්‍රියා කළ අන්දම පිළිගන්නවා", "News Content": "අගවිනිසුරුවරියට එරෙහිව ගෙන ආ දෝෂාභියෝගය පවත්නා ව්‍යවස්ථාවට අනුකූල බව ජ්‍යේෂ්ඨ අමාත්‍ය රත්නසිරි වික්‍රමනායක මහතා පවසයි. කෙසේ වෙතත් දෝෂාභියෝගය සම්බන්ධයෙන් පාර්ලිමේන්තුවේ දී අත්සන් කෙරුණු පෙත්සමට තමා අත්සන් නොකළේ පාර්ලිමේන්තුවට යාමේ අදහස පෙත්සම් අත්සන් කිරීම නොවන නිසා වන බව හෙතෙම සඳහන් කළේය. අධිකරණය, ව්‍යවස්ථාදායකය සහ විධායකය පියවරක් පිටුපසට ගත යුතු බවට තමන් ප්‍රකාශ කර සිටියේ අධිකරණය හා ව්‍යවස්ථාදායකය එකට ගැටීම තුළින් මහජනතාවගේ ගරුත්වයට බාධා ඇතිවන නිසාවෙන් බව ඔහු පෙන්වාදෙයි. ව්‍යවස්ථාදායකයේ පවතින්නා වූ උත්තරීතරභාවය පිළිගැනීම හා ඊට හානි වන යමක් වෙතොත් එවැනි දේ විභාග කිරීමෙන් වැළකී සිටීම තුළින් අධිකරණයේ ස්වාධීනත්වය රැකගත හැකි බව රත්නසිරි වික්‍රමනායක මහතා අද දෙරණ කළ විමසීමක දී පැවසීය. ආණ්ඩුක්‍රම ව්‍යවස්ථාව අනුව අධිකරණයට වඩා ව්‍යවස්ථාදායකය උත්තරීතර වන බව අමාත්‍යවරයා පවසයි. තේරීම් කාරක සභාව ක්‍රියා කළ අන්දම නිවැරදි බවට තමන් පිළිගන්නා බව ද ඔහු සඳහන් කරයි. පාර්ලිමේන්තුවට ඉදිරිපත් කිරීමට නියමිත දෝෂාභියෝග යෝජනා වාර්තාවට තමන් පක්ෂව ඡන්දය ප්‍රකාශ කරන්නේද නැද්ද යන වග ඒ අවස්ථාවේ දී දැකගත හැකි වනු ඇතැයි අමාත්‍ය රත්නසිරි වික්‍රමනායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=30373", "Category": null, "Parent URL": null}