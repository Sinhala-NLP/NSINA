{"Source": "Adaderana", "Timestamp": "December 14, 2013 01:10 pm", "Headline": "අතුරුදන් වූ අය ගැන තොරතුරු දෙන්න බය වෙන්න එපා", "News Content": "උතුරු නැගෙනහිර අතුරුදන් වුවන් පිළිබඳ තොරතුරු උතුරු නැගෙනහිර අතුරුදන් වුවන් පිළිබඳ සොයා බැලීමේ කොමිසමට ලබා දීමට කිසිදු බියක් ඇති කර ගත යුතු නොවන බව එම කොමිසම අවධාරණය කරයි. තර්ජන එල්ල වන බව පවසමින් ඇතැම් පුද්ගලයින් අතුරුදන්වුවන් පිළිබඳ තොරතුරු කොමිසමට ලබාදීමට මැලිකමක් දක්වන බව එම කොමිසම පවසයි. කෙසේ වෙතත් තොරතුරු ලබා දීමෙන් අනතුරුව කුමන පාර්ශවයකින් හෝ තර්ජන පැමිණිය හොත් ඒ පිළිබඳ කොමිසමට දැනුම් දෙන ලෙස උතුරු නැගෙනහිර අතුරුදන් වුවන් පිළිබඳ සොයා බැලීමේ ජනාධිපති කොමිසමේ සභාපති මැක්ස්වෙල් පරණගම මහතා සඳහන් කළේය. විදෙස් මාධ්‍ය වෙත අදහස් දක්වමින් ඔහු මෙම අදහස් පළ කර ඇත. මේ අතර උතුරු සහ නැගෙනහිර පළාත් වල සිදුවු පුද්ගල අතුරුදන්වීම් පිළිබඳ පැමිණිලි භාර ගැනීමේ කාලසීමාව දීර්ඝ කර තිබේ. අදාළ කාලසීමාව පසුගිය මස 31 වන දිනෙන් අවසන් වීමට නියමිතව තිබුණ ද මහජනතාව සහ විවිධ ආයතන වලින් සිදුකරන ලද ඉල්ලීම් සළකා බලා ජනාධිපති කොමිෂන් සභාව විසින් මෙම තීරණය ගෙන ඇත. ඒ අනුව පැමිණිලි භාර ගැනීමේ කාලසීමාව දෙසැම්බර් මස 31 වන දින දක්වා දීර්ඝ කළ බව එම කොමිසම සඳහන් කළේය.", "URL": "https://sinhala.adaderana.lk/news.php?nid=39588", "Category": null, "Parent URL": null}