{"Source": "Adaderana", "Timestamp": "February 17, 2017 05:28 pm", "Headline": " වත්කම් ප්‍රකාශය ලබාදුන් එකම ජනාධිපතිවරයා මම", "News Content": "තම වත්කම් ප්‍රකාශය ලබාදුන් එකම ජනාධිපතිවරයා තමා බව ජනාධිපති මෛත්‍රීපාල සිරිසේන මහතා පවසයි. දේශපාලඥයින් සහ රාජ්‍ය නිළධාරීන් තම කාර්යභාරය විවෘතව ඉටු කරන්නේ නම් කිසිදු ගැටළුවක් මතු නොවන බව ජනාධිපතිවරයා පවසයි.අරලියගහ මන්දිරයේ පැවති තොරතුරු දැනගැනීමේ පනත ක්‍රියාවට නැංවීමේ සමාරම්භක උත්සවය අමතමින් ජනාධිපති මෛත්‍රීපාල සිරිසේන මහතා මෙම අදහස් පළකළේය.තම වත්කම් ප්‍රකාශය ලබාදිය යුතු බවට නියාමනයක් නොතිබුණ ද තමා ඉකුත් දෙවසර තුළ එය ලබාදීමට කටයුතු කළ බව ජනාධිපතිවරයා පවසයි.පොදු අපේක්ෂකයා ලෙස මැතිවරණ කොමසාරිස්වරයාට වත්කම් ප්‍රකාශය ඉදිරිපත් කිරීමෙන් අනතුරුව මාධ්‍යවේදීන්ගේ ඉල්ලීම පරිදි ඔවුන්ට ද එය අනාවරණය කළ අයුරු ජනාධිපතිවරයා එහිදී සිහිපත් කර තිබේ.එමෙන්ම දේශපාලඥයින් සහ රාජ්‍ය නිලධාරීන් පුරුදු වූ වැරදි සංස්කෘතියෙන් ඔවුන් ඉවත් විය යුතු අතර ඉතා විනිවිදභාවයෙන් යුතුව තම කාර්යය රට වෙනුවෙන් ඉටු කළ යුතු බවද ජනාධිපතිවරයා එහිදී වැඩිදුරටත් ප්‍රකශ කළේය.", "URL": "https://sinhala.adaderana.lk/news.php?nid=69759", "Category": null, "Parent URL": null}