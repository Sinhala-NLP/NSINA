{"Source": "Adaderana", "Timestamp": "April 4, 2019 07:08 am", "Headline": "කරාපිටිය රෝහලේ ළමා ශෛල්‍ය වෛද්‍ය ඒකකයේ කටයුතුවලට බාධා", "News Content": "වෛද්‍යවරු නොමැතිකම හේතුවෙන් කරාපිටිය ශික්ෂණ රෝහලේ ළමා ශෛල්‍ය වෛද්‍ය ඒකකයේ කටයුතුවලට බාධා එල්ල වී ඇත. වෛද්‍යවරුන් දෙදෙනෙකු අදාල ඒකකයේ සේවය කළ යුතු වුවද එක් වෛද්‍යවරයෙකු හට සේවයේ අවශ්‍යතාව මත අනුරාධපුර රෝහලට ස්ථාන මාරුවක් ලබාදී ඇති බව සඳහන්ය. මෙම තත්ත්වය මත දැනට මාසයක පමණ කාලයක සිට මෙම ඒකකයේ එක් වෛද්‍යවරයෙකු පමණක් සේවය කරන බව වාර්තා වෙයි. මේ හේතුවෙන් ළමා ශෛල්‍යවෛද්‍ය ඒකකයෙන් ප්‍රතිකාර ලබා ගැනීමට පැමිණෙන රෝගීන් දැඩි අපහසුතාවයකට පත්ව සිටියි. මේ පිළිබඳව අද දෙරණ කරාපිටිය ශික්ෂණ රෝහලේ අධ්‍යක්ෂ ප්‍රියන්ත කරුණාරත්න මහතාගෙන් විමසීමක් කළ අතර ඔහු පවසා සිටියේ මෙරට තුළ ළමා ශෛල්‍ය වෛද්‍යවරුන්ගේ හිඟකම හේතුවෙන් රෝහලට මෙම තත්ත්වය උද්ගත වී ඇති බවය.", "URL": "https://sinhala.adaderana.lk/news.php?nid=107332", "Category": null, "Parent URL": null}