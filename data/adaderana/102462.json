{"Source": "Adaderana", "Timestamp": "January 16, 2019 05:20 pm", "Headline": "පය පැටලී ජීවිතයට සමුදුන් දෙදරු පියා-පුංචි මල්කැකුළු දෙකක් තනිවෙයි", "News Content": "කුලියට පොල් කැඩීම සඳහා ගසකට නැග සිටී අයෙකු පය පැටලී පොල් ගසෙන් ඇද වැටී ගලේවෙල බෙලියකන්ද ප්‍රදේශයේදී මියගොස් ඇතැයි ගලේවෙල පොලීසිය පවසයි. මෙසේ මියගොස් ඇත්තේ ගලේවෙල බේලියකන්ද රටමිරිස්හේන ප්‍රදේශයේ පදිංචි ගාමිණි කුමාර විජේතුංග නැමති වයස අවුරුදු 38 ක් වු දෙදරු පියෙකි. රැකියාවක් ලෙස පොල් කැඩීම සිදුකරන මියගිය ගාමිණි විජේතුංග මහතා ඊයේ(15) උදෑසන ගලේවෙල බේලියකන්ද ප්‍රදේශයේ අයෙකුගේ පොල් කැඩීම සඳහා නිවසෙන් පිටත්ව ගිය බවත් පසුව ගසෙන් ඇදවැටී ගලේවෙල රෝහලට ඇතුළත් කිරීමෙන් පසු මියගිය බව ගාමිණී කුමාර විජයතුංග මහතාගේ බිරිඳ වන එම්.ඒ.චන්ද්‍රකාන්ති මහත්මිය පැවසුවාය. වයස අවුරුදු 7ක සහ වයස අවුරුදු 4 ක කුඩා දියණියන් දෙදෙනෙකු මෙම මියගිය පුද්ගලයාට සිටින බවත් ඔවුන් දැඩි ආර්ථික දුෂ්කරතා මධ්‍යයයේ ජීවත් වන අය බවත් ප්‍රදේශවාසීහු පවසති. වයස අවුරුදු හතක් වූ නිලක්ෂා ලක්ෂ්මි දියණිය බේලියකන්ද පාසලේ 2 වසරේ ඉගෙනුම ලබන දරුවෙකි. වයස අවුරුදු හතරක් වූ සසිනිකා දිල්රුක්ෂි දියණිය තවමත් පෙර පාසල් වියේ පසුවන්නීය. මෙම කම්කරුවාගේ මියයෑම හේතුවෙන් ප්‍රදේශවාසීහුද දැඩි කම්පනයට පත්ව සිටින අතර මියගිය අයගේ බිරිඳ චන්ද්‍රකාන්ති මහත්මිය හඬා වැටෙමින් කියා සිටියේ තම දියණියන් දෙදෙනාගේ වගකීම් සියල්ල තමා වෙත පවරා තම සැමියා මිය ගිය බවය. දරුවන් දෙදෙනා ජීවත් කරවීම සිදු කරනු ලැබුවේ පොල් කැඩීමෙන් බව ඇය වැඩිදුරටත් සඳහන් කළාය.", "URL": "https://sinhala.adaderana.lk/news.php?nid=102462", "Category": null, "Parent URL": null}