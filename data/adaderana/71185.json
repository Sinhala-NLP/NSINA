{"Source": "Adaderana", "Timestamp": "March 21, 2017 04:21 pm", "Headline": "වැඩිම ක්ෂය රෝගීන් සංඛ්‍යාවක් බස්නාහිරින් වාර්තාවෙයි", "News Content": "වැඩිම ක්ෂය රෝගීන් සංඛ්‍යාවක් වාර්තා වන්නේ බස්නාහිර පළාතෙන් බව සෞඛ්‍ය අමාත්‍යාංශය පවසයි. ක්ෂය රෝගය පිළිබඳව සෞඛ්‍ය අධ්‍යාපන කාර්යාංශයේ පැවති දැනුවත් කිරීමේ මාධ්‍ය හමුවකට එක්වෙමින් සෞඛ්‍ය සේවා අධ්‍යක්ෂ ජනරාල් වෛද්‍ය ජයසුන්දර බණ්ඩාර මහතා මේ බව අනාවරණය කළේය. පසුගිය වසරේ රෝගීන් 13,757 ක් වාර්තා වී ඇති අතර ඉන් 648 දෙනෙකු මියගොස් තිබේ. වැඩිම රෝගීන් සංඛ්‍යාවක් බස්නාහිර පළාතේ කොළඹ, ගම්පහ සහ කළුතර යන දිස්ත්‍රීක්ක වලින් වාර්තා වී ඇති බව සෞඛ්‍ය සේවා අධ්‍යක්ෂ ජෙනරාල්වරයා සඳහන් කළේය. ලෝක ක්ෂය රෝග දින ජාතික උත්සවය ලබන 24 වන දා කළුතර දිස්ත්‍රීක් ලේකම් කාර්යාලයේ දි සෞඛ්‍ය අමාත්‍ය රාජිත සේනාරත්න මහතාගේ ප්‍රධානත්වයෙන් පැවැත්වීමට කටයුතු යොදා තිබේ. “ එක්වෙමු - ක්ෂය රෝගය දුරලමු “ යන්න මෙවර ක්ෂය රෝග දින තේමාව බව සෞඛ්‍ය සේවා අධ්‍යක්ෂ ජනරාල්වරයා සඳහන් කළේය.", "URL": "https://sinhala.adaderana.lk/news.php?nid=71185", "Category": null, "Parent URL": null}