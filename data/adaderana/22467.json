{"Source": "Adaderana", "Timestamp": "February 28, 2012 04:28 pm", "Headline": "මැගසින් ගැටුම - රැඳවියන් 46 දෙනෙකු රිමාන්ඩ්", "News Content": "කොළඹ මැගසින් බන්ධනාගාරයේ ඉකුත් දා කලහකාරී සිද්ධියක් ඇති කර පොදු දේපළවලට අලාභහානි සිදුකිරීමේ සිද්ධියට අදාළව අත්අඩංගුවට ගත් බන්ධනාගාරගත රැඳවියන් 46 දෙනෙකු මාර්තු 13 වැනිදා දක්වා රක්ෂිත බන්ධනාගාරගත කිරීමට කොළඹ අතිරේක මහේස්ත්‍රාත් ප්‍රහර්ශා රණසිංහ මහත්මිය නියෝග කර තිබේ. මෙම සිද්ධියට අදාළ නඩුව අද(28) කැඳවූ අවස්ථාවේ කොළඹ අපරාධ කොට්ඨාශය විසින් අත්අඩංගුවට ගත් අදාළ සැකකරුවන් පිරිස බන්ධනාගාර විශේෂ ආරක්ෂාව යටතේ අධිකරණය හමුවට ඉදිරිපත් කර තිබුණි. මෙම සිද්ධියට අදාළව තවත් 13 දෙනෙකුගෙන් කටඋත්තර ලබා ගැනීමට කටයුතු කර තිබෙන බව කොළඹ අපරාධ කොට්ඨාශයේ නිලධාරීන් අධිකරණය හමුවේ කියා සිටියේය. එම කටඋත්තර ලබා ගන්නා පුද්ගලයින් 13 දෙනා ඉදිරියේ දී සැකකරුවන් ලෙස අධිකරණය හමුවට ඉදිරිපත් කරන බව ද ඔවුහු අධිකරණයට දන්වා සිටියහ. බන්ධනාගාරයට සිදු වූ අලාභය තක්සේරු කරමින් සිටින අතර මේ වන විට තක්සේරු කර ඇති අලාභය රුපියල් හතළිස් හය ලක්ෂ අසූ හත් දහස් තුන්සියයක් බව කොළඹ අපරාධ කොට්ඨාශ නිලධාරීන් අධිකරණය වෙත දන්වා සිටියේය. සැකකරුවන් පොදු දේපළවලට දැඩි අලාභහානී සිදුකර ඇති බැවින් ඔවුන්ට ඇප ලබා නොදෙන ලෙස කොළඹ අපරාධ කොට්ඨාශය අධිකරණයෙන් ඉල්ලීමක් කර ඇත. ඉදිරිපත් වූ කරුණු සලකා බැලූ මහේස්ත්‍රාත්වරිය සැකකරුවන් 46 දෙනා මාර්තු 13 වැනිදා දක්වා රක්ෂිත බන්ධනාගාරගත කිරීමට නියෝග කළාය.", "URL": "https://sinhala.adaderana.lk/news.php?nid=22467", "Category": null, "Parent URL": null}