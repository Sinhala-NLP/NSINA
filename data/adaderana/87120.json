{"Source": "Adaderana", "Timestamp": "April 8, 2018 04:51 pm", "Headline": "එජාප සභාපති ධූරයෙන් මලික් ඉල්ලා අස්වෙයි", "News Content": "අමාත්‍ය මලික් සමරවික්‍රම මහතා එක්සත් ජාතික පක්ෂ සභාපති ධුරයෙන් ඉල්ලා අස්වී තිබේ. සිය ඉල්ලා අස්වීමේ ලිපිය පක්ෂ නායක අග්‍රාමාත්‍ය රනිල් වික්‍රමසිංහ මහතා වෙත භාරදුන් බව මලික් සමරවික්‍රම අමාත්‍යවරයා සඳහන් කළේය. එක්සත් ජාතික පක්ෂ මහලේකම් ධුරයේ කටයුතු කළ අමාත්‍ය කබීර් හෂීම් මහතා ද පසුගියදා සිය ධුරයෙන් ඉල්ලා අස්විය. මේ අතර අද (08) කොළඹ පැවති මාධ්‍ය හමුවකට එක්වෙමින් එක්සත් ජාතික පක්ෂ නියෝජ්‍ය මහලේකම් අමාත්‍ය අකිල විරාජ් කාරියවසම් මහතා පැවසුවේ එක්සත් ජාතික පක්ෂ නව නිලධාරී මණ්ඩලය අප්‍රේල් මස 30 වැනි දිනට පෙර පත් කරන බවයි. සිංහල දෙමළ අලුත් අවුරුද්දට පෙර අමාත්‍ය මණ්ඩල සංශෝධනයක් සිදුකිරීමට නියමිත බව ද අමාත්‍යවරයා එහිදී සඳහන් කළේය.", "URL": "https://sinhala.adaderana.lk/news.php?nid=87120", "Category": null, "Parent URL": null}