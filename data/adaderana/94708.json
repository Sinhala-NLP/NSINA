{"Source": "Adaderana", "Timestamp": "August 20, 2018 11:44 am", "Headline": "අසනීප දූවරුන් තිදෙනෙක් ජීවත් කරන්න වෙර දරණ දෙමව්පියන්ගේ කඳුළු කථාව", "News Content": "හඳුනා නොගත් රෝග තුනක් වැළඳුණු දූවරුන් තිදෙනෙකු ජීවත් කරවන්නට මවක සහ පියෙකු දැඩි උත්සාහයක නිරත වෙමින් සිටින බව පසුගිය දා අද දෙරණට වාර්තා විය. මේ අසරණ මාපිය යුවළ පදිංචිව සිටින්නේ පලාගල ප්‍රාදේශීය ලේකම් කොට්ඨාසයට අයත් පුබ්බෝගම කිරලව ගම්මානයේය. මෙම මාපිය යුවල වසර ගණනාවක සිට දූවරුන් තිදෙනා වෙනුවෙන් සිය සේසතම වියදම් කොට මේ වන විට වේලක් ඇර වේලක් ආහාර ගැනීමට හෝ නොමැතිව, ඇඳිවත හෝ නොමැති තරමට පීඩනයට පත්ව සිටීයි. මෙලෙස දුෂ්කරතාවයට පත්ව ඇත්තේ කේ.එම්.ජී.ප්‍රසන්න මද්දුම කුමාර නැමති 37 හැවිරිදි පුද්ගලයෙකු ඔහුගේ බිරිඳ වන වයි.එම්.අනුෂා කුමාරි නැමති 31 හැවිරිදි මහත්මිය හා ඔවුන්ගේ දරුවන් තිදෙනයි. මෙම ආදරණීය දෙපළගේ පළමු දරුවා වූ ඉමාෂි සෙව්වන්දි 5 වසර ශිෂ්‍යත්ව විභාගයෙන් ඉහළ සමාර්ථයක් ලබා ගැනීමට සමත්වූ දැරියකි. තවමත් 13 වියේ පසුවන ඇය හඳුනා නොගත් ඇටමිදුළු රෝගයකින් සහ නිතර නිතර විවිධ රෝගාබාධාවලට ලක්වන බැවින් ප්‍රතිකාර ලබමින් සිටින්නීය. ඇය වසර කිහිපයක සිටම මහරගම රෝහලේ නේවාසික ප්‍රතිකාර ලැබීම ද විශේෂත්වයකි. තවමත් ඇයට වැළඳී ඇති රෝගය නිශ්චිතවම හඳුනා ගෙන නොමැති බව දෙමාපියෝ පවසති. ඇයට පිටස්තර ස්ථානයකට ගමන් කිරීම පිටස්තර ආහාරපාන ලබාදීම නතර කරන ලෙස වෛද්‍ය උපදෙස් ලබාදී තිබේ. එම දියණියගේ ශරීරයේ ප්‍රතිශක්තිකරණය නොමැතිවීම හේතුවෙනි. ඇයට අවශ්‍ය ආහාරපාන ගෙනැවිත් දීමට තරම් පියාට හැකියාවක් නැතැයි හෙතෙම පැවසීය. මෙම යුවළගේ දෙවැනි දියණිය ඉෂාරා සෙව්වන්දි තවමත් අට හැවිරිදි වියේ පසුවෙයි. අධ්‍යාපනයට දක්ෂ වූ ඇය වසර කිහිපයක සිට ඇස් පෙනීමේ දුර්වලතාව යකට පත්ව සිටින්නීය. මේ වනවිට ඇය පාඩම් කටයුතු සිදුකරනු ලබන්නේ පොත් ඇයගේ දෑස් ආසන්නයටම ලබා ගැනීමෙන් පසුවය. විවිධ ප්‍රදේශවලට ගොස් වෛද්‍යවරුන් හමුවී ප්‍රතිකාර ලබා ගත්තද මෙතෙක් ඇයගේ ඇස්වල රෝගය හඳුනා ගෙන නැතැයි දෙමව්පියෝ පවසති. එහෙත් වෛද්‍යවරුන් කිහිප දෙනෙකු සඳහන් කොට ඇත්තේ නුදුරේම දැනට පෙනෙන්නට ඇති ප්‍රමාණයද අවම වීමේ ප්‍රතිශයක් පවතින බවය. මෙම යුවළගේ බාලම දියණිය වන්නේ ඉසුරිකා සෙව්වන්දිය. ඇය තවමත් පෙර පාසල් වියේ පසුවන්නීය. ඇයට සිදුව ඇති රෝගය බවට පත්ව ඇත්තේ එක වැරම ක්ලාන්තය සෑදී ශරීරය වෙව්ලීම ය. ඇයට තවමත් ප්‍රතිකාර කිරීමට තරම් ශක්තියක් මේ යුවළට නොමැතිය. එසේ සිදුව ඇත්තේ, දරුවන් තිදෙනා, මහනුවර මහා රෝහලට, පේරාදෙණිය හා මහරගම රෝහලටත් සතිපතා ගමන් කිරීම හේතුවෙනි. ප්‍රසන්න මද්දුම කුමාර මහතා ටිපර් රථ රියැදුරෙකි. ඔහුට අද වන විට රැකියාව කර ගෙන යෑමට නොහැකි තත්ත්වයක් උදා වී තිබේ. බොහෝ දුරට එක් දිනක් කාගේ හෝ රියදුරු සේවයක් සිදු කොට නැවත සති කිහිපයක් යන තුරු සේවය අහිමිව සිටින බව පවසයි. ඉතා කුඩා කාමර දෙකක් සදා ගෙන දුෂ්කර ජීවිතයක් ගත කරන මෙම පවුල අසනීප දරුවන්ට භාවිතා කරන්න වැසිකිලියක් හෝ විදුලි බලය පවා නොමැත. මේ වන විටත් මෙම දෙමව්පියන් කුසගින්නේ හඬා වැටෙන දරුවන් වෙනුවෙන් විශාල කැප කිරීමක් සිදුකර හමාරයි. මේ වන විටත් ලක්ෂ 12 ක් පමණ රෝගී තත්ත්වයෙන් පෙළෙන දරුවන් වෙනුවෙන් වියදම් කළත් කිසිදු ප්‍රතිඵලයක් හිමි වී නොමැති බවයි. තම දියණියන්ගේ දෛනික ආහාර වේල හෝ උපයා ගැනීමට නොහැකි වී සිටින මෙම දෙමාපියන් උපකාරයක් කිරීමට හැකි ජනතාවගෙන් ආයාචනයක් කරමින් ඉල්ලා සිටිනේ, තම දරුවන් ජිවත් කරවීමට හැකි උපකාරයක් කරන ලෙසයි. උපකාර කිරීමට අවැසි අයෙක් වෙතොත් ඔවුන් සම්බන්ධ කරගැනීමට පහත දුරකථන අංකයන්ට කථා කළ හැකියි. දුරකථන අංක 072 970 190 4 සහ 078 905 151 3", "URL": "https://sinhala.adaderana.lk/news.php?nid=94708", "Category": null, "Parent URL": null}