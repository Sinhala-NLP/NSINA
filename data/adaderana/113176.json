{"Source": "Adaderana", "Timestamp": "July 2, 2019 09:07 am", "Headline": "වරින් වර කණ්ඩායමේ ක්‍රීඩකයන් වෙනස් කරලා වැඩක් නෑ-හරීන්", "News Content": "වරින් වර කණ්ඩායමේ ක්‍රීඩකයන් වෙනස් කිරීම වෙනුවට විශ්වාසනීය ක්‍රීඩකයින්ගෙන් යුත් කණ්ඩායමක් ගොඩ නගා ගැනීම සිදු කළ යුතු බව විදුලි සංදේශ, වි‍දේශ රැකියා සහ ක්‍රීඩා අමාත්‍ය හරීන් ප්‍රනාන්දු මහතා පවසයි. ක්‍රිකට් ක්‍රීඩාවේ විශ්වාසනීය ප්‍රවීනයන් කිහිපදෙනෙකු සහයෝගය ඇතිව වසර දෙකක විධිමත් වැඩ පිලිවෙලක් සකස් කර ඒ අනුව කටයුතු කළහොත් නිවැරදි ශක්තිමත් ක්‍රිකට් ක්‍රීඩකයින් පිරිසක් බිහිකර ගත හැකි බව ද අමාත්‍යවරයා ප්‍රකාශ කළේය. ඊයේ (02) එංගලන්තයේදි අමාත්‍යවරයාගෙන් අද දෙරණ මාධ්‍යවෙදියා කළ ප්‍රශ්න කිරීමකදි අමාත්‍යවරයා මේ බව පැවසීය. විෂය භාර අමාත්‍යවරයාගේ සහ පරිපාලනයේ කෙතරම් වෙනස්කම් ඇති වුවද ක්‍රිඩාවේ දියුණූව වෙනුවෙන් සිදු කරන ක්‍රියාකාරකම් නොනැවැත්විය යුතු බවද අමාත්‍යවරයා පැහැදිලි කළේය. එවැනි වැඩපිලිවෙලක් යටතේ ඉදිරියෙදි දක්ෂ මුදලට යට නොවන පසු පෙළ ක්‍රීඩකයින් බිහිකර ගත හැකි බවද අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=113176", "Category": null, "Parent URL": null}