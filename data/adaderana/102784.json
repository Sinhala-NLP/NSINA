{"Source": "Adaderana", "Timestamp": "January 21, 2019 06:17 pm", "Headline": "සේනා මර්දනයට විසඳුම් කිහිපයක්", "News Content": "සේනා දළඹුවන් බඩඉරිගු වගාවට සිදුකරන හානිය මේ වනවිට පහව යන තත්ත්වයක් දක්නට ලැබුණත් එම දළඹුවන් සෙසු භෝග වෙත ව්‍යාප්ත වීමේ අවදානමක් පවතින බව සේනා දළඹු මර්දන විශේෂ ඒකකයේ ප්‍රධානී නියෝජ්‍ය කෘෂිකර්ම අධ්‍යක්ෂ අනුර විජේතුංග මහතා පවසයි. කෙසේ වෙතත් 'සේනා දළඹුවන්' මර්දනය කළ හැකි බව කියන , අත්හදාබැලීම් සාර්ථක වූ පිළියම් කිහිපයක් පිළිබඳව අද දෙරණට වාර්තාවුණි. බඩඉරිඟු, කුරක්කන්, උක් මෙන්ම වී වගාබිම් වලටද පැතිර පවතින සේනා දළඹුවන් අද වන විට ප්‍රදේශ රැසක එළවළු වගාබිම් වලටද පැතිර ගොස් තිබේ. සියඹලාණ්ඩුව ප්‍රාදේශිය ලේකම් කොට්ඨාසයේ කොටියාගල ප්‍රදේශයේ මෑ කරල් සහ බණ්ඩක්කා වගාවන්ට සේනා දළඹුවා ව්‍යාප්ත වී ඇති බව වාර්තා වෙයි. එම ප්‍රදේශයේ උක් වගාවටද මෙම දළඹුවන් හානි කර තිබේි. මේ අතර සේනා දළඹුවන් වැලිමඩ දිමුතුගම ප්‍රදේශයේ එළවලු වගා බිම්ද මේ වන විට ආක්‍රමණය කර ඇති අතර ඒ හේතුවෙන් ඒ ආශ්‍රිත ප්‍රදේශවල එළවළු මිලගණන් ඉහළ යාමේ අවදානමක්ද මතුව තිබේ.‍ ප්‍රදේශ රැසක එළවළු වගාවන්ටද සේනා පැතිර ඇති පසුබිමක තිස්සමහාරාම රන්මිනිතැන්න ප්‍රදේශයේ බඩ ඉරිගු වගාවන් එම දළඹු ආක්‍රමණයට මුළුමනින්ම ගොදුරු වී තිබේ. ඒ අනුව සේනා දළඹුවන් හානි කර තිබු බඩ ඉරිගු වගාබිම් පුළුස්සා දැමීම සිදු කෙරුණි. සේනා දළඹු මර්දන විශේෂ ඒකකයේ ප්‍රධානී , නියෝජ්‍ය කෘෂිකර්ම අධ්‍යක්ෂ අනුර විජේතුංග මහතා පවසන්නේ අද වනවිට සේනා දළඹු හානිය බඩඉරිගු වගාවෙන් පහව යන තත්ත්වයක් දක්නට ලැබුනත් එය සෙසු භෝග වෙත ව්‍යාප්ත වීමේ අවදානමක් පවතින බවයි. මෙවැනි වාතාවරණයක් තුළ සේනා දළඹු ව්‍යාප්තියෙන් වගා හානි සිදු වුණු ගොවීන්ට වන්දි මුදල් ගෙවීම සම්බන්ධයෙන් රජයේ අවදානය යොමුව තිබේ. ඒ අතරතුර සේනා දළඹු පාලනය සඳහා කෘෂිකර්ම නිලධාරින් සහ ගොවි ජන සේවා නිලධාරින් දැනුවත් කිරීමේ වැඩසටහනක් අද ආරම්භ වුණේ අනුරාධපුර සමූපකාර ශ්‍රවණාගාරයේදිය. මෙහිදි සේනා දළඹුවා හඳුනා ගැනීම සහ පාලනය කරන්නේ කෙසේදැයි නිලධාරින් දැනුවත් කිරීම සිදුකෙරුණේ උතුරු මැද පළාත් කෘෂිකර්ම අධ්‍යක්ෂ ප්‍රියංගනී මාධනා මහත්මියගේ ප්‍රධානත්වයෙන්ය. කෙසේ වෙතත් අනුරාධපුර නාච්චාදූව සිදෝගම ප්‍රදේශයේ ගොවියෙක් නිසිකලට කෘමිනාශක භාවිත කර සේනා දළඹුවා මැඩලූ පුවතක් අද දෙරණට වාර්තා වුණි. බඩඉරිගු,ගෝවා , මාලු මිරිස් සහ කෙසෙල් යන වගාවන් අක්කර 16ක භූමි ප්‍රදේශයක් පුරා පවත්වාගෙන යන ඔහු පවසන්නේ සිය වගාව සේනා දළඹුවන්ගෙන් බේරාගැනීමට සමත්වූ බවයි. මේ අතර සේනා දළඹුවා මර්දනය කිරීම සඳහා දේශීය රසායනික ඖෂධයක් නිෂ්පාදනය කිරීමට සෙවණගල, මහගම, සමඟිපුර ප්‍රදේශයේ ගෙවිලියක් සමත් වී අති බව වාර්තා වෙයි. සෙවණගල, සමාධිපුර පදිංචිව සිටින ඩී.එල්.ජී. ශ්‍රියානි මහත්මිය මෙම ඖෂධය නිපදවා තිබේ.‍ මෙම ඖෂධය භාවිත කිරීමෙන් පසු විනාඩි 30ක පමණ කාලයක් ඇතුළත දළඹුවන් සියල්ල මිය යන බව ඔවුන් පෙන්වා දෙයි. මේ අතර කන්තලේ වාන් ඇළ ප්‍රදේශයේ තරුණයෙක්ද එදිනෙදා භාවිත කරන ද්‍රව්‍ය භාවිත කරමින් දළඹු පාලනයට ක්‍රමවේදයක් සොයා ගෙන තිබේ. එවන් පසුබිමක කුලියාපිටිය , මූණමල්දෙනිය ප්‍රදේශයේ පවත්වාගෙන ඔසුසලක ආයුර්වේද වෛද්‍යවරයෙක් සේනා දළඹුවා නැසිය හැකි බව කියන ඖෂධයක් නිෂ්පාදනය කර තිබේ. දේශිය ඖෂධ භාවිත කරමින් නිර්මාණය කර ඇති මෙම ඖෂධය භාවිතයෙන් පසු විනාඩි 10ක් තුළ සේනා දළඹුවන් මිය යන ආකාරය එය අත්හදා බැලිමේදි දක්නට ලැබුණි. කෙසේ වෙතත් විෂය භාර අමාත්‍ය පී.හැරිසන් මහතා පවසන්නේ සේනා දළඹුවා මර්දනය කිරිම සදහා මේ වනවිට විදෙස් සහායද ලබාගනිමින් සිටින බවයි.", "URL": "https://sinhala.adaderana.lk/news.php?nid=102784", "Category": null, "Parent URL": null}