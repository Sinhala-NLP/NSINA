{"Source": "Adaderana", "Timestamp": "August 30, 2017 02:21 pm", "Headline": "දේශපාලනය කියන්නේ ඔළුගෙඩිවලින් එහා ගිය මතවාදයක්", "News Content": "ශ්‍රී ලංකාව තුළ දේශපාලනයේ ඔළු ගෙඩිවලින් සියල්ල තීරණය කළ නමුත් 2015 ජනවාරි මාසයේ දී ඔළු ගෙඩිවලට එහා ගිය මතවාදයකට රටේ ඉඩ ප්‍රශ්ථාව හිමිව ඇති බව ශ්‍රි ලංකා නිදහස් පක්ෂයේ මහලේකම් අමාත්‍ය දුමින්ද දිසානායක මහතා පවසයි. අද දින නිදහස් පක්ෂ 66 වන සංවත්සරය පැවැත්වීමට කොළඹ කැම්බල් පිටියේ ඇති සුදානම පිළිබඳ නිරීක්ෂණය කිරීමෙන් අනතුරුව පැවති මාධ්‍ය හමුවට එක්වෙමින් අමාත්‍යවරයා මෙම අදහස් පළ කළේය. 2015 මැතිවරණයේ දී ඔළුගෙඩි ප්‍රමාණය වැඩි වශයෙන් තිබුණේ වෙන අයෙකුට බවත් අවසානයේ දී කතිරය ප්‍රකාශ කිරීමෙන් අනතුරුව ජනාධිපති මෛත්‍රීපාල සිරිසේන මහතා ජනාධිපති වු බවත් පැවසූ අමාත්‍යවරයා ඔළුගෙඩිවලින් පෙන්නන ලද සංස්කෘතිය අද වන විට රටේ බුද්ධිමත් ජනතාව ඉවත්ව ඇති බව ද කියා සිටියේය. කෙසේ වෙතත් දවස් කිහිපයකින් ලංකා ඉතිහාසයේ පක්ෂයක් ලෙස පවත්වනු ලබන අති උත්කර්ෂවත්ම සංවත්සරය ලෙස ශ්‍රී ලංකා නිදහස් පක්ෂයේ 66 වන සංවත්සරය ජනතාවට දැක ගත හැකි බව ද දුමින්ද දිසානායක මහතා වැඩි දුරටත් කියා සිටියේය. පක්ෂ සම්මේලනයෙන් පසුව පක්ෂයේ ප්‍රතිසංවිධාන කටයුතු ආරම්භ කරන බවත් කියා සිටි අමාත්‍යවරයා පක්ෂයේ සියලු දෙනාට සංවත්සරයට ආරාධනා කළ බවද පැවසීය. මේ අතර මහින්ද රාජපක්ෂ මහතා හිටපු සභාපතිවරයා මිසක් වර්තමාන සභාපති නොවන බව මතක තබා යුතු යැයි ද කියා සිටියේය.", "URL": "https://sinhala.adaderana.lk/news.php?nid=76902", "Category": null, "Parent URL": null}