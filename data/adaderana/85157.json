{"Source": "Adaderana", "Timestamp": "March 4, 2018 01:40 pm", "Headline": "රන් දම්වැල කොල්ල කාලා උකස් තිබ්බ දැදුරුඔයේ සැකකරු මාට්ටු ", "News Content": "හලාවත - සිංහපුර ප්‍රදේශයේදී කාන්තාවක පැළඳ සිටි රන් දම්වැලක් කොල්ලකා පලා ගොස් සිටි සැකකරුවෙකුව හලාවත පොලීසිය විසින් අත්අඩංගුවට ගෙන ඇත. පොලීසිය විසින් අත්අඩංගුවට ගෙන ඇත්තේ හලාවත - දැදුරුඔය පදිංචි 30 හැවිරිදි අයෙකුවය. 03 වැනිදා දහවල් මෙම කොල්ලය සිදුවී ඇත. තම දියණිය සමඟ මහ මඟ ගමන් කරමින් සිටින විට පැමිණි අයෙකු දියණියගෙන් දුරකථන ඇමතුමක් ලබා ගැනීමට හැකි දැයි විමසා තමා පැළද සිටි රුපියල් 45,000 ක් වන රන් දම්වැල කඩා ගෙන පලා ගිය බව හලාවත - වට්ටක්කල්ලිය පදිංචි රාජමානික්කම්ගේ මේරි ජසින්තා (අවු:33) යන අය පොලීසියට පැමිණිලි කරමින් පවසා ඇත. එම පැමිණිල්ල අනුව ක්‍රියාත්මක වී ඇති පොලීසිය එදිනම සවස සැකකරුව අත්අඩංගුවට ගැනීමට කටයුතු කර ඇත.සැකකරුගෙන් ප්‍රශ්ණ කිරීමේදී කොල්ලකන ලද රන් දම්වැල හලාවත නගරයේ පිහිටි උකස් මධ්‍යස්ථානයකට උකස් තබා තිබියදී සොයා ගෙන තිබේ. සැකකරු හලාවත අධිකරණයට ඉදිරිපත් කිරීමට නියමිතව තිබේ. හලාවත පොලීසියේ මූලස්ථාන පොලිස් පරීක්ෂක වසන්ත හේරත් මහතා ඇතුළු නිලධාරීන් වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=85157", "Category": null, "Parent URL": null}