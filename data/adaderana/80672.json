{"Source": "Adaderana", "Timestamp": "November 28, 2017 01:12 pm", "Headline": "  වවුනියා ලංගමය අදත් වර්ජනයේ-මඟීන් දුෂ්කරතාවයේ", "News Content": "වවුනියාව ලංගම ඩිපෝවේ සියලුම සේවකයින් අද (28) දිනයේ යළිත් වතාවක් වර්ජනයක නිරතවීම හේතුවෙන් එකම බස් රථයක්වත් ධාවනය නොවන තත්ත්වයක් උද්ගත වී ඇති බව අද දෙරණ වාර්තාකරු පවසයි. මේ තත්ත්වය නිසා වවුනියාවේ ගම්බද ජනතාව හා පාසල් සිසුන් දැඩි දුෂ්කරතාවකට පත්ව සිටිති. මෙම ඩිපෝවේ සේවකයින් පසුගිය සතියේද මේ අන්දමටම වරජනයක නිරත වූ අතර එම වර්ජනයේදී ඔවුන් වින්සින් ඉල්ලා සිටි ඉල්ලීම් ඉටුනොවීම මේ වර්ජනයට හේතුව වී තිබේ. උතුරු පළාත් ප්‍රදේශීය කළමනාකරවරය වවුනියාව ඩිපෝවේ සේවකයින්ගෙන් දේශපාලන වශයෙන් පලි ගැනීම් කරමින් සේවකයින්ට අසාධාරණ අන්දමට ස්ථාන මාරුවීම් ලබාදීමත් ඔහුගේ අත්තනෝමතික ක්‍රියාකලාපයට විරෝධය දැක්වීමත් පිණිස මේ වර්ජනය දියත් කොට තිබේ. සේවකයින් මෙම උද්ඝෝෂණය මඟින් ඉල්ලා සිටින්නේ උතුරු පළාත් ප්‍රාදේශීය කළමනාකාරවරයා වහාම උතුරෙන් මාරු කරණ ලෙසයි. කිළිනොච්චිය හා මුලතිවු ඩිපෝවල සේවකයින් 28 දා උතුරු පළාත් ගමනාගමන අමාත්‍යවරයාට පෙත්සම් දෙකක් ඉදිරිපත් කරමින් ඉල්ලා තිබුණේද ඔහුව මාරුකොට යවන ලෙසයි.", "URL": "https://sinhala.adaderana.lk/news.php?nid=80672", "Category": null, "Parent URL": null}