{"Source": "Adaderana", "Timestamp": "June 5, 2019 09:14 am", "Headline": "රට අනතුරට ලක්කරන කිසිදු තීන්දුවක් ආණ්ඩුව ගන්නේ නෑ-සජිත්", "News Content": "රට අනතුරට ලක්කරන කිසිදු තීන්දුවක් ගැනීමට වත්මන් ආණ්ඩුව පෙළඹෙන්නේ නැති බව නිවාස ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. මොණරාගල ඉදිවූ තවත් උදාගම්මානයක් ජනතා අයිතියට පත්කරමින් අමාත්‍යවරයා මෙම අදහස් ප්‍රකාශ කළේය. විදේශීය හමුදාවන්ට මෙරට භූමිය කිසිදු අවස්ථාවක පාවා නොදෙන බවත්, විදේශීය හමුදාවන්ට වෙනම ස්ථාන පිහිටුවන කිසිදු ගිවිසුමක් රජය ක්‍රියාත්මක නොකරන බවත් අමාත්‍යවරයා සඳහන් කළේය. මෙරටට විදේශීය හමුදාවන් ගෙන්වන ගිවිසුම් ප්‍රතික්ෂේප කරන බව මහනායක මාහිමිපාණන් වහන්සේලා සහ අගරදගුරුතුමන් කර ඇති ප්‍රකාශය තමන් අනුමත කරන බව පැවසූ අමාත්‍යවරයා, කුමන් හෝ හේතුවක් මත එවැනි ගිවිසුම් අත්සන් කරන්නට කවුරුන් හෝ කටයුතු කරනවා නම් එය ජනතාවට හෙළිකර රටක් ලෙස එම අධිරාජ්‍යවාදී බලවේග පරාජය කිරීමට, එදා කැප්පෙටිපොළ විරුවා ඇතුළු සෙන්පතිවරුන් සටන් කළා සේ ජාති ආගම් කුලමල පක්ෂ භේදයෙන් තොරව සියලු දෙනා එක්ව කටයුතු කළ යුතු බවත් පවසයි. ඌව වෙල්ලස්ස සටනට නායකත්වය ලබා දුන් කැප්පෙටිපොළ විරුවා ඇතුළු වීරෝදාර සෙන්පතිවරුන්ගේ නාමය කෙළෙසන්නට හෝ රට අනතුරට ලක් කරන කිසිදු තීන්දුවක් ගන්නට රජය කටයුතු නොකරන බවත්, රටේ ජාතික ආරක්ෂාව තහවුරු කිරීමට ගත හැකි උපරිම ක්‍රියාමාර්ග ගන්නා බවත් අමාත්‍යවරයා මෙහිදී වැඩිදුරටත් ප්‍රකාශ කළේය. සැමට සෙවණ - යළි පිබිදෙන උදාගම්මාන වැඩසටහන යටතේ රුපියල් ලක්ෂ 276ක වියදමින් මොණරාගල මරාව ප්‍රදේශයේ ඉදිවූ මුප්පනේ රටේරාළගම උදාගම්මානය ජනතා අයිතියට පත්කිරීම අමාත්‍ය සජිත් ප්‍රේමදාස මහතා අතින් සිදුකෙරුණි.", "URL": "https://sinhala.adaderana.lk/news.php?nid=111354", "Category": null, "Parent URL": null}