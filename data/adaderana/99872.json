{"Source": "Adaderana", "Timestamp": "November 27, 2018 12:31 pm", "Headline": "නීති විරෝධී මිනිස් ජාවාරම වැළැක්වීමට අවශ්‍ය පියවර ගන්න", "News Content": "නීති විරෝධී මිනිස් ජාවාරම වැළැක්වීම සම්බන්ධයෙන් ලබා ඇති උසස් තත්ත්වය තවදුරටත් ආරක්ෂා කර ගැනීමට අවශ්‍ය පියවර ගන්නා ලෙස ඒ පිළිබදව පිහිටුවා ඇති කාර්ය සාධක බලකායේ සියලු ආයතනවලින් ඉල්ලා සිටින බව රාජ්‍ය පරිපාලන ස්වදේශ කටයුතු හා අධිකරණ අමාත්‍ය සුසිල් ප්‍රේමජයන්ත මහතා පවසයි. නීති විරෝධී මිනිස් ජාවාරම වැළැක්වීම සඳහා අධිකරණ අමාත්‍යාංශයේ මුලිකත්වයෙන් ස්ථාපිත කර ඇති මිනිස් කාර්ය සාධක බලකායේ විශේෂ හමුවක් අමාත්‍ය සුසිල් ප්‍රේමජයන්ත මහතාගේ ප්‍රධානත්වයෙන් අධිකරණ අමාත්‍යාංශ ශ්‍රවණාගාරයේදී ඊයේ (26) පස්වරුවේ පැවැත්විණි. 2019 මාර්ත 31 වන දින වන විට ශ්‍රී ලංකාව විසින් ඇමෙරිකානු රාජ්‍ය දෙපාර්තමේන්තුව වෙත ඉදිරිපත් කළ යුතු මිනිස් ජාවාරමට අදාළ ප්‍රගති වාර්තාව පිළිබදව සාකච්ඡා කිරීම මෙම හමුවේ මුලික අරමුණ වු බව රාජ්‍ය පරිපාලන ස්වදේශ කටයුතු හා අධිකරණ අමාත්‍යාංශය පවසයි. 2017 වර්ෂයේ ඇමෙරිකානු රාජ්‍ය දෙපාර්තමේන්තුව විසින් නීති විරෝධී මිනිස් ජාවාරම වැළැක්වීම සම්බන්ධයෙන් නිකුත් කළ වාර්තාවට අනුව ශ්‍රී ලංකාව දෙවන මට්ටමේ තත්ත්වයට උසස් කර තිබු අතර එම උසස් තත්ත්වය 2018 වර්ෂයේදී ද ආරක්ෂා කර ගැනීම සඳහා ශ්‍රී ලංකාව සමත්වු බව අමාත්‍යාංශය සඳහන් කරයි. අමාත්‍යාංශය ප්‍රකාශ කළේ ඇමෙරිකානු රාජ්‍ය දෙපාර්තමේන්තු වාර්තාවට අනුව 2017 වර්ෂයට පෙර නීති විරෝධී මිනිස් ජාවාරම වැළැක්වීම සම්බන්ධයෙන් වු කටයුතු වලදී ශ්‍රී ලංකාව අවදානම් තත්ත්වයේ පසුවු බවයි. අමාත්‍යවරයා මෙහිදි සදහන් කළේ ශ්‍රී ලංකාවට ආධාර, ණය ලබාදීම, ප්‍රතිරෑපය සම්බන්ධයෙන් මෙන්ම අනෙකුත් ජාත්‍යන්තර කටයුතුවලදී ද මෙම තත්ත්වයන් ආරක්ෂා කර ගෙන කටයුතු කර තිබීම වැදගත් බවයි. 2019 වසරේදි ද ශ්‍රී ලංකාව ලබා ඇති උසස් තත්ත්වය ආරක්ෂා කර ගෙන ඉදිරියට යාම සඳහා සියලු ආයතනවල අවධානය යොමු විය යුතු බව අමාත්‍ය සුසිල් ප්‍රේමජයන්ත මහතා මෙහිදී සඳහන් කළේය.", "URL": "https://sinhala.adaderana.lk/news.php?nid=99872", "Category": null, "Parent URL": null}