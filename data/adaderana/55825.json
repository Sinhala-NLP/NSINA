{"Source": "Adaderana", "Timestamp": "December 19, 2015 06:26 pm", "Headline": "2016 අයවැය වැඩි ඡන්දයෙන් සම්මතයි", "News Content": "2016 වසරේ අයවැය තුන්වන වර කියවීමේ ඡන්ද විමසීම අද (19) පස්වරුවේ පාර්ලිමේන්තුවේ දී වැඩි ඡන්දයෙන් සම්මත වී තිබේ. ඒ අනුව 2016 වසරේ අයවැය තුන්වන වර කියවීමේ ඡන්ද විමසීම වැඩි ඡන්ද 109න් සම්මත වූ බව අද දෙරණ වාර්තාකරු සඳහන් කළේය. අයවැයට පක්ෂව ඡන්ද 160ක් ලැබී ඇති අතර අයවැයට විරුද්ධව ඡන්ද 51ක් ලැබී ඇති බව සඳහන් වෙයි. අයවැය ඡන්ද විමසන අවස්ථාවේ පාර්ලිමේන්තුවට නොපැමිණි මන්ත්‍රීවරුන් සංඛ්‍යාව 13 වූ අතර ඒකාබද්ධ පොදු විපක්ෂය සහ ජ.වි.පෙ. අයවැයට විරුද්ධව ඡන්දය ප්‍රකාශ කර ඇති බව වාර්තාවෙයි එමෙන්ම පාර්ලිමේන්තුවේ විපක්ෂව අසුන්ගෙන සිටින ඩග්ලස් දේවානන්ද, ආරුමුහම් තොන්ඩමන්, ලක්ෂ්මන් සෙනවිරත්න යන මහත්වරුන්ද අයවැයට පක්ෂව ඡන්දය ප්‍රකාශ කිරීම විශේෂත්වයකි. එසේම දෙමළ ජාතික සන්ධානයේ මන්ත්‍රීවරුන්ද අයවැයට පක්ෂව ඡන්දය ප්‍රකාශ කර ති‍බුණි. අයවැය ඡන්දය ප්‍රකාශ කරන අවස්ථාවේදී හිටපු ජනාධිපති පාර්ලිමේන්තු මන්ත්‍රී මහින්ද රාජපක්ෂ මහතා ඇතුළු විමල් වීරවංශ, පවිත්‍රා වන්නිආරච්චි, ජනක බන්ඩාර, ගීතා කුමාරසිංහ යන පාර්ලිමේන්තු මන්ත්‍රීවරුන් 13 දෙනෙකු පාර්ලිමේන්තුවට නොපැමිණ ඇති බව වාර්තා වෙයි.", "URL": "https://sinhala.adaderana.lk/news.php?nid=55825", "Category": null, "Parent URL": null}