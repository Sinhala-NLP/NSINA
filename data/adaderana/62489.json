{"Source": "Adaderana", "Timestamp": "July 27, 2016 02:27 pm", "Headline": " බැසිල් බන්ධනාගාරයෙන් ගෙවන වාට්ටුවට ගිය එක මටත් ප්‍රශ්නයක්", "News Content": "හිටපු ආර්ථික සංවර්ධන අමාත්‍ය බැසිල් රාජපක්ෂ මහතාට බන්ධනාගාරයෙන් මර්චන්ට් වාට්ටුවක් ලැබීම තමාටද ප්‍රශ්නයක් බව රජයේ කැබිනට් ප්‍රකාශක,අමාත්‍ය රාජිත සේනාරත්න මහතා පවසයි.අද(27)රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවේදී මා‍ධ්‍යවේදියෙකු විසින් අසන ලද ප්‍රශ්නයකට ප්‍රතිචාර දක්වමින් අමාත්‍යවරයා මේ බව සඳහන් කළේය.බන්ධනාගාර‍ වෛද්‍යවරයා විසින් දුන් නිර්දේශය හේතුවෙන් එවැන්නක් සිදුවීම වැළැක්විය නොහැකි බව මෙහිදී අමාත්‍යවරයා පෙන්වාදුන්නේය.හෙට දිනයේ පැවැත්වීමට නියමිත පාදයාත්‍රාව අතරතුර රැස්වීම් පැවැත්වීම සඳහා පිට්ටනියක් හෝ වෙන්කර ගැනීමට රජයෙන් ඉඩ ලබානොදුන් බවට හිටපු ජනාධිපතිවරයා විසින් සිදුකර ඇති ප්‍රකාශයට ප්‍රතිචාර දක්වමින් අමාත්‍ය ‍සේනාරත්න මහතා කියා සිටියේ'ග්‍රවුන්ඩ් එකක් බුක් කරවා ගන්නට බැරිව ආණ්ඩු පෙරළන්නට කතා කිරීම විහිළුවක්\"බවයි.මෙවැනි පාදයාත්‍රා සංවිධානය කිරීමේදී මූලාරම්භයේදීම පිට්ටනි වෙන් කරවා ගැනීම සිදුකර ගත යුතු බවත්,එසේ කර නොගැනීම ඔවුන්ගේ දුර්වලතාවක් බවත් අමාත්‍යවරයා අවධාරණය කළේය.කෙසේ වෙතත් දහඩිය දැමීම,බඩගිනි ඒම,තිබහ ඇතිවීම,කකුල් රිදීම වැනි වැනි ප්‍රතිඵලයක් මිස මෙම පාදයාත්‍රාවෙන් ඊට වඩා වැඩි යමක් සිදුනොවන බව ඔහු සඳහන් කළේය.තමාද ප්‍රධාන පක්ෂ දෙකෙහිම සිටියදී මෙවැනි පාදයාත්‍රා ගිය බවත්,ඒවායින් කිසිදු ප්‍රයෝජනයක් සිදුනොවුණු බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=62489", "Category": null, "Parent URL": null}