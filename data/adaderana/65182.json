{"Source": "Adaderana", "Timestamp": "October 19, 2016 02:19 pm", "Headline": " ලසන්ත ඝාතනය - දිවිනසාගත් පුද්ගලයාගේ සිරුර යළි ගොඩගනියි", "News Content": "සන්ඩේ ලීඩර් පුවත්පතේ හිටපු කතෘ මාධ්‍යවේදී ලසන්ත වික්‍රමතුංග මහතා ඝාතනය කළේ තමන් යැයි ලිපියක් ලියා සියදිවි හානිකර ගත් බව කියන හිටපු බුද්ධි අංශ සාමාජික ඉලන්දාරිගේ එදිරිසිංහ ජයමාන්නගේ සිරුර යළි ගොඩගෙන තිබේ.ගල්කිස්ස මහේස්ත්‍රාත් මොහොමඩ් සහබ්දීන් මහතා විසින් ලබාදුන් නියෝගයක් මත කෑගල්ල මහේස්ත්‍රාත් ගිහාන් මීගහගේ මහතා ඉදිරියේ වැඩිදුර පරීක්ෂණ කටයුත්තක් සඳහා එම සිරුර ගොඩගත් බව අප වාර්තාකරු පැවසීය.ජයමාන්නගේ දේහය පසුගියදා කෑගල්ල, පුවක්දෙණිය පොදු සුසාන භූමියේ මිහිදන් කරන ලදී.අදාළ පුද්ගලයා එම ඝාතනය භාරගනිමින් ලිපියක් ලියා තිබූ අතර ඒ ගැන අපරාධ පරීක්ෂණ දෙපාර්තමේන්තුව මගින් පරීක්ෂණයක් ආරම්භ කර තිබේ.සාජන් මේජර් ඉලන්දරගේ ජයමාන්න නමැත්තා 2007 වසරේදී විශ්‍රාම ගොස් ඇති අතර, ලසන්ත ඝාතනය සිදුවන්නේ 2009 ජනවාරි 08දාය.එසේම ජයමාන්ත හමුදා සේවයේ සිට ඇත්තේ වසර 12ක කාලයකි.තවද ජයමාන්න හමුදාවෙන් විශ්‍රාම ගත්තෙකු වුවද විශ්‍රාමයාමේ සම්පූර්ණ කාලය සම්පූර්ණ කර නොමැති බැවින් විශ්‍රාම වැටුපකට හිමිකම් නොකියන්නෙක් බවටද වාර්තා පළ වේ.ලසන්ත ඝාතනය සම්බන්ධයෙන් දැනට රිමාන්ඩ් බාරයේ සිටින බුද්ධි අංශ නිලධාරී ප්‍රේමානන්ද උදලාගම නිදහස් කරන ලෙසත්, තමන්ගේ ලිපිය බුද්ධි අංශයට බාර දෙන ලෙසත් ඔහු විසින් ලියා ඇතැයි කියන එම ලිපිය මගින් සඳහන් කර තිබිණ.ඔහු තම නිවසේ මුළුතැන්ගෙයි වහලේ බාල්කයක නයිලෝන් ලණුවක් ආධාරයෙන් එල්ලී පසුගිය 14 වැනිදා ගෙල වැළලාගෙන තිබුණි.ලසන්ත ඝාතනය සම්බන්ධයෙන් සැකකරන පුද්ගලයාගේ සිතුවමක් පොලිස් මූලස්ථානය විසින් මාධ්‍යයට නිකුත් කළ ඡායා රූපය හා ගෙලවැලලාගත් බව කියන පුද්ගලයාගේ ඡායාරූපයක් ඉහත වේ.", "URL": "https://sinhala.adaderana.lk/news.php?nid=65182", "Category": null, "Parent URL": null}