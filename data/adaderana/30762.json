{"Source": "Adaderana", "Timestamp": "January 14, 2013 07:06 pm", "Headline": "අගවිනිසුරු ඉවත් කිරීම ගැන පොදුරාජ්‍ය මණ්ඩලය කණස්සල්ල පළකරයි", "News Content": "ආචාර්ය ශිරාණි බණ්ඩාරනායක මහත්මිය අගවිනිසුරු තනතුරින් ඉවත් කිරීමට ගත් ක්‍රියාමාර්ගය ගැන පොදුරාජ්‍ය මණ්ඩලයේ මහලේකම් කමලේෂ් ෂර්මා මහතා දැඩි කණස්සල්ල පළ කර තිබේ. ශ්‍රී ලංකාවේ අධිකරණයත් ව්‍යවස්ථාදායකයත් අතර ගැටුමක් නිර්මාණය වී ඇති වටපිටාවක ගනු ලැබූ මෙම ක්‍රියාමාර්ගය ස්වාධීන අධිකරණ පද්ධතියක කටයුතුවලට බාධාවක් යැයි ඔහු පෙන්වාදෙයි. එම ක්‍රියාදාමය පොදුරාජ්‍ය මණ්ඩලය අනුගමනය කරන වටිනාකම්වලට පවා එරෙහිවීමක් ලෙස සැලකිය හැකි යැයි ඔහු සඳහන් කරයි. කෙසේ වුවද ශ්‍රී ලංකාවේ අධිකරණය හා ව්‍යවස්ථාදායකය අතර නිර්මාණය වී ඇති මෙම ගැටලුව නිරාකරණය ගැනීම සඳහා පොදුරාජ්‍ය මණ්ඩලයේ සහයෝගය ලබාදෙන බවද හෙතෙම කියයි. එසේම මෙම ගැටලුව දෙස තවදුරටත් පොදුරාජ්‍ය මණ්ඩලය ඉතා ඕනෑකමින් අවධානය‍ යොමුකරන බවත් ශ්‍රී ලංකා රජය මේ ගැන ගැඹුරින් අවධානය යොමු කර පොදුරාජ්‍ය මණ්ඩලයීය වටිනාකම් ආරක්ෂා කිරීමට පියවර ගනු ඇති බවත් ඔහු වැඩිදුරටත් සඳහන් කරයි. පොදුරාජ්‍ය මණ්ඩලයේ ම‍හලේකම්වරයා ලබන පෙබරවාරි මාස‍‍යේදී මෙරට සංචාරය කිරීමට නියමිත බව ද වාර්තා වේ.", "URL": "https://sinhala.adaderana.lk/news.php?nid=30762", "Category": null, "Parent URL": null}