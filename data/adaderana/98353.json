{"Source": "Adaderana", "Timestamp": "October 28, 2018 12:40 pm", "Headline": "රනිල්ගේ වරප්‍රසාද රකින්න කරූ ජනපතිගෙන් ඉල්ලයි", "News Content": "මේ අතර එක්සත් ජාතික පක්ෂය විසින් සිදුකරන ලද එම ඉල්ලීම සැලකිල්ලට ගනිමින් කතානායක කරු ජයසූරිය මහතා ජනාධිපති මෛත්‍රීපාල සිරිසේන මහතා වෙත ලිපියක් යොමුකර තිබේ. රට තුළ දැනට උද්ගතව ඇති දේශපාලනමය අර්බුදකාරී තත්ත්වය හමුවේ සෑම මහජන නියෝජිතයෙකුගේම අයිතිවාසිකම් රැකදීම කතානායකවරයාගේ පරම යුතුකමක් ලෙස සලකන අතර රනිල් වික්රවමසිංහ මහතාගේ වරප්‍රසාද ආරක්ෂා කරදෙන ලෙස සිදුකර ඇති ඉල්ලීම ප්‍රජාතන්ත්‍රවාදී සාධාරණ ඉල්ලීමක් ලෙස තමන් දකින බව එම ලිපියෙන් පෙන්වා දී ඇත. විවිධ පුද්ගලයින් විසින් මාධ්‍ය හරහා තර්ජන සිදුකිරීමේ අවස්ථා කිහිපයක් ද වාර්තා වී ඇති බව සඳහන් කරන කතානායක කරු ජයසූරිය මහතා පෙන්වා දෙන්නේ මේ වන විට ඇතැම් රටවල් ශ්‍රී ලංකාවට පැමිණීමට අපේක්ෂා කරන සිය රටවැසියන් අරඹයා නිකුත් කර ඇති අනතුරු ඇඟවීම් නිවේදන තුළින් ද උද්ගතව ඇති තත්ත්වයේ බරපතලකම මැනවින් විද්‍යාමාන වනු ඇති බවය. පාර්ලිමේන්තුව නොවැම්බර් මස 16 වන දින දක්වා දින 20ක කාලයක් අක්‍රීය පැවතීම තුළින් රටට දැඩි අහිතකර වාතාවරණයක් උද්ගත වීමට ඉඩ නොතබන ලෙස ද කතානායක කරු ජයසූරිය මහතා ජනාධිපතිවරයා වෙත යොමුකළ ලිපියේ සඳහන් කර තිබේ. පාර්ලිමේන්තුව කල් තැබීම ප්‍රජාතන්ත්‍රවාදී සම්ප්‍රදාය අනුව විය යුත්තේ කතානායකවරයාගේ ද අනුදැනුම ඇතුව බව කතානායකවරයා නිකුත් කළ ලිපියේ වැඩිදුරටත් සඳහන් වන්නේය.", "URL": "https://sinhala.adaderana.lk/news.php?nid=98353", "Category": null, "Parent URL": null}