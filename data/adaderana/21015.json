{"Source": "Adaderana", "Timestamp": "December 29, 2011 08:25 am", "Headline": "තංගල්ල ඝාතනයේ තවත් තිදෙනෙක් භාරවෙයි", "News Content": "තංගල්ල ප්‍රදේශයේ දී බ්‍රිතාන්‍ය ජාතිකයෙකු ඝාතනය කිරීමේ සිද්ධිය සම්බන්ධයෙන් තවත් පුද්ගලයින් තිදෙනෙකු පොලිසියට භාර වී තිබේ. ඔවුන් තිදෙනාගෙන් මේ වන විට ප්‍රශ්න කිරීම් සිදුකරන බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. අදාළ විදේශිකයා ඝාතනය සම්බන්ධයෙන් මේ වන විටත් තංගල්ල ප්‍රාදේශීය සභාවේ සභාපතිවරයා ඇතුළු පුද්ගලයින් 6 දෙනෙකු රක්ෂිත බන්ධනාගාරගත කර ඇත. පසුගිය ඉරිදා අලුයම තංගල්ල ප්‍රදේශයේ හෝටලයක දී අදාළ විදේශිකයා ඝාතනය කර තිබූ අතර ඔහු සමග සිටි රුසියානු ජාතික කාන්තාවක් ද එහිදී තුවාල ලැබුවාය. මේ අතර අදාළ සිද්ධියට සම්බන්ධ පුද්ගලයින්ට නීතියෙන් පලායාමට කිසිසේතම ඉඩ නොතබන බව ශ්‍රී ලංකා සංචාරක මණ්ඩලයේ සභාපති ආචාර්ය නාලක ගොඩහේවා මහතා පවසයි. ඊයේ(28) පස්වරුවේ මාධ්‍යවේදීන් සමග පැවති විශේෂ හමුවක දී ඔහු මේ බව සඳහන් කළේය. අදාළ සිද්ධිය සම්බන්ධයෙන් බ්‍රිතාන්‍ය මහකොමසාරිස් කාර්යාලය නිසි පරිදි දැනුවත් කර දැනට රෝහල් ගතකර සිටින තරුණිය පිළිබඳ සොයාබැලීමට රුසියානු තානාපති කාර්යාලයේ නිලධාරීන්ට ද ඉඩ සලසා දුන් බව ගොඩහේවා මහතා ප්‍රකාශ කළේය. මෙම සිද්ධිය හේතුවෙන් මෙරට සංචාරක කර්මාන්තය බිඳ වැටීමට කිසිසේත් ඉඩ නොතබන බවත් සංචාරක ක්ෂේත්‍රය රැකගැනීමට උපරිමයෙන් කැප වී ක්‍රියා කරන බවත් නාලක ගොඩහේවා මහතා අවධාරණය කර සිටියේය.", "URL": "https://sinhala.adaderana.lk/news.php?nid=21015", "Category": null, "Parent URL": null}