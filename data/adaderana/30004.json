{"Source": "Adaderana", "Timestamp": "December 16, 2012 03:12 pm", "Headline": "භික්ෂු ආහාර වට්ටෝරුව හඳුන්වාදෙයි", "News Content": "බෞද්ධ භික්ෂූන් වහන්සේ සඳහා සෞඛ්‍ය සම්පන්න ආහාර වට්ටෝරුවක් සෞඛ්‍ය අමාත්‍යාංශය විසින් හඳුන්වා දී තිබේ. සෞඛ්‍ය සතියට සමගාමීව අද (16) පෙරවරුවේ මහරගම වජිරඤ්ඤාන ධර්මායතනයේ පැවති උත්සවයකදී මෙම ආහාර වට්ටෝරුව ප්‍රකාශයට පත් කළ බව සෞඛ්‍ය අමාත්‍යාංශය සඳහන් කළේය. බෞද්ධ භික්ෂූන් වහන්සේගේ දානය සඳහා සෞඛ්‍ය සම්පන්න ආහාර වට්ටෝරුවක් හඳුන්වාදෙන ලෙස වෛද්‍ය පර්යේෂණ ආයතනයට සෞඛ්‍ය අමාත්‍ය මෛත්‍රීපාල සිරිසේන මහතා විසින් පසුගියදා උපදෙස් ලබාදෙන ලදී. ඒ අනුව සකස් කළ ආහාර වට්ටෝරුව කාණ්ඩ තුනක් යටතේ වර්ග කර ඇති බව සෞඛ්‍ය අමාත්‍යාංශය සඳහන් කළේය. ශක්ති ජනක, ශරීර වර්ධක, ආරක්ෂක ආහාර ලෙස එම වර්ග කිරීම සිදුකර තිබේ. අදාළ ආහාර වට්ටෝරු දිවයිනේ සියලුම විහාරස්ථාන වෙත ලබාදීමට කටයුතු කරන බව සෞඛ්‍ය අමාත්‍යාංශය සඳහන් කළේය. ඒ අනුව ඉදිරියේ දී භික්ෂූන් වහන්සේට දානය සකස් කිරීමේ දී සෞඛ්‍ය අමාත්‍යාංශය විසින් හඳුන්වාදුන් ආහාර වට්ටෝරුව අනුගමනය කරන ලෙස දායකයින්ගෙන් සෞඛ්‍ය අමාත්‍යාංශය ඉල්ලීමක් කරයි.", "URL": "https://sinhala.adaderana.lk/news.php?nid=30004", "Category": null, "Parent URL": null}