{"Source": "Adaderana", "Timestamp": "March 29, 2018 03:02 pm", "Headline": "නියෝමාල් රංගජීව අප්‍රේල්  10 දක්වා රක්ෂිත බන්ධනාගාරට", "News Content": "අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියෝමාල් රංගජීව මහතා අප්‍රේල් මස 10 වන දින දක්වා රක්ෂිත බන්ධනාගාර ගත කර තිබේ. ඊයේ(28) රාත්‍රීයේ පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියෝමාල් රංගජීව මහතා අපරාධ පරීක්ෂණ දෙපාර්තමේන්තුව විසින් අත්අඩංගුවට ගැනිණි. 2012 වසරේ වැලිකඩ බන්ධනාගාරය තුලදී සිරකරුවන් 27 දෙනෙකු මරා දමා තවත් පිරිසකට බරපතළ තුවාල සිදු කිරීමේ සිද්ධිය සම්බන්ධයෙන් අත්අඩංගුවට ගෙන සිටින පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියොමාල් රංගජීව සහ බන්ධනාගාර කොමසාරිස් වරයෙකු වන එමිල් රන්ජන් ළමාහේවා යන අය ලබන 10 වනදා දක්වා රිමාන්ඩ් භාරයේ තැබීමට කොළඹ අතිරේක මහේස්ත්‍රාත් රංග දිසානායක මහතා විසින් නියෝග කර තිබේ. රෝහල්ගතව සිටින එම සැකකරුවන් පරීක්ෂාවට ලක් කිරීමෙන් පසුවයි මහේස්ත්‍රාත්වරයා මෙම නියෝගය කළේය. මෙම සැකකරුවන්ගේ සෞඛ්‍ය තත්ත්වය පිළිබඳව අධිකරණ වෛද්‍ය නිලධාරිවරයාගේ වාර්තාවක් කැඳවීමට පියවර ගන්නා ලෙස මහේස්ත්‍රාත්වරයා බන්ධනාගාර අධිකාරිවරයාට නියෝග කර ඇත. තම සේවාදායකයන්ට දැඩි තර්ජන පවතින පුද්ගලයින් බැවින් ඔවුන්ට බන්ධනාගාරයේ දී දැඩි ආරක්ෂක රැකවරණ ලබාදෙන ලෙස නියෝගයක් පනවන්න ලෙස සැකකරුවන් වෙනුවෙන් පෙනී සිටි නීතිඥවරු මහේස්ත්‍රාත්වරයා හමුවේ ඉල්ලීමක් කර තිබේ එම ඉල්ලීම පිළිගත් මහේස්ත්‍රාත්වරයා බන්ධනාගාරයේදී සැකකරුවන්ට දැඩි ආරක්ෂාව ලබා දීමට පියවර ගන්නැයි බන්ධනාගාර අධිකාරිවරයාට නියම කර ඇත.", "URL": "https://sinhala.adaderana.lk/news.php?nid=86579", "Category": null, "Parent URL": null}