{"Source": "Adaderana", "Timestamp": "February 15, 2013 12:59 pm", "Headline": "අයහපත් කාලගුණයෙන් එක්ලක්ෂ විසි හතර දහසක් පීඩාවට", "News Content": "දිවයිනට බලපා ඇති අයහපත් කාලගුණික තත්ත්වය හේතුවෙන් පුද්ගලයින් එක්ලක්ෂ විසි හතර දහසක් පමණ පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. පීඩාවට පත්වූවන්ට සහන සැලසීමට පියවර ගෙන ඇති බව එහි සහකාර අධ්‍යක්ෂ ප්‍රදීප් කොඩිප්පිලි මහතා පැවසුවේය. මේ අතර නුවරඑළිය, වැලිමඩ මාර්ගයේ රේන්දපොල නගරයට ආසන්න සුළංකපොල්ල නැමැති ප්‍රදේශයේ නායයෑමක් හටගෙන තිබේ. හග්ගල, රක්ෂිතයට ආසන්නව පිහිටා ඇති මෙම ප්‍රදේශයේ නායයෑම හේතුවෙන් නිවාස 10 ක පමණ පදිංචිකරුවන් ආරක්ෂිත ස්ථාන වෙත යොමුකර ඇති බව පොලීසිය පැවසුවේය. මේ අතර වාරිමාර්ග දෙපාර්තමේන්තුවට අයත් ජලාශ 16 ක් ඇතුළු තවත් ජලාශ කිහිපයක වාන් දොරටු විවෘත කර තිබේ. මේ අතර අද දිනයේ උතුර, නැගෙනහිර, උතුරු මැද සහ ඌව පළාත්වලටත් බස්නාහිර සහ දකුණු වෙරළබඩ ප්‍රදේශවලටත් වැසි ඇති විය හැකි බව කාලගුණ විද්‍යා දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=31653", "Category": null, "Parent URL": null}