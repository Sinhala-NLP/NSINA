{"Source": "Adaderana", "Timestamp": "December 21, 2011 08:17 am", "Headline": "කැලණි සරසවි ආචාර්යවරුන් අධ්‍යයන කටයුතු නවතයි", "News Content": "කැලණිය විශ්ව විද්‍යාලයීය ආචාර්යවරුන් අද(21) දිනය තුළ සියලු අධ්‍යාපන කටයුතුවලින් වැළකී සිටීමට තීරණය කර ඇති බව එම විශ්ව විද්‍යාලයීය ආචාර්ය සංගමය පවසයි. විශ්ව විද්‍යාලයේ විද්‍යා පීඨාධිපතීන්ගේ ක්‍රියාකලාපයට විරෝධය පළ කිරීම සඳහා මෙම පියවර ගෙන ඇති බව සඳහන්ය. අදාළ පීඨාධිපතීන්ගේ ක්‍රියාකලාපයට එරෙහිව පියවර ගන්නා ලෙස පාලනාධිකාරයට දැනුම් දුන්න ද මෙතෙක් කිසිඳු ක්‍රියාමාර්ගයක් ගෙන නොමැති බව විශ්ව විද්‍යාලයීය ආචාර්ය සංගමය සඳහන් කරයි. අද දිනය තුළ අධ්‍යයන කටයුතුවලින් වැළකී පෙරවරු 10 ට ආචාර්ය සංගමයේ විශේෂ රැස්වීමක් පවත්වා පරිපාලන ගොඩනැගිල්ල වෙත විරෝධතා පාගමනක් පැවැත්වීමට නියමිත බව එම සංගමය කියා සිටියි. මේ අතර කැලණිය විශ්ව විද්‍යාලයේ විද්‍යා පීඨ ශිෂ්‍යයින් නේවාසිකාගාර ගැටලුවකට මුහුණ දී සිටින බව විශ්ව විද්‍යාලයීය විද්‍යා පීඨ ශිෂ්‍ය සංගමය පවසයි. මෙතෙක් තමන් භාවිතා කළ නේවාසිකාගාර පළමු වසර සිසුන්ට ලබා දී විද්‍යා පීඨ ජ්‍යෙෂ්ඨ සිසුන් කලා පීඨයේ නේවාසිකාර වෙත යොමු කර ඇති බව එම සංගමයේ ලේකම් චන්දන වීරසේන පැවසුවේය. මෙය ගැටලුකාරී තත්ත්වයක් බැවින් මීට විසඳුම් ලබා දෙන ලෙස විශ්ව විද්‍යාලයීය පාලනාධිකාරියට දැනුම් දුන්න ද මෙතෙක් ඵලක් වී නොමැති බව චන්දන වීරසේන කියා සිටියි.", "URL": "https://sinhala.adaderana.lk/news.php?nid=20838", "Category": null, "Parent URL": null}