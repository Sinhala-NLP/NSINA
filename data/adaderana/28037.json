{"Source": "Adaderana", "Timestamp": "October 5, 2012 01:30 pm", "Headline": "ශ්‍රී ලංකාව සමඟ සටනට එන්නේ කවුද?", "News Content": "20/20 ලෝක කුසලාන ක්‍රිකට් තරඟාවලියේ අවසන් මහා තරඟයට සුදුසුකම් ලැබීමට ශ්‍රී ලංකා කණ්ඩායම සමත්විය. ඒ කොළඹ ආර්.ප්‍රේමදාස ක්‍රිඩාංගණයේ දී ඊයේ (04) රාත්‍රියේ පැවති පළමු අවසන් පූර්ව වටයේ තරඟයෙන් පකිස්තාන කණ්ඩායම ලකුණු 16 න් පරාජයට පත් කරමින්. විස්සයි විස්ස ලෝක කුසලාන තරඟමාලා 4 ක් මෙතෙක් පවත්වා ඇති අතර ශ්‍රී ලංකා කණඩායම අවසන් මහා තරඟය සඳහා සුදුසුකම් ලැබූ දෙවන අවස්ථාව මෙයයි. මීට පෙර 2009 වසරේ දී ශ්‍රී ලංකා කණ්ඩායම අවසන් මහා තරඟයකට සුදුසුකම් ලැබූ අතර එහිදී පකිස්තානය හමුවේ පරාජයට පත්විය. ඊයේ පැවති තරඟයේ දී ශ්‍රී ලංකා කණ්ඩායම කාසියේ වාසිය දිනා පළමුව පන්දුවට පහර දෙමින් නියමිත පන්දුවාර 20 අවසානයේ දී කඩුලු 4 ක් දැවී ලකුණු 139 ක් රැස් කර ගත්තේය. එහිදී මහේල ජයවර්ධන ලකුණු 42 ක් සහ තිලකරත්න දිල්ෂාන් ලකුණු 35 ක් රැස්කර ගැනීමට සමත්විය. පිළිතුරු වශයෙන් පකිස්තාන කණ්ඩායමට පන්දුවාර 20 අවසානයේ දී කඩුලු 7 ක් දැවී රැස්කර ගත හැකිවූයේ ලකුණු 123 ක් පමණයි. මොහොමඩ් හෆීස් ලකුණු 42 ක් සහ උමාර් අක්මාල් නොදැවී ලකුණු 29 ක් පකිස්ථාන කණ්ඩායම වෙනුවෙන් ලබා ගැණිනි. දක්ෂ පන්දු යැවීමක නිරතවූ රංගන හේරත් ලකුණු 25 කට කඩුලු 3 ක් දවා ගැනීමට සමත්විය. ඊට අමතරව ඇන්ජිලෝ මැතිව්ස් සහ අජන්ත මෙන්ඩිස් කඩුලු 2 බැගින් දවා ගත්හ. ඒ අනුව ශ්‍රී ලංකා කණ්ඩායම අවසන් මහා තරඟයේ දී බටහිර ඉන්දීය කොදෙව් හෝ ඔස්ට්‍රේලියානු කණ්ඩායම සමඟ තරඟ වදිනු ඇති. දෙවන අවසන් පූර්ව තරඟය අද රාත්‍රී 7 ට පැවැත්වෙන අතර අවසන් මහා තරඟය ලබන ඉරිදා පැවැත්වීමට නියමිතයි.", "URL": "https://sinhala.adaderana.lk/news.php?nid=28037", "Category": null, "Parent URL": null}