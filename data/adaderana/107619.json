{"Source": "Adaderana", "Timestamp": "April 8, 2019 11:52 am", "Headline": "බස් රථයක් මහ මඟ දැවී අළු වෙයි", "News Content": "දඹුල්ල හබරණ ප්‍රධාන මාර්ගයේ දිගම්පතහ ප්‍රදේශයේදී අද (08) අළුයම බස් රථයක් ගිනි ගෙන සම්පූර්ණයෙන්ම විනාශ වී ඇති බව අද දෙරණ වාර්තාකරු පවසයි. කුරුණෑගල ප්‍රදේශයේ ගරාජයක අලුත්වැඩියාවකින් පසු බස් රථය මඩකලපුව ඔට්ටමාවඩි ප්‍රදේශයට රැගෙන යමින් තිබියදී එක වැරම ධාවනය වෙමින් තිබූ බස් රථයේ ගින්නක් හට ගැනීම නිසා බස් රථය දැවී ගිය බව හිමිකරු පවසා ඇත. බස් රථය ඉදිරියට ධාවනය වෙමින් තිබියදී වෙනත් මාර්ගයේ ගමන් ගත් වාහනය රියදුරෙකු බස් රථයේ පිටුපස ගින්නක් ඇති බව රියදුරට දැනුම් දීමත් සමඟ බස් රථය මාර්ගයෙන් ඉවත් කොට නවතා විනාඩි කිහිපයක් යද්දී එකවරම විශාල ගිනි ජාලාවක් ඇති වූ බව එහි රියදුරු සඳහන් කර තිබේ. රුපියල් ලක්ෂ 80කට වඩා වටිනාකමින් යුත් සුඛෝපභෝගී බස් රථයක් මෙසේ ගින්නෙන් විනාශ වී ඇතැයි සිගිරිය පොලිසිය පවසයි. කෙසේ වෙතත් මෙම බස් රථය කාර්මික දෝෂයක් නිසා ගිනිගත්තද එසේත් නොමැති නම් වෙනත් කිසියම් සිද්ධියක් ඇති වූයේද යන්න පරීක්ෂණ පවත්වන බව සීගිරිය පොලිසිය පවසයි. ගින්නෙන් බස් රථය මුලුමනින්ම විනාශ වී තිබේ.", "URL": "https://sinhala.adaderana.lk/news.php?nid=107619", "Category": null, "Parent URL": null}