{"Source": "Adaderana", "Timestamp": "June 20, 2013 09:01 am", "Headline": "  වරායේ ගින්නට අත්අඩංගුවට ගත් දෙදෙනා 24 තෙක් රිමාන්ඩ්", "News Content": "කොළඹ වරායේ ඇතිවූ ගින්න සම්බන්ධයෙන් සැකපිට අත්අඩංගුවට ගත් සැකකරුවන් දෙදෙනා ලබන 24 වැනි දින දක්වා රක්ෂිත බන්ධනාගාර ගත කර තිබේ. අදාළ ගින්නට හේතුවූ රසායනික ද්‍රව්‍ය මෙරටට ගෙන්වූ බව කියන සමාගමේ අධ්‍යක්ෂවරුන් දෙදෙනෙකු කොළඹ අපරාධ කොට්ඨාශය විසින් අත්අඩංගුවට ගෙන අධිකරණයට ඉදිරිපත් කරනු ලැබ තිබේ. ගිනි ඇවිලෙන සුළු රසායනික ද්‍රව්‍ය අනතුරුදායක නොවන බවට පවසා සැකකරුවන් මෙරටට ආනයනය කර ඇති බව කොළඹ අපරාධ කොට්ඨාශය අධිකරණයට දැනුම් දෙන ලදී. නොසැලකිලිමත් ආකාරයෙන් ගුදම තුළ අදාළ රසායනික ද්‍රව්‍ය තැන්පත් කර තිබීම ගින්නට හේතුවී ඇති බවට සිදුකළ පරීක්ෂණ වලින් අනාවරණය වී තිබේ. පසුගිය 24 වැනි දින අළුයම කොළඹ වරායේ දේශීය බහාලුම් නිශ්කාෂණ ගුදමේ අංක 1 හි මෙම ගින්න හට ගෙන තිබිණි.", "URL": "https://sinhala.adaderana.lk/news.php?nid=35082", "Category": null, "Parent URL": null}