{"Source": "Adaderana", "Timestamp": "April 23, 2015 11:24 am", "Headline": "වෙසක් සමයට අමතර දුම්රිය සේවා", "News Content": "වෙසක් පොහොය නිමිත්තෙන් විශේෂ දුම්රිය කිහිපයක් ධාවනයට එක්කිරීමට දුම්රිය දෙපාර්තමේන්තුව තීරණය කර තිබේ. දුම්රිය ගමනාගමන අධිකාරි එල්.ඒ.ආර්.රත්නායක මහතා සඳහන් කළේ මේ මස 30 වන දින සහ වෙසක් පොහොය යෙදෙන මැයි මස03 සහ 04 යන දිනවල මෙම විශේෂ දුම්රිය ධාවනය කෙරෙන බවයි.30 වනදා රාත්‍රී 7.20ට කොළඹ කොටුවේ සිට බදුල්ල බලා දුම්රියක් ධාවනයට එක්කර ඇති අතර මැයි මස 04 වනදින බදුල්ලෙන් පෙරවරු 7.30ට කොළඹ කොටුව බලා දුම්රියක් ධාවනයට එක්කර ඇත.මැයි මස 03 වනදින සහ 04 වන දින කොළඹ කොටුවෙන් පෙරවරු 5.20ට මහනුවර බලා දුම්රියක් ධාවනය වන අතර එම දිනවල පස්වරු 3.30ට මහනුවර සිට කොළඹ කොටුව බලා තවත් දුම්රියක් ධාවනය වීමට නියමිතය.එම දින දෙක තුළ අළුයම 4.30 ට මරදාන දුම්රිය ස්ථානයෙන් කළුතර දකුණු දුම්රිය ස්ථානය දක්වා තවත් දුම්රියක් ධාවනය වන අතර, පෙරවරු 6.20ට දකුණු කළුතර දුම්රිය ස්ථානයේ සිට මරදාන බලා විශේෂ දුම්රිය ධාවනයට සැළසුම් කර ඇති බව එල්.ඒ.ආර්.රත්නායක මහතා සඳහන් කළේය.මීට අමතරව සෑම පසළොස්වක පොහොය දිනයකදීම මරදාන සහ දකුණු කළුතර අතර ධාවනය වන දුම්රිය මෙම දින දෙක තුළද ධාවනය වන බව ඔහු පැවසුවේය.එමෙන්ම සාමාන්‍ය ලෙස ධාවනය වන සියලූම ගමන් සේවා දුම්රිය සඳහා අමතර මැදිරි යෙදවීමටද කටයුතු කරන බව දුම්රිය ගමනාගමන අධිකාරිවරයා කියා සිටියේය.", "URL": "https://sinhala.adaderana.lk/news.php?nid=50841", "Category": null, "Parent URL": null}