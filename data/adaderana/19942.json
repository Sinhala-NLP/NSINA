{"Source": "Adaderana", "Timestamp": "November 11, 2011 05:01 pm", "Headline": "ලෝක කුසලාන තරගාවලියකින් පාඩු ලැබූ එකම රට ශ්‍රී ලංකාවයි ", "News Content": "ක්‍රිකට් ලෝක කුසලාන තරගාවලියක් පවත්වා මූල්‍යමය වශයෙන් පාඩු ලැබූ එකම රට ශ්‍රී ලංකාව බව ජනතා විමුක්ති පෙරමුණේ පාර්ලිමේන්තු මන්ත්‍රී විජිත හේරත් මහතා පවසයි. ඉතිහාසයේ මෙතෙක් ලෝක කුසලාන තරගාවලියක් පවත්වා කිසිදු රටක් පාඩු නොලැබූ බව ඔහු සඳහන් කරයි. එහෙත් පසුගිය ලෝක කුසලාන තරගාවලියේ දී ශ්‍රී ලංකා ක්‍රිකට් ආයතනය මූල්‍යමය වශයෙන් පාඩු ලැබූ බව විජිත හේරත් මන්ත්‍රීවරයා පෙන්වා දෙයි. අති විශාල මුදලක් වියදම් කරමින් පොදු රාජ්‍ය මණ්ඩලයීය ක්‍රීඩා උළෙල මෙරටට ලබාගැනීමෙන් සිදුවන්නේ ඊට‍ නොදෙවෙනි පාඩුවක් බව ඔහු පවසයි. මෙම ක්‍රීඩා උළෙල ලංකාවට ලබාගැනීම සඳහා පමණක් දැනටමත් විශාල මුදලක් ආණ්ඩුව විසින් වැය කර ඇති බවට විජිත හේරත් මන්ත්‍රීවරයා චෝදනා කරයි. අද(11) කොළඹ පැවති මාධ්‍ය හමුවකදී අදහස් දක්වමින් මන්ත්‍රීවරයා මෙම කරුණු සඳහන් කළේය.", "URL": "https://sinhala.adaderana.lk/news.php?nid=19942", "Category": null, "Parent URL": null}