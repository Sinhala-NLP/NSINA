{"Source": "Adaderana", "Timestamp": "January 25, 2017 05:03 pm", "Headline": "මුලතිව් ආරක්‍ෂක අංශ සතු ඉඩම් මුල් පදිංචිකරුවන්ට", "News Content": "මුලතිව් ප‍්‍රදේශයේ ආරක්‍ෂක අංශ සතුව තිබුණු ඉඩම් යළි එම ප‍්‍රදේශවල මුල් පදිංචිකරුවන්ට පවරා දී තිබේ. මුලතිව් දිස්ත්‍රික් ලේකම් රූපවති කේදීෂ්වරන් මහත්මියගේ සහ මුලතිව් ආරක්ෂක සේනා ආඥාපති මේජර් ජනරාල් ඩබ්ලිව්.බි.ඩි.පි.ප්‍රනාන්දු මහතාගේ ප්‍රධානත්වයෙන් අදාළ ඉඩම් මුල්පදිංචිකරුවන් වෙත පවරා දී ඇති බව සඳහන් වේ. ඒ අනුව මුලතිව් ආරක්ෂක අංශ සතුව පැවති ඉඩම් අක්කර 243ක් මෙලෙස පවරා දී තිබේ. මුලතිව් දිස්ත්‍රික් ජනතාවගේ ඉල්ලීම මත ජනාධිපති මෛත්‍රීපාල සිරිසේන මහතාගේ උපදෙස් පරිදි අදාළ ඉඩම් පවරා දී ඇති බව සඳහන් වේ. මේ අතර මුලතිව් දිස්ත්‍රික්කයේ නැවත පදිංචි කිරීම් කටයුතු හා මුලතිව් දිස්ත්‍රික්කයේ සංවර්ධන කටයුතු වෙනුවෙන් රුපියල් මිලියන 3200ක මුදලක් රජය මේ වන විට ලබා දී තිබේ. මේ අතර මුලතිව් දිස්ත්‍රික්කයේ පුද්ගලයින් 1350 දෙනෙකු වෙනුවෙන් ඉඩම් හිමිකම් පත් ප්‍රදානය කිරීම ද අද (25) පෙරවරුවේ මුලතිව් දිස්ත්‍රික් ලේකම්වරියගේ ප්‍රධානත්වයෙන් සිදුවිය.", "URL": "https://sinhala.adaderana.lk/news.php?nid=68564", "Category": null, "Parent URL": null}