{"Source": "Adaderana", "Timestamp": "April 13, 2018 06:53 pm", "Headline": "වන අලියා පහරදී පුද්ගලයෙකු මරුට - ප්‍රදේශවාසීන් නොසන්සුන් වෙයි", "News Content": "මහනුවර, තෙල්දෙණිය, දකුණු දොරලියද්ද ප්‍රදේශයේදී වන අලියෙකු පහරදිමෙන් පුද්ගලයෙකු මියයාමත් සමඟ නොසන්සුන්තාවක් හටගෙන තිබේ. ඊයේ (12) රාත්‍රී එම ප්‍රදේශයේ ගමන් කරමින් සිටි 42 හැවිරිදි පුද්ගලයෙකු වන අලි ප්‍රහාරයකින් ජිවිතක්ෂයට පත්ව තිබිණි. මෙම සිද්ධියත් සමඟ නොසන්සුන් වූ ප්‍රදේශවාසීන් බලධාරින්ට චෝදනා කළේ කලක සිට පවතින වන අලි ගැටළුවට විසදුම් ලබාදෙන ලෙස කළ ඉල්ලීම් පැහැර හැරිම මෙම සිදුවිමට මූලික හේතුව වී ඇති බවයි. මේ අතර වන අලිප්‍රහාරයෙන් ජිවිතක්ෂයට පත් වූ පුද්ගලයාගේ මෘත ශරිරය පශ්චාත් මරණ පරික්ෂණය සඳහා රැගෙනයාමට උත්සහ දැරූ අවස්ථාවේදී ඊට ප්‍රදේශවාසීන් විරෝධය පල කර තිබේ. අනතුරුව ඔවුන් මහනුවර - මහියංගණය මාර්ගය අවහිර කරමින් විරෝධතාවයෙහි නිරත විය.", "URL": "https://sinhala.adaderana.lk/news.php?nid=87409", "Category": null, "Parent URL": null}