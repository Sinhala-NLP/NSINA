{"Source": "Adaderana", "Timestamp": "January 18, 2019 09:31 am", "Headline": "කාර් බෝම්බයක් පිපිරී 21ක් මරු දකියි", "News Content": "කොලොම්බියාවේ බොගොටා අගනුවරදී කාර් බෝම්බයක් පුපුරා යාම හේතුවෙන් පුද්ගලයින් විසිඑක් දෙනෙකු මියගොස් ඇත ප්‍රහාරය හේතුවෙන් තවත් 68 දෙනෙකු පමණ තුවාල ලබා ඇති බව සඳහන් වෙයි. ෆාක් ගරිල්ලන් සමඟින් සාම ගිවිසුමකට එළඹීමෙන් පසු එරට මුහුණ දුන් දැවැන්තම ත්‍රස්ත ප්‍රහාරය ලෙසින් මෙය වාර්තා වෙයි. බෝම්බය පුපුරාගොස් ඇත්තේ අගනුවර පාසලක් සමීපයේදීය. මෝටර් රථය අධික වේගයෙන් පාසල් ක්‍රීඩාංගනය වෙත පැමිණ පුපුරාගොස් ඇති බව සඳහන්ය. මේ සම්බන්ධයෙන් ප්‍රකාශයක් නිකුත් කරමින් කොලොම්බියානු පොලීසිය පවසන්නේ, එය සමාව දිය නොහැකි කුරිරු ත්‍රස්ත ප්‍රහාරයක් බවය. ප්‍රහාර සම්බන්ධයෙන් මෙතෙක් කිසිවෙක් වගකීම බාරගෙන නොමැති අතර ඒ සම්බන්ධයෙන් රජයද තවමත් කිසිදු මතයක් පළකර නැත. 2016 වසරේදී කොලොම්බියා ෆාක් ගරිල්ලන් සහ රජය අතර සාම ගිවිසුමක් අත්සන් තැබීමෙන් පසු එරට සිදුවූ දරුණුතම සිදුවීම මෙය ලෙස වාර්තා වෙයි.", "URL": "https://sinhala.adaderana.lk/news.php?nid=102571", "Category": null, "Parent URL": null}