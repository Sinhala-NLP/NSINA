{"Source": "Adaderana", "Timestamp": "February 5, 2018 04:57 pm", "Headline": "පොදු ජන පෙරමුණේ-ජනසෙත පෙරමුණේ නාමයෝජනා ප්‍රතික්ෂේප කරන්නැයි දුමින්ද ඉල්ලයි", "News Content": "අත්තනගල්ල ප්‍රාදේශීය සභාව සඳහා ශ්‍රී ලංකා පොදු ජන පෙරමුණ හා ජනසෙත පෙරමුණ ඉදිරිපත් කර ඇති නාමයෝජනා පත්‍ර ප්‍රතික්ෂේප කරන ලෙස ඉල්ලා ශ්‍රේෂ්ඨාධිකරණයට පෙත්සමක් ඉදිරිපත් වී තිබේ. පෙත්සම ඉදිරිපත් කර ඇත්තේ ශ්‍රී ලංකා නිදහස් පක්ෂ මහ ලේකම් අමාත්‍ය දුමින්ද දිසානායක මහතා ඇතුළු දෙදෙනෙකි. පෙත්සමේ වගඋත්තරකරුවන් ලෙස මැතිවරණ කොමිසන් සභාවේ සභාපති මහින්ද දේශප්‍රිය මහතා ඇතුළු 108 දෙනෙකු නම් කර තිබේ. පෙත්සම්කරුවන් කියා සිටින්නේ අත්තනගල්ල ප්‍රාදේශීය සභාව සඳහා ශ්‍රී ලංකා පොදු ජන පෙරමුණ හා ජනසෙත පෙරමුණ විසින් ඉදිරිපත් කර ඇති නාමයෝජනා පත්‍ර දෙකෙහිම එකම අපේක්ෂකයෙකුගේ නම සඳහන්ව ඇති බවයි. එය මැතිවරණ නීතියට පටහැනි කරුණක් වන බැවින් අදාළ නාමයෝජනා පත්‍ර ප්‍රතික්ෂේප කිරීමේ නියෝගයක් නිකුත් කරන ලෙස පෙත්සම්කරුවන් ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=84001", "Category": null, "Parent URL": null}