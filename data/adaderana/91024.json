{"Source": "Adaderana", "Timestamp": "June 17, 2018 07:44 pm", "Headline": "ජීවිතයක් ජීවත් කරවන්නට වැර දරණ පිය සෙනෙහස", "News Content": "අද(17) දිනට ජාත්‍යන්තර පියවරුන්ගේ දිනය යෙදී තිබේ. පිය සෙනෙහසට නියම අරුතක් එක් කරමින් තම ජීවිතය ගෙවා දමන ඉතා අසරණ වු පිය-පුතු සෙනෙහසක් අද දෙරණ කැමරාවට හසු වුණේ පියවරුන්ගේ දිනයෙහි අරුත තව තවත් පිළිහිඹු කිරීමටයි. ‍පොලොන්නරුව, වැලිකන්ද ප්‍රදේශයේ සුසිරිගම අංක 127 දරණ නිවසෙහි ජීවත් වෙන මෙම පියා සහ පුතා ‍සෙනෙහස පමණක්ම තම ජීවිතයේ එකම බලාපොරොත්තුව කර ගනිමින් ජීවත් වෙයි. පුතුන් තිදෙනෙකුගේ හා එක් දියණියකගේ පිය වන වයස අවුරුදු 89 ක් වන මෙම පුද්ගලයා නමින් ආර්.ගුණපාල නම් වෙයි. පුතුන් තිදෙනාගෙන් එක් පුතෙක් පිස්සු බලු රෝගයෙන් සිටි බල්ලෙකු සපා කෑමෙන් මිය ගිය අතර, වැඩිමහල් පුතා ගුණපාල මහතා රැක ගැනීමේ අධිඨනින් යුග දිවියට පවා නොඑලඹී සිය රැකියාව කරමින් සිට ඇත. කෙසේ වෙතත් මීට වසර 6කට පෙර ඉතා අවාසනාවන්ත අයුරින් ගුණපාල මහතාගේ වැඩිමහල් පුතා අනතුරකට ලක්වන අතර, ඉන් පසු කොන්දේ සහ කකුල් ආශ්‍රිතව ඇති වු රෝගී තත්ත්වයක් නිසා එක්තැන් වී තිබේ. තමාට පිළිසරණක්ව සිටි වැඩිමහල් පුතා මෙලෙස එක්තැන් වීමෙන් පසු ඔහුගේ ජීවිතයේ බරත් තම කර පිට තබා ගත් ගුණපාල මහතා වයස් ගත වුවත් බොහෝ සෙනෙ‍හෙබර ලෙස තම පුතා රැක බලා ගනියි. ගුණපාල මහතාගේ භාර්යාව ද මීට වසර 20කට පමණ පෙර මිය ගොස් තිබේ. විදුලිබලය, ජලය හෝ කිසිදු පහසුකමක් නොමැතිව තම අසරණ වු පුතා සමඟින් ජීවත් වන ගුණපාල මහතාට සුළු හෝ උදව්වක් කිරීමට ඉදිරිපත් වී සිටින්නේ අවට සිටින ප්‍රදේශවාසීන් බව ඔහු අප සමඟ පැවසීය. පුතා නෑවිමට පවා ජලය රැගෙන ඒමට අසල ළිඳකට යෑමට ගුණපාල මහතාට සිදුව තිබේ. පිළිසරණක් වීමට හැකි ‍සියලු දෙනාගෙන් ගුණපාල මහතා ඉල්ලා සිටින්නේ තමන්ටත් පුතාටත් ජීවත් වීමට ඇති නිවසට ජලය හා විදුලිය ලබා දෙන‍ ලෙසයි. පිය සෙනෙ‍හස අමතක කර ඇති දහසක් පිය-පුතුන් අතර මෙවැනි උත්තරීතර ජීවිත ද අද සමාජයේ නැතිවුම නොවෙනු බව මෙයින් අපට පෙනී යයි.", "URL": "https://sinhala.adaderana.lk/news.php?nid=91024", "Category": null, "Parent URL": null}