{"Source": "Adaderana", "Timestamp": "January 29, 2019 05:31 pm", "Headline": "ගාමිණී සෙනරත් නඩුවේ සාක්ෂි විමසීම අදත්", "News Content": "හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් මහතා ඇතුළු විත්තිකරුවන් හතර දෙනාට එරෙහිව නීතිපතිවරයා විසින් ගොනු කර ඇති නඩුව අද(29) කොළඹ ත්‍රිපුද්ගල විශේෂ මහාධිකරණය හමුවේ යළි විභාගයට ගත්තේය. මෙම නඩුව අද සම්පත් අබේකෝන් (සභාපති), සම්පත් විජයරත්න සහ චම්පා ජානකී රාජරත්න යන මහත්ම මහත්මීන් ගෙන් සමන්විත ත්‍රිපුද්ගල විනිසුරු මඩුල්ලක් හමුවේ කැඳවනු ලැබීය. මෙම නඩුව අද කැඳවූ අවස්ථාවේදී ශ්‍රී ලංකා රක්ෂණ සමාගමේ, සමාගම් ලේකම්වරිය ලෙස කටයුතු කරන නීතිඥ රුවනි ධර්මවර්ධන මහත්මියගෙන් සාක්ෂි සටහන් කර ගැනීම සිදු කෙරුණි. සාක්ෂිකාරිය අධිකරණය හමුවේ කියා සිටියේ විත්තිකාර ගාමිණී සෙනරත් මහතා ශ්‍රී ලංකා රක්ෂණ සමාගමේ සභාපති වරයා ලෙස කටයුතු කළ අවධියේ මෙරට සංචාරක ක්ෂේත්‍රය සඳහා වූ ආයෝජන පුළුල් කිරීමට රජය ගෙන තිබුණු ප්‍රතිපත්ති තීන්දුව මත ඊට අදාලව තම සංස්ථාවද සංචාරක ක්ෂේත්‍රයේ ආයෝජන කෙරෙහි අවධානය යොමු කළ බවයි. ඒ අනුව තම සමාගමේ ආයෝජන කමිටුව ගත් තීරණයකට අනුව කොළඹ හයට් හෝටල් ව්‍යාපෘතිය සඳහා රුපියල් බිලියන 5 ක මුදලක් ආයෝජනය කිරීමට ශ්‍රී ලංකා රක්ෂණ සමාගමේ අධ්‍යක්ෂ මණ්ඩලය තීරණය කළ බව ද සාක්ෂිකාරිය පැවසීය.", "URL": "https://sinhala.adaderana.lk/news.php?nid=103297", "Category": null, "Parent URL": null}