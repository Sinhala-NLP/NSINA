{"Source": "Adaderana", "Timestamp": "July 24, 2019 07:59 am", "Headline": "කාදිනල් හිමියන්ට එරෙහිව සිදුකරන ප්‍රකාශ තරයේ හෙළා දකිනවා", "News Content": "කාදිනල් මැල්කම් රංජිත් හිමිපාණන්ගේ ප්‍රකාශ ඉලක්ක කරගනිමින් ඊට එරෙහිව වත්මන් ආණ්ඩුවේ නායකයින් සිදුකරන ප්‍රකාශයන් තරයේ හෙළා දකින බව ශ්‍රී ලංකා පොදුජන පෙරමුණ පවසයි. ඊයේ (23)පෙරවරුවේ බත්තරමුල්ල නෙළුම්මාවතේ පිහිටි පොදුජන පෙරමුණ ප්‍රධාන කාර්යාලයේ පැවති මාධ්‍ය හමුවකදී පාර්ලිමේන්තු මන්ත්‍රී අනුර ප්‍රියදර්ශන යාපා මහතා සඳහන් කළේ ප්‍රජාතන්ත්‍රවාදී සමාජයක් තුල කතා කිරීමේ නිදහස සීමාකිරීමට සහ මාධ්‍ය නිදහස සීමා කිරීමට වත්මන් ආණ්ඩුව ගෙන යන වැඩ පිළිවෙළ තරයේ ප්‍රතික්ෂේප කරන බවයි. 2015 යහපාලන රජය බලයට පත්වන විට මාධ්‍ය නිදහස සහ ප්‍රජාතන්ත්‍රවාදය ප්‍රමුඛ මාතෘකා බවට පත්වූ අතර අද වන විට රටේ ආගමික නායකයෙකුටවත් නිදහසේ අදහස් ප්‍රකාශ කිරීමට නොහැකි තත්ත්වයක් උද්ගත වී තිබේ. අප්‍රේල් 21 පාස්කු ප්‍රහාරයෙන් පීඩාවට පත්වූයේ කිතුනු ජනතාව බැවින් ඒ පිළිබඳව කතා කිරීමට කාදිනල් මැල්කම් රංජිත් හිමිපාණන්ට සම්පූර්ණ අයිතියක් තිබේ. ඉන්දියානු ඔත්තු සේවා සහ ලංකාවේ බුද්ධි අංශ මෙම ප්‍රහාරය එල්ල වීමට පෙර සියලූ‍ කරුණු අනාවරණය කොට තිබියදීත් ඒ පිළිබඳව කිසිඳු පියවරක් ගැනීමට නොහැකිවීම සමස්ත ආණ්ඩුවේම බරපතළ වරදක් බව පැහැදිලි වී තිබේ. අද වන විට ප්‍රහාරයට මාස තුනක් සපිරී ඇති නමුත් ඒ පිලිබඳ සත්‍ය තත්ත්වය අනාවරණය කර ගැනීමටවත් රජයට හැකියාවක් ලැබී නොමැත. ජීවත් වීමේ අයිතිය සියලූ‍දෙනාටම තිබෙන අතර ආරක්ෂාව සැලසීමේ අයිතිය ඇත්තේ රජයටයි. එම අයිතිය රජය නිසි ලෙස ප්‍රයෝජනයට නොගත් නිසා මෙලෙස චෝදනාවට ලක් වීමට සිදුවී තිබේ. ලංකා ඉතිහාසයේ කිසිඳු අවස්ථාවක රජයේ අනුදැනුම ඇතිව ප්‍රහාරයක් සිදු වී නොමැති නිසා මෙය විශේෂිත අවස්ථාවක් බව අපේ අදහසයි. මේ අවස්ථාවේ දී වගකිවයුතු නායකයින් වශයෙන් සිදුකළ යුත්තේ පාස්කු ප්‍රහාරයේ සත්‍ය තත්ත්වය සම්බන්ධයෙන් ජනතාවට අනාවරණය කිරීම සහ එම ප්‍රහාරයට ගොදුරුවූවන්ට සාධාරණය ඉටුකිරීම බව මෙම මාධ්‍ය හමුවට සහභාගීවූ හිටපු පළාත්සභා මන්ත්‍රී රේණුක පෙරේරා මහතා අවධාරණය කළේය. පාස්කු ප්‍රහාරයෙන්අසාධාරණයට ලක්වූ පුද්ගලයින්ට සාධාරණය ඉටුකිරීම සහ ජීවන වියදමෙන් පීඩාවට පත්ව සිටින ජනතාවට සහන සැලසීම වෙනුවට රජය ඉදිරි ජනාධිපතිවරණය ඉලක්ක කරගෙන විශාල වශයෙන් දැන්වීම් ප්‍රචාරණය කිරීමට යොමු වී ඇතිබව ඒ මහතා පෙන්වා දෙයි. බරපතළ ලෙස රජයේ මුදල් යොදා ගනිමින් තම තමන්ගේ මැතිවරණ ප්‍රචාරණ කටයුතු කර ගැනීමට ජනාධිපති සිහිනය දකින පුද්ගලයින් කටයුතු කරමින් සිටී. පුවත්පත් දැන්වීම් රූපවාහිනී දැන්වීම් වැනි ප්‍රචාරණ කටයුතු වෙනුවට වියදම් වෙන මුදල් වහාම ජනතා සුබසිද්ධිය වෙනුවෙන් වැය කරන ලෙස ඒ මහතා රජයට බලකර සිටියි.", "URL": "https://sinhala.adaderana.lk/news.php?nid=114856", "Category": null, "Parent URL": null}