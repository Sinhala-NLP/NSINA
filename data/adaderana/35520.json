{"Source": "Adaderana", "Timestamp": "July 6, 2013 08:01 am", "Headline": "නාමයෝජනා කැඳවීමේ ගැසට් නිවේදනය සතියකින්", "News Content": "මධ්‍යම සහ වයඹ පළාත් සභා විසුරුවා හැරීම සම්බන්ධයෙන් වූ ගැසට් නිවේදනය මැතිවරණ මහ ලේකම් කාර්යාලය වෙත ලැබී තිබේ. අදාළ ගැසට් නිවේදනය ඊයේ රාත්‍රී ලැබුණු බව මැතිවරණ මහ ලේකම් කාර්යාලයේ ප්‍රකාශකයෙකු සඳහන් කළේය. මධ්‍යම හා වයඹ පළාත් සභා ඊයේ මධ්‍යම රාත්‍රියේ සිට විසුරුවා හැරීමට එම පළාත් සභා ආණ්ඩුකාරවරුන් තීරණය කරණු ලැබීය. ඊට අදාළ ගැසට් නිවේදනය ඊයේ පස්වරුවේ නිකුත් කළ බව රජයේ මුද්‍රණලාධිපති ලලිත් ද සිල්වා මහතා සඳහන් කළේය. මේ අතර උතුරු පළාත් සභාව ස්ථාපිත කිරීම සඳහා මැතිවරණයක් පැවැත්වීමට කටයුතු කරන ලෙස ජනාධිපති මහින්ද රාජපක්ෂ මහතා විසින් මැතිවරණ කොමසාරිස්වරයා වෙත ඊයේ දැනුම් දී තිබේ. ඒ අනුව අදාළ පළාත් සභා තුනේ මැතිවරණ පැවැත්වීම සම්බන්ධයෙන් නාම යෝජනා පත්‍ර කැඳවීමේ ගැසට් නිවේදනය ඉදිරි සතියේදී නිකුත් කරන බව මැතිවරණ කොමසාරිස් කාර්යාලය සඳහන් කළේය. මේ අතර පළාත් සභා මැතිවරණයට අදාළ අපේක්ෂකයින් තෝරා ගැනීමේ කටයුතු ඉදිරි දින කිහිපය තුළ ආරම්භ කරන බව එක්සත් ජාතික පක්ෂය පවසයි. ඒ සඳහා මූලික කටයුතු සැලසුම් කර ඇති බව එම පක්ෂයේ ජ්‍යෙෂ්ඨයෙකු අද දෙරණට සඳහන් කළේය. එක්සත් ජනතා නිදහස් සන්ධානය ද මෙම පළාත් සභා මැතිවරණ සඳහා තරග කරන අපේක්ෂකයින් තෝරා ගැනීමේ සම්මුඛ පරීක්ෂණ මේ වන විටත් ආරම්භ කර තිබේ. ශ්‍රී ලංකා නිදහස් පක්ෂයේ මහ ලේකම් මෛත්‍රිපාල සිරිසේන මහතා සඳහන් කළේ සිය පක්ෂයේ අපේක්ෂකයින් තෝරා ගැනීමේ කටයුතු අවසන් අදියරට පැමිණ ඇති බවයි. මේ අතර දෙමළ ජාතික සන්ධානය ද උතුරු පළාත් සභා මැතිවරණයට තරග කිරීම සම්බන්ධයෙන් සැලසුම් කිරීම සඳහා විශේෂ කමිටුවක් පත් කර ඇත. දෙමළ පක්ෂ 5 ක් ඒකාබද්ධව අදාළ මැතිවරණය සඳහා තරග කිරීමට බලා‍පොරොත්තු වන බවත් ඒ සම්බන්ධයෙන් සොයා බැලීමට 15දෙනෙකුගෙන් යුත් විශේෂ කමිටුවක් පත් කර ඇති බවත් දෙමළ ජාතික සන්ධානය ප්‍රකාශ කළේය.", "URL": "https://sinhala.adaderana.lk/news.php?nid=35520", "Category": null, "Parent URL": null}