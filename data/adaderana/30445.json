{"Source": "Adaderana", "Timestamp": "January 2, 2013 03:24 pm", "Headline": "එන්නත් කුප්පියේ වීදුරු කැබැල්ල ගැන ඉන්දියාවට දැනුම්දෙන්න", "News Content": "කළුබෝවිල ශික්ෂණ රෝහලේ එන්නත් කුප්පියක වීදුරු කැබැල්ලක් බවට සැකකෙරෙන කැබැල්ලක් හමුවීමේ සිද්ධියට අදාළ පර්යේෂණ වාර්තාව වහාම ඉන්දීය රජයට දැනුම් දෙන ලෙස සෞඛ්‍ය අමාත්‍ය මෛත‍්‍රීපාල සිරිසේන මහතා නිලධාරීන්ට උපදෙස් ලබා දී තිබේ. ඉන්දීය සමාගමක් විසින් නිෂ්පාදනය කරන ලද ක්ලොක්සිසිලීන් නැමැති ඖෂධය අඩංගු එන්නත් කුප්පියක වීදුරු කැබැල්ලක් බවට සැකකෙරෙන ද්‍රව්‍යක් හමුවීමේ සිද්ධිය පිළිබඳව ජාතික ඖෂධ තත්ත්ව රසායනාගාරය මේ වන විට පර්යේෂණ සිදුකරයි. ඉන්දියාවෙන් ගන්වන ලද ඖෂධවල අවස්ථා කිහිපයක දී මෙවැනි ආගන්තුක ද්‍රව්‍ය හමුවීම පිළිබඳ මීට පෙර සෞඛ්‍ය ඇමතිවරයා විසින් ඉන්දීය බලධාරීන් දැනුවත් කර තිබිණි. ඒ අනුව යම් ගැටලුවක් පැන නැගුනහොත් ඒ පිළිබඳ දැනුවත් කරන ලෙස ඉන්දීය සෞඛ්‍ය ඇමතිවරයා දැනුම් දුන් බව සෞඛ්‍ය අමාත්‍ය මෛත‍්‍රීපාල සිරිසේන මහතා සඳහන් කළේය. අදාළ ඖෂධ ඛාණ්ඩය භාවිතයෙන් ඉවත් කිරීමට මීට පෙර තීරණය කර තිබුණ ද මෙය නිෂ්පාදන ක‍්‍රියාවලියේම පවතින දුර්වලතාවයක් ලෙස සලකා සමස්ථ ඖෂධයම භාවිතයෙන් ඉවත් කළ යුතු බව අද මෛත‍්‍රීපාල සිරිසේන අමාත්‍යවරයාගේ ප‍්‍රධානත්වයෙන් පැවති සාකච්ජාවක දී තීරණය වී තිබේ. ඒ අනුව ඉන්දීය සමාගමක් විසින් නිෂ්පාදනය කරන ලද අදාළ ඖෂධය ශ‍්‍රී ලංකාවේ භාවිතයෙන් ඉවත් කිරීමට පියවර ගන්නා ලෙස මෛත‍්‍රීපාල සිරිසේන මහතා විසින් ජාතික විලවුන් උපකරණ හා ඖෂධ අධිකාරියට දැනුම් දුන් බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=30445", "Category": null, "Parent URL": null}