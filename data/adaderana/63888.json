{"Source": "Adaderana", "Timestamp": "September 7, 2016 11:09 am", "Headline": "  අතුරුදන්වූ ව්‍යාපාරිකයා හල්දුම්මුල්ලෙන් මතුවෙයි", "News Content": "ත්‍රීකුණාමලය ප්‍රදේශයේ දී අතුරුදන් වූ බව කියු බණ්ඩාරගම ප්‍රදේශයේ ව්‍යාපාරිකයා හපුතලේ, හල්දුම්මුල්ල ප්‍රදේශයේ රැඳී සිටියදී පොලීසිය විසින් අත්අඩංගුවට ගෙන තිබේ.පසුගිය 4 වැනිදා ත්‍රිකුණාමලය ප්‍රදේශයේ රන් භාණ්ඩ වෙන්දේසියකට ගිය තම පුත්‍රයා අතුරුදන්ව ඇති බවට අදාළ ව්‍යාපාරිකයාගේ පියා විසින් පොලීසියට පැමිණිලි කර තිබුණි.ඒ අනුව අදාළ ව්‍යාපාරිකයා සොයා ත්‍රීකුණාමලය පොලීසිය විමර්ශන ආරම්භ කළේය.පොලීසිය සිදුකළ විමර්ශනයේ දී එම ව්‍යාපාරිකයා යාපනය ප්‍රදේශයට ගොස් ඇති බවට තොරතුරු අනාවරණය වී තිබේ.ඒ අනුව පොලිස් නිලධාරීන් කණ්ඩායමක් එම ප්‍රදේශයට ගොස් සිටියදී ව්‍යාපාරිකයා බස් රථයකින් වව්නියාවට පැමිණ ඇති අතර යළි වව්නියාවේ සිට බලංගොඩ, හල්දුම්මුල්ල ප්‍රදේශයට පැමිණ ඇති බව සඳහන්ය.ඒ අනුව අද(07) අළුයම හල්දුම්මුල්ල බස්නැවතුම්පොළේදී ව්‍යාපාරිකයා අත්අඩංගුවට ගැනීමට පොලීසිය පියවර ගෙන ති‍‍බේ.ණය මුදල් ආපසු ගෙවීමට නොහැකිව ඔහු මෙලෙස සැඟව සිට ඇති බවට පොලීසියට තොරතුරු ලැබී ඇත. ඒ අනුව පොලීසිය නොමග යැවීම සහ අසත්‍ය ප්‍රකාශ සිදුකිරීමේ චෝදනා යටතේ එම ව්‍යාපාරිකයා අත්අඩංගුවට ගෙන ඇති බව සඳහන්ය. ඔහු මේ වන විට ත්‍රීකුණාමලය පොලිස් ස්ථානය වෙත රැගෙන විත් ඇති අතර ඔහු අධිකරණය වෙත ඉදිරිපත් කිරීමට නියමිත බව ත්‍රිකුණාමලය පොලීසිය සඳහන් කළේය.", "URL": "https://sinhala.adaderana.lk/news.php?nid=63888", "Category": null, "Parent URL": null}