{"Source": "Adaderana", "Timestamp": "March 1, 2011 08:47 am", "Headline": "ශ්‍රී ලාංකිකයින් 5 දෙනෙකු ග්‍රීසියේදී අත්අඩංගුවට", "News Content": "ලිබියාවේ සිට ශ්‍රී ලංකාවට පැමිණීම සදහා ග්‍රීසියට ගොස් සිටිය දී අතුරුදහන් වූ ශ්‍රී ලාංකිකයින් 15 දෙනෙකුගෙන් පස් දෙනෙකු එරට පොලිසිය විසින් අත්අඩංගුවට ගෙන තිබේ. ශ්‍රී ලාංකිකයින් 36 දෙනෙකු ලිබියාවේ ග්‍රීසිය වෙත ගොස් සිටි අතර ඔවුන් මෙරටට ගෙන්වා ගැනීමට ගුවන් ටිකට් පත් යවා තිබිය දී ඔවුන් නවාතැන් ගෙන සිටි හෝටලයෙන් පැන ගොස් ඇති බව ශ්‍රී ලංකා විදේශ සේවා නියුක්ති කාර්යාංශය පවසයි. එලෙස පැන ගිය පුද්ගලයින්ගෙන් 5 දෙනෙකු මෙලෙස අත්අඩංගුවට ගෙන තිබේ. මෙම තත්ත්වය ලංකාවට අපකීර්තියක් බවත්, එමඟින් ශ්‍රී ලාංකිකයින්ට අවට රටවලින් සහයෝගය, රැකවරණය හා අනුග්‍රහය ලබා ගැනීම දුෂ්කර වී ඇති බවත් වාර්තා වේ. ලිබියාවේ පවතින නොසන්සුන්කාරී තත්ත්වය හමුවේ ලාංකිකයින්ට ග්‍රීසියට ඇතුළු වීමට අවසර නොදීමට ද මේ වන විට එරට බලධාරීන් තීරණය කර ඇති බව ශ්‍රී ලංකා විදේශ සේවා නියුක්ති කාර්යාංශය ප්‍රකාශ කරයි. මෙම අර්බුදකාරී තත්ත්වය භාවිතා කොට තම පටු අරමුණු ඉටුකර ගැනීමට යාමෙන් සහයෝගය අවශ්‍ය ශ්‍රී ලාංකික ශ්‍රමිකයින් අසීරුතාවයට පත්වන බව විදේශ සේවා නියුක්ති කාර්යාංශයේ සභාපති නීතීඥ කිංස්ලි රණවක මහතා ප්‍රකාශ කළේය.", "URL": "https://sinhala.adaderana.lk/news.php?nid=14536", "Category": null, "Parent URL": null}