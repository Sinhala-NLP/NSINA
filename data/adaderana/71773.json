{"Source": "Adaderana", "Timestamp": "April 5, 2017 10:16 pm", "Headline": "ගැටුම්කාරී පනත් 110 ක්  සංශෝධනය කිරීමට අවධානය", "News Content": "තොරතුරු දැන ගැනීමේ පනත සහ තවත් පනත් 110 ක් අතර ගැටීම් පවතින බැවින් එම පනත් 110 සංශෝධනය කිරීමට සිදුවන බව රජයේ ප‍්‍රවෘත්ති අධ්‍යක්ෂ ජෙනරාල් රංග කලන්සූරිය මහතා පවසයි. අද (05) පැවති කැබිනට් තීරණ දැනුම් දීමේ මාධ්‍ය හමුවට එක් වෙමින් කලන්සුරිය මහතා මේ බව ප‍්‍රකාශ කළේ ය. තොරතුරු පනත සමග ගැටීම් ඇති යම් යම් පනත් 110 ක් මේ වන විට විෂයභාර අමාත්‍යවරයාගේ උපදෙස් මත සමීක්ෂණයක් මගින් අනාවරණය කර ගෙන ඇති බව ද කලන්සූරිය මහතා වැඩි දුරටත් පැවසීය. මාස තුනක කාලයකට පසුව මෙම සංශෝධන ඇති කිරීමට බලාපොරොත්තු වන බව ද අධ්‍යක්ෂ ජෙනරාල්වරයා කියා සිටියේ ය.", "URL": "https://sinhala.adaderana.lk/news.php?nid=71773", "Category": null, "Parent URL": null}