{"Source": "Adaderana", "Timestamp": "November 24, 2018 09:10 am", "Headline": "තලවාකැලේ-පූණ්ඩළුඔය මාර්ගය පස් කන්දක් පෙරලී අවහිර වෙයි", "News Content": "තලවාකැලේ- පූණ්ඩළුඔය ප්‍රධාන මාර්ගයේ මැඳකුඹුර ප්‍රදේශයේදී අද (24) දා අළුයම මාර්ගයට විශාල පස් කන්දක් හා ගල් පෙරලීමෙන් එම මාර්ගයේ රථ වාහන ධාවනයට බාධා පැමිණ තිබේ. ඊයේ(23) රාත්‍රී මධ්‍යම කඳුකරයට පැවති ධාරානිපාත වර්ෂාවත් සමඟ පස්, ගල් හා ගස් කඩා වැටීමෙන් එම මාර්ගය සම්පූර්ණයෙන් අවහිර වී තිබේ. තලවාකැලේ සිට පූණ්ඩළුඔය දක්වා ධාවනය කරන රථ වාහන මැඳකුඹුර මාර්ගය විකල්ප මාර්ගයක් ලෙස භාවිතා කළ හැකි බව පූණ්ඩළුඔය පොලීසිය පැවසීය. මාර්ගයේ පස් හා ගල් ඉවත් කිරීමේ කටයුතුවල මේ වන විට පූණ්ඩළුඔය පොලීසිය හා මාර්ග සංවර්ධන අධිකාරිය කඩිනම් පියවර ගෙන තිබෙන බව අද දෙරණ වාර්තාකරු පැවසීය.", "URL": "https://sinhala.adaderana.lk/news.php?nid=99698", "Category": null, "Parent URL": null}