{"Source": "Adaderana", "Timestamp": "June 8, 2011 05:32 pm", "Headline": " කටුනායක සිද්ධියේ වාර්තාව ජනපතිට", "News Content": "කටුනායක නිදහස් වෙළඳකලාපයේ පසුගිය 30 වන දින ඇති වූ කලහකාරී සිද්ධිය පිළිබඳ සොයා බැලීම සඳහා පත් කළ ඒක පුද්ගල කමිටුවේ වාර්තාව,විශ්‍රාමලත් මහාධිකරණ විනිසුරු මහානාම තිලකරත්න මහතා විසින් අද(08)පස්වරුවේ ජනාධිපති මහින්ද රාජපක්ෂ මහතාට බාරදී තිබේ. පුද්ගලික අංශයේ සේවක සේවිකාවන් සඳහා යෝජිතව පැවති විශ්‍රාම වැටුප් ක්‍රමයට විරෝධය දක්වා කටුනායක නිදහස් වෙළඳකලාපයේ සේවක සේවිකාවන් ඇතුළු වෘත්තීය සමිති විසින් දියත් කළ විරෝධතා ව්‍යාපාරයේදී පොලිස් වෙඩි පහරට ලක්ව රොෂේන් චානක නමැති තරුණයෙකු ජීවිතක්ෂයට පත්විය. තවත් සේවක සේවිකාවන් රැසක් තුවාල ලැබූ අතර මෙම සිදුවීම පිළිබඳ සොයා බලා පූර්ණ වාර්තාවක් ලබාදෙන ලෙස නියෝග කරමින් ජනාධිපතිවරයා විසින් ඒකපුද්ගල කමිටුවක් පත් කරන ලද අතර බාරදෙනු ලැබුවේ එකී වාර්තාවයි.", "URL": "https://sinhala.adaderana.lk/news.php?nid=16629", "Category": null, "Parent URL": null}