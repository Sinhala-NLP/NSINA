{"Source": "Adaderana", "Timestamp": "June 14, 2010 02:39 pm", "Headline": "ඩුබායි හි ලාංකිකයෙකුට මරණ දඬුවම්", "News Content": "ඩුබායි හි සිටින ශ්‍රී ලාංකික ශ්‍රමිකයෙකුට මරණීය දණ්ඩනය නියම වී තිබේ. 24 හැවිරිදි අදාළ ශ්‍රී ලාංකිකයාට මෙම දඩුවම නියම වී ඇත්තේ මනුෂ්‍ය ඝාතනයක් සම්බන්ධයෙන් පැවති නඩු විභාගයකින් අනතුරුවය. එහිදී පළමුව මෙම පුද්ගලයාට ජීවිතාන්තය දක්වා සිරදඩුවම් නියම වී ඇති අතර අනතුරුව එම දඩුවම මරණීය දණ්ඩනය දක්වා ඉහළ දැමීමට ඩුබායි අභියාචනාධිකරණය තීරණය කර ඇත. පසුගිය වසරේ පෙබරවාරි මාසයේ දී මෙම පුද්ගලයා විසින් ඝාතනය කර ඇත්තේ ද ශ්‍රී ලාංකිකයෙකු බව සඳහන්ය. ඝාතනයට ලක්වූ පුද්ගලයාගේ බිරිඳ සමග අනියම් සබඳතාවක් පැවැත්වූ බවට ද මෙම පුද්ගලයාට එරෙහිව චෝදනා එල්ල වී තිබේ.", "URL": "https://sinhala.adaderana.lk/news.php?nid=9000", "Category": null, "Parent URL": null}