{"Source": "Adaderana", "Timestamp": "February 27, 2019 01:53 pm", "Headline": "රත්ගම ව්‍යාපාරිකයන් ඝාතනය-දකුණු පළාත් විශේෂ විමර්ශන ඒකකයේ නිලධාරීන් 5කට විදෙස් ගමන් තහනම්", "News Content": "රත්ගම ප්‍රදේශයේදී ව්‍යාපාරිකයින් දෙදෙනෙකු පැහැරගෙන ගොස් ඝාතනය කිරීමේ සිද්ධියට අදාළව සේවයට වාර්තා නොකර සැඟවී සිටින දකුණු පළාත් විශේෂ විමර්ශන ඒකකයේ පොලිස් නිලධාරීන් පස් දෙනෙකුගේ විදෙස් ගමන් අධිකරණය විසින් තහනම් කර තිබේ. මේ අතර ව්‍යාපාරිකයන් දෙදෙනා පුළුස්සා ඝාතනය කිරීමේ සිද්ධිය සම්බන්ධයෙන් අත්අඩංගුවට ගත් දකුණු පළාත් විශේෂ අපරාධ විමර්ශන ඒකකයේ පොලිස් නිලධාරීන් දෙදෙනා මාර්තු 13 දක්වා රක්ෂිත බන්ධනාගාර ගත කිරීමට ගාල්ල මහේස්ත්‍රාත් අධිකරණය අද(27) නියෝග කළේය. රත්ගම ව්‍යාපාරිකයන් දෙදෙනකු පැහැරගෙන ගොස් ඝාතනය කිරීම සම්බන්ධයෙන් සැකපිට අත්අඩංගුවට ගත් දකුණු පළාත් විශේෂ අපරාධ විමර්ශන ඒකකයේ පොලිස් පරීක්ෂකවරයා සහ උප පොලිස් පරීක්ෂකවරයා අද ගාල්ල මහේස්ත්‍රාත් අධිකරණය වෙත ඉදිරිපත් කෙරුණි. එහිදී සැකකාර පොලිස් නිලධාරීන් දෙදෙනා හඳුනාගැනීමේ පෙරට්ටුවක් සඳහා ඉදිරිපත් කෙරුණද මියගිය ව්‍යාපාරිකයින් දෙදෙනාගේ ඥාතීන්ට ඔවුන්ව හඳුනාගැනීමට හැකිවූයේ නැහැ. යළිත් පැමිණිල්ල කැඳවූ අවස්ථාවේදී අගතියට පත් පාර්ශවයේ නීතීඥවරුන් අධිකරණය හමුවේ කියා සිටියේ ව්‍යාපාරිකයන් දෙදෙනා ජීවතුන් අතර සිටින්නේද එසේත් නැතිනම් ඝාතනය කර ඇත්ද යන්න පිළිබඳව නිවැරදි තොරතුරක් දැන ගැනීමට අවශ්‍ය බවයි. ව්‍යාපාරිකයන් දෙදෙනා ඝාතනය කර පුළුස්සා ඇති බව විමර්ශනවලදී අනාවරණය වූ බව අපාරාධ පරික්ෂණ දෙපාර්තමේන්තුව මෙහිදී අධිකරණයට දැනුම් දුන්නේය. මේ වන විට අදාළ සිරුරු කොටස් ඇත්තේ කොහේදැයි මහේස්ත්‍රාත්වරයා විමසූ අතර ඒවා මාතර අධිකරණ වෛද්‍යවරයා භාරයේ ඇති බව අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේය. ඔවුන්ගේ ශරීර කොටස් රජයේ රස පරීක්ෂකට යැවීමට නියෝග කරන්නැයි අපරාධ පරික්ෂණ දෙපාර්තමේන්තුව මහේස්ත්‍රාත්වරයාගෙන් ඉල්ලීමක් කළේය. අදාල සිරුරු කොටස් නඩු භාණ්ඩ ලෙස අධිකරණයට ඉදිරිපත් කරන ලෙස ද මහේස්ත්‍රාත්වරයා මෙහිදී නියෝග කරනු ලැබීය. ඒ අනුව පොලිස් නිලධාරීන් දෙදෙනා එළැඹෙන මාර්තු 13 තෙක් යළි රක්ෂිත බන්ධනාගාර ගත කරන ලෙස ගාල්ල ප්‍රධාන මහේස්ත්‍රාත් හර්ෂන කැකුණවල මහතා නියෝග කළේය. නඩු විභාගය අවසානයේ සැකකාර පොලිස් නිලධාරීන් දෙදෙනා අධිකරණයෙන් පිටව යන අවස්ථාවේදී අධිකරණය පරිශ්‍රයේ රැඳී සිටි මියගිය ව්‍යාපාරිකයින් දෙදෙනාගේ ඥාතීන්ගෙන් දැඩි විරෝධයක් එල්ල විය. මේ අතර මියගිය රසින් චින්තකගේ පුත් පසුගියදා විපක්ෂ නායක මහින්ද රාජපක්ෂ මහතාට පැවසූ රහස පිළිබඳව අද අදහස් පළ කළේය.", "URL": "https://sinhala.adaderana.lk/news.php?nid=105143", "Category": null, "Parent URL": null}