{"Source": "Adaderana", "Timestamp": "May 27, 2014 10:57 am", "Headline": "උසස් පෙළ විභාග කටයුතුවලට බන්දුලගේ අතපෙවීම් ගැන වහා පරීක්ෂණයක් ඕනෑ", "News Content": "2014 උසස් පෙළ ආර්ථික විද්‍යා ප‍්‍රශ්න පත‍්‍රයේ ප‍්‍රධාන පාලක පරීක්ෂකවරයා විශ‍්‍රාම ගන්නා විට එම පරීක්ෂක මණ්ඩලයේ සිටි දෙවන, තුන්වන ප‍්‍රධානීන් ද කිසිදු හේතු දැක්වීමකින් තොරව ඉවත් කර මේවන විට සිදුකර ඇති පත්කිරීම් සම්බන්ධයෙන් පරීක්ෂණයක් කළ යුතු බව ලංකා ගුරු සංගමයේ ප‍්‍රධාන ලේකම් ජෝසප් ස්ටාලින් මහතා අවධාරණය කරයි. අදාළ පත් කිරීම් අභියෝගයට ලක් කරමින් සහ එයට විරෝධය පළ කරමින් විශ්ව විද්‍යාල ආචාර්ය මහාචාර්යවරු 39 දෙනෙකුගේ අත්සනින් විභාග කොමසාරිස් ජනරාල් වෙත ඒකාබද්ධ ප‍්‍රකාශනයක් යොමු කොට ඇතැයි ද හෙතෙම පෙන්වාදෙයි. ඒ අනූව උසස් පෙළ විභාග කි‍්‍රයාවලියට හා ඇගයීම් කටයුතුවලට අධ්‍යාපන ඇමතිවරයාගේ අතපෙවීම් සම්බන්ධයෙන් වහා පරීක්ෂණයක් සිදු කළ යුතු බව මාධ්‍ය නිවේදනයක් නිකුත් කරමින් ජෝසප් ස්ටාලින් මහතා අවධාරණය කරයි. එකී නිවේදනය වැඩිදුරටත් පහත පරිදිය. උසස් පෙළ විභාග කි‍්‍රයාවලියට හා ඇගයීම් කටයුතුවලට අධ්‍යාපන ඇමතිවරයාගේ අතපෙවීම් සම්බන්ධයෙන් වහා පරීක්ෂණයක් සිදු කළ යුතුය. ශී‍්‍ර ලංකා විභාග දෙපාර්තමේන්තුවේ කටයුතුවලට දේශපාලකයින්ට මෙන්ම වෙනත් කිසිවෙකුටද ඍජුව හෝ වක‍්‍රව කිසිදු බලපෑමක් සිදුකළ නොහැකි අතර එම දෙපාර්තමේන්තුව වසර ගණනාවක් තිස්සේ ලිඛිත සහ අලිඛිත සම්ප‍්‍රදායන් යටතේ ස්වාධීනව පැවති ආයතනයකි. මේ වන විට වර්තමාන විභාග කොමසාරිස්වරයා යටතේ මෙම තත්ත්වය ආපසු හැරවීමකට ලක් කොට ඇති බව වගකීමෙන් ප‍්‍රකාශ කරමු. 2014 අපොස උසස් පෙළ විභාගයේ ආර්ථික විද්‍යා ප‍්‍රශ්න පත‍්‍රයේ ප‍්‍රධාන පාලක පරීක්ෂකවරයා විශ‍්‍රාම ගන්නා විට එම පරීක්ෂක මණ්ඩලයේ කටයුතු කළ දෙවන තුන්වන ප‍්‍රධානීන් ද කිසිදු හේතු දැක්වීමකින් තොරව ඉවත් කොට මේ වන විට එම කි‍්‍රයාවලිය සඳහා සිදුකර ඇති පත්කිරීම් අභියෝග කරමින් සහ එයට විරෝධය පළ කරමින් විශ්ව විද්‍යාල ආචාර්ය මහාචාර්යවරු 39 දෙනෙකුගේ අත්සනින් විභාග කොමසාරිස් ජනරාල් වෙත ඒකාබද්ධ ප‍්‍රකාශනයක් යොමු කොට ඇත. එම ප‍්‍රකාශනයේ වර්තමාන අධ්‍යාපන ඇමති බන්දුල ගුණවර්ධන විභාග ප‍්‍රශ්න පත‍්‍රවල පිළිතුරු වෙනස් කරවීමට සිදු කළ මැදිහත්වීම් මෙන්ම විභාග කි‍්‍රයාවලියට සිදු කළ මැදිහත්වීම් ද පැහැදිලිව පෙන්වා දී ඇත. මෙය ඉතාම අනතුරුදායක ප‍්‍රවණතාවයකි. දේශපාලකයෙකුට එවැනි කටයුත්තක් කිරීමට විභාග කොමසාරිස්වරයා ඉඩකඩ සැකසීම වඩා බරපතළ තත්ත්වයකි. මෙම ඒකාබද්ධ ප‍්‍රකාශනයේ අඩංගු එවැනි තත්ත්වයන් පිළිබඳ වහාම පරීක්ෂණයක් සිදු කරන ලෙස ලංකා ගුරු සංගමය මේ වන විට ජනාධිපති ලේකම්වරයාගෙන් ලිඛිත ඉල්ලීමක් සිදු කොට ඇත. එසේම මෙම විභාග කි‍්‍රයාවලියට සිදු කොට ඇති පත්කිරීම් විනිවිද භාවයෙන් තොර බවද මෙම ආචාර්ය මහාචාර්යවරු සඳහන් කොට ඇති අතර ඔවුන්ගේ මෙම ඉල්ලීම සලකා නොබැලෙන්නේ නම් විභාග ඇගයීම් කටයුතුවලට සහභාගිවීම පිළිබඳ නැවත සලකා බලන බවද දක්වා ඇත. උසස් පෙළ විභාගයේ ආර්ථික විද්‍යා ප‍්‍රශ්න පත‍්‍රයේ ප‍්‍රධාන පරීක්ෂකවරු ලෙස කටයුතු කරන විශ්ව විද්‍යාල ආචාර්ය මහාචාර්යවරු පනස් දෙනෙකුගෙන් 39 දෙනෙක් මෙම ඒකාබද්ධ ප‍්‍රකාශයට අත්සන් කොට ඇති අතර උසස් පෙළ විභාගයේ විශ්වසනීයත්වය සම්බන්ධයෙන් මතු කොට ඇති මෙම ගැටළුවලට විභාග දෙපාර්තමේන්තුව කඩිනම් පියවරක් නොගන්නේ නම් ලංකා ගුරු සංගමය ඊට එරෙහිව ඇගයීම් කටයුතුවල නිරත ගුරුවරුන් ද සංවිධානය කරන බව වගකීමෙන් ප‍්‍රකාශ කර සිටිමු. එසේම මෙම කරුණු මතු කළ ප‍්‍රධාන පරීක්ෂකවරු කුමන්ත‍්‍රණකාරී ලෙස ඉවත් කිරීම හෝ වෙනත් පලිගැනීමකට යටත් කරන්නේ නම් ඊට එරෙහිව ද ඇගයීම් කි‍්‍රයාවලියේ නියුතු ගුරුවරු සංවිධානය කරන බව නැවතත් අවධාරණය කරමු. එසේම හෝමාගම මහින්ද රාජපක්ෂ විදුහලේ උසස් පෙළ හදාරන දරුවන්ට දේශන පැවැත්වීමට විභාග රාජකාරිවල නියුතු විශ්ව විද්‍යාල ආචාර්යවරු යොදාගැනීමෙන් බන්දුල ගුණවර්ධන අමාත්‍යවරයා විභාග කටයුතුවලට සිදු කරන අනිසි බලපෑමටද ලංකා ගුරු සංගමය දැඩි විරෝධය පළ කර සිටී.", "URL": "https://sinhala.adaderana.lk/news.php?nid=43503", "Category": null, "Parent URL": null}