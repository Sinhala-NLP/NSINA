{"Source": "Adaderana", "Timestamp": "February 23, 2019 11:17 am", "Headline": "ලොව විශාලම සාහසික ජාවාරම්කරුවෙකුගේ මන්දිරය පුපුරවා හරී", "News Content": "තම දියණිය ශීතලෙන් ආරක්ෂා කර ගැනීම වෙනුවෙන් ඩොලර් මිලයන 2ක් අළු කළ පියෙකු පිළිබඳව අසා නොමැති නමුත් ලොව සිටි විශාලම මත්ද්‍රව්‍ය ජාවාරම්කරුවෙකු ලෙස සැලකෙන පැබ්ලෝ එස්කොබා තමන් සැඟවී සිටි කාලයේ එසේ කළ බව සදහන් වේ. ලොව විශාලම සාහසික ජාවාරම්කරුවන් අතර ප්‍රමුඛ තැනක් ගන්නා, පිරිසකට වීරයෙක් වූත් තවත් පිරිසකට සතුරෙකු වූත් එස්කොබාට අයත් මහල් නිවාස සංකීර්ණයක් පුපුරවා විනාශ කර තිබේ. ලෝකයේ සිටි කුප්‍රකට මත්ද්‍රව්‍ය ජාවාරම්කරුවෙකු ලෙස සැලකෙන කොලොම්බියාවේ පැබ්ලෝ එස්කොබාට අයත් මහල් නිවාස සංකීර්ණයක් පුපුරවා හැරීමට කටයුතු කළ ආකාරය දැක ගැනීමට හැකි විය. එය එරට සංචාරකයින් අතර විශාල ජනප්‍රියත්වයක් හිමි කරගෙන තිබූ ස්ථානයක් බව සඳහන්. \"මොනාකෝ\" ලෙස හැඳින්වෙන මෙම මහල් නිවාස සංකීර්ණය 1980 දශකයේදී එස්කොබාට නිවහන වූ බව සඳහන්. කෙසේ වෙතත් පසුකාලීනව එය සංචාරක පාරාදීසයක් බවට පත්වීම පිළිබඳව දේශීය ප්‍රජාවගේ නොසතුටට හේතු විය. එමගින් කොලොම්බියානු වැසියන් දහස් සංඛ්‍යාත පිරිසකට මරු කඳවු 1980 දශකයේ රට තුළ ව්‍යාප්තව පැවති මත්ද්‍රව්‍ය ප්‍රචණ්ඩත්වය උත්කර්ෂයට නංවන බව ඔවුන් පෙන්වා දෙන්නේය. 1993 වර්ෂයේ දෙසැම්බර් මාසයේදී කොලොම්බියා අමෙරිකා ඒකාබද්ධ මෙහෙයුමක් මගින් එස්කොබා ඝාතනය කළේය. තත්පර කිහිපයක් තුළ පුපුරවා මුළුමනින්ම විනාශ කළ ගොඩනැගිල්ල වෙනුවට මෙහි උද්‍යානයක් සහ කෞතුකාගාරයක් ඉදිකිරීමට නගර බලධාරීන් සැළසුම් කර ඇත. මේ සම්බන්ධව අදහස් දක්වමින් කොලොම්බියා ජනාධිපතිවරයා ප්‍රකාශ කළේ ඉතිහාසය වින්දිතයින් වෙනුවෙන් මිස වංචනිකයින් වෙනුවෙන් ලිවිය යුතු නොමැති බවයි. 1987 වර්ෂයේ එල්ල වූ මෝටර් රථ බෝම්බ ප්‍රහාරයකින් ආරක්ෂා වූ මෙම \"මොනාකෝ\" නිවාස සංකීර්ණය 1990 වර්ෂයේදී කොලොම්බියා රජය අත්පත් කරගත් බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=104876", "Category": null, "Parent URL": null}