{"Source": "Adaderana", "Timestamp": "November 7, 2013 04:03 pm", "Headline": "එ.ජා.ප. පෞද්ගලික බූදලයක් නොවෙයි  ", "News Content": "එක්සත් ජාතික පක්ෂය පෞද්ගලික බූදලයක් නොවන බව අවබෝධ කරවීම නායකත්ව මණ්ඩලය සතු ප්‍රධාන වගකිම බව එක්සත් භික්ෂු පෙරමුණේ අනුශාසක අති පුජ්‍ය ගිරාඹේ ආනන්ද හිමි පවසයි. නිවේදනයක් නිකුත් කරමින් උන්වහන්සේ පෙන්වා දෙන්නේ නායකත්ව මණ්ඩලයේ සියලු දෙනා එකට එක්ව ඍජු තිරණ ගත යුතු අතර ඒවා ක්‍රියාත්මක කිරිමට පියවර ගත යුතු බවයි. පසුගිය කාලයේ විවිධ හේතු ඉදිරිපත් කරමින් පක්ෂයෙන් ඈත් වුණු සියලු ජ්‍යේෂ්ඨයින් ඇතුළු සාමාජිකයින්ගේ සමාජිකත්වය වලංගු භාවයට පත් කර ඔවුන්ට පක්ෂයට පැමිණිමට අවස්ථාව ලබා දිය යුතු බව උන්වහන්සේ සඳහන් කරයි. විවිධ මතවාදයන් හේතුවෙන් පසුබෑමට ලක්ව තිබු එක්සත් ජාතික පක්ෂය සමගි කර ජයග්‍රහණය කරා ගෙන යාමට සුදුසු පසුබිමක් සකස් කිරිමට එක්සත් භික්ෂු පෙරමුණේ මැදිහත්විමෙන් හැකිවිම පිළිබඳ සතුටට පත් වන බව අති පුජ්‍ය ගිරාඹේ ආනන්ද හිමි පවසයි. ඒ සම්බන්ධයෙන් සහය දැක්වු පක්ෂ නායක රනිල් වික්‍රමසිංහ මහතා ඇතුළු පිරිසට ස්තුතිය පළ කරන බව උන්වහන්සේ පෙන්වා දෙයි. පත්කර ගත් නායකත්ව මණ්ඩලය අංගසම්පුර්ණ එකක් නොවන අතර එහි පවතින අඩුපාඩු ඉදිරි කාලයේදී නිවැරදි කිරිම සඳහා මැදිහත් වන බව ද අතිපුජ්‍ය ගිරාඹේ ආනන්ද හිමි පෙන්වා දෙයි. එක්සත් ජාතික පක්ෂයේ මෙතෙක් පැවති මත වාද අතීතයට භාර දී සියලු දෙනාම එක්සත්ව ඉදිරියට යාමට ක්‍රියා කළ යුතු බව එක්සත් භික්ෂු පෙරමුණේ අනුශාසක අති පුජ්‍ය ගිරාඹේ ආනන්ද හිමි නිකුත් කළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=38669", "Category": null, "Parent URL": null}