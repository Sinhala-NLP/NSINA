{"Source": "Adaderana", "Timestamp": "January 25, 2017 03:37 pm", "Headline": "අර්ජුන මහේන්ද්‍රන්ට තනතුරක් නැත්නම් රැස්වීම්වලට යන්නේ කොහොමද?", "News Content": "අර්ජුන මහේන්ද්‍රන් මහතා මුදල් අමාත්‍යංශයේ කිසිදු තනතුරක් නොදරන බවට මුදල් අමාත්‍යාංශය විසින් නිවේදනයක් නිකුත් කරනු ලැබුවත් ඔහු මහ බැංකුවේ මූල්‍ය මණ්ඩල රැස්වීමට පුර්වාගාමීව පැවැත්වූ රැස්වීම් ගණනාවකට අර්ජුන් මහේන්ද්‍රන් මහතා සහභාගි වී ඇති බවට සාක්ෂි සහිතව තහවුරු කළ හැකි බව දූෂණ විරෝධී පෙරමුණ පවසයි. මුදල් අමාත්‍ය රවී කරුණානායක ගේ ප්‍රධානත්වයෙන් පැවැත්වෙන එම රැස්වීම් වල වාර්තා කිහිපයක් ද අද (25) පැවති මාධ්‍ය හමුවේ ඉදිරිපත් කරමින් දූෂණ විරෝධී පෙරමුණේ සභාපති පූජ්‍ය උලපනේ සුමංගල හිමි සහ උපදේශක කීර්ති තෙන්නකෝන් මහතා විමසා සිටියේ අර්ජුන් මහේන්ද්‍රන් අමාත්‍යාංශ ලේකම්වරයාගේ අනුදැනුමින් තොරව අමාත්‍යාංශ රැස්වීම් සදහා සභාගීවීමට තරම් බලවතෙක් ද යන්න යි.මේ පිළිබඳව කරුණු පැහැදිලි කරන ලෙස ඉල්ලා මුදල් අමාත්‍යංශ ලේකම් වරයා වෙත දූෂණ විරෝධී පෙරමුණ විසින් ලිපියක් යොමු කර ඇති අතර එම ලිපිය පහතින් දැක්වෙයි.2017 ජනවාරි මස 25 වැනිදා ආචාර්ය ආර්.එච්.එස්. සමරතුංග මහතා,මුදල් අමාත්‍යාංශ ලේකම් මුදල් අමාත්‍යාංශය,කොළඹ. ප්‍රිය ලේකම්තුමනි,අර්ජුන් මහේන්ද්‍රන් මහතා සම්බන්ධ පුවත්පත් නිවේදනය මහ බැංකුවේ හිටපු අධිපති අර්ජුන් මහේන්ද්‍රන් මහතා සම්බන්ධයෙන් මුදල් අමාත්‍යාංශය විසින් ඊයේ (ජනවාරි 24) නිකුත් කරනු ලැබූ පුවත්පත් නිවේදනය සම්බන්ධයෙනි.මුදල් අමාත්‍යාංශයේ ලේකම්වරයා ලෙස දිගු කාලීන අත්දැකීම් ඇති, රජයේ පරිපාලන රෙගුලාසි හොදින් හදුණන ගෞරවණීය පුද්ගයෙකු ලෙස ඔබගේ මිතුරන් නිතර හදුණාගෙන ඇති ඔබගේ කරුණු පැහැදිලි කිරීම පිළිබද ස්තුතිය පළ කරමු.එමෙන්ම, ඔබට ද පිටපතක් සහිතව දුෂණ විරෝධී පෙරමුණ ජනවාරි 23 දින ගරු ජනාධිපතිවරයා වෙත යොමු කළ ලිපියට ද මෙවැනිම කාර්යක්ෂමතාවයකින් පිළිතුරු සපයන්නේ නම් අතිශයින් කෘතඥ වෙමි. ඔබ විසින් පුවත්පත් නිවේදනයේ දක්වා ඇති පරිදි අර්ජුන් මහේන්ද්‍රන් මහතා මුදල් අමාත්‍යාංශයේ කිසිදු තනතුරක් නොදරණ අයෙකු නම්, ඔහු පසුගිය මාස ගණනාවේම ඔබ ද සහභාගි වූ මුදල් අමාත්‍යාංශයේ රැස්වීම් සදහා සහභාගි කර ගත්තේ කුමන පදනමකින්ද? යන්න පැහැදිලි කිරීම ඔබ සතු පැහැර නොහැරිය හැකි වගකීමකි.එමෙන්ම, 2017 ජනවාරි 6 දින පෙ.ව. 11 ට අමාත්‍යාංශයේ පැවති රැස්වීමට අර්ජුන් මහේන්ද්‍රන් මහතා සහභාගි වූවාද? එසේ නම් ඔහු එම රැස්වීමට සහභාගි වූයේ කුමන පදනමකින්ද? මහජන සුබසෙත ගරු කරන රාජ්‍ය නිලධාරියෙකු ලෙස ඔබ උක්ත කරුණ පිළිබද කටයුතු කරනු ඇතැයි අප උදක්ම බලාපොරොත්තු වෙමු.මෙයට විශ්වාසී,අ/කළේ පූජ්‍ය උලපනේ සුමංගල හිමි රජිත් කීර්ති තෙන්නකෝන්සභාපති/දුෂණ විරෝධී පෙරමුණ උපදේශක/දුෂණ විරෝධී පෙරමුණපිටපත්1. ජනාධිපති ලේකම්2. අධිපති - ශ්‍රී ලංකා මහ බැංකුව", "URL": "https://sinhala.adaderana.lk/news.php?nid=68558", "Category": null, "Parent URL": null}