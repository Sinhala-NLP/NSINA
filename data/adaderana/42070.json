{"Source": "Adaderana", "Timestamp": "March 26, 2014 11:45 am", "Headline": " ඕනවට වඩා බලය දෙන්න එපා", "News Content": "කිසිදු ආණ්ඩුවකට ඕනවට වඩා බලයක් නොදිය යුතු බව එ.ජා.ප පාර්ලිමේන්තු මන්ත්‍රී අකිල විරාජ් කාරියවසම් මහතා පවසයි. එවැනි බලයක්දීමේ ඵලවිපාක අද මෙරට ජනයා භුක්ති විඳිමින් සිටින බව මන්ත්‍රීවරයා කියා සිටියේ අද (26) කොළඹ පැවති මාධ්‍ය හමුවකදීය. මේවන විට රාජ්‍ය සේවකයින්ගේ පාරිතෝෂිත දීමනා ආයතන ගණනාවකින් ගෙවා නැතැයිද, ඒවා බැංකුවල තැන්පත් කර ඇති බවට ප්‍රකාශ කරමින් කාලය ගෙවාදමන බවත්, කාලයක් සමග ඒවා නොගෙවන තැනට කටයුතු සිදුවන බවත් ඔහු පෙන්වා දුන්නේය. ඒ අනුව ඉදිරියේදී රාජ්‍ය සේවක විශ්‍රම වැටුපටද මෙම ඉරණමට මුහුණදීමට සිදුවනු ඇති බවට කාරියවසම් මහතා අනතුරු ඇඟවීමක් කළේය. තමා විසින් පෞද්ගලික මන්ත්‍රී යෝජනාවක් ලෙස ඉදිරිපත් කළ ‘නිදහස් අධ්‍යාපන අයිතිවාසිකම් පනත් කෙටුම්පතක්“ පාර්ලිමේන්තුවට හෝ සභාගත නොකොට එය අනුකමිටුවකට පමණක් දමා ඇති බවත් ඔහු සිහිපත් කළේය. අද සල්ලි ඇත්නම් ඕනම අයෙකුට උසස් අධ්‍යාපන කඩයක් දමා ගැනීමට හැකියාවක් ඇති බවත්, ඒවායේ අධ්‍යාපනයේ ගුණාත්මක මට්ටම, ගුරුවරුන්ගේ හෝ දේශකයින්ගේ අධ්‍යාපන සුදුසුකම් මොනවාද යන්න පිළිබඳ කිසිදු තැකීමක් නොකරන බවත් මන්ත්‍රීවරයා අවධාරණය කළේය. මේ හේතුවෙන් නිදහස් අධ්‍යාපන අයිතිය බරපතළ ලෙස අර්බුදයට ගොස් ඇති බවත්, රටට නිදහස් අධ්‍යාපනය හඳුන්වා දුන්නේ තම පක්ෂය විසින් බැවින් ඒ පිළිබඳ කතා කිරීමට සාධාරණය අයිතියක් තමන්ට ඇති බවත් මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=42070", "Category": null, "Parent URL": null}