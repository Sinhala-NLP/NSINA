{"Source": "Adaderana", "Timestamp": "September 22, 2012 08:55 am", "Headline": "වසරකට 20,000ක් පිළිකාවට ගොදුරු වෙයි", "News Content": "පිළිකා රෝගය ශ‍්‍රී ලංකාව තුළ වේගයෙන් ව්‍යාප්ත වෙමින් පවතින බව සෞඛ්‍ය අමාත්‍යංශය පවසයි. වසරකට පිළිකා රෝගීන් විසි දහසක් පමණ අලුතින් වාර්තා වන බව එම අමාත්‍යංශය පවසන්නේය. මුඛ පිළිකා, ගැබ් ගෙළ පිළිකා, පෙනහළු පිළිකා, ගර්භාෂ පිළිකා, ආදී පිළිකා වර්ග 10 ක් ශ‍්‍රී ලංකාව තුළ දක්නට ලැබෙන බව සඳහන්ය. මහරගම පිළිකා රෝහලේ බාහිර රෝගී අංශයෙන් වසරකට ප‍්‍රතිකාර ගන්නා පිළිකා රෝගීන්ගේ සංඛ්‍යාව ඒක් ලක්ෂ අසූදහස් අටසියයක් බව ද අනාවරණය වී තිබේ. එමෙන්ම දිනකට මහරගම පිළිකා රෝහලෙන් රෝගීන් 900 දෙනෙකු පමණ ප‍්‍රතිකාර ගන්නා බව සෞඛ්‍ය අමාත්‍යංශය පවසන්නේය. මහරගම පිළිකා රෝහලේ පවතින තදබදය අවම කිරීම සඳහා පළාත්බදව විශේෂ පිළිකා ප‍්‍රතිකාර ඒකක ස්ථාපිත කරන බව එම අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=27635", "Category": null, "Parent URL": null}