{"Source": "Adaderana", "Timestamp": "May 14, 2018 07:03 am", "Headline": "ජනපති අද යළි දිවයිනට", "News Content": "දෙදින ඉරාන සංචාරය නිම කර ජනාධිපති මෛත්‍රීපාල සිරිසේන මහතා අද (14) දිවයිනට පැමිණිමට නියමිතව තිබේ. ජනාධිපතිවරයා සහ ඉරාන ජනාධිපති හසන් රවුහානි මහතා අතර ඊයේ (13) එරට ජනාධිපති මන්දීරයේදී ද්විපාර්ශවික සාකච්ඡා පැවැත් විණි. එහිදී දෙපාර්ශවය අතර ගිවිසුම් 05කට අත්සන් තැබුණු බවයි ජනාධිපති මාධ්‍ය අංශය සඳහන් කළේය. දීර්ඝ කාලයක සිට දෙරට අතර පවතින ආර්ථික හා වෙළඳ සබදතා නව මාර්ග ඔස්සේ ඉදිරියට ගෙනයාම පිළිබඳ එහිදී නායකයින් දෙපළ දීර්ඝ වශයෙන් සාකච්ඡා කර තිබේ. ඛණිජ තෙල්, තේ සහ සංචාරක ක්ෂේත්‍රවල දැනට පවතින සබදතා වර්ධනය කර ගැනිම පිළිබඳ සාකච්ඡා කෙරුණු බව ජනාධිපති මාධ්‍ය අංශය සඳහන් කළේය. නොබැදි ජාතීන්ගේ රටක් වශයෙන් සියලු මිතුරු රාජ්‍යයන් සමඟ සහයෝගයෙන් කටයුතු කිරිම ශ්‍රි ලංකාවේ විදේශ පිළිවෙත බව ජානාධිපති මෛත්‍රිපාල සිරිසේන මහතා එහිදී පෙන්වා දී තිබේ.", "URL": "https://sinhala.adaderana.lk/news.php?nid=89053", "Category": null, "Parent URL": null}