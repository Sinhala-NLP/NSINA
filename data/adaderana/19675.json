{"Source": "Adaderana", "Timestamp": "October 30, 2011 03:22 pm", "Headline": "ශ්‍රී ලංකා රජයට එරෙහි බලවේග ශක්ති සම්පන්නයි", "News Content": "මානව හිමිකම් යුද අපරාධ චෝදනා ශ්‍රී ලංකා රජයට එරෙහි කරනු ලබන දැවැන්ත ප්‍රචාරක වැඩපිළිවෙළක් බව විදේශ කටයුතු අමාත්‍ය,මහාචාර්ය ජී.එල් පීරිස් මහතා පවසයි. ඕස්ට්‍රේලියාවේ මෙන්ම තවත් බෝහෝ රටවලද එකී බලපෑම දකින්නට ලැබෙන බව අද 22 වන පොදු රාජ්‍ය මණ්ඩලයීය සමුළුව අවසන්වීමෙන් පසු මාධ්‍යයට අදහස් දක්වමින් පර්ත් නුවරදී අමාත්‍යවරයා පෙන්වාදුන් බව විදෙස් මාධ්‍ය උපුටා දක්වයි. පොදුරාජ්‍ය මණ්ඩලයීය රාජ්‍ය නායකයින්ගේ සමුළුවේ මීළඟ සැසිවාරය ශ්‍රී ලංකාවේ පැවැත්විමට එරෙහිව කැනේඩියානු අගමැති ස්ටෙෆන් හාර්පර් පවසා ඇත්තේ එය ශ්‍රී ලංකාවේදී පවත්වනු ලැබුවහොත් තමා එය වර්ජනය කරන බවයි. මෙවර සමුළුවට පෙරාතුව ඕස්ට්‍රේලියානු අග්‍රාමාත්‍ය ජූලියා ගිලාඩ් මහත්මිය හා ශ්‍රි ලංකා ජනාධිපතිවරයා අතර පැවති සාකච්ඡාවේදීද ශ්‍රී ලංකාවට එරෙහි යුද අපරාධ හා මානව හිමිකම් කඩවීම් පිළිබඳ චෝදනා සම්බන්ධයෙන් ඕස්ට්‍රේලියාවේ අවධානය යොමුව ඇති බව ගිලාඩ් මහත්මිය විසින් පෙන්වා දී ඇති බව එරට මාධ්‍ය සඳහන් කරයි. කෙසේ වෙතත් මීළඟ සැසිවාරය ශ්‍රී ලංකාවේ පැවත්වීම පිළිබඳ පවැති සමුළුවේදී තර්ක නොකෙරුණු බවත්,එය අපට වැදගත් වන තරමටම අවලංගු කළ නොහැකිවනු ඇති බව විදේශ කටයුතු අමාත්‍ය,මහාචාර්ය ජී.එල් පීරිස් මහතා මාධ්‍යවේදීන් අමතා ප්‍රකාශ කර තිබේ. ඔස්ට්‍රේලියාවේ පර්ත් හී දී රාජ්‍ය නායකයින් 54 දෙනෙකුගේ සහභාගීත්වයෙන් පසුගිය දා ආරම්භ වූ මෙවර සමුළුවේ දී සාමාජික රටවල මානව හිමිකම් , ආහාර සුරක්ෂිතතාව හා ආර්ථික වර්ධන පිළිබඳව සාකච්ඡාවට බඳුන් වූ බව සදහන්වේ.", "URL": "https://sinhala.adaderana.lk/news.php?nid=19675", "Category": null, "Parent URL": null}