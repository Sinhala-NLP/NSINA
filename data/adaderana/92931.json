{"Source": "Adaderana", "Timestamp": "July 20, 2018 06:49 pm", "Headline": "ශ්‍රී ලංකාවේ පළමු විසිහතර පැය ප්‍රවෘත්ති නාලිකාවට අදට සිව් වසරක් සපිරෙයි", "News Content": "ශ්‍රී ලංකාවේ පළමු විසිහතර පැය ප්‍රවෘත්ති නාලිකාව \" අද දෙරණ ටුවෙන්ටි ෆෝ සෙවන් \" ආරම්භ කර අදට සිව් වසරක් සපිරෙයි. දිවයිනේ මෙන්ම ලොව වටා සෑම මොහොතකම මැවෙන අලුත් පුවත් එසැනින් දැනගැනීමේ පිපාසාව මෙරට ප්‍රේක්ෂකයා තුළ තිබුණත් ඒ සඳහාම වූ රූපවාහිනී නාලිකාවක අඩුව බොහෝ කලක පටන් පැවතුණි. මීට සිව් වසරකට පෙර අද දෙරණ ටුවෙන්ටි ෆෝ සෙවන් සම්ප්‍රාප්තිය සිදුවූයේ ඒ අඩුව මනාව සපුරාලමින්ය. පැයෙන් පැය පුවත් මෙන්ම දවසේ ප්‍රධාන ප්‍රවෘත්ති විකාශ තුනක්ද සමඟ දිනපතා රාත්‍රි 9 ට ඉංග්‍රීසි ප්‍රවෘත්ති ප්‍රකාශයත් ගෙන එන අද දෙරණ ටුවෙන්ටි ෆෝ සෙවන් මෙරට රූපවාහිනී ඉතිහාසයට නවමු අත්දැකීම් එක්කළේ දවසේ වැදගත් සිද්ධි සියල්ල එම ස්ථානවලම සිට එසැනින් සජීවිව වාර්තා කරමින්ය. ජාතික මට්ටමේ තීරණ, පූර්ව අනතුරු ඇඟවීම්, අනුවේදනීය සිද්ධි මෙන්ම ජනතා ගැටළුද මෙරට බලධාරීන්ගේ අවදානයට යොමු කරවීමට අප ඉටු කළ මෙහෙය අති මහත් බව පවසන්නේ අමහත් අභිමානයෙනි. සමබරව හා පක්ෂග්‍රාහී වාර්තාකරණයෙන් තොරව අද දෙරණ ටුවෙන්ටි ෆෝ සෙවන් සිදුකළ පවෘත්ති වාර්තාකරණය හේතුවෙන් එය අද ජන ජීවිතවල කොටසක් බවට පත්ව තිබේ. එය ඔබට ඩයලොග් ටීවී හි නාලිකා අංක 14 ඔස්සේ මෙන්ම පියෝ ටී.වී.නාලිකා අංක 14 ඔස්සේ නැරඹිය හැකියි. ශ්‍රී ලාංකේය රූපවාහිනී ක්ෂේත්‍රයට නවමු අත්දැකීමක් එක් කළ අද දෙරණ ටුවෙන්ටි ෆෝ සෙවන් සමඟ පුරා සිව්වසරක් රැදී සිටි ප්‍රේක්ෂක ඔබ සැමට තුති!", "URL": "https://sinhala.adaderana.lk/news.php?nid=92931", "Category": null, "Parent URL": null}