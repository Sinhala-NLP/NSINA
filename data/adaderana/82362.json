{"Source": "Adaderana", "Timestamp": "January 1, 2018 10:25 pm", "Headline": "බාල පොලිතීන්වලට අනුන්ගේ නම විකුණු අයෙක් සැකපිට කොටුවෙයි", "News Content": "වෙනත් අයෙකුගේ ලියාපදිංචි නාමයකට හා ලියාපදිංචි අංකයකට තත්ත්වයෙන් බාල පොලිතීන් නිෂ්පාදන රට පුරා අලෙවි කළ මහා පරිමාණ ව්‍යාපාරිකයෙකු දඹුල්ල විශේෂ අපරාධ විමර්ශන ඒකකය මඟින් අද(01) දින සැකපිට අත්අඩංගුවට ගෙන තිබේ. මෙසේ අත්අඩංගුවට ගෙන ඇත්තේ අකුරණ ප්‍රදේශයේ පදිංචි දඹුල්ල ප්‍රදේශයේ ව්‍යාපාර ආයතනයක් කුලියට පවත්වාගෙන ගිය ව්‍යාපාරිකයෙකි. දිවයිනේ පළාත් කිහිපයකම වෙළඳ සැල් සහ පොලිතීන් තොග සහ සිල්ලර අලෙවිසැල් පවත්වාගෙන යමින් මෙම ව්‍යාපාරිකයා අකුරණ ප්‍රදේශයේම රටේ නම ගිය පොලිතින් නිෂ්පාදන ආයතනයක නාමය වෙළෙඳ සලකුණ දුරකථන අංක ලියාපදිංචි අංක ව්‍යාජ ලෙස මුද්‍රණය කොට ඉතාම බාල තත්ත්වයේ පොලිතීන් දිවයින පුරා බෙදා හැරීමේ ක්‍රියාවලිය මෙම පුද්ගලයා සිදුකරන ඇතැයි පරීක්ෂණ පවත්වන විශේෂ අපරාධ විමර්ශන ඒකකය සඳහන් කර සිටී. අකුරණ ප්‍රදේශයේ ව්‍යාපාරිකයෙකු විසින් දඹුල්ල විශේෂ අපරාධ විමර්ශන ඒකකයට කරන ලද පැමිණිල්ලක් අනුව මාස කිහිපයක කාලයක් ම ව්‍යාපාරිකයාගේ ක්‍රියාවලිය පිළිබඳව අධීක්ෂණයෙන් සිට දඹුල්ල නගරයෙහි වෙළඳසැලක මෙවැනි තත්ත්වයෙන් බාල පොලිතීන් කවර පොලිතීන් ඇසුරුම් අලෙවි කරමින් සිටියදී සැකපිට අත්අඩංගුවට ගෙන තිබේ. වෙනත් අයකුගේ වෙළෙඳ නාමයන් ලියාපදිංචි අංක මුද්‍රණය කොට නිෂ්පාදනය කරන ලද ආහාර ඔතන පොලිතින් කවර රැසක් පොලිස් බාරයට ගෙන තිබේ. මෙම ආයතනය මඟින් දිවයින පුරා අලෙවි කොට ඇති ව්‍යාජ තත්ත්වයෙන් බාල පොලිතීන් කවර පිළිබඳව විශේෂ පරීක්ෂණයක් පවත්වන බව විශේෂ අපරාධ විමර්ශන ඒකකයේ ස්ථානාධිපති පොලිස් පරීක්ෂක පී. එම්. පනාගොඩ මහතා පැවසීය. අත්අඩංගුවට ගත් ව්‍යාපාරිකයා දඹුල්ල මහේස්ත්‍රාත්වරයා හමුවට ඉදිරිපත් කිරීමට නියමිතයි. දඹුල්ල සහකාර පොලිස් අධිකාරී ගාමිණී මීගහකුඹුර මහතා ගේ සහ දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතාගේ උපදෙස් පරිදි විශේෂ අපරාධ විමර්ශන ඒකකයේ ස්ථානාධිපති පොලිස් පරික්ෂකපී. එම්. පනාගොඩ පොලිස් සැරයන් 20599 රණසිංහ පොලිස් කොස්තාපල් 57035 රණවිර යන නිලධාරීහු පරීක්ෂණ පවත්වයි.", "URL": "https://sinhala.adaderana.lk/news.php?nid=82362", "Category": null, "Parent URL": null}