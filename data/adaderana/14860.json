{"Source": "Adaderana", "Timestamp": "March 15, 2011 03:01 pm", "Headline": "කොළඹ මහ නගර සභා මැතිවරණයත් ළඟදීම", "News Content": "දැනට විශේෂ කොමසාරිස්වරයෙකු යටතේ පවතින කොළඹ මහ නගර සභාවට ජනතා කැමැත්තෙන් නාගරික මන්ත්‍රීවරුන් තෝරා පත්කර ගැනීම සඳහා නොබෝ දිනකින් අවස්ථාව උදාවනු ඇතැයි එක්සත් ජනතා නිදහස් සන්ධානයේ මහ ලේකම්,ඛනිජ තෙල් කර්මාන්ත අමාත්‍ය සුසිල් පේ‍්‍රමජයන්ත මහතා ප‍්‍රකාශ කරයි. ඒ සඳහා ලබන 17 වෙනිදා පැවැත්වෙන පළාත් පාලන මැතිවරණයෙන් අනතුරුව අවස්ථාව උදාවනු ඇතැයි අමාත්‍යවරයා කියා සිටියේය. කොළඹ මහනගර සභාවේ හිටපු නාගරික මන්ත‍්‍රි අජන්ත ලියනගේ මහතාගේ යෝජනාවක් පරිදි රුපියල් මිලියන 10 ක වියදමින් කොළඹ මහ නගර සභාව විසින් දෙවැනි මරදාන, කෙසෙල්වත්තේ ඉදිකළ අයුර්වේද බෙහෙත් ශාලාව හා වෘත්තීය පුහුණු මධ්‍යස්ථානය විවෘත කරමින් පැවති උත්සවයේ දී අමාත්‍යවරයා මේ බව කියා සිටියේය. කොළඹ මහ නගර සභාව මේ වන විට නගර සභාවක් ලෙස ක‍්‍රියාත්මක නොවූවත් මේ ප‍්‍රදේශයේ හිටපු නාගරික මන්ත‍්‍රීවරුන්ගේ අදහස් යෝජනා ලබාගෙන විශේෂ කොමසාරිස්වරයා විසින් එහි කටයුතු සිදුකිරීම සම්බන්ධයෙන් විශේෂ කොමසාරිස්වරයාට ස්තූතිවන්ත විය යුතු යැයි ද අමාත්‍යවරයා මෙහිදි පැවසීය. මීට වසරකට පමණ පෙර එක් කාලයක කොළඹ නගරයේ කැලිකසළ ඉවත් කරගැනීමට, මාර්ග නඩත්තු කරගැනීමට නොහැකි තත්ත්වයක් තිබූ බවත් පැවසූ අමාත්‍යවරයා මේ වන විට කොළඹ නගරයේ කැලිකසළ ඉවත් කිරීම, මාර්ග පද්ධතිය ප‍්‍රතිසංස්කරණය කිරීම, විදී ලාම්පු නිසි ලෙස ක‍්‍රියාත්මක කිරීම ආදී සියලූ කාර්යයන් වඩාත් විධිමත් වී ඇති බවත් සඳහන් කළේය. මෙම අවස්ථාවට කොළඹ මහනගර සභාවේ හිටපු නාගරික මන්ත්‍රී අජන්ත ලියනගේ, විශේෂ කොමසාරිස් ඕමාර් කාමීල් කොළඹ නාගරික කොමසාරිස් භද්ද්‍රානි ජයවර්ධන, කොළඹ මහ නගර සභාවේ ප‍්‍රධාන වෛද්‍ය නිලධාරිනී ජී.ඩබ්. පද්ම ශාන්ති යන මහත්ම මහත්මීන් සහභාගී වූහ.", "URL": "https://sinhala.adaderana.lk/news.php?nid=14860", "Category": null, "Parent URL": null}