{"Source": "Adaderana", "Timestamp": "November 20, 2017 07:03 pm", "Headline": " කකුලෙන් කෑල්ලක් කඩාගෙන කෑ කිඹුලාට පහර දී දිවි බේරාගත් මාදම්පේ තරුණයා ", "News Content": "තම කකුලෙන් කොටසක් කඩාගෙන කෑ කිඹුලාට පහර දී දිවි බේරාගත් තරුණයෙකු පිළිබඳව මාදම්පේ ප්‍රදේශයෙන් වාර්තා වෙයි. මෙම සිද්ධියට මුහුණ දී ඇත්තේ 24 හැවිරිදි චානක මදුෂාන් නමැති අවිවාහක තරුණයෙක් බව අද දෙරණ වාර්තාකරු පවසයි. පසුගිය 18 දින හලාවත - කොළඹ ප්‍රධාන මාර්ගයෙන් මහවැව ප්‍රදේශයේ සිට සිය නිවෙස බලා යමින් සිටි මෙම තරුණයාට දුරකථන ඇමතුමක් ලැබී තිබේ. ඊට පිළිතුරු ලබාදීම සඳහා ඔහු යතුරු පැදිය පාළම අසළ නවත්වා ඔයෙහි ඉවුරට අඩි 2ක් පමණ ඈතින් තිබූ බැම්ම මත වාඩි වී ඇති බව අද දෙරණ වාර්තාකරු කියා සිටියේය. අනතුරුව ඔයෙහි සිටි කිඹුලෙකු විසින් අදාළ තරුණයාගේ කකුළකින් ඇද ඔහුව ඔයට ඇදගෙන ගොස් තිබේ. නමුත් ඒ අවස්ථාවේදී ඔහු කිඹුලා සමඟ පොර බදිමින් ජීවිතය බේරා ගැනීමට දැඩි පරිශ්‍රමයක් දරා ඇති බව සඳහන්ය. අනතුරුව අදාළ තරුණයා ජලයේ පොර බදිමින් කිඹුලාට එක් පාදයකින් පහරදී තිබේ. එවිට ඔහු අදාළ තරුණයාව අතහැර ඇති අතර ඔහු දිවි බේරාගෙන ගොඩට විත් ඇති බව වාර්තා වෙයි. අදාළ තරුණයා මාදම්පේ රොහලට ඇතුළත් කිරීමෙන් පසුව වැඩිදුර ප්‍රතිකාර සඳහා ඊයේ (19) දිනයේ එම තරුණයා රාගම ශික්ෂණ රෝහල වෙත ඇතුළත් කර තිබේ. අනතුරට පත් චානක මාදම්පේ සේනානායක ජාතික පාසලේ ගණිත අංශයෙන් ඉගෙනුම ලබා සරසවි වරම් ලද තරුණයෙකු බවද වාර්තා වෙයි.", "URL": "https://sinhala.adaderana.lk/news.php?nid=80262", "Category": null, "Parent URL": null}