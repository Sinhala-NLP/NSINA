{"Source": "Adaderana", "Timestamp": "November 21, 2011 04:44 pm", "Headline": "භාරතගේ බිරිඳට සහ දරුවන්ට මරණ තර්ජන -පරීක්ෂණයක් පවත්වන්නැයි නියෝගයක්", "News Content": "ඝාතනයට ලක් වූ හිටපු පාර්ලිමේන්තු මන්ත්‍රී භාරත ලක්ෂ්මන් ප්‍රේමචන්ද්‍ර මහතාගේ බිරිඳට සහ දරුවන්ට දුරකථනය ඔස්සේ මරණීය තර්ජන එල්ල කිරීම පිළිබද පරීක්ෂණයක් පවත්වන ලෙස කොළඹ මහේස්ත්‍රාත් අධිකරණය පොලිසියට නියෝග කර තිබේ. තමාගේ නිවසේ ස්ථාවර දුරකථනයට සහ ජංගම දුරකථනයට ඇමතුම් ලබාදෙමින් දරුවන්ව මරාදමන බවට තර්ජනය කළේ යැයි සුමනා ප්‍රේමචන්ද්‍ර මහත්මිය විසින් කුරුඳුවත්ත පොලිසියට පැමිණිලි කර තිබුණි. එම ඇමතුම් ලබාදුන් දුරකථන අංක ද ඇය විසින් පොලිසියට ලබා දී තිබූ බව අධිකරණය හමුවේ ප්‍රකාශ විය. ඒ සම්බන්ධයෙන් පොලිසිය කළ ඉල්ලීමකට අනුව කොළඹ ප්‍රධාන මහේස්ත්‍රාත් රශ්මි සිංගප්පුලි මහතා දුරකථන ඇමතුම් ලැබුණූ සහ ලබාගත් විස්තර පිළිබඳ පූර්ණ වාර්තාවක් ලබා දෙන ලෙස අදාළ දුරකථන සමාගමට නියෝග කළේය. මේ පිළිබඳ පරීක්ෂණ පවත්වා වාර්තාවක් අධිකරණයට ඉදිරිපත් කරන ලෙස කුරුඳුවත්ත පොලිසියට ද නියෝග කෙරුණි.", "URL": "https://sinhala.adaderana.lk/news.php?nid=20162", "Category": null, "Parent URL": null}