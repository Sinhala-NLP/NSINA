{"Source": "Adaderana", "Timestamp": "February 22, 2018 07:22 am", "Headline": "ශ්‍රී ලංකා වාස්තු විද්‍යාඥයින්ගේ ජාත්‍යන්තර සමුළුව අද ආරම්භ වේ", "News Content": "ශ්‍රී ලංකා වාස්තු විද්‍යාඥයින්ගේ ආයතනයේ 2018 වාර්ෂික සැසිවාරයට සමගාමීව පැවැත්වෙන ජාත්‍යන්තර සමුළුව අද ආරම්භ වීමට නියමිතය. “වාස්තු විද්‍යාවේ ප්‍රජා නියෝජනය” යන තේමාව යටතේ සමුළුව පැවැත්වෙන අතර ඒ සඳහා මැලේසියාව, සිංගප්පූරුව ඇතුළු රටවල ප්‍රකට වාස්තු විද්‍යාඥයින් සහභාගිවීමට නියමිතය. ශ්‍රී ලංකා වාස්තු විද්‍යාඥයින්ගේ ආයතනයේ 2018 වාර්ෂික සැසිවාරයේ සමාරම්භක උත්සවය ඊයේ (21) පස්වරුවේ ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් පැවැත්වුණා. වාස්තු විද්‍යාව වෙනුවෙන් සුවිශේෂී සේවයක් ඉටු කළ වාස්තු විද්‍යාඥයින් සිව් දෙනෙකු වෙත අධි සම්මාන පිරිනැමීමද මෙහිදී ජනාධිපති මෛත්‍රිපාල සිරිසේන මහතා විසින් සිදුකර තිබේ. කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ පැවැත්වෙන වාස්තු විද්‍යා ප්‍රදර්ශනය ද මීට සමගාමීව ඊයේ දිනයේදී ආරම්භ විය. 36 වන වරටත් සංවිධානය කරන ලද මෙම ප්‍රදර්ශනය ලබන 25 වන දින දක්වා පැවැත්වීමට නියමිතය. 290කට අධික වෙළඳ කුටි සංඛ්‍යාවක් සහ වාස්තු විද්‍යාඥයින්ගේ නිර්මාණ ප්‍රදර්ශනය කරන ඩිජිටල් පුවරු ඇතුළු ප්‍රදර්ශක 125ක් මෙහිදී දැකගැනීමට හැකියාව ඇති අතර ප්‍රදර්ශනය පෙරවරු 10.00 සිට පස්වරු 10.00 දක්වා විවෘතව තැබේ.", "URL": "https://sinhala.adaderana.lk/news.php?nid=84652", "Category": null, "Parent URL": null}