{"Source": "Adaderana", "Timestamp": "June 25, 2012 03:23 pm", "Headline": " ආණ්ඩුව හොරු සමග හෙළුවෙන්", "News Content": "රටේ නීතිය හා සාමය ආරක්ෂා කර ආශ්චර්යය උදාකරන බව කියූ ආණ්ඩුව අද වන විට රට දරුණු අගාධයකට ගෙන ගොස් ඇති බව එක්සත් ජාතික පක්ෂය පවසයි. කටුවන අවාසනාවන්ත සිදුවීමේ අපරාධකරුවා වන ජූලම්පිටියේ අමරේට ආණ්ඩුවේ රැකවරණය ලැබුණු බව මේවන විට කුඩාදරුවෙකු පවා පිළිගන්නා බව එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා කියා සිටියි. අමරේට වරෙන්තු ශතකයක් සම්පූර්ණ කරන තුරු පොලීසිය ඇල්මැරුණු ස්වරූපයෙන් සිටි බවත්,අවසානයේ හොලිවුඩ් නළුවෙක් සේ ඔහු අධිකරණයට භාරවූ අවස්ථාව ජනතාව දුටු බවත් මන්ත්‍රීවරයා සිහිපත් කළේය. කවුරුන් කුමක් කීවත් රටේ අපරාධ දිනෙන් දින වැඩිවන බවත්,ඒ පිළිබඳ විපක්ෂය විසින් කෙතරම් දේ පෙන්වාදුන්නත් ආණ්ඩුව ඒවා තඹ සතේකට හෝ මායිම් නොකරන බවත් ඔහු පෙන්වාදුන්නේ අද(25)කොළඹ පැවති මාධ්‍ය හමුවකට සහභාගීවෙමිනි. විශේෂයෙන්ම දින දින වැඩිවන අපරාධ සම්බන්ධයෙන් ජනතාව දරන මතය වන්නේ\" නඩුත් හාමුදුරුවන්ගේ බඩුත් හාමුදුරුවන්ගේ\"යන්න බවත්,රටේ පොලීසිය මේවන විට සම්පූර්ණයෙන්ම නිර්වින්දනය කර ඇති බවත් මන්ත්‍රීවරයා අවධාරණය කළේය. ශ්‍රී ලංකාවේ පොලීසියට අපරාධකරුවන් අත්අඩංගුවට ගැනීම හැකියාව ඇති බව තමන් විශ්වාස කරන බවත්,විශේෂයෙන්ම ශ්‍රී ලන්කන් ගුවන් සමාගමේ සභාපතිවරයාගේ ගේ බින්ද හොරු ඉතා සුළු කාලයක් තුළ අත්අඩංගුවට ගැනීමෙන් ඒ බව තහවුරු වන බවත් කරුණාතිලක මහතා කියා සිටියේය. එසේ වුවද එකී පොලීසියම ජාතික කෞතුකාගාරයෙන් රන් අසිපත් සොරාගත් සොරුන් අත්අඩංගුවට ගැනීමට උනන්දුවක් නොදක්වන්නේ ඇයිද යන්න ගැටලුවක් බවත්,සතියකින් දෙකකින් එකී හොරු අල්ලන බවට මුලදී ප්‍රකාශ නිකුත් කළත් තාමත් ඒ පිළිබඳ හෝඩුවාවක්වත් නොමැති බවත් මන්ත්‍රීවරයා සඳහන් කළේය. \"හොරු සමග හෙළුවෙන්\"යන්නෙන් ජනප්‍රිය වේදකා නාට්‍යයක් පවත්නා බව සිහිපත් කළ මන්ත්‍රීවරයා ආණ්ඩුවද දැන් සිටින්නේ ඒ ආකාරයෙන්ම\"හොරු සමග හෙළුවෙන්\" යයි වැඩිදුරටත් කියා සිටියේය.", "URL": "https://sinhala.adaderana.lk/news.php?nid=25309", "Category": null, "Parent URL": null}