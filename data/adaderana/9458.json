{"Source": "Adaderana", "Timestamp": "July 7, 2010 10:15 pm", "Headline": "මම විරුද්ධ වුණේ එල්.ටී.ටී.ඊය මුලිනුපුටා දැමීමට නෙවෙයි", "News Content": "එල්.ටී.ටී.ඊ සංවිධානය සහමුලින්ම විනාශ කර දැමීම හෙළාදකිම්න් තමන් ප්‍රකාශයක් නොකළ බව ඉන්දීය ඒ.අයි.ඒ.එම්.කේ පක්ෂයේ මහ ලේකම් ජයලලිතා මහත්මිය සඳහන් කරයි. එහෙත් ශ්‍රී ලංකාවේ යුදමය වාතාවරණය තීරණාත්මක වූ අවසාන කාල පරිච්ඡේදයේ සුදු කොඩි රැගෙන රජයේ ආරක්ෂක හමුදාවන්ට බාරවීමට පැමිණි එල්.ටී.ටී.ඊ ක්‍රියාකාරීන් ඝාතනය කිරීමත්,යුද්ධය අවසන් බව දැනීමෙන් පසු එතෙක් බංකර්වල සැඟවී සිට පසුව එළියට පැමිණි 50,000 ක පමණ සාමාන්‍ය ජනතාව ඝාතනය කිරීමත් තමන් හෙළාදුටු බව ඇය කියා සිටි බව ද හින්දු පුවත්පත උපුටා දක්වයි. තමිල්නාඩු ප්‍රධාන අමාත්‍ය එම්.කරුණානිධි විසින් තමන් දෙමළ විරෝධී බව මවාපාන්නට උත්සාහ දැරීම නිසා තමන්ට මේ බව වඩාත් පැහැදිලිව කියා සිටින්නට සිදුවන බව ඇය සඳහන් කර තිබේ. එහෙත් 1980 ගණන්වල තම පක්ෂයේ ප්‍රධාන අමාත්‍යවරයෙකු වූ එම්.ජී.ආර් මෙන්ම තමන්ද එල්.ටී.ටී.ඊ හිතවාදීව කටයුතු කළ බවත්,එසේ කරනු ලැබුවේ ඒ වන විට එල්.ටී.ටී.ඊ සංවිධානය ඒ වන විට දෙමළ ජනයාගේ විමුක්තිය උදෙසා ක්‍රියාකරමින් සිටින බව විශ්වාස කළ නිසා බවත් ජයලලිතා මහත්මිය පවසා ඇත. එහෙත් පසුව ඉන්දියාවේ හිටපු අග්‍රාමාත්‍යවරයා මෙන්ම දෙමළ දේශපාලනඥයින්,වෙනත් දේශපාලන ක්‍රියාකාරීන් ඇතුළු සාමාන්‍ය ජනයා,ඝාතනය කරන ත්‍රස්තවාදී සංවිධානයක තත්ත්වයට එල්.ටී.ටී.ඊ සංවිධානය පත් වූ පසු තමන් ඊට එරෙහිව කටයුතු කළ බව ඇය සිහිපත් කොට තිබේ.", "URL": "https://sinhala.adaderana.lk/news.php?nid=9458", "Category": null, "Parent URL": null}