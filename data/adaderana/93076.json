{"Source": "Adaderana", "Timestamp": "July 23, 2018 03:56 pm", "Headline": "යහපාලන රජයේ ආරාධනා ප්‍රතික්ෂේප කිරීම නිසා පළිගැනීම් කරනවා", "News Content": "අල්ලස් කොමිසම තමන්ට එරෙහිව නඩු පැවරීමට පියවර ගෙන ඇත්තේ යහපාලන රජයට එක්වන ලෙස ලැබුණු ආරාධනාවක් තමන් විසින් ප්‍රතික්ෂේක කිරිම නිසා දේශපාලන පලිගැනිමක් වශයෙන් බව හිටපු අමාත්‍ය ජෝන්ස්ටන් ප්‍රනාන්දු මහතා කොළඹ මහේස්ත්‍රාත් අධිකරණය හමුවේ ප්‍රකාශ කර තිබේ. 2010 වසරේ වාර්ෂික වත්කම් හා බැරකම් ලබා නොදීම තුළින් අල්ලස් පනත යටතේ වරදක් සිදු කර ඇතැයි චෝදනා කරමින් ජෝස්ටන් ප්‍රනාන්දු මහතාට එරෙහිව ගොණු කර තිබූ නඩුවක් අද(23) කොළඹ ප්‍රර‍ධාන මහේස්ත්‍රාත් අධිකරණය හමුවේ කැඳවනු ලැබුවේය. එහිදී විත්තිකූඩුවේ සිට ප්‍රකාශයක් සිදු කළ ජෝන්ස්ටන් ප්‍රනාන්දු හිටපු අමාත්‍යවරයා සදහන් කළේ 2015 වර්ෂයේ යහපාලන රජය පත්වීමෙන් පසුව අමාත්‍යධුරයක් ලබා ගෙන රජයට එක්වන මෙන් ජනාධිපති මෛත්‍රිපාල සිරිසේන මහතා තමාට ආරාධනා කළ බවය. එම ආරාධනාව ප්‍රතික්ෂේප කිරිම හේතුවෙන් එතැන් පටන් පලිගැනිම ආරම්භ කළ බව සදහන් කළ ජෝන්ස්ටන් ප්‍රනාන්දු මහතා පෙන්වා දී ඇත්තේ ඒ හේතුවෙන් අල්ලස් කොමිසම විසින් තමන්ට එරෙහිව නඩු මාලාවක් ඉදිරිපත් කර ඇති බවය. 2010 වසරට අදාල වත්කම් හා බැරකම් ප්‍රකාශ , හිටපු ජනාධිපතිවරයා වෙත භාරදීමට කටයුතු කර ඇති අතර තමන්ට එරෙහිව එල්ල කර ඇති චෝදනාව පදනම් විරහිත බැවින් නිදොස් කොට නිදහස් කරන මෙන් අධිකරණයෙන් ඉල්ලීමක් කර තිබේ. ජෝන්ස්ටන් ප්‍රනාන්දු මහතාගෙන් ප්‍රකාශ සටහන් කර ගැනිම අදින් අවසන් වූ අතර විත්තියේ සාක්ෂි කැඳවීම අගෝස්තු මස 29 වන දින සිදු කරන බවට කොළඹ ප්‍රධාන මහේස්ත්‍රාත් රංග දිසානායක මහතා නියෝග කළ බව අද දෙරණ අධිකරණ වාර්තාකරු සදහන් කළේය.", "URL": "https://sinhala.adaderana.lk/news.php?nid=93076", "Category": null, "Parent URL": null}