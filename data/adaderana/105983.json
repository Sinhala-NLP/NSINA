{"Source": "Adaderana", "Timestamp": "March 13, 2019 12:40 pm", "Headline": "මානව හිමිකම් සැසියට යන්න පංච පුද්ගල කමිටුවක්", "News Content": "එක්සත් ජාතීන්ගේ ජිනීවා මානව හිමිකම් කවුන්සිලයේ 40 වන සැසිවාරයට සහභාගී වීම සදහා 05 දෙනෙකුගෙන් සමන්විත කමිටුවක් ජනාධිපති මෛත්‍රීපාල සිරිසේන මහතා විසින් පත්කර තිබේ. විදේශ කටයුතු අමාත්‍ය තිලක් මාරපන මහතාගේ ප්‍රධානත්වයෙන් යුත් කමිටුවේ සෙසු සාමාජිකයින් ලෙස පාර්ලිමේන්තු මන්ත්‍රී ආචාර්ය සරත් අමුණුගම, උතුරු පළාත් ආණ්ඩුකාර සුරේන් රාගවන්, විදේශ කටයුතු අමාත්‍යාංශ ලේකම් රවිනාථ ආරියසිංහ හා නියෝජ්‍ය සොලිසිටර් ජනරාල් නෙරීන් පුල්ලේ යන මහත්වරුන් පත් කර ඇති බව විදේශ කටයුතු අමාත්‍යාංශය නිවේදනය කළේය. විදේශ කටයුතු අමාත්‍ය තිලක් මාරපන මහතා සහ ජනාධිපති මෛත්‍රීපාල සිරිසේන මහතා මහතා අතර ඊයේ පැවති සාකච්ඡාවකදී මේ පිළිබද තීරණය වී තිබේ. සැසිවාරය මේ වන විට ආරම්භ වී ඇති අතර මානව හිමිකම් පිළිබඳ මහ කොමසාරිස් කාර්යාලය විසින් සකස් කරන ලද ශ්‍රී ලංකාවේ සංහිදියාව, වගවීම සහ මානව හිමිකම් ප්‍රවර්ධනය කිරීම පිළිබඳ වාර්තාව සලකා බැලීම ලබන 20 වනදා සිදු කිරීමට නියමිතයි. ශ්‍රී ලංකාව සම අනුග්‍රාහකත්වය දක්වා ඇති එම මාතෘකාව යටතේම වන ශ්‍රී ලංකාව පිළිබඳ යෝජනා සම්මතය මාර්තු මස 21 වනදා සලකා බැලීමට නියමිත බව විදේශ කටයුතු අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=105983", "Category": null, "Parent URL": null}