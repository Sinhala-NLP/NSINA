{"Source": "Adaderana", "Timestamp": "December 29, 2012 08:13 am", "Headline": "රාජ් රාජරත්නම් ඩො.මි. 1.5ක් ගෙවන්න කැමතිවෙයි", "News Content": "අමෙරිකාවේ සිරදඬුවම් විඳිමින් සිටින ශ‍්‍රී ලාංකික දෙමළ ජාතිකයෙකු වන රාජ් රාජරත්නම් අමෙරිකා ඩොලර් මිලියන 1.5 ක මුදලක් යළි ගෙවීමට එකඟතාව පළ කර තිබේ. අමෙරිකාවේ සුරැකුම්පත් හා විනිමය කොමිසම විසින් ගොනු කළ නඩුවක් හමුවේ ඔහු මීට එකඟතාව පළ කර ඇති බව සඳහන්ය. රාජ් රාජරත්නම් මේ වන විට වසර 11ක සිර දඬුවමක් විඳිමින් සිටියි. පසුගිය වසරේ මැයි මාසයේ දී සුරැකුම්පත් නීති උල්ලංඝණය කිරීමට වැරදිකරු කරමින් ඔහුට මෙම දඬුවම නියම කෙරිණ. ඔහු දැනටමත් අපරාධ දඩ මුදල් වශයෙන් අමෙරිකානු ඩොලර් මිලියන 63.8 ක මුදලක් ගෙවා තිබේ. කෙසේ වෙතත් අදාළ නඩුවෙන් මුලින් තීන්දු වූයේ අමෙරිකානු ඩොලර් මිලියන 92.8 මුදලක් දඩ වශයෙන් ගෙවීමටයි.", "URL": "https://sinhala.adaderana.lk/news.php?nid=30329", "Category": null, "Parent URL": null}