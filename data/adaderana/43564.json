{"Source": "Adaderana", "Timestamp": "May 29, 2014 10:16 am", "Headline": "ඔසුසැල් පිරික්සයි", "News Content": "ඖෂධ අලෙවිසැල් පරික්ෂා කිරීමේ දීපව්‍යාප්ත වැඩපිළිවෙළක්‍ ක්‍රියාත්මක කිරීමට පාරිභෝගික අධිකාරිය පියවර ගෙන තිබේ. සමූපකාර හා අභ්‍යන්තර වෙළඳ කටයුතු අමාත්‍ය ජොන්ස්ටන් ප්‍රනාන්දු මහතාගේ උපදෙස් පරිදි මෙම වැඩපිළිවෙළ ක්‍රියාත්මක කරන බව පාරිභෝගික අධිකාරිය පවසන්නේය. ප්‍රසිද්ධ ඖෂධ අලෙවිසැල් ජාලයක් පවතින සමාගමකට අයත් අත්තිඩියේ ගබඩාවක් වැටලීමේදි රුපියල් මිලියන 500ක පමණ කල් ඉකුත් වූ ඖෂධ පාරිභෝගික අධිකාරිය විසින් පසුගියදා සොයාගනු ලැබීය. ඒ අනුව අදාළ සමාගමේ ඖෂධ අලෙවිසැල් සම්පූර්ණ පරීක්ෂාවකට ලක් කිරීමට ද අමාත්‍යවරයා උපදෙස් ලබාදී ඇති බව පාරිභෝගික අධිකාරිය සඳහන් කළේය. මෙවැනි කල් ඉකුත් වූ ඖෂධ වර්ග අලෙවි කරන අලෙවිසැල්වලට එරෙහිව නීතිමය ක්‍රියාමාර්ග ගන්නා බව එම අධිකාරිය වැඩිදුරටත් පැවසුවේය.", "URL": "https://sinhala.adaderana.lk/news.php?nid=43564", "Category": null, "Parent URL": null}