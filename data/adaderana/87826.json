{"Source": "Adaderana", "Timestamp": "April 22, 2018 04:26 pm", "Headline": "පොම්පෙමඩුව යුද හමුදා කඳවුරේ සෙබළුන් 14 දෙනෙකු වවුනියාව රෝහලට", "News Content": "වවුනියාව,පොම්පෙමඩුව යුද හමුදා කඳවුරක පුහුණුවීම්වල නිරත යුධ හමුදා සෙබළුන් 14 දෙනෙකු වවුනියාව රෝහලට ඇතුළත් කොට ඇති බව අද දෙරණ වර්තාකරු පැවසීය. වවුනියාව රෝහල් ආරංචි මාර්ග පැවසූවේ යුධ හමුදා කඳවුරක පුහුණුව්මීවල නිරත පිරිසක් සිහි නැතිවීම හා ක්ලාන්තවීම මත රෝහලට ඇතුළත් කොට ඇති බවයි. අදාළ ‍රෝගීන් හදිසි සත්කාර ඒකකයේ ප්‍රතිකාර ලබන අතර ඔවුනගේ තත්වය බරපතළ නොවන බවද රෝහල් ආරංචි මාර්ග පැවසූ‍හ. යුධ හමුදා සාමාජිකයින් ක්ලාන්ත වීම හෝ සිහි නැතිවීමට හේතුව මෙතෙක් අනාවරණය වී නොමැති බවද රෝහල් ආරංචි මාර්ග සඳහන් කරයි. මේ දිනවල වවුනියාව ප්‍රදේශයට අධික උෂ්ණත්වයක් පවතින අතර, උෂ්ණත්වය දරා ගැනීමට නොහැකිවි අදාළ පිරිස ක්ලාන්ත වී ඇති බව යුධ හමුදා ආරංචි මාර්ග විශ්වාස කරති. සිද්ධිය සම්බන්ධයෙන් වවුනියාව පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=87826", "Category": null, "Parent URL": null}