{"Source": "Adaderana", "Timestamp": "August 30, 2019 03:14 pm", "Headline": "ඉරානයෙන් ඇමෙරිකාවට කොන්දේසි", "News Content": "සාකච්ඡා සඳහා එළඹීමට ඉරානය අමෙරිකාවට කොන්දේසි කිහිපයක් ඉදිරිපත් කර තිබේ. ඉරානය එම කොන්දේසි ඉදිරිපත් කර ඇත්තේ ඉරාන ජනාධිපතිවරයා හමුවීමට තමන් සූදානම් බව අමෙරිකානු ජනාධිපතිවරයා පවසා දින කිහිපයකට පසුව වීම විශේෂත්වයක්. තම රට සමඟ සාකච්ඡා කිරීමට අවශ්‍යනම් අමෙරිකාව පළමුව කොන්දේසි කිහිපයකට එකඟ විය යුතු බව ඉරාන විදේශ කටයුතු අමාත්‍ය ජවාඩ් සරිෆ් පවසයි. ඒ සඳහා අමෙරිකාව 2015 වර්ෂයේදී ඉරානය සමග එළඹුණු න්‍යෂ්ටික ගිවිසුමට අනුව කටයුතු කළ යුතු බවත් ඉරාන ජනතාව පීඩාවට පත්කරන සම්බාධක පැනවීමෙන් වැළකී සිටිය යුතු බවත් ඔහු වැඩිදුරටත් පවසා සිටියේය. ඉරානයට එරෙහිව අත්තනෝමතික ලෙස සම්බාධක පනවමින් අමෙරිකාව “ආර්ථික ත්‍රස්තවාදයකට” මුලපුරා ඇති බවත් ඔහු සඳහන් කළේය. ඔහු මෙම අදහස් පළකළේ මැලේසියාවේ සංචාරයකට එක්ව සිටින අතරතුරයි. ඉරානයේ න්‍යෂ්ටික අභිලාෂයන් මැඩපැවැත්වීමේ අරමුණින් ලෝක බලවතුන් අතර එළඹුණු න්‍යෂ්ටික ගිවිසුමෙන් අමෙරිකාව ඉවත් වුණේ පසුගිය වසරේදී. අනතුරුව ඉරානයට එරෙහිව දැඩි සම්බාධක පැනවීමට අමෙරිකාව කටයුතු කළ අතර ඒ හේතුවෙන් එරට ආර්ථික අස්ථාවරත්වයක් නිර්මාණය විය. මතුව ඇති අර්බුදකාරී තත්ත්වය පිළිබඳව සාකච්ඡා කිරීමට ඉරාන ජනාධිපති හසන් රූහානි හමුවීමට තමන් සූදානම් බව අමෙරිකානු ජනාධිපති ඩොනල්ඩ් ට්‍රම්ප් මේ සතිය මුලදී ප්‍රකාශ කළේය. කෙසේ වෙතත් ඉරාන ජනාධිපතිවරයා පවසන්නේ අමෙරිකාව ඉරානය මත පනවා ඇති සියලුම සම්බාධක ඉවත් කරන තුරු සාකච්ඡා ක්‍රියාමාර්ගයකට එළඹෙන්නේ නැති බවයි. මේ අතර හෝමූස් සමුද්‍ර සන්ධියේදී ඉරානය භාරයට ගනු ලැබූ බ්‍රිතාන්‍ය තෙල් නැව සම්බන්ධයෙන් කඩිනමින් නීතිමය ක්‍රියාමාර්ගයක් ගන්නා බව ඉරාන විදේශ කටයුතු අමාත්‍යවරයා පවසා ඇතැයි වාර්තා වනවා. ඉරාන තෙල් නැවක් බ්‍රිතාන්‍යය භාරයට පත්වී සති දෙකකින් ඉරානයද බ්‍රිතාන්‍ය ධජය සහිත ස්ටෙනා ඉම්පෙරෝ නෞකාව සිය භාරයට ගත් අතර එය දෙරට අතර අර්බුදකාරී තත්ත්වයක් නිර්මාණය කිරීමට හේතු විය.", "URL": "https://sinhala.adaderana.lk/news.php?nid=117871", "Category": null, "Parent URL": null}