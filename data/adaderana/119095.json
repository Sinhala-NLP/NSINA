{"Source": "Adaderana", "Timestamp": "September 14, 2019 03:16 pm", "Headline": "රග්බි ලෝක කුසලානය මෙවර ජපානයේදී", "News Content": "ඔලිම්පික් ක්‍රීඩා උළෙල සහ පාපන්දු ලෝක කුසලානයට පමණක් තෙවැනි වු රග්බි ලෝක කුසලානය මෙවර ජපානයේදී පැවැත්වීමට නියමිතයි. තරගාවලිය සැප්තැම්බර් මස 20 වැනිදා ආරම්භ වෙයි. ජාත්‍යන්තර රග්බි සංගමය විසින් සංවිධානය කරන ලෝක කුසලාන රග්බි තරගාවලිය ආරම්භ වන්නේ 1987 වසරේදීයි. එතැන් සිට සෑම වසර 4කට වරක් පැවැත්වෙන මෙම රග්බි ලෝක කුසලාන තරගාවලිය ලොව පුරා සිටින රග්බි ක්‍රීඩාලෝලින්ගේ අවධානය දිනා ගත් තරගාවලියක් බවට මේ වන විට පත්ව අවසන්. රග්බි ලෝක කුසලාන ඉතිහාසයේ විශිෂ්ට දක්ෂතා දැක් වු ක්‍රීඩකයන් රැසක් හමුවන අතර ඒ අතුරින් රග්බි ලෝක කුසලාන ඉතිහාසය තුළ වැඩිම ලකුණු ලබාගත් ක්‍රීඩකයන්ට හිමි වන්නේ සුවිශේෂී ස්ථානයක්. ඒ අනුව රග්බි ලෝක කුසලාන ඉතිහාසයේ වැඩිම ලකුණු ලබාගත් ක්‍රීඩකයින් අතර පළමු ස්ථානය හිමිව තිබෙන්නේ එංගලන්ත ක්‍රීඩක ජොනී විල්කින්සන්ටයි. ඔහු 1999 වසරේ සිට 2011 කාල සීමාව තුළ රග්බි ලෝක කුසලාන තරගාවලි 4කට සහභාගී වෙමින් තරග 19කදී ලබා ගෙන ඇති ලකුණු සංඛ්‍යාව 277ක් වන අතර ඊට උත්සහක දිනුමක්, ප්‍රවර්තන 28ක් දඩුවම් පහර 58ක් සහ ඩ්‍රොප් ගෝල් 14ක් ඇතුළත්. එහිදී විල්කින්සන් සාර්ථක කරගත් දඬුවම් පහර 58 සහ ඩ්‍රොප් ගෝල 14 රග්බි ලෝක කුසලාන ඉතිහාසයේ ක්‍රීඩකයෙකු සාර්ථක කරගත් වැඩිම දඬුවම් පහර ප්‍රමාණය සහ ඩ්‍රොප් ගෝල ප්‍රමාණය ලෙසින් වාර්තා අතරට එක්වෙයි. 1987 වසරේ සිට 1995 කාලසීමාව තුළ රග්බි ලෝක කුසලාන තරගාවලි 3කට සහභාගී වු ස්කොට්ලන්ත ක්‍රීඩක ගැවින් හේස්ටින්ස් වැඩිම ලකුණු ලබා ගත් ක්‍රීඩකයන් අතර දෙවන ස්ථානයේ පසුවෙයි. ඔහු ලෝක කුසලාන තරග 13කදී උත්සහක දිනුම් 9ක්, ප්‍රවර්තන 39ක් සහ දඩුවම් පහර 36ක් සමඟින් ලබා ගත් ලකුණු සංඛ්‍යාව 277ක්. ඔස්ට්‍රේලියාවේ මයිකල් ලිනාග් වැඩිම ලකුණු ලබා ගත් ක්‍රීඩකයන් තරග තුන්වන ස්ථානය පසුවන්නේ ලෝක කුසලාන තරගාවලි 3කට සහභාගී වෙමින් තරග 15කදී ලකුණු 195ක් ලබා ගනිමින්. ඔහු ලබා ගත් එම ලකුණු සංඛ්‍යාවට උත්සහක දිනුම් 4ක් ප්‍රවර්තන 36ක් දඩුවම් පහර 33ක් සහ ඩ්‍රොප් ගෝල් 2ක් ඇතුළත්. නවසීලන්තයෙන් බිහි වු විශිෂ්ට ෆ්ලයි හාෆ් ක්‍රීඩකයෙකු වන ඩෑන් කාටර් ලකුණු 191ක් ලබා ගනිමින් එම සටහනේ පස්වන ස්ථානයේ පසුවන අතර ඔහුගේ එම ලකුනු සංඛ්‍යවට උත්සහාක දිනුම් 3ක්, ප්‍රවර්තන 58ක් දඩුවම් පහර 17ක් සහ ඩ්‍රොප් ගෝල 3ක් ඇතුළත් වී ඇත.", "URL": "https://sinhala.adaderana.lk/news.php?nid=119095", "Category": null, "Parent URL": null}