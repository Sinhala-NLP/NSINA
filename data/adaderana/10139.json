{"Source": "Adaderana", "Timestamp": "August 10, 2010 12:49 pm", "Headline": "සරණාගතයින් රැගත් තවත් නැව් 2 ක් කැනඩාවට පැමිණීමේ ඉඩ", "News Content": "ශ්‍රී ලාංකික ද්‍රවිඩ සරණාගතයින් රැගත් තවත් යාත්‍රා දෙකක් කැනඩාව වෙත ළඟා විය හැකි බවට ජාත්‍යන්තර ත්‍රස්තවාදය පිළිබඳ විශේෂඥ රොහාන් ගුණරත්න මහතා ප්‍රකාශ කරයි. ශ්‍රී ලාංකික සංක්‍රමණිකයින් 200 ක් පමණ රැගත් තායිලන්ත නෞකාවක් බ්‍රිටිෂ් කොළොම්බියා මුහුදු තී‍රයේ යාත්‍රා කරමින් පවතින බවට පසුගිය සති අන්තයේ කැනේඩියානු බලධාරීන් විසින් වාර්තා කරනු ලැබීය. එම නෞකාව තුළ එල්.ටී.ටී.ඊ සාමාජිකයින් ද සිටින බව ද සඳහන්ය. MV Sun Sea නම් මෙම නෞකාව පිළිබඳව කැනඩාව දක්වන ප්‍රතිචාරය මත එම අනෙකුත් නෞකා දෙක ගමන් ආරම්භ කිරීමට බලාපොරොත්තුව සිටින බව ගුණරත්න මහතා පෙන්වාදෙයි. පසුගිය වසරේ Ocean Lady නම් නෞකාව සම්බන්ධයෙන් කැනඩාව අනුගමනය කළ ක්‍රියා මාර්ග සම්බන්ධයෙන් අවධානය යොමුකිරීමෙන් පසු MV Sun Sea නෞකාව මෙසේ කැනඩාව වෙත පිටත් කිරීමට එල්. ටී. ටී. ඊ ත්‍රස්තවාදීන් තීරණය කර ඇති බව ද රොහාන් ගුණරත්න මහතා ප්‍රකාශ කරයි.", "URL": "https://sinhala.adaderana.lk/news.php?nid=10139", "Category": null, "Parent URL": null}