{"Source": "Adaderana", "Timestamp": "September 26, 2012 11:58 am", "Headline": "නිදහසින් පසු පළමු මැතිවරණය ලබන අවුරුද්දේ", "News Content": "නිදහසින් පසු උතුරේ ප‍්‍රථම පළාත් සභා මැතිවරණය ලබන වසරේ දී පවත්වන බව ජනමාධ්‍ය හා ප‍්‍රවෘත්ති අමාත්‍ය කෙහෙළිය රඹුක්වැල්ල මහතා පවසයි. යුදමය වාතාවරණය පැවති සමයේ කිසිදු හවුහරණක් පිළිසරණක් නොමැතිව අසරණව සිටි උතුරේ ජනතාව මේ වනවිට නිදහස් සාමකාමී දිවි පෙවෙතක් ගෙවමින් සිටින බව කෙහෙළිය රඹුක්වැල්ල අමාත්‍යවරයා සඳහන් කළේය. එම නිසා උතුරේ ජනතාවට කිසිවකුගේ හෝ බලපෑමකින් තොරව ඡන්දය භාවිතා කිරීමට අවස්ථාව පවතින බවද රඹුක්වැල්ල අමාත්‍යවරයා පැවසීය. කුණ්ඩසාල මැතිවරණ කොට්ඨාසයේ බලගොල්ල නැගෙනහිර බහුකාර්ය ගොඩනැගිල්ල ජනතා අයිතියට පැවරීමේ අවස්ථාවට එක්වෙමින් අමාත්‍යවරයා මෙම අදහස් පළ කළේය. වර්ථමාන රජය යටතේ නගරය වගේම ගමත් දැවැන්ත සංවර්ධනයක් කරා එළඹෙමින් පවතින බව මෙහිදී වැඩිදුරටත් අදහස් දැක්වු අමාත්‍යවරයා සඳහන් කළේය. රජයේ සංවර්ධන ක‍්‍රියාදාමය වචනවලට පමණක් සීමා කර නොමැති බව ද අමාත්‍යවරයා මෙහිදී සඳහන් කළේය.", "URL": "https://sinhala.adaderana.lk/news.php?nid=27758", "Category": null, "Parent URL": null}