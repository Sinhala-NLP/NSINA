{"Source": "Adaderana", "Timestamp": "August 3, 2012 07:06 am", "Headline": "කොළඹ-බදුල්ල දුම්රියට ගින්නෙන් බාධා", "News Content": "ඔහිය සහ පට්ටිපොල දුම්රිය ස්ථාන අතර කැලෑ ප්‍රදේශයේ ගින්නක් හටගැනීම හේතුවෙන් ‍කොළඹ - බදුල්ල දුම්රිය මාර්ගයේ දුම්රිය ගමනා ගමන කටයුතු අත්හිටුවා තිබේ. කොළඹ සිට ගමන් කළ දුම්රිය නානුඔය දුම්රිය ස්ථානයේත් , බදුල්ලේ සිට පැමිණි දුම්රිය හපුතලේ දුම්රිය ස්ථානයේත් නවතා ඇති බව දුම්රිය පාලක මැදිරිය සඳහන් කරයි. මේ අතර එම ප්‍රදේශයේ ඊයේ රාත්‍රී හටගත් ගින්න තවදුරටත් පැතිරෙමින් පවතින බව ආපදා කළමනාකරණ මධ්‍යස්ථානය පවසයි. ගින්න මැඩපැවැත්වීම සඳහා අද (03) උදෑසන ගුවන් හමුදා හෙලිකොප්ටර් යානයක් ද එම ප්‍රදේශයට පිටත් කර යවා තිබේ. ගිනි නිවන ඒකක , යුද හමුදාව , පොලිසිය සහ ආපදා කළමනාකරණ මධ්‍යස්ථානය එක්ව ඊයේ රාත්‍රියේ සිට ගින්න මැඩපැවැත්වීම සඳහා උත්සාහ ගනිමින් සිටින බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=26277", "Category": null, "Parent URL": null}