{"Source": "Adaderana", "Timestamp": "January 19, 2011 03:42 pm", "Headline": "ශ්‍රී ලංකාවට ආධාර දෙන්න එක්සත් ජාතීන් මිලියන 51 ක් සොයයි", "News Content": "අයහපත් කාලගුණය හේතුවෙන් ශ්‍රී ලංකාවේ විපතට පත් ජනතාවට හදිසි සහන සැලසීමට ඇමරිකන් ඩොලර් මිලියන 51 ක මුදලක් ලබාගැනීමට එක්සත් ජාතීන්ගේ සංවිධානය පරිත්‍යාගශීලීන්ගෙන් ඉල්ලීමක් කර තිබේ. මෙසේ හදිසි ආධාර ලබා දෙන ලෙස එක්සත් ජාතීන්ගේ සාමාජික රටවලින් ඉල්ලා ඇති අතර විපතට පත් මිලියනකට අධික ශ්‍රී ලාංකික ජනතාවකට ඉදිරි මාස 6 ට පමණ සෑහෙන සේ සහනාධාර අවශ්‍යව ඇති බව එක්සත් ජාතීන්ගේ සංවිධානය පෙන්වා දී ඇත. විපතට පත් වූවන්ට පිරිසිදු ජලය , ආහාර ද්‍රව්‍ය සහ මදුරුදැල් ඇතුළු අත්‍යවශ්‍ය භාණ්ඩ කඩිනමින් අවශ්‍යව ඇතැයි එම සංවිධානයේ නිත්‍ය නියෝජිත නීල් බෲනේ මහතා නිවේදනයක් නිකුත් කරමින් මීට පෙරාතුව සඳහන් කර තිබිණි.. මේ අතර උතුරු නැගෙනහිර විපතට පත් ප්‍රදේශ වල බිම් බෝම්බ සහ පුපුරණ ද්‍රව්‍ය තවදුරටත් පැවතිය හැකි බැවින් විපතට පත් ජනතාව ආරක්ෂිත ස්ථාන වෙත යොමු කිරීමට ‍පියවර ගත යුතු බව එක්සත් ජාතීන්ගේ සංවිධානය මීට පෙරාතුව පෙන්වා දී තිබුණි. එක්සත් ජාතීන්ගේ සංවිධානයේ හදිසි සහන සේවා නියෝජ්‍ය සම්බන්ධීකාරක කැතරින් බ්‍රාග් මහත්මිය අද දිවයිනට පැමිණීමට නියමිතව ඇති අතර ගංවතුරින් පීඩාවට පත්වූවන්ට සහන සැලසීම සඳහා ගත යුතු ක්‍රියාමාර්ග පිළිබඳ අධ්‍යයනය කිරීම ඇයගේ මෙම සංචාරයේ අරමුණ වී තිබේ. ගංවතුර බලපෑමට ලක්වූ උතුරු නැගෙනහිර ප්‍රදේශවල ද කැතරින් බ්‍රාග් මහත්මිය සංචාරය කිරීමට අපේක්ෂා කරන බව වාර්තා වන අතර තෙදින සංචාරයක් සඳහා දිවයිනට පැමිණෙන ඇය මෙරට රාජ්‍ය තාන්ත්‍රිකයින් පිරිසක් සහ සහන සේවා ආයතන නියෝජිතයින් පිරිසක් හමුවීමට ද කටයුතු යොදා ඇති බව සඳහන් වේ. ආපාදා කළමනාකරණ මධ්‍යස්ථානය සඳහන් කරන ආකාරයට ජලගැලීම් වලින් මේ වන විට 43 දෙනෙකු ජීවිතක්ෂයට පත්ව ඇති අතර 4 දෙනෙකු අතුරුදහන්ව ඇත.අවතැන් කඳවුරු තුළ රැඳී සිටින පිරිස මේ වන විට 10,000 දක්වා අඩුවී ඇත..", "URL": "https://sinhala.adaderana.lk/news.php?nid=13607", "Category": null, "Parent URL": null}