{"Source": "Adaderana", "Timestamp": "October 10, 2018 09:07 am", "Headline": "කේරළ ගංජා ළඟ තබාගත් අයෙකුට වැඩ වරදියි", "News Content": "කේරළ ගංජා තොගයක් ළඟ තබාගෙන සිටි පුද්ගලයෙකු මුලතිව්, සාලෙයි ප්‍රදේශයේදී අත්අඩංගුවට ගත් බව මුලතිව් පොලීසිය පවසයි. ඊයේ(09) අදාළ පුද්ගලයා අත්අඩංගුවට ගත් බව පොලීසිය සඳහන් කළේය. මුලතිව් පොලීසිය වෙත ලද තොරතුරක් මත සිදුකළ වැටලීමකදී කේරළ ගංජා කිලෝග්‍රෑම් එකක් ළඟ තබාගෙන සිටි සැකකරු අත්අඩංගුවට ගත් බවයි. මුලතිව් ප්‍රදේශයේ පදිංචි 40 හැවිරිදි පුද්ගලයෙකු එලෙස අත්අඩංගුවට ගත් අතර සැකකරු යාපනය ප්‍රදේශයේ ජාවාරම්කරුවෙකුගෙන් ගංජා රැගෙනවිත් ප්‍රවාහනය කරමින් සිටි බවද පොලීසිය අනාවරණය වී ඇත. අත්අඩංගුවට ගත් සැකකරු ඊයේ මුලතිව් මහේස්ත්‍රාත් අධිකරණයට ඉදිරිපත් කොට අධිකරණ නියෝග මත රඳවා ප්‍රශ්න කරන බවද පොලිසිය පැවසීය. ජාවාරමට සම්බන්ධ අනෙකුත් සැකකරුවන් අත්අඩංගුවට ගැනීමට පරීක්ෂණ මෙහෙයවන බවද පොලීසිය සඳහන් කළේය.", "URL": "https://sinhala.adaderana.lk/news.php?nid=97455", "Category": null, "Parent URL": null}