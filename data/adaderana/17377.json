{"Source": "Adaderana", "Timestamp": "July 13, 2011 01:26 pm", "Headline": "ක්‍රිකට් ගනුදෙනු සොයන්න පාර්ලිමේන්තු තේරීම් කාරක සභාවක් ඕනෑ", "News Content": "රටේ දේශපාලනය පිරිහී ඇති තරමටම ක්‍රිකට් ක්‍රීඩාවද පිරිහී ඇති බව විපක්ෂ නායක රනිල් වික්‍රමසිංහ මහතා පවසයි. ශ්‍රී ලංකා ක්‍රිකට් බලධාරීන්ගේ දූෂණ හා අක්‍රමිකතාවන් පිළිබඳ හිටපු ක්‍රිකට් නායක කුමාර් සංගක්කාර් විසින් විසින් හෙළිදරව් කළ කරුණු පිළිබඳ අවධානය යොමුකළ යුතු බවද වික්‍රමසිංහ මහතා කියා සිටියි. එ.ජා.ප පාලන සමයේද දේශපාලනඥයින් ක්‍රිකට් ක්‍රීඩාව හා සබඳතා පැවැත් වුවද,ඒ කාලයේ ක්‍රිකට් දේශපාලනීකරණය නොවූ බව විපක්ෂ නායකවරයා කියා සිටියේ අද(13)විපක්ෂ නායක කාර්යාලයේ පැවති මාධ්‍ය හමුවකට එක්වෙමිනි. පසුගිය ලෝක කුසලාන තරගාවලියේ පළමු තරගය පරාජයට පත්වීමත් සමගම රාජ්‍ය මාධ්‍ය මගින් මහේල ජයවර්ධන හා තිලාන් සමරවීර යන ක්‍රීඩකයන්ට අභූත චෝදනා එල්ල කිරීමට කටයුතු කළ බවද වික්‍රමසිංහ මහතා සිහිපත් කළේය. මෙතෙක් ශ්‍රී ලංකාව සම්බන්ධයෙන් ජාත්‍යන්තර ලෝකය තුළ පැවතියේ යුද අපරාධ හා මානව හිමිකම් උල්ලංඝණය කිරීම් සම්බන්ධයෙන් වන ප්‍රශ්නයක් වුවද මේවන විට ක්‍රිකට් ප්‍රශ්නයද සමගින් ප්‍රධාන වශයෙන් ජාත්‍යන්තර ප්‍රශ්න දෙකක් පැන නැඟී ඇති බව ඔහු අවධාරණය කරයි. ශ්‍රී ලංකාව ක්‍රිකට් අක්‍රමිකතා සම්බන්ධයෙන් ගනු ලබන ක්‍රියාමාර්ගය කුමක්ද යන්න පිළිබඳ ලෝකයම බලා සිටින බවත්,ක්‍රිකට්වලට අදාළව සිදුවූ ගනුදෙනු පිළිබඳ සොයා බලන්නට පාර්ලිමේන්තු ‍තේරීම් කාරක සභාවක් පත් කළ යුතු බවද රනිල් වික්‍රමසිංහ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=17377", "Category": null, "Parent URL": null}