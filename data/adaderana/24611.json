{"Source": "Adaderana", "Timestamp": "May 29, 2012 06:24 pm", "Headline": "ජනපති-තායි අගමැතිනිය අතර ද්වි පාර්ශ්වික සාකච්ඡා හෙටයි", "News Content": "තායිලන්තයේ නිල සංචාරයක නිරත ජනාධිපති මහින්ද රාජපක්ෂ මහතා හා තායිලන්ත අග්‍රාමාත්‍යවරිය අතර ද්වි පාර්ශවික සාකච්ඡා හෙට දිනයේ දී පැවැත්වීමට නියමිතව තිබේ. සිව් දින නිල සංචාරයක් ආරම්භ කරමින් ජනාධිපති මහින්ද රාජපක්ෂ මහතා අද උදෑසන බැංකොක් හි ස්වර්ණභූමි අන්තර්ජාතික ගුවන්තොටුපළින් තායිලන්තයට ළඟා වූ බව ජනාධිපති මාධ්‍ය අංශය සඳහන් කරයි. එහි දී තායිලන්තයේ නියෝජ්‍ය අග්‍රාමාත්‍යවරයා විසින් ජනාධිපතිවරයා ප්‍රමුඛ දූත පිරිස මහත් හරසරින් යුතුව පිළිගෙන තිබේ. ශ්‍රී ලංකාවේ නායකයෙකු අවසන්වරට තායිලන්තයේ සංචාරයක නිරතව ඇත්තේ 2004 වසරේ දී වන අතර ඒ බිම්ස්ටෙක් සමුළුවට සහභාගී වීම සඳහාය. ඉන් වසර 8කට පසුව සිදු කරන මෙම සංචාරය දෙරට අතර රාජ්‍ය තාන්ත්‍රික මෙන්ම මිත්‍ර සබඳතා තවදුරටත් ශක්තිමත් කර ගැනීමට ඉවහල් වනු ඇති බව තායිලන්තයේ ශ්‍රී ලංකා තානාපති ජනරාල් ශාන්ත කෝට්ටේගොඩ මහතා සඳහන් කරයි. මේ අතර 2600 වැනි සම්බුද්ධත්ව ජයන්තිය නිමිත්තෙන් බැංකොක් නුවර ලබන 31 වැනිදා පැවැත්වෙන සැමරුම් උත්සවයේ විශේෂ ආරාධිත අමුත්තෙකු ලෙස ජනාධිපති මහින්ද රාජපක්ෂ මහතා සහභාගි වීමට නියමිතය. මෙහිදි ජුනි මස 02 වැනි දිනට යෙදෙන බුද්ධ ජයන්ති උත්සවයේ \"බුද්ධ ජයන්තියෙන් මිනිස් වර්ගයාට සිදුවු සෙත \" යන මැයෙන් ජනාධිපතිවරයා විසින් විශේෂ දේශනයක් ද පැවැත්වීමට නියමිත බව ජනාධිපති මාධ්‍ය අංශය නිවේදනය කරයි.", "URL": "https://sinhala.adaderana.lk/news.php?nid=24611", "Category": null, "Parent URL": null}