{"Source": "Adaderana", "Timestamp": "April 11, 2012 04:00 pm", "Headline": "මම කිසිදු නීති විරෝධී කටයුත්තක නිරතවුණේ නෑ", "News Content": "තමන් කිසිදු නීති විරෝධී කටයුත්තක නිරත නොවූ බව පෙරටුගාමී සමාජවාදී පක්ෂයේ ඉහළ පෙළ ක්‍රියාකාරිකයෙකු වන ප්‍රේමකුමාර් ගුණරත්නම් මහතා පවසයි. ‍ තමන්ට එවැනි චෝදනා එල්ල කරන පිරිස් පළමුව කළ යුතුව තිබුණේ තමන් රටින් පිටුවහල් කිරීම නොව තමාට එරෙහිව නීතිමය ක්‍රියා මාර්ග ගැනීම බව ද ඔහු සඳහන් කරයි. ‍ දැනට ස්වල්ප මොහොතකට පෙර ඕස්ට්‍රේලියාවේ උතුරු සිඩ්නිහි සිය නවාතැන්පොළෙහි සිට අන්තර්ජාලය ඔස්සේ මාධ්‍ය වෙත කරුණු දක්වමින් ඒ මහතා මේ බව කියා සිටියේය. ‍ ඇතැම් මාධ්‍ය හා රාජ්‍ය යාන්ත්‍රණය විසින් තමාට නිදහසේ ශ්‍රී ලංකාව තුළ සැරිසැරිය නොහැකි වාතාවරණයක් සකසා තිබූ බව ඔහු එහිදී ප්‍රකාශ කර සිටියේය. ‍ එමනිමා තමන්ට අනන්‍යතාවය පිළිබඳ ගැටලුකාරී තත්ත්වයක් විසඳාගැනීමට සිදුවූ බව නම් කිහිපයක් ඔස්සේ පෙනීසිටීම පිළිබඳව මාධ්‍යවේදියෙකු නෑගූ පැනයකට පිළිතුරුදෙමින් ගුණරත්නම් මහතා පෙන්වාදුන්නේය. ‍ චන්ද්‍රිකා බණ්ඩාරනායක රජය සමයේ ජනතා විමුක්ති පෙරමුණ පරිවාස ආණ්ඩුවකට යාමේදී සහ 2005 ජනාධිපතිවරණයේ දී මහින්ද රාජපක්ෂ මහතා ජනාධිපති ධුරයට පත්කිරීම සඳහා එම පෙරමුණේ සහය ලබාදීමේදී තමාට මෙවැනි චෝදනා එල්ල නොවූ බව ද හෙතෙම ප්‍රකාශ කළේය. ‍ වසර 30 ක් පුරා තමන් ළඟින් හිඳ දේශපාලනය කළ පිරිස් තමන් නොහඳුනන බවට ප්‍රකාශ නිකුත් කරනවිට සාමාන්‍ය ජනතාවට තමන් පිළිබඳ කුහුලක් ඇතිවීම වැළැක්විය නොහැකි බව ද ඔහු පෙන්වාදුන්නේය. ‍ එමෙන්ම තමන් පැහැරගනු ලැබුවේ රජයේ ආරක්ෂක අංශ විසින් බව තරයේ විශ්වාස කරන බව ද ප්‍රේමකුමාර ගුණරත්නම් මහතා මාධ්‍ය හමුවේ කරුණු දක්වමින් වැඩිදුරටත් අවධාරණය කර සිටියේය. ‍ ඕස්ට්‍රේලියානු රජය, ජාත්‍යන්තර ප්‍රජාව හා ශ්‍රී ලංකාවේ මාධ්‍ය ඇතුළු බොහෝ පිරිස් බලපෑම් කළ නිසා ආණ්ඩුවට තමන් නිදහස් කිරීමට සිදුවූ බව ද ඔහු කියා සිටියේය. ‍ මෙය ප්‍රේමකුමාර්ගේ පුද්ගලික ප්‍රශ්නයක් නොව ශ්‍රී ලංකාවේ සියදහස් ගණන් අතුරුදහන්වීම පිළිබඳ ප්‍රශ්නයක් බව ද ඔහු පෙන්වාදුන්නේය. ‍ එමෙන්ම තමන්ට නිදහස ලබාදෙන තුරු බලපෑම් කළ සියලු මාධ්‍යවලට ස්තූති කරන බව ද හෙතෙම අවසන් වශයෙන් සඳහන් කළේය.", "URL": "https://sinhala.adaderana.lk/news.php?nid=23443", "Category": null, "Parent URL": null}