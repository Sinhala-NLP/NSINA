{"Source": "Adaderana", "Timestamp": "November 12, 2013 05:32 pm", "Headline": "නැගී එන රටවල වර්ධනය වන සමෘද්ධිය ලෝක ආර්ථිකය තුලනය කිරීමට හේතු වුණා  ", "News Content": "ආසියාවේ සහ බොහෝ නැගී එන රටවල වර්ධනය වන සමෘද්ධිය, පසුගිය වසර කිහිපය තුළ ලෝක ආර්ථිකය තුලනය කිරීමට හේතුවු බව ජනාධිපති මහින්ද රාජපක්ෂ මහතා පවසයි. මෑතකාලීන අයහපත් ගෝලීය ආර්ථිකයට බොහෝදුරට බලපෑවේ ඇතැම් අදුරදර්ශී ප්‍රතිපත්ති හා බරපතළ වැරදි උපකල්පන බව ජනාධිපතිවරයා සඳහන් කරයි. එමගින් රටවල් වල සමාජ රාමුව දරුණු ලෙස තර්ජනයට ලක්වු අතර ගෝලීය සම්පත් උත්පාදනය ද අඩාල වු බව ජනාධිපති මහින්ද රාජපක්ෂ මහතා පැවසීය කෙසේ වෙතත් ආසියාවේ බෝහෝ නැගී එන රටවල වර්ධනය වන සමෘද්ධිය ගෝලීය ආර්ථික වර්ධනය සඳහා ප්‍රමාණවත් ආරක්ෂාවක් සැලසු බව ජනාධිපතිවරයා සඳහන් කළේය. පොදුරාජ්‍ය මණ්ඩලයීය රාජ්‍ය නායක සමුළුවට සමගාමීව අද ආරම්භ වු ව්‍යාපාරික සමුළුවට සහභාගි වෙමින් ජනාධිපති මහින්ද රාජපක්ෂ මහතා මේ අදහස් පළ කරන ලදී. \"ධනය උත්පාදනය සදහා හවුල්කාරීත්වය සහ සමාජ සංවර්ධනය , පොදුරාජ්‍ය මණ්ඩලය, ඉන්දියන් සාගර කලාපය සහ සාර්ක් \" යන්න තේමා කරගනිම්න් අද(12) ආරම්භ වු ව්‍යාපාරික සමුළුව ලබන 14 වැනිදා දක්වා පැවැත්වෙයි. විදේශ නියෝජිතයින් 700 ක් ඇතුළු ප්‍රමුඛපෙළේ ව්‍යාපාරිකයින් 2000 ක පමණ පිරිසක් මේ සඳහා සහභාගී වී සිටින අතර මෙය ශ්‍රි ලංකාවේ පැවැත්වෙන විශාලතම ව්‍යාපාරික හමුවයි.", "URL": "https://sinhala.adaderana.lk/news.php?nid=38787", "Category": null, "Parent URL": null}