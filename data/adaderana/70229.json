{"Source": "Adaderana", "Timestamp": "February 28, 2017 04:11 pm", "Headline": "සංහිඳියාව  ඇති කිරීමේ අධිෂ්ඨානය  වෙනස් වෙලා නෑ", "News Content": "මානව හිමිකම් උල්ලංඝණය වීම් වලින් පීඩාවට පත් වූවන්ට යුක්තිය ලබා දීම හා ජාතික සංහිඳියාව ගොඩනැංවීම සඳහා ශ්‍රී ලංකා රජයේ පවතින අධිෂ්ඨානය වෙනස් නොවී පවතින බව විදේශ කටයුතු අමාත්‍ය මංගල සමරවීර මහතා පවසයි.එක්සත් ජාතීන්ගේ මානව හිමිකම් කවුන්සිලයේ 34 වන මානව හිමිකම් සමුළුව අමතමින් ඔහු මේ බව පවසා සිටියේය.ශ්‍රී ලංකාව තුළ සංහිඳියාව ඇති කිරීම හා වගකීමෙන් යුතු ලෙස ක්‍රියාකිරීමට 2015 ඔක්තෝබර් මාසයේ සිට රජය සහයෝගය දැක් වුවද ශ්‍රී ලංකාවේ විවිධ පාර්ෂව මෙය විවේචනයට ලක් කරන බවද ඔහු පවසයි.එමෙන්ම ඇතැම් අය මෙය පාවා දීමක් හා ද්‍රෝහිකමක් ලෙසද පවසා තිබෙන බව ද එම මහතා පවසයි.පසුගිය වසර දෙක ඇතුළත ආණ්ඩුව අත්කරගත් ඉලක්ක සඳහා දිගින් දිගටම විරුද්ධ වෙමින් ඒවා පිලිනොගමින් පුද්ගලයන් කටයුතු කරන බවද මෙම ආණ්ඩුව 2016 වසරේ උතුරේ ජනයාට අක්කර 5,515.98 ක රජයේ ඉඩම් ද අක්කර 1,383.51 ක්ද ලබා දුන් අතර ජනවාරි මස ඉඩම් අක්කර 30.54 ක් ලබා දී තිබෙන අතරම සංහිඳියාව උදෙසා වන කාර්ය සාධක බලකාය සමඟ එක්ව ලංකාවේ ප්‍රථම වතාවට උතුරේ ජනතාවගේ අදහස් ලබා ගනිමින් වාර්තාවක් නිර්මාණය කර ඇති බව එතුමා පවසයි.7000ක පමණ ජනතාවක් සිය අදහස් ලිඛිතව ලබා දී ඇති අතර මේ වන විට එම වාර්තාවද අධ්‍යයනය කරමින් පවතින බව එම මහතා කියා සිටියේය.සත්‍ය දැන ගැනීමේ යාන්ත්‍රනය මේ වන විටත් ක්‍රියාත්මක වන අතර සත්‍ය දැන ගැනීමේ කොමිසමට අදාළ නීති කෙටුම්පත ඉදිරි මාස 2ක ඇතුළත කැබිනට් අමාත්‍ය මණ්ඩලය වෙත ඉදිරිපත් කරන බවද එතුමා පවසා තිබේ.", "URL": "https://sinhala.adaderana.lk/news.php?nid=70229", "Category": null, "Parent URL": null}