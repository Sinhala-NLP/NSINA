{"Source": "Adaderana", "Timestamp": "March 9, 2016 05:06 pm", "Headline": "කිරිඇල්ලට දොස් කියලා වැඩක් නෑ   ", "News Content": "අමාත්‍ය ලක්ෂ්මන් කිරිඇල්ල මහතා හිතවතෙකුට ලිපියක් නිකුත් කිරීම සම්බන්ධ ප්‍රශ්නයේදී තමන් ඊට දොස් නොකියන බව වාරිමාර්ග හා ජලසම්පත් කළමනාකරණ අමාත්‍ය විජිත් විජයමුණි සොයිසා මහතා පවසයි. අමාත්‍යවරයෙකු වශයෙන් ලියුම් නිකුත් කිරීමට සිදුවීමමේවන විට සමාජ යථාර්ථයක් බවට පත්ව ඇතැයිද අද (09) කොළඹ නිදහස් පක්ෂ මූලස්ථානයේ පැවති මාධ්‍ය හමුවකදී අමාත්‍යවරයා කියා සිටියේය. ඒ උසස් අධ්‍යාපන අමාත්‍ය ලක්ෂ්මන් කිරිඇල්ල මහතා විසින් හිතවතෙකුට කථිකාචාර්ය තනතුරක් ලබාදීම සඳහා නිකුත් කළ ලිපිය ගැන මාධ්‍යවේදියෙකු ඇසූ ප්‍රශ්නයකට පිළිතුරු ලෙසය. තමුන්නාසේලා වුවද මේ ගැන හොඳ හැටි දන්නා බව පැවසූ අමාත්‍යවරයා ලිපියක් ඉල්ලා ගෙන පැමිණ විට වැඩේ කෙරුණා හො නොකෙරුණා වුවද ලිපියක් නොදුන්නොත් අමාත්‍යවරයාට බැණ වදින අවස්ථා ඕනෑ තරම් ඇති බව කියා සිටියේය. ආචාර්ය, මහාචාර්ය පමණක් නොව අනාචාර්ය වැඩවලට ද ඇතැම් අවස්ථාවල ලියුම් ඉල්ලා සිටින අවස්ථා නැත්තේ නොවේ යැයිද අමාත්‍යවරයා පෙන්වාදුන්නේය. මෙම ක්‍රමය වෙනස් කළ යුතු බවත්, ඒ සඳහා දේශපාලනඥයාට ආචාර ධර්ම පද්ධතියක් හඳුන්වාදිය යුතු බවත්, ඒ මහතා කියා සිටියේය. මේ ගැන දිගින් දිගටම මාධ්‍යවේදීන් ප්‍රශ්න කිරීමේදී අමාත්‍යවරයා වැඩිදුරටත් කියා සිටියේ මේ එක්සත් ජාතික පක්ෂයේ මාධ්‍ය හමුව නොව ශ්‍රී ලංකා නිදහස් පක්ෂයේ මාධ්‍ය හමුව බවයි.", "URL": "https://sinhala.adaderana.lk/news.php?nid=58028", "Category": null, "Parent URL": null}