{"Source": "Adaderana", "Timestamp": "July 16, 2015 02:58 pm", "Headline": "වෘත්තීය ක්‍රියාමාර්ගය අතහැර වතුකම්කරුවන් වැඩට එයි", "News Content": "දෛනික වැටුප වැඩිකරන ලෙස ඉල්ලමින් වතු කම්කරුවන් ආරම්භ කළ වෘත්තීය සමිති ක්‍රියාමාර්ගය නතර කිරීමට තීරණය කර තිබේ.දෛනික වැටුප රුපියල් දහස දක්වා වැඩිකරන ලෙස ඉල්ලමින් පසුගිය 06වන දින සිට වතු කම්කරුවන් වෘත්තීය සමිති ක්‍රියාමාර්ගයක නිරත වුණි.දින 09ක් පුරා පැවති වෘත්තීය ක්‍රියාමාර්ගය හේතුවෙන් තේ කර්මාන්තශාලා කිහිපයක් වසා දැමීමටද වතු පාලන අධිකාරිය පියවර ගෙන තිබු අතර මේ හේතුවෙන් තේ වතු සමාගම් වලට මිලියන 158ක පාඩුවක් සිදුවූ බව සඳහන්ය.කෙසේවෙතත් වැටුප් වැඩි කිරීම සම්බන්ධයෙන් බලධාරීන් අතර ඊයේ පැවති සාකච්ඡාව එකඟතාවකින් තොරව අවසන් වීම හේතුවෙන් වෘත්තීය සමිති ක්‍රියාමාර්ගය අත්හැර අද සිට සාමාන්‍ය පරිදි තේ දළු නෙළීමට වතු කම්කරුවන් තීරණය කර ඇති බව අද දෙරණ වාර්තාකරු සඳහන් කළේය. මේ අතර වෘත්තීය සමිති ක්‍රියාමාර්ගය හේතුවෙන් තේ දළු පමණට වඩා වැවී ඇති බැවින් දිනක වැටුප සඳහා නෙලිය යුතු ප්‍රමාණය මෙන් දෙගුණයක් තේ දළු නෙළුන වතුකම්කරුවන්ට දිනකට වැටුප් දෙක බැගින් ගෙවීමටද වතු සමාගම් තීරණය කර ඇත.", "URL": "https://sinhala.adaderana.lk/news.php?nid=52671", "Category": null, "Parent URL": null}