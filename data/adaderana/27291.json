{"Source": "Adaderana", "Timestamp": "September 10, 2012 04:12 pm", "Headline": "තිස්ස මොනවා කිවුවත් එජාපයට ජන්ද අඩුයි", "News Content": "තිස්ස අත්තනායක මහ‍ ලේකම්වරයා කවර කතා පැවසුව ද මෙවර පළාත් සභා මැතිවරණයේදී එක්සත් ජාතික පක්ෂයට ඡන්ද 1,24,452ක් අඩුවී ඇතැයි ජාතික නිදහස් පෙරමුණ පවසයි. එම පක්ෂයේ දේශපාලන මණ්ඩල සභික පියසිරි විජේනායක මහතා කොළඹදී අද (10) පැවැති මාධ්‍ය හමුවකදී මැතිවරණ ප්‍රතිඵලය සම්බන්ධයෙන් අදහස් පළ කළේය. 2008 පළාත් සභා මැතිවරණයේ සිට 2012 පළාත් සභා මැතිවරණ කාල සීමාව තුළ මෙලෙස එජාප ඡන්ද සංඛ්‍යාව අඩුවී ඇතැයි ඔහු සඳහන් කළේය. මෙවර මැතිවරණයේදී රජයට අභියෝගයක් විය හැකි පරිදි පෙරට එන බව එජාපය පැවසුවත් පළාත් සභා තුනේම මන්ත්‍රී ආසන ද අඩුකර ගෙන ඇතැයි ඔහු පෙන්වාදුන්නේය. නියඟය, විශ්වි විද්‍යාල අර්බුද, ශිෂ්‍ය ගැටලු යනාදී කතා ජනතාව අතරට ගෙන යමින් විපක්ෂය ඡන්දය ලබා ගැනීමට උත්සහ කළත් ජනතාව ඊට නිසි පිළිතුරක් ලබාදී ඇතැයි පියසිරි විජේනායක මහතා පැවසුවේය. එජාපයේත්, ජවිපෙත් බටහිර උවමනාවන් වෙනුවෙන් ජනතාව ඡන්දය ප්‍රකාශ නොකළ බවත් විපක්ෂයට ජනතාව කදිම පාඩමක් උගන්වා ඇති බවත් ඔහු එහිදී වැඩිදුරටත් කියා සිටියේය. කෙසේ වෙතත් ඊයේ (09) පැවැති මාධ්‍ය හමුවේදී එක්සත් ජාතික පක්ෂයේ ඡන්ද සංඛ්‍යාව 2010 මහ මැතිවරණයට සාපේක්ෂව ඡන්ද 1,26,891කින් වැඩි වී ඇතැයි එම පක්ෂයේ මහ ලේකම් තිස්ස අත්තනායක මහතා පෙන්වාදුන්නේය.", "URL": "https://sinhala.adaderana.lk/news.php?nid=27291", "Category": null, "Parent URL": null}