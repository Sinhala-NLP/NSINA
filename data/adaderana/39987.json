{"Source": "Adaderana", "Timestamp": "December 31, 2013 12:43 pm", "Headline": "මංගලගේ ගෙදරට ‍පොලිස් ආරක්ෂාව ", "News Content": "එක්සත් ජාතික පක්ෂ පාර්ලිමේන්තු මන්ත්‍රී මංගල සමරවීර මහතාට අයත් පානදුර ගොරකාන ප්‍රදේශයේ පිහිටි නිවසට විශේෂ පොලිස් ආරක්ෂාවක් ලබාදී තිබේ. දිවා රාත්‍රී දෙකෙහිම මෙම පොලිස් ආරක්ෂාව ලබාදීමට පියවර ගෙන ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා සඳහන් කළේය. පාර්ලිමේන්තු මන්ත්‍රී මංගල සමරවීර මහතාට අයත් මෙම නිවසට සොරුන් කණ්ඩායමක් ඇතුළු වී ඇති බවට පොලීසියට පැමිණිල්ලක් ලැබී තිබුණි. ඊයේ(30) දහවල් අදාළ නිවසට සොරුන් ඇතුළු වී ඇති බවට පොලීසියට පැමිණිලි ලැබී තිබේ. කෙසේ වෙතත් මන්ත්‍රීවරයාගේ නිවසට ඇතුළු වු පුද්ගලයින් දේපළ සොරාගෙන නොමැති අතර නිවසේ තිබු ලාච්චුවක් පමණක් විවෘත කර ඇති බව සඳහන් වෙයි. අදාළ මේස ලාච්චුවේ චෙක්පතක් සහ තවත් ලියකියවිලි තිබී ඇති බව වාර්තා වෙයි. මේ සම්බන්ධයෙන් විමර්ශන සිදුකිරීම සඳහා ඇඟිලි සලකුණු විශේෂඥයන් ද නිවසට ගොස් ඇති බව පොලීසිය සඳහන් කළේය. පරීක්ෂණ සඳහා පොලිස් නිල සුනඛයින් ද යොදවා ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී අජිත් රෝහණ මහතා අවධාරණය කරන ලදී. මේ අතර තමාට ආරක්ෂාව සලසන ලෙස මංගල සමරවීර මහතා මීට සතියකට පමණ පෙර පාර්ලිමේන්තුවේ දී කතානායක චමල් රාජපක්ෂ මහතාගෙන් ඉල්ලීමක් ද කර තිබුණි.", "URL": "https://sinhala.adaderana.lk/news.php?nid=39987", "Category": null, "Parent URL": null}