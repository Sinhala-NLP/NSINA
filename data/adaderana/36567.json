{"Source": "Adaderana", "Timestamp": "August 12, 2013 12:09 pm", "Headline": "බස් ගාස්තු 10%න් වැඩි කරනවා - අවම ගාස්තුවත් 10 වෙයි", "News Content": "ලබන සැප්තැම්බර් මස 01 වැනිදා සිට බස් ගාස්තු සියයට 10න් වැඩි කරන බව ලංකා පෞද්ගලික බස් රථ හිමියන්ගේ සංගමය පවසයි. එම සංගමයේ සභාපති ගැමුණු විජේරත්න මහතා කොළඹ අද පෙරවරුවේ පැවැති මාධ්‍ය හමුවකදී මේ බව පැවසීය. ඒ අනූව එදින සිට අවම ගාස්තුවද රුපියල් 9 සිට 10 දක්වා වැඩි කරන බව හෙතෙම කීවේය. බස් ගාස්තු අවස්ථා 305ක් ඇති බවත් අවම ගාස්තුව වන රුපියල් 9ය 10ක් ලෙසද වැඩිම ගාස්තුව වන රුපියල් 662ක 728ක් බවට ද ඒ අනූව පත්වන බව ඔහු සඳහන් කළේය. බස් ගාස්තු වැඩි කිරීමට අවසර ලබාදෙන ලෙස ඉල්ලා ජාතික ගමනා ගමන කොමිෂන් සභාවෙන් අවස්ථා ගණනාවකදී ඉල්ලීම් කළ බව ගැමුණු විජේරත්න මහතා පැවසීය. එහෙත් එම සෑම අවස්ථාවකදීම කොමිෂන් සභාව ඇහුම්කන් නොදුන් බව හෙතෙම පෙන්වාදුන්නේය. කෙසේ වුවද බස් ගාස්තු වැඩි කිරීම සම්බන්ධයෙන් තම සංගමය විසින් පසුගිය 08 වැනිදා අවසන් වරට ජාතික ගමනා ගමන කොමිසමට එය ලිඛිතව දැනුම් දුන් බවද විජේරත්න මහතා කීවේය. එහෙත් ඊට ද ප්‍රතිචාරයක් නොලැබුණු බවත් යෝජිත ගාස්තු වැඩි කිරීම ගැන පුවත්පත්වල දැන්වීම් මගින් ප්‍රචාරය කරන බවත් ඔහු පැවසීය. මේ අතර සුඛෝපභෝගි, අර්ධ සුඛෝපභෝගි යනුවෙන් ලොව කොහේවත් බස් වර්ග දෙකක් නැති බවත් ඒවායේ අරමුණ මගී ජනතාවගෙන් මුදල් ගසා කෑම බවද හෙතෙම කීවේය. ඊට එරෙහිව ජනතාවට නඩු මගට බැසිය හැකි බවද ඒ සඳහා තම සංගමය සහය දෙන බවද ඔහු වැඩිදුරටත් පැවසීය. කෙසේ වෙතත් අද පස්වරුවේ පැවති මාධ්‍ය හමුවේදී ජාතික ගමනා ගමන‍ කොමිසමේ සභාපති රොෂාන් ගුණවර්ධන මහතා කීවේ බස් ගාස්තු සම්බන්ධයෙන් තීරණය ගන්නේ රජය බවයි‍. රජය යටතේ ප්‍රවාහන අමාත්‍යංශයක් ඇති බවත් ඒ යටතේ ක්‍රියාත්මක වන ජාතික ගමනා ගමන කොමිසමට ඒ පිළිබඳ තීන්දු ගැනී‍ෙම් අයිතිය ඇති බවත් හෙතෙම පැවසීය. ඕනෑම අයෙකුට ඕනෑම ප්‍රකාශයක් කළ හැකි නමුත් කාටවත් ඕන විදියට බස් ගාස්තු වැඩි කිරීමට ඉඩක් නැති බවද ඔහු කීවේය. බස් ගාස්තු වැඩි කරන බවට අදාළ පුද්ගලයා මෙවැනි ප්‍රකාශ කළ පළමුවැනි අවස්ථාව මෙය නොවන බවත් මෙය අවසාන අවස්ථාව නොවනු ඇති බවත් හෙතෙම වැඩිදුරටත් පැවසීය.", "URL": "https://sinhala.adaderana.lk/news.php?nid=36567", "Category": null, "Parent URL": null}