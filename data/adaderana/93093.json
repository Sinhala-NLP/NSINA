{"Source": "Adaderana", "Timestamp": "July 24, 2018 06:34 am", "Headline": "රටවල් 5ක කෝටි 2කට ආසන්න මුදල්-චීනයට අරන් යන්න හැදූ ලාංකික ව්‍යාපාරිකයන් රේගු බාරයට", "News Content": "විදේශ මුදල් තොගයක් නීතිවිරෝධී ලෙස චීනයේ ෂැංහයි වෙත රැගෙන යෑමට තැත් කළ ශ්‍රී ලාංකික ව්‍යාපාරිකයන් දෙදෙනෙකු කටුනායක ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. රුපියල් එක් කෝටි හැත්තෑ හත් ලක්ෂ හැත්තෑ හත් දහස් එකසිය අනූතුනක් (1,77,77,193) ක් වටිනා මෙම මුදල් තොගය ඊයේ(23) සවස මෙලෙස රේගු බාරයට පත්ව තිබේ. මෙයින් එක් සැකකරුවෙකු 43 හැවිරිදි අකුරණ ප්‍රදේශයේ පදිංචිකරුවෙකු වන අතර , අනෙක් පුද්ගලයා 32 හැවිරිදි පාමංකඩ ප්‍රදේශයේ පදිංචිකරුවෙක් බව අනාවරණය වී ඇත. මොවුන් දෙදෙනා ඊයේ සවස 2.15 ට චීනයේ ෂැංහයි නුවර බලා පිටත්ව යන ශ්‍රී ලන්කන් ගුවන් සේවයේ යූ.එල්-862 දරන ගුවන් යානයට කටුනායක ගුවන් තොටුපොළ වෙත පැමිණ තිබේ. එහිදී ගුවන් තොටුපොළ ආරක්ෂක නිලධාරීන් විසින් සිදු කරන ස්කෑන් පරීක්ෂණවලදී , මෙම ව්‍යාපාරිකයන් දෙදෙනා රැගෙන විත් තිබූ සිය ඇඳුම් බහා තිබූ ගමන් මල්ලේත් , අතේ ගෙන යන අත් බෑගය තුළත් මෙම විදේශ මුදල් තොගය සඟවා ගෙන තිබී අනාවරණය වී තිබුණි. එහි ඇමෙරිකානු ඩොලර් 1,36,853 ක් , හොංකොං ඩොලර් 790 ක්,ඉන්දියානු රුපියල් 30,900 ක් , චීන යු ආන් 1,900 ක් සහ ශ්‍රී ලංකා රුපියල් 63,400 ක් තිබී ඇත. මෙම මුදල් තොගය සමඟ ව්‍යාපාරිකයන් දෙදෙනා ද රේගු නිලධාරීන් විසින් අත්අඩංගුවට ගෙන ශ්‍රී ලංකා රේගුවේ අතිරේක අධ්‍යක්ෂ ජනරාල් රංජිත් ළමාහේවා මහතාගේ උපදෙස් මත , කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් මහතාගේ අධීක්ෂණය යටතේ , නියෝජ්‍ය රේගු අධ්‍යක්ෂ ඕ.ජේ.ඔබේසේකර , රේගු අධිකාරීවරුන් වන ඩබ්ලිව් .කේ.විජේතුංග , බන්දුල ගජනායක, ආර්.කේ.එම්.දයානන්ද, සහකාර රේගු අධිකාරීවරුන් වන එම්. යූ.පී.පෙරේරා , එස්.වී.කඹුරුගමුව , එච්.එම්.සී.යූ.ද සිල්වා, එම්.එම්.එම්.රිෂ්වි , එම්.ඊ.යූ.ජයසංක , ඩබ්ලිව් .ඒ.එන්.ෆොන්සේකා සහ හරිතා අනුරුද්ධිකා යන නිලධාරීහු මේ පිළිබඳව පරීක්ෂණ පවත්වති.", "URL": "https://sinhala.adaderana.lk/news.php?nid=93093", "Category": null, "Parent URL": null}