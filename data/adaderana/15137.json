{"Source": "Adaderana", "Timestamp": "March 29, 2011 09:20 am", "Headline": "ශ්‍රී ලංකා -නවසීලන්ත අවසන් පූර්ව තරගය අදයි", "News Content": "2011 ලෝක කුසලාන ක්‍රිකට් තරගාවලියේ පළමු අවසන් පූර්ව තරගය අද(29) ශ්‍රී ලංකාව හා නවසීලන්තය අතර ආර්.ප්‍රේමදාස ක්‍රීඩාංගණයේ දී පැවැත්වෙයි. දිවා රාත්‍රි තරගයක් ලෙස පැවැත්වෙන මෙම තරගය පස්වරු 2 .30 ට ආරම්භ වීමට නියමිතය. නව තරගයක් ලෙස හොඳින් ක්‍රීඩා කරමින් නවසීලන්ත කණ්ඩායමට ප්‍රබල අභියෝගයක් ලබා දීමට බලාපොරොත්තු වන බව ශ්‍රී ලංකා කණ්ඩායමේ ‍නායක කුමාර් සංගක්කාර පවසයි. මෙම තරගය සඳහා විශේෂ ආරක්ෂක වැඩපිළිවෙළක් ක්‍රියාත්මක කර ඇති බව පොලිස්පති මහින්ද බාලසූරිය මහතා ප්‍රකාශ කළේය. තරගයේ සහ ක්‍රීඩා ලෝලීන්ගේ ආරක්ෂාව සඳහා මෙම විශේෂ ආරක්ෂක වැඩපිළිවෙළ ක්‍රියාත්මක කර ඇති බව පොලිස්පතිවරයා සඳහන් කළේය. ශ්‍රී ලංකාව සමග පැවැත්වෙන මෙම තරගයට තම කණ්ඩායම ඉතා හොඳ සූදානමකින් සිටින බව නවසීලන්ත කණ්ඩායම් නායක ඩැනියෙල් විටෝරි කියා සිටියේය.", "URL": "https://sinhala.adaderana.lk/news.php?nid=15137", "Category": null, "Parent URL": null}