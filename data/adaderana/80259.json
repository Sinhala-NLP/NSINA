{"Source": "Adaderana", "Timestamp": "November 20, 2017 06:06 pm", "Headline": "බස් එකක් ගැටී මාවනැල්ල ජලයෙන්  යටවෙයි (ඡායාරූප සහිතයි)", "News Content": "මහ වැස්ස සමඟ මාවනැල්ල නගරය පැයක පමණ කාලයක් ජලයෙන් යට වී තිබේ. මේ හේතුවෙන් මාවනැල්ල ප‍්‍රාදේශීය සභාවට අයත් පොදු වෙළෙඳ සංකීර්ණය, පහත් බිම් කිහිපයක් හා වෙළෙඳ සැල් කිහිපයකට ජලය ගලා යෑමෙන් අවහිරතා ඇති වූ බව ජනතාව පැවසීය. අප මේ සම්බන්ධයෙන් මාවනැල්ල නගර බල ප‍්‍රදේශයේ මාවනැල්ල ප‍්‍රාදේශීය සභාවේ ලේකම් වසන්ත ඒකනායක මහතාගෙන් විමසිමක් කළ අතර එහිදී ඒ මහතා කියා සිටියේ , “මාවනැල්ල නගරය ජලයෙන් යට වුණේ මාවනැල්ල පොදු වෙළෙඳ සංකීර්ණය සහ අරණායක පෞද්ගලික බස් රථ නවත්වන ස්ථානයට ආසන්නයේ ප‍්‍රධාන කාණුවේ කොන්ක‍්‍රීට් කෑලි කිහිපයක් හිර වීමෙන්. තරමක් දුරට වැස්ස පවතින අවස්ථාවේ බස් රථයක් ගැටී මෙම කොන්ක‍්‍රීට් පියන් කිහිපයක් ප‍්‍රධාන කාණුව අවහිර වන ලෙස වැටී තිබෙනවා. ඒ නිසා තමයි මෙ ජලයෙන් යට විම සිද්ධ වුණේ.“ පසුගිය කාලය පුරා තරමක් දුරට වැසි පවතින විට මාවනැල්ල නගරය ජලයෙන් යට වූ අතර පසුව මාවනැල්ල ප‍්‍රධාන වාරි ඇළ ප‍්‍රතිසංස්කරණය මා ඔය දක්වා සිදු කළා. ඉන් පසුව මාවනැල්ල නගරය මෑත කාලයේ ජලයෙන් යට නොවූ අතර මීට පෙරද තද වැසි අවස්ථාවන් පැවැති අවස්ථාවල අපි ඒ පිළිබඳ හොඳට නිරීක්ෂණයක් කළා. එහිදීද මේ නගරය ජලයෙන් යට වුණේ නෑ“ යනුවෙන් ඒ මහතා කියා සිටියේය. කෙසේ වෙතත් මාවනැල්ල නගරයේ අනවසර ඉදි කිරීම් රාශියක් ඇති අතර ඒවා ඉවත් කිරීමට මේ වන තෙක් කිසිඳු රජයකින් වගකිය යුතු පිරිස් කටයුතු කර නැති බව ජනතාව පවසයි. එමෙන්ම මෙම බස් නැවතුම සහ මාවනැල්ල නගරය එක්දහස් නවසිය අසුගණන් වල සංවර්ධන වූ පසුව මෙ වන තෙක් නැවත කිසිඳු සංවර්ධනයක් සැලකිය යුතු අයුරින් සිදු වී නොමැති අතර අදටත් මඟීන්ට නැවති බස් රථ පැමිණෙන තෙක් රැඳී සිටින්නට මගී ආවරණ යෙදු ස්ථාන පවා කඩා ඉවත් කර අනවරස කඩ රැසක් ඉදි කර ඇති බව සඳහන්ය.", "URL": "https://sinhala.adaderana.lk/news.php?nid=80259", "Category": null, "Parent URL": null}