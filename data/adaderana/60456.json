{"Source": "Adaderana", "Timestamp": "May 24, 2016 03:41 pm", "Headline": " විධායක ජනාධිපති ක්‍රමය සම්පූර්ණයෙන්ම අහෝසි කළ යුතු නෑ", "News Content": "විධායක ජනාධිපති ධූරය සම්පූර්ණයෙන්ම අහෝසි කිරීම මේ මොහොතේ සුදුසු නොවන බව මහාමාර්ග රාජ්‍ය අමාත්‍ය ඩිලාන් පෙරේරා මහතා පවසයි.යම් යම් සුළු විධායක බලතල ජනාධිපතිවරයාට තිබිය යුතු බව අමාත්‍යවරයා කියා සිටියේ අද(24)කොළඹ පැවති මාධ්‍ය හමුවකදීය.මහින්ද රාජපක්ෂ මහතාට හෝ චන්ද්‍රිකා බණ්ඩාරනායක මැතිනියට නීත්‍යනුකූලව ආණ්ඩුවක් ස්ථාපිත කළ නොහැකි බවත්, ඒ නිසාම ශ්‍රීලනිප මැද පෙළ ශක්තිමත්ව ගොඩනැඟිය යුතුව ඇති බවත් ඔහු කියා සිටියේය.ශ්‍රීලනිපය තුළ ඇත්තේ නායකයින් දෙදෙනාගේ ප්‍රශ්නයක් පමණක් නොවන බවත්,පැරදීම හේතුවෙන් පවත්නා දුකත් ඊට හේතුවක් බවත් අමාත්‍යවරයා සඳහන් කළේය.කිරුළපනටත්,ගාල්ලටත් එකතුවුණු ශ්‍රීලනිපයේ කොටස් ඉදිරියේදී එකතුවී කටයුතු කොට රජයක් පිහිටුවා ගත යුතු බවත්,ඒකාබද්ධ විපක්ෂයේ ඉදිරිපෙළ සිටින්නේද ශ්‍රීලනිපයේම පිරිස් බවත්,ඔවුන්ගේ රැස්වීම්වල ගම්මන්පිල,විමල් වැන්නන් කතා කරන විට මේ නායකයින්ද අත්පුඩි ගසන තත්ත්වයට පත්ව තිබීම කනගාටුවට කරුණක් බවත් ඔහු කියා සිටියේය.මෙහිදී හිටපු ජනාධිපතිවරයාගේ උගන්ඩා සංචාරය සම්බන්ධයෙන් මාධ්‍යවේදියෙකු විසින් අසන ලද ප්‍රශ්නයකට ප්‍රතිචාර දක්වමින් අමාත්‍යවරයා කියා සිටියේ මහින්ද රාජපක්ෂ මහතා තමාට ලබාදෙන උපදෙස් සම්බන්ධයෙන් පරිස්සම් සහගත විය යුතු බවයි.රාජපක්ෂ මහතාට උගන්ඩාවට යන්නට සිදුවූයේ ලොව දූෂිතම නායකයින් දෙදෙනෙකු සමග බවත්,එම ගමනට ඔහුට ආරාධනා කර තිබුණේ මංගල සමරවීර විදෙස් අමාත්‍යවරයා සහ උගන්ඩා ජනාධිපතිවරයා පමණක් බවත් අමාත්‍යවරයා මෙහිදී සිහිපත් ‍කළේය.මේ අවස්ථාවේදී තම සහෝදරයාට එම ඉල්ලීම ප්‍රතික්ෂේප කරන්නැයි ඉල්ලා සිටින්නට බැසිල් රාජපක්ෂ මහතාට හැකියාව තිබුණද එසේ හෝ සිදුනොවුණු බව ඩිලාන් පෙරේරා මහතා සඳහන් කළේය.එබැවින් මහින්ද රාජපක්ෂ මහතාට ටිකට් එක සමගින් මේ අය ලබාදී ඇත්තේ ලණුවක් බවත්,ටිකට් එක දී ඔහු ලණුව කෑ බවත් පෙරේරා මහතා සිහිපත් කළේය.විමල් වීරවංශ,දිනේශ් ගුණවර්ධන වැනි දේශප්‍රේමින්ටත් තමන්ගේ මහ වීරයාව උගන්ඩාවට නොයවා ආරක්ෂා කර ගැනීමට හැකි නොවුණු බව හෙතෙම මෙහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=60456", "Category": null, "Parent URL": null}