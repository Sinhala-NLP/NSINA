{"Source": "Adaderana", "Timestamp": "November 21, 2018 03:07 pm", "Headline": "සතියක් පුරා එකතැන නැවතුන ජීවිත", "News Content": "හැටන් ලංගම බස් ඩිපෝව මඟින් හැටන්-ගාඩ්මෝර් හා හැටන් සාමිමලේ දක්වා ධාවනයේ යොදවා තිබූ බස් රථ දෙක සතියක කාලයක් තිස්සේ ධාවනය නොකිරීම හේතුවෙන් එම ප්‍රදේශවල පාසල් ළමයින් ඇතුළු මගී ජනතාව දැඩි අපහසුතාවකට පත්ව සිටිති. හැටන්-ගාඩ්මෝර් මාර්ගයේ ධාවනය කෙරෙන එකම ලංගම බස් රථය වන මෙම බස් රථයේ සේවයේ නියුතුව සිටි රියදුරු මහතා අඛණ්ඩ සේවයෙන් පසුව අනුමත නිවාඩු ලබා ගැනීමෙන් අනතුරුව ඔහු නැවත සේවයට වාර්තා කරන තෙක් බස් රථය ධාවනය නොකරන බව මගි ජනතාව පවසති. සාමිමලේ නගරයෙන් දිනපතා උදැසන 06.30 ට ගමන් ආරම්භ කර මස්කෙළිය, නෝර්වූඩ් හරහා හැටන් බලා ධාවනය වු බස් රථයද මෙසේ සතියකට වැඩි කාලයක් ධාවනයෙන් ඉවත් කර ඇති නිසා මාසික වාර ප්‍රවේශ පත්‍ර ලබා ගෙන හැටන්, මස්කෙළිය හා නෝර්වූඩ් බලා දිනපතා ගමන් කරන පාසල් ළමයින්, රාජ්‍ය මෙන්ම පෞද්ගලික අංශයේ සේවයේ නියුතු ජනතාව දැඩි අපහසුකාවකට පත්ව සිටින බව එම ජනතාව චෝදනා කර සිටිති. බ්‍රවන්ස්වික්, ග්ලැනූජී, මෝකා, ගාඩ්මෝර්, ඕල්ටන්, ගවරවිල, ස්ට්රැ ත්ස්පී, ෆෙයාලෝන් ඇතුලු තේ වතු රැසක වතු කම්කරු ජනතාව හා පාසල් ළමයින් විශාල පිරිසක් දෛනිකව මෙම ලංගම බස් රථ දෙකේ ගමන් කරති. එමෙන්ම ඉදිරියේ දි පැවැත්විමට නියමිත සාමාන්‍ය පෙළ විභාගය සඳහා පෙනි සිටිමට සුදානම් වන ශිෂ්‍ය ශිෂ්‍යාවන් ඉහත තත්ත්වය දිගින් දිගයම පැවතියහොත් විභාග ශාලාවට නියමිත වෙලාව පැමිණීම සම්බන්ධව ගැටළු ඇති වෙතැයි බියට පත්ව සිටිති. වත්මන් පාර්ලිමේන්තුවේ පවතින දේශපාලන අස්ථාවරත්වයත් සමඟ හැටන් ඩිපෝවේ පැන නැගී ඇති මෙම ගැටළුව සම්බන්ධයෙන් අප හැටන් ලංගම ඩිපෝවේ වත්මන් පාලනාධිකාරියෙන් කරන ලද විමසුමකදී එහි නිලධාරියෙක් කියා සිටියේ, නිවාඩු ගොස් සිටින ඇතැම් සේවකයින් සේවයට වාර්තා කර නොමැති බවත්, එම සේවකයින්ට වහා සේවයට වාර්තා කරන ලෙස විදුලි පණිවිඩ මගින් දැණුම් දී ඇති බවත්ය. තවද ඩිපෝවේ පවතින රියදුරු හා කොන්දොස්තර හිගය පියවීම සඳහා සේවකයින් බඳවා ගැනීමට අයදුම්පත්ර් කැඳවා ඇති බවත් හෙතෙම පැවසීය.", "URL": "https://sinhala.adaderana.lk/news.php?nid=99550", "Category": null, "Parent URL": null}