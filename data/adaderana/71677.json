{"Source": "Adaderana", "Timestamp": "April 3, 2017 03:29 pm", "Headline": "වැඩ බැරි ආණ්ඩුව ගෙදර යැවීම අද අවශ්‍යතාවයයි", "News Content": "මුදල් අමාත්‍යධූරය හා විදේශ අමාත්‍ය ධූරය වෙනස් වීම් සම්බන්ධයෙන් අද වන විට කතා බවට ලක්ව ඇති වුවත් එම අමාත්‍යාංශ දෙකම බිඳ වැටි ඇති හෙයින් අමාත්‍යධූර මාරු කිරීම පිළියමක් නොවන බවත් අද රටට අවශ්‍යව ඇත්තේ ඇමති මාරුවක් නොව වැඩ බැරි ආණ්ඩුව ගෙදර යවන ආණ්ඩු මාරුවක් බව පිවිතුරු හෙළ උරුමයේ ප්‍රධාන ලේකම් උදය ගම්මන්පිල මහතා පවසයි. කොළඹ පුස්තකාල ප්‍රලේඛන සේවා මණ්ඩලයේ අද (03) පැවති මාධ්‍ය හමුවට එක් වෙමින් ඔහු මේ බව කියා සිටියේ ය. එමෙන්ම 19 වන සංශෝධනයට අනුව පවතින තත්ත්වය තුළ ජනාධිපතිවරයාගේත් අගමැතිවරයාගේත් දෙදෙනාගේම එකඟතාවයෙන් තොරව ඇමති මණ්ඩල සංශෝධන සිදු කළ නොහැකි බව ද මන්ත්‍රීවරයා තව දුරටත් පැවසීය. එනිසා එක්සත් ජාතික පක්ෂයේ ඇමතිධූර ශ්‍රී ලංකා නිදහස් පක්ෂයට දිනා ගැනීමේ සමහර ශ්‍රී ලංකා නිදහස් පක්ෂයේ ඇමතිවරුන්ගේ සිහින මේ වන විට බොඳව ගොස් ඇති බව ද ගම්මන්පිල මහතා කියා සිටියේ ය. කෙසේ වෙතත් ඇමතිවරු මාරු කිරීම රටේ පවතින ගැටළුවලට විසඳුමක් නොවන බවත් එය හිසේ කැක්කුමට කොට්ට මාරු කිරීමක් වැනි ක්‍රියාවක් බවත් මන්ත්‍රීවරයා පැවසුවේ ය.", "URL": "https://sinhala.adaderana.lk/news.php?nid=71677", "Category": null, "Parent URL": null}