{"Source": "Adaderana", "Timestamp": "September 30, 2015 07:17 pm", "Headline": "හයිබ්‍රිඩ් සුදුසු බව හුසේන් යළිත් යෝජනා කරයි", "News Content": "ශ්‍රී ලංකාවේ සිදුව ඇතැයි කියන මානව හිමිකම් කඩවීම් සම්බන්ධයෙන් සොයාබැලීමට සුදුසු වන්නේ හයිබ්‍රිඩ් (මිශ්‍ර) අධිකරණයක් යැයි ජගත් මානව හිමිකම් මහකොමසාරිස් සෙයිඩ් අල් හුසෙන් යළිත් යෝජනා කරයි.ජගත් මානව හිමිකම් කවුන්සිලය විසින් ශ්‍රී ලංකාව සම්බන්ධයෙන් සැකසූ වාර්තාව සභාගත කිරීමෙන් පසු ඒ ගැන අදහස් දක්වමින් ඔහු මේ බව කියා සිටියේය.ශ්‍රී ලංකාවේ අධිකරණයේ ස්වාධීනත්වයට යම් යම් බලපෑම් සිදුව ඇති බව පෙන්වාදුන් මහකොමසාරිස්වරයා ශ්‍රී ලංකාවේ දේශිය නීති පද්ධතිය මෙවැනි කටයුත්තකදී ප්‍රමාණවත් නොවන බවද කියා සිටියේය.එමෙන්ම වින්දිතයින් හා සාක්ෂිකරුවන් ආරක්ෂා කිරීම පිළිබඳව හොඳ යාන්ත්‍රණයක් ශ්‍රී ලංකාව තුළ නොමැති නිසාත්, ශ්‍රී ලංකාවේ අධිකරණ යාන්ත්‍රනය සූඛිත හා විනාශ වී ඇති බවත්, හෙතෙම පෙන්වාදුන්නේය.මේ නිසා ශ්‍රී ලංකාව සම්බන්ධ ගැටලුවේදී සුදුසු වන්නේ හයිබ්‍රිඩ් අධිකරණයක් අවශ්‍ය බව මානව හිමිකම් මහකොමසාරිස්වරයා පැවසුවේය.පසුගිය රජය ශ්‍රී ලංකාව සම්බන්ධයෙන් වන චෝදනාවලට අදාළව රට තුළට පිවිස අදාළ කටයුතු කිරීම පවා වැළැක්වූ බවද පෙන්වාදුන් ඒ මහතා ශ්‍රී ලංකාව තුළ දිගුකාලීන සාමය හා සංහිඳියාව පවත්වාගෙන යාමට අවස්ථාවක් දැන් උදාවී ඇති බවද පෙන්වාදුන්නේය.එක්සත් ජාතීන්ගේ මානව හිමිකම් කවුන්සිලයේදි ශ්‍රී ලංකාව පිළිබඳව වන අදහස් දැක්වීම මේ වන විට ආරම්භ වී තිබේ.", "URL": "https://sinhala.adaderana.lk/news.php?nid=54182", "Category": null, "Parent URL": null}