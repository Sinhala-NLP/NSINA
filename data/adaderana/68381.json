{"Source": "Adaderana", "Timestamp": "January 21, 2017 11:26 am", "Headline": "රෝද තුනේ සේවාව මහත්මා සේවාවක් කරන්න යයි ", "News Content": "මෙරට ත්‍රිරෝද රථ සේවාව මහත්මා සේවාවක් බවට පත් කිරීම සඳහා ලබන 25 වනදා සිට නියාමන වැඩපිළිවෙළක් ආරම්භ කිරීමට පියවර ගෙන ඇති බව මාර්ග ආරක්ෂාව පිළිබද ජාතික සභාව පවසයි. එහි සභාපති සිසිර කෝදාගොඩ මහතා සඳහන් කළේ ත්‍රිරෝද රථ අනතුරු අවම කිරීම සඳහා අදාළ නියාමන වැඩපිළිවෙළේ අරමුණ වී ඇති බවය. එම වැඩපිළිවෙළ යටතේ කොළඹ දිස්ත්‍රික්කය තුළ සිටින ත්‍රිරෝද රථ රියදුරන් සියයක් තෝරාගෙන මාස එකහමාරක කාලයක් ඔවුන්ට අවශ්‍ය පුහුණුව ලබාදීමට බලාපොරොත්තු වන බව සිසිර කෝදාගොඩ මහතා සඳහන් කරයි. ත්‍රිරෝද රථ රියදුරන්ට නිල ඇදුමක් හඳුන්වාදීම සහ ඔවුන් තුළ වූ සංවරශීලි බව, ආචාරශීලි බව, නීතිගරුක බව මෙන්ම මඟීන්ට කාරුණිකව සැලකීම යනාදී ආකල්ප ඇති කිරීම ද එහි තවත් අරමුණක් වී ඇති බව සිසිර කෝදාගොඩ මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=68381", "Category": null, "Parent URL": null}