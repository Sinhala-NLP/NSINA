{"Source": "Adaderana", "Timestamp": "January 4, 2014 07:54 pm", "Headline": "ටෙස්ට් තරඟය ජය පරාජයෙන් තොරව නිමයි", "News Content": "ශ්‍රී ලංකාව හා පකිස්ථානය අතර පැවැත්වෙන ටෙස්ට් තරඟාවලියේ පළමු තරඟය අද ජය පරාජයෙන් තොරව නිමාවට පත්විය. මෙම තරඟයේ පළමුවෙන් පන්දුවට පහරදුන් ශ්‍රී ලංකා කණ්ඩායම පළමු ඉනිමට ලකුණු 204ක් ලබාගත් අතර ඊට පිළිතුරු වශයෙන් පකිස්ථානු කණ්ඩායම ලකුණු 383ක් ලබා ගන්නා ලදී. නැවත දෙවන ඉනිම ක්‍රීඩා කළ ශ්‍රී ලංකාව කඩුලු 5ක් දැවී ලකුණු 480ක් ලබා සිටින විට ඉනිම අත්හිටුවා පකිස්ථානයට ලකුණු 302ක ඉලක්කයක් ලබාදුන්නේය. කෙසේ වෙතත් තරඟය නිමාවන විට පකිස්ථානු කණ්ඩායම කඩුලු 2ක් දැවී ලකුණු 158ක් ලබා සිටියේය. ඒ අනූව තරඟ 3න් සමන්විත ශ්‍රී ලංකා - පකිස්ථාන ටෙස්ට් තරඟය ජය පරාජයෙන් තොරව නිමාවූ අතර දෙවැනි තරඟය ලබන බදාදා ආරම්භ වීමට නියමිතය. තරඟයේ වීරයා ලෙස ශ්‍රී ලංකා කණ්ඩායමේ ඇන්ජලෝ මැතිව්ස් සම්මානයට පාත්‍රවිය. ඔහු පළමු ඉනිමේදී ලකුණු 91ක් හා දෙවන ඉනිමේදී ලකුණු 157ක් ලබා ගනිමින් නොදැවී ක්‍රීඩා කළ අතර එය ඔහු ටෙස්ට් තරඟයකදී ලබා ගත් වැඩිම ලකුණු සංඛ්‍යාව විය. ඇන්ජලෝ මැතිව්ස්, දිනේෂ් චන්දිමාල් හා ප්‍රසන්න ජයවර්ධන ශ්‍රී ලංකා කණ්ඩායම පරාජයෙන් ගලවා ගැනීමට සටනක් ලබාදුන්නේ පකිස්ථානු කණ්ඩායම ප්‍රබල ස්ථානයක සිටියදීය. ඒ ඔවුන් පළමු ඉනිමේදී ශ්‍රී ලංකාවට වඩා ලකුණු 179ක් ඉදිරියෙන් සිටීම නිසාය. කෙසේ හෝ මැතිව්ස් චන්දිමාල් හා ප්‍රසන්න ජයවර්ධන දෙවැනි ඉනිමේදී ශ්‍රී ලංකාව අවමානයෙන් ගලවා ගෞරවනීය තැනකට ගෙන ඒමට සමත් වූ බව කිව යුතුය. චන්දිමාල් දෙවැනි ඉනිමට ලකුණු 89ක් ලබාගත්තේය.", "URL": "https://sinhala.adaderana.lk/news.php?nid=40093", "Category": null, "Parent URL": null}