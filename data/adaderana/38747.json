{"Source": "Adaderana", "Timestamp": "November 11, 2013 07:30 am", "Headline": "ඉන්දීය අගමැති නොපැමිණියේ තමිල්නාඩු බලපෑම් නිසයි", "News Content": "තමිල්නාඩු ප්‍රාන්තයේ බලපෑම හේතුවෙන් ඉන්දීය අග්‍රාමාත්‍ය මන්මෝහන් සිං මහතා පොදුරාජ්‍ය මණ්ඩලයීය රාජ්‍ය නායක සමුළුවට සහභාගි වීම ප්‍රතික්ෂේප කළ බව ඉන්දීය අග්‍රාමාත්‍ය කාර්යාලයේ අමාත්‍ය වී.නාරායනන් ස්වාමි පවසයි. විදෙස් මාධ්‍යය වෙත අදහස් දක්වමින් ඔහු මෙම අදහස් පළ කර තිබේ. තමිල්නාඩු මහ ඇමතිනී ජයලලිතා ජයරාම්, ඉන්දීය විපක්ෂ නායකවරයා සහ ප්‍රාන්තයේ කොංග්‍රස් පක්ෂ නායකත්වය කළ ඉල්ලීම් සළකා බැලීමෙන් අනතුරුව ඉන්දීය අග්‍රාමාත්‍යවරයා ඔහුගේ තීරණය නිවේදනය කළ බව වී.නාරායනන් ස්වාමි එහිදී පවසා තිබේ. ශ්‍රී ලංකාව විසින් ඉන්දියාවට දුන් පොරොන්දු කිහියක් ඉටු කිරීමට ශ්‍රී ලංකාව අපොහොසත්වී ඇති බවත්, එසේ වුවත් ඉන්දීය අග්‍රාමාත්‍යවරයා සමුළුවට සහභාගි නොවීමට එම කරුණු බලනොපෑ බවත් හෙතෙම පෙන්වා දී ඇත. මේ අතර නවදිල්ලියේ දී මාධ්‍යවේදීන් සමඟ අදහස් දක්වමින් ඉන්දීය විදේශ අමාත්‍ය සල්මන් කුර්ෂිඩ් මහතා පවසා ඇත්තේ අගමැතිවරයාගේ තීන්දුව ඉන්දු -ශ්‍රී ලංකා සබඳතාවල පසුබෑමක් ලෙසින් සැලකිය යුතු නොවන බවයි. කිසියම් ගැටළුවක් හෝ අවශ්‍යතාවයක් පැනනැඟුණු විට දෙරටේ නායකයන් හමුවී එය විසඳා ගැනීම සුපුරු පදිරි ඉදිරියටත් සිදුවනු ඇති බව ද ඉන්දීය විදේශ අමාත්‍යවරයා එහිදී පවසා තිබේ.", "URL": "https://sinhala.adaderana.lk/news.php?nid=38747", "Category": null, "Parent URL": null}