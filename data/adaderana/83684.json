{"Source": "Adaderana", "Timestamp": "January 28, 2018 03:53 pm", "Headline": "උතුරේ මාරු කාසි හිඟයක්", "News Content": "උතුරු ප්‍රදේශයේ සියලුම බැංකු සඳහා පෙබරවාරි මස පළමු වෙනිදා රුපියල් කෝටි දෙකක් වටිනා මාරු කාසි ලබා දීමට ශ්‍රී ලංකා මහ බැංකුවේ ව්‍යවහාර මුදල් දෙපාර්තමේන්තුව පියවර ගෙන තිබේ. උතුරු පළාතේ මාරුකාසිවල දැඩි හිගයක් පවතින බවට පළාතේ බැංකු විසින් කරණ ලද දැණුම් දීමකට අනුව රුපියල් කෝටි දෙකක් වටිනා රුපියල් 10,5,2 යන මුදල්වලට අයත් මාරු කාසි ලබාදීමට තීරණය කොට තිබේ. මේ දිනවල උතුරු පළාතේ පවතින දැඩි මාරු කාසි හිඟය නිසා රාජ්‍ය අංශයේ වෙළෙඳසැල් වලින්ද පාරිභෝගිකයින්ට මාරු කාසි වෙණුවට ටොෆි,චොක්ලට් හා ගිණිපෙට්ටි ලබා දීම සිදු කරණු ලබයි. මේ අන්දමට උතුරු පළාතේ මාරු කාසි හිඟයට හේතු වශයෙන් බැංකු නිලධාරීන් සඳහන් කරන්නේ කොවිල් වල පිං කැටවලට දමනු ලබන අති විශාල මාරු කාසි ප්‍රමාණය ආපසු නොලැබීමත් ළමයින් හා වැඩි හිටියන් කැටවලට මාරු කාසි දැමීම නිසා ඒවා ආපසු බැංකුවලට පැමිණීම ප්‍රමාද වන බවයි. මීට අමතරව පිත්තලවලින් නිපදවා ඇති රුපියල් 5 මාරු කාසිය උණු කොට ඇතමුන් මාල තැනීමද,රුපියල් 10 විශේෂ කාසියේ දිස්ත්‍රික්ක වල වැදගත්කම කාසියේ පිටුපස සදහන් වීම නිසා ඒවා පාසල් ළමුන් අධ්‍යයන කටයුතු සදහා තබා ගැනීමද උතුරේ මාරු කාසි හිඟයට හේතු බව එම නිලධාරීන් පෙන්වා දෙයි.", "URL": "https://sinhala.adaderana.lk/news.php?nid=83684", "Category": null, "Parent URL": null}