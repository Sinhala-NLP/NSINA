{"Source": "Adaderana", "Timestamp": "August 22, 2011 05:02 pm", "Headline": "යුද්ධයෙන් බැට කෑ ගුරුන් කබලෙන් ළිපට", "News Content": "උතුරේ යුද්ධය පැවති වකවානුවේ සේවයට වාර්තාකිරීමට අවහිර වූ ගුරුවරුන් සහ විදුහල්පතිවරුන් බරපතල ගැටලුවකට මුහුණ දී ඇතැයි ලංකා ගුරු සංගමය පවසයි. ලංකා ගුරු සංගමයේ ප්‍රධාන ලේකම් ජෝසප් ස්ටාලින් මහතා‍ගේ අත්සනින් යුතුව නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. උතුරු පළාතේ 2008 වසර අග භාගයේ ඇරඹි 2009 වසර තුළදීත් පැවති බිහිසුණු යුදමය වාතාවරණය තුළ කිලිනොච්චිය හා මුලතිව් දිස්ත‍්‍රික්කවල මෙන්ම මන්නාරම වව්නියාව යාපනය දිස්ත‍්‍රික්කවල සමහර ප‍්‍රදේශවල පාසැල්වල සේවය කළ ගුරුවරුන් සහ විදුහල්පතිවරුන්ට සේවයට වාර්තා කිරීමට අවහිර විය. එසේම යුද්ධය දරුණු වීමත් සමග පාසැල් වැසී ගිය අතර ගුරුවරුන්, විදුහල්පතිවරුන්ට අවතැන් කඳවුරු ගතවීමට මෙන්ම වෙනත් ප‍්‍රදේශවලට යෑමට සිදුවිය. මෙම කාල සීමාව තුළ සේවයට වාර්තා කිරීමට ස්ථානයක් නොමැති වීම තුළ වර්තමානයේ මෙම ගුරුවරුන්ට හා විදුහල්පතිවරුන්ට නව ගැටලුවක් පැනනැඟී ඇත්තේ එම කාල සීමාව සම්බන්ධයෙන් අනුගමනය කළ යුතු පරිපාලනමය තීන්දුවක් පළාත් බලධාරීන් මේ දක්වා ගෙන නොමැතිවීමෙනි. අවස්ථා ගණනාවකදී උතුරු පළාත් ආණ්ඩුකරතුමා සමඟ සිදුකළ සාකච්ඡාවලදී ලංකා ගුරු සංගමය ඉල්ලා සිටින ලද්දේ එම කාලසිමාවට විශේෂ නිවාඩුවක් අනුමත කරන ලෙසයි. මේ වන විට මෙම ගැටලුවට මුහුණදුන් ගුරුවරුන් වෙනත් ප‍්‍රදේශවලට ස්ථාන මාරු ගෙන සේවය කිරීමේදී, විශ‍්‍රාම යෑමේදී, උසස්වීම් ලබා ගැනීමේදී මෙම කාල සීමාව පිළිබඳ තීන්දුවක් නොගැනීම තුළ ඔවුන් බරපතල ගැටලූවකට මුහුණ දී සිටිති. එසේම එම කාලසීමාව සඳහා වැටුප් නොලද ගුරුවරුන් හා විදුහල්පතිවරුන්ද සිටිති. ලංකා ගුරු සංගමය අවධාරණයෙන් ඉල්ලා සිටින්නේ යුද්ධය නිසා පීඩාවට පත් මෙම ගුරුවරුන් හා විදුහල්පතිවරුන්ගේ මෙම ගැටලුවට කඩිනම් විසඳුමක් ලබා දෙන ලෙසයි.", "URL": "https://sinhala.adaderana.lk/news.php?nid=18241", "Category": null, "Parent URL": null}