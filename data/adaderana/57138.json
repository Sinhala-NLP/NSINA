{"Source": "Adaderana", "Timestamp": "February 11, 2016 02:39 pm", "Headline": "බලය නිසා දේශපාලනඥයා පරිහානියට පත්වෙලා", "News Content": "බලය හේතුවෙන් දේශපාලනඥයා පරිහානියට පත්වීම වර්තමානයේ ලෝක දේශපාලනය තුළ මෙන්ම ජාතික දේශපාලනයේද පොදු ලක්ෂණයක් වී ඇති බව ජනාධිපති මෛත්‍රීපාල සිරිසේන මහතා පවසයි. බලය හේතුවෙන් විනාශ නොවී එම බලය, රටේත් ජනතාවගේත් යහපත උදෙසා යෙදවීම දේශපාලනඥයින්ගේ වගකීම බව ජනාධිපතිවරයා පෙන්වා දී තිබේ. දිවංගත හිටපු ජනාධිපති ඩී.බී විජේතුංග මහතාගේ ආලේඛ්‍ය සිතුවමක් අද(11) පෙරවරුවේ පාර්ලිමේන්තු සංකීර්ණයේදී නිරාවරණය කිරීමේ අවස්ථාවට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කර ඇත.එහිදී තවදුරටත් අදහස් දැක්වූ ජනාධිපතිවරයා කියා සිටියේ බලය විසින් දේශපාලනඥයින්ගේ වටිනාකම් විනාශ කර දමන යුගයක හිටපු ජනාධිපති ඩී.බී විජේතුංග මහතා ආදර්ශමත් නායකයෙකු වන බවයි.සියළු දේශපාලන චරිත පිළිබඳ විමසා බැලීමේදී එදා මෙන්ම අද සහ හෙටත් ඩී.බී විජේතුංග මහතාගේ දේශපාලන ජීවිතයෙන් ලබාගත හැකි ආදර්ශයන් බොහොමයක් ඇති බව ද ජනාධිපති මෛත්‍රීපාල සිරිසේන මහතා එහිදී සඳහන් කර තිබේ.", "URL": "https://sinhala.adaderana.lk/news.php?nid=57138", "Category": null, "Parent URL": null}