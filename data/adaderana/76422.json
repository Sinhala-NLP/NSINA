{"Source": "Adaderana", "Timestamp": "August 18, 2017 10:23 am", "Headline": "නව නාවික හමුදාපති පත්වෙයි", "News Content": "මෙරට 21 වෙනි නාවික හමුදාපතිවරයා ලෙස වයිස් අද්මිරාල් ට්‍රැවිස් සින්නයියා මහතා පත්කර තිබේ. ජනාධිපති මෛත්‍රීපාල සිරිසේන මහතා වෙතින් ඊට අදාළ පත්විම් ලිපිය වයිස් අද්මිරාල් ට්‍රැවිස් සින්නයියා මහතා වෙත අද(18) පෙරවරුවේ බාරදුන් බව ජනාධිපති මාධ්‍ය අංශය සඳහන් කළේය. ට්‍රැවිස් සින්නයියා මහතා 1982 වසරේදී නාවික හමුදාවට එක්ව ඇති අතර ඔහු වීර වික්‍රම විභූෂණ, රණවික්‍රම, රණශූර හා උත්තම සේවා යන ඉහළම සම්මානයන්ට පාත්‍ර වූ නාවික හමුදාවේ ජ්‍යෙෂ්ඨතම නිලධාරියෙකු වෙයි. නව නාවික හමුදාපතිවරයා ලබන 22 වනදා වැඩ බාර ගැනිමට නියමිතයි. මේ වන විට නාවික හමුදාපති ධූරයේ කටයුතු කරන වයිස් අද්මිරාල් රවින්ද්‍ර විජේගුණරත්න මහතා ලබන 22 වනදා එම ධුරයෙන් විශ්‍රාම ගැනිමට නියමිතව තිබේ. ඒ අනුව වයිස් අද්මිරාල් රවින්ද්‍ර විජේගුණරත්න මහතා ආරක්ෂක මාණ්ඩලික ප්‍රධානී ධූරයට පත්විමට නියමිත බව වාර්තා වෙයි. ආරක්ෂක මාණ්ඩලික ප්‍රධානී ධූරයේ මේ වන විට කටයුතු කරනු ලබන ජෙනරාල් ක්‍රිෂාන්ත ද සිල්වා මහතා ලබන 22 වනදා එම ධුරයෙන් විශ්‍රාම ගැනිමට නියමිතව තිබේ.", "URL": "https://sinhala.adaderana.lk/news.php?nid=76422", "Category": null, "Parent URL": null}