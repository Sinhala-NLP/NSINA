{"Source": "Adaderana", "Timestamp": "October 16, 2013 07:51 am", "Headline": "ශ්‍රී ලංකාවෙන් එල්ලවන බලපෑම් වලට එරෙහිව දැඩි ක්‍රියාමාර්ග ගන්නවා ", "News Content": "තමිල්නාඩු ධීවරයින්ට එරෙහිව ශ්‍රී ලංකාවෙන් එල්ලවන බලපෑම් වලට එරෙහිව දැඩි ක්‍රියාමාර්ගයක් ගැනීමේ අවශ්‍යතාව පවතින බව ඉන්දීය තමිල්නාඩු මහ ඇමතිනී ජයලලිතා ජයරාම් මහත්මිය පවසයි. ඉන්දීය අගමැති මංමෝහන් සිං වෙත ඉල්ලීමක් කරමින් ඇය මේ බව ප්‍රකාශ කර ඇති බව එරට මාධ්‍ය වාර්තා කරයි. තමිල්නාඩු ධීවරයින් 37 දෙනෙකු ඊයේ(15) දිනයේ ශ්‍රී ලංකා නාවික හමුදාව විසින් අත්අඩංගුවට ගැනීමේ සිදුවීම ඉස්මතු කරමින් ජයලලිතා ජයරාම් මේ බව ප්‍රකාශ කර ඇති බව සඳහන් වෙයි. ඇය තවදුරටත් පවසන්නේ ශ්‍රී ලංකා ආරක්ෂක අංශ දිගින් දිගටම ඉන්දීය ධීවරයින් ඉලක්ක කර ගනිමින් බාධා එල්ල කරන බවයි. මේ අතර පසුගිය 14 වැනිදා තගෙයිමන්නාරම මුහුදු තීරයට කිලෝමීටර් 10 ක් දුරින් ශ්‍රී ලංකා මුහුදු සීමා උල්ලංඝණය කරමින් ධීවර කටයුතු වල නියැලී සිටිය දී අත්අඩංගුවට ගත් ඉන්දීය ධීවරයින් පිරිස රක්ෂිත බන්ධනාගාර ගත කර තිබේ. පොලිසිය පැවසුවේ ඔවුන් ලබන 28 වැනිදා දක්වා රක්ෂිත බන්ධනාගාර ගත කිරීමට මන්නාරම මහේස්ත්‍රාත් අධිකරණය නියෝග කළ බවයි. අත්අඩංගුවට ගත් ධීවරයින් 22 දෙනෙකු මෙලෙස රක්ෂිත බන්ධනාගාර ගත කෙරුණි.", "URL": "https://sinhala.adaderana.lk/news.php?nid=38169", "Category": null, "Parent URL": null}