{"Source": "Adaderana", "Timestamp": "July 23, 2013 08:20 am", "Headline": "බ්‍රිතාන්‍ය නියෝජිතයින් උතුරේ සංචාරයක", "News Content": "මෙරටට පැමිණ සිටින බ්‍රිතාන්‍ය පාර්ලිමේන්තු නියෝජිත පිරිස අද (23) දිනයේ උතුරු ප්‍රදේශයේ සංචාරයක නිරත වීමට නියමිතව තිබේ. බ්‍රිතාන්‍ය කන්සර්වේටිව් පක්ෂයේ සහ කම්කරු පක්ෂයේ මන්ත්‍රීවරුන්ගෙන් සැඳුම්ලත් නියෝජිත පිරිස ඊයේ දිනයේ දිවයිනට පැමිණියේය. ඔවුන් ඊයේ පෙරවරුවේ කොළඹ - හුණුපිටිය ගංගාරාමා විහාරස්ථානය වැඳපුදාගෙන තිබේ මෙම නියෝජිත පිරිස ලබන 26 වන දින දක්වා මෙරට රැඳී සිටීමට නියමිතය. එම කාලය තුළ දී ජනාධිපති මහින්ද රාජපක්ෂ මහතා, කතානායක චමල් රාජපක්ෂ මහතා ඇතුළු රජයේ ඉහළ පෙළේ නියෝජිතයින් රැසක් හමුවීමට සැලසුම් කර ඇති බව වාර්තා වෙයි. ඊට අමතරව විපක්ෂ නායක රනිල් වික්‍රමසිංහ මහතා ඇතුළු විපක්ෂයේ දේශපාලන පක්ෂ නායකයින් සමඟ ද මොවුන් සාකච්ඡා පැවැත්වීමට නියමිතව තිබේ. තංගල්ල සංචාරක හෝටලයක් තුළ දී 2011 වසරේ බ්‍රිතාන්‍ය ජාතිකයෙකු ඝාතනය වීමේ සිද්ධිය සම්බන්ධයෙන් ජනාධිපති මහින්ද රාජපක්ෂ මහතා සමඟ සෘජුව සාකච්ඡා කිරීමට බලාපොරොත්තු වන බව මෙරට පැමිණ සිටින බ්‍රිතාන්‍ය නියෝජිත පිරිස පවසයි. ශ්‍රී ලංකාවේ පොදුරාජ්‍ය මණ්ඩලයීය රාජ්‍ය නායක සමුළුව පැවැත්වීමට පෙර අදාළ සිද්ධිය සම්බන්ධයෙන් සිදුකරන පරීක්ෂණ කටයුතු අවසන් විය යුතු බව එම නියෝජිත පිරිසේ පාර්ලිමේන්තු මන්ත්‍රී සයිමන් ඩන්සුක් විදෙස් මාධ්‍ය වෙත පවසා ඇත. මේ අතර මෙරට පැවැත්වෙන පොදුරාජ්‍ය මණ්ඩලයීය රාජ්‍ය නායක සමුළුවට ඉන්දීය නියෝජිතයින් සහභාගි නොකළ යුතු බව පවසමින් විරෝධතාවයක් පැවැත්වීමට තමිල්නාඩුවේ ඩි.එම්.කේ.පක්ෂය තීරණය කර තිබේ. එම්.කරුණානිධිගේ නායකත්වයෙන් යුත් එම පක්ෂයේ පාර්ලිමේන්තු මන්ත්‍රීවරුන් ලබන අගෝස්තු මස 8 වන දින ඉන්දීය පාර්ලිමේන්තුව ඉදිරිපිට මෙම විරෝධතාව පැවැත්වීමටයි තීරණය කර ඇත. ඩි.එම්.කේ පක්ෂයේ පාර්ලිමේන්තු කණ්ඩායම් නායක ටි.ආර්.බාලුගේ ප්‍රධානත්වයෙන් අදාළ විරෝධතාව පැවැත්වීමට නියමිත බව ඉන්දීය මාධ්‍ය වාර්තා කරයි.", "URL": "https://sinhala.adaderana.lk/news.php?nid=36017", "Category": null, "Parent URL": null}