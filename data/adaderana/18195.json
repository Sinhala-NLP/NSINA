{"Source": "Adaderana", "Timestamp": "August 20, 2011 04:34 pm", "Headline": "ආදීවාසී ජනතාව වෙනුවෙන් නිවාස යෝජනා ක්‍රමයක්", "News Content": "ආදීවාසී ජනතාව වෙනුවෙන් නිවාස යෝජනා ක්‍රමයක් හඳුන්වාදීම පිළිබඳ නිවාස හා පොදු පහසුකම් අමාත්‍යාංශයේ අවධානය යොමුව තිබේ. ඒ පිළිබඳ විශේෂ සාකච්ඡාවක් අද(20) දිනයේ පැවැත්වෙන බව එම අමාත්‍යාංශය පවසයි. දඹාන වරිග සභාවට සමගාමීව පැවැත්වෙන එම සාකච්ඡාව සඳහා ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතාත් ආදීවාසීන් නියෝජනය කරමින් ඌරුවරිගේ වන්නියල ඇත්තන් සහ රතුගල හා හෙන්නානීගල ආදීවාසීන් නියෝජනය කරමින් එහි නායකයින් ද සහභාගී වන බව සඳහන්ය. ආදීවාසී ජනතාවගේ සංස්කෘතික උරුමයන් ආරක්ෂා වන අයුරින් නිවාස ව්‍යාපෘතිය ක්‍රියාත්මක කරන්නේ කෙසේ ද යන්න පිළිබඳ සාකච්ඡාවේදී වැඩි අවධානයක් යොමුකරන බව නිවාස හා පොදු පහසුකම් අමාත්‍යාංශය පවසයි.", "URL": "https://sinhala.adaderana.lk/news.php?nid=18195", "Category": null, "Parent URL": null}