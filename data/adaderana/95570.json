{"Source": "Adaderana", "Timestamp": "September 5, 2018 11:23 am", "Headline": "කිරිවලට මිලක් නොදුන් නිසා කිරි ගොවීන් විරෝධතාවයක", "News Content": "අඹේවෙල මිල්කො සමාගම යටතේ පාලනය වන හැටන් කොටගල දියර කිරි එකතු කිරිමේ මධ්‍යස්ථානය ඉදිරිපිට කිරි ගොවීන් පිරිසක් අද (05) උදැසන පෙරවරු 9.00 සිට පෙරවරු 10.30 දක්වා උද්ඝෝෂණයක නිරත විය. එම කිරි එකතු කිරිමේ මධ්‍යස්ථානයට ඇතුල්වන ප්‍රධාන ගේට්ටුව අසළ උද්ඝෝෂණය ආරම්භ කරමින් කොටගල ප්‍රදේශයේ කිරි ගොවින් පිරිස චෝදනා කර සිටියේ මාස දෙකක් පමණ කාලයක් එම සමාගම වෙත තමන් ලබාදෙන දියර කිරි වෙනුවෙන් වු අදාළ මුදල් එම සමාගම විසින් මේ වන තෙක් ගෙවා නොමැති බවයි. දුෂ්කරතා රාශ්‍රියක් මධ්‍යයේ ජිවනෝපායක් ලෙස තමන් කිරි කර්මාන්තය සිදු කරගෙන යන බවත් , එම සමාගම වෙත ලබා දුන් දියර කිරි වෙනුවෙන් අදාළ මුදල් නොගෙවිම නිසා තමන් ආර්ථික වශයෙන්ද ගැටළු රැසකට මැදිහත් වි සිටින බවත්,එම ආර්ථික අපහසුතා මධ්‍යයේ කිරි ගවයන්ට අවශ්‍ය සත්ත්ව ආහාර පවා මිලදි ගැනිමට නොහැකි තත්ත්වයක් උද්ගත වි ඇති බව උද්ඝෝෂණයේ නියැලි සිටි කිරි ගොවින් කියා සිටියේය . මිල්කො සමාගම වසරක පමණ කාලයක් මෙසේ තමන් විසින් එම සමාගම වෙත ලබාදෙන දියර කිරි වෙනුවෙන් අදාල මුදල් ගෙවිම් ප්‍රමාද කරන බවත් , පවත්නා තත්ත්වය හමුවේ කිරි කර්මාන්තය කරගෙන යාමට නොහැකි තත්ත්වයක් උද්ගත වි ඇති නිසා ගවයන් විකුණා දැමිමට සිදු වන බවයි උද්ඝෝෂණයේ නියැලි සිටි කිරි ගොවින් වැඩිදුරටත් කියා සිටියේය. මෙම ගැටළුව සම්බන්ධයෙන් මිල්කො සමාගමේ නිලධාරියෙකුගෙන් අප කල විමසුමකට ඔහු කියා සිටියේ කිරි ගොවින්ගේ ගැටලුව සම්බන්ධයෙන් තම ආයතනයේ උසස් නිලධාරින් දැනුවත් කර ඇති බවයි. කිරි ගොවින්ට ගෙවිය යුතු මුදල් ලද විගස කිරි ගොවින්ට අදාල ගෙවිම් කටයුතු සිදු කරන බව එම නිලධාරියා වැඩි දුරටත් කියා සිටියේය.", "URL": "https://sinhala.adaderana.lk/news.php?nid=95570", "Category": null, "Parent URL": null}