{"Source": "Adaderana", "Timestamp": "August 23, 2019 04:52 pm", "Headline": "දින 49 කට පොලීසියට මිලියන 251 ලාබයක්", "News Content": "බීමත් රියදුරන් අත්අඩංගුවට ගැනීමේ විශේෂ මෙහෙයුමෙන් දින 49 ක් පුරා බීමත් රියදුරන් 10,054 ක් අත්අඩංගුවට පත්ව තිබේ. අද(23) කොළඹ පැවති මාධ්‍ය හමුවකට එක්වෙමින් පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මේ බව පැවසීය. ඒ අනුව අද උදෑසන 6 දක්වා මෙම පිරිස අත්අඩංගුවට පත්ව ඇතැයි ද පොලිස් මාධ්‍ය ප්‍රකාශකවරයා සඳහන් කරයි. මෙම රියදුරන් අතරින් මගී ප්‍රවාහන වාහනවල රියදුරන් මේ වන විට අධිකරණයෙන් වැරදිකරු වු පසුව එම රියදුරන්ගේ බලපත්‍රය අවලංගු කිරීමට යටත් වන බවත්, සෙසු වාහනවල රියදුරන් අධිකරණයෙන් වැරදිකරු වු පසුව ඔවුන්ගේ රියදුරු බලපත්‍රය උපරිම වසරක් දක්වා වු කාලයකට අත්හිටුවනු ලබන බවද පොලිස් මාධ්‍ය ප්‍රකාශකවරයා පැවසීය. මෙම බීමත් රියදුරන් 10054 දෙනා අධිකරණයේ වැරදිකරුවන් වු පසුව එක් අයෙකුට අවම වශයෙන් රුපියල් 25, 000 ක දඩයක් නියම වන බවත් පැවසු පොලිස් මාධ්‍ය ප්‍රකාශකවරයා, ඒ අනුව දින 49 මෙහෙයුමෙන් අවම වශයෙන් රුපියල් මිලියන 251 දඩයක් නියම වන බවත් කියා සිටියේය. මෙම මෙහෙයුම නැවත දැනුම් දෙන තුරු බලාත්මක කර ඇතැයි ද පොලිස් මාධ්‍ය ප්‍රකාශක රුවන් ගුණසේකර මහතා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=117310", "Category": null, "Parent URL": null}