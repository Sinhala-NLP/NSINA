{"Source": "Adaderana", "Timestamp": "August 16, 2015 03:58 pm", "Headline": "ප්‍රගීත්ගේ විමර්ශන අවසන්වනතුරු සම්පූර්ණ තොරතුරු දිය නොහැකියි ", "News Content": "මාධ්‍යවේදී ප්‍රගීත් එක්නැලිගොඩ මහතාගේ අතුරුදන්වීම සම්බන්ධයෙන් සිදුකෙරෙන විමර්ශනය අවසන් වනතුරු එහි තොරතුරු සම්පූර්ණයෙන් අනාවරණය කළ නොහැකි බව පොලිසිය පවසයි.පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා නිවේදනයක් නිකුත් කරමින් පෙන්වා දෙන්නේ විමර්ශනයේ තොරතුරු අනාවරණය කිරීම තුළින් සිද්ධියට අදාළ සාක්ෂි විනාශ වී යාම සිදුවිය හැකි බවයි.සාර්ථක විමර්ශනයක් සිදුකර සැකකරුවන් අධිකරණය හමුවේ වැරදිකරුවන් කරවීමට අවශ්‍ය සාක්ෂි සොයාගැනීම විමර්ශන නිලධාරීන්ගේ අරමුණ බව පෙන්වාදෙන පොලිස් මාධ්‍ය ප්‍රකාශකවරයා එම අරමුණට බාධා වන කිසිවක් නොකරන බව පෙන්වාදෙයි.මාධ්‍යවේදී ප්‍රගීත් එක්නැලිගොඩ මහතාගේ අතුරුදන්වීම සම්බන්ධයෙන් සිදුකරන විමර්ශනයේ තොරතුරු ජනගත කරන ලෙසට ඒ මහතාගේ බිරිඳ වන සන්ධ්‍යා එක්නැලිගොඩ මහත්මිය විසින් ඉල්ලීමක් කර තිබු අතර යම් බලපෑමක් මත පොලිස්පතිවරයා විසින් විමර්ශනයේ තොරතුරු ලබා නොදෙන බව ඇය ප්‍රකාශ කර තිබුණි.කෙසේවෙතත් අදාළ චෝදනා ප්‍රතික්ෂේප කරන පොලිස් මාධ්‍ය ප්‍රකාශකවරයා ප්‍රගීත් එක්නැලිගොඩ මහතා අතුරුදන් වීම සම්බන්ධයෙන් අපරාධ පරීක්ෂණ දෙපාර්තමේන්තුව විසින් මේ වන විට සාර්ථක විමර්ශනයක් සිදුකරමින් සිටින බව සඳහන් කළේය.ඒ අනුව සිද්ධිය සම්බන්ධයෙන් මේවන විටත් විශ්‍රාමික යුද හමුදා මේජර්වරයෙකු හා පුනරුත්ථාපනය වන එල්.ටී.ටී.ඊ. සාමාජිකයෙකු අත්අඩංගුවට ගෙන ඇති බව සහකාර පොලිස් අධිකාරී රුවන් ගුණසේකර මහතා පැවසුවේය.", "URL": "https://sinhala.adaderana.lk/news.php?nid=53274", "Category": null, "Parent URL": null}