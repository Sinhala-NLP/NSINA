{"Source": "Adaderana", "Timestamp": "September 24, 2016 12:08 pm", "Headline": "නැඟිටින්න දෙමළ නෙවෙයි නැඟිටින්න ශ්‍රී ලංකා - විග්නේෂ්වරන්ට මනෝ දෙහි කපයි", "News Content": "උතුරේ මහඇමති සීවි විග්නේෂ්වරන්ගේ ප්‍රධානත්වයෙන් යාපනයේදී අද (24) පැවැත්වෙන \"එළුග තමිල්\" හෙවත් \"නැගිටින්න දෙමළ\" වැඩසටහන අමාත්‍ය මනෝ ගනේෂන් මහතාගේ දැඩි විවේචනයට ලක්ව තිබේ.සිය ෆේස්බුක් ගිණුමේ සටහනක් තබමින් අමාත්‍යවරයා‍ අවධාරණය කර ඇත්තේ එම වැඩසටහන නැගිටින්න දෙමළ නොව නැඟිටින්න ශ්‍රී ලංකා ලෙස නම්කර තිබුණානම් වඩාත් හොඳ බවයි.මෙවැනි වැඩසටහන් මගින් ජාතික සංහිඳියාව හා සමගිය ගොඩනැගීමට බාධාවක් බව අමාත්‍යවරයා එමගින් පෙන්වාදෙයි.නැගිටින්න ශ්‍රී ලංකා සංකල්පය තුළ දෙමළ පමණක් නොව සියලූම ජාතින් ආමන්ත්‍රණය කරන බැවින් එම වැඩසටහනේ නම එලෙස වෙනස් වීම සුදුසු බව අමාත්‍යවරයා සඳහන් කරයි.දෙමළ ජනතාවටත් අයිතිවාසිකම් දිනාගත හැක්කේ ලාංකික අනන්‍යතාවය යටතේ බැවින් දෙමළ ජනතාව ඇතුළු සෙසු ජනතාවගේ මූලික අයිතිය හා සමගිය එමඟින් තහවුරු වන බව හෙතෙම කියයි.මේ හේතුවෙන් සමගිය යන මූලික අඩිතාලම තහවුරු නොවුනේ නම් ලාංකික කියන අනන්‍යතාවයට වටිනාකමක් නැති වෙන බවද හෙතෙම එමගින් පෙන්වාදෙයි.නැගිටින්න දෙමළ වැඩසටහනින් සමගිය නිර්මාණය වේ යැයි තමන් සිතන නමුත් එමගින් බලපෑම් කළ යුත්තේ නැගිටින්න දෙමළ නොව නැගිටින්න ශ්‍රී ලංකා ලෙස යැයිද අමාත්‍යවරයා කියයි.මෙවැනි වැඩසටහන් නිසා නැගිටින්න සිංහල වැනි වැඩසටහන් ඇතිවීම වළක්වා ගත යුතු බවද පෙන්වාදෙන ඒ මහතා එවැනි දෑ ඇති වුවහොත් එය කනගාටුදායක බවද සඳහන් කරයි.පහත දැක්වෙන්නේ උතුරේ මහඇමති සීවී වි‍ග්නේෂ්වරන් විසින්ගේ ප්‍රධානත්වයෙන් අද සංවිධානය කර තිබූ නැගිටින්න දෙමළ වැඩසටහනේ ඡායා රූප පෙළකි.", "URL": "https://sinhala.adaderana.lk/news.php?nid=64381", "Category": null, "Parent URL": null}