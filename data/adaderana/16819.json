{"Source": "Adaderana", "Timestamp": "June 17, 2011 12:21 pm", "Headline": "සිසු මර්දනයට එරෙහිව ජ-පුර සරසවියේ විරෝධතාවක්", "News Content": "ශ්‍රී ජයවර්ධනපුර විශ්ව විද්‍යාලය ඉදිරිපිට අද(17) පෙරවරුවේ විරෝධතා ව්‍යාපාරයක් පැවැත්විණි. විශ්ව විද්‍යාලයේ සිදුකෙරෙන ශිෂ්‍ය මර්දන කටයුතුවලට විරෝධය පළකරමින් මෙම විරෝධතා ව්‍යාපාරය පැවති බව එම විශ්ව විද්‍යාලයේ මහා ශිෂ්‍ය සංගමයේ සභාපති පූජ්‍ය කඹුරුපිටියේ ඥානිස්සර හිමියන් සඳහන් කළේය. උසස් අධ්‍යාපනය අමාත්‍යවරයාගේ ප්‍රධානත්වයෙන් විශ්ව විද්‍යාලයේ පැවැත්වීමට නියමිතව තිබු උත්සවයකට විරෝධය පළ කිරීම ද මෙහි තවත් එක් අරමුණක් වු බව ඥානිස්සර හිමියන් ප්‍රකාශ කළේය. විශ්ව විද්‍යාලයේ පළමු වසරේ ශිෂ්‍යයින් 23 දෙනෙකු අසත්‍ය චෝදනා මත පන්ති තහනම් කළ බවත්, ශාස්ත්‍ර පීඨයේ පළමු වසරේ ශිෂ්‍යයින් තිදෙනෙකු මාස 03 කාලයක් අපරාධ පරීක්ෂණ දෙපාර්තමේන්තුව මගින් ප්‍රශ්න කිරීමට සඳහා අත්අඩංගුවට ගෙන සිටින බවත් එම හිමියන් පෙන්වාදුන්නේය. අද(17) පළමු වසර සිසුන්ට මහපොළ ලබාදීමේ උත්සවයක් සංවිධානය කරමින් උසස් අධ්‍යාපන අමාත්‍යවරයා ගෙන්වා ඔහු‍ගේ දේශපාලන නායකත්වය දිගහැරීමට උත්සාහ කළ බවට ද ඥානිස්සර හිමියන් චෝදනා කරයි. ඊට විරෝධය පළකරමින් සහ විශ්ව විද්‍යාලය තුළ ශිෂ්‍යයින්ගේ අධ්‍යාපනය ලැබීමේ අයිතිය තහවුරු කරන ලෙස ඉල්ලමින් මෙම උද්ඝෝෂණ ව්‍යාපාරය සංවිධානය කළ බව ද එම හිමියන් පෙන්වාදුන්නේය.", "URL": "https://sinhala.adaderana.lk/news.php?nid=16819", "Category": null, "Parent URL": null}