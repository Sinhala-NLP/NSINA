{"Source": "Adaderana", "Timestamp": "June 21, 2011 06:48 am", "Headline": " අද තැපෑලට අසනීපයි...!", "News Content": "සියලුම තැපැල් නිලධාරීන් අද(22)දින අසනීප නිවාඩුදමා සේවයට වාර්තා කිරීමෙන් වැළකී සිටින බව තැපැල් හා විදුලි සංදේශ නිලධාරීන්ගේ සංගමය පවසයි. ඉල්ලීම් 6 ක් මුල් කරගනිමින් ඊයේ දිනයේ අදාළ බලධාරී‍න් සමග සාකච්ඡාවක් පවත්වනු ලැබූවද එයින් විසඳුමක් නොලැබුණු හෙයින් අද දිනයේ මෙම ක්‍රියා මාර්ගය ගැනීමට සිදුව ඇති බව තැපැල් හා විදුලි සංදේශ නිලධාරීන්ගේ සංගමයේ ප්‍රධාන ලේකම් කේ.එන් වීරසේකර මහතා සඳහන් කරයි. තැපැල් සේවකයින් මුහුණ දී ඇති ගැටලු පිළිබඳ ඊයේ දිනයේ සාකච්ඡාවක් පැවති නමුත් එය එකඟතාවයකින් තොරව අවසන් වූ බව අද දෙරණ කළ විමසුමකට පිළිතුරු දෙමින් තැපැල්පති එම්.කේ.බී දිසානායක මහතා කියා සිටියේය. ඔවුන් අද දිනයේ අසනීප නිවාඩුදමා සේවයට වාර්තා නොකළහොත් අද දවසේ තැපැල් සේවය අඩපණ වනු ඇති බව එම්.කේ.බී දිසානායක මහතා පෙන්වා දුන්නේය. තමන් මෙසේ අද දිනයේ අසනීප නිවාඩුදමා සේවයට වාර්තා නොකරනවාසේම තම ඉල්ලීම් නොලැබුණහොත් හෙට දිනයේ සිට අතිකාල සේවයෙන් ඉවත්වන බව තැපැල් හා විදුලි සංදේශ නිලධාරීන්ගේ සංගමයේ ප්‍රධාන ලේකම් කේ.එන් වීරසේකර මහතා අවධාරණය කළේය. තැපැල් සේවයේ පුරප්පාඩු නොපිරවීම,උසස්වීම් ලබා නොදීම,වැටුප් හා අතිකාලදීමනා ගැටලු නොවිසඳීම ඇතුළු සේවක ප්‍රශ්න වෙනුවෙන් ඉල්ලීම් 6 ක් මුල් කරගනිමින් මෙම වෘත්තීය ක්‍රියා මාර්ගය ගන්නා බව කේ.එන් වීරසේකර මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=16894", "Category": null, "Parent URL": null}