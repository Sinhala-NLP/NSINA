{"Source": "Adaderana", "Timestamp": "April 2, 2010 07:38 am", "Headline": "අලුත් අවුරුද්ද වෙනුවෙන් විශේෂ දුම්රිය සේවයක්", "News Content": "සිංහල හා හින්දු අලුත් අවුරුදු උත්සවය නිමිත්තෙන් විශේෂ දුම්රිය සේවයක් ක්‍රියාත්මක කිරීමට ශ්‍රී ලංකා දුම්රිය සේවය පියවර ගෙන තිබේ. ඒ අනුව අප්‍රේල් 7 වන දා සිට අප්‍රේල් 18 වන දින දක්වා මෙම විශේෂ සේවාව ක්‍රියාත්මක වන බව දුම්රිය වාණිජ අධිකාරි කාර්යාලය පවසයි. කොළඹ කොටුව සිට බදුල්ල, රඹුක්කන, මහව, ගාල්ල, ත්‍රිකුණාමලය සහ මඩකලපුව යන ප්‍රදේශ වෙත විශේෂ දුම්රිය ධාවනය වන අතර එම ප්‍රදේශ වල සිට කොළඹ දක්වා පැමිණීමට ද දුම්රිය ගමන් වාර ක්‍රියාත්මක කිරීමට නියමිතය. මේ යටතේ ‍අප්‍රේල් මස 7 , 9 , 10 , 11 සහ 12 යන දිනවල දී රාත්‍රී 7 . 20 ට කොළඹ කොටුවෙන් බදුල්ල දක්වාත් 9 , 10 , 11 සහ ‍12 දින වල පෙරවරු 9 .15 ට කොළඹ කොටුවේ සිට රඹුක්කන දක්වාත් දුම්රිය ධාවනය කිරීමට නියමිතව ඇත. අප්‍රේල් මස 12 වන දින රාත්‍රී 7 .30 ට ද රඹුක්කන දක්වා විශේෂ දුම්රියක් ධාවනය කෙරෙයි. මේ මස 7 වන දින පෙරවරු 8.45 ට කොළඹ කොටුවේ සිට ත්‍රිකුණාමලය දක්වා තවත් දුම්රියක් ධාවනය වීමට නියමිතය. මීට අමතරව දිනපතා ධාවනය වන දුම්රිය සඳහා අලුතින් මැදිරි එක් කිරීමට ද පියවර ‍ගෙන ඇති බව දුම්රිය වාණිජ අධිකාරි කාර්යාලය සඳහන් කළේය.", "URL": "https://sinhala.adaderana.lk/news.php?nid=7613", "Category": null, "Parent URL": null}