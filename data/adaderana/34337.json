{"Source": "Adaderana", "Timestamp": "May 24, 2013 09:11 am", "Headline": "ඔළු බක්කන් නැටීමෙන් වැළකී ප්‍රතිපත්ති පූජාවේ යෙදෙන්න", "News Content": "බුදුරජාණන් වහන්සේගේ ඉපදීම, බුදුවීම, පිරිනිවන් පෑම සිහිපත් කෙරෙන ලොව පුරා බෞද්ධයින් ඉමහත් භක්තියෙන් සමරන වෙසක් පුන් පොහොය දිනය අදට යෙදී තිබේ. වෙසක් පුන් පොහෝ දිනය සැමරීම සඳහා ලක්වාසී බෞද්ධයින් අද දිනය පුරා ආමිස හා ප්‍රතිපත්ති පූජාවල නිරත වේ. ප්‍රතිපත්ති පූජාවන්ට මුල් තැන දෙමින් අද උදෑසන සිට වෙහෙර විහාරස්ථානවල දාන, ශීල, භාවනා වැඩසටහන් ක්‍රියාත්මකය. වෙසක් දන්සැල්, තොරණ, කූඩු ආදිය ප්‍රදර්ශනය කරමින් ආමිස පූජාවේ යෙදීම ද අද දිනයේ ලක්වාසී බෞද්ධ ජනතාව සැදී පැහැදී සිටින බව කිව යුතුය. වත්මන් ව්‍යාකූල සමාජ වටපිටාව තුළ විවිධ අහිතකර බලපෑම්වලට ලක්වෙමින් ඇති බුද්ධ ශාසනයත්, බෞද්ධ සමාජයත් රැක ගැනිමට සියලු දෙනා පෙරට ආයුතු බව සුනේත්‍රාදේවි පරිවේණාධිපති පූජ්‍ය මැදගොඩ අභයතිස්ස ස්වාමීන් වහන්සේ පවසයි. විශේෂයෙන් සම්බුද්ධ ශාසනයේ ආරක්ෂාව, චිරස්ථිතිය වෙනුවෙන් විශාල වගකීමකින් යුතුව කටයුතු කිරීමට කාලය එළඹ ඇති බව උන්වහන්සේ පෙන්වාදෙයි. බුදුන් වහන්සේ විසින් දේශනා කළ ශ්‍රී සද්ධර්මය විනාශ කිරීමට ඇතැමුන් කටයුතු කරන කාලවකවානුවක, රහත් වූ බව කියන අය, බුදුන් බුදුවුණේ ලංකාවේ බව පවසන අය සිටින බවත් ධර්මය විකෘති කරන මෙවැනි ප්‍රකාශවලින් සම්බුද්ධ ශාසනය පිළිබඳ අර්බුදකාරී තත්ත්වයක් හටගෙන ඇති බව පැහැදිළි වන බවත් උන්වහන්සේ පවසයි. මේ නිසා බෞද්ධයින් වඩාත් අවබෝධයෙන් යුතුව කටයුතු කළ බවත් නාමයට බෞද්ධයින් ලෙස කටයුතු කිරීමෙන් ඵලක් නැති බවත් පූජ්‍ය මැදගොඩ අභයතිස්ස හිමියන් පෙන්වාදෙයි. මෙවැනි උතුම් පොහෝ දිනකවත් ඔළු බක්කන් නැටීමෙන් වැළකී ප්‍රතිපත්ති පූජාවන්ට මුල්තැනදී කටයුතු කිරීමට බෞද්ධයින් පෙළඹීම වැදගත් බව උන්වහන්සේ සඳහන් කරයි. පූජාව පූජනීයං යන උතුම් බුදු වදනට අනුව බුදුවරයෙකුට දැක්විය හැකි උත්තරීතර පූජාව ලෙස සීල, සමාධි, ප්‍රඥා වඩවා ගැනීමට ප්‍රතිපත්ති පූජාවන්ට මුල්තැන දෙමින් කටයුතු කිරීමට සියලුදෙනා අධිෂ්ඨාන කරගත යුතු බවද පූජ්‍ය මැදගොඩ අභයතිස්ස හිමියන් පෙන්වාදෙයි.", "URL": "https://sinhala.adaderana.lk/news.php?nid=34337", "Category": null, "Parent URL": null}