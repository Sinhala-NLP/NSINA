{"Source": "Adaderana", "Timestamp": "May 9, 2018 06:26 pm", "Headline": "මතභේදයට තුඩු දුන් ඉපලෝගම නිවාස ව්‍යාපෘතිය නවතියි", "News Content": "මතභේදයකට තුඩු දී ඇති කැකිරාව, ඉපලෝගම ප්‍රදේශයේ පිහිටි පුරාවිද්‍යා භූමිය ආසන්නයේ ඉදි කිරීමට සැලසුම් කර තිබූ නිවාස ව්‍යාපෘතිය නවතා දැමීමට ජාතික නිවාස සංවර්ධන අධිකාරිය තීරණය කර තිබේ. එම අධිකාරිය මඟින් මෙම පුරාවිද්‍යා භූමිය ආසන්නයේ නිවාස ව්‍යාපෘතියක් ආරම්භ කිරීමට සැලසුම් කර තිබූ අතර එම භූමියේ බිම් සැකසුම් කටයුතුවලදී පුරාවිද්‍යා භූමියද ඩෝසර් කර ඇති බවට ප්‍රදේශවාසීන් චෝදනා කළේය. පුරාවිද්‍යා ස්මාරක රැසක්ද මේ හේතුවෙන් විනාශ වී ඇති බව ප්‍රදේශවාසීන් පවසයි. මේ සම්බන්ධයෙන් අවධානය යොමු කළ නිවාස සහ ඉදිකිරීම් අමාත්‍ය සජිත් ප්‍රේමදාස මහතා අදාළ නිවාස ව්‍යාපෘතියේ නිලධාරීන් දෙදෙනෙකුගේ වැඩ තහනම් කිරීමටද පියවර ගත්තේය.", "URL": "https://sinhala.adaderana.lk/news.php?nid=88804", "Category": null, "Parent URL": null}