{"Source": "Adaderana", "Timestamp": "July 23, 2010 08:51 am", "Headline": "නව සංශෝධන වලට පෙර පවතින ව්‍යවස්ථාව ක්‍රියාත්මක කළ යුතුයි", "News Content": "නව ආණ්ඩු ක්‍රම ව්‍යවස්ථා සංශෝධන සිදුකිරීමට පෙර පවතින ආණ්ඩු ක්‍රම ව්‍යවස්ථාව ක්‍රියාත්මක කිරීමට පියවර ගත යුතු බව ප්‍රජාතන්ත්‍රවාදී ජාතික සන්ධානය පවසයි. ආණ්ඩුව 17 වන ව්‍යවස්ථා සංශෝධනය ක්‍රියාත්මක කිරීම පවා මගහරිමින් තමන්ට වාසිදායක අයුරින් ආණ්ඩුක්‍රම ව්‍යවස්ථාවේ තෝරාගත් කොටස් වෙනස් කරගැනීමේ උත්සහයක නිරතව සිටින බව එම පක්ෂයේ පාර්ලිමේන්තු මන්ත්‍රී අනුර කුමාර දිසානායක මහතා පෙන්වාදෙයි. ව්‍යවස්ථා සංශෝධනයක් සිදුකළ යුත්තේ රටේ මහ ජනතාව සමග පුළුල් කතිකාවතකින් පසුව බවත් අනුර කුමාර මහතා අවධාරණය කරයි. එම සංශෝධනය පාර්ලිමේන්තුව ශක්තිමත් කරන, ජනතාවාදී ව්‍යවස්ථා සංශෝධනයක් විය යුතු බවත් ඒ මහතා පෙන්වාදෙයි. රජය ගෙන ඒමට උත්සාහ දරන සංශෝධනය රටට උචිත නොවන, රටත්, ජනතාවත් මුහුණ ‍දී සිටින ගැටලු වලට විසඳුමක් ලබා නොදෙන්නක් බව අනුර කුමාර දිසානායක මහතා පවසයි.", "URL": "https://sinhala.adaderana.lk/news.php?nid=9787", "Category": null, "Parent URL": null}