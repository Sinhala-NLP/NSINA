{"Source": "Adaderana", "Timestamp": "October 11, 2016 08:12 am", "Headline": " තායි සංචාරය නිමවා ජනපති එයි", "News Content": "තායිලන්තයේ සිව්දින නිල සංචාරයක නිරත වු ජනාධිපති මෛත්‍රීපාල සිරිසේන මහතා දිවයිනට පැමිණ තිබේ. ජනාධිපතිවරයා ඇතුළු දූත පිරිස ඊයේ(10) රත්‍රී 11.00ට පමණ දිවයිනට පැමිණි බව ගුවන්තොටුපොළ වාර්තාකරු සඳහන් කළේය. තායිලන්තයේ බැංකොක් නුවර පැවති ආසියානු සහයෝගීතා සංවාඳ සමුළුවට සහභාගීවීම සඳහා ජනාධිපතිවරයා පසුගිය 07 වන දින දිවයිනෙන් පිටත්ව ගියේය.රටවල් 34ක සහභාගීත්වයෙන් පැවති මෙම සමුළුව අමතමින් ජනාධිපති මෛත්‍රීපාල සිරිසේනමහතා විසින් ඊයේ දිනයේ විශේෂ දේශනක් ද සිදුකළේය.විද්‍යා තාක්ෂණ හා නවෝත්පාදන ක්ෂේත්‍රයේ ප්‍රමුඛ කාර්යයන් ඉටුකිරීමට ශ්‍රී ලංකාව සූදානම් බව ජනාධිපතිවරයා එහිදී සඳහන් කර තිබේ. මෙම සංචාරය තුළදී ජනාධිපති මෛත්‍රීපාල සිරිසේන මහතා තායිලන්ත අග්‍රාමාත්‍යවරයා ඇතුළු එරට රජයේ ඉහළ පෙළේ නිලධාරීන් සමග ද්වීපාර්ශික සාකච්ඡා පවත්වනු ලැබීය.ආසියානු සහයෝගීතා සංවාඳ සමුළුවට සහභාගීවීම සඳහා තායිලන්තයට පැමිණ සිටි රාජ්‍ය නායකයින් රැසක් සමග ද ජනාධිපතිවරයා සාකච්ඡා පැවැත්වු බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=64920", "Category": null, "Parent URL": null}