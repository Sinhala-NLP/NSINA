{"Source": "Adaderana", "Timestamp": "October 5, 2013 12:47 pm", "Headline": "එජාප ආධාරකරුවෝ මාතරදී ගැටෙති - ගල් මුල් වෙඩි හඬ මැදින් 7ක් රෝහලේ ", "News Content": "රනිල් වික්‍රමසිංහ මහතාට එක්සත් ජාතික පක්ෂ නායකත්වයෙන් ඉවත් වන ලෙස හා වික්‍රමසිංහ මහතා එම තනතුරේ සිටිය යුතු බව පවසමින් මාතර දෙවිනුවරින් හා වැල්ලමඩමෙන් අද (05) පෙරවරුවේ ගමන් ඇරඹු එජාප ආධාරකරුවන් දෙපිරිසක් අතර මිට ටික වේලාවකට පෙර මාතර නගරයේදී ගැටුමක් හටගෙන තිබේ. මාතර දෙවිනුවරින් ඇරඹු පෙළපාලියට නායකත්වය දෙන්නේ එජාපයෙන් නෙරපු දකුණු පළාත් සභා මන්ත්‍රී මෛත්‍රී ගුණරත්න මහතා හා බස්නාහිර පළාත් සභා මන්ත්‍රී ශිරාල් ලක්තිලකයි. මාතර වැල්ලමඩමෙන් ඇරඹු පෙළපාලියට පාර්ලිමේන්තු මන්ත්‍රී මංගල සමරවීර මහතා නායකත්වය‍ දෙන බව වාර්තා වේ. මාතර නගරයට දෙපාර්ශවය පැමිණ අවස්ථාවේදී ගුටි බැට හුවමාරුවක් සිදුවු බවත් එය මැඩපැවැත්වීම සඳහා පොලීසියද පැමිණි බවත් වාර්තා විය. දෙපාර්ශවය අතර එහිදී ඇති වූ උණුසුම් තත්ත්වය හමුවේ වෙඩි හඬ පවා ඇසුණු බවද ගැටුමේදී 7 දෙනෙකු තුවාල ලබා රෝහල් ගත කර ඇති බවද අප වාර්තාකරු පැවසීය. ඔවුන්ගෙන් එක් අයෙකුගේ තත්ත්වය බරපතළ බවද මාතර රෝහලේ ප්‍රකාශකයෙකු සඳහන් කළේය. ගල් මුල් පවා මහ පාරේ දැක ගත හැකි බව අප වාර්තාකරු කීවේය. මෙම කණ්ඩායම් දෙක අතර මාතර දෙවුන්දර ප්‍රදේශයේදීත් අද පෙරවරුවේ ගැටුමක් හටගෙන තිබිණ. එමෙන්ම ආධාරකරුවන් පහරදීම හේතුවෙන් බස් රථයකට ද හානි සිදුව ඇති බව වාර්තා වේ. කෙසේ වෙතත් ආරක්ෂක අංශ මැදිහත් වී මෙම තත්ත්වය සමතයකට පත් කිරීමට පියවර ගෙන ඇත.", "URL": "https://sinhala.adaderana.lk/news.php?nid=37932", "Category": null, "Parent URL": null}