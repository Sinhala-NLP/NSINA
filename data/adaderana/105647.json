{"Source": "Adaderana", "Timestamp": "March 7, 2019 01:00 pm", "Headline": "කුඩාවැල්ලේ සිදුවු ඝාතන ගැන සාධාරණයක් කරන්න ඉල්ලා ජනතාව මහපාරේ", "News Content": "තංගල්ල කුඩාවැල්ල ධීවර වරායේදී සිදුවූ සිව් පුද්ගල ඝාතනය සම්බන්ධයෙන් නිසි ආකාර පරීක්ෂණයක් සිදුනොවන බව කියමින් අද (07) තංගල්ල කුඩාවැල්ල මංසන්ධියේදී ප්‍රධාන මාර්ගය සම්පූර්ණයෙන් අවහිර කරමින් විරෝධතාවක් පවත්වා ඇත. ඝාතනයට ලක්වූවන්ගේ ඥාතීන් ඇතුළු ප්‍රදේශවාසීහු හාරසියයකට අධික පිරිසක් මෙම විරෝධතාවට එක්ව සිට ඇත. තංගල්ල කුඩාවැල්ල ධීවර වරායේදී ඉකුත් දෙසැම්බර් මස 25 දින නාඳුනන තුවක්කුකරුවන් දෙදෙනෙකු එල්ල කළ වෙඩි ප්‍රහාරයක් හේතුවෙන් පුද්ගලයන් සිව් දෙනකු ඝාතනයට ලක්විය. විවිධ හේතූන් නිසා මෙම සිව් පුද්ගල ඝාතනයන් සම්බන්ධයෙන් නිසිආකාර පරීක්ෂණයක් සිදුනොකරන බව කියමින් මෙම විරෝධතාව සිදු කර ඇත. ඝාතනයට ලක්වූ වයි.ජී.ලතීෆ් උදයකුමාර මහතාගේ නිවෙස අසළ සිට විරෝධතා පාගමනින් කුඩාවැල්ල මංසන්ධිය දක්වා විරෝධතා පාඨ කියමින් පැමිණි විරෝධතාකරුවෝ එම මංසන්ධියේ බිම වාඩි වී ටයර් පුළුස්සමින් පොල් ගසා විරෝධතාවයේ නිරතව තිබේ. මෙම විරෝධතාව හේතුවෙන් තංගල්ල - මාතර ප්‍රධාන මාර්ගය පැය 2ක පමණ කාලයක් සම්පූර්ණයෙන් අවහිර වී ඇති බව අද දෙරණ වාර්තාකරු සඳහන් කළේය. තංගල්ල පොලිස් අධිකාරිවරයා විරෝධතාව පැවැති ස්ථානය අසලට පැමිණ විරෝධතාකරුවන් සමඟ සාකච්ඡා කර මියගිය අයවලුන්ගේ තෙමස් පූර්ණ දානමය පින්කමට පෙර ඝාතනයට සම්බන්ධ අයවලුන් අත්අඩංගුවට ගන්නා බවට පොරොන්දු වීමෙන් අනතුරුව විරෝධතාකරුවෝ විරෝධතාව අවසන් කර විසිර ගොස් තිබේ.", "URL": "https://sinhala.adaderana.lk/news.php?nid=105647", "Category": null, "Parent URL": null}