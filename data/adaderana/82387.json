{"Source": "Adaderana", "Timestamp": "January 2, 2018 01:18 pm", "Headline": " නව වසරේ පළමු අමාත්‍ය මණ්ඩල රැස්වීම", "News Content": "නව වසරේ පළමු අමාත්‍ය මණ්ඩල රැස්වීම මේ වන විට පැවැත්වෙයි. ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද උදෑසන 10.45 ට පමණ මෙම අමාත්‍ය මණ්ඩල රැස්වීම ආරම්භ වී තිබේ. ජනාධිපති කාර්යාලයේදී පැවැත්වෙන මෙම අමාත්‍ය මණ්ඩල රැස්වීම සඳහා සියලු අමාත්‍යවරුන් සහභාගී වී සිටින බව වාර්තා වෙයි. මේ අතර ජනතා සේවයේදී විනිවිදභාවයකින් යුතුව කටයුතු කිරීමේ වගකීම රාජ්‍ය නිලධාරීන්ට පැවරී ඇති බව ජනාධිපති ලේකම් ඔස්ටින් ප්‍රනාන්දු මහතා අවධාරණය කරයි. සැලසුම් සහගතව සහ සුහදතාවයෙන් යුතුව මහජන සේවය සඳහා සියලු රාජ්‍ය සේවකයින් වගකීමෙන් බැඳී සිටින බව ජනාධිපති ලේකම්වරයා සඳහන් කළේය. 2018 නව වසරේ රාජකාරී ආරම්භ කිරීමට ප්‍රථමයෙන් අද පෙරවරුවේ ජනාධිපති කාර්යාලයේදී ජනාධිපති කාර්ය මණ්ඩලට අමතමින් ලේකම්වරයා මේ බව සඳහන් කර තිබේ. රාජ්‍ය ආයතන අතර මනා සම්බන්ධතාවයකින් යුතුව කටයුතු කිරීමේ වැදගත්කම මෙහිදී පෙන්වා දී ඇති ජනාධිපති ලේකම්වරයා නව ආකල්ප තුළින් රාජ්‍ය සේවයේ කාර්යක්ෂමතාව ඉහළ නැංවීමට එක්වන ලෙසද සියලු රාජ්‍ය සේවකයින්ගෙන් ඉල්ලා සිටියි. නව වසරේ රාජකාරී ආරම්භ කිරීම සනිටුහන් කරමින් ජනාධිපති ලේකම් ඔස්ටින් ප්‍රනාන්දු මහතා විසින් ජාතික ධජය එසවීමෙන් අනතුරුව සියලු කාර්ය මණ්ඩලය එක්ව රාජ්‍ය සේවයේ ප්‍රතිඥාව ලබාදුන් බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=82387", "Category": null, "Parent URL": null}