{"Source": "Adaderana", "Timestamp": "July 7, 2012 08:50 am", "Headline": "නාම යෝජනා ප්‍රතික්ෂේප නොවන ලෙස ඉදිරිපත් කිරීමට වගබලාගන්නැයි උපදෙස්", "News Content": "මෙවර පළාත් සභා මැතිවරණයට අදාළ ‍නාම යෝජනා ප්‍රතික්ෂේප නොවන ආකාරයට ඉදිරිපත් කිරීමට වගබලාගන්නා ලෙස මැතිවරණ කොමසාරිස්වරයා පක්ෂ මහලේකම්වරුන්ට දැනුම් දුන් බව පැෆ්රල් සංවිධානය පවසයි. ඊයේ පැවති පක්ෂ මහලේකම්වරුන්ගේ රැස්වීමේ දී මැතිවරණ කොමසාරිස්වරයා මේ බව ප්‍රකාශ කළ බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කරයි. පසුගිය පළාත් සභා මැතිවරණයේ සහ පළාත් පාලන මැතිවරණයේ දී නාම යෝජනා පත්‍ර විශාල ප්‍රමාණයක් ප්‍රතික්ෂේප වූ බව ඒ මහතා පෙන්වාදෙයි. එමෙන්ම පළාත් සභා මැතිවරණයේ දී පවතින මැතිවරණ නීතිරීතිවලට අනුකූලව ප්‍රචාරණ කටයුතු සිදුකිරීම, ශිෂ්‍යත්ව විභාගයට හා උසස් පෙළ විභාගයට බාධාවක් නොවන ලෙස ප්‍රචාරණ කටයුතු සිදුකිරීම පිළිබඳව ද මැතිවරණ කොමසාරිස්වරයාගේ අවධානය යොමුවූ බව ඔහු සඳහන් කළේය. මෙවර මැතිවරණයේ දී ජාත්‍යන්තර නිරීක්ෂකයින් යොදාගැනීම කෙරෙහි කොමසාරිස්වරයාගේ අවධානය යොමු කළ බව මෙම සාකච්ඡාවට සහභාගී වූ එක්සත් ජාතික පක්ෂ මහලේකම් තිස්ස අත්තනායක මහතා පවසයි. මැතිවරණයේ ස්වාධීනත්වය ඇතිකිරීම සඳහා විදෙස් නිරීක්ෂකයින්ගේ නිරීෂණය සඳහා අවධානය යොමුකරන ලෙස කළ ඉල්ලීමට මැතිවරණ කොමසාරිස්වරයා එකඟත්වය පළකළ බව ඒ මහතා ප්‍රකාශ කළේය. නීතිවිරෝධී ප්‍රචාරක කටයුතු පිළිබඳ මැතිවරණ කොමසාරිස්වරයා දැනුවත් කිරීමට තමා එහිදී කටයුතු කළ බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පැවසුවේය. එදිනෙදා සිදුවන මැතිවරණ නීති උල්ලංඝණය කිරීම් සම්බන්ධව විමසා බැලීමට මැතිවරණ කොමසාරිස් ලේකම් කාර්යාලය පදනම් කරගත් නිරීක්ෂණ මධ්‍යස්ථානයක් පිහිටුවීමට ද මැතිවරණ කොමසාරිස්වරයා එකඟත්වය පළ කළ බව ඒ මහතා සඳහන් කළේය. මේ අතර සන්ධානයේ පක්ෂ සමග නාමයෝජනා සකස් කිරීමේ කටයුතු බොහෝදුරට අවසන් බව එක්සත් ජනතා නිදහස් සන්ධානයේ ම‍හලේකම් සුසිල් ප්‍රේමජයන්ත් මහතා පවසයි.", "URL": "https://sinhala.adaderana.lk/news.php?nid=25572", "Category": null, "Parent URL": null}