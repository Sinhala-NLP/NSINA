{"Source": "Adaderana", "Timestamp": "April 5, 2012 12:05 pm", "Headline": "ආසන පටි නොපැළඳුවොත් රු 1000 ක ස්ථානීය දඩයක්", "News Content": "ආසන පටි නොපළඳින රියදුරන් සහ වාහනවල ඉදිරි අසුනේ ගමන් ගන්නා මගීන් වෙනුවෙන් ක්‍රියාත්මක ස්ථානීය දඩය රුපියල් 1000 ක් බවට සංශෝධනය කිරීම සඳහා කැබිනට් අනුමැතිය හිමි වී තිබේ. මීට අදාළ සංශෝධන ගැසට් පත්‍රයක පළකර අනතුරුව අනුමැතිය සඳහා පාර්ලිමේන්තුව වෙත ඉදිරිපත් කරන බව වැඩබලන ජනමාධ්‍ය අමාත්‍ය ලක්ෂ්මන් යාපා අබේවර්ධන මහතා සඳහන් කළේය. ප්‍රවාහන අමාත්‍යවරයා ඉදිරිපත් කළ යෝජනාවකට අනුව ආසන පටි නොපැළඳීම සම්බන්ධයෙන් දැනට ක්‍රියාත්මක ‍දඩ ක්‍රමය වෙනුවට ස්ථානීය දඩ ක්‍රමයක් ක්‍රියාත්මක කිරීම සඳහා කැබිනට් මණ්ඩලයේ අනුමැතිය හිමිවී තිබුණි. ඒ අනුව 2009 අංක 8 දරණ මෝටර් රථ වාහන ප්‍රවාහන (සංශෝධන) පනතට යළි සංශෝධන එක් කෙරෙනු ඇත.", "URL": "https://sinhala.adaderana.lk/news.php?nid=23307", "Category": null, "Parent URL": null}