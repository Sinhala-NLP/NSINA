{"Source": "Adaderana", "Timestamp": "February 12, 2014 08:16 am", "Headline": "නවසීලන්ත සිහිනය බොඳවෙයි - 75ක් මාට්ටු ", "News Content": "නීති විරෝධි ලෙස මුහුදු මාර්ගයෙන් නවසීලන්තය බලා යාමට සූදානම්ව සිටි පුද්ගලයින් 75දෙනෙකු බේරුවල, මොරගල්ල ප්‍රදේශයේ දි පොලීසිය විසින් අත්අඩංගුවට ගෙන තිබේ. අත්අඩංගුවට ගන්නා අවස්ථාවේ පිරිමි පුද්ගලයින් 60දෙනෙක් , කාන්තාවන් 09දෙනෙක්, කුඩා පිරිමි ළමුන් තිදෙනෙක්, කුඩා ගැහැණු ළමුන් තිදෙනෙකු සහ ඔවුන් පැමිණි බස් රථයක් මෙන්ම වෑන් රථයක් ද පොලිස් බාරයට ගෙන ඇති බව සඳහන් වෙයි. අද(12) අලුයම 01‍.00 ට පමණ මෙම පිරිස අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය පවසයි. සැකකරුවන් මඩකලපුව වාලච්චේන ප්‍රදේශයේ පදිංචිකරුවන් වෙයි. ඔවුන් අද දින කළුතර මහෙස්ත්‍රාත් අධිකරණය වෙත ඉදිරිපත් කිරිමට නියමිතය.", "URL": "https://sinhala.adaderana.lk/news.php?nid=41057", "Category": null, "Parent URL": null}