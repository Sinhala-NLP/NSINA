{"Source": "Adaderana", "Timestamp": "December 19, 2016 03:05 pm", "Headline": "ත්‍රිරෝද රථ නියාමනයට ජාතික ප්‍රතිපත්තියක් ?", "News Content": "ත්‍රිරෝද රථ නියාමනය කිරීම සඳහා ජාතික ප්‍රතිපත්තියක් සකස් කිරීමට ප්‍රවාහන හා සිවිල් ගුවන් සේවා අමාත්‍යංශය තීරණය කර තිබේ.ඒ පිළිබඳව ත්‍රිරෝද රථ සංගම් දැනුම්වත් කිරීම සඳහා ප්‍රවාහන අමාත්‍ය නිමල් සිරිපාල ද සිල්වා මහතාගේ ප්‍රධානත්වෙන් අද(19) සාකච්ඡාවක් පැවැත් වුණි.එහිදී ප්‍රධාන කරුණූ 09ක් යටතේ සාකච්ඡා සිදු කර ඇති අතර ත්‍රිරෝද රථ රියදුරු සංගම් විසින් ද යෝජනා කිහිපයක් ඉදිරිපත් කර තිබේ.දැනට මෙරට තුළ ත්‍රිරෝද රථ ලක්ෂ 12ක පමණ ප්‍රමාණයක් පවතින බැවින් ඉදිරියේදී ත්‍රිරෝද රථ ආනයනය කිරීම සීමා කිරීමට පියවර ගන්නා බව ද එහිදී අමාත්‍යවරයා ප්‍රකාශ කර තිබේ.එමෙන්ම ත්‍රිරෝද රථ සඳහා බලපත්‍ර ලබාදීමේ වයස් සීමාව අවුරුදු 35ක් දක්වා ඉහළ දැමීමට ද තීරණය කර ඇති බව ප්‍රවාහන අමාත්‍යංශය සඳහන් කළේය.ඉදිරි කාලය තුළදී මෙම නීති හා රෙගුලාසි පාර්ලිමේන්තුවට ඉදිරිපත් කර සම්මත කර ගැනීමෙන් අනතුරුව නීති කෙටුම්පත් දෙපාර්තමේන්තුවට ඉදිරිපත් කරන බව ද අමාත්‍යවරයා ප්‍රකාශ කර තිබේ.එහිදී වැඩිදුරටත් අදහස් දැක්වූ අමාත්‍යවරයා සඳහන් කළේ ත්‍රිරෝද රථවලින් ගමන් ගන්නා මගීන්ගේ ආරක්ෂාව සහ ත්‍රිරෝද රථ රියදුරන්ගේ සුරක්ෂිතතාව පදනම් කර ගනිමින් මෙම ජාතික ප්‍රතිපත්තිය සකස් කිරීමට පියවර ගත් බවයි.", "URL": "https://sinhala.adaderana.lk/news.php?nid=67175", "Category": null, "Parent URL": null}