{"Source": "Adaderana", "Timestamp": "July 20, 2011 03:02 pm", "Headline": "පො.රා.ම. පාර්ලිමේන්තු සංගමයේ 57 වන සැසිය 22-28", "News Content": "පොදු රාජ්‍ය මණ්ඩලීය පාර්ලිමේන්තු සංගමයේ සියවෙනි වර්ෂ පූර්ණය නිමිත්තෙන් පොදු රාජ්‍ය මණ්ඩලීය පාර්ලිමේන්තු සංගමයේ 57 වැනි සම්මන්ත‍්‍රණය 2011 ජූලි 22 සිට 28 දින දක්වා එක්සත් රාජධානියේ ලන්ඩන් නුවරදී පැවැත්වීමට නියමිතව තිබේ. පොදු රාජ්‍ය මණ්ඩලය නියෝජනය කරන රටවල් 53 ක ජ්‍යෙෂ්ඨ දේශපාලන නියෝජිතයන් සහභාගී වන මෙම සම්මන්ත‍්‍රණය දෙවන එළිසබත් මහ රැජිණගේ ප‍්‍රධානත්වයෙන් පැවැත්වේ. ඒ සඳහා ශ‍්‍රී ලංකාව නියෝජනය කරමින් ගරු කථානායක චමල් රාජපක්‍ෂ මහතාගේ නායකත්වයෙන් අමාත්‍ය නිමල් සිරිපාල ද සිල්වා,අමාත්‍ය මහින්ද සමරසිංහ, විපක්‍ෂ නායක රනිල් වික‍්‍රමසිංහ,පාර්ලිමේන්තු මන්ත‍්‍රීවරුන් වන සුදර්ශනී ප‍්‍රනාන්දුපුල්ලේ සහ එම්.ඒ සුමන්දිරන් යන අය මහත්ම මහත්මීන් සහභාගීවීමට නියමිතය. එමෙන්ම පාර්ලිමේන්තු මහ ලේකම් ධම්මික කිතුල්ගොඩ මහතා සහ ආසියානු කලාප ලේකම් ලෙස පාර්ලිමේන්තුවේ නියෝජ්‍ය මහ ලේකම් ඩබ්.බී.ඞී දසනායක මහතා ද නියෝජිත පිරිසට ඇතුළත් බව සඳහන් වේ. කථානායකතුමා ඇතුළු නියෝජිත පිරිස ජූලි 21 වන දින දිවයිනෙන් පිටත්ව යනු ඇති බවත්,\"ප‍්‍රජාතන්ත‍්‍රවාදය සවි ගන්වමු\" යන්න මෙවර සම්මේලනයේ තේමාව වන බව කියැවේ. මෙහිදී චමල් රාජපක්‍ෂ මැතිතුමා පොදු රාජ්‍ය මණ්ඩල පාර්ලිමේන්තු සංගමයේ මීළඟ සභාපතිවරයා ලෙස පත්වීමට නියමිතය වන අතර දෙවන එළිසබත් මහ රැජිණිය අනුශාසකත්වය දරණ මෙම සමුළුවේ මීළඟ නියෝජ්‍ය අනුශාසකත්වය ජනාධිපති මහින්ද රාජපක්‍ෂ මැතිතුමාට හිමිවන බව සඳහන් වේ. එම සමුළුව 2012 සැප්තැම්බර් මාසයේ ශ‍්‍රී ලංකාවේදී පැවැත්වීමට නියමිතය.", "URL": "https://sinhala.adaderana.lk/news.php?nid=17526", "Category": null, "Parent URL": null}