{"Source": "Adaderana", "Timestamp": "April 30, 2013 05:05 pm", "Headline": " හිටපු අග විනිසුරු ඇතුළු පාර්ලිමේන්තු මන්ත්‍රීවරුන් දෙදෙනකුට නොතීසි", "News Content": "හිටපු අගවිනිසුරු ආචාර්ය ශිරාණි බණ්ඩාරනායක මහත්මියට සහ පාර්ලිමේන්තු මන්ත්‍රීවරුන් වන ආර්. සම්බන්ධන් හා විජිත හේරත් යන මහත්වරුන්ට ශ්‍රේෂ්ඨාධිකරණය විසින් නොතිසි නිකුත් කර තිබේ. ඒ ලබන මස 29 වැනි දින අධිකරණය හමුවේ පෙනී සිටින ලෙස සඳහන් කරමිනි. නීතිපතිවරයා විසින් ගොනු කළ පෙත්සමක් විභාග කිරීමට තීරණය කළ ශ්‍රේෂ්ඨාධිකරණය මෙලෙස නොතීසි නිකුත් කර තිබේ. හිටපු අගවිනිසුරුවරියට එරෙහි චෝදනා විභාග කළ පාර්ලිමේන්තු තේරීම් කාරක සභා වාර්තාව අහෝසි කරමින් අභියාචනාධිකරණය නිකුත් කළ රිට් ආඥාව වැරදි පූර්වාදර්ශයක් විය හැකි බව සඳහන් කරමින් නීතිපතිවරයා විසින් මෙම පෙත්සම ගොනුකර ඇති බව සඳහන්ය. අදාළ පෙත්සම අද (30) සලකා බැලුනේ සලීම් මර්ෂුක්, සත්‍යා හෙට්ටිගේ, සහ ඊවා වනසුන්දර යන ත්‍රිපුද්ගල විනිසුරු මඩුල්ලයි.", "URL": "https://sinhala.adaderana.lk/news.php?nid=33713", "Category": null, "Parent URL": null}