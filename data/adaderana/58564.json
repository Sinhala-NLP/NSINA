{"Source": "Adaderana", "Timestamp": "March 23, 2016 04:25 pm", "Headline": "විදුලිය අඛණ්ඩව සැපයීමට කෙටිකාලීන හා දිගුකාලීන විසඳුම්", "News Content": "මෑත දිනවල විදුලිය බිඳවැටුම් වලට අදාළව කමිටුවේ අතුරු වාර්තාව අද උදෑසන අතිගරු ජනාධිපතිතුමාට බාරදීමට හැකිවූ බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි. මෙම වාර්තාවලට අනුව කෙටි කාලීන හා දිගු කාලීන වශයෙන් දිවයිනේ විදුලිය අඛණ්ඩව සැපයීම සඳහා අවශ්‍ය ක්‍රියාමාර්ග ගැනීම අමාත්‍යාංශය සැළසුම් සකස් කොට ඇති බව අමාත්‍යවරයා කියා සිටියේ අද(23)පාර්ලිමේන්තුව හමුවේ එකී වාර්තාව සභාගත කරමින් ඒ පිළිබඳ විශේෂ ප්‍රකාශයක් කරමිනි.එහිදී ඔහු මෙසේද සඳහන් කළේය.විදුලිබල ක්ෂේත්‍රය රටේ සංවර්ධන ක්ෂේත්‍ර වලින් විශාල ජයග්‍රහණ ලබා ගත් සාර්ථක ක්ෂේත්‍රයක් වුවද,පසු ගිය මාස 06 ඇතුළත අපට මුහුණ දීමට සිදු වූ දිවයින පුරා විදුලිය බිඳවැටීම් තුනක් නිසා විදුලිබල ක්ෂේත්‍රය පිළිබඳව මහජනතාව තුළ දැඩි කථාබහට ලක් විය.මෙයින් පළමු විදුලි බිඳවැටීම 2015 සැප්තැම්බර් 27 වන දින රාත්‍රී 11.53 ට පමණ සිදුවූ අතර, මෙයට ප්‍රධාන හේතුව වශයෙන් හඳුනාගෙන ඇත්තේ නොරොච්චෝලේ විදුලි බලාගාරයේ බලාගාරයක ආරක්ෂණ පද්ධතිය ක්‍රියාත්මක වීම නිසා බලාගාරය විදුලි පද්ධතියෙන් ඉවත්වීමයි. එදින පැවති අසාමාන්‍ය කාලගුණික තත්ත්වය නිසා පද්ධතියේ ඇතිවූ විදුලි ඉල්ලුම හා සැපයුම අතර වෙනස නිසා ඇති වූ තත්වයට මුහුණ දීම සඳහා බලාගාරය ස්වයංක්‍රීයව ක්‍රියාවිරහිත වී ඇත. මේ නිසා ඇතිවූ බලපෑමෙන් දිවයිනේ අනෙකුත් සියළුම බලාගාර ක්‍රියාවිරහිත වීමෙන් දිවයින පුරා විදුලිය බිඳ වැටුණි.කෙසේ වෙතත් ලංකා විදුලිබල මණ්ඩලයේ ඉංජිනේරුවන්ට පැය 03 ක පමණ කාලයක් තුළ සම්පුර්ණයෙන් විදුලි පද්ධතිය යථාවත් කිරීමට හැකිව ඇත. මෙම බිඳ වැටීම සම්බන්ධව සොයාබැලීම සඳහා මා විසින් මොරටුව විශ්ව විද්‍යාලයේ මහචාර්ය රංජිත් පෙරේරා, මොරටුව විශ්ව විද්‍යාලයේ හිටපු මහචාර්ය රොහාන් ලූකස් හා විදුලිබල ක්ෂේත්‍රයේ විශේෂඥයන් වන රියන්සි ප්‍රනාන්දු සහ ජයසිරි කරුණානායක යන අයගෙන් සමන්විත විද්වත් කමිටුවක් පත් කරන ලදී. ඔවුන්ගේ කමිටු වාර්තාව මඟින් විදුලි පද්ධතිය යාවත්කාලීන කිරීම සඳහා නිර්දේශ ඉදිරිපත් කර ඇති අතර, මෙම නිර්දේශ සුදුසු පරිදි ලංකා විදුලි බල මණ්ඩලය මඟින් දැනට ක්‍රියාත්මක කරමින් සිටී. එම වාර්තාව ගරු සභාවේ දැනගැනීම සඳහා සභාගත කරමි. මීට අමතරව ලංකා විදුලිබල මණ්ඩලයද අභ්‍යන්තර කමිටුවක් මෙම සිද්ධිය අධ්‍යයනය කිරීම සඳහා පත් කර ඇති අතර, එම වාර්තාවද ගරු සභාවට සභාගත කරමි.මහජන උපයෝගිතා කොමිසම මඟින් මෙම විදුලි බිඳවැටීම සම්බන්ධව කැනඩාව මැනිටෝබා එච්.වී.ඩී.සී. (MANITOBA HVDC) පර්යේෂණ මධ්‍යස්ථානය මඟින් අධ්‍යයනය කර ඇති අතර, එම වාර්තාව මඟින්ද Reactive විදුලිබලය නිෂ්පාදනය සහ ට්‍රාන්ස්ෆෝමර් ක්‍රියාකාරීත්වය පිළිබඳ නිර්දේශ රැසක් ඉදිරිපත් කර ඇත. මෙම වාර්තාවේ නිර්දේශ ක්‍රියාත්මක කිරීම පිළිබඳ මෙම අමාත්‍යාංශය හා ලංකා විදුලිබල මණ්ඩලය මහජන උපයෝගීතා කොමිසම සමඟ කටයුතු කරමින් සිටී. එම වාර්තාවේ පිටපතක් ගරු සභාවේ දැනගැනීම සඳහා සභාගත කරමි.මෙම වාර්තාවේ නිර්දේශ ක්‍රියාත්මක කරමින් සිටින අතරතුරේ 2016 පෙබරවාරි 25 වන දින සවස 2.10 ට පමණ දෙවන වතාවටත් දිවයින පුරා විදුලි බිඳවැටීම සිදුවිය. මේ සිදුවීමට හේතුවී ඇත්තේ පොල්පිටිය - කොළොන්නාව 132 Kv සම්ප්‍රේෂණ පද්ධතියට අකුණක් වැදීම නිසා හෝ වෙනත් සිදුවීමක් හේතුවෙන් රැහැන් මාර්ගය භූගතවීමකින් සම්ප්‍රේෂණ මාර්ගය පද්ධතියෙන් ඉවත් වීමත් සමඟ එම අවස්ථාවේ ජනනය වෙමින් තිබූ විදුලි ප්‍රමාණය පද්ධතියේ අනෙකුත් විදුලි රැහැන්වලට දරාගන්නට බැරිවීම නිසා ආරක්ෂිත පියවරක් වශයෙන් සියළු බලාගාර පද්ධතියෙන් විසන්ධි වීමය. මෙම අවස්ථාවේදීද ලංකා විදුලිබල මණ්ඩලයේ ඉංජිනේරුවන්ට පැය 03 ක කාලය තුළදී පද්ධතිය යථා තත්ත්වයට පත් කිරීමට හැකිවී ඇත. මෙම සිද්ධිය පිළිබඳවද අධ්‍යයන කොට වාර්තා කරන ලෙස මා විසින් ඉහත සඳහන් මහචාර්ය රංජිත් පෙරේරා මහතාගේ සභාපතීත්වයෙන් යුත් කමිටුව පත් කරන ලදී. දෙවන විදුලිබල බිඳවැටීම පිළිබඳවද අධ්‍යයනය කිරීමට ලංකා විදුලිබල මණ්ඩලය මඟින් නම් කරන ලද කමිටුවක් පත් කර ඇති අතර, එම කමිටුවල වාර්තා ද ගරු සභාවට ඉදිරිපත් කරමි.මෙම අවස්ථාවේදී ප්‍රමාණවත් ජල විදුලිබලය ජලාශවල තිබූ නිසා විදුලි කප්පාදුවෙන් තොරව අඛණ්ඩව විදුලිය ලබා දීමට විදුලිබල මණ්ඩලයට හැකි විය. විදුලිබලය යථා තත්ත්වයට පත් කරන තෙක් පැය කිහිපයක් විදුලිය විසන්ධි කිරීමට සිදු වුවද එම අවස්ථාවේදී සැළසුම් සහගත විදුලි කප්පාදුවක් සිදුකිරීම වළක්වා ගැනීමට හැකි විය.මෙම දෙවන විදුලි බිඳවැටීමට හේතුවක් වශයෙන් දැක්වූ එක් සම්ප්‍රේෂණ රැහැන් මාර්ගයක් පද්ධතියෙන් ඉවත් පසු සමස්ත පද්ධතියම ක්‍රියාවිරහිත වීම අසාමාන්‍ය තත්ත්වයක් බැවින් ඒ පිළිබඳ අධ්‍යයනය කරමින් සිටින අතරතුර 2016.03.13 වන දින සවස 2.20 ට පමණ දිවයින පුරා ක්‍රියාත්මක වූ තෙවන විදුලි බිඳවැටීමද සිදු විය. මෙයට හේතු වී ඇත්තේ බියගම 132 Kv ට්‍රාන්ස්ෆෝමරයක කොටසක් වන Tap – Changer පුපුරා ගිනිගැනීමයි. මෙම ගිනිගැනීම හේතුවෙන් ඒ අවට තිබූ සම්ප්‍රේෂණ මාර්ග විදුලි පද්ධතියෙන් ඉවත් වී ඇත. මේ අවස්ථාවේදී නොරොච්චෝල බලාගාරයේ මෙ.වො 700 ක ධාරිතාවෙන් විදුලි ජනනය වී ඇති අතර, මෙම ප්‍රමාණය සම්ප්‍රේෂණය කිරීමට අනෙකුත් සම්ප්‍රේෂණ මාර්ග වලට නොහැකිවීම නිසා ඇති වූ අසමතුලිතාවයන්ට මුහුණ දීමට පද්ධතියේ සියළුම විදුලිබලාගාර ආරක්ෂිත පියවරක් වශයෙන් පද්ධතියෙන් ඉවත්වී ඇත. මේ අවස්ථාවේදී ලංකා විදුලිබල මණ්ඩලයේ ඉංජිනේරුවන්ට විදුලිබල පද්ධතිය නැවත යථා තත්ත්වයට පත් කිරීමට පැය 08 ක කාලයක් ගත වී ඇත. මෙය අසාමාන්‍ය තත්ත්වයකි. මෙයට හේතු වූයේ සම්ප්‍රේෂණ මාර්ගවල ඇති වූ දුර්වලතා විය හැකි බවට හඳුනාගෙන ඇත. අවාසනාවට මේ අවස්ථාව වන විට පැවති නියං කාල තත්ත්වය නිසා ජල විදුලිබලාගාර වල ජලය ඉතුරු කර ගැනීමට අවශ්‍ය බැවින් ජලවිදුලි නිෂ්පාදනය සීමා වී තිබුණි. එමෙන්ම ගල් අඟුරු බලාගාරය නැවත පණ ගැන්වීම සඳහා දින 03 – 04 ක පමණ කාලයක් ගතවන බැවින් විදුලි හිඟයක් ඇති වූ අතර, ඇතැම් ප්‍රදේශවලට සැලසුම් සහගත ලෙස විදුලි කප්පාදුවක් සිදුකිරීමට ලංකා විදුලිබල මණ්ඩලයට අකමැත්තෙන් වුවද සිදුවිය. මේ පිළිබඳ විෂයභාර අමාත්‍යවරයා වශයෙන් මම ජනතාවට කණගාටුව ප්‍රකාශ කිරීමට කැමතියි.ලංකාවේ පසුගිය කාලවලදි දිවයින පුරා විදුලි බිද වැටිමක් අවසන් වරට සිදුවී ඇත්තේ 2009 ඔක්තෝම්බර් මස දීය. එනම් මීට වසර 5කට පෙරය. 2009දි සිදුවු අවසන් විදුලි බිඳ වැටිමේ සිට වසර 5කට පසු මාස 6ක් තුළ තුන් වතාවක් දිවයින පුරා විදුලි බිද වැටීම නිසා මේ පිළිබඳ ජනතාවගේ දැඩි අවධානය යොමු වීම සාධාරණයි.මේ සඳහා පිළිගත හැකි තාක්ෂණික විග්‍රහයන් නොතිබූ බැවින් අමාත්‍යාංශය මෙම සිද්ධීන් ඇති වීමට තුඩුදිය හැකි සියළු පැති පිළිබඳව අධ්‍යයන කිරීම සඳහා ක්‍රියාමාර්ග රැසක් ගෙන තිබෙනවා. ඉහත සඳහන් දෙවන විදුලිය බිඳවැටීම අධ්‍යයනය කිරීමට පත් කළ විද්වත් කමිටුවට මෙම සිද්ධිය පිළිබඳව අධ්‍යයනය කරන ලෙසට මා විසින් දන්වා සිටියා පොලිස් දෙපාර්තමේන්තුවට පැමිණිලි කළා. මීට අමතරව රජයේ රස පරීක්ෂකවරයා ගෙන්ද මෙම පිපිරීම පිළිබඳව පරීක්ෂා කරන ලෙස ඉල්ලා සිටියා. අතිගරු ජනාධිපතිතුමාගේ උපදෙස් පරිදි විදුලි පද්ධතියේ ආරක්ෂාව පිළිබඳ මහජනතාව තුළ විශ්වාසයක් ඇති කිරීම සඳහා සියලුම වැදගත් ස්ථානවලට හමුදා ආරක්ෂාව ලබා දුන්නා. ඊට අමතරව මෙම ට්‍රාන්ෆෝමර් නිෂ්පාදනය කල ජර්මන් සහ ජපන් සමාගම් වල නියෝජිතයින් මෙරටට ගෙන්වා අදාළ පරීක්ෂණ කටයුතු කිරීමට පියවර ගත් අතර, ඊයේ දිනයේ සවස් භාගය වන විට ඔවුන් සිය තාක්ෂණ ඇගයීම් කටයුතු සිදු කරනු ලැබුවා.මෙම විදුලි බිඳවැටීම මුළුමනින්ම යථා තත්වයට පත් කොට පැය 03ක් පමණ ගතවීමට පෙර පසුගිය 16 වෙනිදා සවස 2.30 ට පමණ 13 වන දින බියගම දී පුපුරා ගිය ට්‍රාන්ස්ෆෝමරයේ කොටසක් පුපුරා ගිය ආකාරයටම කොටුගොඩ පිහිටි ට්‍රාන්ස්ෆෝමරයේ කොටසක්ද පුපුරා ගියා. කෙසේ වුවත් මෙම අවස්ථාවේදී දිවයින පුරා විදුලි බිඳ වැටීම ඇති නොවන පරිදි විදුලි පද්ධතිය ආරක්ෂා කර ගැනීමට විදුලිබල මණ්ඩලයේ ඉංජිනේරුවන්ට හැකියාව ලැබුණා.දැනට මේ සිදුවීම් පිළිබඳ ගරු අගමැතිතුමා විසින් පත් කරන ලද කමිටුවත්, විදුලිබල අමාත්‍යාංශය විසින් පත් කරන ලද කමිටුවත්, විදුලිබල මණ්ඩලය විසින් පත් කරන ලද කමිටුවත් සහ අතිගරු ජනාධිපතිතුමා විසින් පත් කල මාගේ සභාපතීත්වයෙන් යුත් ගරු පාඨලී චම්පික ඇමතිතුමා, ගරු සුසිල් ප්‍රේමජයන්ත ඇමතිතුමා, ගරු චන්දිම වීරක්කොඩි ඇමතිතුමා, ගරු සාගල රත්නායක ඇමතිතුමා, ගරු එරාන් වික්‍රමරත්න නියෝජ්‍ය ඇමතිතුමා සහ ගරු අජිත් පී.පෙරේරා නියෝජ්‍ය ඇමතිතුමා යන ඇමතිවරුන්ගෙන් සැදුම්ලත් කමිටුව ද අධ්‍යයනය කරමින් සිටී. කමිටුවේ අතුරු වාර්තාව අද උදෑසන අතිගරු ජනාධිපතිතුමාට බාරදීමට හැකි වුණා. මෙම වාර්තාවලට අනුව කෙටි කාලීන හා දිගු කාලීන වශයෙන් දිවයිනේ විදුලිය අඛණ්ඩව සැපයීම සඳහා අවශ්‍ය ක්‍රියාමාර්ග ගැනීම අමාත්‍යාංශය සැළසුම් සකස් කොට ඇත.", "URL": "https://sinhala.adaderana.lk/news.php?nid=58564", "Category": null, "Parent URL": null}