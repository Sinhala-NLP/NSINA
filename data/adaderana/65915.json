{"Source": "Adaderana", "Timestamp": "November 10, 2016 03:55 pm", "Headline": " සංශෝධන වලින් තොර යහපත් අයවැයක් ", "News Content": "සංශෝධන වලින් තොර යහපත් අයවැයක් මෙවරදී බලාපොරොත්තු විය හැකි බව මහාමාර්ග රාජ්‍ය අමාත්‍ය ඩිලාන් පෙරේරා මහතා පවසයි.ඒ මහතා මේ බව කියා සිටියේ අද(10) කොළඹදී පැවති මාධ්‍ය හමුවකට එක්වෙමිනි.මෙවරදී ජනතාවාදී අයවැයක් ඉදිරිපත් වනු ඇතැයිද ඒ මහතා පෙන්වා දී තිබේ.එමෙන්ම මේ අවස්ථාවේදී මාධ්‍යවේදීන් යොමු කළ ප්‍රශ්නවලට පිළිතුරු ලබා දෙමින් ඒ මහතා පෙන්වා දුන්නේ මහ බැංකු බැදුම්කර සිද්ධියේදී දේශපාලනය ගාවා නොගෙන නිවරදි තීන්දු තීරණ ගත යුතු බවයි.කොප් වාර්තාව පාර්ලිමේන්තුවට ඉදිරිපත් කළ බවත්, දැන් ඒ පිළිබඳව සාධාරණව හා නිවරදිව තීරණ ගත යුතු බවත් ඒ මහතා පැවසුවේය.එහිදී මාධ්‍ය වේදීන් යොමු කළ ප්‍රශ්නවලට වැඩිදුරටත් පිළිතුරු ලබා දෙමින් ඒ මහතා කියා සිටියේ හිටපු මහ බැංකු අධිපතිවරයා අගමැතිවරයා යටතේ අගමැතිවරයාගේ රැකියා දස ලක්ෂයක් ලබා දීමේ වැඩ සටහන තුළ සේවය කිරීම හා රජය මගින් ඒ මහතාට වැටුප් ගෙවීමට තමන්ද විරුද්ධ මෙන්ම එය වැරදි ක්‍රියා මාර්ගයක් බවයි. එමෙන්ම තැනින් තැන බිල්ලෝ මවන්නේ නැතිව ජී.එල්.පීරිස් මහතාට විවෘත සංවාදයකට ආරාධනා කර සිටින බවද ඒ මහතා එහිදී පැවසීය.මේ අතර අමෙරිකානු නව ජනාධිපතිවරයගේ පත්වීමත් සමගම ශ්‍රී ලංකාවට යම් බලපෑමක් ඇති විය හැකි බව පෙන්වා දුන් ඒ මහතා කියා සිටියේ දක්ෂිණාංශික ජාතිවාදී ප්‍රශ්න ඇතිවිමටද ඉඩ කඩ ඇති බවයි.", "URL": "https://sinhala.adaderana.lk/news.php?nid=65915", "Category": null, "Parent URL": null}