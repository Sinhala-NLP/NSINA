{"Source": "Adaderana", "Timestamp": "April 2, 2015 12:29 pm", "Headline": "මහින්ද අගමැති තනතුරට සුදුසු නෑ", "News Content": "හිටපු ජනාධිපති මහින්ද රාජපක්ෂ මහතා මෙරට අගමැති තනතුර සඳහා සුදුසු නොවන බව ශ්‍රීලනිප තරුණ පෙරමුණේ ලේකම් පාර්ලිමේන්තු මන්ත්‍රී එරික් ප්‍රසන්න වීරවර්ධන මහතා පවසයි.ශ්‍රී ලංකා නිදහස් පක්ෂ තරුණ පෙරමුණේ මාධ්‍ය හමුවක් එම පක්ෂ මූලස්ථානයේදී අද පෙරවරුවේ පැවැත්විණ.ඊට ජනමාධ්‍ය නියෝජ්‍ය ඇමති ශාන්ත බණ්ඩාර මහතාද එක්ව සිටි අතර ඔහු තරු‍ණ පෙරමුණේ සභාපතිවරයා ලෙස කටයුතු කරයි.මහින්ද රාජපක්ෂ මහතා අගමැති තනතුරට ගෙන ඒම ගැන මාධ්‍යවේදීන් ඇසූ ප්‍රශ්නයකට පිළිතුරු ලෙස මන්ත්‍රී එරික් ප්‍රසන්න වීරවර්ධන මහතා කියා සිටියේ මෙරට හිටපු අගමැතිවරු රැසක් ඇස් පෙනීම මද, කන් ඇසීම මද අය බවයි.එසේ තිබියදී යහපත් සුවයෙන් සිටින මහින්ද රාජපක්ෂ හිටපු ජනාධිපතිවරයා එවන් තනතුරකට පත්වීම තමා අනුමත නොකරන බව ඒ මහතා පැවසීය.ඇමති තනතුරු ගනු ලැබුවේ කොන්දේසී මත බවත්, විධායක ජනපති ක්‍රමය හා මැතිවරණ ක්‍රමය සංශෝධනය යන දෙකම එකවර සිදුකළ යුතුයි යන ස්ථාවරයේ මිස පෙරේත කමට නොවන බව ශාන්ත බණ්ඩාර මන්ත්‍රීවරයා ද එහිදී කියා සිටියේය.මෛත්‍රිපාල සිරිසේන මහතා ජනපති වුවද, පක්ෂයේ සභාපති වුවද, තමන් තනතුරක් ගනු ලැබුවද වැරද්දක් දුටුවිට නිහඬව නොසිටින බව ද ඒ මහතා අවධාරණය කළේය.ශ්‍රීලනිප තරුණ පෙරමුණ සඳහා නිල් බලකායේ හිටපු අයටද සාමාජිකත්වය ගත හැකි බවත්, පාර්ලිමේන්තු මන්ත්‍රී නාමල් රාජපක්ෂ මහතා ද ඊට අනුමැතිය පළ කර ඇති බවත්, එහිදී ප්‍රකාශ විය.", "URL": "https://sinhala.adaderana.lk/news.php?nid=50388", "Category": null, "Parent URL": null}