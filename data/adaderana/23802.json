{"Source": "Adaderana", "Timestamp": "April 25, 2012 09:12 pm", "Headline": "ඉල්ලා අස්වුණේ ජාත්‍යන්තර සංවිධානයක තනතුරක් බාරගන්න නෙවෙයි", "News Content": "තමා ඉල්ලා අස්වුණේ ජාත්‍යන්තර වැදගත් සංවිධානයක තනතුරක් භාරගැනීමට නොවන බව කොළඹ මහ නගර සභාවේ හිටපු විපක්ෂ නායක මිලින්ද මොරගොඩ මහතා පවසයි. එවැනි ඉඟි පළකරමින් ඇතැමි මාධ්‍යවල පුවත් වාර්තා වුවද ඒවායේ කිසිදු සත්‍යතාවක් නැතැයි හෙතෙම අවධාරණය කළේය. අද දින විපක්ෂ කණ්ඩායම් රැස්වීම අමතා තමාගේ ඉල්ලා අස්වීම නිල වශයෙන් ප්‍රකාශයට පත්කරමින් මොරගොඩ මහතා මේ බව සඳහන් කළේය. එහිදී ඔහු මෙසේද කියා සිටියේය. ත‍්‍රස්තවාදී යුද පරිසරයක් පැවති පසුගිය තිස් වසර තුළ කොළඹ නගරය සහ එහි ජීවත්වන පුරවැසියන් මහත් දුෂ්කරතාවයකට පත්කරමින් නොසලකාහැර තිබිණ. මෙයින් මාස අටකට කලින් ජනාධිපති මහින්ද රාජපක්ෂ මැතිතුමා කොළඹ මහ නගර සභාවේ එක්සත් ජනතා නිදහස් සන්ධානයේ නගරාධිපති අපේක්ෂක ලෙස ඉදිරිපත්වන්නැයි ඇරයුම් කරන විට නගරයට හා එහි වෙසෙන මහජනතාවට සේවය කරන්නට ලැබෙන අවස්ථාවක් වශයෙන් මම අවබෝධ කරගත් අතර නොයෙක් පැති වලින් සලකා බැලීමෙන් අනතුරුව එය පිළිගත්තෙමි. කොළඹ නගරය ආසියාවේ හෝ වෙනත් ලෝකයේ ඕනෑම තැනක ඉහළ, නවීන නගරයක් බවට පත්කරන විප්ලවීය පරිවර්තනයකට අවශ්‍ය සවිස්තරාත්මක ප‍්‍රතිපත්ති සහ නගර පාලන පදනමක් මගේ මැතිවරණ සැලසුම අනුව, මම ඉදිරිපත් කළෙමි. එකී අරමුණ සාක්ෂාත් කරගන්නට විප්ලවීය වෙනසක් පමණක් නොව, සියලූ පාර්ශව එකතු වී, අපගේ දේශපාලන සංස්කෘතියේ ද විප්ලවීය පරිවර්තනයක් සහිත නොනවතින වෙහෙසක් දැරිය යුතුය. ඔබ දන්නා පරිදි මැතිවරණ ප‍්‍රතිඵලයෙන් පැහැදිලි ජන වරමක් හිමිවූයේ නැත. එක්සත් ජනතා නිදහස් සන්ධානය ප‍්‍රමුඛ විපක්ෂ කණ්ඩායමට දේශපාලන ස්ථාවරභාවයක් උදෙසා පියවර ගැනීමට එය හේතුවක් විය. ශ‍්‍රී ලංකාව නිදහස ලැබූ දිනයේ 1948 වසරේ සිට, කොළඹ දේශපාලනය එක පක්ෂයක ග‍්‍රහණයට ලක්ව තිබුණි. පසුගිය කොළඹ මහ නගර සභා මැතිවරණ ප‍්‍රතිඵලය, ඉදිරි මැතිවරණ වලදී එක්සත් ජනතා නිදහස් සන්ධානයට කොළඹ නගර වැසියන්ගේ පැහැදිලි මනාපය ලැබෙනු ඇති වැදගත් පෙරැළියක් බව පළමුවරට ඉඟි පළ කළේය. ශක්තිමත් කණ්ඩායමක් ගොඩනැගීමට පසුගිය මාස හය තුළ මා මහන්සි වී ක‍්‍රියා කළ අතර එය අපගේ දිනා ගැනීමට නොහැකිවූ අරමුණ සපුරාගැනීම සඳහා එය අවශ්‍යම අත්තිවාරමකි. එහි ප‍්‍රතිඵලයක් වශයෙන් මහ නගර සභාව තුළ අප අද ශක්තිමත් තත්ත්වයකය. මෑතකදී එක්සත් ජනතා නිදහස් සන්ධානය පුමුඛ කණ්ඩායම මහ නගර සභාවේ ඉතාමත් වැදගත්ම කමිටුව වන මුදල් කමිටුවේ බලය, බහුතර ඡන්ද ගණනකින් දිනාගැනීම සමග එය තහවුරු විය. අප සකස් කළ පදනම අනුව මීළඟ පියවර උදෙසා ඉදිරියට ගමන් කරන්නට නම් පූර්ණ කාලීනව කැපවී නගර සභාවේ කටයුතු වලට උර දෙන නායකත්වයක් අත්‍යවශ්‍යය. මා වර්තමානයේ උසුලන වගකීම් මෙකී කාර්ය භාරය සම්පූර්ණ කිරීම වළකන හේතුවෙන්, එම එකම හේතුවමත කොළඹ මහ නගර සභාවේ විපක්ෂ නායක හා නාගරික මන්ත‍්‍රී ධුරයෙන් ඉල්ලා අස්වීමට මම තීරණය කළෙමි. එසේ නමුත්, අභිනවයෙන් පත්වන නායකත්වයට අවශ්‍ය කරන උපදෙස් හෝ මගපෙන්වීමක් අවශ්‍ය වෙතොත් නොපිරිහෙලා සපයන්නට සූදානම් අතර මම අඛණ්ඩව මෙතෙක් ඉටු කළ පරිද්දෙන්ම, අප නාගරික ජනතාවගේ සේවය උදෙසා පවත්වාගෙන ගිය වැඩසටහන් එලෙසම පවතින බව සඳහන් කරනු කැමැත්තෙමි. එයට අමතරව ජනාධිපති ජ්‍යෙෂ්ඨ උපදේශක වශයෙන් පැවරී ඇති මාගේ කාර්ය භාරයේ දී ඔබට ඇති සහය හා උපකාර ඉදිරියටත් එලෙසම පවතිනු ඇත. කොළඹ නගරයේ නාගරික මන්ත‍්‍රීවරයෙකු වශයෙන් ක‍්‍රියාකරන්නට ලැබීම ගරුත්වයකි. මෙම ආයතනයට ගෞරවණීය ඉතිහාසයක් සහ සම්ප‍්‍රදායයක් සහිත අතර ආරම්භයේ සිට මේ දක්වා විශ්වාසනීය අන්දමට සේවය කරන්නට මා වෙත දක්වන ලද අනුපමේය සහාය සම්බන්ධව ඔබ සියලූ දෙනාටම මම කෘතවේදීවෙමි. ඔබ සියලූ දෙනාම එකමුතුව එක්සත් කණ්ඩායමක් වශයෙන් මෙහි පැමිණ සම්බන්ධවීම ගැන මම මගේ ප‍්‍රශංසාව පළ කරමි. අපට අපහසුතා හා අභියෝගවලට හමුවන නමුත් අවසානයේ දී ලබන පැහැදිලි සුරක්ෂිතතා සහිත ජයග‍්‍රහණ හමුවේ මම සතුටු වෙමි. කොළඹ මහ නගර සභාවට නායකත්වය ගැනීමේ අභියෝගය භාරගැනීමට ඇරයුම් කිරීම සම්බන්ධයෙන් ගරු ජනාධිපති මහින්ද රාජපක්ෂ මැතිතුමාට මම මාගේ කෘතවේදීත්වය පළකරන්නට කැමැත්තෙමි. විපක්ෂ නායක ධුරය හොබවන ලද කාලයේ දී සහාය දෙමින් දිරිමත් කිරීම ගැන ජනාධිපතිතුමාට සහ ආරක්ෂක ලේකම් ගෝඨාභය රාජපක්ෂ මැතිතුමාට ස්තුතිය පළ කරමි. ධුරයේ රැඳී සිටි කෙටි කාලය තුළ රාජකාරි කටයුතු වලදී මා වෙත සහය දැක්වූ නගරාධිපති තුමා, නාගරික කොමසාරිස් තුමිය ඇතුළු සියලූ නිලධාරී මහත්ම මහත්මීන්ට ද මම ස්තුතිවන්ත වෙමි. අවසානයේ දී වැදගත් ජාත්‍යන්තර සංවිධානයක තනතුරක් භාරගැනීම සම්බන්ධයෙන් ඉඟි පළකරන ලද මාධ්‍ය ආවරණ සත්‍යයෙන් තොර හා කිසිසේත්ම පදනමක් රහිත බව දක්වමි. මගේ උතුම් රට හා මහජනතාව වෙනුවෙන් මගේ කැපවීම ඉදිරියටත් එලෙසම අඛණ්ඩව පවත්වාගෙන යන බව ද අවධාරණයෙන් සඳහන් කරන්නට මම කැමැත්තෙමි.", "URL": "https://sinhala.adaderana.lk/news.php?nid=23802", "Category": null, "Parent URL": null}