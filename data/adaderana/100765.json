{"Source": "Adaderana", "Timestamp": "December 14, 2018 06:02 pm", "Headline": "මහින්දට එරෙහි අභියාචනා විභාගයට දින තීන්දුයි-අතුරු තහනම තවදුරටත්", "News Content": "මහින්ද රාජපක්ෂ මහතා ඇතුළු අමාත්‍ය මණ්ඩල සාමාජිකයන්ට එම තනතුරුවල කටයුතු කිරීම වළක්වාලමින් අභියාචනාධිකරණය විසින් නිකුත් කර ඇති තහනම් නියෝගය අත්හිටුවන්නැයි කෙරුණු ඉල්ලීමක් ශ්‍රේෂ්ඨාධිකරණය ඒකමතිකව ප්‍රතික්ෂේප කර තිබේ. අභියාචනාධිකරණය විසින් නිකුත් කර ඇති තහනම් නියෝගය ඉවත් කරන්නැයි ඉල්ලා මහින්ද රාජපක්ෂ මහතා සහ අමාත්‍ය මණ්ඩල සාමාජිකයින් විසින් ඉදිරිපත් කළ විශේෂ අභියාචනා පෙත්සමක් අද(14) දීර්ඝ ලෙස කරුණු සලකා බැලීමෙන් පසුව මෙම නියෝගය කෙරුණි. ඊවා වනසුන්දර, බුවනෙක අලුවිහාරේ සහ විජිත් මළල්ගොඩ යන විනිසුරු මඩුල්ල විසින් මෙම නියෝගය කර තිබේ. එහෙත් මහින්ද රාජපක්ෂ මහතා ඇතුළු අමාත්‍ය මණ්ඩල සාමාජිකයින් විසින් ඉදිරිපත් කළ අභියාචනය විනිසුරු මඩුල්ල බහුතරය විනිසුරුවරුන්ගේ එකඟත්වය මත විභාග කිරීමට අවසර දුන් අතර එම විභාගය ජනවාරි මස 16,17 සහ 18 යන දිනවල පවත්වන බව නියම කළේය. ශ්‍රේෂ්ඨාධිකරණය හමුවේ පැවැත්වෙන අභියාචනා විභාගය අවසන් වනතුරු අභියාචනාධිකරණය හමුවේ ප්‍රශ්න නඩු විභාගය අත්හිටුවන ලෙස ද ශ්‍රේෂ්ඨාධිකරණය අභියාචනාධිකරණය වෙත තවත් නියෝග නිකුත් කළේය. මෙම අභියාචනා පෙත්සම් පංච පුද්ගල විනිසුරු මඩුල්ලක් ඉදිරියේ විභාග වීමට අවශ්‍ය නම් ඊට අදාළ ඉල්ලීම අගවිනිසුරුවරයා වෙත යොමුකරන ලෙස විනිසුරුවරුන් පාර්ශවකරුවන්ට දැනුම් දුන්නේය. අධිකරණය හමුවට පැමිණෙන සෑම නඩුවක්ම තමන් එක හා සමාන සේ සලකා විභාග කර ඇතැයි සඳහන් කළ වනසුන්දර විනිසුරුවරිය පුද්ගලයින්ගේ මුහුණු බලා තමා නඩු තීන්දු ලබා දී නොමැති බවත් විවෘත අධිකරණයේදී ප්‍රකාශ කළාය. අග්‍රාමාත්‍ය ධූරය දැරීම හා කැබිනට් මණ්ඩල සාමාජිකයින් එම ධූරවල කටයුතු කිරීම තාවකාලිකව අත්හිටුවමින් අභියාචනාධිකරණය ලබා දුන් අතුරු තහනම ඉවත් කරන්නැයි කළ ඉල්ලීම ද ශ්‍රේෂ්ඨාධිකරණය විසින් ප්‍රතික්ෂේප කර තිබේ.", "URL": "https://sinhala.adaderana.lk/news.php?nid=100765", "Category": null, "Parent URL": null}