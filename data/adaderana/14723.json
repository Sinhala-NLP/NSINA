{"Source": "Adaderana", "Timestamp": "March 9, 2011 10:31 am", "Headline": "පෝස්ටර් ගැන සැක සිතා සිසුන් 8 ක් අත්අඩංගුවට ගෙන ප්‍රශ්න කරලා", "News Content": "පොස්ටර් අලවන්නට උත්සාහ කරන ලදැයි සැක පිට ‍සිසුන් 8 දෙනෙකු අත්අඩංගුවට ගෙන ප්‍රශ්න කර ඇතැයි අන්තර් විශ්ව විද්‍යාල ශිෂ්‍ය බල මණ්ඩලය පවසයි. ඊයේ රාත්‍රීයේ කොළඹ සෞන්දර්ය විශ්ව විද්‍යාලය අසල සිටියදී මෙම සිසුන් පිරිස අත්අඩංගුවට ගෙන කට උත්තර සටහන් කර ගැනීමෙන් අනතුරුව අද(09)උදෑසන මුදා හැර ඇති බව අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු සංජීව බණ්ඩාර මහතා සඳහන් කරයි. මෙම සිසුන් 8 දෙනාම පේරාදෙණිය විශ්ව විද්‍යාලයේ කළමනාකරණ පීඨයේ සිසුන් වන බවත්,පේරාදෙණිය විශ්ව විද්‍යාලයේ පරිපාලන ගැටලුවක් සම්බන්ධයෙන් රට දැනුවත් කිරීම සඳහා යම් පෝස්ටරයක් ඇලවීම සඳහා මොවුන් කොළඹ පැමිණ සිටි බවත් හෙතෙම අද දෙරණට කියා සිටියේය. එසේ වුවද මොවුන්ට ‍අදාළ පෝස්ටර් ඇලවීමට අවස්ථාවක් නොදී ඒවා අලවනු ඇතැයි සැක පිට අත්අඩංගුවට ගත් බව සංජීව බණ්ඩාර සඳහන් කළේය. පෝස්ටරයක් අලවා යම් දෙයක් සම්බන්ධයෙන් දැනුවත් කිරීම,අදහස් ප්‍රකාශ කිරීම ප්‍රජාතන්ත්‍රවාදී අයිතිවාසිකමක් බවත් එකී අයිතිවාසිකම උල්ලංඝණය කිරීම පිළිබඳ තමන් දැඩි විරෝධය පළ කරන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=14723", "Category": null, "Parent URL": null}