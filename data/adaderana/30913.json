{"Source": "Adaderana", "Timestamp": "January 20, 2013 11:50 am", "Headline": "අමෙරිකා නිලධාරීන්ගේ සංචාරය සැලැස්මක්", "News Content": "අමෙරිකානු රාජ්‍ය දෙපාර්තමේන්තුවේ නිලධාරීන් තිදෙනෙකු මෙරට සංචාරයක නිරත වීම වාර්ෂිකව සිදුවන සැලසුමක් මත ක්‍රියාත්මක වන්නක් බව විදේශ කටයුතු අමාත්‍යාංශය පවසයි. අදාළ නිලධාරීන්ගේ සංචාරය මීට මාස ගණනාවකට පෙර සැලසුම් කළ එකක් බව අමාත්‍යාංශ ලේකම් කරුණාතිලක අමුණුගම මහතා ප්‍රකාශ කළේය. කෙසේ වෙතත් ඔවුන් සමඟ ද්වීපාර්ශවික සාකච්ඡා සඳහා රජය සූදානම් බව ද ඔහු පැවසුවේය‍. පසුගිය දිනවල මෙරට සිදුවු සිදුවීම් සහ අමෙරිකානු රාජ්‍ය දෙපාර්තමේන්තු නිලධාරීන්ගේ සංචාරය අතර කිසිදු සබඳතාවක් නොමැති බව ඔහු අවධාරණය කළේය. මේ අතර පොදු රාජ්‍ය මණ්ඩලයීය නායක සමුළුව මෙරට තුළ පැවැත්වීමට අවශ්‍ය සියලු පියවර ගෙන ඇති බව විදේශ කටයුතු අමාත්‍යාංශ ලේකම්වරයා ප්‍රකාශ කළේය. ඒ සඳහා රටවල් කිහිපයක් විරෝධය පල කළ ද සමුළුව පැවැත්වීමේ තීරණයේ වෙනසක් සිදුනොවන බව ඔහු කියා සිටියේය.", "URL": "https://sinhala.adaderana.lk/news.php?nid=30913", "Category": null, "Parent URL": null}