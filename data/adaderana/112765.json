{"Source": "Adaderana", "Timestamp": "June 26, 2019 09:16 am", "Headline": "බදුල්ලෙත් ගින්නක්-අක්කර 100ක් විනාශයි", "News Content": "බදුල්ල වීර්යපුරට ඉහළින් පිහිටි ගල්කන්ද රක්ෂිතයේ ඇතිවූ ගින්නකින් අක්කර සියයක් පමණ වූ ලඳු කැලෑබිම විනාශ වී ඇතැයි බදුල්ල දිස්තික් ආපදා කළමණාකරණ සහකාර අධ්‍යක්ෂ ඊ.එල් .එම් උදයකුමාර මහතා පවසයි. ඊයේ(25) සවස හටගත් ගින්න රාත්‍රී 11 පමණ වනතෙක් පැතිර ගොස් තිබිණි. පුංචි ශ්‍රී පාදය නමින් හැඳින්වෙන කදුමුදු‍ණ දක්වාම ගින්න පැතිර ගොස් ඇත. ‍ගින්නට හසුවූ කැලෑබිමේ ඌරන් , වැලිමුවන්, කටුස්සන් බහුල වශයෙන් ජීවත්වන පරිසර පද්ධිතයක් බවත් ජල උපත් රැසක් එහි පවතින බවත් පරිසරවේදීහු පෙන්වා දෙති. පසුගිය වසරේ වෙසක් උළෙල වෙනුවෙන්ද ඉකුත් පොසොන් පෝය වෙනුවෙන් ද මෙම කඳු මුදුන උපයෝගි කරගනිමින් ශ්‍රී පාද අනුරුවක් නිර්මාණය කිරිමට වීර්ය පුර ගම්වැසියන් කටයුතු කර තිබිම නිසා මෙම කන්ද පුංචි ශ්‍රී පාදය නමින් හැඳින්වීමට පුරුදුව සිටිති. ගින්නෙන් මෙම කන්ද ආශ්‍රිත ප්‍රදේශයට සිදුවූ හානිය පිළිබඳව ගම්වාසීන් දැඩි සේ කම්පාවට පත්ව ඇත. කිසිවෙකු විසින් තැබූ ගින්නක් මෙසේ පැතිර යන්නට ඇතැයි විශ්වාස කරන අතර බදුල්ල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=112765", "Category": null, "Parent URL": null}