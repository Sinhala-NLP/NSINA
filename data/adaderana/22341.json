{"Source": "Adaderana", "Timestamp": "February 23, 2012 03:26 pm", "Headline": "උගත් පාඩම් වාර්තාවේ ඇතැම් කරුණු පිළිගන්න බෑ", "News Content": "ශ්‍රී ලංකාවේ අවසන් යුද ගැටුම් පැවති කාල සීමාව තුළ සිදුවූ ඇතැම් සිදුවීම් පිළිබඳ බ්‍රිතාන්‍ය රජය දැඩි අප්‍රසාදය පළකර ඇති බව විදෙස් මාධ්‍ය වාර්තා කරයි. කෙසේවෙතත් උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ නිර්දේශ ඔස්සේ ප්‍රගතිය කරා ගමන් කිරීමට ශ්‍රී ලංකා රජයට හැකිවනු ඇති බව විදෙස් හා පොදුරාජ්‍ය මණ්ඩලයීය කටයුතු පිළිබඳ බ්‍රිතාන්‍ය පාර්ලිමේන්තු සහකාර ලේකම් ඇලිස්ටර් බර්ට් මහතා පවසයි. ඊයේ(22) බ්‍රිතාන්‍ය පාර්ලිමේන්තුවේ පැවති ශ්‍රී ලංකාවේ තත්ත්වය පිළිබඳ විවාදමය අවස්ථාවට එක්වෙමින් බර්ටි මහතා මේ බව සඳහන් කර තිබේ. කෙසේවෙතත් උගත් පාඩම් වාර්තාව තුළින් ඉදිරිපත් කර ඇති ඇතැම් කරුණු, විශේෂයෙන් වගකිව යුතු භාවය පිළිබඳ සඳහන් වන ඇතැම් කරුණු පිළිගත නොහැකි බව ද ඔහු පෙන්වා දී ඇත. එමෙන්ම බ්‍රිතාන්‍ය රජය ශ්‍රී ලංකා රජය මෙන්ම ජාත්‍යන්තර ප්‍රජාව සමගත් එක්ව කටයුතු කිරීමට සූදානම් බව අදාළ විවාදයේ දී අදහස් දැක්වූ සහකාර ලේකම්වරයා පවසා ඇත. කෙසේවෙතත් ජාත්‍යන්තර විසඳුමක් වෙත යොමුවීමට පෙර අදාළ ගැටලු සඳහා ශ්‍රී ලංකාව තුළම විසඳුමක් සෙවීම වඩාත් සුදුසු බව ද ඇලිස්ටර් බර්ට් මහතා අවධාරණය කර ඇති බව විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=22341", "Category": null, "Parent URL": null}