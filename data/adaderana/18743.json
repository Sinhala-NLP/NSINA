{"Source": "Adaderana", "Timestamp": "September 15, 2011 01:03 pm", "Headline": "දිල්ලි බෝම්බ පිපිරීම -පාසල් සිසුන් දෙදෙනෙකු අත්අඩංගුවට", "News Content": "දිල්ලි මහාධිකරණය ඉදිරිපිට පසුගිය සතියේ වාර්තා වූ බෝම්බ පිපිරීමේ සිද්ධිය සම්බන්ධයෙන් සැකපිට පාසල් සිසුන් දෙදෙනෙකු ඉන්දීය ආරක්ෂක අංශ විසින් අත්අඩංගුවට ගෙන තිබේ. අදාළ බෝම්බ පිපිරීමේ සිද්ධියෙන් පසු ඒ පිළිබඳ ඊමේල් පණිවුඩයක් මුදා හැරීම සඳහා ඔවුන් දෙදෙනා සම්බන්ධ වී ඇති බව අනාවරණය වීමෙන් පසුව කාෂ්මීර ඉන්දීය පාලන ප්‍රදේශයේ රැදී සිටිය දී මොවුන් දෙදෙනා අත්අඩංගුවට ගෙන ඇත. ප්‍රහාරය සැලසුම් කරන ලද්දේ හර්කත් අල්ජිහාඩ් සංවිධානය බව ඔවුන් නිකුත් කළ ඊමේල් පණිවුඩයේ සටහන් වී තිබුණි. එම සංවිධානය පාකිස්ථානය, ඉන්දියාව සහ බංග්ලාදේශය ආශ්‍රිතව ක්‍රියාත්මක වුව ද මෑතකාලීනව ඉන්දියාවේ ක්‍රියාත්මක වී නොමැති බව ඉන්දීය ස්වදේශ කටයුතු අමාත්‍යවරයා පවසයි. අත්අඩංගුවට පත්වූ සිසුන් දෙදෙනාට එරෙහිව අපරාධ සඳහා කුමන්ත්‍රණය කිරීම යටතේ චෝදනා ගොනු කර තිබේ. එහෙත් ඔවුන් දෙදෙනා සම්බන්ධයෙන් මීට පෙර කිසිදු අපරාධ හෝ යුදමය කටයුතුවලට සම්බන්ධ පැමිණිල්ලක් වාර්තා වී නොමැති බව විදෙස් වාර්තා පවසයි.", "URL": "https://sinhala.adaderana.lk/news.php?nid=18743", "Category": null, "Parent URL": null}