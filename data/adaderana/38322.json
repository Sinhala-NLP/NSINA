{"Source": "Adaderana", "Timestamp": "October 23, 2013 07:59 am", "Headline": "කොළඹ - කටුනායක නව අධිවේගී මාර්ගය අදත් නැරඹිය හැකියි ", "News Content": "කොළඹ කටුනායක අධිවේගී මාර්ගය අද(23) දිනයේත් මහජනතාවට දැකබලා ගැනීමේ අවස්ථාව හිමිකර දී ඇති බව ආර්ථික සංවර්ධන අමාත්‍යංශය පවසයි. ඉදිකිරීම් කටයුතු අවසන් කිරීමෙන් අනතුරුව එම මාර්ගය ප්‍රථමවරට ඊයේ(22) ජනතාවට දැකබලා ගැනීම සදහා අවස්ථාව හිමිකර දෙන ලදි. ආර්ථික සංවර්ධන අමාත්‍යංශය පැවසුවේ ඊයේ දිනය තුළ පමණක් 25,000කට අධික පිරිසක් එය දැකබලා ගැනීම සදහා පැමිණි බවයි. අද දිනය තුළ පෑලියගොඩ සිට කටුනායක දක්වාත්, ජාඇල සිට කටුනායක දක්වාත් මැරතන්, ඇවිදීමේ තරඟ සහ පාපැදි තරඟ අධිවේගී මාර්ගය ඔස්සේ පැවැත්වීමට කටයුතු සුදානම් කර තිබේ. කොළඹ කටුනායක අධිවේගී මාර්ගය ලබන 27 වනදා ජනාධිපති මහින්ද රාජපක්ෂ මහතා අතින් විවෘත කිරීමට නියමිතයි.", "URL": "https://sinhala.adaderana.lk/news.php?nid=38322", "Category": null, "Parent URL": null}