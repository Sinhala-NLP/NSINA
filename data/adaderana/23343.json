{"Source": "Adaderana", "Timestamp": "April 7, 2012 12:30 pm", "Headline": "ප්‍රේමකුමාර ගුණරත්නම් හා දිමුතු ආටිගල අත්අඩංගුවට?", "News Content": "පෙරටුගාමී සමාජවාදී පක්ෂ නායක ප්‍රේමකුමාර ගුණරත්නම් හා ජන අරගල ව්‍යාපාරයේ ජාත්‍යන්තර කටයුතු පිළිබඳ ලේකම් දිමුතු ආටිගල අත්අඩංගුවට ගෙන ඇති බව එම පක්ෂයේ මාධ්‍ය ප්‍රකාශකවරයෙකු සඳහන් කරයි. කෙසේවෙතත් පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා විසින් අදාළ සිදුවීම ප්‍රතික්ෂේප කරනු ලබයි. එවැනි අත්අඩංගුවට ගැනීමක් සිදුව නොමැති බව මේ සම්බන්ධව අද දෙරණ කළ විමසීමක දී අදහස් දැක්වූ පොලිස් මාධ්‍ය ප්‍රකාශකවරයා ප්‍රකාශ කළේය. මේ අතර පෙරටුගාමී සමාජවාදී පක්ෂයේ පළමු මහා සමුළුව අප්‍රේල් මස 09 වන දින පෙරවරු 10 ට සුගතදාස ගෘහස්ත ක්‍රීඩාංගණයේ දී ආරම්භ කිරීමට සියලු කටයුතු සූදානම් කර තිබූ බව එම පක්ෂ ආරංචි මාර්ග සඳහන් කරයි. එහිදී ප්‍රේමකුමාර ගුණරත්නම් මහතා පෙරටුගාමී සමාජවාදී පක්ෂයේ නායකත්වය සඳහා නිල වශයෙන් පත්කිරීමට නියමිතව තිබූ බව ද එම ආරංචි මාර්ග පෙන්වාදෙයි.", "URL": "https://sinhala.adaderana.lk/news.php?nid=23343", "Category": null, "Parent URL": null}