{"Source": "Adaderana", "Timestamp": "April 19, 2018 04:14 pm", "Headline": "තැන් තුනකින් හමුවුණ පුංචි යාළුවෝ තුන් දෙනා අලුත් තැනකට ගිය හැටි(ඡායාරූප සහිතයි)", "News Content": "නැගෙනහිර වනජීවී කලාපයේ ස්ථාන තුනකදී අතරමං වුනු අලි පැටව් තිදෙනෙක් අම්පාර වනජිවී සෞඛ්‍යය ඒකකය වෙත ගෙනවිත් බාරදී ඇති බව අද දෙරණ වාර්තාතරු පැවසිය. පසුගිය සතියක කාලයකදී මෙම අලි පැටව් හමුවුන බව අම්පාර වනජීවී සෞඛ්‍යය එකකයේ පශු වෛද්‍යය නිහාල් පුෂ්පකුමාර මහතා පවසයි. මඩකලපුව කෝපාවලි ප්‍රදේශයේදි එක් අලි පැටවෙක් හමුවි ඇති අතර, මහඔය මයිලගස් තැන්න ප්‍රදේශයේ දී අනෙක් අලි පැටවා හමුවි තිබේ. මාදුරැඔය දම්මින්න වලමණ්ඩිය ප්‍රදේශයේදි තවත් අලි පැටියෙක් හමුවි ඇත. මෙම අලි පැටව් තිදෙනා පිලිවෙලින් වයස 8,5,3 වයස්වල පසුවෙන බව ද වෛද්‍යය පුෂ්පකුමාර මහතා සඳහන් කරයි. දැනට මෙම අලි පැටව් තිදෙනා ට කිරි ලබාදෙන අතර මෙම අලි පැටව්න්ගේ ඇගේ ඇති සුලු තුවාල වලට ප්‍රථිකාර ද ලබාදි තිබේ. මෙම පැටව් තව ටික දිනකින් උඩවලව ඇත් අතුරැ සෙවණට ලබාදෙන බවද සඳහන් කළේය. මෙම අලි පැටව් උඩවලව ඇත් අතුරැ සෙවණට නොයවා මෙම ස්ථානයේදීම රැක බලා ගැනීමට නොහැකිදැයි මාධ්‍යවේදින් පශු වෛද්‍යය නිහාල් පුෂ්පකුමාර මහතා ගෙන් විමසු විට ඔහු පැවසුවේ මෙම ස්ථානය අලි රැක ගැනීමේ මධ්‍යස්ථානයක් හැටියට පවත්වාගෙන යෑමට සුදුසු පරිසරයක් පවතින අතර දැනට මේ පිළිබඳව ඉල්ලීමක් කර තිබෙන බවය.", "URL": "https://sinhala.adaderana.lk/news.php?nid=87699", "Category": null, "Parent URL": null}