{"Source": "Adaderana", "Timestamp": "June 1, 2015 05:22 pm", "Headline": "එ.ජ.නි.ස හෝ ශ්‍රී.ල.නි.ප. නිල ප්‍රකාශ නිකුත්කළ හැක්කේ ලේකම්වරයාට පමණයි ", "News Content": "එක්සත් ජනතා නිදහස් සන්ධානයේ තීරණ සම්බන්ධයෙන් හෝ ශ්‍රී ලංකා නිදහස් පක්ෂයේ දේශපාලන තිරණ සම්බන්ධයෙන් මාධ්‍ය ප්‍රකාශ නිකුත් කළ හැක්කේ එහි ලේකම්වරුන්ට පමණක් බව එක්සත් ජනතා නිදහස් සන්ධානය පවසයි. එහි මහ ලේකම් සුසිල් ප්‍රේමජයන්ත් මහතා නිවේදනයක් නිකුත් කරමින් පෙන්වා දෙන්නේ දේශපාලඥයින් විසින් විටින් විට කරනු ලබන ප්‍රකාශ සන්ධානය හෝ ශ්‍රී ලංකා නිදහස් පක්ෂයේ නිල ප්‍රකාශ නොවන බවයි. එක්සත් ජනතා නිදහස් සන්ධානයේ විධායක සභාව නියෝජනය කරනුයේ ශ්‍රී ලංකා නිදහස් පක්ෂය, මහජන එක්සත් පෙරමුණ, දේශ විමුක්ති ජනතා පක්ෂය සහ ශ්‍රී ලංකා මහජන පක්ෂය පමණක් බව අදාළ නිවේදනයේ සඳහන්වෙයි. සන්ධාන ගතව සිටින සෙසු දේශපාලන පක්ෂ මැතිවරණයට ඉදිරිපත් විමේදී අවබෝධතා ගිවිසුම් මත එක්වු දේශපාලන පක්ෂ පමණක් බව සුසිල් ප්‍රේමජයන්ත් මහතා සඳහන් කළේය.සන්ධානය එක්සත් ජාතික පක්ෂ ආණ්ඩුවට එරෙහිව විශ්වාසභංග යෝජනා ගෙනඒමට කටයුතු කර ඇත්තේ දේශපාලඥයින් විසින් ප්‍රසිද්ධියේ ප්‍රකාශ කර ඇති පරිදි පස්ස දොරෙන් කිසිවෙක් අගමැති කිරිමට නොවන බවත්, එලෙස අගමැති වී ආණ්ඩුව කරන්නේ කවුරුන්ද යන්න රටම දන්නා බවත් සුසිල් ප්‍රේමජයන්ත් මහතා පවසයි. 2004 වසරේ සිට මැතිවරණ සමයේදී මෙන්ම දේශපාලනයේදී ද තිරණ ගැනිමට කිසිදා සහභාගී නොවු දේශපාලඥයින් කරනු ලබන ප්‍රකාශ වලින් නොමඟ නොයන ලෙස සන්ධානයේ සියළු පක්ෂ වලින් ඉල්ලිමක් කරන බව සුසිල් ප්‍රේමජයන්ත් මහතා නිකුත් කළ නිවේදනයේ සඳහන් වෙයි. ඉදිරි කාලයේදී එක්සත් ජනතා නිදහස් සන්ධාන රජයක් බිහිකිරිම ඒකායන පරමාර්ථය ලෙස සළකමින් ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානය හා ප්‍රගතිශිලි බලවේග ඒකරාශි කරන බවද සුසිල් ප්‍රේමජයන්ත් මහතා අදාළ නිවේදනයෙන් වැඩිදුරටත් අවධාරණය කර තිබේ.", "URL": "https://sinhala.adaderana.lk/news.php?nid=51718", "Category": null, "Parent URL": null}