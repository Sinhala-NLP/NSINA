{"Source": "Adaderana", "Timestamp": "November 29, 2018 11:38 am", "Headline": " පාර්ලිමේන්තු මැතිවරණයක් ඉල්ලා ගිනිගත්හේන යළිත් උණුසුම් වෙයි", "News Content": "මෙරට පවතින දේශපාලන අරාජිකත්වය නැති කරමින් ස්ථිර දේශපාලන ස්ථාවරත්වයක් ඇති කිරිම සඳහා පාර්ලිමේන්තු මැතිවරණයක් ලබා දෙන ලෙස ඉල්ලමින් අත්සන් දසලක්ෂයක් ලබා ගැනීමේ ජාතික වැඩ සටහනට සමගාමිව ගිනිගත්හේන නගරයේ අත්සන් ලබා ගැනීම අද (29) ගිනිගත්හේන ප්‍රධාන බස් නැවතුම්පොල පරිශ්‍රයේදී පැවැත්විය. ඊට සමගාමීව විරෝධතා ව්‍යාපාරයක්ද පැවැත්වූ අතර එහිදී විරෝධතාකරුවන් වත්මන් කථානායක කරූ ජයසූරිය මහතාගේ ක්‍රියා කලාපයට විරෝධය දැක්වීම හා කඩිනමින් පාර්ලිමේන්තු මහ මැතිවරණයක් පවත්වන ලෙසද ඉල්ලා සිටියහ. මෙහිදී ජනතාව සතු පරම අයිතිය වන මහ මැතිවරණය ලබා දීමට ජනාධිපතිවරයා ජනතාවට ලබාදුන් අවස්ථාව වලකාලමින් ප්‍රජාතන්ත්‍රවිරෝධී ඇතැම් කණ්ඩායම් විසින් සිදුකරන නීති විරෝධී ක්‍රියාවන් නිසා රට අරාජිකත්වයට පත්ව ඇති බැවින් ජනතා හඬට කන් දී මහ මැතිවරණයක් පවත්වන ලෙස මැතිවරණ කොමිසමේ සභාපතිවරයා ඇතුළු වගකිවයුත්තන්ට බල කිරිම සඳහා මෙම පියවර ගෙන තිබේ. එම අවස්ථාව, ශ්‍රී ලංකා පොදුජන පෙරමුණේ අඹගමුව ප්‍රාදේශීය සභාවේ සභාපති ජයසංඛ පෙරේරා මහතා විසින් සංවිධානය කර තිබූ අතර නාගරික මන්ත්‍රීවරු ඇතුළු පිරිසක් එක්ව සිටියහ. පාර්ලිමේන්තු මහ මැතිවරණයක් කඩිනමින් පවත්වන ලෙස ඉල්ලමින් සහ කථානායකවරයා පාර්ලිමේන්තුවේ ස්ථාවර නියෝග උල්ලංඝනය කරමින් ඒක පාර්ශ්වික ලෙස ක්‍රියා කිරීමට විරෝධය දක්වමින් ගිනිගත්හේන බස් නැවතුම්පොල අසල 24 වෙනිදා ද උද්ඝෝෂනයක් පැවැත්විය. අඹගමුව ප්‍රාදේශිය සභාවේ ශ්‍රී ලංකා පොදු ජන පෙරමුණේ ප්‍රාදේශිය සභා මන්ත්‍රී හෙලප්‍රිය නන්දරාජ මහතා විසින් එම උද්ඝෝෂනය සංවිධාන කර තිබුනි.", "URL": "https://sinhala.adaderana.lk/news.php?nid=99989", "Category": null, "Parent URL": null}