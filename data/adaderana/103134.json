{"Source": "Adaderana", "Timestamp": "January 26, 2019 09:32 pm", "Headline": "සෞදියේ දී අනතුරකින් මිය ගිය ලාංකීක‍යාගේ දේහය තවමත් ලැබී නෑ", "News Content": "සෞදි අරාබියේදී රිය අනතුරකින් මියගිය පුද්ගලයෙකුගේ මෟත ශරීරය ඉක්මනින් මෙරටට ගෙන්වා ගැනීම සඳහා කටයුතු කර දෙන ලෙස ඔහුගේ ඥාතීන් වගකිවයුතු ආයතනවලින් ඉල්ලා සිටියි. මෙලෙස මියගොස් ඇත්තේ දුනකදෙනිය වැලිපැන්නගහමුල්ල ප්‍රදේශයේ පදිංචි පුද්ගලයෙකු වූ පාලිත විජේබණ්ඩාර අධිකාරී නැමති 52 හැවිරිදි එක්දරු පියෙකි. මේ අනතුර සිදුව ඇතැයි කියන්නේ ඉකුත් 17 වැනි දිනයි.සෞදි අරාබියේ ජෙඩා නගරයට ආසන්නයේ මේ අනතුර සිදුව ඇති බව එරට ජිවත් වන ශ්‍රී ලාංකිකයෙකු ඥාතීනට ප්‍රකාශ කර ඇත. පාලිත විජේබණ්ඩාර මහතා සෞදි අරාබියේ අවුරුදු 23 ක් කාලයක් සේවය කර ඇති අතර අවසානයේ එකම ස්ථානයක අවුරුදු පහළොවක් සේවය කර ඇත. මොහු සේවය කර ඇත්තේ බර වාහන රියදුරෙකු ලෙසයි. පාලිත මහතාට අනතුරක් සිදුවුවත් ඔහු සේවය කල ආයතනය හෝ එරට තානාපති කාර්යාලය මඟින් මේ දක්වා නිල වශයෙන් කිසිදු තොරතුරක් ලබා දී නොමැත. පාලිත මහතාගේ ඥාතීන් ඔහු පිළිබඳ තොරතුරු සෙවීම සඳහා ශ්‍රී ලංකා විදේශ සේවා නියුක්ති කාර්යංශයට ගිය පළමු අවස්ථාවේද ඔහු පිළිබද තොරතුරක් ලබා දී නොමැති අතර දෙවන අවස්ථාවේ ඔහු මියගොස් ඇති බව පමණක් දැනුම් දී ඇත. මේ පුද්ගලයා පැදවූ රථය මේ වන විට ජෙඩා පොලිස් ස්ථානයේ ගාල් කර ඇති අතර ,මෟත ශරීරය ජෙඩා රෝහලේ තැන්පත් කර ඇති බව වාර්තා වුවත් ඒ තොරතුරු සනාථ කර ගැනීමට නොහැකි වී ඇත. සෞදි අරාබියේ පිහිටි ශ්‍රී ලංකා තානාපති කාර්යාලය මේ පිළිබද දක්වන උදාසීන බව පිළිබද මියගිය පුද්ගලයාගේ ඥාතීන් චෝදනා එල්ල කරයි. මෙලෙස පුද්ගලයෙකු මියගිය විට ඔහු පිළිබද නිශ්චිත් තොරතුරු ලබා දීමට තානාපති කාර්යාලය බැදි සිටින බව ද ඥාතීන් ප්‍රකාශ කරයි. රිය අනතුරකින් සිදුවූ මරණයක් ලෙස මේ මරණය වාර්තා වුවත් මරණය සම්බන්ධයෙන් ඥාතීන් සැක පළ කරයි.", "URL": "https://sinhala.adaderana.lk/news.php?nid=103134", "Category": null, "Parent URL": null}