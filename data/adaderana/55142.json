{"Source": "Adaderana", "Timestamp": "November 17, 2015 09:29 am", "Headline": "විසඳුමක් නෑ - උපාධිධාරීන් පාරට බස්සනවා", "News Content": "සියලූ උපාධිධාරීන්ට රැකියා ලබාදෙන ලෙසත් පළාත්වල පවතින 15,000ට අධික ගුරු පුරප්පාඩු සඳහා උපාධිධාරීන් බඳවා ගන්නා ලෙසත් බලකෙරෙන විරෝධතා ව්‍යාපාරයක් හෙට (18) කොළඹ දී පැවැත්වීමට කටයුතු යොදා ඇතැයි ඒකාබද්ධ රැකියා විරහිත උපාධිධාරි සංගමය පවසයි.මේ බව සඳහන් කරමින් එම සංගමයේ කැඳවුම්කරු නිකුත් කළ මාධ්‍ය නිවේදනයක් වැඩිදුරටත් පහත පරිදිය. රැකියා විරහිත උපාධිධාරී විරෝධතාව - නොවැ. 18 (හෙට) කොළඹ දී. සියලූ උපාධිධාරීන්ට රැකියා ලබාදෙන ලෙසත් පළාත්වල පවතින 15,000කට අධික ගුරු පුරප්පාඩු සඳහා උපාධිධාරීන් බඳවා ගන්නා ලෙසත් බලකෙරෙන විරෝධතා ව්‍යාපාරයක් හෙට (නොවැ.18) කොළඹ දී පැවැත්වීමට කටයුතු සංවිධානය කර ඇත. පසුගිය මාස 7 ක් පමණ කාලයක් තිස්සේ මේ පිළිබඳව වගකිව යුතු සියලූ බලධාරීන් ජාතික මට්ටමින් හා පළාත් මට්ටමින් හමුවී සාකච්ඡා කළද විසඳුමක් නොමැති තැන පසුගිය 5 වන දින කුරුණෑගල නගරයේ දී අඛණ්ඩ සත්‍යග‍්‍රහයක්ද ආරම්භ කර ලදී. සත්‍යග‍්‍රහයට අදට දින 14 ක් ගතවෙතත් කිසිදු වගකිව යුත්තෙක් ඒ පිළිබඳව සකච්ඡාවක් පවා ලබා නොදෙන ලදී.විශේෂයෙන් මේ වන විට වයඹ 3400ක් බස්නාහිර 3000ක් මධ්‍යම 2000ක් නැගෙනහිර 2600 උතුර 2500ක් ඌව 1000ක් උතුරුමැද 500ක් දකුණ 382ක් සබරගමුව 1000ක් වශයෙන් පළාත් සභා පාසල් හිද ජාතික පාසල් හි 4000ක් පුරප්පාඩු ද ඇත. මහඇමතිවරුන් විසින් මේ බව ප‍්‍රකාශ කළ අතර ඔවුන් පවසා සිටින්නේ බඳවා ගැනීමට මුදල් නොමැති බවයි. එසේම වසර තුනකින් බඳවා නොගත් නිසා රාජ්‍ය අංශයේද පුරප්පාඩු විශාල ප‍්‍රමාණයක් පවති. උපාධිධාරී පුරප්පාඩු රැසක් තිබියදී බොරු පොරොන්දු දෙමින් ආණ්ඩුව මේ ගෙන යන වැඩපිළිවෙළ හෙළාදකිමු. විශේෂයෙන් ගුරු පුරප්පාඩු සඳහා බඳවා ගැනීමට මුදල් නොමැතියැයි පවසන ආණ්ඩුව විශාල ඇමැති මණ්ඩලයක් නඩත්තු කරමින් කෝටි ගණන් ජනතා මුදල් නාස්ති කරමින් සිටී. ඉහත කරුණු මූලික කරගෙන වහාම රැකියා ලබාදෙන ලෙසත් ඉදිරි අයවැයෙන් ඒ සඳහා මුදල් වෙන්කරන ලෙසත් බලකරන් විරෝධතාවක් හෙට දින (18) දවල් 12 ට කොළඹ කොටුවෙන් ආරම්භ කෙරේ. මේ ගැටලූ පිළිබඳව ජනාධිපතිතුමාට සන්දේශයක් බාරදීමටත් සාකච්ඡාවක් ලබාගැනීමටත් නියමිතය.මෙයට, කැඳවුම්කරු,ධම්මික මුණසිංහ", "URL": "https://sinhala.adaderana.lk/news.php?nid=55142", "Category": null, "Parent URL": null}