{"Source": "Adaderana", "Timestamp": "March 21, 2016 01:32 pm", "Headline": " කඩිනම් ඡන්දයකට ඕස්ට්‍රේලියානු අගමැති සැරසෙයි", "News Content": "රජය ඉදිරිපත් කළ කාර්මික පනත් සම්බන්ධයෙන් අනුමැතිය ලබාදීමට ක්‍රියා නොකරන්නේ නම් කඩිනම් මැතිවරණයක් පවත්වන බවට ඕස්ට්‍රේලියානු අග්‍රාමාත්‍යවරයා එරට සෙනෙට් සභිකයින් වෙත අනතුරු අගවා තිබේ.ආර්ථික ප්‍රතිසංස්කරණ පිළිබඳ අදාළ කෙටුම්පත් අවස්ථා පහකදීම සෙනෙට් සභාව විසින් ප්‍රතික්ෂේප කර ඇති බව වාර්තා වෙයි.ඕස්ට්‍රේලියානු ගොඩනැගිලි සහ ඉදිකිරීම් කොමිසම යළි ස්ථාපිත කිරීම සහ වෘත්තීය සමිති ක්‍රියාකාරීත්වය අධීක්ෂණය කිරීමට මණ්ඩලයක් පත් කිරීම සම්බන්ධයෙන් අදාළ පනත් ඉදිරිපත් කර තිබේ.මේ සම්බන්ධයෙන් අදහස් දක්වන අග්‍රාමාත්‍ය මැල්කම් ටර්න්බුල් සඳහන් කර ඇත්තේ රටේ ආර්ථික ප්‍රතිසංස්කරණ පිළිබඳ සෙනෙට් සභාව සිය වගකීම අවබෝධ කර ගත යුතු බවයි.එසේ නොමැති වුවහොත් ජුලි මාසයේදී පාර්ලිමේන්තු මැතිවරණයක් කැඳවීමට ඇති හැකියාව පිළිබඳ සොයා බලන ලෙස අග්‍රාමාත්‍යවරයා ආණ්ඩුකාරවරයා වෙත දැනුම්දී තිබේ.", "URL": "https://sinhala.adaderana.lk/news.php?nid=58463", "Category": null, "Parent URL": null}