{"Source": "Adaderana", "Timestamp": "May 17, 2015 02:31 pm", "Headline": "ගෝඨාභයගේ අධිකරණ නියෝගය  ගැන අගමැති කර ඇති ප්‍රකාශය නීත්‍යානුකූල නෑ!", "News Content": "හිටපු ආරක්ෂක ලේකම් ගොඨාභය රාජපක්ෂ මහතාගේ මුලික අයිතිවාසිකම් පෙත්සම සම්බන්ධයෙන් ශ්‍රේෂ්ඨාධිකරණය ලබාදුන් නියෝගය පිළිබදව අග්‍රාමාත්‍යවරයා කර ඇති ප්‍රකාශය නිත්‍යානුකූල නොවන බව විපක්ෂ නායක නිමල් සිරිපාල ද සිල්වා මහතා පවසයි.නිවේදනයක් නිකුත් කරමින් විපක්ෂ නායකවරයා පෙන්වා දෙන්නේ අදාළ තින්දුව සම්බන්ධයෙන් අග්‍රාමාත්‍ය රනිල් වික්‍රමසිංහ මහතා සිදුකර ඇති ප්‍රකාශය සාවද්‍ය බවයි.මුල්‍ය අපරාධ විමර්ශන කොට්ඨාශයේ ක්‍රියාකාරිත්වය අභියෝගයට ලක්කරමින් ගෝඨාභය රාජපක්ෂ මහතා ඉදිරිපත් කර තිබු පෙත්සම සළකා බැලු ශ්‍රේෂ්ඨාධිකරණය ලබාදී ඇති තින්දුව නීත්‍යනුකූල බව විපක්ෂ නායකවරයා පෙන්වා දෙයි. අදාළ තින්දුව අභියෝගයට හා හෑල්ලුවට ලක් කිරිමට රනිල් වික්‍රමසිංහ මහතා වැනි ප්‍රවීණ දේශපාලඥයකු ඉදිරිපත් වීම අතිශයින් කනගාටුවට කරුණක් බව එම නිවේදනයේ සඳහන් වෙයි.අග්‍රවිනිශ්චකාරවරයාගේ අනුමැතිය අනුව සකස්වු විනිශ්චය මණ්ඩලයක් තුළින් ලබාදුන් නියෝගයක් මෙසේ අභියෝගයට ලක් කිරිම තුළින් අධිකරණයේ ස්වාධීනත්වයට, නීතියේ ආධිපත්‍යයට හා යහපාලනයට බලවත් පහරක් එල්ලවි ඇති බව විපක්ෂ නායකවරයා එමගින් පෙන්වා දෙයි.ශ්‍රී ලංකාවේ වගකිව යුතු අග්‍රාමාත්‍යවරයෙක් ලෙස මෙම ප්‍රකාශය ඉල්ලා අස්කර ගැනිමෙන් අධිකරණයේ නියෝගයන්ට ගරු කරමින් මෙරට ජනතාවට ආදර්ශයක් ලබාදිය යුතු බව විපක්ෂ නායක නිමල් සිරිපාලද සිල්වා මහතා අවධාරණය කරයි.විපක්ෂයේ ක්‍රියාකාරින් දඩයම් කිරිම සඳහා පිහිටවු මුල්‍ය අපරාධ ඒකකයේ නීතිවිරෝධි ගැසට් පත්‍රය ඉවත් කරගනිමින් යහපාලනයේ හා නීතියේ ආධිපත්‍ය සුරැකිමට අග්‍රාමාත්‍යවරයාත්, රජයත් කටයුතු කළ යුත බව අදාළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=51390", "Category": null, "Parent URL": null}