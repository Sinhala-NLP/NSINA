{"Source": "Adaderana", "Timestamp": "September 11, 2014 10:14 am", "Headline": "13 ගැන කතා කරන්න ද්‍රවිඩ සන්ධානයට දොර විවෘතයි - ඉන්දීය ධීවරයින් ලොකු හානියක් ", "News Content": "13 වන ව්‍යවස්ථා සංශෝධනයේ ඇතුළත් බලය බෙදීම සම්බන්ධයෙන් ද්‍රවිඩ ජාතික සන්ධානය සමග සාකච්ඡා කිරීමට තමන් සුදානම් බව ජනාධිපති මහින්ද රාජපක්ෂ මහතා පවසයි. ඉන්දියාවේ “ද හින්දු” පුවත්පත සමග විශේෂ සම්මුඛ සාකච්ඡාවකට එක්වෙමින් ජනාධිපතිවරයා මේ බව පවසා තිබේ. කෙසේවෙතත් ඔවුන් තමන් සමග සාකච්ඡාවට නොපැමිණීම ගැටලුවක් බව ජනාධිපතිවරයා එහිදී පෙන්වාදී ඇත. එසේම ද්‍රවිඩ ජාතික සන්ධානයේ නියෝජිතයන් 6 දෙනෙකු මෑතකදී ඉන්දීය අග‍්‍රාමාත්‍ය නරේන්ද්‍ර මෝඩි මහතා මුණගැසී සාකච්ඡා පවත්වනු ලැබීම ගැන ද ජනාධිපතිවරයා අදහස් පළ කර තිබේ. ඒ සම්බන්ධයෙන් තමන් තුළ කිසිදු දෙගිඩියාවක් නොමැති බව මහින්ද රාජපක්ෂ මහතා පවසා ඇති අතර ඔහු පෙන්වාදී ඇත්තේ එය ප්‍රජාතන්ත්‍රවාදී අයිතිවාසිකමක් බවයි. එමෙන්ම ඉදිරියේදී ඉන්දීය අග‍්‍රාමාත්‍යවරයා ශ‍්‍රී ලංකාවේ සංචාරයකට එක්වනු ඇතැයි අපේක්ෂා කරන බව ද හෙතෙම පවසා ඇත. එසේම මෙම මස අවසානයේ පැවැත්වීමට නියමිත එක්සත් ජාතීන්ගේ මහ සමුළුවේදී ඉන්දීය අගමැතිවරයා සමග සාකච්ඡා කිරීමට බලාපොරොත්තු වන බවද හෙතෙම පවසා තිබේ. ලබන ජනවාරි මාසයේදී ජනාධිපතිවරණයක් පැවැත්වෙනු ඇතැයි පළවන මාධ්‍ය වාර්තා සම්බන්ධයෙන් ද හින්දු පුවත්පත විමසීමක් කර ඇත. ඊට පිළිතුරු දෙමින් ජනාධිපතිවරයා ප‍්‍රකාශකර ඇත්තේ එම වාර්තා තමා බැහැර නොකරන බවයි. ශ්‍රී ලංකාව තුළ සිදුවු බව කියන මානව හිමිකම් උල්ලංඝණය කිරීම් පිළිබඳ අභ්‍යන්තර විමර්ශනයක් මේ වන විටත් සිදුවන අතර ඒ සඳහා ජාත්‍යන්තර විමර්ශනයක අවශ්‍යතාව නොමැති බවද ජනාධිපතිවරයා පෙන්වාදී තිබේ. ඉන්දීය ධීවරයින් අත්අඩංගුවට ගැනීම සම්බන්ධයෙන්‘‘ද හින්දු‘‘ පුවත්පත ජනාධිපති මහින්ද රාජපක්ෂ මහතාගෙන් විමසා ඇත. අත්අඩංගුවට ගත් ඉන්දීය ධීවරයින් නිදහස් කළ ද ඔවුන්ගේ යාත්‍රා නිදහස් නොකරන බව ජනාධිපතිවරයා එහිදී ප්‍රකාශ කර තිබේ. ඉන්දීය ධීවරයින් විසින් නීති විරෝධීව සිදුකරන ධීවර කටයුතු හේතුවෙන් පරිසර පද්ධතියට ද දැඩි හානියක් සිදුවන බව ජනාධිපති මහින්ද රාජපක්ෂ මහතා සඳහන් කර ඇත. එක් යාත්‍රාවක් දෙකක් පමණක් නොව යාත්‍රා සිය ගණනක් ශ්‍රී ලංකා මුහුදු සීමාව උල්ලංඝණය කරන බව ජනාධිපතිවරයා පවසා තිබේ. ධීවර යාත්‍රා නිදහස් කිරීම මගින් නැවත වරක් සිදුවන්නේ ඔවුන් සිදුකරන නීති විරෝධී ක්‍රියා යළි සිදුකිරීමට අනුබල දීමක් බව ජනාධිපති මහින්ද රාජපක්ෂ මහතා වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=45988", "Category": null, "Parent URL": null}