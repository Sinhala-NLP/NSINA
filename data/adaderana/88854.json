{"Source": "Adaderana", "Timestamp": "May 10, 2018 02:50 pm", "Headline": "මැලේසියාවේ වගේ ලංකාවේ ජනතාවගේ බලාපොරොත්තුවක් ගැන සී.බී කියයි", "News Content": "මැලේසියාවේ ජනතාව එරට හිටපු පාලකයෙකු වූ වයස අවුරුදු 92 ක් වන මහතීර් මොහොමඩ් පිළිබඳ විශ්වාසය තබා මැලේසියාවේ ජනතාව එරට පැවති මහ මැතිවරණයෙන් ඔහු නැවතත් බලයට ගෙන ආ ආකාරයෙන් මෙරට ජනතාවගේද බලාපොරොත්තුව මහින්ද රාජපක්ෂ මහතා නැවත මේ රට බාර ගැනීම බව පාර්ලිමේන්තු මන්ත්‍රී සී. බී. රත්නායක මහතා පවසයි. ඔහු මේ බව ප්‍රකාශ කළේ අද (10) කොළඹ පැවති මාධ්‍ය හමුවකට එක් වෙමිනි. ‍හෙට අනිද්දා වන විට වතුර බිල, විදුලි බිල, තෙල් මිල යන සිල්ලම වැඩිවන බවත් අද ශ්‍රී ලංකා මහ බැංකු මංකොල්ලය පිළිබඳ සිදුවීම ක්‍රම ක්‍රමයෙන් යටපත් කරගෙන යන බවත් අද ඒ පිළිබඳ සොයා බැලීමක් නොමැති බව එම මාධ්‍ය හමුවට එක්වූ පාර්ලිමේන්තු මන්ත්‍රී මහින්ද යාපා අබේවර්ධන ප්‍රකාශ කළේය. අද වන විට මේ රටේ අහිංසක දුප්පත් ජනතාව නොකා නොබී එකතු කරන ලද මුදල් සමෘද්ධි බැංකුවේ රුපියල් බිලියන 200 කට අධික මුදලක් තිබෙන බවත් එම මුදල හොරකම් කිරීම සඳහාද ආණ්ඩුව කටයුතු කරමින් සිටින බව එතුමන් ප්‍රකාශ කළේය. එසේ සමෘද්ධි බැංකුවට ආණ්ඩුව විසින් අත තබන්නේ නම් රටේ සමෘද්ධි ලාභීන් සියලු දෙනා සමඟ එක්ව පාරට බැසීමට සූදානම් බව එතුමන් ප්‍රකාශ කළේය.", "URL": "https://sinhala.adaderana.lk/news.php?nid=88854", "Category": null, "Parent URL": null}