{"Source": "Adaderana", "Timestamp": "October 9, 2010 12:01 pm", "Headline": "හඬන කතක් සැනසීමට ගිය රියදුරාට මාංචු වැටෙයි", "News Content": "කාන්තාවකට අතවර කිරීමට තැත්කළ බවට චෝදනා කරමින් ඩුබායිහි වෙසෙන ශ්‍රී ලාංකිකයකු එරට පොලිස් විසින් අත්අඩංගුවට ගෙන ඇත. 31 හැවිරිදි මෙම පුද්ගලයා ඩුබායිහි බස් රියදුරෙකු ලෙස සේවය කර තිබේ. පිලීපින ජාතික 23 හැවිරිදි වෙළඳ සේවිකාවකට ලිංගික අතවර කිරීමට තැත්කළ බවට චෝදනා කරමින් මෙම ශ්‍රී ලාංකිකයාට නඩු පවරා ඇත. නමුත් තමන් අදාළ කාන්තාවට අතවර කිරීමට උත්සාහ නොකළ බවත්, තමන් සේවය කළ බස් රථයෙහි අසුනක ඇය හඬමින් සිටින බව දැක ඒ පිළිබඳව විමසීමට තමන් ඇයගේ උරහිස මත අත තැබූ බවත් අදාළ නඩුව කැඳවූ අවස්ථාවේ කරුණු දක්වමින් මෙම රියදුරා සඳහන් කර තිබේ. මෙම සිදුවීම සිදුවූ අවස්ථාවෙහි බස් රථය තුළ සිටි එකම මගියා තමන් වූ බවත්, හදිසියේම බස් රථය නවතා තමන් වෙත පැමිණි රියදුරා තමන් හට අතවර කිරීමට තැත් කළ බවත් එහිදී සාක්ෂි දෙමින් එම කාන්තාව පවසා ඇති බව සඳහන්ය. ඔහුව ඉවතට තල්ලු කර දැමීමට උත්සාහ කළ බවත්, තමන් හඬනු දැක ඔහු වහා ඉවත් වූ බවත් ඇය තවදුරටත් ප්‍රකාශ කර තිබේ. එමෙන්ම මෙම රියදුරා අත්අඩංගුවට ගත් අවස්ථාවේ සිය වරද පිළිගත් බව ඔහු අත්අඩංගුවට ගත් පොලිස් නිලධාරියා පවසා තිබේ. අදාළ නඩු විභාගය ඔක්තොම්බර් 21 දක්වා කල් දමා ඇත.", "URL": "https://sinhala.adaderana.lk/news.php?nid=11380", "Category": null, "Parent URL": null}