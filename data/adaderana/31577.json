{"Source": "Adaderana", "Timestamp": "February 12, 2013 05:17 pm", "Headline": "අනිද්දාට ගාස්තු වෙනසක් නෑ", "News Content": "මේ මස 14දා බස් ගාස්තු සංශෝධනයක් සිදු නොකිරීමට තීරණය කර ඇති බව ජාතික ගමනාගමන කොමිෂන් සභාව පවසයි. පසුගිය වසරේ ගාස්තු සංශෝධනයට සාපේක්ෂව මේ වන විට නව ගාස්තු සංශෝධනයක් සිදු කිරීමේ අවශ්‍යතාවයක් නොමැති බව ජාතික ගමනා ගමන කොමිෂන් සභාවේ සභාපති රෝෂාන් ගුණවර්ධන මහතා කියයි. ජාතික ගමනා ගමන කොමිෂන් සභාව මගින් ජාතික බස් ගාස්තු ප්‍රතිපත්තියට අනුව ගාස්තු පිරිවැය දර්ශකය මාසිකව යාවත්කාලීන කරන ලබනු අතර අවසන්වරට බස් ගාස්තු සංශෝධනයක් සිදු කරනු ලද්දේ පසුගිය වසරේ පෙබරවාරි මස 14 වැනි දිනය. බස් ගාස්තු සංශෝධනය පිළිබඳව පෞද්ගලික ප්‍රවාහන සේවා අමාත්‍යවරයා සහ ජාතික ගමනාගමන කොමිෂන් සභාවේ නිලධාරීන්ගේ සහභාගීත්වයෙන් සාකච්ඡා වට කිහිපයක් පවත්වා තිබේ. එහිදී නව ගාස්තු සංශෝධනයක් සිදුකිරීමේ අවශ්‍යතාවක් නොමැති බව තීරණය වූ බව ජාතික ගමනා ගමන කොමිෂන් සභාවේ සභාපති රෝෂාන් ගුණවර්ධන මහතා සඳහන් කරයි. කෙසේ වෙතත් බස් ධාවකයින්ට ඉදිරියේදී දරා ගත නොහැකි ප්‍රමාණයකින් ඩීසල් මිල වැඩි වුවහොත් පමණක් අමාත්‍ය මණ්ඩල අනුමැතියකින් වාර්ෂික ගාස්තු සංශෝධනය ක්‍රියාත්මක කිරීමට සිදුවන බව සභාපතිවරයා වැඩිදුරටත් පවසයි.", "URL": "https://sinhala.adaderana.lk/news.php?nid=31577", "Category": null, "Parent URL": null}