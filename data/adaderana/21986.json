{"Source": "Adaderana", "Timestamp": "February 9, 2012 02:31 pm", "Headline": " ලියාපදිංචිය පවරන්න 6000 ක අල්ලසක් ඉල්ලලා", "News Content": "අල්ලස් ලබාගැනීමේ චෝදනා මත මෝටර් රථ ප්‍රවාහන දෙපාර්තමේන්තුවේ විමර්ශන සහකාරවරයෙකු අල්ලස් හෝ දූෂණ විමර්ශන කොමිසම විසින් අත්අඩංගුවට ගෙන තිබේ. මෝටර් රථයේ හඳුනා ගැනීමේ සහතිකය නොමැතිව වර්තමාන ලියාපදිංචිය වෙනත් අයෙකුට පැවරීම සඳහා රුපියල් 6,000 ක මුදලක් සැකකරු අල්ලස් වශයෙන් ලබාගෙන ඇති බව එම කොමිසමේ ප්‍රකාශකයෙක් සඳහන් කළේය. මෝටර් රථ ප්‍රවාහන දෙපාර්තමේන්තු පරිශ්‍රයේ ආපන ශාලාවේ දී සැකකරු පැමිණිලිකරුගෙන් මුදල් ලබාගැනීමේ දී අත්අඩංගුවට ගැනීමට හැකිවී තිබේ. අත්අඩංගුවට ගන්නා අවස්ථාව වනවිටත් සැකකරු සතුව රුපියල් එක් ලක්ෂ 24,000 ක මුදලක් තිබූ බව අල්ලස් හෝ දූෂණ විමර්ශන කොමිසම සඳහන් කරයි. සැකකරු කොළඹ මහේස්ත්‍රාත් අධිකරණය හමුවට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=21986", "Category": null, "Parent URL": null}