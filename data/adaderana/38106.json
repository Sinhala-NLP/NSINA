{"Source": "Adaderana", "Timestamp": "October 13, 2013 11:35 am", "Headline": "දැරිය අපයෝජනය කර කාටවත් නොකියන්නැයි කියා රුපියල් 20ක් දීලා ", "News Content": "අවුරුදු 08 ක් වයසැති පාසල් සිසුවියකට බරපතළ ලිංගික අපයෝජනයක් කළ බව කියන සැකකරුවෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව සාලියවැව පොලීසිය පවසයි. අතවරයට ලක්ව ඇත්තේ සාලියවැව පොලිස් වසමේ යාය 08 දුණුමඩලෑව ගමේ පදිංචිව සිටින දැරියක් බව අප වාර්තාකරු පැවසීය. පසුගිය ජුලි මස 15 වැනි දින මෙම අපරාධය සිදුවී ඇති බව පොලීසිය කියයි. සිද්ධිය වු දින නිවසේ සිට ඇත්තේ දැරිය පමණකි. එම අවස්ථාවේ ඇගේ නිවසට පැමිණ ඇති සැකකරු අපරාධය සිදු කර දැරියට රුපියල් 20 ක් ද දී මේ බව කිසිවෙකුටත් නොකියන ලෙස පවසා පිටත්ව ගොස් ඇති බව මූලික පරීක්ෂණවලදී අනාවරණය වී ඇති බව අප වාර්තාකරු කියයි. තමන් මුහුණ දුන් අත්දැකීම දැරිවය තම පාසල් මිතුරියකට පවසා ඇත. එම දැරිය මේ බව ඇයගේ මවට පවසා තිබේ. එම මව විසින් මේ සම්බන්ධයෙන් අතවරයට පත්ව ඇති දැරියගේ මවට පවසා ඇත. ඉන් පසුව තම දියණියගෙන් විස්තර දැන ගෙන ඇති ඇයගේ මව්පියන් මේ බව පොලීසියට දන්වා ඇති බව අප වාර්තාකරු කීවේය. සාලියවැව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=38106", "Category": null, "Parent URL": null}