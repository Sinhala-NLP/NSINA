{"Source": "Adaderana", "Timestamp": "July 7, 2013 10:29 am", "Headline": "අද ලංකාවට තීරණාත්මකයි", "News Content": "තුන්කොන් තරගාවලියේ ශ‍්‍රී ලංකාව සහ කොදෙව් කණ්ඩායම් අතර තීරණාත්මක තරඟයක් අද (07) පැවැත්වීමට නියමිතව තිබේ. ශ‍්‍රී ලංකා කණ්ඩායම අද තරගය ජයග‍්‍රහණය කළහොත් අවසන් තරගයට සුදුසුකම් ලැබීම සඳහා ඉන්දියාවට පවතින අවස්ථා දුරස්ථ වන බව ක්‍රීඩා විචාරකයින්ගේ අදහසයි. එසේම මෙම තරගය කොදෙව්වන් ජයගත හොත් ඔවුන්ට නියත වශයෙන්ම අවසන් තරගයට සුදුසුකම් ලැබිය හැකිවේ. තරගාවලියේ ශ්‍රී ලංකාව මුහුණදුන් පළමු තරගයේදී කොදෙව්වන් හමුවේ පරාජයට පත්විය. කෙසේ වෙතත් අද තරගයට කොදෙව් නායක ඩ්වෙන් බ‍්‍රාවෝ සහභාගි නොවන අතර කිරන් ‍පොලාඩ් කණ්ඩායම මෙහෙයවනු ඇත. ඉන්දියාව සමග පසුගියදා පැවති තරඟයේදී නියමිත කාලයට නියමිත පන්දු වාර සංඛ්‍යාව යැවීමට අපොහොසත්වීම හේතුවෙන් කොදෙව් නායකයාට තරග තහනමක් පැනවිණ. මෙම තරගාවලියේ හයවැනි තරගය ලබන මස 9දා ඉන්දියාවත් ශ්‍රී ලංකාවත් අතර පැවැත්වෙනු ඇත. අවසන් මහා තරගය ලබන මස 11 දා පැවැත්වීමට නියමිතය.", "URL": "https://sinhala.adaderana.lk/news.php?nid=35558", "Category": null, "Parent URL": null}