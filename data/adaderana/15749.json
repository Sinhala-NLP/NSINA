{"Source": "Adaderana", "Timestamp": "April 28, 2011 08:50 am", "Headline": "ජනපති කොමිසමේ පළමු වාර්තාව සැකසීම අවසන් අදියරට ", "News Content": "උගත් පාඩම් හා ප්‍රතිසන්ධාන කොමිසම් සභාවේ පළමු විමර්ශන වාර්තාව සකස් කිරීමේ කටයුතු මේ වන විට අවසන් අදියරට ළඟා වී ඇතැයි එම කොමිසන් සභාවේ මාධ්‍ය උපදේශක ලක්ෂ්මන් වික්‍රමසිංහ මහතා පවසයි. එම වාර්තාව කඩිනමින් රජයට ලබාදීමට කටයුතු කරන බව ඔහු සඳහන් කළේය. මීට ඉහතදී උගත් පාඩම් හා ප්‍රතිසන්ධාන කොමිසම් සභාව නිකුත් කළ අතුරු නිර්දේශ සඳහා රජයෙන් යහපත් ප්‍රතිචාරයක් ලැබී ඇතැයි ද ලක්ෂ්මන් වික්‍රමසිංහ මහතා කියා සිටියේය. ඒ අතරින් එක් නිර්දේශයක් වන සිරභාරයට ගෙන සිටින එල්. ටී. ටී. ඊ පාක්ෂිකයින්ට නඩු පැවරීම අවශ්‍ය නොමැති නම් ඔවුන් මුදාහැරීම සම්බන්ධව නීතිපතිවරයා විශේෂ ක්‍රියා මාර්ගයක් යොදවා ඇති බව ඔහු පෙන්වාදුන්නේය. අධි ආරක්ෂිත කලාප අවම කර එම ඉඩම් මුදාහැරීම සඳහා ඉදිරිපත් කළ නිර්දේශය සම්බන්ධව යහපත් ප්‍රතිචාර ලැබුණු බවත්, ඒ අනුව පසුගිය කාලයෙහි යාපනය අධි ආරක්ෂිත කලාප ඉඩම් මුදාහැර ඇති බවත් හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=15749", "Category": null, "Parent URL": null}