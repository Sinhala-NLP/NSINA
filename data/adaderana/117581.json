{"Source": "Adaderana", "Timestamp": "August 27, 2019 11:18 am", "Headline": "කන්‍යාරාමයක ගින්නක්", "News Content": "රුසියාවේ මොස්කව්හි පිහිටි ඉපැරණි කන්‍යාරාමයක ගින්නක් හටගෙන තිබේ. කෙසේ නමුත් ඉන් කිසිදු පුද්ගල හානියක් වාර්තාවී නැත. මොස්කව්හි පිහිටි කන්‍යාරාමයකට අයත් දෙමහල් ගොඩනැගිල්ලක ගින්නක් හටගෙන තිබුණි. අදාළ ගොඩනැගිල්ල 14වන සියවසේ පමණ ඉදිකරන ලද්දක් බව විදෙස් වාර්තා සඳහන් කළේය. ගින්න පාලනය කිරීම සඳහා ගිනි නිවීම් රථ 17ක් සමග ගිනි නිවීම් සේවකයන් 56 දෙනෙක් යොදවා තිබුණි. කෙසේ නමුත් මේ වන විට ගින්න මුළුමණින් පාහේ මැඩපවත්වා ඇති බව විදෙස් වාර්තා සඳහන් කළේය. අදාළ ගොඩනැගිල්ලේ සිදුකළ ප්‍රතිසංස්කරණ කටයුත්තක් හේතුවෙන් ගින්න හටගෙන ඇති බව මූලික විමර්ශන වලින් අනාවරණ වී තිබේ. සිදුවීම සම්බන්ධයෙන් වැඩිදුර විමර්ශනයක්ද ක්‍රියාත්මකයි.", "URL": "https://sinhala.adaderana.lk/news.php?nid=117581", "Category": null, "Parent URL": null}