{"Source": "Adaderana", "Timestamp": "April 17, 2012 04:31 pm", "Headline": "ඉන්දීය නියෝජිත සංචාරය දෙරටෙහි සබඳතා ශක්තිමත් කිරීමට ඉවහල් වනවා", "News Content": "ඉන්දීය මහජන නියෝජිත කණ්ඩායමේ සංචාරය ඉන්දියාව හා ශ්‍රී ලංකාව අතර සබඳතා ශක්තිමත් කිරීමට ඉවහල් වන බව සභානායක අමාත්‍ය නිමල් සිරිපාල ද සිල්වා මහතා පවසයි. ඉන්දීය පාර්ලිමේන්තු නියෝජිත කණ්ඩායම අද(17) පෙරවරුවේ පාර්ලිමේන්තු සංකීර්ණයට පැමිණි අවස්ථාවේ දී අමාත්‍යවරයා මෙම අදහස් පළ කළේය. ශ්‍රී ලංකා පාර්ලිමේන්තු නියෝජිත කණ්ඩායම ඉන්දියාවට ගිය අවස්ථාවේ දී උණුසුම් අන්දමින් පිළිගැනීම සහ දැක් වූ සත්කාරය පිළිබඳව ද ස්තූතිය පළ කරන බව මෙහි දී වැඩිදුරටත් අදහස් දැක් වූ අමාත්‍යවරයා සඳහන් කළේය. ශ්‍රී ලංකාවේ වත්මන් දේශපාලන තත්ත්වය පිළිබඳව ඉන්දීය පාර්ලිමේන්තු නියෝජිත කණ්ඩායම දැනුවත් කිරීමට ද අමාත්‍යවරයා එහි දී කටයුතු කර තිබේ.", "URL": "https://sinhala.adaderana.lk/news.php?nid=23582", "Category": null, "Parent URL": null}