{"Source": "Adaderana", "Timestamp": "May 25, 2018 07:19 am", "Headline": "අයහපත් කාලගුණය තවදුරටත් - පළාත් කිහිපයකට තද වැසි", "News Content": "දිවයිනේ නිරිත දිග ප්‍රදේශවලට පවතින වැසි තත්ත්වය තවදුරටත් බලාපොරොත්තු විය හැකි බව කාලගුණ විද්‍යා දෙපාර්තමේන්තුව පවසයි. බස්නාහිර, දකුණ, සබරගමුව, මධ්‍යම සහ වයඹ පළාත්වලට විටින් විට වැසි හෝ ගිගුරුම් සහිත වැසි අතිවිය හැකියි. සෙසු ප්‍රදේශවලට සවස 02.00න් පමණ පසු වැසි අපේක්ෂා කරන බව කාලගුණ විද්‍යා දෙපාර්තමේන්තුව සඳහන් කළේය. යාපනය, මන්නාරම සහ මුලතිව් දිස්ත්‍රික්වලට උදෑසන කාලයේදී වැසි ඇති විය හැකියි. සබරගමුව, බස්නාහිර, මධ්‍යම සහ වයඹ පළාත්වලටත් ගාල්ල සහ මාතර දිස්ත්‍රික්ක වලටත් මිලිමීටර් 100ත් 150ත් අතර වැසි ඇති විය හැකි අතර උතුරු පළාතේ ප්‍රදේශ කිහිපයකට මිලිමිටර් 50ට වැඩි වැසි අපේක්ෂා කෙරෙන බව කාලගුණ විද්‍යා දෙපාර්තමේන්තුව පවසයි.. බස්නාහිර සහ දකුණු දෙසින් වන මුහුදු ප්‍රදේශවල වැසි ඇති විය හැකි අතර සුළගේ වේගය අද සිට ඉහළ යනු ඇති බව ද කාලගුණ විද්‍යා දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=89783", "Category": null, "Parent URL": null}