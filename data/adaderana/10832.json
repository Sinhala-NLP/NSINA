{"Source": "Adaderana", "Timestamp": "September 13, 2010 12:39 pm", "Headline": "මැතිවරණ සංශෝධනයට එජාපය එකඟයි", "News Content": "මැතිවරණ ක්‍රමය සංශෝධනය කිරීම සඳහා පාර්ලිමේන්තුවට ඉදිරිපත් කිරීමට යෝජිත පනත් කෙටුම්පතට සහය පළ කරන බව එම පක්ෂයේ මාධ්‍ය ප්‍රකාශක ගයන්ත කරුණාතිලක මහතා පවසයි. ඒ සම්බන්ධව තවත් පැහැදිලි කර ගැනීම් අවශ්‍ය වුව ද සමස්තයක් ලෙස ඒ සඳහා එකඟතාවය පළ කරන බව ඔහු සඳහන් කරයි. අද පැවති මාධ්‍ය හමුවකදී අදහස් දක්වමින් ඒ මහතා මේ බව ප්‍රකාශ කළේය. එමෙන්ම එක්සත් ජාතික පක්ෂයේ මන්ත්‍රීවරුන් 25 දෙනෙකු පාර්ලිමේන්තුව තුළ ස්වාධින කණ්ඩායමක් ලෙස කටයුතු කිරීමේ තීරණය පිළිබඳව පක්ෂ නායකත්වයට හෝ කථානායකවරයාට දැනුම් දී නොමැති බව මාධ්‍යවේදියකු නැගූ පැනයකට පිළිතුරුදෙමින් කරුණාතිලක මහතා ප්‍රකාශ කළේය. පක්ෂ සාමාජිකයන්ට මෙන්ම පක්ෂයෙන් ඉවත්වීමට තීරණය කළ පිරිසට ද අවශ්‍ය වන්නේ පක්ෂය තුළ පරිවර්තනයක් දැකීම බව ගයන්ත කරුණාතිලක මහතා පෙන්වා දුන්නේය. එක්සත් ජාතික පක්ෂයේ ප්‍රතිසංවිධාන කටයුතු වල ප්‍රමාදයක් පවතින බව පෞද්ගලිකව පිළිගන්නා බව ද ඔහු සඳහන් කළේය. නමුත් කඩිනමින් පක්ෂයේ ප්‍රතිසංවිධාන කටයුතු සිදුවන බව ඒ මහතා අවධාරණය කළේය. මේ අතර ලබන 18 වැනිදා එක්සත් ජාතික පක්ෂයේ කෘත්‍යාධිකාරි මණ්ඩලය රැස්ව පවතින අර්බුදය පිළිබඳව සාකච්ඡා කරන බව ද මන්ත්‍රීවරයා ප්‍රකාශ කළේය.", "URL": "https://sinhala.adaderana.lk/news.php?nid=10832", "Category": null, "Parent URL": null}