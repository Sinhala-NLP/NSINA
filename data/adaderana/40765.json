{"Source": "Adaderana", "Timestamp": "January 30, 2014 02:35 pm", "Headline": "ඉලක්කම් විජ්ජා ආයෝජකයන්ට කොකා පෙන්නන්නයි", "News Content": "ආණ්ඩුව විසින් ආර්ථික වර්ධන වේගය ගැන ව්‍යාජ සංඛ්‍යා දත්ත ඉදිරිපත් කරමින් සිටින්නේ ආයෝජකයින් ගෙන්වා ගැනීමට බව ජ.වි.පෙ දේශපාලන මණ්ඩල සභික, පාර්ලිමේන්තු මන්ත්‍රී අනුර කුමාර දිසානායක මහතා පවසයි. එසේම ණය ලබා ගැනීමටද එය රුකුල් වන බව මන්ත්‍රීවරයා කියා සිටියේ අද (30) බත්තරමුල්ල ජ.වි.පෙ පක්ෂ මූලස්ථානයේ පැවති මාධ්‍ය හමුවකදීය. එහිදී ඔහු වැඩිදුරටත් මෙසේද සඳහන් කළේය. ආණ්ඩුව සංඛ්‍යා දත්ත පිළිබඳ ගණනය කිරීම් විකෘති කළා කියලා අපි පාර්ලිමේන්තුවේදී හෙළිදරව් කළා. ඉන්පසු ආණ්ඩුව මේ ගැන විවිධ දේවල් ප‍්‍රකාශ කරමින් ඉනන්වා. එනිසා එහි සත්‍ය තත්ත්වය ජනතාවට හෙළිදරව් කළ යුතුයි. අපේ රටේ ආර්ථික ගණනය කිරීම්වලදී ආර්ථික වර්ධන වේගයත්, උද්ධමන අනුපාතිකයත් ඉතා වැදගත් ගණනය කිරීම් දෙකක්. මොකද එම සංඛ්‍යා දත්ත මත තමයි ඒක පුද්ගල ආදායම, ණය අනුපාතිකය, දළ දේශීය නිෂ්පාදිතය යන ඒවා ගණනය කරනු ලබන්නේ. ආර්ථික වර්ධන වේගය විකෘති කරනවා නම් ඒ මත පදනම් වී ගණනය කරනු ලබ අනෙකුත් දත්තද විකෘති තත්ත්වයට පත්වෙනවා. ඒ නිසා මෙම විකෘති කිරීම් පිළිබඳව අප දෙසැම්බර් මාසයේදී පාර්ලිමේන්තුවේදී පැහැදිලිව පෙන්වා දුන්නා. ඒ මොහොතේ ආණ්ඩුව නිශ්චිත පැහැදිලි කිරීමක් මේ සඳහා ලබාදුන්නේ නැහැ. මාසයකට පමණ පසුව සංඛ්‍යා ලේඛන දෙපාර්තමේන්තුවේ අධ්‍යක්ෂ ජනරාල්වරයාත් මහ බැංකුවේ නිලධාරීන් පිරිසකුත් මේ ගැන කරුණු ඉදිරිපත් කරලා තිබුණා. ඒ වගේම පසුගිය 23වෙනිදා සරත් අමුණුගම ඇමතිවරයා මේ ගැන යම් යම් කරුණු පාර්ලිමේන්තුවේදී ඉදිරිපත් කළා. මෙම දෙපාර්ශවයම සංඛ්‍යා දත්ත විකෘති කිරීම පිළිබඳ මා පාදක කරගත් කරුණු පිළිබඳ සැලකිල්ලක් දැක්වුයේ නැහැ. 2013 පළමු කාර්තුව සඳහා ජාතික ගිණුම් අංශයේ අධ්‍යක්ෂවරයා විසින් මෙම සංඛ්‍යා දත්ත විකෘති කිරීම පිළිබඳ හෙළිදරවු කළා. ඒව මගේ වාර්තා නොවෙයි. ශ‍්‍රී ලංකාවේ, මුදල් අමාත්‍යාංශයේ ජනලේඛන හා සංඛ්‍යා ලේඛන දෙපාර්තමේන්තුවේ ගිණුම් අංශයේ වාර්තායි. ආර්ථික වර්ධන වේගය පිළිබඳ ගණනය කිරීමවලට පූර්ණ බලතල ලබාදී තිබෙන්නේ ජාතික ගිණුම් අංශයටයි. මීට පෙර ජාතික ගිණුම් අංශයත්, මහ බැංකුවත් මෙම ගණනය කිරීම් කළත් 2007 ජූනි මාසයේ සිට එම ගණනය කිරීම් පිළිබඳ පූර්ණ බලය ජාතික ගිණුම් අංශයට පවරාදුන්නා. ජාතික ගිණුම් අංශයේ අධ්‍යක්ෂවරයා විසින් මාධ්‍යයට නිකුත් කිරීම සඳහා නිකුත් කළ මාධ්‍ය සටහනේ පැහැදිලිව සඳහන් වන්නේ වාර්තා වුණු දත්ත ගණනය කළ පසු ආර්ථික වර්ධන වේගය 5.5ක අගයක් ගන්නා බවයි. නමුත් එහි නියෝජ්‍ය අධ්‍යක්ෂවරිය විසින් ආර්ථික වර්ධන වේගය 6.0ක් ලෙස සටහන් කර තිබෙන අතර එය අනුමැතිය සඳහා අධ්‍යක්ෂවරයාට ලබාදී තිබෙනවා. නමුත් අධ්‍යක්ෂකවරයා පෙන්වා දෙන්නේ එම අගය විකෘති සහගත බවත්, ඒ සඳහා පැහැදිලි කිරීමක් ඉදිරිපත් කරන ලෙසත් නිගමුණි මහත්මියගෙන් ඉල්ලීමක් කළ බවයි. ඒ විතරක් නෙවෙයි අධ්‍යක්ෂකවරයා සටහන් කර තිබෙන්නේ 5.4ක තිබූ ආර්ථික වර්ධන වේගය 5.5 බවට පත් කළේ සියලූ දෙනාගේ එකඟත්වය මත බවත් එම අගය 6.0දක්වා වෙනස් කිරීම පිළිගත නොහැකි බවත්ය. ඔහු විසින් දක්වන මෙම පැහැදිලි කිරීම ප‍්‍රබන්ධයක් නොවේ. ඔහු පැහැදිලිව පෙන්වා දෙනවා මෙම සංඛ්‍යා දත්ත විකෘති කළ බව. ආණ්ඩුව මේ ආකාරයෙන් සංඛ්‍යා දත්ත විකෘති කරන්නේ ඇයි. ප‍්‍රධානම කරුණ වන්නේ රටක ආර්ථික වර්ධන වේගය ඉහළ නම් පමණයි, ආයෝජකයින් එම රටේ ආයෝජනය කරන්නේ. ලාභය අපේක්ෂා කරන ඕනෑම ආයෝජකයෙක් ආර්ථිකය කඩා වැටුණු ගී‍්‍රසිය වගේ රටවල්වල ආයෝජනය කරන්නේ නැහැ. අපේ රටේ කොටස් වෙළඳ පොළේ ආයෝජනය කරන ව්‍යාපාරකයින් පවා ජාතික ගිණුම් අංශයේ මෙම මාධ්‍ය සටහන එනතෙක් බලා ඉන්නවා. ඒ වගේම මේ ආණ්ඩුව දුවන්නේ සම්පූර්ණයෙන් ණය මතයි. ණය ගැනීම සඳහාත් ආර්ථික වර්ධනය වේගය ඉතා වැදගත්. 2011, 2012, 2013 යන වර්ෂ තුනේදීම රටේ මුළු ආදායම් සම්භාරයම ණය පොලී වාරිකය ගෙවන්න ප‍්‍රමාණවත් වුනේ නැහැ. ජනාධිපතිවරයා උදේට බොන තේ එක, ආහාරවේල ඔහුගේ වාහනයට ඉන්ධන සැපයීම ආදී මේ සියල්ල සිදුකරන්නේ විදෙස්වලින් ලබාගන්නා ණයවලින්. මේ රටේ ජනතාවට සිදුවූ දේමයි ජනාධිපතිවරයාටත් සිදුවී තිබෙන්නේ. එනිසා ණය ගන්න ඉහළ ආර්ථික වර්ධන වේගයක් පෙන්විය යුතුයි. මේ වුවමනාවන් සඳහා තමයි සංඛ්‍යා දත්ත විකෘති කරනු ලබන්නේ. අපේ රටේ ගොවියාට, ධීවරයාට තමන් උපයා ගන්නා ආදායම මාසය ගෙවාගන්න ප‍්‍රමාණවත් නැහැ. පෞද්ගලික අංශයේ සේවකයාට තමන්ට ලැබෙන පඩිපත එම මාසය සඳහා ප‍්‍රමාණවත් නැහැ. උසස් අධ්‍යාපනය ලැබූ තරුණ පරපුරට අධ්‍යාපනයට සරිලන රැකියාවක් නැතිව හූල්ලමින් ඉන්නවා. අපේ රටේ ආර්ථිකය ජනතාවට දැනෙන්නේ එහෙමයි. ආණ්ඩුව කරන්නේ විවිධාකාරයේ සංඛ්‍යා ලේඛන ඉදිරිපත් කරලා ආර්ථිකය පුම්බන එකයි. නමුත් ජනතාවට එහි පරස්පරය දැනුනා. ජන ජීවිතයට ආණ්ඩුව මේ ඉදිරිපත් කරන සංඛ්‍යා දත්ත සමීප වුනේ නැහැ. ඒ පිළිබඳ ජනතාවට සැකයක් ඇතිවෙලා තිබුණා. නමුත් එම සැකය තහවුරු කරගන්න ලිපි ලේඛන තිබුනේ නැහැ. නමුත් දැන් සංඛ්‍යා ලේඛන සහිතව ඇත්ත තහවුරු කිරීමට අපි කටයුතු කළා. පාර්ලිමේන්තුවට එම ලිපි ලේඛන ඉදිරිපත් කළා. අපි එම තොරතුරු ඉදිරිපත් කළේ දෙසැම්බර් මස 20වැනිදා. මාසයකට වැඩි කාලයක් යනතෙක් ආණ්ඩුව කිසිදු මතයක් ඉදිරිපත් කළේ නැහැ. මෙහි ප‍්‍රධාන ප‍්‍රශ්නයක් වන්නේ ආර්ථික වර්ධන වේගය විකෘති කිරීම ඉතාම බරපතළ කාරණයක් වී තිබියදී ආණ්ඩුව නිහඬව සිටීමයි. මෙම දත්ත වැරදි සහගතයි කීම නිසා, ප‍්‍රධාන ව්‍යාපාරික සංවිධාන මේ පිළිබඳව ඉතාම සංවේදී වුණා. ආණ්ඩුවෙන් මේ පිළිබඳව ප‍්‍රශ්න කළා. ආණ්ඩුව තමන්ගේ මතය ඉදිරිපත් කළේ නැහැ. ඉන්පසු මාසයක පමණ කාලයකට පසුව ආණ්ඩුවේ නිලධාරීන් තමන්ගේ සීමාව පවා ඉක්මවා මේ සම්බන්ධයෙන් දේශපාලනිකව කරුණු ඉදිරිපත් කළා. මා ඉලක්ක කරගෙන ප‍්‍රහාර එල්ල කළා. ඒ ආකාරයෙන් කටමැත දෙඩවීමෙන් මෙම ප‍්‍රශ්නයට පිළිතුරක් ලැබෙන්නේ නැහැ. දැන් ආණ්ඩුව කරන්නේ ජාතික ගිණුම් අංශයේ අධ්‍යක්ෂකවරයා තැන් තැන්වලට මාරුකරමින් ඔහුගේ තනතුරු වෙනස් කරමින් ඔහුගෙන් පළිගන්න එකයි. ආණ්ඩුව එවැනි පහත් මට්ටමකට වැටිලා. එම නිලධාරියාගෙන් පළිගැනීම අප හෙලා දකිනවා. තැන තැන කටමැත දොඩවන්නේ නැතිව මේ ගැටළුව සඳහා ප‍්‍රබුද්ධ සාකච්ඡාවක් ඕනෑ. පසුගිය දා ආණ්ඩුවේ ගඳගහන හාදයෙක් අපූරු කථාවක් කියලා තිබුණා. මේ විකෘති කිරීම් සිදුකරන්නේ ජනලේඛන හා සංඛ්‍යා ලේඛණ දෙපාර්තමේන්තුව පිළිබඳ වැරදි චිත‍්‍රයක් හදනමින් දෙමළ ඩයස්පෝරාවට වාසි සහගත වීමට ජිනීවා සමුළුව සඳහා යන ගමනේදී මහින්ද රාජපක්ෂ ජනාධිපතිවරයා විදුලි පුටුවට ගෙනයන ගමනට විදුලිය සැපයීමට දරණ ප‍්‍රයත්නයක් කියලා. මේ තරම් කැත පහත් ලැජ්ජා සහගත තත්ත්වයකට මේ මහත්වරු වැටෙන එක ගැනත් අප කණගාටු වෙනවා. ජනතා විමුක්ති පෙරමුණ වංචා දූෂණ විමර්ශන කොමිසමේ සභාපතිවරයාට එරෙහිව චොදනා ගොනුකිරීමත්, ජනාධිපතිවරයා විදුලි පුටුවට ගෙනයාමේ කුමන්ත‍්‍රණයක් ලෙස මේ අයට හඳුන්වන්න පුළුවන්. මේ ආකාරයෙන් වහසිබස් දොඩවන අය දේශපාලකයෝද? ඒ එවැනි පහත් තත්වයකට මේ සංවාදය ගෙන යා යුතු නැහැ. අපේ රටේ ආයතනවල ගෞරවය විශ්වාසය රැකගන්න ඒ ආයතන කටයුතු කළ යුතුයි. පොලිස් දෙපාර්තමේන්තුව, වංචා දූෂණ විමර්ශන කොමිසම, ජනලේඛන හා සංඛ්‍යා ලේඛන දෙපාර්තමේන්තුව වැනි ආයතන තමන්ගේ ගෞරවය රැකගැනීම ඒ ඒ ආයතනවල වගකීමයි. ඔවුන් එසේ වගකීම පැහැර හරිනවා නම් ඒ පිළිබඳව හෙළිදරව් කිරීම මාධ්‍යයට අප වැනි දේශපාලනඥයින්ට වගකීමක් තිබෙනවා. එනිසා ආණ්ඩුව කළ යුත්තේ මෙම ප‍්‍රශ්නය කැලෑ පාරවල්වල ගෙනයන්නේ නැතිව ගැටලූව විසඳන්න කටයුතු කිරීමයි. ඒ වගේම ආණ්ඩුවේ මෙම ප‍්‍රකෝපකාරී පළිගැනීම වහාම නැවැත්විය යුතුයි. ඒ වගේම අපි මේ පිළිබඳව නැවතත් පාර්ලිමේන්තුවේදී ප‍්‍රශ්න කිරීමට බලාපොරොත්තු වෙනවා. ආණ්ඩුව මෙම පුම්බන ලද ආර්ථිකය ඉතා වේගයෙන් කඩා වැටෙනවා. එලෙස කඩා වැටෙන්නේ අපේ රටේ මුළුමහත් ජනතාවම ඩෝසර් කරගෙනයි. එය පෙන්වා දීම අපේ වගකීමක් වී තිබෙනවා.", "URL": "https://sinhala.adaderana.lk/news.php?nid=40765", "Category": null, "Parent URL": null}