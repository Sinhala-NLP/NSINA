{"Source": "Adaderana", "Timestamp": "March 21, 2013 08:49 am", "Headline": " මේ අවස්ථාවේ ලංකාව එක්සත්ව කටයුතු කිරීම ඉතා වැදගත්", "News Content": "අමෙරිකා එක්සත් ජනපදය විසින් මානව හිම්කම් කවුන්සිලයට ඉදිරිපත් කර ඇති යෝජනාව ශ්‍රී ලංකාවේ දෙමළ ජනතාව වෙනුවෙන් ඉදිරිපත්වූ යෝජනාවක් නොවන බව ජිනීවා හි හිටපු ශ්‍රී ලංකා නිත්‍ය නියෝජිත තමරා කුනනායකම් මහත්මිය පවසයි. ඇය පෙන්වා දෙන්නේ අමෙරිකාව ඇතුළු බටහිර රටවල් පෞද්ගලික අරමුණක් මුදුන් පමුණුවා ගැනීමේ අරමුණින් මෙම යෝජනාව ඉදිරිපත් කර ඇති බවයි. ශ්‍රී ලංකාවේ දෙමළ ජනතාවගේ මානව හිම්කම් ආරක්ෂාවීම අමෙරිකාව විසින් ගෙන ආ යෝජනාව තුළින් සිදු නොවන බව තමරා කුනනායකම් මහත්මිය පෙන්වාදෙයි. නව යටත්විජිතවාදී අභිමතාර්ථයන් ඉටුකර ගැනීමේ අරමුණින් බටහිර රටවල් විසින් ශ්‍රී ලංකාවට එරෙහිව මෙවැනි යෝජනා ගෙන එන බව ඇය පවසයි. මෙරට විදේශ ප්‍රතිපත්තිය පිළිබඳව ඊයේ පස්වරුවේ කොළඹ පැවති සම්මන්ත්‍රණයකට එක්වෙමින් තමරා කුනනායකම් මහත්මිය මෙම අදහස් පළ කළාය. ශ්‍රී ලංකාව මේ අවස්ථාවේ එක්සත්ව කටයුතු කිරීම ඉතා වැදගත් වන අතර පැහැදිළි විදේශ ප්‍රතිපත්තියක් පවත්වාගෙන යාම තුළින් මෙවැනි අවස්ථාවක ශක්තිමත්ව කටයුතු කළ හැකි බව ඇය එහිදී පැවසීය.", "URL": "https://sinhala.adaderana.lk/news.php?nid=32598", "Category": null, "Parent URL": null}