{"Source": "Adaderana", "Timestamp": "June 29, 2011 08:15 am", "Headline": "රිසානා බේරන්න උත්සාහය අත්හැර නෑ", "News Content": "සෞදි අරාබියේ මරණ දණ්ඩනය නියම වී ඇති ශ්‍රී ලාංකික ගෘහ සේවිකාවක වන රිසානා නෆීක් බේරා ගැනීම සඳහා නිල නොවන මට්ටමින් තවදුරටත් සාකච්ඡා සිදු කෙරෙමින් පවතින බව රජය පවසයි. රියාද් හි පිහිටි ශ්‍රී ලංකා තානාපති කාර්යාලය හරහා මීට අදාළ පියවර ගනිමින් සිටින බව සඳහන් වේ. සිව් මස් හැවිරිදි දැරියක ඝාතනය කිරීම සම්බන්ධයෙන් චෝදනා ලැබූ රිසානා නෆීක්ට සෞදි ආරාබි අධිකරණයක් මඟින් මරණ දඬුවම නියම කළ අතර එය එරට ශ්‍රේෂ්ඨාධිකරණයක් විසින් ද තහවුරු කෙරුණි. පසුව ඇයට සමාව දෙන ලෙස ජනාධිපති මහින්ද රාජපක්ෂ මහතා සෞදි අරාබි රජුගෙන් පෞද්ගලික ඉල්ලීමක් කළේය. ඒ අනුව මරණ දඬුවම ලබා දීම අත්හිට වූ අතර ඇයට සමාව දීම සඳහා ඇය සේවය කළ නිවසේ මරණයට පත් වූ අදාළ දැරියගේ දෙමාපියන්ගේ එකඟත්වය අත්‍යවශ්‍ය බව පැවසෙයි. මේ අතර ඇයට මරණ දඬුවම ලබා දීමට නියමිත බවට ඇතැම් මාධ්‍ය මඟින් සිදු කළ ප්‍රචාර අසත්‍ය බව රජය අවධාරණය කරයි.", "URL": "https://sinhala.adaderana.lk/news.php?nid=17069", "Category": null, "Parent URL": null}