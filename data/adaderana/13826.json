{"Source": "Adaderana", "Timestamp": "January 29, 2011 09:21 am", "Headline": "ප්‍රතික්ෂේප වූ නාමයෝජනා සම්බන්ධයෙන් එජාපය නඩු මගට ", "News Content": "ප්‍රතික්ෂේප වූ එක්සත් ජාතික පක්ෂ නාමයෝජනා සම්බන්ධයෙන් අධිකරණ ක්‍රියාමාර්ග ගන්නා බව එම පක්ෂ මහලේකම් තිස්ස අත්තනායක මහතා පවසයි. ඇතැම් නාමයෝජනා ප්‍රතික්ෂේප කිරීමට සාධාරණ හේතු නොමැති බව මහලේකම්වරයා පෙන්වා දෙයි. අදාළ නාමයෝජනා සම්බන්ධයෙන් වාර්තා කැඳවා මේ සතිය තුළදීම අධිකරණ ක්‍රියාමාර්ග ගන්නා බව අත්තනායක මහතා ප්‍රකාශ කළේය. මේ අතර තමන් ද මේ සම්බන්ධයෙන් අධිකරණය හමුවට යන බව එක්සත් ජනතා නිදහස් සන්ධාන මහලේකම් අමාත්‍ය සුසිල් ප්‍රේමජයන්ත් මහතා ප්‍රකාශ කර තිබුණි. කෙසේවෙතත් ප්‍රතික්ෂේප වූ පළාත් පාලන ආයතනවල නාමයෝජනා සම්බන්ධයෙන් එක්සත් ජාතික පක්ෂය ඇතුළු පක්ෂ සමග එකඟතාවකට පැමිණීමකට අදහස් කරන බව අමාත්‍ය ඩලස් අලහප්පෙරුම මහතා සඳහන් කළේය. මෙවර පළාත් පාලන මැතිවරණ‍ය වෙනුවෙන් ඉදිරිපත් කළ නාම‍යෝජනා අතරින් එක්සත් ජනතා නිදහස් සන්ධානයේ 36 ක්, එක්සත් ජාතික පක්ෂයේ 7 ක්, ශ්‍රී ලංකා මුස්ලිම් කොංග්‍රසයේ 4ක් සහ ජනතා විමුක්ති පෙරමුණේ 2 ක් වශයෙන් ප්‍රතික්ෂේප විය.", "URL": "https://sinhala.adaderana.lk/news.php?nid=13826", "Category": null, "Parent URL": null}