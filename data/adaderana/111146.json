{"Source": "Adaderana", "Timestamp": "June 1, 2019 05:58 pm", "Headline": "ගුවන් තොටුපළ පිරිසිදු කරන්නියකගේ බෑගයෙන් මතු වුණ රත්තරන්", "News Content": "රුපියල් එක් කෝටි පහලොස් දහසක් වටිනා ස්වර්ණාභරණ තොගයක් ගුවන් තොටුපළ පිරිසිදු කරන්නියක විසින් ගුවන් තොටුපළෙන් පිට කිරීමට තැත් කිරීමේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක , ශ්‍රී ලංකා රේගුවේ අතිරේක අධ්‍යක්ෂ ජනරාල් සුනිල් ජයරත්න මහතා පැවසීය. ඇය 55 හැවිරිදි වියේ පසුවන ගුවන් තොටුපළ අවට ප්‍රදේශයේ පදිංචිව සිටින කාන්තාවකි. මෙම ස්වර්ණාභරණ තොගය ගුවන් තොටුපළ සංක්‍රමණික මගී පර්යන්තයේ සිටි මගියෙකු විසින් ඇයට ලබා දී තිබූ අතර , ඇය එම ස්වර්ණාභරණ තොගය ඇයගේ රාජකාරී පිරිසිදු කිරීමේ උපකරණ සහ රසායනික ද්‍රව්‍ය බහා ගෙන යන ට්‍රොලි කරත්තයේ තිබූ පොලිතීන් මල්ලක සගවා ගෙන ගුවන් තොටුපළෙන් පිටතට යමින් සිටියදී ගුවන් තොටුපළ ආරක්ෂක නිලධාරීන් පිරිසක් විසින් මේ බැව් අනාවරණය කරගෙන රේගු නිලධාරීන් වෙත භාර දී තිබේ. මෙම පිරිසිදු කරන්නිය සතු වූ මෙම බෑගය තුළ මාල ,වළලු , මුදු , කරාබු ඇතුළු කිලෝ ග්‍රැම් 02 යි ග්‍රැම් 187 ක් බර ස්වර්ණාභරණ තොගයක් තිබූ බවත් , ඇය මෙම ජාවාරම දිගු කළක සිට සිදු කරන්නට ඇති බවට රේගු නිලධාරීන් සැක කරන බවද රේගු මාධ්‍ය ප්‍රකාශකවරයා වැඩිදුරටත් සදහන් කළේය. මෙම අත් අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් සමන් රණවන මහතාගේ උපදෙස් මත , කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න මහතාගේ අධීක්ෂණය යටතේ , නියෝජ්‍ය රේගු අධ්‍යක්ෂ අශෝක රත්නායක ,රේගු අධිකාරීවරුන් වන ආර්.එස්.කේ.සෙනෙවිරත්න ,ජේ.එල්.කේ.ප්‍රනාන්දු, සහකාර රේගු අධිකාරීවරුන් වන ටී.එස්.සේනානායක ,කේ.ජී.යූ.එස්.පෙරේරා, යූ.ජේ.එම්.එච්.බී.ජයසිංහ, ඩබ්ලිව්.එම්.කේ.එච්.පෙරේරා සහ එම්.එම්.වී.එන්.එන්.නන්දසේන යන මහත්වරුන් විසින් පවත්වමින් සිටිති.", "URL": "https://sinhala.adaderana.lk/news.php?nid=111146", "Category": null, "Parent URL": null}