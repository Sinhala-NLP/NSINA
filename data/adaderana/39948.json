{"Source": "Adaderana", "Timestamp": "December 30, 2013 07:37 am", "Headline": "මැතිවරණ ලොක්කන්ගෙන් අලුත් තීරණයක්", "News Content": "ඉදිරි මැතිවරණ වලදී මනාප ගණන් කිරීමේ මධ්‍යස්ථාන වලට ඇතුළු වීමට අපේක්ෂකයන්ට අවසර ලබාදීම කෙරෙහි මැතිවරණ දෙපාර්තමේන්තුවේ අවධානය යොමුව තිබේ. ඒ අනුව ඉදිරියේ දී පැවැත්වීමට නියමිත බස්නාහිර සහ දකුණු පළාත් සභා මැතිවරණ වලදී මෙම ක්‍රියාවලිය ක්‍රියාත්මක කිරීමට නියමිතය. ඡන්ද ගණන් කිරීමේ අවස්ථාවේදී දේශපාලන පක්ෂ ලබාගත් මනාප ගණන් කිරීමේ ප්‍රථම වටය අවසන් වීමෙන් අනතුරුව අපේක්ෂකයන්ට මනාප ගණන් කිරිමේ ස්ථාන වලට යෑමට අවසර ලබාදීමට මැතිවරණ දෙපාර්තමේන්තුව තීරණය කර තිබේ. කෙසේ වෙතත් මැතිවරණය සඳහා ඉදිරිපත් වු සියලුම අපේක්ෂකයන්ට මේ සඳහා අවස්ථාව නොලැබෙන අතර ජයග්‍රහණය කළ දේශපාලන පක්ෂ වල අපේක්ෂකයන්ට මේ සඳහා අවස්ථාව ලැබෙනු ඇත. ඒ අනුව ඉදිරි මැතිවරණ වලදී ඡන්ද මධ්‍යස්ථාන සංඛ්‍යාව වැඩි කිරීම කෙරෙහිද මැතිවරණ දෙපාර්තමේන්තුවේ අවධානය යොමුව තිබේ. මේ අතර මීට ප්‍රථම මනාප ගණන් කිරීමේ අවස්ථාව සඳහා දේශපාලන පක්ෂ නියෝජිතයන්ට අවස්ථාව තිබුණද ඒ සඳහා ඉඩ ලබා දී තිබුණේ සාමාජිකයින් පස් දෙනෙකුට පමණි.", "URL": "https://sinhala.adaderana.lk/news.php?nid=39948", "Category": null, "Parent URL": null}