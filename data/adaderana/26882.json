{"Source": "Adaderana", "Timestamp": "August 25, 2012 05:14 pm", "Headline": " 5 වසර ශිෂ්‍යත්ව විභාගය හෙට", "News Content": "5 ශ්‍රේණියේ ශිෂ්‍යත්ව විභාගය දිවයින පුරා මධ්‍යස්ථාන 2803 කදී හෙට (26) දිනයේ පැවැත්වීමට නියමිතව තිබේ. ශිෂ්‍යත්ව විභාගය සඳහා සිසුන් 3,18,416 පෙනී සිටින බව විභාග දෙපාර්තමේන්තුව සඳහන් කරයි. උදැසන 9.30 විභාගය ආරම්භ වීමට නියමිත බැවින් ඊට පැය භාගයකට පමණ පෙර විභාග මධ්‍යස්ථාන වෙත පැමිණෙන ලෙස විභාග කොමසාරිස් ජනරාල් ඩබ්ලිව්, එම්. එන්. ජේ. පුෂ්පකුමාර මහතා විභාග අපේක්‍ෂකයින්ගෙන් ඉල්ලීමක් කරයි. විභාගයට පිළිතුරු ලිවීම සඳහා කළු, නිල් තීන්ත පෑනක් හෝ පැන්සලක් භාවිතා කළ යුතු බවත් වර්ණ පෑන් භාවිතා කිරීමට ඉඩ නොදෙන බවත් විභාග කොමසාරිස්වරයා පවසයි. එසේම ෆයිල් කවර හෝ අමතර කඩදාසි විභාග ශාලාව තුළට ගෙන ඒම තහනම් වන අතර මකන දියර භාවිතය ද තහනම් බව විභාග දෙපාර්තමේන්තුව සඳහන් කරයි. මේ අතර විභාග මධ්‍යස්ථාන අවට ප‍්‍රදේශවල හෙට පෙරවරුවේ කිසියම් උත්සවයක්, රැස්වීමක් හෝ ශබ්ද විකාශන යන්ත‍්‍ර භාවිතාකර පවත්වනු ලබන තරග, නොපවත්වන ලෙස විභාග දෙපාර්තමේන්තුව ජනතාවගෙන් ඉල්ලීමක් කරයි. විශේෂයෙන් මැතිවරණ පවතින ප‍්‍රදේශවල රැස්වීම් පෙළපාලි හා රතිඤ්ඤා පත්තුකිරීම විභාග මධ්‍යස්ථානවල සිට කිලෝමීටර එකක දුර සීමාව ඇතුළත සිදු නොකළ යුතු බව මැතිවරණ කොමසාරිස්වරයා දැනුම්දී තිබේ. ඒ පිළිබඳව සියලූම නියෝජ්‍ය පොලිස්පතිවරුන් හරහා පොලිස්ථාන දැනුවත් කර ඇති බව මැතිවරණ කොමසාරිස්වරයා සඳහන් කරයි. මේ අතර විභාගය පැවැත්වෙන අවස්ථාවේදී බාදා කිරීමක් සිදුවුවහොත් ළඟම ඇති පොලිස් ස්ථානයට හෝ විභාග දෙපාර්තමේන්තුවේ 1911 දුරකථන අංකයට දැනුම් දෙන ලෙස ද එම දෙපාර්තමේන්තුව ජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=26882", "Category": null, "Parent URL": null}