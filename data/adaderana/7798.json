{"Source": "Adaderana", "Timestamp": "April 14, 2010 11:17 am", "Headline": "ගීතා නඩු මගට බසී", "News Content": "මෙවර මහ මැතිවරණයේදී එක්සත් ජනතා නිදහස් සන්ධානය යටතේ තරග වැද පරාජයට පත් සිනමා නිළි ගීතා කුමාරසිංහ මහත්මිය සිය පක්ෂයේ නායකයින්ට එරෙහිව නෛතික පියවර අනුගමනය කිරීමට තීරණය කර තිබේ. ඇය මෙවර මැතිවරණයට තරග වැදුණේ සන්ධානය යටතේ ගාල්ල දිස්ත්‍රික්කයෙනි. ඡන්ද ප්‍රතිඵල වලට අනුව තමන් ජයග්‍රාහී අපේක්ෂකයින් අතර සිටි නමුත් ඡන්ද ගණනය අවසන් වූ පසු ඇගේ නම ඒ අතරින් ඉවත්ව තිබූ බව බී. බී. සී සන්දේශය වෙත අදහස් දක්වමින් කුමාරතුංග මහත්මිය ප්‍රකාශ කර ඇත. මෙය මුළුමනින්ම තම පක්ෂයේ සාමාජිකයන්ගේ ක්‍රියාවක් බවත්, නමුත් අදාළ පුද්ගලයින්ගේ නම් තමන්ට ප්‍රකාශ කළ නොහැකි බවත් ඇය අවධාරණය කරයි. එමෙන්ම ඇය සඳහන් කරන ආකාරයට ඇය ලබා ඇති මනාප ඡන්ද ගණනය කරන අවස්ථාවේදී එය නිරීක්ෂණය කිරීම සඳහා කිසිවකු ඉදිරිපත්ව නොමැත. සිය මැතිවරණ ප්‍රචාරණ ව්‍යාපාරයේදී ද නිදහස් සන්ධානයේ ප්‍රාදේශීය නායකයන්ගේ තර්ජනයන්ට ලක්වීමට පවා තමන්ට සිදුවූ බව ගීතා කුමාරසිංහ මහත්මිය පවසයි.", "URL": "https://sinhala.adaderana.lk/news.php?nid=7798", "Category": null, "Parent URL": null}