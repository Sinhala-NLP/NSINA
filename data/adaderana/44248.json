{"Source": "Adaderana", "Timestamp": "June 26, 2014 04:58 pm", "Headline": "ශ්‍රී නිවාසන්ට අයි.සී.සීයේ ලොකු පුටුව ලැබෙයි", "News Content": "අන්තර්ජාතික ක්‍රිකට් කවුන්සිලයේ නව සභාපතිවරයා ලෙස ඉන්දීය ක්‍රිකට් පාලක මණ්ඩලයේ හිටපු සභාපති එන්. ශ්‍රී නිවාසන් මහතා නම් කර තිබේ. ඒ බව ප්‍රකාශයට පත් කෙරුණේ මෙල්බන් නුවර පැවති අයි.සී.සී වාර්ෂික සම්මේලනයේදීය. එංගලන්තයට ,ඕස්ට්‍රේලියාවට සහ ඉන්දියාවට වැඩි බලයක් හිමිවන පරිදි අයි.සී.සී අවශ්‍යතාව සංශෝධනය කිරීමෙන් පසු පළමු සභාපතිවරයා ලෙස පත්වන්නේ ශ්‍රීනිවාසන් මහතාය. ඔහු මීට පෙර ඉන්දීය ක්‍රිකට් පාලක මණ්ඩලයේ සභාපතිවරයා ලෙස කටයුතු කළේය. නමුත් ඔහු සභාපතිධුරය දරන කාලය තුළ ඉන්දීය ප්‍රිමියර් ලීග් තරගාවලියේදී සිදුවූ දූෂණ හේතුවෙන් ඉන්දීය ශ්‍රේෂ්ඨාධිකරණය විසින් ඔහුට එරට ක්‍රිකට් පාලක මණ්ඩලයේ සභාපති ධුරයෙන් ඉවත් වන ලෙස නියෝග කරන ලදී. කුමන චෝදනා එල්ල වුවද තමන්ට මේ වනවිට අයි.සී.සී.යේ සභාපති ධූරය හිමිව තිබෙන අතර තමන් එම ධුරයේ කටයුතු සාර්ථක ලෙස සිදුකිරීමට බලාපොරොත්තු වන බව ශ්‍රී නිවාසන් මහතා විදෙස් මාධ්‍ය වෙත සඳහන් කර ඇත.", "URL": "https://sinhala.adaderana.lk/news.php?nid=44248", "Category": null, "Parent URL": null}