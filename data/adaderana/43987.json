{"Source": "Adaderana", "Timestamp": "June 16, 2014 06:33 am", "Headline": "  පොලිස් ඇඳිරි නීතිය තවමත් ක්‍රියාත්මකයි - නීතිය අතට ගැනීමට ඉඩදෙන්නේ නෑ", "News Content": "නීතිය අතට ගෙන ක්‍රියා කිරීමට කිසිදු පාර්ශවයකට ඉඩ ලබා නොදෙන බව රජය අවධාරණය කරයි. සියලුම පුද්ගලයින් ඉතා සංවරව, හික්මීමක් ඇති කරගනිමින් කටයුතු කළ යුතු බව රජය පෙන්වා දෙයි. ඊයේ දිනයේ අලුත්ගම ප්‍රදේශයේ ඇතිවූ සිද්ධිය සම්බන්ධයෙන් නිවේදනයක් නිකුත් කරමින් ජනාධිපති මහින්ද රාජපක්ෂ මහතා මේ බව පවසා තිබේ. අලුත්ගම ප්‍රදේශයේ ඇති වු සිද්ධිය සම්බන්ධයෙන් පරීක්ෂණයක් සිදු කරන බව ද ජනාධිපතිවරයා මෙහිදි පවසා ඇති බව සඳහන්ය. සිද්ධියට සම්බන්ධ පුද්ගලයින්ට විරුද්ධව දැඩිව නීතිය ක්‍රියාත්මක කරන බව ජනාධිපති මහින්ද රාජපක්ෂ මහතා මෙහිදි පවසා ඇත. මේ අතර අලුත්ගම, ධර්ගානගර් ප්‍රදේශයේ දෙපිරිසක් අතර ඇති වූ නොසන්සුන්තාවය හේතුවෙන් එම පොලිස් බල ප්‍රදේශයට සහ බේරුවල පොලිස් බල ප්‍රදේශයට පනවා තිබු පොලිස් ඇඳිරි නීතිය මේ වන විටත් ක්‍රියාත්මකය. ඊයේ පස්වරු 06.45ට පමණ මෙලෙස පොලිස් ඇඳිරි නීතිය පැනවීමට පොලිස් මූලස්ථානය විසින් පියවර ගන්නා ලදී. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා කියා සිටියේ යළි දැනුම් දෙන තුරු මෙම පොලිස් ඇඳිරි නීතිය ක්‍රියාත්මක කෙරෙන බවයි. නීතිය හා සාමය ආරක්ෂා වන පරිදි සෑම පුද්ගලයෙක්ම කටයුතු කළ යුතු බව ද පොලිස් මාධ්‍ය ප්‍රකාශකවරයා මෙහිදි ජනතාවගෙන් ඉල්ලීමක් කළේය. කෙසේ වෙතත් අද උදෑසන වන විට මෙම ප්‍රදේශ වල තත්ත්වය සම්පූර්ණයෙන්ම පාලනය කර ඇති බව අජිත් රෝහණ මහතා සඳහන් කළේය. මේ අතර අලුත්ගම ධර්ගානගර් ප්‍රදේශයේ ඇති වූ සිද්ධිය හෙළා දකින බව සර්ව ආගමික නායකයින් පවසයි. සෑම පුද්ගලයෙකුට තමන් කැමති ආගමක් ඇදහීමට අවස්ථාව පවතින බව පෙන්වා දෙන ආගමික නායකයින් පවසන්නේ මෙවැනි ක්‍රියා ඉදිරියට ඇතිවීම වළක්වා ගැනීම සඳහා අවබෝධයෙන් යුතුව කටයුතු කළ යුතු බවයි.", "URL": "https://sinhala.adaderana.lk/news.php?nid=43987", "Category": null, "Parent URL": null}