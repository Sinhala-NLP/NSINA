{"Source": "Adaderana", "Timestamp": "January 13, 2011 08:58 am", "Headline": "එක්සත් ශ්‍රී ලංකාවක දෙමළ ජනතාවට ඔවුන්ගේ අයිතිවාසිකම් හිමිවිය යුතුයි", "News Content": "එක්සත් ශ්‍රී ලංකාවක් තුළ දෙමළ ජනතාවට ද ඔවුන්ගේ අයිතිවාසිකම් හිමිවිය යුතු බව දෙමළ ජාතික විමුක්ති පෙරමුණ පවසයි. උතුරු නැගෙනහිර ප්‍රදේශවල දෙමළ ජනතාවට ඔවුන්ගේ ජනතා නියෝජිතයින්ගෙන් යුත් පාලන තන්ත්‍රයක් අවශ්‍ය බව එම පක්ෂයේ ප්‍රධාන ලේකම් එම්. කේ. ශිවාජිලිංගම් මහතා සඳහන් කළේය. ඒ සම්බන්ධයෙන් වන යෝජනාවලිය සකස් කිරීම සම්බන්ධයෙන් ඊයේ(12) දිනයේදී දෙමළ පක්ෂ නියෝජිතයින්ගෙන් සමන්විත කමිටුව දෙමළ ජාතික සන්ධාන මූලස්ථානයේදී රැස්වී සාකච්ඡා කළ බව ඔහු ප්‍රකාශ කළේය. දෙමළ ජාතික සන්ධානය හා දෙමළ පක්ෂ සංසඳය එක්ව සාමාජිකයින් 6 දෙනෙකුගෙන් යුක්ත මෙම කමිටුව පත්කර ඇති බව ද හෙතෙම පෙන්වාදුන්නේය. එම කමිටුවේ මීළඟ රැස්වීම පෙබරවාරි මස 09 වන දින පැවැත්වීමට තීරණය කර ඇති බව ද ශිවාජිලිංගම් මහතා කියා සිටියේය.", "URL": "https://sinhala.adaderana.lk/news.php?nid=13460", "Category": null, "Parent URL": null}