{"Source": "Adaderana", "Timestamp": "December 8, 2010 04:27 pm", "Headline": "අවසර නැතිව පොළොව හාරා ලක්ෂ 24 ක් දඩකයි", "News Content": "පුරා විද්‍යා භූමියකට අනවසරෙන් ඇතුළු වී කැණීම් සිදුකළ බවට වරද පිළිගත් පුද්ගලයින් 6 දෙනෙකුට අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු දර්ශිකා විමලසිරි මෙනවිය රුපියල් ලක්ෂ 24ක දඩ මුදලක් නියම කර තිබේ. 2010 වසරේ ඔක්තෝබර් මස 8 වැනිදා අනුරාධපුර අක්කර පනහ නෙළුම්කන්නිය පුරා විද්‍යා භූමියට අනවසරෙන් ඇතුළු වී පුරා වස්තු සේවීම සඳහා කැණීම් සිදුකිරීම සහ පුරා වස්තු වලට හානී සිදුකිරීම යන චෝදනා යටතේ අනුරාධපුර දූෂණ මර්දන ඒකකය සැකකරුවන්ට එරෙහිව ‍චෝදනා ගොනුකර තිබුණි. ඒ අනූව අදාළ නඩුව අද කැඳවු අවස්ථාවේ ‍සැකකරුවන් චෝදනා දෙකටම වරද පිළිගැනීම හේතුවෙන් එක් වරදකට රුපියල් ලක්ෂ 2 බැගින් එක් පුද්ගලයෙකුට ලක්ෂ 4ක් වශයෙන් සැකකරුවන් හය දෙනාට රුපියල් ලක්ෂ 24ක දඩ මුදලක් මහේස්ත්‍රාත්වරිය නියම කළාය. අදාළ දඩ මුදල නොගෙවන්නේ නම් එක් පුද්ගලයෙකුට මාස 12ක බරපතල වැඩ සහිත සිරදඬුවම් පනවන බව මහේස්ත්‍රාත්වරිය වැඩිදුරටත් නියෝග කළාය.", "URL": "https://sinhala.adaderana.lk/news.php?nid=12707", "Category": null, "Parent URL": null}