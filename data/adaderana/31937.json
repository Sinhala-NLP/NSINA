{"Source": "Adaderana", "Timestamp": "February 26, 2013 12:52 pm", "Headline": " ඉන්දියාවට කඩුලු 8 ක විශිෂ්ට ජයක්", "News Content": "ඔස්ට්‍රේලියාව සමග පැවති ප්‍රථම ටෙස්ට් ක්‍රිකට් තරඟයෙන් කඩුලු 8 ක විශිෂ්ට ජයක් හිමිකර ගැනීමට ඉන්දියාව අද (26) සමත් විය. තරඟයේ කාසියේ වාසිය දිනා ප්‍රථමයෙන් පන්දුවට පහරදුන් ඔස්ට්‍රේලියානු කණ්ඩායම සිය පළමු ඉනිම සඳහා සියලු දෙනා දැවී ලකුණු 380 ක් රැස් කළේය. ඔස්ට්‍රේලියානු පිල වෙනුවෙන් මයිකල් ක්ලාක් ලකුණු 130 ක් රැස් කිරීමට සමත්විය. පිළිතුරු ඉනිම ක්‍රීඩා කළ ඉන්දීය කණ්ඩායම සියලු දෙනා දැවී ලකුණු 572 ක් ලබා ගැනීමට සමත් විණි. එහිදී මහේන්ද්‍ර සිං දෝණී ලකුණු 224 ක් සහ විරාත් කෝලී ලකුණු 107 ක් ලබාගන්නා ලදී. දෙවන ඉනිමේ දී ඔස්ට්‍රේලියානු කණ්ඩායමට සියලු දෙනා දැවී ලබාගත හැකි වුයේ ලකුණු 241 ක් පමණි. ඒ අනුව ඉන්දීය කණ්ඩායමට ජයග්‍රහණය සඳහා ලකුණු 50 ක ඉලක්කයක් හිමිවු අතර එය කඩුලු දෙකක් පමණක් දැවී සිටිය දී ලබා ගැනීමට ඔවුන් සමත් විය. තරඟයේ වීරයා සම්මානය මහේන්ද්‍ර සිං දෝණිට හිමි විණි.", "URL": "https://sinhala.adaderana.lk/news.php?nid=31937", "Category": null, "Parent URL": null}