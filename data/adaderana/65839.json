{"Source": "Adaderana", "Timestamp": "November 8, 2016 12:28 pm", "Headline": " බලවතාගේ පුටුව ට්‍රම්ප්ටද? - හිලරිටද?", "News Content": "ලොව බලවත්ම නායකයා හෙවත් අමෙරිකානු ජනාධිපතිවරයා තේරීමේ ඡන්ද සටන අද (08) ආරම්භ වීමට නියමිතව තිබේ.අමෙරිකාවේ 45 වැනි ජනපති තේරීමේ තරගය සඳහා එරට ප්‍රධාන දේශපාලන පක්ෂ දෙක වන ඩිමොක්‍රටික් පක්ෂයෙන් හිලරි ක්ලින්ටන් හා රිපබ්ලිකන් පක්ෂයෙන් ඩොනල්ඩ් ට්‍රම්ප් තරග කරයි.පසුගිය දිනවල එරට සිදුකළ විවිධ සමීක්ෂණ ඔස්සේ හිලරි ක්ලින්ටන් ඉදිරියෙන් සිටින බවට වාර්තා පළවිය.එහෙත් ඡන්ද සටනේ අවසන් කාල සීමාවේදී ඇයගේ ඊමේල් ගනුදෙනු සම්බන්ධ විවිධ පුවත් පළවීම නිසා හිලරිගේ ජනප්‍රියතාවය යම් තරමකට අඩුවූ බවද වාර්තා විය.එසේම වෙනසක් බලාපොරොත්තුවන පිරිසගේ ඡන්දය ඩොනල්ඩ් ට්‍රම්ප්ට හිමිවනු ඇතැයි ද ඇතැම් වාර්තා සඳහන් කරයි.නමුත් ට්‍රම්ප් සිය මැතිවරණ ප්‍රචාරක රැළිවලදී කාන්තාවන් සම්බන්ධයෙන් පළ කළ ඇතැම් අදහස් දැඩි විවේචනයට බඳුන් වූ අතර මේ නිසාම ඔහුට සැලකිය යුතු ඡන්ද සංඛ්‍යාවක් අහිමිවීමට ඉඩ ඇතැයිද දේශපාලන විචාරකයින් පවසයි.මැතිවරණයෙන් හිලරි ක්ලින්ටන් ජයගතහොත් අමෙරිකාවේ ජනපති පුටුවට පත්වන පළමු කාන්තාව වීමේ භාග්‍යයද ඇයට උදාවේ. අමෙරිකාවේ මැතිවරණ ක්‍රමය අනුව ඡන්දයට පෙර දිනක වුවද ඡන්දය ප්‍රකාශ කිරීමේ අවස්ථාව එරට පුරවැසියන්ට හිමිව තිබේ.ඒ අනුව ෆ්ලොරිඩා, උතුරු කැරොලිනා සහ නෙවාඩා ප්‍රාන්තවල පූර්ව ඡන්ද ප්‍රකාශ කිරීමේ කටයුතු මේ වන විට අවසන්ව ඇතැයි ද පැවසේ.", "URL": "https://sinhala.adaderana.lk/news.php?nid=65839", "Category": null, "Parent URL": null}