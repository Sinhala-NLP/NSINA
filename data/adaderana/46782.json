{"Source": "Adaderana", "Timestamp": "October 17, 2014 12:39 pm", "Headline": "ඉන්දීය රුපියල් කෝටි 66ක වංචාවට සිව්වසරකට හිරේ යැවූ ජයලලිතා සති තුනෙන් එළියට", "News Content": "තමිල්නාඩු හිටපු මහඇමති ජයලලිතා ජයරාම්ට ඉන්දීය ශ්‍රේෂ්ඨාධිකරණය අද (17) ඇප ලබාදී තිබේ. ඉන්දීය රුපියල් කෝටි 66 ක මූල්‍ය වංචාවක් සිදුකිරීම සම්බන්ධයෙන් පසුගිය සැප්තැම්බර් 27 වනදා ඇය ඇතුළු කිහිප දෙනෙකුට බැංගලෝර් අධිකරණයකින් සිව්වසරක සිරදඬුවමක් නියම විය. එකී දඬුවමට එරෙහිව තමිල්නාඩු හිටපු මහඇමති ජයලලිතා ජයරාම් කර්ණාටක මහාධිකරණයට ඉදිරිපත් කළ අභියාචනයක්ද පසුගිය 7 වැනිදා ප්‍රතික්ෂේප වුණි. එහෙත් ඉන්දීය ශ්‍රේෂ්ඨාධිකරණය හමුවට ඉදිරිපත් වූ පෙත්සමක් සැලකිල්ලට ගත් අවස්ථාවේදී ඇයට අද (17) ඇප ලබාදීමට විනිසුරු මඩුල්ල නියෝග කර තිබේ. කෙසේ වුවද ඇයට ඇප ලබාදෙන්නැයි කළ ඉල්ලීම් දෙකක් ද කර්ණාටක මහාධිකරණය දෙවතාවක් කල්දැමීමෙන් අනතුරුව පසුගිය 7 වැනිදා දුන් තීන්දුව වූයේද තවදුරටත් ඇය සිරගත කිරීමටය. ඒ අනූව ජයලලිතා බැංගලෝර් සිරමැදිරියට යැවිණ. එහෙත් මහාධිකරණ නියෝගයට එරෙහිව ඉන්දීය ශ්‍රේෂ්ඨාධිකරණය ඇයගේ නිීතිඥයින් ගොණු කළ පෙත්සමට අද මෙලෙස ප්‍රතිචාර දක්වා තිබේ. පසුගිය 7 වැනිදා ජයලලිතාට ඇපදුන් පුවත සැලවී කර්ණාටක අධිකරණය අසල රැස්ව වී සිටි ජයලලිතාගේ ආධාරකරුවන් රතිඤ්ඤා දල්වමින් ප්‍රීතිඝෝෂා කළ අතර එය වැරදී පුවතක් බව පසුව දැනගැනීමත් සමග ඔවුන් කූපිත විය. කෙසේ වුවද අද එම පුවත සත්‍යයක් වීම නිසා ජයලලිතාගේ ආධාරකරුවන්ට රි‍සිසේ සතුට භුක්ති විඳීමට අවස්ථාව උදාවී තිබේ. කෙසේ වුවද ඇයට මෙම නඩුවෙන් නිර්දෝෂීභාවය ලැබී නැත. ඉන්දීය නීතියට අනුව ඇයට නිදහස ලැබුණත් ඇයට මැතිවරණයකට ඉදිරිපත්වීමට තවත් අවුරුදු 10ක් බලාසිටීමට සිදුවනු ඇත. ජයලලිතාට ඇප ලැබෙනතෙක් සිරගතව සිටි සති 3ට පමණක් ඇය නිසා මියගිය ගණන 150 කට අධිකය.", "URL": "https://sinhala.adaderana.lk/news.php?nid=46782", "Category": null, "Parent URL": null}