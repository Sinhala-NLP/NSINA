{"Source": "Adaderana", "Timestamp": "June 8, 2012 07:08 pm", "Headline": "70 % ක් රෝගීන්ගේ මරණවලට හේතුව බෝ ‍නොවන රෝගයි", "News Content": "ශ්‍රී ලංකාවේ රෝහල්වල මරණයට පත්වන රෝගීන්ගෙන් 70% ක් බෝ ‍නොවන රෝග හේතුවෙන් මිය යන බව සෞඛ්‍ය අමාත්‍යාංශය පවසයි. දිනකට 950 - 1000 ත් අතර පිරිසක් මෙරට රෝහල්වලදී මිය යන බව එම අමාත්‍යාංශයේ අතිරේක ලේකම් වෛද්‍ය පාලිත මහීපාල මහතා සදහන් කරයි. බෝ නොවන රෝග වර්තමානයේ රට තුළ බරපතළ ගැටලුවක්ව පවතින බව ද මහීපාල මහතා පෙන්වා දෙයි. අමාත්‍යාංශ 11 ක නියෝජිතයින්, සිවිල් සංවිධාන හා රාජ්‍ය නොවන සංවිධානවල නිලධාරීන් සමඟ පැවති සාකච්ඡාවක දී ඔහු මේ බව පවසා තිබේ. භික්ෂූන් වහන්සේලාගේ 90% ම මේ වන විට දියවැඩියා රෝගයට ගොදුරු වී සිටින බව ද පාලිත මහීපාල මහතා එහි දී අනාවරණ කර ඇත. ස්වාමීන් වහන්සේගෙන් වැඩි පිරිසක් අපවත් වන්නේ හෘදයාබාධ හේතුවෙන් බව ද හෙතෙම පවසයි. දාන මානවලදී පිළිගන්වන දානය උන්වහන්සේලාගේ සෞඛ්‍යයට හිතකර නොවන අතර සීනී, තෙල්, ලුණු සහිත ආහාර බහුලව වැළඳීම හේතුවෙන් ස්වාමීන් වහන්සේට දියවැඩියාව වැනි රෝග වැළඳීමේ ප්‍රවණතාව ඉහළ ගොස් ඇති බව වෛද්‍ය පාලිත මහීපාල මහතා වැඩි දුරටත් පෙන්වා දෙයි.", "URL": "https://sinhala.adaderana.lk/news.php?nid=24871", "Category": null, "Parent URL": null}