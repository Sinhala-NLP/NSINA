{"Source": "Adaderana", "Timestamp": "October 16, 2011 04:18 pm", "Headline": " කොරියානු භාෂා විභාගයේ අක්‍රමිකතා කළ 21 ක් අත්අඩංගුවේ", "News Content": "කොරියානු භාෂා ප්‍රවීණතා විභාගයේ අක්‍රමිකතා සිදු කළ පුද්ගලයින් 21 දෙනෙකු පොලිසිය විසින් අත්අඩංගුවට ගත් බව විදේශ සේවා නියුක්ති කාර්යාංශය පවසයි. විභාගය පැවති ‍දින දෙක තුළ මෙම පිරිස අත්අඩංගුවට ගෙන ඇති බව විදේශ සේවා නියුක්ති කාර්යාංශයේ නියෝජ්‍ය සාමාන්‍යාධිකාරි මංගල රන්දෙණිය මහතා ප්‍රකාශ කළේය. 9 වන වරට සංවිධානය කෙරුණු අදාළ විභාගය කොළඹ දිස්ත්‍රික්කයේ මධ්‍යස්ථාන 10ක ඊයේ සහ අද පැවැත්විණි. පනස් දහසකට අධික අපේක්ෂකයින් පිරිසක් මෙවර විභාගය සඳහා සහභාගී වූ අතර ඉතා සාර්ථකව විභාග කටයුතු පැවති බව විදේශ සේවා නියුක්ති කාර්යාංශය ප්‍රකාශ කළේය. අදාළ විභාගයේ ප්‍රතිඵල මේ මස 28 වැනි දින ශ්‍රී ලංකා විදේශ සේවා නියුක්ති කාර්යාංශයේ නිල වෙබ් අඩවිය තුළින් ලබා ගත හැකි බව විදේශ සේවා නියුක්ති කාර්යාංශය වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=19398", "Category": null, "Parent URL": null}