{"Source": "Adaderana", "Timestamp": "April 30, 2013 10:21 am", "Headline": "මුහුදු කොල්ලකරුවන්ට ශ්‍රී ලාංකිකයින් බිලි වී නෑ", "News Content": "නයිජීරියානු මුහුදු සීමාවේ දී මුහුදු කොල්ලකරුවන් විසින් ශ්‍රී ලාංකිකයින් පැහැරගෙන නොමැති බව අදාළ නෞකාව අයත් සමාගමේ ශ්‍රී ලාංකික නියෝජිතයා පවසයි. පසුගිය 25 වැනි දින නයිජීරියානු මුහුදු සීමාවේ දී සිටි ඔෆ් සියාමෙන් නැමැති නෞකාවේ පුද්ගලයින් 5 දෙනෙකු මුහුදු කොල්ලකරුවන් විසින් පැහැරගෙන තිබූ බව රොයිටර් පුවත් සේවය ඊයේ (29) වාර්තා කරන ලදී. ඔවුන් අතර ශ්‍රී ලාංකිකයින් තිදෙනෙකු ද සිටින බව එම වාර්තාවේ සඳහන් විණි. කෙසේ වෙතත් එම පැහැරගත් පුද්ගලයින් අතර කිසිදු ශ්‍රී ලාංකික පුද්ගලයෙකු නොමැති බව අදාළ නෞකාව අයත් ජර්මන් සමාගමේ ශ්‍රී ලාංකික නියෝජිතයා වන \"ලව් ටෙයාන්\" නැව් සමාගමේ කළමනාකරු සම්පත් වඩුගේ මහතා සඳහන් කළේය. අදාළ නෞකාවේ ශ්‍රී ලාංකිකයින් 14 දෙනෙකු සේවය කර ඇති බවත් ඔවුන් සියලු දෙනා නිරපද්‍රිතව සිටින බවත් සම්පත් වඩුගේ මහතා අවධාරණය කර සිටියේය.", "URL": "https://sinhala.adaderana.lk/news.php?nid=33698", "Category": null, "Parent URL": null}