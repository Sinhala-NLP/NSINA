{"Source": "Adaderana", "Timestamp": "June 17, 2012 10:42 am", "Headline": "ගනුදෙනුකරු මුදල් නොගෙවා පලාගිහින් - ලුහුබැඳ ගිය සේවකයා මරුට", "News Content": "කටාර්හි බින් මහමුද් නගරයේ වෙළඳසැලක සේවය කළ ශ්‍රී ලාංකිකයෙකු හදිසි අනතුරකින් මරණයට පත්ව ඇති බව විදෙස් මාධ්‍ය වාර්තා කරයි. 23 හැවිරිදි මොහොමඩ් මර්ෂීඩ් නැමැති පුද්ගලයෙකු මෙසේ මරණයට පත්ව ඇති බව එම මාධ්‍ය වාර්තා පෙන්වාදෙයි. වෙළඳ සේවකයකු ලෙස සේවය කළ මෙම තරුණයා වෙළඳසැලෙන් භාණ්ඩ මිලදී ගත්, මුදල් නොගෙවා පලායාමට තැත් කළ ගනුදෙනුකරුවෙකු ලුහුබැඳයාමට උත්සාහ දැරීමේ දී සිදුවූ අනතුරකින් මරණයට පත්ව තිබේ. අදාළ ගනුදෙනුකරු සිය මෝටර් රථය තුළ සිටම සිසිල් පැන් ඇනවුම් කර ඇති අතර මොහොමඩ් මර්ෂීඩ් විසින් ඔහුගේ ඉල්ලීම ඉටුකළ පසු මුදල් නොගෙවා පලායාමට උත්සාහ දරා ඇති බව සඳහන්ය. කෙසේවෙතත් මර්ෂීඩ් එම රථයේ පැති වීදුරුව අතනොහැරම රැඳී සිට ඇති අතර රියදුරු ඔහු එසේ රැඳී සිටියදීම රථය ඉදිරියට ධාවනය කර ඇති බව මාධ්‍ය වාර්තා සඳහන් කරයි. පසුව වෙළඳසැල පිහිටි ස්ථානයේ සිට මීටර් 200 ක් පමණ දුරින් මාර්ගයේ තිබී මොහොමඩ් මර්ෂීඩ්ගේ මළ සිරුර හමුවී තිබේ. හිසට සිදුවූ දරුණු තුවාල නිසා ඔහු මරණයට පත්ව ඇති අතර මෝටර් රථයේ රියදුරු පලාගොස් ඇති බව විදෙස් මාධ්‍ය වාර්තා කරයි. මරණයට පත් තරුණයා වසර 02 ක පමණ කාලයක සිය වෙළඳසැලෙහි සේවය කළ බව වෙළඳසැලෙහි හිමිකරු සඳහන් කර තිබේ.", "URL": "https://sinhala.adaderana.lk/news.php?nid=25098", "Category": null, "Parent URL": null}