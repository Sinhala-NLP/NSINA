{"Source": "Adaderana", "Timestamp": "September 6, 2013 03:06 pm", "Headline": " ලිපි ලේඛන ගිනි තබා ඇත්තේ නිසි අවසරයකින් තොරවයි ", "News Content": "කොළඹ මහ නගර සභාවේ ලිපිලේඛන තොගයක් බොරැල්ල කනත්තේ දී ගිනිතබා විනාශ කිරීමේ සිද්ධිය සම්බන්ධයෙන් සොයා බැලීම සඳහා පත්කළ කමිටුවේ වාර්තාව බස්නාහිර පළාත් පාලන කොමසාරිස්වරිය වෙත භාරදී තිබේ. අද දෙරණ කළ විමසීමකදී පළාත් පාලන කොමසාරිස් චන්ද්‍රානි සමරකෝන් මහත්මිය සඳහන් කළේ ගිනිතබා විනාශ කළ ලිපිලේඛන අතරින් 52ක් නිසි අවසරයකින් තොරව විනාශ කර ඇති බවට විමර්ශනයෙන් අනාවරණය වී ඇති බවයි. පසුගිය අගෝස්තු මස 17 වැනිදා බොරැල්ල කනත්තේ දී කොළඹ මහ නගර සභාවට අයත් ලිපිලේඛන තොගයක් ගිනි තබා විනාශ කර තිබු අතර ඒවා අතර විනාශ නොකළ යුතු අත්‍යවශ්‍ය ලේඛන ඇති බවට නගර සභා මන්ත්‍රීවරුන් ඇතුළු පිරිසක් චෝදනා එල්ල කරන ලදී. ඒ අනුව ඒ සම්බන්ධයෙන් විමර්ශන සිදුකිරීම සඳහා කමිටුවක් පත් කිරිමට පියවර ගත් අතර එහිදි අනාවරණය වී ඇත්තේ නාගරික කොමසාරිස්වරියගේ නිසි අවසරයකින් තොරව ලිපිලේඛන 52ක් විනාශ කර ඇති බවයි. ඒ අනුව අදාළ කමිටු වාර්තාව බස්නාහිර පළාත් ප්‍රධාන ලේකම්වරයා වෙත ලබන සඳුදා දිනයේ ඉදිරිපත් කිරීමෙන් පසු මේ සම්බන්ධයෙන් ඉදිරි පියවර තීරණය කරන බව බස්නාහිර පළාත් පාලන කොමසාරිස් චන්ද්‍රානි සමරකෝන් මහත්මිය සඳහන් කරයි.", "URL": "https://sinhala.adaderana.lk/news.php?nid=37191", "Category": null, "Parent URL": null}