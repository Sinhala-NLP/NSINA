{"Source": "Adaderana", "Timestamp": "September 24, 2013 05:25 pm", "Headline": "වාස් හා පුතු එකම ස්ථානයක රැඳවීමට අවසරයි!", "News Content": "හිටපු නියෝජ්‍ය පොලිස්පති වාස් ගුණවර්ධන මහතා සහ ඔහුගේ පුත් රවිදු ගුණවර්ධන ඇතුළු 09 දෙනෙකුට එරෙහි පනවා ඇති නඩුව අද කොළඹ අතිරේක මහේස්ත්‍රාත්වරයා හමුවේ විභාගයට ගෙන තිබේ. අධිකරණය හමුවේ වැඩිදුර වාර්තාවක් ඉදිරිපත් කරමින් අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරී ශානි අබේසේකර මහතා සඳහන් කළේ අධිකරණයෙන් ලද අවසරයකට අනුව රවිදු ගුණවර්ධන සහ 06වන විත්තිකරු ඇතුළු 26 දෙනෙකුගෙන් ප්‍රකාශ සටහන් කර ගෙන ඇති බවයි. අදාළ ප්‍රකාශ නීතීඥවරයා වෙත යවා ඇති බව සඳහන් කළ ශානි අබේසේකර මහතා මේ සම්බන්ධයෙන් ඊට අදාළ උපදෙස් ලැබී නොමැති බව ද පැවසීය. මෙහිදී 09 වැනි විත්තිකරු වෙනුවෙන් පෙනී සිටි නීතිඥවරයා තම සේවාදායකයාට ඇප ලබා දෙන ලෙස ඉල්ලීමක් ද කළ බව අද දෙරණ අධිකරණ වාර්තාකරු සඳහන් කළේය. එහෙත් එම ඉල්ලීම ප්‍රතික්ෂේප කළ කොළඹ අතිරේක මහේස්ත්‍රාත්වරයා ඊළඟ නඩුවාරයේ දී ඒ සම්බන්ධයෙන් තීරණයක් ගන්නා බව ද සඳහන් කළේය. මේ අතර වාස් ගුණවර්ධන මහතා සහ ඔහුගේ පුත් එකම ස්ථානයක රඳවා තබන ලෙස සිදුකළ ඉල්ලීමකට එකඟතාව පළකළ මහේස්ත්‍රාත්වරයා ඊට අදාළ කටයුතු සිදුකරන ලෙසට බන්ධනාගාර බලධාරීන්ට උපදෙස් ලබා දී තිබේ.", "URL": "https://sinhala.adaderana.lk/news.php?nid=37662", "Category": null, "Parent URL": null}