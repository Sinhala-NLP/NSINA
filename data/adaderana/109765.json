{"Source": "Adaderana", "Timestamp": "May 11, 2019 07:16 pm", "Headline": "නාවික හමුදා අණ නොතැකු චාමර", "News Content": "අද (11) අළුයම වත්තල, හුණුපිටිය ගුවන් පාලම ආසන්නයෙන් පිහිටි මාර්ග බාධකයකදී අණ නොතකා ධාවනය කළ මෝටර් රථ දෙකකට නාවික හමුදාව වෙඩි තබා තිබේ. නාවික හමුදා මාධ්‍ය ප්‍රකාශක ලුතිතන් කමාන්ඩර් ඉසුරු සූරියබණ්ඩාර මහතා පැවසුවේ ඉන් තුවාල ලැබූ එක් අයෙක් රෝහල්ගත කිරීමෙන් පසු ජීවිතක්ෂයට පත් වූ බවයි. අනෙක් පුද්ගලයා නාවික හමුදා අත්අඩංගුවට ගෙන කිරිබත්ගොඩ පොලීසියට භාරදී ඇත. පවතින ආරක්ෂක තත්ත්වය හමුවේ නාවික හමුදාවට ලද තොරතුරකට අනුව රථ වාහන පරීක්ෂා කිරීම සඳහා වත්තල හුණුපිටිය දුම්රිය මාර්ගය ආසන්නයේ මාර්ග බාධක තුනක් යොදවා තිබුණි. මින් එක් මාර්ග බාධකයක් හුණුපිටිය - වත්තල මාර්ගයේ එක් මාර්ග බාධකයක් යොදා තිබුණි. අද අළුයම 12.50 ට පමණ එම මාර්ගයේ කුඩා මෝටර් රථයක් නාවික හමුදා අණ නොතකා ධාවනය කිරීමත් සමග නාවික හමුදාව එම රථයට වෙඩි ප්‍රහාරයක් එල්ල කර තිබේ. නාවික හමුදා නිලධාරීන්ද අනතුරට ලක්කිරීමට උත්සාහ දරමින් අදාල මෝටර් රථය හුණුපිටිය සිට වත්තල දෙසට ධාවනය කරමින් සිටියදී මෙලෙස වෙඩි ප්‍රහාරයට ලක්වූ බව නාවික හමුදාව සඳහන් කළේය. වෙඩි ප්‍රහාරයෙන් මෝටර් රථයේ රියදුරු තුවාල ලැබු අතර ඔහු වත්තල පුද්ගලික රෝහලකට ඇතුළත් කිරීමෙන් අනතුරුව වැඩිදුර ප්‍රතිකාර සඳහා ජාතික රෝහලට ඇතුළත් කිරීමේදී මියගොස් තිබේ. සිද්ධිය වූ ස්ථානයට අද පෙරවරුවේ ආරක්ෂක මාණ්ඩලික ප්‍රධානී අද්මිරාල් රවීන්‍ද්‍ර විජේගුණරත්න මහතාද පැමිණියේය. මෙම සිද්ධියෙන් මියගොස් ඇත්තේ වත්තල පරණ මීගමුව පාරේ පදිංචිව සිටි 34 හැවිරිදි චාමර අසංක රණසිංහ නමැති දෙදරු පියෙක්. මේ අතර අදාල වෙඩි ප්‍රහාරය සිදුවීමෙන් පැයකට පමණ පසු හුණුපිටිය ගුවන් පාලමට ආසන්නයේ පිහිටි අනෙක් නාවික හමුදා මාර්ග බාධකයේදී අණ නොතකා ධාවනය කළ තවත් සුඛෝපභෝගි මෝටර් රථයකට අද අලුයම 1.50ට පමණ නාවික හමුදාව වෙඩි තැබීමක් සිදු කර තිබේ. එහිදී එම රථයේ රියදුරුට හානියක් සිදුවී නොමැති අතර අදාළ රථයට හානි සිදුවී තිබේ. ඔහු හුණුපිටියේ සිට කිරිබත්ගොඩ දෙසට ගමන් කරමින් සිටියදී මෙලෙස වෙඩි ප්‍රහාරයට ලක්ව තිබේ. නාවික හමුදාව අත්අඩංගුවට ගත් මෙම රියදුරු කිරිබත්ගොඩ පොලීසියට භාරදී ඇති අතර එහිදී සිදුකළ ස්වසන පරීක්ෂණයේදී අනාවරණ වී ඇත්තේ ඔහු බීමත්ව සිට ඇති බවයි. මහර මහේස්ත්‍රාත් අධිකරණයේ සේවය කරන නීතිඥයෙකු බව පැවසෙන අදාළ පුද්ගලයා අද කිරිබත්ගොඩ පොලීසිය බිමතින් රිය පැදවීමේ සහ අණ නොතකා ධාවනය කිරීමේ චෝදනා දෙක යටතේ මහර මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ඇප මත මුදාහැර තිබේ.", "URL": "https://sinhala.adaderana.lk/news.php?nid=109765", "Category": null, "Parent URL": null}