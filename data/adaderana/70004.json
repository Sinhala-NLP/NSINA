{"Source": "Adaderana", "Timestamp": "February 23, 2017 01:38 pm", "Headline": " දෙහිවල-වැල්ලවත්ත අතර දුම්රිය මාර්ගය අද සිට තාවකාලිකව වැසෙයි", "News Content": "මුහුදුබඩ දුම්රිය මාර්ගයේ දෙහිවල සහ වැල්ලවත්ත දුම්රිය ස්ථාන අතර මාර්ගය අද(23) රාත්‍රියේ සිට 27දා දක්වා තාවකාලිකව වසා තැබෙන බව දුම්රිය දෙපාර්තමේන්තුව පවසයි.එම දුම්රිය ස්ථාන අතර පිහිටා ඇති පැරණි පාළමක් ඉවත් කර නව පාළමක් ඉඳි කිරීම හේතුවෙන් මෙම පියවර ගන්නා බව දුම්රිය ගමනාගමන අධිකාරී විජය සමරසිංහ මහතා සඳහන් කළේය.ඒ අනුව මාතර, ගාල්ල සහ අලූත්ගම සිට පැමිණෙන දුම්රිය දෙහිවල දුම්රිය ස්ථානය දක්වා පමණක් ධාවනය වන බව දුම්රිය දෙපාර්තමේන්තුව සඳහන් කළේය. කොළඹ - කොටුවෙන් ආරම්භ වන දුම්රිය ධාවනය වන්නේ වැල්ලවත්ත දුම්රිය ස්ථානය දක්වා පමණි.", "URL": "https://sinhala.adaderana.lk/news.php?nid=70004", "Category": null, "Parent URL": null}