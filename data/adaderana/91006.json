{"Source": "Adaderana", "Timestamp": "June 17, 2018 10:54 am", "Headline": "සිතා මතා රිය අනතුරක් සිදුකර පුද්ගලයෙකු මරලා", "News Content": "සිතා මතා රිය අනතුරක් සිදුකර පුද්ගලයෙකු ඝාතනය කිරීමේ සිද්ධියට අදාළ සැකකරුවෙකු අත්අඩංගුවට ගැනීම සඳහා පානදුර උතුර පොලීසිය විමර්ශන ආරම්භ කර තිබේ. පානදුර, උතුර ගොරකපල ප්‍රදේශයේ දී මාර්ගය අයිනේ නතර කර තිබූ ත්‍රීරෝද රථයක් ගලි බවුසරයකින් හප්පා අනතුරක් සිදුකර ඇති අතර එහිදී බරපතළ තුවාල ලැබු ත්‍රීරෝද රථ රියදුරු පානදුර රෝහලට ඇතුළත් කිරීමේ දී මියගොස් ඇති බව සඳහන්ය. මියගොස් ඇත්තේ පානදුර, මීරියවත්ත ප්‍රදේශයේ පදිංචිව සිටි 37 හැවිරිදි පුද්ගලයෙකු බව පොලීසිය සඳහන් කළේය. ත්‍රීරෝද රථ රියදුරු හා ගලිබවුසරයේ රියදුරු එකම ආයතනයක රාජකාරී කරන අතර අනතුර සිදුවූ ඊයේ(16) උදෑසන දෙදෙනා අතර ගැටුමක් ද හටගෙන ඇති බව සඳහන්ය. අනතුර සම්බන්ධයෙන් සිදුකළ මූලික විමර්ශනවල දී එම සිද්ධිය මුල්කරගෙන ගලි බවුසර් රියදුරු විසින් සිතාමතා මෙම අනතුර සිදුකර ඇති බවට අනාවරණය වී ඇති බව පොලීසිය පවසයි. අනතුර සිදුකළ රියදුරු ගලිබවුසරය දමා පළාගොස් ඇති අතර සැකකරු අත්අඩංගුවට ගැනීමට විමර්ශන සිදුකරන බව පානදුර උතුර පොලීසිය පැවසීය.", "URL": "https://sinhala.adaderana.lk/news.php?nid=91006", "Category": null, "Parent URL": null}