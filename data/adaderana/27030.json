{"Source": "Adaderana", "Timestamp": "August 31, 2012 03:45 pm", "Headline": "අනුරපුර වෙද වර්ජනය අඛණ්ඩයි", "News Content": "අනුරාධපුර ශික්ෂණ රෝ‍හලේ වෛද්‍යවරයෙකුට පහරදීම සම්බන්ධයෙන් මෙතෙක් කිසිවෙකු අත්අඩංගුවට ගෙන නොමැති හෙයින් වෛද්‍ය වර්ජනය අඛණ්ඩව ක්‍රියාත්මක කරන බව රජයේ වෛද්‍ය නිලධාරීන්ගේ සංගමය පවසයි. අදාළ පහරදීමට සම්බන්ධ සියලු‍ දෙනා අත්අඩංගුවට ගන්නා ලෙස බලකරමින් වර්ජනය ක්‍රියාත්මක කරන බව එම සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා පැවසුවේය. අද දිනය තුළ මෙම වර්ජනය පවත්වාගෙන යන අතර මේ සම්බන්ධයෙන් නිසි විසඳුමක් නොලැබුණහොත් දැඩි වෘත්තීය ක්‍රියාමාර්ගයකට එළඹීමට කටයුතු කරන බව හෙතෙම කියා සිටියේය. අනුරාධපුර ශික්ෂණ රෝහලේ වෛද්‍යවරයෙකු ඊයේ (30) රාත්‍රී දේශපාලන පක්ෂයක අධාරකරුවන් පිරිසකගේ ප්‍රහාරයකට ලක්විය. උතුරු මැද පළාත් හිටපු ප්‍රධාන අමාත්‍ය බර්ටි ප්‍රේමලාල් දිසානායක මහතාගේ අධාරකරුවන් පිරිසක් මෙම ප්‍රහාරයට සම්බන්ධ බව මානව හිමිකම් පිළිබඳ විද්වත් සංසදයේ මැතිවරණ නිරීක්ෂණ ජාලය පවසයි. පහරදීමෙන් වෛද්‍යවරයාගේ වාහනයට ද හානි සිදුව ඇති බව සඳහන්ය.", "URL": "https://sinhala.adaderana.lk/news.php?nid=27030", "Category": null, "Parent URL": null}