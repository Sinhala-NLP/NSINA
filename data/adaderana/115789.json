{"Source": "Adaderana", "Timestamp": "August 5, 2019 01:22 pm", "Headline": "ස්පාඤ්ඤයට ලැව්ගිනි", "News Content": "ස්පාඤ්ඤයට යළිත් වරක් ලැව්ගිනිවලින් බලපෑම් එල්ල වී ඇත. පැවති අධික උණුසුම් කාලගුණය හේතුවෙන් ඉකුත් ජූනි මාසයේද එරටට ලැව්ගිනිවලින් බලපෑම් එල්ල වුණි. ස්පාඤ්ඤයේ මැඩ්රිඩ් ප්‍රදේශයට ලැව්ගිනි තත්ත්වයක් බලපා ඇත. එහි ග්වාඩාරාම (Guadarrama) ජාතික උද්‍යානයේ හටගත් ලැව්ගින්නක් පාලනය කිරීමට ගිනි නිවන භටයින්ට දැඩි පරිශ්‍රමයක් දැරීමට සිදු වූ බව සඳහන්. මැඩ්රිඩ් අගනුවරට කිලෝමීටර් 60ක් උතුරින් පිහිටි මිරෆ්ලෝරෙස් (Miraflores) ප්‍රදේශයේද ලැව්ගින්නක් හටගෙන ඇත. කෙසේ වෙතත් ඉන් ජනාවාස ප්‍රදේශවලට තර්ජනයක් එල්ල වී නොමැති බව වාර්තා වෙයි. මේ අතර ප්‍රදේශ කිහිපයකට බලපෑ ලැව්ගිනි පාලනය කිරීම සඳහා මෙහෙයුම් ආරම්භ කර ඇත. ඒ සඳහා ගිනි නිවන භටයින් රැසක් යොදවා ඇති අතර ගොඩබිමින් පමණක් නොව ගුවන් මගින්ද එම මෙහෙයුම් ක්‍රියාත්මකයි. කෙසේ වෙතත් ලැව්ගිනි ඇතිවීමට හේතුව මෙතෙක් අනාවරණය වී නැත. පැවති අධික උණුසුම් කාලගුණය හේතුවෙන් ඉකුත් ජූනි මාසයේද මැඩ්රිඩ් ප්‍රදේශයට ලැව්ගිනිවලින් බලපෑම් එල්ල වූ බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=115789", "Category": null, "Parent URL": null}