{"Source": "Adaderana", "Timestamp": "February 5, 2010 08:34 am", "Headline": "එස්.බීට ආසන සංවිධායක ධූරයක්", "News Content": "එස්.බී දිසානායක මහතා ශ්‍රී ලංකා නිදහස් පක්ෂයේ උඩුනුවර නව ආසන සංවිධායකවරයා ලෙස පත් කර තිබේ. ජනාධිපති මහින්ද රාජපක්ෂ මහතා විසින් පූර්ණ නිදහස ලබා දීමෙන් අනතුරුව මෙම තනතුර ලබා දුන් බව එස්.බී දිසානායක මහතා ප්‍රකාශ කළේය. ශ්‍රේෂ්ඨාධිකරණයට අපහාස කිරීම හේතුවෙන් එස්.බී දිසානයක මහතාට වසර 02 සිර දඬුවමක් සහ වසර 07 ක ඡන්ද අයිතිය අහෝසි කිරීමට නියෝග කර තිබුණි. ජනාධිපති මහින්ද රාජපක්ෂ මහතාගේ නියෝගයකට අනුව නිදහස් වූ එස්.බී දිසානායක මහතා අධිකරණයට ගොස් ඡන්ද අයිතිය ලබා ගනු ලැබීය. එහෙත් ඔහුට පූර්ණ නිදහස හිමි වී තිබුණේ නැත. එම නිසා ජනාධිපති මහින්ද රාජපක්ෂ මහතා එස්.බී දිසානායක මහතාට පූර්ණ නිදහස ලබා දෙන ලෙස අධිකරණ අමාත්‍යාංශයට ලිඛිතව දැනුම් දී ඇති බව ද වාර්තා වේ. ඒ අනුව ඉදිරියේ දී තමා ශ්‍රී ලංකා නිදහස් පක්ෂයේ උඩුනුවර ආසන සංවාධියකවරයා වශයෙන් කටයුතු කරන බව එස්.බී දිසානායක මහතා සඳහන් කළේය.", "URL": "https://sinhala.adaderana.lk/news.php?nid=6476", "Category": null, "Parent URL": null}