{"Source": "Adaderana", "Timestamp": "March 8, 2017 12:30 pm", "Headline": "ඉන්දීය ධීවරයා මිය යාමේ විමර්ශන වාර්තාව  සති 2කින් දෙනවා", "News Content": "මෙරට නාවික හමුදාව විසින් සිදුකළ වෙඩි තැබීමකින් ඉන්දීය ධීවරයෙකු මියගිය බවට එල්ලවී ඇති චෝදනාව පිළිබඳ නාවික හමුදාව මඟින් සිදුකරන විමර්ශනයේ වාර්තාව සති දෙකක් තුළ බාරදෙන බව නාවික හමුදාව පවසයි. නාවික හමුදා මාධ්‍ය ප්‍රකාශක ලුතිනන් කමාන්ඩර් චමින්ද වළාකුළුගේ මහතා සඳහන් කළේ නාවික හමුදාපතිවරයා වෙත අදාළ වාර්තාව බාරදෙන බවය. පසුගියදා මෙරට කච්චතිව් මුහුදු ප්‍රදේශයේ දී ශ්‍රී ලංකා නාවික හමුදාව සිදුකළ වෙඩි තැබීමකින් තමිල්නාඩු ධීවරයෙකු මියගොස් තවත් ධීවරයින් කිහිපදෙනෙකු තුවාල ලැබු බවට ඉන්දීය මාධ්‍ය වාර්තා කර තිබේ. කෙසේවෙතත් අදාළ චෝදනාව ප්‍රතික්ෂේප කරන බව නාවික හමුදාව සඳහන් කළේය. මේ සම්බන්ධයෙන් නිවේදනයක් නිකුත් කරමින් විදේශ කටයුතු අමාත්‍යාංශය සඳහන් කළේ ශ්‍රී ලංකා නාවික හමුදාව මෙම සිද්ධියට සම්බන්ධ නොවන බවට සිදුකළ මුලික විමර්ශනවලදී අනාවරණය වි ඇති බවය. කෙසේවෙතත් ඉන්දිය ධීවරයෙකු වෙඩි වැදී මියයාමේ සිද්ධිය පිළිබද ශ්‍රී ලංකා රජය බලවත් කණගාටුව පළ කරන බව පවසන විදේශ කටයුතු අමාත්‍යාංශය මේ පිළිබඳ ඉන්දියානු බලධාරීන්ගේ සහයෝගය ඇතිව චන්ද්‍රිකා තාක්ෂණය ද උපයෝගී කරගනිමින් විමර්ශන සිදුකිරීමට පියවර ගන්නා බව සඳහන් කළේය. එමෙන්ම මේ පිළිබඳ නාවික හමුදාව විසින් ලබා දුන් ලිඛිත ප්‍රකාශයක් ඉන්දීය විදේශ කටයුතු අමාත්‍යාංශය වෙත යොමු කර තිබේ. ඉන්දියාවේ ශ්‍රී ලංකා මහකොමසාරිස් චිත්‍රාංයගනී වාගීෂ්වර මහත්මිය සඳහන් කළේ මහකොමසාරිස් කාර්යාලය මඟින් අදාළ ලිඛිත ප්‍රකාශය ඉන්දීය විදේශ කටයුතු අමාත්‍යාංශය වෙත යොමු කළ බවය. නාවික හමුදාව විසින් එවැනි වෙඩි තැබීමක් සිදු කර නොමැති බවට අදාළ ප්‍රකාශයෙන් දැනුම් දී ඇති බව ඇය සඳහන් කළේය. මේ අතර මෙම ගැටළුව සම්බන්ධයෙන් චෙන්නායිහි ශ්‍රී ලංකා නියෝජ්‍ය මහකොමසාරිස් වඩිවෙල් ක්‍රිෂ්ණමූර්ති මහතා සමඟද සාකච්ඡා කළ බව ඉන්දියාවේ ශ්‍රී ලංකා මහකොමසාරිස් චිත්‍රාංගනී වාගීෂ්වර මහත්මිය අද දෙරණ සමඟ ප්‍රකාශ කළේය.", "URL": "https://sinhala.adaderana.lk/news.php?nid=70579", "Category": null, "Parent URL": null}