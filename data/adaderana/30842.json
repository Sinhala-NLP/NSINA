{"Source": "Adaderana", "Timestamp": "January 17, 2013 07:16 pm", "Headline": "සැකකරුවෙකුට පැය 24 මදි හින්දා 48 ක් ගෙනාවා- 22 දා පාර්ලිමේන්තුවේ", "News Content": "පොලිස් අත්අඩංගුවට පත්වන සැකකරුවන් පැය 48 ක කාලයක් පොලිසියේ රඳවා තබා ගැනීම පිළිබඳ විවාදය ලබන සතියේදී පාර්ලිමේන්තුවේදී විවාදයට ගැනීමට නියමිතව තිබේ. 2011 වසරේදී අමාත්‍ය රවුෆ් හකීම් අමාත්‍යවරයා විසින් අදාළ යෝජනාව පාර්ලිමේන්තුවට ඉදිරිපත් කරනු ලැබ ඇත. කෙසේ වෙතත් මෙම යෝජනාවට විරුද්ධව ජනතා විමුකිති පෙරමුණ සහ පෙරටුගාමී සමාජවාදී පක්ෂය පෙත්සම් ගොනු කර තිබුණි. එහෙත් මේ වන විට නැවත වරක් මෙම යෝජනාව විවාදයට ගැනීමට සැලසුම් කොට තිබේ. මේ පිළිබඳව සමාජයේ විවිධ අදහස් මතුව ඇති අතර අද කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදීන් මේ පිළිබඳ විමසා සිටීමෙන් පසු අනුර ප්‍රියදර්ශන යාපා සහ සුසිල් ප්‍රේමජන්ත් යන අමාත්‍යවරුන් ඊට පිළිතුරු ලබා දුන්හ. මෙය පැරණි නීතියක් බවත් කිසියම් හේතුවක් නිසා එහි ගැසට් පත්‍රය මුද්‍රණය කිරීමේ ප්‍රමාදයක් තිබුණු බවත් අමාත්‍ය අනුර ප්‍රියදර්ශන යාපා මහතා සඳහන් කළේය. ඒ අනුව එය ලබන 22 වන දින පාර්ලිමේන්තුවේ විවාදයට ගන්නා බව හෙතෙම අවධාරණය කළේය. සැකකරුවෙකු අත්අඩංගුවට ගැනීමෙන් පසු ඔහු සම්බන්ධයෙන් පරීක්ෂණ පැවැත්වීම සඳහා පැය 24 ක කාලය ප්‍රමාණවත් නොවන බවට පසුගිය කාලයේ මත පළවුණු බවද ඔහු සිහිපත් කළේය. කෙසේ වෙතත් යම් සැකකරුවෙකු අත්අඩංගුවට ගෙන පැය 48 ක් රඳවා තබා ගැනීමට කොමිෂන් නිලධාරියෙකු මෙන්ම මහේස්ත්‍රාත්වරයෙකුගේද අනුමැතිය අවශ්‍යය බව අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=30842", "Category": null, "Parent URL": null}