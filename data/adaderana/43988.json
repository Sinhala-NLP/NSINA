{"Source": "Adaderana", "Timestamp": "June 16, 2014 06:47 am", "Headline": "දිළිඳුකමේ අවමානය අතීතයට එකතු කළා", "News Content": "27 වසරක ත්‍රස්තවාදයේ පීඩනය මැද වුවද දිළිඳුකමේ අවමානය අතීතයට එක්කිරීමට ශ්‍රී ලංකාව සමත්වි ඇති බව ජනාධිපති මහින්ද රාජපක්ෂ මහතා පවසයි. ශ්‍රී ලංකාව මේ වන විට මධ්‍යම ආදායම් ලබන රටක් බවට පත්ව ඇති බව ජනාධිපතිවරයා සඳහන් කළේය. ඉහළ සාක්ෂරතා අනුපාතයක්, කාර්යක්ෂම සෞඛ්‍ය සේවා සහ පහල සේවා වියුක්ති අනුපාතයක් ශ්‍රී ලංකාව මේ වන විට අත් කරගෙන ඇති බවද ජනාධිපතිවරයා කියා සිටියි. ජී 77 කණ්ඩායමේ සහ චීනයේ 50 වැනි සමරු රාජ්‍ය හා ආණ්ඩු නායක සමුළුවට සහභාගිවීම සඳහා බොලීවියාවට ගොස් සිටින ජනාධිපති මහින්ද රාජපක්ෂ මහතා එම සමුළුව අමතමින් මෙම අදහස් පළ කළේය. එහිදි අදහස් දැක්වූ ජනාධිපතිවරයා පවසා ඇත්තේ සංවර්ධනය වන රටවල් බොහොමයක් යටත් විජිතවාදයේ අනිටු ප්‍රතිවිපාක පිටු දැක සංවර්ධනය අත්පත්කරගැනීබමට සහ දිළිදුකම දුරුකිරීමට අරගල කරමින් සිටින බවයි. එවැනි අවධියක ජි 77 වැනි කණ්ඩායමක් බිහිවීමෙන් පසු බෙහෝ ප්‍රතිඵල අත්කරගෙන ඇති බව ද ජනාධිපතිවරයා එහිදී සඳහන් කළේය. සියලු ජනතාවට වඩා හොඳ ලෝකයක් ගොඩනැඟීමේ අභිලාෂය ඇතිව නව අන්තර්ජාතික ආර්ථික රටාවක් සඳහා වූ සැලැස්ම අනුමත කරගැනීමේ වැදගත්කම ජනාධිපතිවරයා මෙහිදි පෙන්වා දුන්නේය. කෙසේ වෙතත් සැලැස්මේ ඇතැම් කොටස් සාක්ෂාත් කරගෙන ඇති අතර ඇතැම් කොටස් සාක්ෂාත් කරගැනීමට නොහැකි වී ඇති බව ද ජනාධිපති මහින්ද රාජපක්ෂ මහතා මෙහිදී අවධාරණය කළේය. කෙසේ වෙතත් තරුණයන්ගේ අභිලාෂ සහ උවමනාවන් ගෝලීය න්‍යාය පත්‍රයට අනුගත කළ යුතු බව ද ජනාධිපති මහින්ද රාජපක්ෂ මහතා මෙහිදි වැඩිදුරටත් සඳහන් කළ බව ජනාධිපති ප්‍රකාශක හා ජාත්‍යන්තර මාධ්‍ය ඒකකය වැඩිදුරටත් කියා සිටියි.", "URL": "https://sinhala.adaderana.lk/news.php?nid=43988", "Category": null, "Parent URL": null}