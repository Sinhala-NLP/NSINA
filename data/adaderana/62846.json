{"Source": "Adaderana", "Timestamp": "August 7, 2016 03:14 pm", "Headline": " ජනපති සොළොස්මස්ථාන වැඳපුදා ගනියි", "News Content": "පොලොන්නරුව ඓතිහාසික ගල් විහාර පුදබිම විදුලි ආලෝකයෙන් ආලෝකමත් කිරීමේ පුණ්‍ය මහෝත්සවයට ජනාධිපති මෛත්‍රීපාල සිරිසේන මහතා සහභාගී වී තිබේ.එම පිංකමට සමගාමීව ආගමික වැඩසටහන් රැසක් සොළොස්මස්ථාන පුදබිමේදී ජනාධිපතිවරයාගේ සහභාගීත්වයෙන් පැවැති බව ජනාධිපති මාධ්‍ය අංශය සඳහන් කළේය.වස විෂ නැති සහලින් පිසූ බත් වර්ග 108 කින් සහ ව්‍යංජන වර්ග 1008කින් යුත් බුද්ධ පූජාවක් සහ උපාසික උපාසිකාවන් ලක්ෂයකට දානයක් පිරිනැමීම මෙන්ම ගැබිණි මව්වරුන්ට සහ වකුගඩු රෝගීන්ට වියළි ආහාර සහ ඖෂධ පරිත්‍යාග කිරීම ද ජනාධිපතිවරයා විසින් සිදුකර ඇති බව සඳහන්ය.සමස්ත ලංකා බෞද්ධ මහා සම්මේලනයේ සභාපති ආචාර්ය ප්‍රනීත් අබේසුන්දර මහතා විසින් රචිත පොලොන්නරුව නගරය පිළිබඳව කියවෙන ගීතයක් ඇතුළත් සංයුක්ත තැටියක් සහ සමරු ග්‍රන්ථයක්, සොළොස්මස්ථානාධිපති පූජ්‍ය වෙඩරුවේ උපාලි ස්වාමින් වහන්සේ විසින් ජනාධිපතිවරයා වෙත පිළිගැන්වීම ද මෙහිදී සිදුකර තිබේ.", "URL": "https://sinhala.adaderana.lk/news.php?nid=62846", "Category": null, "Parent URL": null}