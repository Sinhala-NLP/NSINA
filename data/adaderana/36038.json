{"Source": "Adaderana", "Timestamp": "July 23, 2013 05:12 pm", "Headline": "වෘත්තීමය නිලධාරීන් නැති කමින් විදේශ සේවාව අනතුරේ!", "News Content": "මෙරට විදේශ සේවාව බරපතළ කඩා වැටීමකට ලක්ව ඇති බවත් විදේශ සේවාවේ දැනට සිටින සියයට 70ක් වන වෘත්තීමය නොවන නිලධාරීන් අතර හමුදා නිලධාරීන්ද සිටින බවත් එජාප මහලේකම් තිස්ස අත්තනායක මහතා පවසයි. විදේශ සේවාව බිඳ වැටීම නිසා විදේශ කටයුතු අමාත්‍යංශය අද වන විට බරපතළ කඩා වැටීමකට ලක්ව ඇති බව හෙතෙම කියයි. වෘත්තීමය විදේශ සේවාවක් නැති කමින් එය මෙරට ප්‍රතිරූපය විදේශ රටවල ගොඩනැගීමට දැඩි බලපෑමක් වී ඇති බව ඔහු පෙන්වාදෙයි. අද රටපුරා මිලිටරිකරණය ඉතාම භයානක ලෙස වර්ධනය වෙන බවත් ක්‍රීඩා සම්මේලනවල ප්‍රධානීන් ලෙස කටයුතු කරන්නේ හමුදා නිලධාරීන් එසේත් නැති නම් විශ්‍රාමික හමුදා නිලධාරින් බවත් මහලේකම්වරයා පෙන්වාදෙයි. මේ අතර පසුගියදා අත්තනගල්ලේ පැවැති මගුල් උත්සවයකදී ගුවන් විදුලි සංස්ථා සේවකයකුගේ නාසය සපාකෑම සම්බන්ධයෙන් අත්අඩංගුවට ගත් එජාපයේ මහර හිටපු සංවිධායක තුෂාර හේමචන්ද්‍ර නැමැත්තා මේවනවිට එජාපයේ කිසිම තනතුරක් හොබවන්නේ නැති බවද මහලේකම්වරයා පැවසීය. පොලීසිය ඔහුව අත්අඩංගුවට ගත් එම පුවත කිහිපයක් හැර සියලුම මාධ්‍යය වාර්තා කළ නමුත් ඔහු පළාත් සභා හෝ ප්‍රාදේශිය සභා හෝ මන්ත්‍රීවරයෙකුද නොවන බව මහලේකම්වරයා කියයි. එජාපයේ මහර සංවිධායක වන්නේ කල්ප පල්ලියගුරු මහතා බවද ඔහු පවසයි. සමහර මාධ්‍ය මෙය හිතාමතා දැන දැනම ප්‍රකාශ කරන බවත් තුෂාර හේමචන්ද්‍ර නැමැත්තා එජාපයේ මහර හිටපු සංවිධායකවරෙයෙක් පමණක් බවත් හෙතෙම කියා සිටියි. තවද ඔහු කරන කියන කිසිවක් අද එජාපයට අදාළ නැති බව ද මහලේකම් තිස්ස අත්තනායක මහතා කියයි. කොළඹදී අද (23) පෙරවරුවේ පැවැති මාධ්‍ය හමුවකදී තිස්ස අත්තනායක මහලේකම්වරයා මේ අදහස් පළ කරන ලදී.", "URL": "https://sinhala.adaderana.lk/news.php?nid=36038", "Category": null, "Parent URL": null}