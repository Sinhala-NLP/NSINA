{"Source": "Adaderana", "Timestamp": "September 18, 2019 04:50 pm", "Headline": "පොඩි මිනිසා රජ කරවන යුගයක් ගැන සජිත් කියයි", "News Content": "මෙරට ජනතාව ලබා දෙන ශක්තිය තුළින් සෑම අභියෝගයක්ම ජයගෙන පොඩි මිනිසා රජ කරවන යුගය නිර්මාණය කරන බව නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. සජිත් ප්‍රේමදාස අමාත්‍යවරයා මෙම අදහස් පළ කළේ “සැමට සෙවණ - ජංගම සේවා මෙහෙවර” වැඩසටහන යටතේ හම්බන්තොට දිස්ත්‍රික්කයේ, තංගල්ල ප්‍රාදේශීය ලේකම් කොට්ඨාශයේ පවුල් 2,762 ක් සඳහා රුපියල් ලක්ෂ 3,089ක් වටිනා ප්‍රතිලාභ ප්‍රදානය කිරීමේ උත්සවයට සහභාගී වෙමිණි. මෙම වැඩසටහන අද (18) දින තංගල්ල බස් නැවතුම්පොළ පරිශ්‍රයේදී පැවැත්විණි. ජනතා සේවයට අකැමැති, අලස කොට්ඨාශයක් තමන් ඉදිරියට එනවාට බිය වී තමන්ට විරුද්ධව කටයුතු කරන බවත්, කවුරුන් කුමක් කීවත් මෙරට බහුතර ජනතාව තමන් සමඟ සිටින බවත් අමාත්‍යවරයා සඳහන් කළේය.‍ තමන් ඒකාධිපතියෙකු, ආඥාදායකයෙකු නොව ජනතා හඬට සවන් දී ජනතා පැතුම් ඉටු කරන ප්‍රජාතන්ත්‍රවාදියෙකු බව පෙන්වා දුන් අමාත්‍යවරයා, ජන බලය ගණන් ගත යුතු නැතැයි සිතමින් පොදු ජන මතය ප්‍රතික්ෂේප කර අද ඇතැමුන් තම හිතුමතයට තීන්දු තීරණ ගන්නා බවද වැඩිදුරටත් පැවසීය. තමන් මෙවර ජනාධිපතිවරණයට ඉදිරිපත් වෙනවාට කැමැතිද? අකමැතිද? යන්න තංගල්ල ජනතාවගෙන් අමාත්‍යවරයා එහිදී විමසීය. එයට ප්‍රතිචාර ලබා දෙමින් රැස්ව සිටි ජනතාව හඩනගා අත් ඔසවා ඔවුන්ගේ කැමැත්ත ප්‍රකාශ කළහ. ජංගම සේවා වැඩසටහනට සමගාමීව පවුල් 1,287 කට රුපියල් ලක්ෂ 2,574 ක් වටිනා ‘විසිරි නිවාස ණය’, අඩු ආදායම්ලාභී පවුල් 58 කට රුපියල් ලක්ෂ 264 ක් වටිනා ‘සෙවන ආධාර’, පවුල් 36 කට රුපියල් ලක්ෂ 72 ක් වටිනා ‘සොඳුරු පියස නිවාස ණය’, ප්‍රතිලාභින් 1,181 දෙනෙකුට රුපියල් ලක්ෂ 177 ක් වටිනා සිමෙන්ති ආධාර සහ දෘශ්‍යාබාධ සහිත පුද්ගලයින් 200 දෙනෙකුට නොමිලේ ඇස්කණ්ණාඩි ප්‍රදානය කිරීමද අමාත්‍යවරයා අතින් මෙහිදී සිදු කෙරුණි. මෙම අවස්ථාවට ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මහතා ඇතුළු ප්‍රාදේශීය දේශපාලඥයින් සහ ප්‍රදේශවාසීන් විශාල පිරිසක් සහභාගී වූහ.", "URL": "https://sinhala.adaderana.lk/news.php?nid=119418", "Category": null, "Parent URL": null}