{"Source": "Adaderana", "Timestamp": "August 20, 2019 07:54 am", "Headline": "මාළු ලොරියෙන් මතු වුණ රිටිගල රක්ෂිතයේ දැව කඳන්", "News Content": "රිටිගල රක්ෂිතයේ ඇති වටිනා ගස් කපා දැව බවට පත්කොට මාළු සහ මස් ප්‍රවාහනය කරන සීතකරන සහිත වාහන වලින් කොළඹට ප්‍රවාහනය කරන මහා පරිමාණ ජාවාරමක සුලමුල අනාවරණය කරගැනීමට දඹුල්ල පොලිස් විශේෂ කාර්ය බලකායේ නිලධාරීන්ට හැකිවී තිබේ. ඒ අනුව දඹුල්ල පොලිස් විශේෂ කාර්ය බලකා කඳවුරේ අණදෙන නිලධාරී පොලිස් පරීක්ෂක ආර් .එම්. පී. ජය කැලුම් මහතාට ලැබුණු තොරතුරක් මත පසු ගිය 18වනදා පොලිස් කණ්ඩායමක් කැකිරාව මාන්කඩවල ප්‍රදේශයේ පැය ගණනාවක් රැක සිටිමින් මස් සහ මාළු ප්‍රවාහනය කරන ශීතකරණ සහිත ලොරියක් අත්අඩංගුවට ගෙන පරික්ෂා කිරීමේදී ඒ තුළ තිබී දැව කඳන් පොලිස් භාරයට ගෙන ඇත. මෙම දැව කඳන් ප්‍රවාහනය කිරීමේ චෝදනාව යටතේ පුද්ගලයන් දෙදෙනෙකු අත්අඩංගුවට ගෙන තිබුණු අතර ඔවුන් මැල්සිරිපුර සහ පොල්ගහවෙල ප්‍රදේශයේ පදිංචිකරුවන් බව පොලිස් පරීක්ෂණවලදී හෙළි විය. කාලයක් තිස්සේ ඉතා සංවිධානාත්මක පිරිසක් රිටිගල රක්ෂිතයේ කටකැලෑ, බුරුත ,හල්මිල්ල, දඹ ,පලු ,ආදී ගස් කපා උළුවහු සහ වෙනත් භාණ්ඩ නිෂ්පාදනය කිරීම සඳහා කොටස්කොට මෙම ශිතාගාර සහිත ලොරි රථයෙන් කොළඹට ප්‍රවාහනය කරන බව අනාවරණය කර ගැනීමට හැකිවී තිබේ. කොළඹ ප්‍රදේශයේ පෞද්ගලික ආයතනයක නම ප්‍රදර්ශනය කරමින් ඉතා සූක්ෂම ලෙස මෙම දැව ප්‍රවාහනය සිදු කරගෙන යන බව ප්‍රශ්න කිරීම්වලදී හෙළිවී ඇත. අත්අඩංගුවට ගත් දැව තොගේ සහ සැකකරුවන් දෙදෙනා සහ දැව ප්‍රවාහනය කළ ශීතාගාර සහිත ලොරි රථය ද දඹුල්ල පොලිස් විශේෂ කාර්ය බලකායේ නිලධාරීන් විසින් කැකිරාව පොලිසියට භාරදී තිබේ. මේ සම්බන්ධයෙන් කැකිරාව පොලීසිය වැඩිදුර පරීක්ෂණ පවත්වයි. මෙම වැටලීම සඳහා දඹුල්ල පොලිස් විශේෂ කාර්ය බළකා කඳවුරේ අණදෙන නිලධාරී පොලිස් පරීක්ෂක ආර්. එම්. පී. ජය කැළුම් මහතාගේ උපදෙස් පරිදි උප පොලිස් පරීක්ෂකවරුන් වෙන ජි .ඩබ්ලිව්. අයි. ගලේවෙල ,අනිල් ධර්මදාස, යන මහත්වරු සහ පොලිස් කොස්තාපල්වරුන් වන 1144 චන්දන 23 536 සමන් 78 594 ගුණතිලක 17 145 චතුරංග යන නිලධාරීහු වැටලීමට එක්ව සිටියහ.", "URL": "https://sinhala.adaderana.lk/news.php?nid=116972", "Category": null, "Parent URL": null}