{"Source": "Adaderana", "Timestamp": "February 23, 2019 01:11 pm", "Headline": "ආහාර හා බෙහෙත් නැතුව වෙනිසියුලානු වැසියන් අර්බුදයක", "News Content": "ආහාර සහ ඖෂධ නොමැති වීමෙන් වෙනිසියුලානු වැසියන් දැඩි අර්බුදයකට මුහුණ පා සිටියි. ඒ සඳහා අවශ්‍ය අරමුදල් එක්රැස් කිරීමට කොලොම්බියා දේශසීමාව අසළ දැවැන්ත ප්‍රසංගයක් සංවිධානය කර තිබුණි. බ්‍රිතාන්‍ය ධන කුවේරයෙකු වන රිචඩ් බ්‍රැන්සන් අනුග්‍රහය දක්වන වෙනිසියුලා ඒඩ් ලයිව් (\"Venezuela Aid Live\") ප්‍රසංගය සඳහා සහභාගී වීමට දහස් සංඛ්‍යාත පිරිසක් කොලොම්බියා දේශසීමාව අසල කුකූටා නගරයට පැමිණි අයුරු දක්නට ලැබිණි. එම ප්‍රසංගයෙන් වෙනිසියුලානු වැසියන්ගේ ආහාර සහ ඖෂධ සඳහා ඩොලර් මිලියන 100ක අරමුදල් එක්රැස් කිරීමට අපේක්ෂා කරයි. ජනප්‍රිය ගායක ගායිකාවන්ගේ සහභාගීත්වයෙන් නොමිලේ පැවැත්වෙන ප්‍රසංගයට දෙලක්ෂ පනස් දහසක පමණ පිරිසක් සහභාගී වනු ඇතැයි අපේක්ෂිතයි. මේ සඳහා පරිත්‍යාග සහ සෘජු තැන්පතු ඔන්ලයින් තාකෂණය හරහා ලබාදීමට හැකි බව වාර්තා වෙයි. රට තුළට ආධාර රැගෙන යාමට සංගීතය පිටුවහලක් වනු ඇති බව රිචඩ් බ්‍රැන්සන් කියා සිටියේය. මීට සමගාමීව තවත් ප්‍රසංගයක් ජනාධිපති නිකොලස් මදුරෝගේ සහභාගීත්වයෙන් දේශසීමාවේ අනෙක් පසදී ආරම්භ වනු ඇති. ඔහු වෙනිසියුලාවට ජාත්‍යන්තර ආධාර අවශ්‍ය නැතැයි දැඩි ස්ථාවරයක පසුවන බව විදෙස් මාධ්‍ය වාර්තා කර තිබුණි. කෙසේ වෙතත් එරට සුපිරි වෙළඳසැල් වල රාක්ක හිස්ව ඇති බවත් රජයේ ආහාර සහනාධාර ලබාගැනීමට දිගු පෝලිම් පවතින බවත් ,මූලික සැපයුම් හා ඖෂධ නොමැති වීමෙන් රෝහල් අර්බුදයකට මුහුණ ඇති බවත් එම වාර්තාවල සඳහන් වෙයි. පසුගිය මාසයේ තමා වෙනිසියුලාවේ අන්තර්වාර ජනාධිපතිවරයා ලෙස ප්‍රකාශ කළ විපක්ෂ නායක ජුවාන් ගුවයිඩෝ වෙනිසියුලාවේ නීත්‍යනුකූල නායකයා ලෙස රටවල් රැසකගේ පිළිගැනීමට ලක්වුණා. ඔහුට සහය දක්වමින් රට තුළට ආධාර රැගෙන එන බව සහතික කරමින් ප්‍රතිඥාවක් ලබාදීමට බ්‍රහස්පතින්දා කරකස් අගනුවරට විශාල පිරිසක් ඒකරාශී වී සිටියේය. ඉදිරි සැළසුම් පිළිබඳව කිසිවක් හෙළි නොකර ජනාධිපති මදුරෝගේ ක්‍රියා පිළිවෙත ගුවයිඩෝ හෙළාදැක ඇති බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=104883", "Category": null, "Parent URL": null}