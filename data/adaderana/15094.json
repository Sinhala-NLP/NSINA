{"Source": "Adaderana", "Timestamp": "March 26, 2011 09:41 pm", "Headline": "එංගලන්තය පරදමින් ශ්‍රී ලංකාව අවසන් පූර්ව වටයට ", "News Content": "ශ්‍රී ලංකාව හා එංගලන්තය අතර අද(26) පැවති 2011 ලෝක කුසලාන තරගාවලියේ අවසන් අර්ධ අවසන් පූර්ව තරගයෙන් එංගලන්තය පරදා කඩුලු 10 ක විශිෂ්ට ජයක් ලැබීමට ශ්‍රී ලංකාව සමත්විය. ‍ කොළඹ, ආර් ප්‍රේමදාස ක්‍රීඩාංගණයේ පැවති මෙම තරගයේ කාසිය වාසිය දිනාගැනීමට එංගලන්තය සමත් වූ අතර පළමුව පන්දුවට පහරදීමට එම කණ්ඩායමේ නායක ඇන්ඩෘ ස්ට්‍රෝස් තීරණය කළේය. ‍ ඒ අනුව එංගලන්ත කණ්ඩායම නියමිත පන්දු වාර 50 තුළ කඩුලු 06 ක් දැවී ලකුණු 229 ක් රැස්කරනු ලැබීය. ‍ පිළිතුරු ඉනිම ක්‍රීඩා කළ ශ්‍රී ලංකා කණ්ඩායම පන්දු වාර 39 පන්දු 03 ක් තුළ කිසිවකු නොදැවී ලකුණු 231 ක් රැස්කරමින් ජයග්‍රහණය තහවුරු කරගැනීමට සමත්විය. ‍ මෙම ජයග්‍රහණයත් සමග කණ්ඩායම අවසන් පූර්ව තරගය සඳහා සුදුසුකම් ලබන අතර එම තරගයේදී නවසීලන්තය සමග තරග වැදීමට නියමිතය. ‍ ශ්‍රී ලංකා ඉනිම වෙනුවෙන් විශිෂ්ට පිති හරඹයක නියැලුණු ආරම්භක පිතිකරුවන් වන ටී. එම්. දිල්ශාන් නොදැවී ලකුණු 108 ක් රැස්කළ අතර උපුල් තරංග නොදැවී ලකුණු 102 ක් රැස්කළේය.", "URL": "https://sinhala.adaderana.lk/news.php?nid=15094", "Category": null, "Parent URL": null}