{"Source": "Adaderana", "Timestamp": "June 20, 2016 01:39 pm", "Headline": "පල්ලෙබැද්ද උණුසුම් වෙයි", "News Content": "ඇඹිලිපිටිය, පල්ලෙබැද්ද, ප්‍රදේශයේ බස් නැවතුම්පොළකට මුල් ගල් තැබීමේ උත්සවයකට එරෙහිව ප්‍රදේශවාසින් පිරිසක් විරෝධතාවක නිරතව තිබේ.බස් නැවතුම්පොළ ඉදිකිරීම සඳහා නියමිත ස්ථානය ඉදිරිපිට පාසලක් පැවැතීම හේතුවෙන් සිසුන්ගේ ජීවිත අවදානමකට ලක් වන බව පවසා ඔවුන් එලෙස විරෝධතාවයේ නිරතව ඇති බව වාර්තා වෙයිමීට පෙර අවස්ථා දෙකකදී පල්ලේබැද්ද ප්‍රදේශයේ බස් නැවතුම්පොළක් ඉදිකිරීම සඳහා මුල්ගල් තබා ඇති බව ප්‍රදේශවාසීන් පවසයි.ඔවුන් ඉල්ලා සිටින්නේ එම මුල්ගල් තැබූ ස්ථානයේ අදාළ බස්නැවතුම්පොළ ඉදිකර දෙන ලෙසයි.සබරගමු පළාත් ප්‍රධාන අමාත්‍ය මහීපාල හේරත් මහතා අද(20) පැවැති මුල්ගල් තැබීමේ උත්සව අවස්ථාවට සහභාගී වීමට නියමිතව තිබූ අතර ප්‍රදේශවාසින්ගෙන් එල්ල වූ දැඩි විරෝධය හමුවේ බස්නැවතුම්පොළට මුල්ගල් නොතබා අමාත්‍යවරයා ස්ථානයෙන් පිටව ගිය බව අද දෙරණ වාර්තාකරු සඳහන් කළේය.අනතුරුව අදාළ ප්‍රතිපාදන පල්ලේබැද්ද ප්‍රදේශයට ලබා නොදෙන බවත් එය වෙනත් ප්‍රදේශයකට ලබා දෙන බවත් සබරගමු පළාත් මාර්ගස්ථ මගී ප්‍රවාහන අධිකාරියේ නිලධාරියෙකු ප්‍රදේශවාසීන්ට ප්‍රකාශ කිරීමත් සමග තරමක නොසන්සුන්කාරී තත්ත්වයක් හටගෙන තිබේ.කෙසේ වෙතත් මුල්ගල් තැබීමේ උත්සවය සඳහා පැමිණ සිටි සබරගමු පළාත් සභාවේ සෙසු මහජන නියෝජිතයින්ගේ මැදිහත්වීමෙන් විරෝධතාව සමතයකට පත් වූ බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=61270", "Category": null, "Parent URL": null}