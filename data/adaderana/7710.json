{"Source": "Adaderana", "Timestamp": "April 7, 2010 02:13 pm", "Headline": "මෝටර් රථ ධාවන තරග සඳහා සියැට් අනුග‍්‍රහය ", "News Content": "ශ්‍රී ලංකාවේ ප‍්‍රමුඛතම ටයර් නිෂ්පාදකයා වන සියැට් ශ්‍රී ලංකා සමාගම ශ්‍රී ලංකා මෝටර් සහ යතුරු පැදි ධාවකයින්ගේ සංගමය(SLARDAR) විසින් සංවිධානය කරන 2010 ශූරතා තරඟාවලිය සඳහා ප‍්‍රධාන අනුග‍්‍රාහකයා ලෙස තේරී පත්ව ඇත. කොළඹ පැවති මාධ්‍ය හමුවකදී එම සංගමය පැවසුවේ මෙම වසරේ පවත්වන සෑම තරඟයකම ශූරතාවයන්ට හා අදාළ තරඟ කාණ්ඩ මෙන්ම ශූරතා සම්මාන උළෙල සහ රදැල්ල කඳු තරණය සඳහා සියැට් ශ්‍රී ලංකා සමාගම ප‍්‍රධාන අනුග‍්‍රාහකත්වය ලබා දෙන බවයි.එමෙන්ම අපේ‍්‍රල් මාසයේ මැද සිට නොවැම්බර් මාසය දක්වා පැවැත්වෙන ධාවන තරග හයෙන් හතරක් සඳහා සමාගම සම අනුග‍්‍රාහකයෙකු වනු ඇත. සියැට් සමග ඇති කරගත් මෙම නව හවුල මෝටර් රථ ධාවන තරග සඳහා ප‍්‍රතිලාභ රැසක් ලබා දෙනු ඇති බව(SLARDAR) සංගමයේ සභාපති රොඞ්නි මේසන් මහතා පැවසුවේය. මෝටර් රථ ධාවනය හා සබැඳි ජාත්‍යන්තර සන්නාමයක් වන සියැට් ශ්‍රී ලංකාවේ ක‍්‍රීඩා ක්ෂේත‍්‍රය සඳහා ද විශාල දායකත්වයක් ලබා දෙන බව ඔහු සඳහන් කළේය. සියැට් සමාගමේ උද්යෝග පාඨය වන\"උපතින්ම සවිමත්\"යන්න නියෝජනය කරන සවිබල සහයක් මෙම ශූරාතාවලියටද ලබා දෙනු ඇති බවට තමා විශ්වාස කරන බව ද ඒ මහතා පැවසුවේය. සියැට් ශ්‍රී ලංකා සමාගමේ කළමනාකාර අධ්‍යක්ෂක/ප‍්‍රධාන විධායක නිලධාරී රන්දීප් නාරං මහතා පැවසුවේ තම සමාගම මෝටර් රථ ධාවන තරග සමග ඇති සම්බන්ධතාවය විශේෂ අරුතක් ගෙන දෙන කාරණයක් වන බවයි. ශ්‍රී ලංකාවේ ප‍්‍රමුඛතම ටයර් නිෂ්පාදකයා වන සියැට් දේශීය වෙළඳපළේ ශීඝ‍්‍රයෙන් වැඩෙන රේඩියල් ටයර් සන්නාමය බවට පත් වී ඇති බව පැවසූ ඔහු (SLARDAR) සංගමය සමග ඇති කරගත් සම්බන්ධය එම තත්ත්වයට අනුපූරකයක් වනු ඇති බවත් එමගින් ශ්‍රී ලංකාවේ මෝටර් රථ ධාවන ක‍්‍රීඩාවේ දියුණුවට අනුබලයක් දීමට හැකියාව ලැබෙන බවත් පැහැදිලි කළේය. සියැට් සමාගම (SLARDAR) ශූරතාවලියේ ප‍්‍රතිරූපය ගොඩ නැංවීමට සහ 2010 නොවැම්බර් 27 වනදා පැවැත්වීමට නියමිත සම්මාන රාත‍්‍රියටද අනුග‍්‍රහය දැක්වීම බලාපොරොත්තු වන බව ඔහු පැවසුවේය. එම සම්මාන උළෙලේදී ශ්‍රී ලංකාවේ හොඳම මෝටර් රථ ධාවකයා සහ යතුරු පැදි ධාවකයාCEAT-SLARDAR සම්මානයෙන් පිදුම් ලබනු ඇත. සියැට් සමාගම අපේ‍්‍රල් 24 වනදා පැවැත්වෙන රදැල්ල කඳු තරණය සඳහා ප‍්‍රධාන අනුග‍්‍රාහකයා ලෙසත්, අපේ‍්‍රල් 16 සහ 17 දින වල පැවැත්වෙන ෆොක්ස් හිල් සුපර්ක්‍රොස්ල ජූලි 10 සහ 11 දිනවල පැවැත්වෙන කුරුණෑගල කැවර්ලි සුපර්ක්‍රොස්ල අගෝස්තු 7 සහ 8 දිනවල පැවැත්වෙන රොත(ර්)හැම් කටුකුරුන්ද සර්කිට් තරගය, සැප්තැම්බර් 18 සහ 19 දිනයන්හි පැවැත්වෙන ගජබා සුපර්ක්‍රොස් සහ ඔක්තෝබර් 23 සහ 24 දිනයන් හි පැවැත්වෙන ගනර් සුපර්ක්‍රොස් තරඟාවලින් සඳහා සම අනුග‍්‍රාහකයෙකු ලෙස සහභාගී වන බව නාරං මහතා සඳහන් කළේය. මෙම සෑම තරගාවලියකදී සියැට් කුසලානය සඳහා වෙනම ධාවන තරගයක් පැවැත්වීමට කටයුතු යොදා ඇති බවද ඒ මහතා තවදුරටත් අනාවරණය කළේය. තවද කටුකුරුන්ද වැනි ගල් තාර දමා සකසා ඇති ධාවන පථ වල පැවැත්වෙන තරග වලදී සියැට් රේඩියල් ටයර් සවිකර ඇති මෝටර් රථ සඳහා විශේෂ තරගයක් පැවැත්වෙන බවත් එමගින් ධාවන තරග සඳහා සියැට් ටයර් වල ඇති විශ්වාසනීයත්වය තහවුරු කරනු ඇති බවත් ඔහු පැවසුවේය. 2009 වසරේ අගෝස්තු මස සිට සියැට් සමාගම ක‍්‍රීඩා සඳහා අනුග‍්‍රාහකත්වය ලබා දුන් තුන් වන අවස්ථාව මෙයයි. සමාගම 2009 වසරේ අගෝස්තු මස දියත් කරන ලද ශ්‍රී ලංකා පාපන්දු සංගමය මගින් සංවිධානය කරන ලද ප‍්‍රීමියර් ලීග් පාපන්දු තරගාවලිය සඳහා ප‍්‍රධාන අනුග‍්‍රාහකත්වය සපයන ලද අතර ඔක්තෝබර් මාසයේදී දේශයේ ක‍්‍රිකට් ක‍්‍රීඩකයන්ට ප‍්‍රණාමය පුද කිරීම සඳහා වාර්ෂිකව පැවැත්වෙන සියැට් ශ්‍රී ලංකා ක‍්‍රිකට් අවෝඞ්ස් සම්මාන උළෙලට අනුග‍්‍රහය දැක්වීමට ශ්‍රී ලංකා ක‍්‍රිකට් සමග වසර 3ක එකඟතාවයකට එළඹිණි. 1992 වසරේ සිට ජාත්‍යන්තර ටයර් සන්නාමයක් ලෙස ශ්‍රී ලංකාව තුළ ව්‍යාපාරික කටයුතු පවත්වාගෙන යන සියැට් සමාගමේ කර්මාන්තශාලා කළුතර හා කැළණියේ පිහිටා ඇත. එය වාර්ෂික ආදායම ඉන්දියානු රුපියල් කෝටි 13,500ක් වන ඉන්දියාවේ වඩාත් වේගයෙන් වර්ධනය වන ව්‍යාපාරික සමූහයක් වන RPG සමූහයේ සාමාජිකයෙකි.ISO 9000 තත්ත්ව සහතිකයෙන් පිදුම් ලද ප‍්‍රථම දේශීය ටයර් නිෂ්පාදකයා වන සියැට් ශ්‍රී ලංකා සමාගම දේශීය වාණිජ ටයර් වෙළඳපළේ සියයට 65ක කොටසකට හිමිකම් කියයි. සමාගම සෑම මසකම දේශීය සහ විදේශීය වෙළඳපළ සඳහා රේඩියල් ටයර් 20ල000 ක් පමණ නිෂ්පාදනය කරයි.", "URL": "https://sinhala.adaderana.lk/news.php?nid=7710", "Category": null, "Parent URL": null}