{"Source": "Adaderana", "Timestamp": "January 30, 2011 10:35 am", "Headline": "කූඬැල්ලකු නිසා මිය ගිය දරුවා වෙනුවෙන් පරීක්ෂණ කණ්ඩායම් දෙකක්", "News Content": "කූඩැල්ලෙකු ලේ උරා බීම හේතුවෙන් නාවලිපිටිය රෝහලට ඇතුළත් කෙරුණු අවුරුදු එක හමාරක් පමණ වයසැති දරුවෙකු මියයා‍මේ සිද්ධිය සම්බන්ධයෙන් පරීක්ෂණ පැවැත්වීමට විශේෂ කණ්ඩායම් දෙකක් පත් කර තිබේ. ඒ අනුව සෞඛ්‍ය අමාත්‍යාංශයෙන් එක් කණ්ඩායමක් සහ පළාත් සෞඛ්‍ය අමාත්‍යාංශයෙන් තවත් කණ්ඩායමක් පත් කර ඇති බව අමාත්‍යාංශය පවසයි. මෙම දරුවා රෝහල් ගත කළ පසු ලබාදුන් එන්නතක් විෂවීමෙන් මරණය සිදුව ඇති බවට සැක පළකරමින් එම දෙමාපියන් රෝහල් අධ්‍යක්ෂවරයාට සහ නාවලපිටිය පොලිසියට මේ සම්බන්ධයෙන් පැමිණිලි කර තිබේ. මේ සම්බන්ධයෙන් ඊයේ පස්වරුවේ සෞඛ්‍ය අමාත්‍යාංශ අතිරේක ලේකම් වෛද්‍ය පාලිත මහීපාල මහතා ඇතුළු නිලධාරීහු පිරිසක් විශේෂ සාකච්ඡාවක් පවත්වනු ලැබූහ. එහි දී පාලිත මහීපාල මහතා උපදෙස් දී ඇත්තේ මෙම සිද්ධිය සම්බන්ධයෙන් කඩිනමින් සොයා බලා ‍දරුවා මිය යාමට හේතුව අනාවරණය කර ගන්නා ලෙසයි. ඒ අනුව ඒ සඳහා සෞඛ්‍ය අමාත්‍යාංශ නිලධාරීන්ගෙන් සැදුම්ලත් කණ්ඩායමක් සහ ‍මධ්‍යම පළාත් සෞඛ්‍ය අධ්‍යක්ෂිකා වෛද්‍ය ශාන්තිනි සමරසිංහ මහත්මියගේ ප්‍රධානත්වයෙන් යුත් තවත් කණ්ඩායමක් පත් කර තිබේ.", "URL": "https://sinhala.adaderana.lk/news.php?nid=13853", "Category": null, "Parent URL": null}