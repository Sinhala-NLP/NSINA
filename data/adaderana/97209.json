{"Source": "Adaderana", "Timestamp": "October 5, 2018 09:27 am", "Headline": "චීන ගුවන් යානයෙන් ලංකාවට ආපු අය මත්තලින් බස්සයි", "News Content": "කටුනායක ගුවන් තොටුපොළ අවට ප්‍රදේශයට ඇති වී තිබූ අධික වැසි සහිත අයහපත් කාලගුණික තත්ත්වය හේතුවෙන් ගුවන් තොටුපොළ වෙත ගොඩ බැසීමට පැමිණි චීන ගුවන් යානයක් , මත්තල ගුවන් තොටුපොළ වෙත යොමු කිරීමට , කටුනායක ගුවන් තොටුපොළ බලධාරීන් පියවර ගෙන තිබුණි. මෙම ගුවන් යානය චීනයේ ෂැං ඩු සිට පැමිණි එයා චයිනා ගුවන් සේවයට අයත් සී.ඒ- 425 දරන ගුවන් යානය වන අතර , එහි මගීන් 166 ක් සහ කාර්යය මණ්ඩලය 13 ක් සිට තිබේ. මෙම ගුවන් යානය 10/04 දින රාත්‍රී 9.30 ට කටුනායක ගුවන් තොටුපොළ වෙත ගොඩ බැසීමට පැමිණියත් , ඒ වනවිට ගුවන් තොටුපොළ අවට පැවති අධික වැසි , අකුණු ගැසීම් සහිත අයහපත් කාලගුණික තත්ත්වය නිසා , එම ගුවන් යානය මත්තල ගුවන් තොටුපොළ වෙත යොමු කළ අතර , එම ගුවන් යානය එදින රාත්‍රී 10.30 ට එහි ගොඩ බස්සවා තිබුණි. පසුව එම ගුවන් යානය තුළ සිටි මගීන් යානයෙන් පිටතට නොබැස සිටි අතර , යානයට අවශ්‍ය ඉන්ධන ලබා දී , යළිත් එම ගුවන් යානය 10/05 දින අලුයම 12.30 ට කටුනායක ගුවන් තොටුපොළ බලා , මත්තල ගුවන් තොටුපොළෙන් පිටත් වූ අතර , එම යානය එදින අලුයම 1.10 ට කටුනායක ගුවන් තොටුපොළ වෙත ළඟා විය. ඒ වනවිට කටුනායක ගුවන් තොටුපොළ අවට යහපත් කාලගුණික තත්ත්වයක් ඇති වී තිබුණි.", "URL": "https://sinhala.adaderana.lk/news.php?nid=97209", "Category": null, "Parent URL": null}