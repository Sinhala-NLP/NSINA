{"Source": "Adaderana", "Timestamp": "June 22, 2010 02:11 pm", "Headline": "කොළඹ මහ නගර සභාව විසුරුවා හැරේ", "News Content": "කොළඹ මහ නගර සභාව අද මධ්‍යම රාත්‍රියේ විසුරුවා හැරීමට ක්‍රියා කරන බව බස්නාහිර පළාත් ප්‍රධාන අමාත්‍ය ප්‍රසන්න රණතුංග මහතා පවසයි. මහ නගර සභාවට එල්ල වී ඇති දූෂණ චෝදනා සැලකිල්ලට ගෙන ආණ්ඩුක්‍රම ව්‍යවස්ථාවෙන් තමන්ට පැවරී ඇති බලතල ක්‍රියාවේ යොදමින් මහ නගර සභාව විසුරුවා හැරීමට තීරණය කළ බව හෙතෙම කියා සිටියි. පසුගිය කාලය තුළ නගර සභාවේ මන්ත්‍රීවරුන්ගේ විවිධ දූෂණ ක්‍රියා සම්බන්ධයෙන් සොයා බැලීමට පත් කළ කමිටු වාර්තාව ද පදනම් කර ගනිමින් මෙම තීරණය ගෙන ඇති බවත්,එම වාර්තාවට අනුව ඇතැම් නාගරික මන්ත්‍රීවරුගේ ක්‍රියාපටිපාටිය පිළිබඳ ගැටලුකාරී තත්ත්වයන් පවතින බවත් ආණ්ඩුකාර අලෙවි මවුලානා මහතා අප කළ විමසීමකදී කියා සිටියේය. කොළඹ මහ නගර සභාව සඳහා සභිකයින් පත් කර ගැනීමේ පළාත් පාලන මැතිවරණය පවත්වන දිනය ජනාධිපතිවරයා විසින් තීරණය කරනු ඇති බව ද ආණ්ඩුකාරවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=9158", "Category": null, "Parent URL": null}