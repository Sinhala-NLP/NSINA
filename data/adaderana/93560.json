{"Source": "Adaderana", "Timestamp": "July 31, 2018 06:05 pm", "Headline": "අගෝස්තු 2 වන දා ජන බලයක් කොළඹට රැස්වෙයි", "News Content": "ජාතික සම්පත් විදේශීකරණය ඇතුළු කරුණු කිහිපයක් මුල් කර ගනිමින් එළැඹෙන 2 වනදා ආණ්ඩුවට එරෙහි දැවැන්ත ජන බලයක් කොළඹට ඒකරාශී කරන බව ඒකාබද්ධ විපක්ෂය පවසයි. එහි පක්ෂ නායකයින් අද(31) කොළඹදී මාධ්‍ය හමුවක් පවත්වමින් මේ බව සඳහන් කළේය. මෙහිදී අදහස් දක්වමින් පාර්ලිමේන්තු මන්ත්‍රී දිනේෂ් ගුණවර්ධන මහතා කියා සිටියේ, රටේ ජන තීන්දුව මෙය බවත් මහින්ද රාජපක්ෂ මහතාගේ මුලිකත්වයෙන් එය සවස 2.30 ට පැවැත් වීමට නියමිත බවත්ය. මේ අතර පාර්ලිමේන්තු මන්ත්‍රී විමල් වීරවංශ මහතා කියා සිටියේ, අද වන විට රට අන්ත අසරණ තත්ත්වයට ඇඳ දමා ඇති බවත්, එයට විරුද්ධව මෙම ජන බලය ක්‍රියාත්මක කරන බවත්ය. කෙසේ වෙතත් වත්මන් ආණ්ඩුවට එරෙහිව ඡන්දය ලබා දුන් ලක්ෂ 48 ක් වු ජනතාවට එම විරෝධය එළිදැක්වීමට ඉඩ සළස්වා දීම මෙම ජන බලවේගයේ අරමුණ බව කියා සිටි පාර්ලිමේන්තු මන්ත්‍රී වාසුදේව නානායක්කාර මහතා, මෙය පෙරහුරු දිනයක් වන බවත්, එදින සාර්ථක වුවහොත් විපක්ෂයේ සිටින තවත් බොහෝ පිරිසක් ජන බලවේගය සමඟ එක්වන බව ද කියා සිටියේය.", "URL": "https://sinhala.adaderana.lk/news.php?nid=93560", "Category": null, "Parent URL": null}