{"Source": "Adaderana", "Timestamp": "June 5, 2019 11:41 am", "Headline": "රෆායල් නඩාල් ප්‍රංශ විවෘත ටෙනිස් තරගාවලියේ අවසන් පූර්ව වටයට", "News Content": "ප්‍රංශ විවෘත ටෙනිස් තරගාවලියේ අවසන් පූර්ව වටය සඳහා සුදුසුකම් ලබා ගැනීමට ස්පාඤ්ඤයේ රෆායල් නඩාල් සමත් වුණි. ඒ අර්ධ අවසන් පූර්ව වටයේ තරගයකදී ජපානයේ කේයි නිෂිකොරි පරාජයට පත් කරමින්. ප්‍රංශයේ පැරිස් නුවරදී අර්ධ අවසන් පූර්ව වටයේ මෙම තරගය පැවැත් වුණේ ස්පාඤ්ඤයේ රෆායල් නඩාල් සහ ජපානයේ කේයි නිෂිකොරි අතරයි. එම තරගය පළමු වටය ඉතා පහසුවෙන් ලකුණු 6ට 1ක් ලෙස ජය ගත්තේ රෆායල් නඩාල් විසිනි. අනතුරුව ආරම්භ වු තරගයේ දෙවන වටයද ලකුණු 6ට 1ක් ලෙස ජය ගැනීමට නඩාල් සමත් වුණි. තීරණාත්මක තුන්වන සහ අවසන් වටය ද ලකුණු 6ට 3න් ලෙස ජය ගත් නඩාල් අවසන් පූර්ව වටය සඳහා සුදුසුකම් ලබා ගත්තේය. ලෝක ටෙනිස් ශ්‍රේණිගත කිරීමේ සටහනේ දෙවන ස්ථානයේ පසුවන නඩාල් හමුවේ මෙලෙස පරාජයට පත් වු කේයි නිෂිකොරි එම ශ්‍රේණිගත කිරීමේ සටහනේ පසුවන්නේ 7 වන ස්ථානයේයි.", "URL": "https://sinhala.adaderana.lk/news.php?nid=111365", "Category": null, "Parent URL": null}