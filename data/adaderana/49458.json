{"Source": "Adaderana", "Timestamp": "February 19, 2015 01:41 pm", "Headline": "කේ.පීට කරන දේ කියන්න සතියක් කල් ඉල්ලයි", "News Content": "කුමරන් පද්මනාදන් හෙවත් කේ.පී සම්බන්ධයෙන් දැනට ගෙන ඇති පියවර ගැන තමාට මේ අවස්ථාවේදී කිසිවක් ප්‍රකාශ කළ නොහැකි බැවින් ඒ සඳහා සතියක කාලයක් ලබාදෙන ලෙස සොලිස්ටර් ජනරාල් සුහද ගම්ලත් මහතා අද (19) අභියාචනාධිකරණයෙන් ඉල්ලා සිටියේය.කේ.පී අත්අඩංගුවට ගෙන අධිකරණය හමුවට පමුණුවන නියෝගයක් නිකුත් කරන්නැයි ඉල්ලා පසුගියදා ජනතා විමුක්ති පෙරමුණ පසුගිය මස 19 වැනිදා ගොනු කළ පෙත්සම අද යළි කැඳවූ අවස්ථාවේ නීතිපති වෙනුවෙන් පෙනී සිටි සුහද ගම්ලත් මහතා කියා සිටියේ කේ.පී සම්බන්ධයෙන් දැනට ගෙන ඇති ක්‍රියාමාර්ග ගැන තමා දැනුවත් නැති බවයි.මේ නිසා සතියක කාලයක් ලබාදෙන ලෙස ඔහු කළ ඉල්ලීම සලකා බැලූ අභියාචනාධිකරණ විනිසුරු විජිත් මලල්ගොඩ ලබන 26 වැනිදිනට පෙත්සම කල්තැබූ බව අද දෙරණ අධිකරණ වාර්තාකරු පැවසීය.පසුගිය 05 වැනිදා පෙත්සම කැඳවු අවස්ථාවේදී කේ.පීගේ විදේශ ගමන් බලපත්‍රය තහනම් කරන ලදී. කුමරන් පද්මනාදන් හෙවත් කේ.පී නම් කිහිපයක් භාවිතා කර ව්‍යාජ ගමන් බලපත්‍ර භාවිතයෙන් ශ්‍රී ලංකාවට ආ ගිය බව හෙළිව ඇත. කේ.පී හෙවත් කුමරන් පද්මනාදන් එල්.ටී.ටී.ඊ සංවිධානයට අවි සැපයූ ප්‍රධානියා ලෙස සැලකෙන අතර ප්‍රභාකරන්ගේ මරණයෙන් පසු ඔහු එම සංවිධානයේ නායකයා බව කියැවිණ.", "URL": "https://sinhala.adaderana.lk/news.php?nid=49458", "Category": null, "Parent URL": null}