{"Source": "Adaderana", "Timestamp": "July 2, 2015 11:53 am", "Headline": "දුෂිතයින්ට අපරාධකරුවන්ට නාමයෝජනා ලැබුණොත් ඒ දෙන්නා වගකිව යුතුයි", "News Content": "මෙරට ප්‍රධාන දේශපාලන පක්ෂ දෙක වන ශ්‍රී ලංකා නිදහස් පක්ෂය සහ එක්සත් ජාතික පක්ෂය මෙවර මැතිවරණයේ දී දුෂිතයින්ට, අපරාධකරුවන්ට, ස්ත්‍රී දුෂිකයින්ට නාම යෝජනා ලබා දෙන්නේ නම් එහි සෘජු වගකීම ජනපති මෛත්‍රීපාල සිරිසේන හා අගමැති රනිල් වික්‍රමසිංහ විසින් බාර ගත යුතු යැයි කැෆේ සංවිධානය අවධාරණය කරයි. කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා පවසන්නේ ප්‍රධාන ධාරාවේ දේශපාලන පක්ෂ වලින් දුෂිතයින් පාර්ලිමේන්තුවට පත් නොකරන බවට මෛත්‍රී - රනිල් දෙපළ පසුගිය මාස මාස 9 පුරා නැවත නැවත ප්‍රකාශ කළ බවයි. මේ පිළිබඳව වැඩිදුර අදහස් දක්වන කීර්ති තෙන්නකෝන් මහතා“ඔවුන් අද මෙරට ප්‍රධාන පක්ෂ සන්ධාන දෙකේ නායකයින්. රටේ ජනපති හා අගමැති තමන්ගේ දේශපාලන සන්ධානයන් තුළ දුෂිතයින්ට, අපරාධකරුවන්ට, නාමයෝජනා ලබා නො‍දීමේ අවසන් වගකීම ඇත්තේ මෛත්‍රී- රනිල් යුවළ අතේයි. ඔවුන් දෙදෙනා විසින්ම වරින් වර නම් කළ, ඔවුන්ගේ සටන් සඟයින් සෘජුව හා වක්‍රව දුෂිතයින්, අපරාධකරුවන්, මංකොල්ලකරුවන් ලෙස හංවඩු ගැසූ පුද්ගලයින්ට නාමයෝජනා ලැබෙන්නේ නම් එහි වගකීම වෙනත් කිසිවෙකු නොව පුද්ගලිකවම පක්ෂ නායකියන් දෙපළ විසින් බාරගත යුතුයි.” පසුගිය ජනාධිපතිවරණයේදී මෛත්‍රීපාල සිරිසේන හා රනිල් වික්‍රමසිංහ පෙනී සිටියේ අපරාධ, දුෂණ වංචා විරෝධී පෙරමුණේ සෙන්පතියන් ලෙසිනි. නමුත් මේ වන විට මේ පක්ෂ නායකයින් දෙදෙනා නියෝජනය කරන දේශපාලන පක්ෂ දෙකෙන්ම නාමයෝජනා ගන්නට පිරිස් එක් වී සිටී. දේශපාලන වේදිකාවේ හොරුන්, අපරාධකරුවන්, ස්ත්‍රී දුෂකයින් ලෙස හංවඩු ගැසූ පුද්ගලයෝ මේ වන විටත් දිනපතා නාමයෝජනා මණ්ඩල හමුවේ පෙනී සිටිති. එයින් කිහිප දෙනෙකුටම නාම යෝජනා ලැබෙන බව සහතික කිරීමෙන් පසුව දිස්ත්‍රික් මට්ටමින් මැතිවරණ ව්‍යාපාරය ආරම්භ කොට තිබේ. තමන් විසින් දුෂිතයින් ලෙස හැඳින්වූ පිරිසකට නාම යෝජනා නොලැබෙන බවට පක්ෂ නායකයින් සහතික විය යුතුයි. එසේ නොවන්නේ නම් මේ දුෂිතයින් පරාජය කිරීමට මේ රටේ ඡන්දදායකයින්, පුරවැසියන් කටයුතු කළ යුතුයි.", "URL": "https://sinhala.adaderana.lk/news.php?nid=52384", "Category": null, "Parent URL": null}