{"Source": "Adaderana", "Timestamp": "February 6, 2012 01:07 pm", "Headline": "ශ්‍රී ලාංකිකයින් තිදෙනෙකු ඉන්දියාවේ දී අත්අඩංගුවට", "News Content": "ශ්‍රී ලාංකිකයින් තිදෙනෙකු දකුණු ඉන්දියාවේ තමිල්නාඩු ප්‍රාන්තයේ රාමේශ්වරම් නගරයේ දී අත්අඩංගුවට පත්ව ඇති බව ඉන්දීය මාධ්‍ය වාර්තා කරයි. ඉන්දියාව තුළ රැඳීසිටීම සඳහා අවශ්‍ය ලියවිලි ඔවුන් සතුව නොතිබීම නිසා මෙම පුද්ගලයන් තිදෙනා අත්අඩංගුවට ගෙන ඇති බව ඉන්දීය පොලිසිය ප්‍රකාශ කරයි. අත්අඩංගුවට පත් පුද්ගලයින්ගෙන් නිශාන්තන් හා අබ්දුල් කලාම් නැමති දෙදෙනා මත්ද්‍රව්‍ය ජාවාරමක් සම්බන්ධයෙන් 2001 වසරේ සිට පුහාල් මධ්‍යම බන්ධනාගාරයෙහි වසර 11 ක කාලයක් සිර දඬුවම් ලැබූවන් වන බව ඉන්දීය මාධ්‍ය සඳහන් කරයි. එම පුද්ගලයන් දෙදෙනා නිදහස ලැබූ පසු ඉන්දියාවේ විශේෂ කඳවුරක් වෙත යවා ඇති අතර එම කඳවුරේ සිට පලාවිත් රාමේෂ්වරම් හි නීතිවිරෝධීව රැඳීසිටිය දී අත්අඩංගුවට ගෙන ඇත. අත්අඩංගුවට ගත් තැනැත්තන්ගෙන් තුන්වැන්නා ශ්‍රී ලංකාවේ වව්නියාව ප්‍රදේශයේ සිට 2003 වසරේ දී ඉන්දියාවට පලා ගොස් ඇති අතර ඔහු නීතිවිරෝධී ක්‍රියාවන් බොහෝ ගණනකට සැකකරුවෙකු වන බව ද ඉන්දීය මාධ්‍ය වාර්තා පෙන්වාදෙයි.", "URL": "https://sinhala.adaderana.lk/news.php?nid=21908", "Category": null, "Parent URL": null}