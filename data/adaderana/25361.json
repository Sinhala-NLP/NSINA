{"Source": "Adaderana", "Timestamp": "June 27, 2012 02:08 pm", "Headline": "හයිකෝප් විභාගයට දින නියමකරයි", "News Content": "හිටපු යුද හමුදාපති සරත් ෆොන්සේකා මහතාගේ බෑනණුවන් වන ධනුන තිලකරත්න මහතා එරෙහි හයිකෝප් මූල්‍ය වංචා නඩුව විභාග කිරීම සඳහා අධිකරණය විසින් දින නියම කර තිබේ. මෙම නඩුවේ විත්තිකාර ධනුන තිලකරත්න මහතා වෙනුවෙන් ජනාධිපති නීතිඥ ආනන්ද විජේසේකර මහතා අද(27) අධිකරණය හමුවේ පෙනී සිටියේය. අද දිනයේ පැමිණි‍ල්ලේ ජ්‍යෙෂ්ඨ නීතිඥවරයා විසින් මෙම නඩුව විභාග කිරීමට දින නියම කරන ලෙස අධිකරණයෙන් ඉල්ලා සිටීමෙන් පසු කොළඹ ප්‍රධාන මහාධිකරණ විනිසුරු සුනිල් රාජපක්ෂ මහතා විසින් නොවැම්බර් 12 වන දින සිට මෙම නඩුව විභාග කරන බවට තීරණය කරන ලදී. සරත් ෆොන්සේකා මහතා යුද හමුදාපතිවරයා ලෙස කටයුතු කරමින් සිටි කාලයේදී යුද හමුදාවට අවි ආම්පන්න ගෙන්වීමේදී අක්‍රමිකතාවක් සිදුකරන ලදැයි ෆොන්සේකා,ධනුන තිලකරත්න යන මහත්වරුන් ඇතුළු කිහිපදෙනෙකුට එරෙහිව නීතිපතිවරයා විසින් මෙම නඩුව ගොනුකර තිබිණි. එහෙත් මෙම නඩුවේ චෝදනාවලට අදාළව සරත් ෆොන්සේකා මහතා මීට ඉහතදී නිදොස් කොට නිදහස් කරන ලදී. ඒ අනුව මෙම නඩුව නොවැම්බර් මස 12 වන දින සිට විභාග කෙරෙන අතර පැමිණිල්ලේ දෙවන සාක්ෂිකරුට එදිනට අධිකරණය හමුවේ පෙනී සිටින ලෙස මහාධිකරණ විනිසුරුවරයා විසින් නොතීසි නිකුත් කරන ලදී.", "URL": "https://sinhala.adaderana.lk/news.php?nid=25361", "Category": null, "Parent URL": null}