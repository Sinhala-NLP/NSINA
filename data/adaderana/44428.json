{"Source": "Adaderana", "Timestamp": "July 4, 2014 03:34 pm", "Headline": "එල්.ටී.ටී.ඊයේ ප්‍රබල සාමාජිකයෙක් චෝදනාවලින් නිදහස්", "News Content": "එල්.ටී.ටී.ඊ සංවිධානයට කඳවුරු සකස් කළ බවට අනුරාධපුර විශේෂ මහාධිකරණය හමුවේ අධි චෝදනා ලැබ සිටි එම සංවිධානයේ හිටපු ප්‍රබල සාමාජිකයෙකු එම චෝදනා වලින් නිදහස් කර මුදා හැර තිබේ. සැකකරු අනුරාධපුර විශේෂ මහාධිකරණය හමුවේ අද (04) පෙනී සිටි අවස්ථාවේ මහාධිකරණ විනිසුරු ඛේමා ස්වර්ණාධිපති මහත්මිය විසින් මෙම නියෝගය ලබා දි ඇති බව සඳහන්ය. නිදහස් කර මුදා හැර ඇත්තේ එල්.ටී.ටී.ඊ සංවිධානයේ හිටපු ප්‍රබල සාමාජිකයෙකු වන වව්නියාව, ඊච්චිකුලම් ප්‍රදේශයේ පදිංචි ජෙගනන්දන් මුහුන්දන් නැමැත්තෙකි. 2008 වසරේ අප්‍රේල් සහ දෙසැම්බර් මාසය අතර කාලය තුළ පදවිය, වැලිඔය ප්‍රදේශයේ දි සිවිල් වැසියන් 100දෙනෙකුට ආසන්න පිරිසක් බලහත්කාරයෙන් ත්‍රස්තවාදීන්ට කඳවුරු ඉදිකිරීම සඳහා යොදාගත් බවට විත්තිකරුට එරෙහිව චෝදනා එල්ල වී තිබුණි.", "URL": "https://sinhala.adaderana.lk/news.php?nid=44428", "Category": null, "Parent URL": null}