{"Source": "Adaderana", "Timestamp": "February 18, 2011 11:40 am", "Headline": "කච්චතිව් නැවත ඉන්දියාවට පවරාගත යුතුයි -ජයලලිතා ", "News Content": "ඉන්දීය ධීවරයින් සහ ශ්‍රී ලංකාව අතර පවතින ගැටලු සම්බන්ධව ඉන්දීය අගමැති මන්මෝහන් සිං මහතා වහා මැදිහත් විය යුතු බව ඉන්දීය ඒ. ඩී. එම්. කේ පක්ෂයේ මහ ලේකම් ජයලලිතා ජයරාම් මහත්මිය පවසයි. ශ්‍රී ලංකා මුහුදු තීරයේදී ඉන්දීය ධීවරයින්ට සිදුකෙරෙන පහරදීම් වහා නැවැත්වීමට වහා කටයුතු නොකළහොත් ශ්‍රී ලංකාවට විශාල අනතුරකට මුහුණදීමට සිදුවන බවට ශ්‍රී ලංකා ජනාධිපති මහින්ද රාජපක්ෂ මහතාට අවවාද කළ යුතු බවද ඒ මහත්මිය අවධාරණය කරයි. ඉන්දීය විදේශ ලේකම් නිරූපමා රාඕ මහත්මිය ශ්‍රී ලංකාවට පැමිණ මෙම ඉන්දීය ධීවරයින් සම්බන්ධ ගැටලුව පිළිබඳව සාකච්ඡා කර පැමිණි පසුව ද ශ්‍රී ලංකා නාවික හමුදාව මගින් සියගණනින් ඉන්දීය ධීවරයින් අත්අඩංගුවට ගන්නා බවට නිවේදනයක් නිකුත්කරමින් ඇය චෝදනා කරයි. එමෙන්ම මෙම ගැටලුව සම්බන්ධව තමිල්නාඩු මහ ඇමති කරුණානිධි මහතා විසින් ඉදිරිපත් කරන ලිපි සම්බන්ධව ඉන්දීය මධ්‍යම රජය මගින් කිසිදු ප්‍රතිචාරයක් නොදක්වන බව ද පෙනීයන බව ජයලලිතා මහත්මිය සිය නිවේදනයෙන් පෙන්වාදෙයි. මෙම ගැටලුවකට විසඳුමක් ලෙස කච්චතිව් දිවයින නැවත ඉන්දීයාවට පවරාගත යුතු බවත්, ඒ සම්බන්ධව ශ්‍රී ලංකාව සමග අත්සන් කර ඇති ගිවිසුම වහා අවලංගු කළ යුතු බවත්, ඇය අවධාරණය කර තිබේ.", "URL": "https://sinhala.adaderana.lk/news.php?nid=14301", "Category": null, "Parent URL": null}