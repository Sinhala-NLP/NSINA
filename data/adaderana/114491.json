{"Source": "Adaderana", "Timestamp": "July 19, 2019 12:02 pm", "Headline": "ජර්මනියේ අන්තවාදීන් සොයා පොලිස් මෙහෙයුමක්-6ක් අත්අඩංගුවට", "News Content": "ඉස්ලාමීය අන්තවාදීන් සොයා මෙහෙයුම් දියත් කිරීමට ජර්මානු පොලීසිය පසුගියදා කටයුතු කළේය. එම මෙහෙයුම් අතරතුර සැකකරුවන් 06 දෙනෙකු අත්අඩංගුවට ගෙන ඇත. ඉස්ලාම් අන්තවාදීන් ගේ බවට සැකකෙරෙන නිවාස කිහිපයක් ජර්මානු පොලිසියේ පරීක්ෂාවට ලක්වුණි. ඒ කොලොන්ග් නගරයේ සහ අසල්වැසි ඩූහන් නගරයේ සිදුකළ සෝදිසි මෙහෙයුමක් අතරතුරයි. මේ අතර ඩූහන් නගරයේ මහල් නිවාසයක භාණ්ඩ රාජසන්තක කිරීමට එහි බලධාරීන් පියවර ගෙන ඇත. එය විමර්ශන වල වැදගත් සන්ධිස්ථානයක් වනු ඇති බව ප්‍රකාශකයෙක් සඳහන් කළේය. ප්‍රහාරයක් එල්ල කිරීම සඳහා සූදානමින් සිටින පුද්ගලයන් පිළිබඳ ලැබුණ තොරතුරු අනුව මෙහෙයුම් දියත් කෙරුණ බව වාර්තා වෙයි. ජර්මානු මාධ්‍ය පවසන අයුරින් දෙදෙනකු ප්‍රශ්න කිරීම සඳහා රඳවාගෙන තිබුණි. සිදුවීම සම්බන්ධව වැඩිදුර විමර්ශන ක්‍රියාත්මක අතර එහිදී හෙළි කරගත් කරුණු ඉදිරියේදී පැවැත්වෙන මාධ්‍ය හමුවක් අතරතුර හෙළි කිරීමට නියමිතයි.", "URL": "https://sinhala.adaderana.lk/news.php?nid=114491", "Category": null, "Parent URL": null}