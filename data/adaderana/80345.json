{"Source": "Adaderana", "Timestamp": "November 22, 2017 08:51 am", "Headline": "හතුරුසිංහ හින්දා හිස් වූ තැනට කලීඩ් මහමුද් එයි?", "News Content": "චන්දික හතුරුසිංහගේ ඉල්ලා අස් වීමෙන් පුරප්පාඩු වූ බංග්ලාදේශ ක්‍රිකට් කණ්ඩායමේ ප්‍රධාන පුහුණුකරු ධූරයට බංග්ලාදේශ කණ්ඩායමේ හිටපු නායකයෙකු වන කලීඩ් මහමුද් තාවකාලිකව පත් කිරීම සම්බන්ධයෙන් බංග්ලාදේශ ක්‍රිකට් ආයතනයේ අවධානය යොමුව තිබේ. එරට ක්‍රිකට් සභාපති නස්මුඩ් හසන් ප්‍රකාශ කර ඇත්තේ එම තනතුර සඳහා විදෙස් පුහුණුකරුවෙකු තෝරාපත්කර ගන්නා තෙක් ඉදිරියේදී ශ්‍රී ලංකා කණ්ඩායම සමඟ පැවැත්වීමට නියමිත තරඟාවලිය සඳහා තාවකාලිකව හෝ කලීඩ් පුහුණුකරු ධූරයට පත් කිරීමට පියවර ගන්නා බවයි. බංග්ලාදේශ ප්‍රධාන පුහුණුකරු ධූරයේ කටයුතු කළ චන්දික හතුරුසිංහ පසුගිය ඔක්තෝබර් මාසයේ ඉල්ලා අස් වීමට පියවර ගැනීමත් සමඟ එම ධූරය පුරප්පාඩු වී පවතියි. ඉල්ලා අස්වීමට හේතු වූ කරුණු සම්බන්ධයෙන් හතුරුසිංහ විසින් ක්‍රිකට් ආයතනය දැනුවත් කරනු ඇති බවට තවදුරටත් අපේක්ෂාවෙන් පසුවන බව බංග්ලාදේශ ක්‍රිකට් සභාපතිවරයා ප්‍රකාශ කර ඇත.", "URL": "https://sinhala.adaderana.lk/news.php?nid=80345", "Category": null, "Parent URL": null}