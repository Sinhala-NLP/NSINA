{"Source": "Adaderana", "Timestamp": "August 6, 2019 01:37 pm", "Headline": "ඡන්ද කිට්ටු වෙන කොට සිරිකොත වහන එක එජාපයේ චාරිත‍්‍රයක්", "News Content": "ජනාධිපති අපේක්ෂකයෙකු නොමැතිව එක්සත් ජාතික පක්ෂය අතරමං වී සිටින බව පාර්ලිමේන්තු මන්ත‍්‍රී ලක්ෂ්මන් යාපා අබේවර්ධන මහතා පවසයි. අද(06) පෙරවරුවේ කොළඹ බත්තරමුල්ල නෙළුම් මාවතේ පිහිටි පොදුජන පෙරමුණේ ප්‍රධාන කාර්යාලයේ පැවති මාධ්‍ය හමුවකදී පාර්ලිමේන්තු මන්ත‍්‍රී ලක්ෂ්මන් යාපා අබේවර්ධන මහතා මේ බව සඳහන් කළේය. එහිදී වැඩිදුරටත් අදහස් දක්වමින් පාර්ලිමේන්තු මන්ත‍්‍රී ලක්ෂ්මන් යාපා අබේවර්ධන මහතා මේ බව පැවසීය. “මේ වන විට එක්සත් ජාතික පෙරමුණ, එක්සත් ජාතික පක්ෂය සමඟ අත්සන් කිරීමට නියමිතව තිබූ සංධාන ගිවිසුම දින නියමයක් නොමැතිව කලගිහින්. පසුගිය ජනාධිපතිවරණයේදී පොදු අපේක්ෂයෙක් හැටියට එක්සත් ජාතික පක්ෂය සමග එකගතාවයන් ඇති කරගෙන පොදු අපේක්ෂකයෙක් ඉදිරිපත් කළ කණ්ඩායම බෙදී ගියා. පසුව එක්සත් ජාතික පක්ෂය මෑත කාලයේ දී ප‍්‍රකාශ කළේ තවත් කිසිම දිනක පොදු අපේක්ෂකයෙකු ඉදිරිපත් නොකරන බවයි. නමුත් අද අපේක්ෂකයෙකු නොමැතිව අතරමං වී සිටින මොවුන් අතර මතවාදීව විශාල දෙදරීමක් තිබෙනවා. අපි විශ්වාස කරනවා 2015 කුමන්ත‍්‍රණයට සම්බන්ධ අයට දිට්ඨ ධම්මවේදනීය කර්ම පඩිසන් දෙන බව. එක්සත් ජාතික පක්ෂයේ පසුපෙළ හා මල්බෙරි කණ්ඩායම අග‍්‍රාමාත්‍ය රනිල් වික‍්‍රමසිංහ කියන්නේ කව්ද කියල තවම දන්නේ නැහැ. එතුමා වසර 25 ක් පක්ෂයට නායත්වය දුන්නා. කැරලි 03 ක් මර්ධනය කළා. එක පාරක් අපිත් සිරිකොත ඉස්සරහ පාර කාපට් කරල දීලා උදව් කළා. දැන් අපිට උදව් කරන්න බැහැ. සිරිකොත වහල අරලිය ගහ මන්දිරය තුලයි දැන් පක්ෂ කාර්යාලය පවත්වාගෙන යන්නේ. ඡන්ද කිට්ටුවෙන කොට සිරිකොත වහන එක යූ.එන්.පී. එකේ චාරිත‍්‍රයක් වෙලා. එක්සත් ජාතික පක්ෂයේ ජනාධිපති ධූරයට අපේක්ෂකයන් කිහිප දෙනෙක් ඉන්නවා. වසර 05 කට ආසන්න කාලයක් ආණ්ඩුව කළ එක්සත් ජාතික පක්ෂය මේ රටේ විනාශ කරපු ආර්ථිකය, විනාශ කරපු ආරක්ෂාව ඔවුන්ටම යළි ඇති කරන්න බැහැ. අද මේ රටට අවශ්‍ය වන්නේ පාරවල් ගොඩනැඟිලි හදන නායකයන් නෙවෙයි. 21 වන සියවසට ගැලපෙන ආකාරයට හිතන්න පුළුවන් නායකත්වයක් අද රටට අවශ්‍ය වෙලයි තියෙන්නේ. මෑත ඉතිහාසයේ ලෝකයේ පවත්වපු මැතිවරණවලින් ජයගත්ත හැම නායකයෙක්ම ප‍්‍රධාන කරුණු 02 ක් ඉෂ්ඨ කරන බවට ජනතාවගේ විශ්වාසය දිනා ගත්තා. ජාතික ආරක්ෂාව, දේශයේ අනන්‍යතාවය, සැලසුම්සහගත සංවර්ධනය කියන මේ ජනතා අවහ්‍යතාවයන් මොවුන්ගෙන් ඉටු වෙයි කියලා ජනතාව විශ්වාස කරනවා. එක්සත් ජාතික පක්ෂය පසුගිය කාලයේදී රටේ ආරක්ෂාවත්, දේශයේ අනන්‍යතාවයත් නැති කර තිබෙන අතර, විදේශීය ආයෝජනය, තාක්ෂණය, ව්‍යපාර දියුණුව, මේ සියල්ල ඉටු කළ නොහැකි වූ පොරොන්දු බවට පත්වුනා. ලබන 11 වෙනිදා ශ‍්‍රී ලංකා පොදුජන පෙරමුණේ මහා සම්මේලනයේදී මෙතෙක් පක්ෂයට සම්බන්ධ නොවූ ප‍්‍රධාන දේශපාලන ක‍්‍රියාකාරීන් 15 - 20 ත් අතර ප‍්‍රමාණයක් අප සමඟ වේදිකාගත වෙනවා.“", "URL": "https://sinhala.adaderana.lk/news.php?nid=115881", "Category": null, "Parent URL": null}