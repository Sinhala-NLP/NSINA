{"Source": "Adaderana", "Timestamp": "September 14, 2013 12:16 pm", "Headline": "මැතිවරණය නිරීක්ෂණයට රටවල් පහකින් ඇවිත්", "News Content": "පළාත් සභා මැතිවරණයේ නිරීක්ෂණ කටයුතු සඳහා පකිස්ථානය, ඉන්දියාව, නේපාලය, භූතානය සහ ඇෆ්ගනිස්ථානය නියෝජනය කරමින් මැතිවරණ නිරීක්ෂකයින් දිවයිනට පැමිණ ඇති බව මැතිවරණ මහලේකම් කාර්යාලය පවසයි. උතුර, වයඹ සහ මධ්‍යම පළාත් සභා මැතිවරණයට අදාළ නිරීක්ෂණ කටයුතු සඳහා ජාත්‍යන්තර මැතිවරණ නිරීක්ෂණයින් ඊයේ රාත්‍රී දිවයිනට පැමිණියේය. දිවයිනට පැමිණි ජාත්‍යන්තර නිරීක්ෂකයින් පුර්ව මැතිවරණ අවධියේ සිට නිරීක්ෂණය කිරීමට නියමිතය. ඒ අනුව ඔවුන් අද දිනයේ මැතිවරණ කොමසාරිස් මහින්ද දේශප්‍රිය මහතා මැතිවරණ මහලේකම් කාර්යාලයේ දී මුණගැසී සාකච්ජා පවත්වන බව සඳහන්ය. මීට අමතරව මොවුන් උතුරේ මැතිවරණයට ඉදිරිපත්ව සිටින දේශපාලන පක්ෂ නියෝජිතයන් මුණගැසී සාකච්ජා කිරීමට ද නියමිතව ඇත. එමෙන්ම මෙම ජාත්‍යන්තර නිරීක්ෂණ සංවිධාන මෙරට මැතිවරණ නිරීක්ෂණයේ නිරත සංවිධාන ද මුණගැසී සාකච්ජා කිරීමට නියමිතය. මේ අතර පැෆරල් සංවිධානයේ ආධාරයෙන් තවත් ජාත්‍යන්තර නිරීක්ෂකයින් පිරිසක් ඊයේ රාත්‍රී දිවයිනට පැමිණ තිබේ. පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේ එම නිරීක්ෂකයින් අද සහ හෙට යන දෙදින තුළ පුහුණ සැසි සඳහා සහභාගි වීමට නියමිත බවය.", "URL": "https://sinhala.adaderana.lk/news.php?nid=37400", "Category": null, "Parent URL": null}