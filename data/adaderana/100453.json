{"Source": "Adaderana", "Timestamp": "December 8, 2018 02:46 pm", "Headline": "ගුටි කෙළි අස්සේ උඩුනුවර ප්‍රාදේශීය සභාවේ අයවැය සම්මතයි", "News Content": "උඩුනුවර ප්‍රාදේශීය සභාවේ 2019 අයවැය වැඩි ඡන්දයෙන් සම්මත වී ඇත. කෙසේ වෙතත් ඊයේ (07) විවාදය අතරතුර විපක්ෂයේ මන්ත්‍රීවරුන් ඊට විරෝධය පලකිරීමත් සමඟ නොසන්සුන් තත්ත්වයක් ඇති විය. එක්සත් ජාතික පක්ෂයට බලය හිමි උඩුනුවර ප්‍රාදේශිය සභාවේ අයවැය ඉදිරිපත් කිරීම ඊයේ දිනයේදී සිදුකෙරුණු අතර එය එක්සත් ජාතික පක්ෂය විසින් ජයග්‍රහණය කරන ලදී. එහිදී හිටපු සභාපතිවරයා ප්‍රමුඛ ශ්‍රී ලංකා නිදහස් පක්ෂයේ මන්ත්‍රීවරුන් සිව්දෙනෙකු ද ඊට සහය පල කළ අතර ශ්‍රී ලංකා පොදුජන පෙරමුණේ මන්ත්‍රීවරුන් සහ ජනතා විමුක්ති පෙරමුණේ මන්ත්‍රීවරුන් ඊට විරුද්ධව ඡන්දය භාවිතා කළේය. කෙසේ වෙතත් මෙහිදී ශ්‍රී ලංකා පොදුජන පෙරමුණේ මන්ත්‍රීවරුන් පිරිසක් විසින් ශ්‍රී ලංකා නිදහස් පක්ෂයේ සහය පල කළ හිටපු සභාපතිවරයාට පහරදීමක් සිදුකළ අතර එහිදී ඇති වූයේ නොසන්සුන්කාරී තත්ත්වයක්. අනතුරුව පොලීසිය පැමිණ තත්ත්වය පාලනය කළ අතර ගැටුම අතරතුරදී තුවාල ලැබූ පුද්ගලයින් රෝහල්ගත කළේය.", "URL": "https://sinhala.adaderana.lk/news.php?nid=100453", "Category": null, "Parent URL": null}