{"Source": "Adaderana", "Timestamp": "October 4, 2018 12:19 pm", "Headline": "දුම්වැටි තොගයක් රේගුවේ හිරවෙයි", "News Content": "ඩුබායි සිට නීතිවිරෝධී ලෙස දුම්වැටි තොගයක් මෙරටට ගෙන ආ ශ්‍රී ලාංකික ගුවන් මගීන් යුවළක් කටුනායක ගුවන්තොටුපොළේ දී රේගු නිලධාරීන් විසින් අත් අඩංගුවට ගෙන තිබේ. අදාළ යුවළ කල්මුණේ ප්‍රදේශයේ පදිංචි ව්‍යාපාරිකයෝ වන බව රේගු මාධ්‍ය ප්‍රකාශක සුනිල් ජයරත්න මහතා පවසයි. අත්අඩංගුවට ගත් කාන්තාව 45 හැවිරිදි වන අතර, පිරිමි පුද්ගලයා 40 හැවිරිදි වියේ පසුවන්නෙකි. ඔවුන් දෙදෙනා අද(04) අළුයම 5.00 ට පමණ කුවේට් සිට ඩුබායි හරහා පැමිණි, කුවේට් ගුවන් සේවයේ කේ.යූ.- 361 දරන ගුවන් යානයෙන් කටුනායක ගුවන් තොටුපොළ වෙත පැමිණ ඇති බව වාර්තා වෙයි. ඔවුන් විසින් රැගෙන ආ ගමන් මලු වල විදේශීය නිෂ්පාදිත දුම්වැටි 53,200 ක් අඩංගු දුම්වැටි කාටූන් 266 ක් සගවා ගෙන සිටියදී රේගු නිලධාරීන් විසින් අත්අඩංගුවට ගෙන ඇති අතර, ඒවායේ වටිනාකම රුපියල් 26,60,000 ක් බව රේගුව පවසයි . මෙම ව්‍යාපාරික යුවළ සහ දුම්වැටි තොගය අත්අඩංගුවේ ගෙන ඇති අතර සිද්ධිය පිළිබඳව වැඩිදුර විමර්ශන කටයුතු ගුවන්තොටුපොළ රේගුව විසින් සිදු කරයි.", "URL": "https://sinhala.adaderana.lk/news.php?nid=97163", "Category": null, "Parent URL": null}