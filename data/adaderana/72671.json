{"Source": "Adaderana", "Timestamp": "May 1, 2017 07:59 am", "Headline": "මැයි දිනය වෙනුවෙන් විශේෂ රථ වාහන සැලැස්මක්", "News Content": "අද(1)ට යෙදෙන ලෝක මැයි දිනය සැමරීම නිමිත්තෙන් කොළඹ සහ මහනුවර ප්‍රදේශවල විශේෂ රථ වාහන සැලැස්මක් ප්‍රකාශයට පත් කර තිබේ. පොලිස් මූලස්ථානය සදහන් කළේ ඊයේ(30) රාත්‍රී සිට එය ක්‍රියාත්මක වන බවය. ඒ අනුව ඊයේ(30) රාත්‍රියේ සිට කොළඹ ප්‍රදේශ කිහිපයක රථ වාහන නැවැත්වීමට ඉඩ ලබා නොදෙන බව පොලිස් මූලස්ථානය ප්‍රකාශ කළේය. මැයි දින පෙළපාලි සහ රැස්වීම් හේතුවෙන් කොළඹ බස් රථ මාර්ග කිහිපයක් සඳහා විකල්ප මාර්ග හඳුන්වා දී තිබේ. මාර්ග අංක 138, මාර්ග අංක 154 , මාර්ග අංක 176 සහ මාර්ග අංක 103 බස් රථ අදාළ කාලය තුළ පොලීසිය විසින් දක්වා ඇති විකල්ප මාර්ගවල ගමන් කළ යුතු වේ. නුවර පාරෙන් කොළඹට ඇතුළු වන සියලු වාහන බණ්ඩාරනායක වටරවුම, ඉගුරුකඩේ හන්දිය, සිරිමාවෝ බණ්ඩාරනායක වටරවුම, ආමර්විදිය විදුලි සංඥා හන්දිය, අමාර්විදිය සෙන්ට්‍රල් පාර හරහා පිටකොටුව දෙසට ගමන් කළ හැකිය. මාලිගාවත්ත, බේස්ලයින් පාර, සරණංකර පාර සහ කොම්පඤ්ඤවිදිය ප්‍රදේශවල මාර්ග කිහිපයක් රථ වාහන ගමනා ගමනයට වසා තැබෙන අතර තවත් මාර්ග කිහිපයක ගමනා ගමනය සීමා කරන බව පොලීසිය පැවසුවේය. මේ අතර ගන්නෝරුව මාර්ගයෙන් ගැටඹේ ක්‍රීඩාංගණය වෙත සහ මහනුවර - පේරාදෙණිය සිරිමාවෝ බණ්ඩාරනායක මාවත ඔස්සේ ගැටඹේ ක්‍රීඩාංගණයට පැමිණීමට හැකි වන අතර රථ වාහන ගාල් කිරීම සඳහා විශේෂ ස්ථාන නම් කර තිබේ. කොළඹ සිට මහනුවරට ගමන් ගන්නා රථ වාහන සහ මහනුවර සිට කොළඹට ගමන් ගන්නා වාහන පොලිසියේ උපදෙස් පරිදි විකල්ප මාර්ග භාවිත කළ යුතුය.", "URL": "https://sinhala.adaderana.lk/news.php?nid=72671", "Category": null, "Parent URL": null}