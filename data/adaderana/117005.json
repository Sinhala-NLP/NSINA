{"Source": "Adaderana", "Timestamp": "August 20, 2019 01:16 pm", "Headline": "චන්ද්‍රයාන් 2 සාර්ථක ගමනක", "News Content": "ඉන්දියානු අභ්‍යවකාශ ආයතනය මඟින් ගුවන්ගත කළ චන්ද්‍රයාන් ටූ යානාව සාර්ථකව සඳෙහි කක්ෂය වෙත ඇතුළු වී තිබේ. ඒ මාසයකට ආසන්න කාලයක් පුරා සිදුකළ දැවැන්ත මෙහෙයුමකින් අනතුරුවයි. ඉන්දීය සඳ තරණ යානාව වන චන්ද්‍රයාන් ටූ යානාව සාර්ථකව සඳේ කක්ෂයට ඇතුළුවීමට සමත්ව ඇති බව ඉන්දීය බලධාරීන් අනාවරණය කළේය. ඉතාමත් සූක්ෂම ක්‍රියාදාමයක් මඟින් චන්ද්‍ර යානාව සාර්ථකව කක්ක්ෂය වෙත ඇතුලු කරගැනීමට හැකිවූ බවයි ඔවුන් වැඩිදුරටත් පවසයි. යානාව කක්ක්ෂය වෙත ඇතුළු වූ ප්‍රවේගය යම් හෙයකින් තියුණු නොවූයේ නම් එය අභ්‍යවකාශය වෙත විසිවී යාමේ අවදානමක් ද පැවැතියේය. එහි වේගය අවම වූයේ නම් යානාව චන්ද්‍රයාගේ ගුරුත්වාකර්ෂණයට හසුවී ඒ වෙත ඇදී යාමේ අවකාශයක්ද තිබුණි. කෙසේ නමුත් සියලු අභියෝග ජයගනිමින් යානාව කක්ක්ෂය වෙත ඇතුලුකරගැනීමට හැකිවීම ඉතාමත් අසීරු වූ බවයි ඉන්දීය බලධාරීන් සඳහන් කළේය. ඉන්දියාවේ ඉතාමත් අපේක්ෂා සහගත අභ්‍යවකාශ ගමනක් ලෙසින් චන්ද්‍රයාන් ටූ මෙහෙයුම සැලකෙයි. පසුගිය ජූලි මස 22 වැනිදා අන්ද්‍රා ප්‍රදේශ් හි ශ්‍රී හරිකෝටා අභ්‍යවකාශ මධ්‍යස්ථානයෙන් ගුවන්ගත කෙරුණු චන්‍ද්‍රයාන් ටූ සද වෙත ගමන් කිරීමට මාසයකට ආසන්න කාලයක් ගතවිය.", "URL": "https://sinhala.adaderana.lk/news.php?nid=117005", "Category": null, "Parent URL": null}