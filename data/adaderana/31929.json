{"Source": "Adaderana", "Timestamp": "February 26, 2013 09:52 am", "Headline": "මුදල් ජාවාරම් කළ ලාංකිකයින් 11 මැලේසියාවේ දී මාට්ටු", "News Content": "ටෙලර් යන්ත්‍ර කාඩ්පත් සහ ක්‍රෙඩිට් කාඩ්පත් යොදා ගනිමින් මහපරිමාණයේ මුදල් ජාවාරමක නිරත වු ශ්‍රී ලාංකිකයින් 11 දෙනෙකු මැලේසියාවේ දී අත්අඩංගුවට ගෙන තිබේ. ජාත්‍යන්තර පොලීසියේ සහය ඇතිව මැලේසියානු සහ කැනේඩියානු පොලීසි විසින් ඒකාබද්ධව සිදුකළ වැටලීම්වල දී මොවුන් අත්අඩංගුවට ගෙන ඇති බව විදෙස් මාධ්‍ය වාර්තා පවසයි. අදාළ වංචා සම්බන්ධයෙන් පුද්ගලයින් 25 දෙනෙකු අත්අඩංගුවට ගෙන ඇති අතර ශ්‍රී ලාංකිකයින්ට අමතරව කැනේඩියානු සහ ඉන්දියානු ජාතිකයින් ද ඒ අතර වන බව සඳහන්ය. පසුගිය වසරේ අගෝස්තු මාසයේ සිට විදේශ රටවල ටෙලර් යන්ත්‍ර කාඩ්පත් සහ ක්‍රෙඩිට් කාඩ්පත් යොදා ගනිමින් මෙම පිරිස වංචනිකව බැංකුවලින් මුදල් ලබාගෙන ඇති බව සිදුකළ පරීක්ෂණවලින් අනාවරණය වී තිබේ. අත්අඩංගුවට ගත් සැකකරුවන් සතුව තිබී ව්‍යාජ ටෙලර් යන්ත්‍ර සහ ක්‍රෙඩිට් කාඩ් පත් 533 ක් සහ විදේශ රටවල් කිහිපයක මුදල් තොගයක් ද සොයාගෙන ඇති බව වාර්තා වේ. ඊට අමතරව ඔවුන් සතුව තිබී ලැප්ටොප් පරිගණක 4 ක් සහ ව්‍යාජ බැංකු කාඩ්පත් මුද්‍රණය කිරීම සඳහා යොදා ගන්නා යන්ත්‍ර ද පොලීසිය භාරයට ගෙන තිබේ.", "URL": "https://sinhala.adaderana.lk/news.php?nid=31929", "Category": null, "Parent URL": null}