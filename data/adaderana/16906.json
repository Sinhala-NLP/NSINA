{"Source": "Adaderana", "Timestamp": "June 21, 2011 12:39 pm", "Headline": "දෘඩ තැටියක් අතුරුදහන් වීම -සැක කටයුතු ඇඟිලි සලකුණු හමුවෙයි", "News Content": "ශ්‍රී ලංකා ක්‍රිකට් ආයතනයේ තිබූ පරිගණකයකින් දෘඩ තැටියක් අතුරුදහන් වීම සම්බන්ධයෙන් විමර්ශන සිදු කරන පොලිසිය සැක කටයුතු ඇඟිලි සලකුණු කිහිපයක් සොයා ගෙන තිබේ. විමර්ශන සිදුකරන කුරුඳුවත්ත පොලිසිය මේ බව කොළඹ මහාධිකරණයට දැනුම් දී ඇත. අතුරුදන් වූ දෘඩ තැටිය අඩංගු පරිගණකය ආශ්‍රිතව තිබී ඇඟිලි සලකුණු 5ක් මෙසේ සොයා ගැනීමට හැකි වූ බව කුරුඳුවත්ත පොලිසිය පවසයි. මේ ‍ඔස්සේ වැඩිදුර පරීක්ෂණ සිදු කරන බව ද පොලිසිය අධිකරණය හමුවේ ප්‍රකාශ කර තිබේ. තව ද මේ සම්බන්ධයෙන් ක්‍රිකට් ආයතනයේ නිලධාරීන්ගෙන් ප්‍රශ්න කර ප්‍රකාශ සටහන් කර ගැනීමට කුරුඳුවත්ත පොලිසිය කටයුතු යොදා ඇත. ශ්‍රී ලංකා ක්‍රිකට් ආයතනය කරන ලද පැමිණිල්ලකට අනුව කුරුඳුවත්ත පොලිසිය මෙම පරීක්ෂණය ආරම්භ කර තිබේ.", "URL": "https://sinhala.adaderana.lk/news.php?nid=16906", "Category": null, "Parent URL": null}