{"Source": "Adaderana", "Timestamp": "March 9, 2011 01:35 pm", "Headline": "පොල් වගා ඇමති මල් වගාවට උදව් දෙනවා", "News Content": "ආණ්ඩුවේ නොහැකියාව මුලදී යුද්ධයෙන් වසාගැනීමට උත්සාහ කළ බවත්,පසුව ගංවතුර උවදුරෙන් වසා ගන්නට උත්සාහ දරන බවත් ජනතා විමුක්ති පෙරමුණ පවසයි. \"විපත පවා සැපතට හරවා\"යනුවෙන් ගීතයක පවත්නා ආකාරයෙන්ම ජනතාවට විපත දෙන විට ආණ්ඩුවට එකී විපතම සැපතක් වී ඇති බව ජ.වි.පෙ ප්‍රධාන ලේකම් ටිල්වින් සිල්වා මහතා සඳහන් කරයි. ජනතාවට අත්වුණු විපත් වෙනුවෙන් ලෝකයෙන් ලැබුණු අධාර ටිකත් යටිමඩි ගසා ගන්නට ආණ්ඩුව කටයුතු කළ බවත්,ඊට අමතරව එකී අධාර මැතිවරණ ප්‍රචාරක කටයුතු වලට යොදා ගත් බවත් හෙතෙම කියා සිටියේ අද පක්ෂ මූලස්ථානයේ පැවති මාධ්‍ය හමුවකට සහභාගී වෙමිනි. \"අපි වවමු-රට නඟමු\"කීවද කිසිවක් වැව්වේවත්,වවන්නට සහය දුන්නේවත් නැති ආණ්ඩුව මේ වන විට\"දිවි නැඟුම\"යනුවෙන් තමන්ගේ ආහාර තමන්ම ගෙවත්තේ නිෂ්පාදනය කළ යුතු බවට අවධාරණය කරමින් සිටින බව සිල්වා මහතා පෙන්වාදෙයි. ගංවතුර උවදුර සියල්ලට හේතුව බව පවසතත්,පොල් මිල ඉහළ යාමට හේතුව එය විය හැකිදැයි හෙතෙම ප්‍රශ්න කර සිටියේය. මන්ද යත් ගංවතුර පොල්ගස් වල කරටි වලට ඉහළින් ගලා යාමක් සිදුනොවන නිසා බව හෙතෙම පෙන්වා දුන්නේය. ‍ පොල් වගාව සංවර්ධනය කිරීම සඳහා පොල් සංවර්ධන අමාත්‍යවරයෙකු ලෙස ජගත් පුෂ්පකුමාර මහතා කටයුතු කරන නමුත් පොල් වගාව වෙනුවෙන් ඔහු කිසිවක්ම කර නැතැයි ජ.වි.පෙ ලේකම්වරයා ‍පැවසීය. පොල් වගාව කෙසේ වෙතත් මෙම අමාත්‍යවරයා මල් වගාවට සහය දෙන්නෙකු බව නම් සත්‍යයක් යැයිද ,\"තණමල් විල මල්\" කී විට ඒ පිළිබඳ සියලුදෙනාම දන්නා බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=14727", "Category": null, "Parent URL": null}