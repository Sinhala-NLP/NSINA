{"Source": "Adaderana", "Timestamp": "May 4, 2016 04:04 pm", "Headline": "රංගෙට චෝදනා පත්‍ර භාරදෙයි", "News Content": "සුඛෝපභෝගී රථයක බලපත්‍රය පවරා දෙන බව පවසා පුද්ගලයෙකුගෙන් රුපියල් ලක්ෂ 54ක මුදලක් ලබාගෙන විශ්වාසය කඩ කළ බවට චෝදනා එල්ල වී ඇති රාජ්‍ය අමාත්‍ය පාලිත රංගේ බණ්ඩාර මහතාට එරෙහි නඩුව අද කොළඹ මහාධිකරණය හමුවේ කැඳවිණ.එහිදී මහාධිකරණ විනිසුරු ජේ.ඒ.ආර්.හෙයියන්තුඩුව මහතා ඉදිරියේ විත්තිකාර පාලිත රංගේ බණ්ඩාර මහතාට චෝදනා පත්‍ර භාරදුන් බව අද දෙරණ අධිකරණ වාර්තාකරු සඳහන් කළේය.චෝදනා පත්‍ර භාරදීමෙන් අනතුරුව විත්තිකාර අමාත්‍යවරයාගේ ඇඟිලි සලකුණු ලබාගෙන වාර්තාවක් කැඳවන ලෙස ද විනිසුරුවරයා නියම කර ඇත.අනතුරුව නඩු විභාගය යළි සැප්තැම්බර් මස 6 වැනිදා පැවැත්වීමට විනිසුරුවරයා තීරණය කළ බව අද දෙරණ වාර්තාකරු පැවසුවේය.තම සුඛෝපභෝගී රථයේ බලපත්‍රය වසර 5කින් පසුව පවරා දෙන බව පවසා පුද්ගලයෙකුගෙන් රුපියල් ලක්ෂ 54 ක මුදලක් ලබාගෙන විශ්වාසය කළ බවට චෝදනා කරමින් අමාත්‍යවරයාට එරෙහිව නීතිපතිවරයා විසින් මෙම නඩුව පවරා ඇත.කෙසේවෙතත් විත්තිපාර්ශවයේ නීතීඥවරයා අධිකරණය හමුවේ සඳහන් කර ඇත්තේ එම චෝදනා පත්‍රය පවත්වාගෙන යා නොහැකි බවයි.එබැවින් මේ සම්බන්ධයෙන් නීතිපතිවරයාගෙන් ඉල්ලීමක් කරන බව ද විත්තියේ නීතීඥවරයා ප්‍රකාශ කර තිබේ.", "URL": "https://sinhala.adaderana.lk/news.php?nid=59804", "Category": null, "Parent URL": null}