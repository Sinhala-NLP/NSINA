{"Source": "Adaderana", "Timestamp": "September 13, 2019 09:07 am", "Headline": "හොඳම සිංහල නවකතාවට හිමි සම්මානය මකරානන්දය කෘතියට", "News Content": "2019 රාජ්‍ය සාහිත්‍ය සම්මාන උලෙළ ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් ඊයේ(12) පස්වරුවේ කොළඹදී පැවැත් විය. එහිදී වසරේ හොඳම ස්වතන්ත්‍ර සිංහල නවකතාවට හිමි සම්මානය හිමිකරගනු ලැබුවේ 'මකරානන්දය' නවකතාව වෙනුවෙන් විරාජිනි තෙන්නකෝන් ලේඛිකාවයි. 2019 රාජ්‍ය සාහිත්‍ය සම්මාන උලෙළ ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් ඊයේ පස්වරුවේ පැවැත්වුණේ කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදීයී. මෙම අවස්ථාවට සංස්කෘතික කටයුතු අමාත්‍ය සජිත් ප්‍රේමදාස මහතාද සහභාගි විය. 2018 වසරේ සාහිත්‍ය නිර්මාණ අගයමින් සම්මාන ප්‍රදානය සිදුකෙරුණු අතර එහිදී වසරේ හොඳම ස්වතන්ත්‍ර සිංහල නවකතාවට හිමි සම්මානය \"මකරානන්දය” නවකතාව රචනා කළ විරාජිනි තෙන්නකෝන් ලේඛිකාව විසින් හිමිකරගනු ලැබීය. හොදම ස්වතන්ත්‍ර ඉංග්‍රීසි නවකතාවට හිමි සම්මානය කාකියන් නවකතාව වෙනුවෙන් එල්මෝ ජයවර්ධන මහතාට හිමිවිය. හොඳම ස්වතන්ත්‍ර දෙමළ නවකතාවට හිමි සම්මානය \"අලුවාකරෛ” නවකතාව වෙනුවෙන් එස්.ඒ උදයන් මහතා වෙත ප්‍රදානය කෙරුණි. මේ අතර වසරේ විශිෂ්ටතම කාව්‍ය නිර්මාණ ග්‍රන්ථයට හිමි සම්මානය හිමිවූයේ නන්දන වීරසිංහ මහතා රචනා කළ \"ක්ෂණ නියාම” කාව්‍ය සංග්‍රහයටයි. සාහිත්‍යධරයෙකුට ජීවිතයේ එක්වරක් පමණක් පිදෙන සාහිත්‍ය රත්න ගෞරව සම්මානය මෙවර මහාචාර්ය වෝල්ටර් මාරසිංහ,අයියතුරෛ සාන්තන්, කමලා විජයරත්න යන මහත්ම මහත්මීන් වෙත ප්‍රදානය කෙරුණි.", "URL": "https://sinhala.adaderana.lk/news.php?nid=118992", "Category": null, "Parent URL": null}