{"Source": "Adaderana", "Timestamp": "November 12, 2013 07:21 am", "Headline": "පොදුරද සමුළුවේ ව්‍යාපාරික සමුළුව අදයි - ජෙම්ස් පැකර්ද සහභාගි වෙයි", "News Content": "පොදුරාජ්‍ය මණ්ඩලයීය රාජ්‍ය නායක සමුළුවට සමගාමීව පවත්වන ව්‍යාපාරික සමුළුව අද ආරම්භ කෙරෙයි. ජනාධිපති මහින්ද රාජපක්ෂ මහතාගේ ප්‍රධානත්වයෙන් කොළඹ සිනමන් ග්රෑන්ඩ් හෝටලයේ දී පෙරවරු නවයට මෙම සමුළුව ආරම්භ වීමට නියමිතය. පොදුරාජ්‍ය මණ්ඩලයීය ව්‍යාපාර සංසදය විසින් ශ්‍රී ලංකා රජය හා පෞද්ගලික අංශයේ සහය ඇතිව සංවිධානය කර ඇති මෙම සමුළුව ලබන 14 වන දින දක්වා පැවැත්වෙයි. රාජ්‍ය නායකයින් අමාත්‍යවරුන් මෙන්ම ප්‍රමුඛ පෙළේ ව්‍යාපාරිකයින් අතුළු දෙස් විදෙස් නියෝජිතයින් 1500ක් පමණ මෙම ව්‍යාපාරික සමුළුව සදහා සහභගී වීමට නියමිතය. පොදුරාජ්‍ය මණ්ඩලයට අයත් නොවන රටවල් ද මෙම සමුළුවට එක්වන අතර රටවල් 67ක නියෝජිතයින් මේ සඳහා සහභාගී වන බව වාර්තා වේ. මෙම ව්‍යාපාරික සමුළුව වෙනුවෙන් ශ්‍රී ලංකා ආයෝජන මණ්ඩලය ව්‍යාපෘති 50ක් දැනටමත් සකස් කර ඇති අතර සංචාරක, අධ්‍යාපන, කෘෂිකර්ම, ධීවර, තොරතුරු තාක්ෂණ, ඇතුළු ක්ෂේත්‍ර රැසක් ඊට අයත්ව තිබේ. ලෝකයේ සිටින ප්‍රබල පෙළේ ආයෝජකයින් පොදුරාජ්‍ය මණ්ඩලයීය ව්‍යාපාරික සමුළුව සඳහා සහභාගී වීමට නියමිත අතර පසුගිය දිනවල මහත් කතාබහට ලක්වු ඔස්ට්‍රේලියානු ව්‍යාපාරික ජේම්ස් පැකර් ද මීට සහභාගී වීමට නියමිතය. ඔහු ව්‍යාපාරික සමුළුව ඇමතීමට ද නියමිත බව වාර්තා වේ. එසේ වුවද එක්සත් ජාතික පක්ෂයේ මහලේකම් තිස්ස අත්තනායක මහතා කියා සිටියේ සංචාරක වීසා ලබාගෙන මෙරටට පැමිණි මාධ්‍යවේදීනියන් දෙදෙනෙකු රටින් පිටුවහල් කිරීමට රජය පියවර ගත්ත ද ජේම්ස් පැකර්ට සංචාරක වීසා මත සමුළුවට සහභාගී වීමට අවස්ථාව ලබාදී ඇති බවයි. මේ අතර ජේම්ස් පැකර් අත්අඩංගුවට ගන්නා ලෙස එක්සත් ජාතික පක්ෂයේ පාර්ලිමේන්තු මන්ත්‍රීවරුන් පිරිසක් පොලීසියට පැමිණිල්ලක් ඉදිරිපත් කර තිබේ. පොලිස් මූලස්ථානය වෙත අදාළ පැමිණිල්ල ඉදිරිපත් කළ බව පාර්ලිමේන්තු මන්ත්රී හර්ෂ ද සිල්වා මහතා සඳහන් කළේය.", "URL": "https://sinhala.adaderana.lk/news.php?nid=38768", "Category": null, "Parent URL": null}