{"Source": "Adaderana", "Timestamp": "June 28, 2018 07:09 pm", "Headline": "නිව්යෝක් ටයිම්ස් අනාවරණය අසත්‍යක් - හිටපු මහ බැංකු අධිපති කියයි", "News Content": "හිටපු ජනාධිපති මහින්ද රාජපක්ෂ මහතාගේ 2015 ජනාධිපතිවරණ ව්‍යාපාරය සඳහා චයිනා හාබර් සමාගමට අයත් බැංකු ගිණුමකින් ඇමරිකානු ඩොලර් මිලියන 7.6ක මුදලක් ලබාගෙන ඇති බවට \"ද නිව්යෝක් ටයිම්ස්\" පුවත්පත කළ අනාවරණය සම්පූර්ණයෙන් අසත්‍ය බව හිටපු මහ බැංකු අධිපති අජිත් නිවාඩ් කබ්රාල් මහතා පවසයි. කෙසේ වෙතත් නියෝජ්‍ය අමාත්‍ය රන්ජන් රාමානායක මහතා අද(28) මෙම සිද්ධිය සම්බන්ධයෙන් පරීක්ෂණයක් පවත්වන ලෙස මුල්‍ය අපරාධ විමර්ශන කොට්ඨාසයෙන් ඉල්ලීමක් කළේය. හිටපු ජනාධිපති මහින්ද රාජපක්ෂ මහතාගේ 2015 ජනාධිපතිවරණ මැතිවරණ ව්‍යාපාරය සඳහා චයිනා හාබර් සමාගමට අයත් පෞද්ගලික බැංකු ගිණුමකින් ඇමරිකානු ඩොලර් මිලියන 7.6ක මුදලක් ලබාගෙන ඇති බව \"ද නිව්යෝක් ටයිම්ස්\" පුවත්පත පසුගිය 26 වැනිදා අනාවරණ කරනු ලැබීය. මැතිවරණ දිනයට දින 10 කට පෙර චෙක්පත් තුළින් ඩොලර් මිලියන 3. 7 ක මුදලක් ගෙවා ඇති අතර ඉන් ප්‍රචාරක තොරතුරු ඇතුළත් ටී ෂර්ට් මිලදී ගැනීම සඳහා ඩොලර් හයලක්ෂ හැත්තෑ අටදහසක් ද සාරි සහ වෙනත් ත්‍යාග සඳහා තවත් ඩොලර් දෙලක්ෂ අනුහත්දහසක් ද ගෙවා ඇති බව එම වාර්තාවෙන් දැක්වේ. එමෙන්ම හිටපු ජනාධිපති මහින්ද රාජපක්ෂ මහතාගේ මැතිවරණ ව්‍යාපාරයට සහාය දැක් වූ ප්‍රසිද්ධ බෞද්ධ භික්ෂුන් වහන්සේ නමකට තවත් ඩොලර් 38000 ක ගෙවීමක් කර ඇති බව ද එම වාර්තාවේ වැඩිදුරටත් සඳහන් වේ. එමෙන්ම ඩොලර් මිලියන 1. 7 ක් වටිනා චෙක්පත් දෙකක් අරලියගහ මන්දිරයට යවා ඇති බව ද එම වාර්තාවේ දැක්වේ. මෙම ගෙවීම්වලින් වැඩි ප්‍රමාණයක් සිදුකර ඇත්තේ චනියා හාබර් සමාගමට අයත් උපගිණුමක් වන එච්.පී.ඩී.පී ෆේස් ටු යන කෙටි නමින් හැඳින් වූ හම්බන්තොට වරාය ව්‍යෘපෘතිය අයත් ගිණුමකින් බවද වාර්තවේ දැක්වේ. මේ අතර නියෝජ්‍ය අමාත්‍ය රන්ජන් රාමනායක මහතා මේ සම්බන්ධයෙන් මුල්‍ය අපරාධ විමර්ශන කොට්ඨාශය වෙත පැමිණිල්ලක් කරනු ලැබීය. චයිනා හාබර් සමාගමෙන් මුදල් ලබාගත් බවට එල්ලවන චෝදනා සම්බන්ධයෙන් හිටපු මහබැංකු අධිපති අජිත් නිවාඩ් කබ්රාල් මහතා ප්‍රතික්ෂේප කරනු ලැබීය. එසේ මුදලක් හිටපු ජනාධිපතිගේ ගිණුමට ලැබී ඇත්නම් ආණ්ඩුව මේ වන විට ප්‍රතිචාර දක්වා තිබිය යුතු බවත් ඒ සඳහා කිසිඳු සාක්ෂියක්ද නොමැති බව ඒ මහතා ප්‍රකාශ කළේය. හිටපු ජනාධිපතිවරයා රටේ සම්පත් විකුණන පදනමක නොසිටි බව හිටපු මහබැංකු අධිපති අජිත් නිවාඩ් කබ්රාල් මහතා වැඩිදුරටත් ප්‍රකාඔ ක‍ළේය.", "URL": "https://sinhala.adaderana.lk/news.php?nid=91652", "Category": null, "Parent URL": null}