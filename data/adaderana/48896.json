{"Source": "Adaderana", "Timestamp": "January 23, 2015 02:35 pm", "Headline": " කුමන්ත්‍රණයක් සිදුනොවුණු බව මං කීවේ නෑ - ආරක්ෂක හමුදා තැන තැන හිටියාලු?", "News Content": "ජනාධිපතිවරණ ප්‍රතිඵල නිකුත්වූ දිනයේ අළුයම කුමන්ත්‍රණයක් සිදුනොවූ බවට තමන් ප්‍රකාශයක් කර නොමැති බවත්, එසේ කළ බවට පළවන වෙබ් පුවත් පට්ටපල් බොරු බවත්, මැතිවරණ කොමසාරිස් මහින්ද දේශප්‍රිය මහතා පවසයි. කුමන්ත්‍රණයක් සිදුවීද යන්න පිළිබඳ මේවන විට පරීක්ෂණයක් පැවැත්වෙන බවත්, එකී පරීක්ෂණයේ ප්‍රතිඵල නිකුත්වනතුරු තමා කිසිවක් නොකියන බවත්, කොමසාරිස්වරයා සඳහන් කළේය. එසේ වුවද කොළඹ ඩී.එස් සේනානායක විද්‍යාලයේ ඡන්ද ගණන් කිරීමේ මධ්‍යස්ථානයට හා කොළඹ රාජකීය විද්‍යාලයේ ඡන්ද ගණන් කිරීමේ මධ්‍යස්ථානයට ආරක්ෂක හමුදා ඇතුළුවූ බවට පළවූ වාර්තාවල සත්‍යතාවක් නොමැති බවත්, එවැන්නක් සිදුනොවූ බවට තමා ප්‍රකාශයක් කළ බව සත්‍යයක් බවත් දේශප්‍රිය මහතා පෙන්වාදුන්නේය. ඡන්ද ගණන් කිරීමේ මධ්‍යස්ථානවලට යොදවා සිටියේ පොලිස් විශේෂ කාර්ය බලකාය බවත්, එසේ වුවද කොළඹ තැන තැන ආරක්ෂක හමුදා භට පිරිස් සිටි බවට තමාට පැමිණිලි ලැබුණු බවත්, ඔහු කියා සිටියේය. විශේෂයෙන්ම මීගමුවේ එලෙස ආරක්ෂක හමුදාවන් යොදවා තිබුණු බවට පැමිණිලි ලැබුණු බව කොමසාරිස්වරයා කියා සිටියේ අද (23) කොළඹ පැවති මාධ්‍ය හමුවේදීය. එසේ වුවද ඡන්ද ප්‍රතිඵල නිකුත් කිරීම වැළැක්වීමේ උත්සාහයක් නොතිබුණු බවත්, අළුයම 3.18-4.11 පමණ කාලය තුළ ප්‍රමාදයක් සිදුවුණු බව පිළිගන්නා බවත්, දේශප්‍රිය මහතා අවධාරණය කළේය. එකී ප්‍රමාදය සිදුවූයේද තමාගේ හෝ තම නිලධාරීන්ගේ ප්‍රමාද දෝෂයක් නිසා නොව අදාළ කාරණයේදී තාක්ෂණික සහය සැපයූ කොළඹ විශ්ව විද්‍යාලයේ පරිගණක අංශයේ තාක්ෂණික දෝෂයක් නිසා බව ඔහු පෙන්වාදුන්නේය. මේ අතර හිටපු යුද හමුදාපති ජනරාල් සරත් ෆොන්සේකා මහතාට ජනාධිපති සමාව ලැබී ඇති නිසා ඔහුට යතා කාලයේදී ඡන්ද අයිතිය ද හිමිවන බවද මැතිවරණ කොමසාරිස්වරයා පැවසීය. සරත් ෆොන්සේකා මහතාට යළි ඡන්ද අයිතිය ලබාදිය හැකි කාලය පිළිබඳව තමා සිය නීතිඥයින්ගෙන් විමසූ බවද පාර්ලිමේන්තු මන්ත්‍රී ධූරයෙන් ඉල්ලා අස්වී සරත් ෆොන්සේකා මහතාට එය ලබාදීමේ හැකියාවක් තිබේද යන්න පිළිබඳව විමසා ප්‍රජාතන්ත්‍රවාදී ජාතික සන්ධාන පාර්ලිමේන්තු මන්ත්‍රී ජයන්ත කැටගොඩ මහතා තමාගෙන් ලිඛිත විමසීමක් කර තිබෙන බවද දේශප්‍රිය මහතා කීවේය. මේ බව කියමින් මන්ත්‍රීවරයා තමාට පසුගිය 21 වැනිදා ලිපියක් එවා තිබූ බව කී මැතිවරණ කොමසාරිස්වරයා එසේ කිරීමේ හැකියාව සොයා බැලීම සඳහා තමන් එය දෙපාර්තමේන්තුවේ නීති අංශයට යොමු කළ බවද පැවසීය. එසේම ශ්‍රී ලංකා නිදහස් පක්ෂයේ සභාපති ධුරයට ජනාධිපති මෛත්‍රීපාල සිරිසේන මහතා පත් කළ බවට මේ වනතෙක් තමන්ට නිල වශයෙන් දැනුම්දීමක් සිදුකර නොමැති බව ද ඒ මහතා පැවසීය. මැතිවරණ දෙපාර්තමේන්තුවේ ලේඛනවල මේ වන විටත් ශ්‍රී ලංකා නිදහස් පක්ෂයේ සභාපතිවරයා ලෙස හිටපු ජනාධිපති මහින්ද රාජපක්ෂ මහතාගේ නම සඳහන් වී ඇති බව මැතිවරණ කොමසාරිස්වරයා කීවේය. එමෙන්ම ශ්‍රී ලංකා නිදහස් පක්ෂයේ ලේකම්වරයා ලෙස හිටපු අමාත්‍ය අනුර ප්‍රියදර්ශන යාපා මහතාගේ නම සඳහන්ව ඇති බව මහින්ද දේශප්‍රිය මහතා ප්‍රකාශ කර ඇත. එම මාධ්‍ය හමුවේදී වැඩිදුරටත් අදහස් දැක්වු මැතිවරණ කොමසාරිස්වරයා කියා සිටියේ ශ්‍රී ලංකා නිදහස් පක්ෂයේ නව සභාපතිවරයා ලෙස ජනාධිපති මෛත්‍රීපාල සිරිසේන මහතා පත් කර ඇති බවට තමාට දැනගැනීමට ලැබුණේ මාධ්‍යවල පළ වු වාර්තාවලින් බවයි.", "URL": "https://sinhala.adaderana.lk/news.php?nid=48896", "Category": null, "Parent URL": null}