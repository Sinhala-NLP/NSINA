{"Source": "Adaderana", "Timestamp": "June 14, 2019 05:01 pm", "Headline": "මරාගෙන මැරෙන්න දිවුරුම් දුන් සහරාන්ගේ සමීපතමයින් දෙදෙනෙක් අත්අඩංගුවට", "News Content": "පාස්කු ඉරුදින ප්‍රහාර මාලාවට නායකත්වය සැපයු සහරාන් හෂිම්ගේ සමීපතමයින් දෙදෙනෙකු ආරක්ෂක අංශ විසින් අත්අඩංගුවට ගෙන ඇත. ත්‍රස්ත විමර්ශන කොට්ඨාශය සහ යුධ හමුදාව එක්ව සිදුකළ රහසිගත මෙහෙයුමකදී මොවුන් මාවනැල්ල, හිඟුල ප්‍රදේශයේදි අත්අඩංගුවට ගත් බව පොලීසිය පවසයි. මොහොමඩ් රාසික් මොහොමඩ් රිස්වි නැමැති පරිගණක තාක්ෂණික ශිල්පියෙකු ලෙස නුවර ප්‍රදේශයේ සේවය කරමින් සිටි පුද්ගලයෙකු සහ මොහොමඩ් මුස්තාෆා මොහොමඩ් රිස්වාන් නැමැති රියදුරෙකු ලෙස කටයුතු කළ පුද්ගලයෙකු මෙලෙස අත්අඩංගුවට ගෙන ඇත. මොවුන් දෙදෙනා අවි පුහුණුව ලබා ඇති බවට සහ මරාගෙන මැරෙන දිව්රුම් දී ඇති බවට මුලික පරීක්ෂණ වලින් අනාවරණ වී ඇති බව පොලීසිය පවසයි. මොවුන් දෙදෙනා සහරාන් හෂිම් විසින් සංවිධානය කෙරුණු දේශනවලටද සහභාගී වී ඇති බවට අනාවරණය වී ඇති බව පොලීසිය පවසයි.", "URL": "https://sinhala.adaderana.lk/news.php?nid=111978", "Category": null, "Parent URL": null}