{"Source": "Adaderana", "Timestamp": "February 19, 2016 11:31 am", "Headline": " ඇඹිලිපිටියේ සිද්ධිය - මරණයට හේතුව මහේස්ත්‍රාත් කියයි", "News Content": "ඇඹිලිපිටිය පොලීසිය සමග ඇතිවූ ගැටුමෙන් මිය ගිය සුමිත් ප්‍රසන්න ජයවර්ධන මහතාගේ මරණයට හේතුව කැපීම්,සීරීම් සමග තුවාල සහිතව ශිරා හා ධමනිවලට බරපතළ හානි සිදුවීමෙන් වූ අධික ලෙස රුධිර වහනය හා කම්පනය බව තහවුරු වී තිබේ.ඒ පිළිබඳ පශ්චාත් මරණ පරීක්ෂණය අවසන්කරමින් ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු මහතා අද මේ බව (19)පැවසූ වග නීතිඥ උදුල් ප්‍රේමරත්න මහතා පවසයි.මේ අනුව පරීක්ෂණ පවත්වා සැකකරුවන් අත්අඩංගුවට ගෙන ඉදිරිපත් කරන්නැයි මහේස්ත්‍රාත් රහස් පොලිසියට නියෝග කර ඇත.පසුගිය ජනවාරි 4 වැනිදා ඇඹිලිපිටි නගරයේ ව්‍යාපාරිකයකුගේ නිවසේ පැවැති මල්වර මගුලකදී ඇතිවූ ගැටුමකට පොලිසිය මැදිහත්වීමේදී එහි ඉහළ මහළින් වැටී සුමිත් ප්‍රසන්න ජයවර්ධන නමැති එක්දරු පියා මිය ගියේය.තම සැමියා ඉහළ මහළින් බිමට තල්ලු කළේ ඇඹිලිපිටිය ඒ.එස්.පී ලෙස කටයුතු කළ ධර්මරත්න බව සුමිත්ගේ බිරිඳ උසාවියේ සාක්කි දෙමින් පැවසුවාය. කෙසේ වෙතත් නීතිඥ උදුල් ප්‍රේමරත්න මහතා කියා සිටියේ අද දිනයේ මහේස්ත්‍රාත්වරයා විසින් පවත්වනු ලැබුවේ මරණ පරීක්ෂණය පමණක් බැවින් මරණයට හේතුව පමණක් මිස මරණය සිදුවූයේ කෙසේද?,එය ඝාතනයක්ද නැද්ද යන වග ප්‍රකාශයට පත් කළ නොහැකි බවයි.ඒ අනුව මරණය කෙසේ සිදුවීද යන්න ඉදිරි පරීක්ෂණවලදී අනාවරණය වනු ඇති බව ඔහු සඳහන් කළේය.", "URL": "https://sinhala.adaderana.lk/news.php?nid=57374", "Category": null, "Parent URL": null}