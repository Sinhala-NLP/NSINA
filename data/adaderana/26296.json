{"Source": "Adaderana", "Timestamp": "August 3, 2012 04:04 pm", "Headline": " ඔත්තු කතාව  බොරුවක් -  ඇමති මෛත්‍රී හිඟමන් යදිනවා ", "News Content": "ගාමිණි දිසානායක මහතා 1994 වසරේ මැතිවරණයෙන් පරාජයට පත් කිරීම සඳහා රනිල් වික්‍රමසිංහ මහතා චන්ද්‍රිකා බණ්ඩාරනායක කුමාරතුංග මැතිණියට ඔත්තු ලබාදුන් බවට මෛත්‍රීපාල සිරිසේන මහතා කළ ප්‍රකාශය පිළිකුලෙන් යුතුව හෙළාදකින බව එජාප මහ ලේකම් පාර්ලි‍මේන්තු මන්ත්‍රී තිස්ස අත්තනායක මහතා පවසයි. එසේම හැකි නම් එසේ ඔත්තු ලබාදුන් බව ඔප්පු කර පෙන්වන ලෙස තමන් අභියෝග කරන බව මහ ලේකම්වරයාගේ අත්සනින් යුතුව නිකුත් කළ නිවේදනයක සඳහන්වෙයි. එකී නිවේදනයේ ඉතිරිය පහත පරිදිය. 1994 වසරේ පැවැති මැතිවරණ අවසන් වි අවුරුදු 18ක් ගතවි තිබෙන මේ මොහොතේ හදීසියේ නින්දෙන් ඇහැරුනෙකු සේ නන්දොඩවමින් මෛත්‍රීපාල සිරිසේන අමාත්‍යවරයා කරන මේ ප්‍රකාශයේ පටු දේශපාලන අරමුණු දැන් රටට හෙළි වී තිබේ. එළඹෙන පළාත් පාලන මැතිවරණයෙන් අන්ත පරාජයකට පත්වන පොලොන්නරුව දිස්ත්‍රීක්කයේ එක්සත් ජනතා නිදහස් සන්ධාන මැතිවරණ ව්‍යාපාරයේ නායකත්වය දරනුයේ මෛත්‍රීපාල සිරිසේන මහතායි. මෙම මැතිවරණ පරාජයෙන් පසු මෛත්‍රීපාල සිරිසේන මහතාගේ අගමැති සිහිනය බොඳව යාම ආරම්භ වන හෙයින් ගාමිණි දිසානායක මහතාට ආදරය කරන ජනතාවගේ ඡන්දය මහින්ද රාජපක්ෂ ජනාධිපතිවරයා වෙනුවෙන් ලබා දෙන්නැයි මෛත්‍රීපාල සිරිසේන මහතා හිඟමන් යදිමින් සිටින බව අපගේ විශ්වාසයයි. තමාගේ දිස්ත්‍රීක්කයටත්, රටේ ජනතාවටත් නිසි සේවාවක් ඉටුකර තිබේ නම් මෙසෙ‍් හිඟමන් යැදීමට අවශ්‍ය නොවන බව අමාත්‍යවරයාට සිහිපත් කරන අප තමාගේ සෞඛ්‍ය අමාත්‍යංශයේ සිදුවන දුෂණ, වංචා සහ අකාර්යක්ෂමතාව වසා ගැනීමට කරන මෙවන් ප්‍රකාශ රටේ ජනතාව කිසිසේත් පිළිනොගන්නා බව ද අවධාරණය කර සිටිමු. අමාත්‍ය මෛත්‍රීපාල සිරිසේන මහතා මහත්මා දේශපාලනයෙන් ඉවත් වී මෙතරම් පහත් මට්ටමේ දේශපාලනයකට ඇද වැටීම සම්බන්ධයෙන් කණගාටුව පළ කර සිටින අතර මැතිවරණ පරාජයට පෙරම වියරු වැටී මඩ දේශපාලන ව්‍යාපාරයේ නොයෙදි තමන්ගේ මහත්මා දේශපාලනය තවදුරටත් ආරක්ෂා කරගෙන ප්‍රශ්නයක් මතු වු විගස ඒ සම්බන්ධයෙන් ප්‍රකාශ නොකර වසර 18 කට කලින් සිදුවුවා යැයි කියන අසත්‍ය කතාවක් ගොතා තව තවත් පහත් මට්ටමට නොවැටෙන ලෙස ද අප ඉල්ලා සිටිමු. තමා සෞඛ්‍ය අමාත්‍යංශය භාර ගත් අවස්ථාවේදි තමාගේම ආණ්ඩුවේ සිටි සෞඛ්‍ය අමාත්‍යවරයාට මඩ ප්‍රහාර එල්ල කළ මෛත්‍රීපාල සිරිසේන මහතාගේ බංකොලොත් දේශපාලනය මේ වන විටත් රටට හෙළි වී තිබේ. තව ද 1994 වස‍රේ පැවැති මැතිවරණයේදි ශ්‍රී ලංකා නිදහස් පක්ෂයේ මැතිවරණ සටන් කිසිවක් භාර නොගත් මෛත්‍රීපාල සිරිසේන මහතා, 2010 වසරේ පැවැති ජනාධිපතිවරණයේදි මහින්ද රාජපක්ෂ මහතාට විරුද්ධව ගෙන ගිය දේශපාලන කුමන්ත්‍රණය ශ්‍රී ලංකා නිදහස් පක්ෂයේ අමාත්‍යවරුන් හොඳින් දන්නා අතර අවුරුදු දෙකකට පෙර සිදුවු මෙම කුහක දේශපාලන ක්‍රියාව ශ්‍රී ලංකා නිදහස් පක්ෂයේ මහ ලේකම් ගරු මෛත්‍රීපාල සිරිසේන මහතාට හොඳින් මතක ඇතැයි අප විශ්වාස කරමු.", "URL": "https://sinhala.adaderana.lk/news.php?nid=26296", "Category": null, "Parent URL": null}