{"Source": "Adaderana", "Timestamp": "March 1, 2018 09:52 am", "Headline": "සෙල්ලම් කරමින් සිටි 9 හැවිරිදි සිසුවියක් මරුට-අභ්‍යන්තර ලේ වහනය වීමක් යැයි සැකයක්", "News Content": "අවිස්සාවේල්ල - දෙහිඕවිට බෞද්ධ කණිෂ්ඨ විද්‍යාලයේ 9 හැවිරිදි සිසුවියක් ක්‍රීඩාපිටියේ සිදුවූ හදිසි අනතුරකින් ජීවිතක්ෂයට පත්වී තිබේ. අවිස්සාවේල්ල - දෙහිඕවිට බෞද්ධ කණිෂ්ඨ විද්‍යාලයේ 4 ශ්‍රේණියේ ඉගෙනුම ලබන සහේලි නිවර්තනා නමැති 9 හැවිරිදි දැරිය ඊයේ(28) උදෑසන පාසල් ක්‍රීඩා පිටියේදී හදිසි අනතුරකින් ජීවිතක්ෂයට පත්ව ඇත. ඇය සුපුරුදු පරිදි ඊයේ උදෑසන පාසල් ක්‍රීඩාංගනය වෙත ගොස් ඇත්තේ ප්‍රායෝගික ක්‍රියාකාරකම්වල නිරත වීම සඳහායි. එහිදී පොල්කටු ආධාරයෙන් සිදුකරන ක්‍රියාකාරකමක නිරතව සිටි සහේලි එක්වරම ඇඳවැටී ඇති බව අප වාර්තාකරු පැවසුවේය. දැරිය අවිස්සාවේල්ල මූලික රෝහලට ඇතුළත් කිරීමට කටයුතු කර ඇති අතර ඒ අවස්ථාව වන විටත් ඇය මියගොස් සිටි බව රෝහල් අධ්‍යක්‍ෂ වෛද්‍ය අරුණ ජයතිලක මහතා සඳහන් කළේය. වෛද්‍යවරයා සඳහන් කළේ දැරියගේ සිරුරේ මතුපිටින් තුවාල නොතිබූ නමුත් අභ්‍යන්තර ලේ වහනයක් සිදුවන්නට ඇතැයි සැක පළ කරන බවයි.", "URL": "https://sinhala.adaderana.lk/news.php?nid=85015", "Category": null, "Parent URL": null}