{"Source": "Adaderana", "Timestamp": "August 13, 2011 04:21 pm", "Headline": "කොරියානු භාෂා විභාගයට අයදුම්පත් 50930 ක්", "News Content": "කොරියානු භාෂා ප්‍රවීණතා විභාගය සඳහා අයදුම්පත් 50930 ක් නිකුත් කර ඇති බව විදේශ සේවා නියුක්ති කාර්යාංශය පවසයි. අගෝස්තු මස 08 සිට 11 දක්වා දිවයින පුරා මධ්‍යස්ථාන 28 ක දී මෙම අයදුම්පත් නිකුත් කර ඇති බව එම කාර්යාංශය සඳහන් කරයි. වැඩිම අයදුම්පත් ප්‍රමාණයක් කොළඹ පොලිස් ක්‍රීඩාංගණයේ පිහිටි මධ්‍යස්ථානයෙන් නිකුත් කර ඇති අතර එම අයදුම්පත් සංඛ්‍යාව 9617 කි. එමෙන්ම රත්නපුරයෙන් අයදුම්පත් 3433 ක්, තංගල්ල අයදුම්පත් 2402 ක්, කඩවතින් අයදුම්පත් 2455 ක්, කළුතරින් අයදුම්පත් 2246 ක්, මහනුවරින් අයදුම්පත් 3290 ක් සහ මාතරින් අයදුම්පත් 3437 බැගින් නිකුත් කර තිබේ. පසුගිය වසරට සාපේක්ෂව මේ වසරේ දී ලියාපදිංචි වූ පිරිස 22,000 න් පමණ ඉහළ ගොස් ඇති බව ද විදේශ සේවා නියුක්ති කාර්යාංශය සඳහන් කරයි. ලබන ඔක්තෝබර් මස 8 සහ 9 යන දෙදින පැවැත්වෙන අදාළ විභාගයෙන් 9,300 ක පමණ පිරිසක් සමත් කිරීමට දකුණු ‍කොරියානු මානව සම්පත් දෙපාර්තමේන්තුව තීරණය කර ඇති බව එම කාර්යාංශය වැඩිදුරටත් පවසයි.", "URL": "https://sinhala.adaderana.lk/news.php?nid=18042", "Category": null, "Parent URL": null}