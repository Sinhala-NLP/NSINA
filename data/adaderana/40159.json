{"Source": "Adaderana", "Timestamp": "January 7, 2014 11:53 am", "Headline": "පීපල්ස් ලීසිං ඇන්ඞ් ෆිනෑන්ස් පී.එල්.සී සමාගම සමාජ සත්කාරයකින් 2014 වසර අරඹයි", "News Content": "ඡායාරූපය- පීපල්ස් ලීසිං සමාගමේ සභාපති ගාමිණි එස්. සෙනරත් මහතා විසින් ටිපර් රථ දෙක නිල වශයෙන් සිවිල් ආරක්ෂක දෙපාර්තමේන්තුවේ අධ්‍යක්ෂ ජනරාල් රියර් අද්මිරාල් ආනන්ද පීරිස් මහතා වෙත පිරි නැමූ අවස්ථාව. ශ්‍රී ලංකාවේ ප්‍රමුඛතම මූල්‍ය සමාගමක් වන පීපල්ස් ලීසිං ඇන්ඞ් ෆිනෑන්ස් සමාගම, සිවිල් ආරක්ෂක දෙපාර්තමේන්තුව විසින් ඉටු කරන ආගමික ස්ථාන සංවර්ධනය හා සෙසු යටිතල පහසුකම් නගා සිටුවීම සඳහා ටිපර් රථ දෙකක් පරිත්‍යාග කිරීමේ සමාජ සත්කාරයකින් 2014 වසර ඇරඹීය. පසුගිය ජනවාරි 01 දා පීපල්ස් ලීසිං ප්‍රධාන කාර්යාලයේ පැවති උත්සවයකදී එම සමාගමේ සභාපති, ගාමිණී එස්. සෙනරත් මහතා විසින් එම ටිපර් රථ නිල වශයෙන් සිවිල් ආරක්ෂක දෙපාර්තමේන්තුවේ අධ්‍යක්ෂ ජනරාල් රියර් අද්මිරාල් ආනන්ද පීරිස් මහතා වෙත පිරි නැමූ අතර එම අවස්ථාවට පීපල්ස් ලීසිං සමාගමේ අධ්‍යක්වරුන් වන පී. කුඩාබාලගේ, අනුර චන්ද්‍රසිරි, එන්. වසන්ත කුමාර් යන මහත්වරුන්ද, එහි ප්‍රධාන විධායක නිලධාරි/සාමාන්‍යාධිකාරි, ඞී.පී.කුමාරගේ මහතා සහ නියෝජ්‍ය සාමාන්‍යාධිකාරිවරුන්, සිවිල් ආරක්ෂක දෙපාර්තමේන්තුවේ නිලධාරින් ඇතුළු ප්‍රධාන කාර්යාලීය සේවක මණ්ඩලයද සහභාගී වූහ. සමාජ සත්කාරක මෙහෙවරෙහි ඉදිරියෙන්ම සිටින සමාගමක් වන පීපල්ස් ලීසිං දිවයින පුරා විසිරුණු තම 90කට වැඩි සේවා ජාලය තුළින් යටිතල පහසුකම් සංවර්ධනය, අධ්‍යාපනික හා සෞඛ්‍ය තත්ත්වය නගා සිටුවීම හා පරිසරය සුරැකීම ආදී සමාජ සත්කාරක වැඩසටහන් වසර පුරාම ක්‍රියාත්මක කරමින් ශ්‍රී ලාංකේය ප්‍රජාවගේ ජීවන තත්ත්වය නඟාසිටුවීමට කැපවන ප්‍රමුඛතම සමාගමකි. පීපල්ස් ලීසිං ඇන්ඞ් ෆිනෑන්ස් සමාගමේ විශේෂිත මූල්‍ය සේවාවන් අතර, ලීසිං, කුලී සින්නක්කර, ස්ථාවර තැන්පතු, ඉතුරුම් ගිණුම්, ණය පහසුකම්, ඉස්ලාමීය මූල්‍ය පහසුකම් වන අතර පීපල්ස් ඉන්ෂුවරන්ස් සමාගම, පීපල්ස් මයික්‍රොෆිනෑන්ස් සමාගම, පීපල්ස් ලීසිං ප්‍රොපටි ඩිවලොප්මන්ට් සමාගම, පීපල්ස් ලීසිං හැව්ලොක් ප්‍රොපටීස් සමාගම හා පීපල්ස් ලීසිං ෆ්ලීට් මැනේජ්මන්ට් යන සමාගම් එහි අනුබද්ධිත ආයතන වෙති. සියලූ මූල්‍ය සේවාවන් එකම ස්ථානයකින් ලබාගත හැකිවීමෙන් ගනුදෙනුකරුවන්ට තම මූල්‍ය සේවාවන් කඩිනමින් හා අවම පිරිවැයකින් සපුරාගැනීමේ හැකියාව ලැබීම පීපල්ස් ලීසිං සමාගමේ සුවිශේෂත්වය වේ.", "URL": "https://sinhala.adaderana.lk/news.php?nid=40159", "Category": null, "Parent URL": null}