{"Source": "Adaderana", "Timestamp": "January 19, 2019 08:58 am", "Headline": "සේනා නිසා නුවරඑළියත් විනාශ වෙන ලකුණු", "News Content": "නුවරඑළිය දිස්ත්‍රික්කයෙන් ප්‍රථම වතාවට සේනා දළඹුවන් හමු වී තිබේ. හැටන් රුවන්පුර ජනපදයෙන් මෙසේ සේනා දළඹුවන් හමු වී ඇත. හැටන් රුවන්පුර ගම්මානයේ ජනතාව කෘෂිකර්මාන්තය ප්‍රධාන ජිවනෝපායක් ලෙස සිදු කරන අතර, එම ගොවීන් එළවළු වගාව, තේ වගාව සිදු කරයි. හැටන් රුවන්පුර ගම්මානයේ ගොවියෙක් ඔහුට අයත් වගා භූමියේ ගෝවා, අමු මිරිස් වගාව සිදු කරන අතරතුර අමතර ආදායමක් වශයෙන් බඩ ඉරිගු වගාවද සිදු කර ඇති අතර දින කිහිපයක සිට වගා කර තිබූ බඩ ඉරිගු ගස් කිසියම් කෘමියෙකු විසින් විනාශ කරන බවට ඔහුට හැඟී ගොස් තිබේ. පසුව ඔහු ඒ පිලිබඳව සොයා බැලීමේදි බඩ ඉරිගු ගස් වල සේනා දළඹුන් සහ සේනා දළඹුන් බිත්තර දමා ඇති බවට තහවුරු වීමත් සමඟම වගා කර තිබූ බඩ ඉරිගු ගස් කපා විනාශ කිරීමට එම ගොවියා පියවර ගෙන තිබේ. හැටන් රුවන්පුර ප්‍රදේශයෙන් සේනා දළඹුවා හමු වීමත් සමඟම සේනා දළඹුවන් එළවළු වගාවට සහ තේ වගාවට ව්‍යාප්ත විමේ අවධානමක් පවතින බව ගොවීන් කියා සිටියි. හැටන් සහ නුවරඑළිය ප්‍රදේශයේ රජයෙන් සහ පෞද්ගලික අංශයෙන් පවත්වාගෙන යන සත්ත්ව ගොවිපොලවල් වල ඇති කරන ගවයන්ට ආහාර පිණිස ලබා දීමට පිට පළාත් වලින් කෘෂිකර්ම දෙපාර්තමේන්තුවේ නිර්දේෂයකින් තොරව දිනපතා ලොරි රථ වලින් පිට පලාත් වල සිට බඩ ඉරිගු ගස් ප්‍රවාහනය කිරීම සිදු කරන බව පවසයි. එබැවින් හැටන් රුවන්පුර ජනපදයේ ගොවින් සැකකරන්නේ එම බඩඉරිගු ගස් මගින් සේනා දළඹුවන් හැටන් ප්‍රදේශයට ව්‍යාප්ත වන්නට ඇති බවයි.", "URL": "https://sinhala.adaderana.lk/news.php?nid=102642", "Category": null, "Parent URL": null}