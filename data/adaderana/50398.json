{"Source": "Adaderana", "Timestamp": "April 2, 2015 07:19 pm", "Headline": "යේමනයේ සිරවී සිටින ලාංකිකයින් මුදවා ගන්න චීනය සුදානම් ", "News Content": "යේමනයේ සිරවී සිටින ශ්‍රී ලාංකිකයින් මුදවා ගැනීම සඳහා චීනය සහය පළ කිරීමට තීරණය කර තිබේ.ඒ අනුව ශ්‍රී ලංකා රජය විසින් කළ ඉල්ලීමකට අනුව චීනය මෙලෙස සහය පළ කිරීමට තීරණය කර ඇති බව වාර්තා වෙයි. දැනට යේමනයේ අධ්‍යාපන කටයුතු හදාරන සිසු සිසුවියන් ඇතුළු සමස්ත ශ්‍රී ලාංකිකයන් සංඛ්‍යාව 75 – 100ත් අතර වෙතැයි සඳහන්ය.වර්තමානය වනවිට එරට උද්ගතව ඇති නොසන්සුන්කාරී වාතාවරණය හමුවේ යේමනයේ අගනුවර වන සනා ඇතුළු අනෙකුත් ප්‍රධාන නගර වන හො‍දෙයිදා, ඒඩන් හා මුකල්ලා හි ජීවත්වන ශ්‍රී ලාංකිකයන් සියලු දෙනා නැවත මෙරටට ගෙන්වා ගැනීම සඳහා අවශ්‍ය පියවර ගැනීමට ශ්‍රී ලංකා රජය කටයුතු කරමින් සිටින බව විදේශ කටයුතු අමාත්‍යාංශය මීට පෙර සිටිම පැවසුවේය. මස්කට් හි ශ්‍රී ලාංකීක දූත මණ්ඩලය, යේමනයේ සිටින ශ්‍රී ලාංකිකයන් සමඟ සබඳතා පවත්වාගෙන යන අතර ඔවුන් විසින් යේමනයේ සිටින ශ්‍රී ලාංකිකයන්ගේ වර්තමාන තත්ත්වය ඍජුවම අධීක්ෂණය කරමින් සිටිනු ඇත. පුද්ගලයන් ඉවත් කරගැනීමේ කාර්යයේ දී ශ්‍රී ලංකා රජය විසින් සනාහි පිහිටි එක්සත් ජාතීන්ගේ කාර්යාලයේ හා කොළඹ පිහිටි සංක්‍රමණ සඳහා වූ ජාත්‍යන්තර සංවිධානයේ සහය ද ලබාගෙන ඇත.", "URL": "https://sinhala.adaderana.lk/news.php?nid=50398", "Category": null, "Parent URL": null}