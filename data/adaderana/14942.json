{"Source": "Adaderana", "Timestamp": "March 19, 2011 01:25 pm", "Headline": "මෙරට වායුගෝලයේ විකිරණශීලීත්වය වැඩිවීමක් ගැන හෙළි වී නෑ", "News Content": "ජපානයේ සිදුවූ විකිරණ කාන්දුවෙන් ශ්‍රී ලංකාව අවට වායුගෝලය තුළ විකිරණශීලීත්වයේ වැඩිවීමක් පිළිබඳ මේ දක්වා අනාවරණය වී නැතැයි ශ්‍රී ලංකා පරමාණුක ශක්ති අධිකාරිය පවසයි. කොළඹ පිහිටි පරමාණුක ශක්ති අධිකාරී කාර්යාල භූමියේ සහ පේරාදෙණිය විශ්ව විද්‍යාල භූමියේ මේ පිළිබඳ පරීක්ෂණ කටයුතු සිදුකෙරෙන බව එම අධිකාරිය පෙන්වාදෙයි. ෆුකුෂිමා න්‍යෂ්ටික බලාගාරයට සිදුවූ අනතුරින් අහිතකර විකිරණශීලී මූලද්‍රව්‍ය සුළගේ වේගය හා දිශාව හේතුවෙන් වායුගෝලයට එක්වී ඇත්දැයි සොයාබැලීම ශ්‍රී ලංකා පරමාණුක ශක්ති අධිකාරියේ ජ්‍යෙෂ්ඨ නිලධාරීන් පිරිසක් විසින් ආරම්භ කර තිබේ. මේ අතර ජපානයේ සිට ශ්‍රී ලංකාවට පැමිණෙන්නන් යම් විකිරණශීලී බලපෑමකට ලක්වී ඇත්ද යන්න සැකහැර දැනගැනීම සඳහා ශ්‍රී ලංකා පරමාණුක ශක්ති අධිකාරිය විශේෂ පරීක්ෂණ ඒකකයක් ද පසුගිය දා ආරම්භ කරනු ලැබීය. පැය 24 පුරා නොමිලේ ක්‍රියාත්මක මෙම සේවාව ලබාගැනීම සඳහා කොළඹ බේස්ලයින් පාරේ පිහිටි පරමාණුක ශක්ති අධිකාරිය වෙත පැමිණිය යුතුය.", "URL": "https://sinhala.adaderana.lk/news.php?nid=14942", "Category": null, "Parent URL": null}