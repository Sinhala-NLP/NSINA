{"Source": "Adaderana", "Timestamp": "November 30, 2010 04:48 pm", "Headline": "සංචාරකයින් හා ගැටුණු නුවරඑළිය පාසලක සිසු පිරිසක් අත්අඩංගුවට ", "News Content": "නුවරඑළිය උද්‍යානයේදී සංචාරකයින් පිරිසක් සමග ගැටුමක් ඇතිකරගැනීමේ සිද්ධියක් සම්බන්ධව සැකපිට නුවරඑළියේ පාසලක සිසුන් 13 දෙනෙකු අත්අඩංගුවට ගත් බව නුවරඑළිය පොලිසිය පවසයි. එම උද්‍යානයේදී ඇඹිලිපිටිය ප්‍රදේශයේ සිට පැමිණි සංචාරකයින් පිරිසක් සමග මෙම සිසුන් ගැටුමක් ඇතිකරගෙන ඇති අතර එම සංචාරකයින් විසින් කළ පැමිණිල්ලකට අනුව සිසු පිරිස අත්අඩංගුවට ගෙන තිබේ. ගැහැණු ළමුන් හයදෙනෙකු හා පිරිමි ළමුන් සත්දෙනෙකු මෙම සිසු පිරිස අතර වන බව ද පොලිසිය පවසයි. අත්අඩංගුවට ගන්නා අවස්ථාවේ මෙම සිසුන් පාසල් නිල ඇඳුමෙන් සිට ඇති අතර ඔවුන් බීමත්ව සිටි බව ද පොලිසිය සඳහන් කරයි. අදාළ පාසලේ විදුහල්පතිවරයා හා සිසුන්ගේ මව්පියන් පොලිසියට කැඳවා සාකච්ඡා කර ඇති බව ද සඳහන්ය. සිද්ධිය සම්බන්ධව අධිකරණ ක්‍රියා මාර්ග ගැනීම පිළිබඳව තවමත් තීරණය කර නොමැති බව ද පොලිසිය පවසයි.", "URL": "https://sinhala.adaderana.lk/news.php?nid=12513", "Category": null, "Parent URL": null}