{"Source": "Adaderana", "Timestamp": "December 24, 2017 11:59 am", "Headline": "නත්තලේ උණුසුමට කසිප්පු පෙරූ අයෙක් පොලීසියට මාට්ටු ", "News Content": "නත්තල් සමයේ අලවි කිරීම සඳහා කසිප්පු නිෂ්පාදනය කරමින් සිටි පෙරුම් පොලක් වටලා කසිප්පු සහ කසිප්පු නිපදවීමට ගන්නා උපකරණ තොගයක්ද තම බාරයට ගෙන ඇති මුන්දලම පොලීසියේ නිලධාරීන් එක් සැකකරුවෙකුද අත්අඩංගුවට ගෙන ඇති අතර අත්අඩංගුවට ගෙන ඇති සැකකරු 35 හැවිරිදි අයෙකි. 23 වැනිදා සවස මුන්දලම පොලිස් වසමේ බත්තුළුඔය - මහාමාඑළිය ප්‍රදේශයේදී මෙම අත්අඩංගුවට ගැනීම සිදු කර ඇත. පොලිස් නිලධාරීන් වැටලීම සිදු කරන විට සැකකරු තම නිවසේ මුළුතැන් ගෙය තුළ කසිප්පු නිෂ්පාදනය කරමින් සිට ඇත. එම ස්ථානයේ තිබී නිෂ්පාදනය කරන ලද කසිප්පු බෝතල් 50 ක්ද,කසිප්පු නිෂ්පාදනය කිරීමට ගන්නා ගෝඩා මිලි ලීටර් 58,500 ක් අඩංගු බැරල් 03 ක්ද, තඹ දඟරයක් ඇතුළු කසිප්පු නිපදවීමට ගන්නා උපකරණ කට්ටලයක්ද පොලිස් බාරයට ගෙන ඇත. තමන් විසින් නිෂ්පාදනය කරන කසිප්පු ආඩිගම - මදවක්කුලම ප්‍රදේශයට තොග වශයෙන් අලවි කරන බව සැකකරු වැටලීම කළ නිලධාරීන් හමුවේ පවසා ඇත. අත්අඩංගුවට ගෙන ඇති සැකකරු සහ කසිප්පු තොගය හලාවත දිසා අධිකරණයට ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=82013", "Category": null, "Parent URL": null}