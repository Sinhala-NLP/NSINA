{"Source": "Adaderana", "Timestamp": "July 3, 2015 05:35 pm", "Headline": "හොරානම් ඇයි කලබල වෙන්නේ? - මැතිවරණයෙන් ජය නියතයි!", "News Content": "මහින්ද හොරානම් හොරාට නාමයෝජනා ලබාදීම පිළිබඳ එජාපය මේ තරම් කලබල වන්නේ කුමකටදැයි ජාතික නිදහස් පෙරමුණේ නායක,හිටපු පාර්ලිමේන්තු මන්ත්‍රී විමල් වීරවංශ මහතා විමසයි.මන්ද යත් මහින්ද රාජපක්ෂ මහතා එවැනි හොරෙකු නම් මැතිවරණයෙන් පරාජයට පත් කොට දේශපාලනයෙන් තුරන් කර දැමිය හැකි බවත්, බිය වී ඇත්තේ ඉදිරි මැතිවරණයෙන් එජනිසය දැවැන්ත ජයග්‍රහණයක් හිමිවන නිසා බවත් හෙතෙම අවධාරණය කළේය.මහබැංකුවේ හොර ගනුදෙනුව සිදුකළ කෝටි 5000 ක මුදලක් රටට අහිමි කළ මහ හොරාට නාමයෝජනා ලබාදීම පිළිබඳ කිසිවෙකු විරෝධය දක්වා උද්ඝෝෂණ නොකරන බව වීරවංශ මහතා කියා සිටියේ අද(03) නාරාහේන්පිට අභයාරාමයේ පැවති මාධ්‍ය හමුවකදීය.ඉකුත් ජනවාරි මස 9 වෙනිදා මහින්ද රාජපක්ෂ මහතා ජනාධිපති ධූරයත්,පක්ෂයේ නායකත්වයත් බාරදී ගිය පසු ඔහුටද ඔහුගේ පවුලේ උදවියටද අනේකවිධ පළිගැනීම් හා තර්ජනවලට මුහුණදෙන්නට සිදුවූ බව ඔහු සිහිපත් කළේය.ඒ අනුව මහින්ද රාජපක්ෂ මහතාට යළි රටේ නායකත්වය ගැනීමේ සටනට එක්වන ලෙස කරනු ලැබූ ජනතා ඉල්ලීමට හිස නමමින් ඔහු යළිත් මෙම මැතිවරණයට තරඟ කිරීමට ඉදිරිපත්වීමෙන් පසු මෙම පළිගැනීම් තර්ජන ගර්ජන වැඩිවිය හැකි බවත්, මහින්ද රාජපක්ෂ මහතා මෙම මැතිවරණ ව්‍යාපාරයේ නායකත්වය ගනු ලබන්නේ ඒ සියලු අභියෝගයන්ට මුහුණදීමට බවත් වීරවංශ මහතා සඳහන් කළේය.රටේ දැවෙන ප්‍රශ්නවලට විසඳුම් ලබාදීමට මෛත්‍රී-රනිල් සුසංයෝගයට නොහැකි බව මේවන විට ජනතාව තහවුරු කර ඇති බවත්, ඒ අනුව රට ඉදිරියට ගමන් කරනු ලබන්නේ මෛත්‍රී-මහින්ද සුසංයෝගයකින් බවත් හෙතෙම අවධාරණය කළේය.නුගේගොඩින් ආරම්භ කරනු ලැබූ එම ‍ඓතිහාසික මහජන ව්‍යාපාරය මේවන විට දැවැන්ත සමාජ බලවේගයක් බවට පත්ව ඇති බවත්,එළඹෙන ජූලි මස 09 වන දින අනුරාධපුර පැවැත්වෙන මහ රැළියෙන් ජයග්‍රාහී මැතිවරණ ව්‍යාපාරය ආරම්භ කරන බව වීරවංශ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=52419", "Category": null, "Parent URL": null}