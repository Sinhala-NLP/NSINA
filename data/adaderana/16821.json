{"Source": "Adaderana", "Timestamp": "June 17, 2011 02:11 pm", "Headline": "අනුරාධපුර මහජන සෞඛ්‍ය පරීක්ෂකවරු රාජකාරි අතහරිති", "News Content": "අනුරාධපුර නගර සභා බල ප්‍රදේශයේ සිදුකරන සියලු සෞඛ්‍ය සේවා කටයුතු වලින් ඉවත් වීමට මහජන සෞඛ්‍ය පරීක්ෂකවරුන්ගේ සංගමය තීරණය කර තිබේ. පොසොන් රාජකාරී කටයුතුවල නිරතව සිටි අනුරාධපුර මහජන සෞඛ්‍ය පරීක්ෂකවරුන් විසින් සිදුකළ රාජකාරීමය කටයුත්තකට අනුරාධපුර නගරාධිපතිවරයා බලපෑම් එල්ල කිරීම මෙම තීරණයට ප්‍රධාන හේතුව බව එම සංගමයේ සභාපති උපුල් රෝහණ මහතා පැවසුවේය. මෙම හේතුව හමුවේ යම් ගැටලුකාරී තත්ත්වයකට මුහුණදීමට සිදුව ඇති බවත් ඒ පිළිබඳ වැඩිදුරටත් පැහැදිලි කළ රෝහණ මහතා කියා සිටියේය. අනුරාධපුර නගරාධිපතිවරයාගේ ක්‍රියා කලාපය ඔහුගේ බලතල ඉක්මවා යාමක් බව උපුල් රෝහණ මහතා පෙන්වාදෙයි. නොමැති බලයක් අත්නෝමතික ලෙස ප්‍රදර්ශනය කරමින් හැසිරීම, අධිකරණයේ පවතින නඩුව ඉවත්කරගන්නා ලෙස හා එම නඩුවට සෘජුවම බලපෑම් කිරීම සහ මාධ්‍ය යොදාගනිමින් සාවද්‍ය ප්‍රකාශ කරමින් මහජන සෞඛ්‍ය වෘත්තිය සහ සෞඛ්‍ය දෙපාර්තමේන්තුව අපකීර්තියට ලක්වන අයුරින් කටයුතු කිරීම යන කරුණු 03 එරෙහිව අද(17) දිනයේ සිට අනුරාධපුර මහ නගර සභාවට ලබාදෙන ආහාර සෞඛ්‍ය ආරක්ෂා කරගැනීමේ රාජකාරිවලට අමතරව පාසල් සෞඛ්‍ය කටයුතු, ඩෙංගු මර්දන කටයුතු ඇතුළු බෝවන රෝග පාලන කටයුතු යන සියලුම රාජකාරි කටයුතුවලින් ඉවත්වන බව ඔහු කියා සිටියේය.", "URL": "https://sinhala.adaderana.lk/news.php?nid=16821", "Category": null, "Parent URL": null}