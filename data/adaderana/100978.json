{"Source": "Adaderana", "Timestamp": "December 19, 2018 12:11 pm", "Headline": "වරාය සේවක වර්ජනයෙන් පලතුරු අපනයනයට බාධා", "News Content": "චිලී රාජ්‍යයේ ප්‍රධාන වරායේ සේවකයින් විසින් ආරම්භ කළ වැඩවර්ජනයට එරට සෙසු වරාය සේවකයින්ද සම්බන්ධවී ඇත. මේ හේතුවෙන් පලතුරු අපනයනයට දැඩි ලෙස බලපෑම් එල්ලවී ඇති බව විදෙස් වාර්තා සඳහන් කරයි. ප්‍රසාද දීමනා ලබාදීම සහ වැඩබිමේ පහසුකම් ඉහළ නැංවීම ඇතුළු කරුණු කිහිපයක් මුල්කරගනිමින් චිලී රාජ්‍යයේ ප්‍රධාන වරායේ සේවකයින් නොවැම්බර් මැද භාගයේදී වැඩවර්ජනයක් ආරම්භ කළේය. එම විරෝධතාවයට මේ වන විට මාසයක කාලයක් ගතවී ඇතත් තවමත් එය අවසන්වී නැත. චිලී රාජ්‍යයේ පලතුරු අපනයනයෙන් සියයට 55ක් පමණ සිදු කෙරෙන්නේ මෙම වරාය හරහාය. වැඩවර්ජනය සඳහා මේ වන විට එරටේ සෙසු වරාය සේවකයින්ද එක්වී සිටියි. මේ හේතුවෙන් පළතුරු අපනයනය දැඩිලෙස පහළ බැස ඇති බව එරට වාර්තා සඳහන් කරයි. මේ අතර වරාය සේවකයින් පිරිසක් ආරම්භ කළ විරෝධතාවක් අතරතුර ප්‍රචණ්ඩකාරී වාතාවරණයක් උද්ගතව තිබුණි. කලහකාරී ලෙස හැසිරුණු පිරිස පාලනය කිරීමට පොලීසිය කඳුළු ගෑස් ප්‍රහාරයක්ද එල්ල කළ බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=100978", "Category": null, "Parent URL": null}