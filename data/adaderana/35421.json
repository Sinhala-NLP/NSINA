{"Source": "Adaderana", "Timestamp": "July 2, 2013 12:15 pm", "Headline": "දැඩි සත්කාර ඒකකය වහලා නැතිලු", "News Content": "ගාල්ල කරාපිටිය රෝහලේ ප්‍රධාන දැඩි සත්කාර ඒකකයේ පවතින වෛද්‍ය හිඟය හේතුවෙන් සාමාන්‍ය කටයුතුවලට බාධා එල්ල වී ඇති බව වාර්තා වේ. ඊයේ දිනයේ දී මෙම ඒකකයේ සේවය කරන වෛද්‍යවරුන් විසින් රෝහල් අධ්‍යක්ෂවරයාට දැනුම් දී ඇත්තේ ඒකකය පවත්වාගෙන යාමට අවශ්‍ය වෛද්‍යවරු නොමැති බවයි. මේ හේතුව නිසා දැඩි සත්කාර ඒකකය වසා දැමීමට සිදුවන බව ද ඔවුන් රෝහල් අධ්‍යක්ෂ වෛද්‍ය ෂෙල්ටන් පෙරේරා මහතා වෙත දැනුම් දී ඇත. කරාපිටිය රෝහලේ ප්‍රධාන දැඩි සත්කාර ඒකකයේ සේවය සඳහා වෛද්‍යවරුන් නව දෙනෙකු අනුයුක්ත කර ඇති අතර ඉන් වෛද්‍යවරු තිදෙනෙකු මේ වන විට පශ්චාත් උපාධි සඳහා විදේශ ගත වී ඇති බව සඳහන්ය. ඒ අනුව වෛද්‍යවරුන් හය දෙනෙකු මේ වන විට ප්‍රධාන දැඩි සත්කාර ඒකකයේ සේවය කරන අතර රෝගී සත්කාර කටයුතු සඳහා එම සංඛ්‍යාව ප්‍රමාණවත් නොවන බව පැවසෙයි. කෙසේ වෙතත් මේ වන විට ගාල්ල කරාපිටිය රෝහලේ ප්‍රධාන දැඩි සත්කාර ඒකකය වසා දමා ඇති බවට පවතින තොරතුරු අනුව අද දෙරණ මේ සම්බන්ධයෙන් රෝහල් අධ්‍යක්ෂ වෛද්‍ය ෂෙල්ටන් පෙරේරා මහතාගෙන් විමසීමක් කළේය. දැඩි සත්කාර ඒකකය වසා දමා නොමැති බවත් සුළු වෛද්‍ය හිඟයක් පමණක් පවතින බවත් එහිදි අධ්‍යක්ෂවරයා සඳහන් කළේය පවතින වෛද්‍ය හිඟයට අද දිනයේ දී තවත් වෛද්‍යවරයෙකු තාවකාලිකව අනුයුක්ත කිරීමට කටයුතු කර ඇති බව ද ඔහු පැවසුවේය.", "URL": "https://sinhala.adaderana.lk/news.php?nid=35421", "Category": null, "Parent URL": null}