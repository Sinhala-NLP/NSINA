{"Source": "Adaderana", "Timestamp": "December 30, 2011 11:49 am", "Headline": "හම්බන්තොට ජවිපෙ සමුළුව තහනම් කිරීම ප්‍රතික්ෂේප වෙයි", "News Content": "ජනවාරි මස 01 වන දින හම්බන්තොට, දෙබරවැව දී පැවැත්වීමට නියමිත ජනතා විමුක්ති පෙරමුණේ සමුළුව තහනම් කිරීමේ වාරණ නියෝගයක් නිකුත් කිරීම කොළඹ දිසා අධිකරණය ප්‍රතික්ෂේප කර තිබේ. අදාළ සමුළුව තහනම් කරන ලෙස ඉල්ලා ජනතා විමුක්ති පෙරමුණේ කැරලිකාර කණ්ඩායමේ පාර්ලිමේන්තු මන්ත්‍රී අජිත් කුමාර සහ ජී. කුලරත්න යන සාමාජිකයින් විසින් පැමිණිල්ලක් ඉදිරිපත් කර තිබිණි. අදාළ සමුළුව පැවැත්වීම සඳහා ජනතා විමුක්ති පෙරමුණේ මධ්‍යම කාරක සභාවේ අනුමැතිය ලැබී නොමැති බව එම පැමිණිල්ල තුළින් සඳහන් කර තිබිණි. එම සමුළුව පැවැත්වෙන බවට පසුගිය 25 වන දින ජනමාධ්‍ය ඔස්සේ පමණක් තමන් දැනගත් බව සඳහන් කරන පැමිණිලිකරුවෝ එම සමුළුවේ දී මධ්‍යම කාරක සභාව සඳහා සාමාජිකයින් 226 දෙනෙකු පක්ෂ නායකයා සහ ප්‍රධාන ලේකම්වරයා විසින් අත්තනෝමතික ලෙස බඳවාගන්නා බවට ද චෝදනා කර තිබේ. එම පත්කිරීම හමුවේ අදාළ සමුළුව පවත්වනු ලැබුවහොත් පක්ෂයට විශාල හානියක් සිදුවිය හැකි නිසා එය වැළැක්වීමේ වාරණ නියෝගයක් නිකුත් කරන ලෙස අධිකරණයෙන් ඔවුන් ඉල්ලා සිටියේය. එහෙත් එම වාරණ නියෝගය නිකුත් නොකළ කොළඹ දිසා විනිසුරු රංජිත් වටුපොළ මහතා නඩු විභාගය ජනවාරි මස 06 වන දිනට කල් දැමුවේය. එදිනට මෙම පැමිණිල්ල සම්බන්ධව කරුණු දක්වන ලෙස ජනතා විමුක්ති පෙරමුණේ නායක සෝමවංශ අමරසිංහ, ප්‍රධාන ලේකම් ටිල්වින් සිල්වා ඇතුළු වගඋත්තරකරුවන් 22 දෙදෙනෙකුට අධිකරණය නොතීසි නිකුත් කර තිබේ.", "URL": "https://sinhala.adaderana.lk/news.php?nid=21044", "Category": null, "Parent URL": null}