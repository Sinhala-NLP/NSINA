{"Source": "Adaderana", "Timestamp": "October 2, 2013 05:16 pm", "Headline": "ධර්මපාලතුමන් අපේ නෑයෝ - තක්කඩි මාධ්‍යවේදීන්ට ධර්ම දේශනයක් තියන්න සූදානම්", "News Content": "විද්‍යුත් හා පුවත්පත් මාධ්‍යවල සර්ව සාධාරණ ඉදිරිපත් කිරීම් කරන මාධ්‍යවේදීන්ට තමා හිස නමා ආචාර කරන බව මහජන කටයුතු හා මහජන සබඳතා පිළිබඳ අමාත්‍ය මර්වින් සිල්වා මහතා පවසයි. එහෙත් වෛරය පෙරදැරි කරගෙන නොහොබිනා තක්කඩිකම් කරන මාධ්‍යවේදීන්ට තමා මෛත්‍රී කරන අතර හැදෙන්න අවස්ථාවක් ලබාදෙන බව ද ඔහු කියා සිටියේ අද (03) වත්තල,ගොංගිතොට ප්‍රදේශයේ පාසලක දරුවන්ට පාවහන් බෙදාදීමේ උත්සවයකට සහභාගී වෙමිනි. එසේ වුවත් හැදෙන්න අමාරු මාධ්‍යවේදීන්ට ස්වාමීන් වහන්සේලා ‍ගෙන්වා තම දේවාලයේ ධර්ම‍ දේශනයක් පවත්වා ඒ සඳහා වැඩපිළිවෙලක් යොදන බව අමාත්‍යවරයා කියා සිටියේය. අනගාරික ධර්මපාලතුමා මාතර බැවින් හා තමා බෙලිඅත්තේ බැවින් මාතර පසුකොට බෙලිඅත්තට යායුතු බවත්, ධර්මපාල තුමන්ගේ පවුල හා තම පවුල් අතර සම්බන්ධතා තිබුණු බවත් සිල්වා මහතා සඳහන් කළේය. එබැවින් ධර්මපාලතුමන්ට \"පොට්ටනිකාරයා\"යයි නම් පටබැඳපු රටක මර්වින් සිල්වා වන තමාට නඟන අවලාද පිළිබඳ පුදුම විය යුතු නැති බව ඔහු පෙන්වා දුන්නේය. මහජන කටයුතු හා මහජන සබඳතා පිළිබඳ මහින්ද චින්තනයට අනුව කටයුතු කිරීමට ජනාධිපතිවරයා විසින් තමාට බලය ලබාදී ඇති බවත්, ඒ නිසාම මහජන සබඳතා පළුදුවන ඕනෑම මොහොතක එතැනට සම්බන්ධවීමට තමන්ට බලය ඇති බව හෙතෙම එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=37866", "Category": null, "Parent URL": null}