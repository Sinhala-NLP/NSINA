{"Source": "Adaderana", "Timestamp": "February 18, 2016 09:46 pm", "Headline": "ඉට්කා ගැන නැවත වරක් සලකා බලන්න", "News Content": "ඉට්කා වැනි සමස්ත රටටම හා රට වැසියාටම බලපාන ගිවිසුමක් අත්සන් කිරීමට පෙරාතුව ඒ ඒ ක්ෂේත්‍රයන්හි අදාළ වෘත්තීය සමිති, රටට හිතැති වෘත්තිය දැනුමක් සහිත පුද්ගලයන්ගෙන් මෙන්ම මහජන නියෝජිතයන්ගෙන් ද අදහස් විමසීම වැදගත් බව ජාතික හෙළ උරුමය පවසයි.එහි මාධ්‍ය ලේකම් බස්නාහිර පළාත් සභා මන්ත්‍රී නිශාන්ත ශ්‍රී වර්ණසිංහ මහතා නිවේදනයක් නිකුත් කරමින් සඳහන් කරන්නේ මේ අනූව අදාළ ගිවිසුමට එරෙහිවන පිරිස් මර්දනය නොකර ඔවුන්ගේ හඬට ද සවන්දිය යුතු බවයි.එම නිවේදනය වැඩිදුරටත් පහත පරිදිය.ඉට්කා ගිවිසුම නැවැත වරක් සලකා බැලිය යුතුය.ශ්‍රී ලංකාව හා ඉන්දියාව අතර ඇති කර ගැනීමට නියමිත ආර්ථික සහ තාක්ෂණ සහයෝගීතා ගිවිසුම (Economic & Technology Corporation Agreement) පිළිබදව මෙරට දේශපාලන දහරාවන්හි මෙන්ම වෘත්තියවේදී සංවිධාන සහ වාණිජ සංවිධාන අතර විශාල විරෝධතාවක් ආරම්භ වී ඇත. දෙරට අතර සිදුකරන මෙම ගිවිසුම අදියර දෙකකින් සිදු වේ. ඒ අනුව මූලික පදනම් ගිවිසුම පෙබරවාරි මාසයේදී ද සම්පූර්ණ ගිවිසුම ලබන ජුනි මාසයේ දී අත්සන් කිරීමට නියමිත බව පැවසේ.රටවල් දෙකක් අතර සිදුවන මෙවැනි ගිවිසුම්වලදී අප රටේ ආර්ථිකයට අත්වන ඉරණම හා වාසි සහ අවාසි ගැන ඉතා ගැඹුරු අවධානයකින් කටයුතු කළ යුතු බව අපගේ හැගීමයි.එසේම මෙවැනි ගිවිසුම්වලට එළැඹීමේ දී රට තුළ සංවාදයක් ආරම්භ කිරීම හා ඒ ඒ විෂය ක්ෂේත්‍රයන්ට අදාළ ප්‍රවීණයන්ගෙන් මෙන්ම වෘත්තියවේදීන්ගේ සංවිධාන මෙන්ම දේශපාලන නියෝජිතයන්ගේ අදහස් විමසා කටයුතු සිදු කිරීම කළ යුතුම කාර්යයකි.එසේ නොවී අත්තනෝමතික ලෙස විදේශීය රටවල් සමග ගිවිසුම්වලට එළඹීම අනර්ථකාමී ක්‍රියාවක් මෙන්ම මෙරට සමාජය තුළ කැළඹීම්වලට තුඩු දෙන්නක් බව ඉතිහාසය සාක්ෂි දරයි. 2000 වසරෙදි ඉන්දියාව සමග ඇති කරගන්නට ගිය සීපා ( CEPA ) ගිවිසුම ද 1998 වසරේ හිටපු ජනපතිනිය විසින් ඉන්දියානු සංචාරයක් අතරතුර අත්සන් කෙරුණු නිදහස් වෙළද ගිවිසුම ද අසාර්ථක ගිවිසුම් බවට පත් වන්නේ මෙම ඉක්ටා ගිවිසුම මෙන් රට අභ්‍යන්තරයේ පුළුල් සංවාදයක් ඇති කර නොගත් නිසාවෙනි. හිටපු ජනපතිනිය විසින් එලෙස අත්සන් කළ නිදහස් වෙළද ගිවිසුම ගැන මෙරට දැන්ගත්තේ මාධ්‍ය මගිනි. එබැවින් රටට බලපාන මොනයම් ආකාරයේ ගිවිසුමක් වුව ද අදාළ ක්ෂේත්‍රයන්හි නියෝජිතයන් හා එක්ව පුළුල් සංවාදයකින් අනතුරුව සිදු කළ යුතුමය.එසේම මහජන ඡන්දයෙන් තේරී පත්වුණු නියෝජිතයන් සිටින පාර්ලිමේන්තුවට මෙම ගිවිසුම ගැන සත්‍ය තොරතුරු ඉදිරිපත් කොට සාකච්ඡා සංවාද විවාද තුළින් ඔවුන්ගේ ද අදහස් විමසා මෙවැනි අවබෝධතා ගිවිසුම්වලට එළැඹිය යුතුය යන්න අපගේ හැගීමයි.බැලු බැල්මට මෙම ගිවිසුමෙන් වාසි අත්කර දෙනුයේ ඉන්දියාවටය. බ්‍රිතාන්‍ය යටත් විජිතයෙන් නිදහස ලැබු අප වසර 68කට පසු මෙවැනි ගිවිසුම් හරහා ඉන්දියානුකරණයකට ක්‍රමානුකූලව ගොදුරු නොවන්නේ දැයි මැනවින් සිතා බැලිය යුතු කරුණකි.ඓතිහාසිකව සිදු වූ බ්‍රිතාන්‍ය පාලන සමයේ දී මෙරට ගෙන් වූ ශ්‍රමිකයින් නිසා ඇති වූ බලපෑම කුමන ආකාරයේ එකක් දැයි යන්න ද එතෙක් මෙතෙක් ලංකාව ගිවිසුම්ගතව ලබාගත් වාසි සහ අවාසි මොනවාදැයි යන්න පිළිබද තක්සේරුවකට පැමිණ ඉතා බුද්ධිමත්ව කටයුතු කළ යුතුය.එසේ නොවුනහොත් කෙටිකාලීන විසදුම් සොයන්නට ගොස් දීර්ඝකාලීනව අප රටට විශාල අනර්ථයක් මෙමගින් සිදු විය හැකිය. මෙවැනි ගිවිසුම් හරහා අප රටට අනාගතයේ දී මුහුණු පෑමට සිදුවන ආර්ථික, සාමාජික, හා සංස්කෘතික බලපෑම් ගැන ද අවධානය යොමු කළ යුතුම වන්නේ අතීත පාඩම් ද සැලකිල්ලට ගිනිමිනි.රටේ දළ දේශීය නිෂ්පාදිතයෙන් සීයයට 60 ක් පමණ වූ සේවා වෙළදාම ඉන්දියාවට විවෘත කර තැබීම කිසිලෙසකින්වත් අප රටට වාසියක් නම් අත්කර නොදෙයි. අනෙක් කරුණ විරැකියාව අතින් ලංකා ජනගහනය මෙන් දෙගුණයක් තරම් ගැටලුවක් පවතිද්දි ශ්‍රි ලංකා ශ්‍රමිකයින්ට ඉන්දියාව තුළ නව රැකියා අවස්ථා ලැබේ යැයි සිතීම පවා විහිළුවකි. සියුම්ව විමසා බැලීමේ දී මෙම ඉන්දු ලංකා ආර්ථික සහ තාක්ෂණ සහයෝගීතා ගිවිසුම ( ECTA ) මෙරට දුප්පත් කුලී රථ රියදුරාගේ සිට ඉංජිනේරුවා දක්වාත් ගොවි කම්කරුවාගේ සිට වෛද්‍යවරයා දක්වාත් විහිද යන මෙන්ම දැඩිව බලපාන ගැටලුවක් බව පැහැදිලිය.එම නිසා ආණ්ඩු පක්ෂයේ සිටින කිහිප දෙනෙකුගේ මතයට හෝ තමන්ගේ මතය හෝ පක්ෂ ප්‍රතිපත්ති මත පිහිටා හෝ තම හිතවත් ව්‍යාපාර ප්‍රජාවේ අදහස් මත හෝ මෙවැනි ගිවිසුම්වලට එළැඹීම නොකළ යුතුය යන්න අපගේ ස්ථාවරයයි. එම නිසා සමස්ත රටටම හා රට වැසියාටම බලපාන මෙවැනි ගිවිසුම් අත්සන් කිරීමට පෙරාතුව ඒ ඒ ක්ෂේත්‍රයන්හි අදාළ වෘත්තීය සමිති, රටට හිතැති වෘත්තිය දැනුමක් සහිත පුද්ගලයන්ගෙන් මෙන්ම මහජන නියෝජිතයන්ගෙන් ද අදහස් විමසා කටයුතු සිදුකිරීම කළ යුතුම කාර්යයකි. යහපාලන ආණ්ඩුවට ඡන්දය දුන් උගත් ජනතාවගේ අදහස් වලට ගරු කරමින් විවෘතභාවයකින් හා විනිවිදභාවයකින් කටයුතු කළ යුතු අතර මේ සම්බන්ධව විරෝධය පළ කරන වෘත්තිය සංවිධාන බියවැද්දීමට හෝ මැඩපැවැත්වීමට කටයුතු නොකළ යුතුය. එසේ නොවන්නේ නම් මෙම ආර්ථික සහ තාක්ෂණ සහයෝගීතා ගිවිසුමට එදා සීපා ගිවිසුමට වුණු දේ සිදු වනු ඇත. එබැවින් ජාතික හෙළ උරුමය වශයෙන් අපගේ අදහස වනුයේ රටට බලපාන මෙවැනි වෙළද ගිවිසුම් කඩිමුඩියේ අත්සන් කිරීම නොකළ යුතු බවය.නිශාන්ත ශ්‍රී වර්ණසිංහමාධ්‍ය ලේකම්", "URL": "https://sinhala.adaderana.lk/news.php?nid=57355", "Category": null, "Parent URL": null}