{"Source": "Adaderana", "Timestamp": "September 24, 2017 11:15 am", "Headline": " රිෂාඩ්ගෙන් අපරාධ පරීක්ෂණ දෙපාර්තමේන්තුවට පැමිණිල්ලක්", "News Content": "මියන්මාරයේ රොහින්ග්‍යා මුස්ලිම්වරුන් ලංකාවට රැගෙනවිත් පදිංචිකරමින් සිටින බවත්, එයට තමා මැදිහත්ව කටයුතු කරන බවටත් ඇතම් වෙබ් අඩවි සහ සමාජ මාධ්‍ය ගෙන යන ජාතිවාදී ප්‍රකාශ පිළිබඳව වහාම පරීක්ෂණයක් පවත්වා එවැනි පුද්ගලයින්ට එරෙහිව නීතිය ක්‍රියාත්මක කරන ලෙස ඉල්ලා අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත්කළ බව කර්මාන්ත හා වාණිජ කටයුතු අමාත්‍ය රිෂාඩ් බදියුදීන් මහතා පවසයි. කර්මාන්ත හා වාණිජ කටයුතු අමාත්‍යංශයේ පැවති මාධ්‍ය හමුවකදී ඇමතිවරයා මේ බව පැවසීය. රොහින්ග්‍යා මුස්ලිම්වරුන් ලංකාවට රැගෙන එනබවට හෝ ඒ සම්බන්ධයෙන් හෝ කිසිඳු ප්‍රකාශයක් කිසිඳු ස්ථානයක තමා ප්‍රකාශ නොකළ බවත්, සිංහල ,දෙමළ ,මුස්ලිම් සහජීවනයෙන් ජීවත්වන මෙරට තුළ මෙවැනි ප්‍රකාශ සිදුකරමින්, තමාද මෙයට සම්බන්ධකරගනිමින්, ගැටුම් නිර්මාණය කිරීමට වෙර දරන ජාතිවාදී කුමන්ත්‍රණකරුවන් රටට අනාවරණය කර ගැනීම අත්‍යවශ්‍ය නිසා තමා මෙලෙස මේ සම්බන්ධයෙන් අපරාධ පරීක්ෂණ දෙපාර්තමේන්තුවට පැමිණිලි කළ බව අමාත්‍ය රිෂාඩ් බදියුදීන් මහතා පවසයි. නිදහසින් පසුව ලංකාවේ විවිධ අවස්ථා තුළ මෙවැනි ජාතිවාදීන් විවිධ ස්වරූප තුළින් කරලියට පැමිණෙන බවත්, වසර තිහක කුරිරු යුද්ධයෙන් බැට කෑ ලාංකිකයින්ට මෙවැනි ජාතිවාදීන් නිසා නැවතත් රට තුළ අසමඟියක් ඇති කිරීමට කිසිඳු අවස්ථාවක ඉඩ නොතබන බවත් ඇමතිවරයා වැඩිදුරටත් පවසයි.", "URL": "https://sinhala.adaderana.lk/news.php?nid=77948", "Category": null, "Parent URL": null}