{"Source": "Adaderana", "Timestamp": "March 29, 2019 04:32 pm", "Headline": "ඩුබායිවලින් පිටුවහල් කළ සැකකරුවන් විමර්ශනයට විශේෂ කමිටුවක්", "News Content": "ඩුබායිහී සිට මෙරටට පිටුවහල් කළ අපරාධකරුවන් පිළිබඳ වැඩිදුර විමර්ශන අධීක්ෂණය කිරීම සඳහා අපරාධ පරීක්ෂණ දෙපාර්තමේන්තුව භාර ජ්‍යෙෂ්ඨ නියෝජ්‍ය පොලිස්පති රවී සෙනෙවිරත්න මහතාගේ ප්‍රධානත්වයෙන් යුත් සත්පුද්ගල කමිටුවක් පොලිස්පතිවරයා විසින් පත් කර තිබේ. ජ්‍යෙෂ්ඨ නියෝජ්‍ය පොලිස්පති රවී සෙනෙවිරත්න, ජ්‍යෙෂ්ඨ නියෝජ්‍ය පොලිස්පති අජිත් රෝහණ, ජ්‍යෙෂ්ඨ පොලිස් අධිකාරී ශානි අබේසේකර, ජ්‍යෙෂ්ඨ පොලිස් අධිකාරී ටී සී ඒ ධනපාල, පොලිස් අධිකාරී රුවන් ගුණසේකර, පොලිස් අධිකාරී නිශාන්ත සොයිසා, කොළඹ අපරාධ කොට්ඨාශ වැඩබලන පොලිස්පති ඒ.කේ.ඩී.යූ හේමන්ත යන නිලධාරීවරුන් පත්කොට ඇත. මේ අතර මෙරටට පිටුවහල් කළ කන්ජිපානි ඉම්රාන්ගෙන් වැඩිදුර ප්‍රශ්න කිරීම සඳහා කොළඹ අපරාධ කොට්ඨාසය රැඳවුම් නියෝගයක් ද ලබාගෙන ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. මහා පරිමාණ මත්ද්‍රව්‍ය ජාවාරම්කරුවෙකු මෙන්ම, මෙරට සිදුවූ ඝාතන ඇතුළු අපරාධ රැසකට පොලිසියට අව්‍යශව සිටි මුහම්මද් නජීම් ඉම්රාන් නොහොත් කන්ජිපානි ඉම්රාන් ඩුබායි රාජ්‍යයෙන් පිටුවහල් කිරීමෙන් අනතුරුව ඊයේ(28) පෙරවරුවේ ශ්‍රී ලංකාවට පැමිණියේය. එහිදී අපරාධ පරීක්ෂණ දෙපාර්තමේන්තුවේ ගුවන්තොටුපොළ ඒකකයේ නිලධාරීන් විසින් අත්අඩංගුවට ගැනුණු ඔහුගෙන් පැය 15කට ආසන්න කාලයක් ප්‍රශ්න කරනු ලැබීය. පොලීසිය සඳහන් කළේ ඔහු මාලදිවයින වෙත පැන යාම සඳහා සැලසුම් කර තිබූ බවයි. අනතුරුව වැඩිදුර විමර්ශන සඳහා ඊයේ රාත්‍රීයේ ඔහුව කොළඹ අපරාධ කොට්ඨාසය වෙත රැගෙන එනු ලැබීය. මේ අතර කන්ජිපානි ඉම්රාන් තවදුරටත් රඳවාගෙන ප්‍රශ්න කිරීම සඳහා කොළඹ අපරාධ කොට්ඨාසය විසින් රැඳවුම් නියෝගයක් ලබාගෙන තිබේ. මේ අතර කන්ජිපානි ඉම්රාන් සමඟ මෙරටට පිටුවහල් කෙරුණු අමිල සම්පත් රත්නායකගෙන් ද පැය 14 කට ආසන්න කාලයක් අපරාධ පරීක්ෂණ දෙපාර්තමේන්තු නිලධාරීන් විසින් ප්‍රශ්න කරනු ලැබීමෙන් අනතුරුව රොටුඹ පොලිස් ස්ථානය වෙත රැගෙන එනු ලැබීය. ඔහු අද මොරවක මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව අප්‍රේල් 02 වැනිදා දක්වා රක්ෂිත බන්ධනාගාරගත කිරීමට මොරවක මහේස්ත්‍රාත් ශෂිකා මිතුනාරච්චි මෙනෙවිය නියෝග කළේය.", "URL": "https://sinhala.adaderana.lk/news.php?nid=106983", "Category": null, "Parent URL": null}