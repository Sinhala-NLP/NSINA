{"Source": "Adaderana", "Timestamp": "April 23, 2019 11:41 am", "Headline": "කටුවාපිටිය දේවස්ථානයේ ඉදිකිරීම් කඩිනම් කරන්න ජනාධිපතිගෙන් උප‍දෙස්", "News Content": "ජනාධිපති මෛත්‍රීපාල සිරිසේන මහතා බෝම්බ ප්‍රහාරයට ලක්වූ කටුවාපිටිය ශාන්ත සෙබස්තියන් දේවස්ථානයේ කටයුතු සොයාබැලීමට එම දේවස්ථානය වෙත ගොස් තිබේ. අද(23) උදෑසන එම දේවස්ථානය වෙත ගිය ජනාධිපතිවරයා එහි ශ්‍රීලාල් ෆොන්සේකා පියතුමන් හමුවී සමස්ත කිතුණු බැතිමතුන් වෙනුවෙන් තම බලවත් කණගාටුව සහ සංවේගය උන්වහන්සේ වෙත පල කළ බව ජනාධිපති මාධ්‍ය අංශය සඳහන් කළේය. දේවස්ථානයේ නැවත ඉදිකිරීම් කටයුතු සොයා බැලු ජනාධිපති මෛත්‍රීපාල සිරිසේන මහතා එම කටයුතු හැකි ඉක්මනින් නිම කිරීමට තමන් යුධ හමුදාවට උප‍දෙස් ලබාදී ඇති බව ප්‍රකාශ කර තිබේ. මෙවැනි මිලේච්ඡ ක්‍රියා යලි රට තුළ සිදුවීමට ඉඩ නොතබා ඒ වෙනුවෙන් ගත හැකි සෑම පියවරක්ම මේ වන විට රජය ගෙන ඇති බව එහිදී අදහස් දක්වමින් ජනාධිපතිවරයා ප්‍රකාශ කර ඇත. මෙම ඛේදජනක සිදුවීමෙන් අනතුරට පත්වූවන්ට ඉක්මන් සුවය ප්‍රාර්ථනා කර ඇති ජනාධිපතිවරයා විපතට පත් සියළු ජනතාව වෙනුවෙන් උපරිම සහන සැලසීමට රජය කටයුතු කර ඇති බව ප්‍රකාශ කර තිබේ. මේ අතර පාස්කු ඉරුදින දේව මෙහෙයට සහභාගී වී සිටියදී එල්ල වූ බෝම්බ ප්‍රහාරයෙන් මියගිය පුද්ගලයින්ට අවසන් ගෞරව දැක්වීමටද ජනාධිපතිවරයා සහභාගී වූ බව ජනාධිපති මාධ්‍ය අංශය සදහන් කළේය. ප්‍රදේශයේ නිවාස කිහිපයක් වෙත ගිය ජනාධිපති මෛත්‍රීපාල සිරිසේන මහතා දේහයන්ට අවසන් ගෞරව දක්වා ඇති අතර එම පවුල්වල ඥාතීන් වෙත හා ප්‍රදේශවාසීන් වෙත සිය සාතිශය සංවේගය පල කර තිබේ.", "URL": "https://sinhala.adaderana.lk/news.php?nid=108512", "Category": null, "Parent URL": null}