{"Source": "Adaderana", "Timestamp": "September 20, 2019 09:25 am", "Headline": "ලෝක කුසලාන රග්බි තරගාවලිය අද ජපානයේදී", "News Content": "9වන ලෝක කුසලාන රග්බි තරගාවලිය අද(20) ජපානයේදී ආරම්භ වීමට නියමිතයි. රග්බි ලෝක කුසලාන තරගාවලියක් ආසියාතික රටකදී පැවැත්වෙන්නේ පළමු වරට වීම විශේෂත්වයක්. 9වන ලෝක කුසලාන රග්බි තරගාවලිය අද සිට පුරා දින 35ක් ජපානයේ ක්‍රීඩංගණ 12කදී පැවැත්වීමට නියමිතයි. මෙවර තරගාවලියට කණ්ඩායම් 20ක් සහභාගී වන අතර A, B, C, සහ D යනුවෙන් කාණ්ඩ 4කට එම කණ්ඩායම් බෙදී තිබේ. A කාණ්ඩය යටතේ අයර්ලන්තය,ස්කොට්ලන්තය, ජපානය,රුසියාව සහ සැමෝවා රාජ්‍යය තරග වදින අතර නවසීලන්තය,දකුණු අප්‍රිකා‍ව, ඉතාලිය,නැමීබියාව සහ කැනඩාව B කාණ්ඩය යටතේ ක්‍රීඩා කිරීමට නියමිතයි. එංගලන්තය,ප්‍රංශය,ආර්ජන්ටිනාව,එක්සත් ජනපදය,ටොන්ගා රාජ්‍යය C කාණ්ඩය යටතේත් ඔස්ට්‍රේලියාව,වේල්ස් රාජ්‍යය,ජෝර්ජියාව,ෆිජී රාජ්‍යය සහ උරුගුවේ කණ්ඩායම් D කාණ්ඩය යටතේත් තරග වදී. මෙම කාණ්ඩ 4න් අර්ධ අවසන් පූර්ව වටයට කණ්ඩායම් දෙකක් සුදුසුකම් ලබා ගන්නා අතර එම වටයේ තරග ඔක්තෝම්බර් 19 වැනිදා සහ ඔක්තෝම්බර් 20 වැනිදා පැවැත්වීමට නියමිතයි. 9වන ලෝක කුසලාන රග්බි තරගාවලියේ අවසන් මහා තරගය පැවැත්වෙන්නේ නොවැම්බර් 2වනදා.", "URL": "https://sinhala.adaderana.lk/news.php?nid=119550", "Category": null, "Parent URL": null}