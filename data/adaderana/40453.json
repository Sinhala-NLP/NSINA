{"Source": "Adaderana", "Timestamp": "January 19, 2014 09:00 am", "Headline": "බසයට යට වූ කාන්තාව අවසන් ගමන් යයි", "News Content": "බස් රථයකින් බිමට වැටී එම බස් රථයටම යටවී තුවාල ලබා රෝහල් ගත කර සිටි කාන්තාවක් ප්‍රතිකාර ලබමන් සිටින අතරතුර මිය ගොස් ඇති බව ආණමඩුව පොලීසිය පවසයි. මිය ගොස් ඇත්තේ අව්ලේගම - තෙන්නකෝන්ගම පදිංචිව සිටි අධිකාරි මුදියන්සේලාගේ සිට්ටම්මා (53) නම්වු කාන්තාවකි. ඉකුත් 04 වැනිදා ආණමඩුව නගරයේ බස් නැවතුම් පළේදී මෙම අනතුර සිදුවී ඇත. අනතුරින් තුවාල ලබා සිටි කාන්තාව ආණමඩුව දිසා රෝහලට ඇතුළත් කිරීමෙන් පසුව පුත්තලම මුලික රෝහලට මාරු කර යවා තිබේ. පුත්තලම මුලික රෝහලේ ප්‍රතිකාර ලබමින් සිටින අතර තුර ඇය ඉකුත් 18 වැනිදා මියගොස් ඇති බව අප වාර්තාකරු පැවසීය. පුත්තලම සිට කුරුණෑගල දක්වා ධාවනය වු පුද්ගලික බස් රථයක් ආණමඩුව බස් නැවතුම්පළේ ගාල් කර ඇත. එම බස් රථය නැවත ධාවනය කිරීමමට යන විට ඊට ගොඩ වීමට මෙම කාන්තාව උත්සහ කර ඇත. එම අවස්ථාවේදී ඇය බස් රථයෙන් බිමට වැටී තිබේ. බස් රථයෙන් බිමට වැටුණු කාන්තාවගේ එක් පාදයක් බස් රථයේ රෝදයකට යට වී ඇති බව පොලීසිය කියයි. අනතුරට සම්බන්ධ බස් රථය සහ එහි රියදුරුව පොලීසිය විසින් අත්අඩංගුවට ගෙන ඇත. ආණමඩුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=40453", "Category": null, "Parent URL": null}