{"Source": "Adaderana", "Timestamp": "October 12, 2013 08:18 am", "Headline": "ඉන්දීය අත්අඩංගුවට පත් ලාංකික ධීවරයින් 26ක් රිමාන්ඩ්", "News Content": "ශ්‍රී ලාංකික ධීවරයින් 26 දෙනෙකු ඉන්දියාවේ දී රක්ෂිත බන්ධනාගාර ගත කර තිබේ. මොවුන් ඉන්දීය මුහුදු සීමා උල්ලංඝණය කිරීම හේතුවෙන් එරට වෙරළ ආරක්ෂක නිලධාරීන් විසින් අත්අඩංගුවට ගෙන ඇත. ඔවුන් අත්අඩංගුවට ගෙන ඇත්තේ පසුගිය බ්‍රහස්පතින්දාය. ධීවරයින් පිරිස අධිකරණයට ඉදිරිපත් කිරීමෙන් අනතුරුව ලබන 25 වන දින දක්වා බන්ධනාගාර ගත කර ඇති බව ඉන්දීය මාධ්‍ය වාර්තා කරයි. සැප්තැම්බර් මස 17 වැනිදා ද ශ්‍රී ලාංකික ධීවරයින් පිරිසක් ද මෙලෙස අත්අඩංගුවට ගත් අතර ඔවුන් ද ඊයේ දිනය දක්වා රක්ෂිත බන්ධනාගාර ගත කර තිබුණි. ඊයේ ඔවුන් යළිත් අධිකරණයට ඉදිරිපත් කිරීමෙන් අනතුරුව ලබන 25 වන දින දක්වා තවදුරටත් රක්ෂිත බන්ධනාගාර ගත කරන ලෙස නියෝග කර ඇත.", "URL": "https://sinhala.adaderana.lk/news.php?nid=38079", "Category": null, "Parent URL": null}