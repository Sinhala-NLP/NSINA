{"Source": "Adaderana", "Timestamp": "April 21, 2012 01:34 pm", "Headline": "වෙද වැටුප් විෂමතා ඉවත් කිරීමට ඇමති එකඟවෙයි", "News Content": "වෛද්‍යවරුන්ගේ පවතින වැටුප් විෂමතා ඉවත් කිරීම සඳහා සෞඛ්‍ය අමාත්‍ය මෛත්‍රීපාල සිරිසේන මහතා එකඟතාව පළකර තිබේ. රජයේ‍ වෛද්‍ය නිලධාරීන්ගේ සංගමය සමග පැවති සාකච්ඡාවක දී අමාත්‍යවරයා මේ බව ප්‍රකාශ කළ බව එම සංගමයේ මධ්‍යම කාරක සභික වෛද්‍ය නවීන් ද සොයිසා මහතා සඳහන් කළේය. 2006 චක්‍රලේඛයේ විෂමතාවයන් කිහිපයක් නිසා වෛද්‍යවරුන්ගේ වැටුප් පරිමාණ අතර සහ ශ්‍රේණි අතර ගැටලුකාරී තත්ත්වයක් පවතින බව එම සෞඛ්‍ය අමාත්‍යවරයාට පෙන්වාදුන් බව හෙතෙම කියා සිටියේය. එම විෂමතාවයන් නිවැරදි කර වෛද්‍යවරුන්ට අදාළ වැටුප් පරිමාණ තැබීම සඳහා සහ අදාළ ශ්‍රේණිවල තැබීම සඳහා අදාළ කැබිනට් පත්‍රිකාව ඉතා ඉක්මනින් කැබිනට් මණ්ඩලයට ඉදිරිපත් කිරීමට එහිදී අමාත්‍යවරයා පොරොන්දු වූ බව ද ඔහු ප්‍රකාශ කළේය.", "URL": "https://sinhala.adaderana.lk/news.php?nid=23693", "Category": null, "Parent URL": null}