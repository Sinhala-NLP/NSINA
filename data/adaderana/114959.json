{"Source": "Adaderana", "Timestamp": "July 25, 2019 11:03 am", "Headline": "චීනයේ නාය යෑමකින් ජීවිත 12ක් අහිමි වෙයි", "News Content": "චීනයේ ගයිජෝ පළාතේ සිදුවූ නාය යෑමකින් පුද්ගලයන් 12දෙනෙක් මියගොස් තවත් 40කට අධික පිරිසක් අතුරුදන්ව ඇත. ප්‍රදේශයේ පැවති අධික වැසි සහිත කාලගුණය හේතුවෙන් නායයෑම සිදුව ඇති බව සඳහන්. සුයිචන්ග් ජනපදයේ පිහිටි ගම්මානයක නිවාස 2ක් නාය යෑමට හසුවී ඇත. මඩ තට්ටු අතර සිරවී සිටි පුද්ගලයන් එකොළොස්දෙනෙකුගේ දිවි බේරාගැනීමට සෝදිසි මෙහෙයුම්වලදී හැකිවී තිබුණි. අතුරුදන්ව සිටින සෙසු පිරිස සොයා තවදුරටත් සොදිසි මෙහෙයුම් ක්‍රියාත්මකයි. එම මෙහෙයුම් සඳහා සහන සේවකයන් පන්සීයකට අධික පිරිසක් එක්ව සිටියි. මේ අතර ඉදිරියේදී සිදුවිය හැකි ගංවතුර, නායයෑම් වැනි ආපදා වලින් පුද්ගල හා දේපළ හානි සිදුවීම අවම කර ගැනීමට අවශ්‍ය ක්‍රියාමාර්ග ගන්නා ලෙස එරට ජනාධිපති ෂී ජින් පින් බලධාරීන්ට දැනුම් දී තිබුණි. වැසි සමයේදී චීනයේ බොහෝ ග්‍රාමීය ප්‍රදේශවල නායයෑම් බහුලව සිදුවන බව විදෙස් වාර්තා පෙන්වා දෙයි. එමෙන්ම මේ වසර තුළදී චීනය දරුණු ලෙස ගංවතුර ආපදාවට මුහුණ පෑ බවද එම වාර්තාවල දැක්වෙයි. මේ වර්ෂයේ මුල් භාගය තුළ පමණක් ගයිජෝ පළාතේ මිලියන දෙකකට අධික පිරිසක් අයහපත් කාලගුණයෙන් පීඩාවට පත්වූ බව චීන මාධ්‍ය වාර්තාවල වැඩිදුරටත් සඳහන්ය.", "URL": "https://sinhala.adaderana.lk/news.php?nid=114959", "Category": null, "Parent URL": null}