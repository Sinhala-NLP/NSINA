{"Source": "Adaderana", "Timestamp": "January 3, 2017 09:36 pm", "Headline": " ජාතික තිරසර ආර්ථික සැලැස්ම හෙට එළිදැක්වෙයි", "News Content": "ජාතික තිරසර සංවර්ධන සැලැස්මේ ආර්ථික සැලැස්ම හෙට(04) එළිදැක්වීමට නියමිතය.ඒ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙනි. තිරසර යුගයක සංවර්ධන දැක්ම ඊයේ(02) ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ආරම්භ කෙරුණි. මෙම ජාතික වැඩපිළිවෙළ තෙවසරක ඇරඹුමක් ලෙස ආරම්භ වන අතර එය 2030 දක්වා ක්‍රියාත්මකය. කිසිඳු දේශපාලන භේදයකින් තොරව හරිත විප්ලවය ජෛව සංවේදී මානව ශිෂ්ටාචාරයක් ගොඩනැගීමේ අරමුණින් කරුණු 17ක් ඔස්සේ මෙය ක්‍රියාත්මක වෙයි.ඒ අනුව මෙහි ආර්ථික සැලැස්ම හෙට දිනයේදී එළිදැක්වෙන අතර එමගින් මෙරට ආර්ථිකය ඉහළ නැංවීම රජයේ ප්‍රධාන අරමුණය.ප්‍රධාන ආර්ථික කවුළු දෙකක් හරහා මෙරට ආර්ථිකය ඉහළ නැංවීමට නියමිත අතර නිරතදිග ආර්ථික කවුළුව සහ ඊසාන දිග ආර්ථික කවුළුව මින් ප්‍රධාන ආර්ථික කවුළුව ලෙස සැලකෙයි.මීට අමතරව කඳුරට උප ආර්ථික කවුළුවක් ලෙස ද ආර්ථිකය ඉහළ නැංවීමට රජය සැලසුම් කර තිබේ.නිරත දිග ආර්ථික කවුළුව හරහා බස්නාහිර, මධ්‍යම සහ දකුණ යන පළාත් සංවර්ධනය කෙරෙන අතර ඊසාන දිග ආර්ථික කවුළුව හරහා උතුර හා උතුරු මැද පළාත් සංවර්ධනය කිරීමට නියමිතය.ආදායම් ඉහළ නැංවීම, මධ්‍යම පංතිය ප්‍රතිසංස්කරණය, රැකියා දස ලක්ෂයක් ආරම්භ කිරීම ද මෙම ආර්ථික සැලැස්ම හරහා සිදු කෙරෙයි.", "URL": "https://sinhala.adaderana.lk/news.php?nid=67675", "Category": null, "Parent URL": null}