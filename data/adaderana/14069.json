{"Source": "Adaderana", "Timestamp": "February 8, 2011 09:14 am", "Headline": "නාය යෑම් අවදානම තුරන් වී නෑ", "News Content": "මාතලේ , මහනුවර , නුවරඑළිය සහ බදුල්ල යන දිස්ත්‍රික්ක වල නාය යාමේ අවදානම තවදුරටත් පවතින බව ජාතික ගොඩනැගිලි පර්යේෂණ ආයතනය පවසයි. එම ආයතනයේ නාය යා‍ම් සේවා අධ්‍යක්ෂ ආර්.එම්.එස් බණ්ඩාර මහතා ප්‍රකාශ කර සිටියේ එම දිස්ත්‍රික්ක වල ස්ථාන රැසක නාය යාම් සක්‍රීය වෙමින් පවතින බවයි. නාය යාම් සිදු වන ප්‍රදේශ වල සිටි බොහෝ පිරිස් එම ස්ථාන වලින් ඉවත් කිරීමට කටයුතු කර ඇති බව ද ආර්.එම්.එස් බණ්ඩාර මහතා ප්‍රකාශ කළේය. මේ අතර ඊයේ දිනයේ ඇද හැලුණු වර්ෂාවත් සමඟ යළිත් වරක් ගංගා සහ වැව් පිටාර ගැලීමට පටන් ගෙන ඇති බව වාරිමාර්ග‍ දෙපාර්තමේන්තුව පවසයි. මනම්පිටිය ප්‍රදේශයෙන් මහවැලි ගඟ යළි පිටාර ගැලීම හේතුවෙන් සෝමාවතිය ප්‍රදේශය යළිත් වරක් ගංවතුරට හසු වී ඇති බව වාරිමාර්ග දෙපාර්තමේන්තු ප්‍රකාශ කරයි. මේ අතර හානි සිදු වී ඇති මහා වාරිමාර්ග සහ මධ්‍යම ප්‍රමාණයේ වාරිමාර්ග යළි පිළිසකර කිරීම සඳහා රුපියල් මිලියන 2800ක් පමණ වැය වෙතැයි ඇස්තමේන්තු කර ඇති බව වාරිමාර්ග දෙපාර්තමේන්තුව පෙන්වාදෙයි.", "URL": "https://sinhala.adaderana.lk/news.php?nid=14069", "Category": null, "Parent URL": null}