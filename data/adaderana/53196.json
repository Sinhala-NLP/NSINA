{"Source": "Adaderana", "Timestamp": "August 12, 2015 12:45 pm", "Headline": "ජනතාව සූදානම් - දේශපාලනඥයින් සූදානම්ද දන්නේ නෑ", "News Content": "මේ මැතිවරණයෙන් පසු ආණ්ඩු කරනු ලබන්නේ රට රකින්නට හදන අයද යන්න පිළිබඳ ජනතාව සිතිය යුතු බව ජාතික සංවිධාන එකමුතුව පවසයි.රනිල් වික්‍රමසිංහ මහතා බලය ලබාගනු ලැබුවහොත් රට බෙදෙනු ඇති බවත්, එතුමා මීට පෙරාතුවද රට බෙදීම සඳහා ගිවිසුම් ගැසූ කෙනෙකු බවද ජාතික සංවිධාන එකමුතුව වෙනුවෙන් පූජ්‍ය බෙංගමුවේ නාලක හිමි කියා සිටියි.රට රකින නායකයෙකු වන මහින්ද රාජපක්ෂ මහතා නැවත බලයට‍ පත්කිරීමට මෙරට ජනතාව සූදානම් බවත්, එහෙත් දේශපාලනඥයින් සූදානම්ද යන්න තමන් නොදන්නා බවත් නාලක හිමියන් කියා සිටියේ අද (12) කොළඹ පැවති මාධ්‍ය හමුවකදීය.ආරක්ෂක අංශ වලට වැටුප් වැඩිකිරීමට හෝ සන්තෝසම් ලබාදීමට කටයුතු කළ හැකි වුවද ජීවිත පරිත්‍යාගයෙන් රැකගත් රට සම්බන්ධයෙන් ඔවුන්ට ඇත්තේ වැටුප් සන්තෝසම් වෙනුවට රට ගැන හැඟීමක් බැවින් එය ප්‍රමුඛ බව උන්වහන්සේ සඳහන් කළේය.ජනතා විමුක්ති පෙරමුණද මේවන විට පක්ෂයක් ලෙස පිරිහිලා ඇති බවත්, පෙරටුගාමීන් යනුවෙන් කුරුටුගාන පිරිසක්ද ඊට එකතුවී ඇති බවත් නාලක හිමියන් අවධාරණය කළේය.මෙම මාධ්‍ය හමුවට එක්වුණු වෛද්‍ය වසන්ත බණ්ඩාර මහතා කියා සිටියේ පසුගිය රජය විසින් රටට අහිතකර බැවින් අත්සන් නොකරන ලද සෙපා ගිවිසුම අත්සන් කරන බවට අග්‍රාමාත්‍ය රනිල් වික්‍රමසිංහ මහතා ප්‍රකාශ කර ඇති බවයි.මෙම ගිවිසුම අත්සන් කරනු ලැබුවහොත් ශ්‍රී ලංකාවේ මුළු ආර්ථිකයම ඉන්දියාවට යටවන බවත්, එමගින් ශ්‍රී ලංකාවේ ආර්ථිකය කඩාවැටෙන බවත් වසන්ත බණ්ඩාර මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=53196", "Category": null, "Parent URL": null}