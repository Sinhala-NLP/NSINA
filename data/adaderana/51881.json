{"Source": "Adaderana", "Timestamp": "June 9, 2015 05:17 pm", "Headline": "සිංගප්පූරුවෙන් රන් ගෙනා ලාංකිකයා රේගු‍ දැලේ", "News Content": "නීති විරෝධී ලෙස රත්‍රං තොගයක් මෙරටට රැගෙන ඒමට උත්සාහ කළ පුද්ගලයෙකු කටුනායක ගුවන්තොටුපළේ දී අත්අඩංගුවට ගෙන තිබේ.ශ්‍රී ලංකන් ගුවන් සේවයට අයත් ගුවන් යානයකින් මෙම පුද්ගලයා සිංගප්පූරුවේ සිට මෙරටට පැමිණ ඇති බව සඳහන්ය. එහිදී අදාළ පුද්ගලයා පිළිබඳ සැක සිතූ ශ්‍රී ලංකා රේගුව ඔහුගේ ගමන්මලු පරීක්ෂා කර ඇති අතර එම ගමන්මලු තුළ තිබී රත්‍රං බිස්කට් හතරක් සොයාගෙන ඇත. එහි බර ග්‍රෑම් 400ක් වන අතර වටිනාකම රුපියල් ලක්ෂ 20ක් වන බව ශ්‍රී ලංකා රේගුව සඳහන් කළේය.ඒ අනුව සැකකරු ශ්‍රී ලංකා රේගුව විසින් අත්අඩංගුවට ගෙන ඇති අතර ඔහු කොච්චිකඩේ ප්‍රදේශයේ පදිංචි 49 හැවිරිදි පුද්ගලයෙකි. අත්අඩංගුවට ගත් සැකකරු සම්බන්ධයෙන් සහකාර රේගු අධිකාරී නුවන් අබේනායක මහතාගේ ප්‍රධානත්වයෙන් පරීක්ෂණ සිදුකරයි.", "URL": "https://sinhala.adaderana.lk/news.php?nid=51881", "Category": null, "Parent URL": null}