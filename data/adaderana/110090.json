{"Source": "Adaderana", "Timestamp": "May 16, 2019 04:18 pm", "Headline": "සතොස ගොඩනැඟිල්ලේ කිසිදු තැනක රහස් කාමර නෑ", "News Content": "සතොස ප්‍රධාන ගොඩනැඟිල්ලේ ඇතැම් සැක සහිත කටයුතු සිදුවන බවට සිදු කල චෝදනාව තරයේ ප්‍රතික්ෂේප කරන බව සමුපකාර තොග වෙළද සංස්ථාව නිවේදනයක් නිකුත් කරමින් පවසයි. රිෂාඩ් බදියුදීන් අමාත්‍යවරයාගේ අමාත්‍ය කාර්යාලය පිහිටා ඇති කොළඹ වොක්ෂෝල්වීදියේ ප්‍රධාන ගොඩනැඟිල්ලේ ඇතැම් සැක සහිත කටයුතු සිදුවන බවට සතොස සේවක එකමුතුව ඊයේ(15) පවසා සිටියේය. මේ පිළිබද කඩිනම් පරික්ෂණයක් පවත්වා ආරක්ෂාව තහවුරු කරන ලෙසට එහි නියෝජිතයින් ඉල්ලා සිටියේය. සතොස ගොඩනැඟිල්ලේ 9 වන මහල කිසිඳු ගිවිසුමකට යටත් නොවි යුනිඩෝ සංවිධානයට ලබා දී ඇති බව ඔවුන් පවසයි. රට තුළ ඇතිවූ තත්ත්වය මත මේ සම්බන්ධයෙන් සැකයක් මතුවන බව ඔවුන් පවසයි. යම් පුද්ගලයෙක් එම මහලට ඇතුළු වන්නේ නම් දුරකථන ඇමතුමක් දි ඇතුල් විය යුතු බවත් එන් පසු ක්ෂණිකව එහි දොර වසා දමන බව ඔවුනු පවසයි. මේ සම්බන්දයෙන් සැකයක් පවතින බැවින් තමන්ට ආරක්ෂාව සපයන ලෙස එම සේවකයින් රජයෙන් ඉල්ලා සිටියේය. මේ සම්බන්ධයෙන් අමාත්‍යාංශයෙන් නිවේදනයක් නිකුත් කරමින් පවසා සිටින්නේ, මෙවන් අදහසකි. -උපුටා ගැනීම - “ඉහත ප්‍රවෘත්තිය සම්පූර්ණයෙන් අසත්‍යයක් වන බැවින් එය තරයේ ප්‍රතික්ෂේප කරමි. වර්ෂ 2015 ට පෙර පාඩු ලබමින් සිටි සතොස ආයතනය වත්මන් ගරු ඇමතිවරයාගේ මගපෙන්වීම අනුව පැහැදිලි ප්‍රගතියක් ලබා ක්‍රියාත්මක විම නිසා මෙය හුදෙක්ම සතොස ආයතනය විනාශ කිරීමට, කීර්ති නාමයට හානි කිරීමට හා දේශපාලන වාසි ලබා ගැනිමට සීමිත පිරිසක් විසින් සිදු කරන ලද්දක් බව පැහැදිලිය. සතොස ආයතනයේ වොක්ෂොල් වීදියේ පිහිටි ප්‍රධාන කාර්යාලය අමාත්‍යාංශය යටතේ පවතින ආයතන සදහා නීත්‍යානුකූලව කුලී පදනම මත ලබාදී ඇත. මේ වනවිට පාරිභෝගික අධිකාරිය, ලංකා සතොස, සතොස ආරක්ෂක සහ පොදු (පෞද්) සමාගම, සතොස ඉදිකිරීම් සමාගම, සමූපකාර දෙපාර්තමේන්තුව, දිගුකාලීන අවතැන් වූ පුද්ගලයන් නැවත පදිංචි කිරීම සම්බන්ධ ව්‍යාපෘති කාර්යාලය, හා රජයේ විගණන අංශයද මෙහි පිහිටා ඇත. යුරෝපා සංගමය හා රජය අතර ඇතිකරගත් ගිවිසුමක් අනුව ව්‍යාපෘති කාර්යාලයක් පවත්වාගෙන යාමට ඉඩ පහසුකම් සපයා ඇති අතර මෙම කාර්යාලය මගින් මෙරට ව්‍යාපෘති ක්‍රියාත්මක කිරීම සදහා ඇමරිකානු ඩොලර් මිලියන 08 ක පමණ අධාර ලබාදෙනු ලබයි. ව්‍යාපෘති කාර්යාලය පවත්වාගෙන යාමට ඉඩ පහසුකම් සැපයීම රජයේ වගකීමක් වන බැවින් එම පහසුකම් රජයේ ක්‍රියාපටිපාටින් අනුව ලබාදී ඇත. හිටපු සියලුම අමාත්‍යවරු විසින් පවත්වාගෙන යනු ලැබූ 08 වන මහලේ පිහිටි කාර්යාලයම වත්මන් ගරු අමාත්‍යවරයා විසින්ද රාජකාරී කටයුතු සදහා භාවිතා කරනු ලබන අතර නිලධාරින්ගේ රැසවීම් සදහාද මෙම ස්ථානයම භාවිතා කරයි. එමනිසා 08 වන මහලේ හෝ වෙනත් කසිදු ස්ථානයක රහස් කාමරයක් නොමැති බව වගකීමෙන් ප්‍රකාශ කරමි. ගොඩනැඟිල්ලේ පිටුපස රියදුරන්, ආරක්ෂක සේවකයන් සදහා අවශ්‍ය විට තවකාලිකව නවාතැන් ලබාගැනීම සදහා පහසුකම් සකස් කර ඇති අතර ඉහත කී සිද්ධියේදි මෙම එක් කාමරයක ඉහත කී ආයතනවල සේවකයකු අවසර සහිතව නවාතැන් ගෙන සිටින ලද අතර මෙම නතර වන සේවකයන්ගේ නාමලේඛනයක් අමාත්‍යාංශය වෙත ලබාදී ඇති අතර ඉහත කී සේවකයාගේ නමද එකී ලේඛනයේ සදහන්ව ඇත. ආයතනයේ ඉල්ලීම මත පොලිසිය සහ හමුදාව විසින් අවස්ථා දෙකකදීම මෙම ගොඩනැගිල්ල සහ කාර්යාල පරිශ්‍රය පරීක්‍ෂාවට ලක් කර ආරක්ෂාව තහවරු කරන ලද අතර ආයතනයට ඇතුලු වන සියලු පුද්ගලයන් පරික්ෂා කිරීම වැනි සියලු ආරක්ෂක පියවරයන් ගෙන ඇති බැවින් සේවක ආරක්ෂාව තහවුරු කර ඇත. එමනිසා මෙම “ගොඩනැගිලේ ආරක්ෂාවක් නැත” යන්න කිසිදු පදනමකින් තොරව සිදු කරන ප්‍රකාශයක් බව ප්‍රකාශ කරමි. ඉහත කී අසත්‍ය කරුණු ලබාදිම හා මාධ්‍ය ප්‍රකාශය සම්බන්ධයෙන් අභ්‍යන්තර පරීක්ෂණයක් පවත්වා විනය ක්‍රියාමාර්ග ගැනීමටද කටයුතු කරනු ලැබේ.“ - උපුටා ගැනීම අවසන්-", "URL": "https://sinhala.adaderana.lk/news.php?nid=110090", "Category": null, "Parent URL": null}