{"Source": "Adaderana", "Timestamp": "October 3, 2011 12:19 pm", "Headline": "අලව්ව දුම්රිය ගැටුමේ පරීක්ෂණ වාර්තාව අවසන්", "News Content": "අලව්ව දුම්රිය ස්ථානයේ දී දුම්රිය දෙකක් අනතුරට ලක්වීම සම්බන්ධයෙන් සොයා බැලීම සඳහා පත් කළ පරීක්ෂණ කමිටුවේ වාර්තාව සකස් කොට අවසන් කර තිබේ. විශ්‍රාමලත් අභියාචනාධිකරණ විනිශ්චයකාරවරයෙකු , ආතර් සී ක්ලාක් මධ්‍යස්ථානයේ නියෝජිතයෙකු සහ ජ්‍යෙෂ්ඨ පොලිස් අධිකාරිවරයෙකුගෙන් අදාළ කමිටුව සමන්විත වී තිබිණි. එය ඉදිරි දින කිහිපය තුළ ප්‍රවාහන අමාත්‍යවරයාට භාර දීමට නියමිත බව දුම්රිය සැලසුම් අධ්‍යක්ෂ විජය සමරසිංහ මහතා ප්‍රකාශ කරයි. පසුගිය 17 වැනිදා සිදු වූ අනතුරෙන් දුම්රියේ රියදුරු , දුම්රිය සහයක සහ විදේශීය ජාතිකයෙකු මිය ගිය අතර තවත් පුද්ගලයෝ 33 දෙනෙකු පමණ අනතුරෙන් තුවාල ලැබූහ. ඒ පිළිබඳව සොයා බැලීම සඳහා ප්‍රවාහන අමාත්‍යවරයා විසින් මෙම විශේෂ කමිටුව පත් කෙරුණි.", "URL": "https://sinhala.adaderana.lk/news.php?nid=19111", "Category": null, "Parent URL": null}