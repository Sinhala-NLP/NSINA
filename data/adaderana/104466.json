{"Source": "Adaderana", "Timestamp": "February 16, 2019 06:06 pm", "Headline": "ඉතිහාසගත පුද්ගලයින් සිහි කිරීමට ලක්ෂ 3ක ඵලකයක් ඉදිකිරිම අසාධාරණද?", "News Content": "සජිත් ප්‍රේමදාස පෙට්ටි නිවාස ඉදිකරනවා යැයි විරුද්ධාවාදීන් අද අසත්‍ය චෝදනා එල්ල කරමින් සිටින බව නිවාස, ඉදිකිරීම් හා සංස්කෘතික කටයුතු අමාත්‍ය සජිත් ප්‍රේමදාස මහතා පවසයි. මෙම චෝදනා එල්ල කරන පුද්ගලයින්ට කොන්දක් තිබෙනවා නම් උදා ගම්මානයක් ජනතා අයිතියට පත්කරන අවස්ථාවකට පැමිණ තමන් ඉදිරියේ නොබියව චෝදනා කරන්නැයි තමන් අභියෝග කරන බවද අමාත්‍යවරයා පවසයි. එවිට මෙම අසත්‍ය චෝදනා එල්ල කරන පිරිස උදාගම්මාන වල ඉදිකර ඇති නිවාස වෙත ගෙන ගොස් තමන් ඉදිකර තිබෙන්නේ පෙට්ටි නිවාසද කියා පෙන්වා දිය හැකි බවත් අමාත්‍යවරයා සඳහන් කළේය. විරුද්ධවාදීන් මෙවැනි නිවාස සංවර්ධන වැඩපිළිවෙලක් රටතුළ ක්‍රියාත්මක කළාද කියා සිතා බලන ලෙස තමන් ජනතාවගෙන් ඉල්ලා සිටින අතර ඉකුත් දින 52 ආණ්ඩුව කලයේ ඔවුන්ට උදා ගම්මාන ඉදිකිරීමට හැකියාව තිබූ නමුත් බලයේ සිටින විට ඔවුන් ජනතාව වෙනුවෙන් එක් උදාගමක් හෝ ඉදිකළාද කියා ප්‍රශ්න කරන බවත් පැවසූ අමාත්‍යවරයා, ඔවුන්ට තිබෙන එකම කෑදරකම ජනතාවට සේවය කිරීම නොව තමන්ගේ බලය රැක ගැනීම බවත් ප්‍රකාශ කළේය. උදා ගම්මානවල ඵලකයට යන වියදම පිළිබඳව අද ඇතැම් කඩාකප්පල්කාරී පිරිස් කතා කළත්, මෙම උදාගම්මානවල ඉදිකර තිබෙන එක් ඵලකයක් හෝ තමා නමින් හෝ තම පියා නමින් ඉදිකර නොමැති බවත්, ඒවා ඉදිකර තිබෙන්නේ මෙරට ඓතිහාසික පුද්ගලයින් නම්වලින් බවත් පැවසූ අමාත්‍යවරයා එම ඉතිහාසගත පුද්ගලයින් සිහි කිරීම වෙනුවෙන් ඉදිකෙරෙන ඵලකයකට රුපියල් ලක්ෂ 3 මුදලක් වැය වුවත් එය අසාධාරණයක්ද කියා තමන් ප්‍රශ්න කරන බවද පැවසීය. සජිත් ප්‍රේමදාස අමාත්‍යවරයා මෙම අදහස් පළ කළේ මොනරාගල දිස්ත්‍රික්කයේ, සෙවනගල, නුගේගලයාය ඉදිවූ “මිණිපහන්ගම” උදා ගම්මානය ජනතා අයිතියට පත්කිරීමේ අවස්ථාවට අද (16) දින සහභාගී වෙමිණි. “සැමට සෙවණ” යළි පිබිදෙන උදා ගම්මාන වැඩසටහන යටතේජනතා අයිතියට පැවරුණු 165 වන ආදර්ශ ගම්මානයමෙය වේ. “මිණිපහන්ගම” උදා ගම්මානය නිවාස 28කින් සමන්විත වන අතරඑය අංගසම්පූර්ණව ඉදිකිරීම සඳහා වැයකළ මුදල රුපියල් ලක්ෂ249කි.", "URL": "https://sinhala.adaderana.lk/news.php?nid=104466", "Category": null, "Parent URL": null}