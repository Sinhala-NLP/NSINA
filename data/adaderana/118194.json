{"Source": "Adaderana", "Timestamp": "September 3, 2019 06:38 pm", "Headline": "ත්‍රස්තවාදය නොතැකූ පූජිත් හා හේමසිරි", "News Content": "වසර 3 ක් තුළ ජාතික තව්හිද් ජමාත් සංවිධානය සහ එහි නායක සහරාන් හෂීම් පිළිබඳව වාර්තා 97 ක් රාජ්‍ය බුද්ධි සේවය විසින් පොලිස්පතිවරයා සහ හිටපු ආරක්ෂක ලේකම්වරයා වෙත යොමු කර තිබූ බව ශ්‍රේෂ්ඨාධිකරණයේදී අද(03) අනාවරණ විය. ඒ පාස්කු ප්‍රහාරය වලක්වා නොගැනීම සම්බන්ධයෙන් පොලිස්පතිවරයාට සහ හිටපු ආරක්ෂක ලේකම්වරයාට එරෙහිව ගොනුකර ඇති මූලික අයිතිවාසිකම් පෙත්සම් අද සලකා බැලූ අවස්ථාවේදී. පාස්කු ඉරුදින එල්ල කළ ත්‍රස්ත ප්‍රහාරය වළක්වා ගැනීමට ක්‍රියා නොකිරීම තුළින් මූලික අයිතීන් උල්ලංඝනය කළේ යැයි චෝදනා කරමින් හිටපු ආරක්ෂක ලේකම් හේමසිරි ප්‍රනාන්දු සහ අනිවාර්ය නිවාඩු යවා සිටින පොලිස්පති පූජිත් ජයසුන්දර ඇතුළු පිරිසකට එරෙහිව ගොනු කර ඇති මූලික අයිතිවාසිකම් පෙත්සම් 12ක් සත් පුද්ගල ශ්‍රේෂ්ඨාධිකරණ විනිසුරු මඩුල්ල හමුවේ අද යළි සලකා බැලුණි. පළමුවෙන් ශ්‍රී ලංකා නීතිඥ සංගමයේ පෙත්සම සළකා බැලූ අතර ඒ වෙනුවෙන් කරුණු දැක්වූ ජනාධිපති නීතිඥ සංජීව ජයවර්ධන මහතා ප්‍රකාශ කළේ 2016 වසරේ සිට ප්‍රහාරය එල්ල වූ දින දක්වා කාලසීමාව තුළ ජාතික තව්හිද් ජමාත් සංවිධානය සහ එහි නායක සහරාන් හෂීම් පිළිබඳව වාර්තා 97ක් රාජ්‍ය බුද්ධි සේවය විසින් පොලිස්පතිවරයා සහ ආරක්ෂක ලේකම්වරයා වෙත යොමු කර තිබූ බවයි. මෙම පෙත්සමේ වගඋත්තරකරුවකු ලෙස නම්කර සිටින රාජ්‍ය බුද්ධි සේවය බාර ජේෂ්ඨ නියෝජ්‍ය පොලිස්පති නිලන්ත ජයවර්ධන මහතා විසින් ශ්‍රේෂ්ඨාධිකරණය වෙත ගොනු කර ඇති දිවුරුම් පෙත්සමක එය සඳහන් ව තිබූ බව ජනාධිපති නීතිඥවරයා සඳහන් කළේය. එම වාර්තාවල ත්‍රස්ත ක්‍රියාකාරකම්වලට සම්බන්ධ සැකකරුවන්ගේ නම්, ලිපින, දුරකථන අංක ආදිය සඳහන්ව තිබුණද ප්‍රහාරය වළක්වා ගැනීමට නොහැකිවූයේ වගඋත්තරකාර පාර්ශ්වයේ පැවැති දැඩි නොසැලකිලිමත්භාවය හේතුවෙන් යැයි ජනාධිපති නීතිඥ සංජීව ජයවර්ධන මහතා මෙහිදී චෝදනා කළේය. ඔහු ශ්‍රේෂ්ඨාධිකරණය හමුවේ අවධාරණය කළේ, ප්‍රහාරය පිළිබඳව කලින් තමන්ට කිසිවකු තොරතුරු ලබානොදුන් බව ප්‍රකාශ කරමින් අත්පිස ගැනීමට ජනාධිපතිවරයා, අග්‍රාමාත්‍යවරයා හෝ අමාත්‍ය මණ්ඩලයේ සාමාජිකයින්ට කිසිදු ඉඩක් නොමැති බවයි. මෙම සිද්ධිය සම්බන්ධයෙන් තවත් පෙත්සමක් ඉදිරිපත් කර තිබූ ෂැංග්‍රිලා හෝටලයේ දී එල්ල වූ ප්‍රහාරයෙන් තුවාල ලැබූ නීතිඥ මුදිත ඒකනායක මහතා වෙනුවෙන් පෙනී සිටි ජනාධිපති නීතිඥ මනෝහර ද සිල්වා මහතා කරුණු දක්වමින් කියා සිටියේ මෙම ත්‍රස්ත ප්‍රහාරය වළක්වා ගැනීමට නොහැකි වීමේ වගකීම ජනාධිපතිවරයා, අග්‍රාමාත්‍යවරයා සහ අමාත්‍ය මණ්ඩලයේ සාමාජිකයින් විසින් සාමූහිකව දැරිය යුතු බවයි. විදේශවල සිට පුහුණුව ලබා මෙරටට පැමිණෙන ත්‍රස්තවාදීන් අත්අඩංගුවට ගැනීම සඳහා මෙරට ප්‍රමාණවත් නීති නොමැති බව අග්‍රාමාත්‍යවරයා ඉකුත්දා විදේශ මාධ්‍යයකට ප්‍රකාශ කර තිබූ බව සිහිපත් කළ ජනාධිපති නීතිඥ මනෝහර ද සිල්වා මහතා එය ඉතා බරපතල ප්‍රකාශයක් බව ද කියා සිටියේය. මෙම ප්‍රකාශය හරහා අනාගතයේ දී පවා එල්ල විය හැකි ත්‍රස්ත ප්‍රහාරයක් වළක්වා ගැනීමට හැකි වේ ද යන සැකය පුරවැසියන් තුළ ජනිත කර ඇති බව ජනාධිපති නීතිඥවරයා මෙහිදී අවධාරණය කළා. අද දින පෙත්සම්කාර පාර්ශ්වය වෙනුවෙන් කරුණු දැක්වීම අවසන් කෙරුණු අතර හෙට පෙත්සම් වල වගඋත්තරකරුවන්ගේ නීතිඥවරු ශ්‍රේෂ්ඨාධිකරණය හමුවේ කරුණු දැක්වීමට නියමිතයි.", "URL": "https://sinhala.adaderana.lk/news.php?nid=118194", "Category": null, "Parent URL": null}