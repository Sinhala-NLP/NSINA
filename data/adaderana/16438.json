{"Source": "Adaderana", "Timestamp": "May 31, 2011 12:21 pm", "Headline": "තාවකාලිකව බෑ-ස්ථීරවම අකුළාගත යුතුයි..", "News Content": "පුද්ගලික අංශයේ විශ්‍රාම වැටුප් පනත් කෙටුම්පත අත්හිටවූ බව ප්‍රකාශයට පත් කළ යුත්තේ ශ්‍රී ලංකා නිදහස් පක්ෂයේ මධ්‍යම කාරක සභාව නොව කැබිනට් මණ්ඩලය විසින් බව ජනතා විමුක්ති පෙරමුණ පවසයි. මෙම විශ්‍රාම වැටුප් යෝජනාව මේවන විට තාවකාලිකව හකුළාගෙන ඇතත් කළ යුත්තේ මුළු මනින්ම හකුළාගැනීම බව ජ.වි.පෙ පාර්ලිමේන්තු මන්ත්‍රී අනුර කුමාර දිසානායක මහතා කියා සිටියි. අද(31)කොළඹ,පැලවත්ත පක්ෂ මූලස්ථානයේ පැවති මාධ්‍ය හමුවකට එක්වෙමින් මන්ත්‍රීවරයා මේ බව ‍කියා සිටියේය. පුද්ගලික අංශයේ සේවක සේවිකාවන්ට විශ්‍රාම වැටුපක් අවශ්‍ය බව තමන් පිළිගන්නා නමුත් මෙම පනත් කෙටුම්පත මුළු මනින්ම සේවක මුදල් මංකොල්ලකෑමට ගෙනා පනත් කෙටුම්පතක් හෙයින් එය ක්‍රියාත්මක කරන්නට කිසිසේත් ඉඩනොදෙන බව දිසානායක මහතා සඳහන් කළේය. එබැවින් කළයුතු වන්නේ මෙම කෙටුම්පතට සංශෝධන ගෙන ඒම නොව සේවක සේවකාවන්ට වඩා හිතකර අලුත් විශ්‍රාම වැටුප් ක්‍රමයක් හඳුන්වාදීම බව මන්ත්‍රීවරයා අවධාරණය කළේය. මේවන විට නිදහස් වෙළඳකලාපය වසා දමා ඇතත් දිනක් නොව මාස කිහිපයක් යනතුරු එහි කටයුතු යථා පරිදි පවත්වාගෙන යා නොහැකි පරිදි පොලීසිය හා ආණ්ඩුවේ මැරයන් විසින් ගොඩනැගිලි හා දේපල විනාශ කරදමා ඇතැයිද ඔහු පැවසීය. එසේම මේවන විට පුහුණු සේවක සේවිකාවන්ද විශාල ප්‍රමාණයක් ප්‍රතිකාර ගනිමින් සිටීමද,නිදහස් වෙළඳකලාපයේ කටයුතු නිසි පරිදි පවත්වාගෙන යාමට බාධවක්ව ඇති බව ද මන්ත්‍රීවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=16438", "Category": null, "Parent URL": null}