{"Source": "Adaderana", "Timestamp": "November 12, 2013 09:37 am", "Headline": "පොදුරද ව්‍යාපාරික සමුළුවේ කටයුතු අරඹයි", "News Content": "පොදුරාජ්‍ය මණ්ඩලයීය රාජ්‍ය නායක සමුළුවට සමගාමීව සංවිධානය කරන ව්‍යාපාරික සමුළුවේ නිල කටයුතු ජනාධිපති මහින්ද රාජපක්ෂ මහතාගේ ප්‍රධානත්වයෙන් මීට ස්වල්ප වේලාවකට පෙර ආරම්භ කර තිබේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් කොළඹ සිනමන් ග්රෑන්ඩ් හෝටලයේ දී මෙම සමුළුවේ වැඩ කටයුතු සිදුකරයි. පොදුරාජ්‍ය මණ්ඩලයීය ව්‍යාපාර සංසදය විසින් ශ්‍රී ලංකා රජය හා පෞද්ගලික අංශයේ සහය ඇතිව සංවිධානය කර ඇති මෙම සමුළුව ලබන 14 වන දින දක්වා පැවැත්වෙයි. රාජ්‍ය නායකයින් අමාත්‍යවරුන් මෙන්ම ප්‍රමුඛ පෙළේ ව්‍යාපාරිකයින් අතුළු දෙස් විදෙස් නියෝජිතයින් 1500ක් පමණ මෙම ව්‍යාපාරික සමුළුව සඳහා සහභගී වන බව වාර්තා වෙයි. පොදුරාජ්‍ය මණ්ඩලයට අයත් නොවන රටවල් ද මෙම සමුළුවට එක්වන අතර රටවල් 67ක නියෝජිතයින් මේ සඳහා සහභාගී වන සඳහන් වෙයි. මෙම ව්‍යාපාරික සමුළුව වෙනුවෙන් ශ්‍රී ලංකා ආයෝජන මණ්ඩලය ව්‍යාපෘති 50ක් දැනටමත් සකස් කර ඇති අතර සංචාරක, අධ්‍යාපන, කෘෂිකර්ම, ධීවර, තොරතුරු තාක්ෂණ, ඇතුළු ක්ෂේත්‍ර රැසක් ඊට අයත්ව තිබේ. ලෝකයේ සිටින ප්‍රබල පෙළේ ආයෝජකයින් පොදුරාජ්‍ය මණ්ඩලයීය ව්‍යාපාරික සමුළුව සඳහා සහභාගී වීමට නියමිත අතර පසුගිය දිනවල මහත් කතාබහට ලක්වු ඔස්ට්‍රේලියානු ව්‍යාපාරික ජේම්ස් පැකර් ද මීට සහභාගී වෙයි. ඔහු ව්‍යාපාරික සමුළුව ඇමතීමට ද නියමිත බව වාර්තා වෙයි.", "URL": "https://sinhala.adaderana.lk/news.php?nid=38772", "Category": null, "Parent URL": null}