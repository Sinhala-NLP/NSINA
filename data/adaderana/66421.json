{"Source": "Adaderana", "Timestamp": "November 25, 2016 05:21 pm", "Headline": "  2017 රට දිළිඳු බවින් නිදහස් කර ගැනීමේ වසරයි", "News Content": "රට දිළිඳු බවින් නිදහස් කර ගැනීමේ වසර ලෙස 2017 වසර රජය විසින් ප්‍රකාශයට පත් කර ඇති බැවින් ඊට අදාළ වැඩපිළිවෙළ ක්‍රියාත්මක කිරීම සඳහා ජනාධිපති මෛත්‍රීපාල සිරිසේන මහතා විසින් විශේෂ මෙහෙයුම් කමිටුවක් පත් කර තිබේ.මේ පිළිබඳ සාකච්ඡා කිරීම සඳහා ජනාධිපති මෛත්‍රීපාල සිරිසේන මහතා විසින් අද(25) පාර්ලිමේන්තුවේදී විශේෂ සාකච්ඡාවක් කැඳවා තිබුණි.මෙම සාකච්ඡාවට අග්‍රාමාත්‍ය රනිල් වික්‍රමසිංහ මහතා, මැති ඇමතිවරුන්, පළාත් ආණ්ඩුකාරවරුන්, ප්‍රධාන අමාත්‍යවරුන්, අමාත්‍යංශ ලේකම්වරුන් සහ රාජ්‍ය නිලධාරීන් සහභාගී වී ඇති අතර එම සාකච්ඡාවේදී අදාළ කමිටුව පත් කිරීමට ජනාධිපතිවරයා පියවර ගෙන තිබේ.අමාත්‍ය ආචාර්ය සරත් අමුණුගම මහතාගේ සභාපතීත්වයෙන් යුත් කමිටුවේ සෙසු සාමාජිකයින් ලෙස රවී කරුණානායක, කබිර් හෂිම්, සජිත් ප්‍රේමදාස යන අමාත්‍යවරුන්, දකුණු පළාත් ආණ්ඩුකාර හේමකුමාර නානායක්කාර, උතුරු පළාත් ආණ්ඩුකාර රේජිනෝල්ඩ් කුරේ යන මහත්වරුන් සහ පූජ්‍ය අතුරුලියේ රතන හිමි ඇතුළු පිරිසක් කටයුතු කරන බව සඳහන්ය.අදාළ වැඩපිළිවෙළ ක්‍රියාත්මක කිරීම සඳහා සෑම ක්ෂේත්‍රයකම යෝජනා සහ අදහස් ලබාගෙන මූලික සැලැස්මක් සකස් කිරීම මෙම සාකච්ඡාවේ අරමුණ වී තිබූ බව ජනාධිපති මාධ්‍ය අංශය සඳහන් කළේය.එක් ප්‍රතිපත්තියක සහ එක් අරමුණක පිහිටා මෙම ජාතික වැඩසටහන ක්‍රියාත්මක කළ යුතු බව එහිදී අවධාරණය කර ඇති ජනාධිපති මෛත්‍රීපාල සිරිසේන මහතා දිළිඳුකමින් පෙලෙන ජනතාවගේ ජීවන මට්ටම උසස් තත්ත්වයකට ගෙන ඒම සඳහා මෙම වැඩසටහන සාර්ථකව ක්‍රියාත්මක කිරීමේ අවශ්‍යතාව ද අවධාරණය කර තිබේ.", "URL": "https://sinhala.adaderana.lk/news.php?nid=66421", "Category": null, "Parent URL": null}