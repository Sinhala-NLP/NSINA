{"Source": "Adaderana", "Timestamp": "May 26, 2018 12:17 pm", "Headline": "නඩත්තු කටයුත්තක් නිසා නොරොච්චෝලේ ජනන යන්ත්‍ර දෙකක් නවත්තයි", "News Content": "අත්‍යාවශ්‍ය නඩත්තු කටයුත්තක් සඳහා නොරොච්චෝලේ තාප විදුලි බලාගාරයේ ජනන යන්ත්‍ර දෙකක් තාවකාලිකව නවතා දැමීමට ලංකා විදුලිබල මණ්ඩලය පියවර ගෙන තිබේ. අද (26) උදෑසන සිට දෙවන සහ තුන්වන ජනන යන්ත්‍ර මෙලෙස නවතා දැමීමට තීරණය කල බව එම මණ්ඩලය සඳහන් කළේය. ඒ අනුව මේ වන විට පළමු ජනන යන්ත්‍රයෙන් පමණක් විදුලිබලය ජනනය කෙරෙන අතර එමඟින් ජාතික විදුලිබල පද්ධතියට මෙගාවොට් 200 කප්‍රමාණයක් එක් කරනු ලබයි. පළමුවන ජනන යන්ත්‍රයේද හටගෙන ඇති දෝෂයක් හේතුවෙන් එහි සම්පූර්ණ විදුලි බලය නිෂ්පාදනය කිරීමට හැකියාව නොමැති බව විදුලිබල මණ්ඩල ප්‍රකාශකයෙකු සඳහන් කළේය. මේ දිනවල අවශ්‍ය තරම් ජලය පැවතීම හේතුවෙන් සියයට 55 ක ප්‍රමාණයක් ජල විදුලිය නිෂ්පාදනය කෙරෙයි. මේ අතර නොරොච්චෝලේ තාප විදුලි බලාගාරයේ දෙවන සහ තුන්වන ජනන යන්ත්‍රවල අළුත්වැඩියා කටයුතු අවසන් කිරීමට දින 05 ක පමණ කාලයක් ගතවනු ඇති බව අද දෙරණ කල විමසීමකට පිළිතුරු දෙමින් විදුලිබල හා පුනර්ජනනීය බලශක්ති අමාත්‍යංශයේ මාධ්‍ය ප්‍රකාශක සුලක්ෂණ ජයවර්ධන මහතා සඳහන් කළේය.", "URL": "https://sinhala.adaderana.lk/news.php?nid=89847", "Category": null, "Parent URL": null}