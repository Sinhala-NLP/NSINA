{"Source": "Adaderana", "Timestamp": "October 9, 2017 03:45 pm", "Headline": " හිටපු අගවිනිසුරුගේ පෙත්සම 19දා සළකා බැලෙයි", "News Content": "පළාත් සභා මැතිවරණ සංශෝධන පනත සම්මත වී ඇති අකාරය නීති විරෝධී බව ප්‍රකාශ කරන ලෙස ඉල්ලා හිටපු අගවිනිසුරු සරත් එන් සිල්වා මහතා ඉදිරිපත් කළ මූලික අයිතිවාසිකම් පෙත්සම ලබන 19 වනදා වැඩිදුර සළකා බැලීමට ශ්‍රේෂ්ඨාධිකරණය තීරණය කර තිබේ. අගවිනිසුරු ප්‍රියසාද් ඩෙප්, බුවනෙක අළුවිහාරේ සහ නලීන් පෙරේරා යන ත්‍රිපුද්ගල විනිසුරු මඩුල්ල හමුවේ අද පෙත්සම සළකා බැලුණි. නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් සංජය රාජරත්නම් මහතා මූලික විරෝධතා ඉදිරිපත් කරමින් පෙත්සම ප්‍රතික්ෂේප කරන ලෙස ප්‍රකාශ කර තිබේ. අතිරේක සොලිසිටර් ජනරාල්වරයා සඳහන් කර ඇත්තේ පෙත්සම්කාර හිටපු අගවිනිසුරු සරත් එන් සිල්වා මහතා පිරිසිදු දෑතකින් යුතුව ශ්‍රේෂ්ඨාධිකරණයට පැමිණ නොමැති බවයි. ඔහු තම පෙත්සම තුළින් කරුණු විකෘති කිරීමට සහ කරුණු වසන් කිරීමට ද පාර්ලිමේන්තුවේ සම්මත කළ පළාත් සභා මැතිවරණ සංශෝධන පනතේ පිටපතක් පවා ඉදිරිපත් කිරීමට කටයුතු කර නොමැති බව අතිරේක සොලිසිටර් ජනරාල්වරයා ප්‍රකාශ කළේය. පාර්ලිමේන්තු බලතල හා වරප්‍රසාද පනත අනුව පාර්ලිමේන්තුවේ සම්මත කළ පනතක් පිළිබඳ අධිකරණයේ ප්‍රශ්න කළ නොහැකි බව සඳහන් කළ අතිරේක සොලිසිටර් ජනරාල්වරයා අදාළ පනතට කථානායකවරයා අත්සන් තබා ඇති බැවින් එය නීතියක් බවට පත්ව ඇති බව කියා සිටියේය. එබැවින් පෙත්සම විභාගයට නොගෙන ප්‍රතික්ෂේප කරන ලෙස අතිරේක සොලිසිටර් ජනරාල් සංජය රාජරත්නම් මහතා ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=78523", "Category": null, "Parent URL": null}