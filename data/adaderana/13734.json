{"Source": "Adaderana", "Timestamp": "January 25, 2011 10:48 am", "Headline": "මහාබෝධී විහාරයට ආරක්ෂාව සැපයීමට තමිල්නාඩු රජය පොරොන්දු වෙයි", "News Content": "චෙන්නායිහි පිහිටි මහාබෝධී බෞද්ධ විහාරයට අවශ්‍ය ආරක්ෂාව සැපයීමට තමිල්නාඩු රජය පොරොන්දු වූ බව ඉන්දියාවේ පිහිටි ශ්‍රී ලංකා මහකොමසාරිස් කාර්යාලය පවසයි. මේ වන විටත් මහාබෝධී විහාරයේ සහ ශ්‍රී ලංකා මහාකොමසාරිස් කාර්යාලයේ ආරක්ෂාවට විශේෂ පොලිස් කණ්ඩායම් යොදවා ඇති බව එහි නියෝජ්‍ය මහකොමසාරිස් වී. ක්‍රිෂ්ණාමූර්ති මහතා අද දෙරණට ප්‍රකාශ කළේය. ඊයේ(24) රාත්‍රී පොලු, මුගුරු රැගත් 15 දෙනෙකුගෙන් පමණ සමන්විත පිරිසක් මහබෝධී බෞද්ධ විහාරයට පැමිණ ප්‍රහාරයක් එල්ල කර තිබේ. එහි දී ශ්‍රී ලාංකීය භික්ෂූන් වහන්සේලා දෙදෙනෙකු සහ නේපාල භික්ෂූන් වහන්සේ නමක් තුවාල ලබා ඇති බව වී ක්‍රිෂ්ණාමූර්ති මහතා ප්‍රකාශ කළේය. තවත් සේවකයෙකු ද මෙම ප්‍රහාරයෙන් තුවාල ලබා ඇති බව සඳහන්ය. ඔවුන් මේ වන විට ප්‍රතිකාර ගෙන සුව අතට පත්ව ඇති බව ක්‍රිෂ්ණමූර්ති මහතා පවසයි. මෙම ප්‍රහාරයෙන් පසුව තමිල්නාඩු රජය ශ්‍රී ලාංකිකයින් වැඩි වශයෙන් සිටින ආයතන වල ආරක්ෂාව තර කිරීමට පියවර ගෙන ඇති බව ක්‍රිෂ්ණමූර්ති මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=13734", "Category": null, "Parent URL": null}