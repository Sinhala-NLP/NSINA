{"Source": "Adaderana", "Timestamp": "March 20, 2019 10:52 am", "Headline": "ක්‍රයිස්චර්ච් ප්‍රහාරයෙන් මියගිය පිරිසකගේ අවමංගල්‍යයක්", "News Content": "පුද්ගලයින් 50දෙනෙකුට මරු කැඳවමින් නවසීලන්තයේ ක්‍රයිස්ට්චර්ච් නුවරදී එල්ල වූ වෙඩි ප්‍රහාරයෙන් මියගිය පිරිසකගේ අවමංගල උත්සවයක් අද (20) පැවැත්වුණි. ප්‍රහාරයෙන් මියගිය පිරිස වෙනුවෙන් පැවැති පළමු අවමංගල උත්සවයද එයයි. ප්‍රහාරයෙන් මියගිය පුද්ගලයින්ගෙන් 21දෙනෙකුගේ මෘත දේහ හඳුනාගැනීමෙන් පසුව නිදහස් කිරීමට නවසීලන්ත බලධාරීන් කටයුතු කර තිබුණි. ඉස්ලාම් ආගමට අනුව අයෙක් මියගිය විට ඔහුගේ අවමංගල උත්සවය හැකි ඉක්මනින් පැවැත්විය යුතු වුවද මළ සිරුරු හඳුනාගැනීම ප්‍රමාදවීමෙන් එය ප්‍රමාද වුණි. අවමංගල අවස්ථාව පිළිබඳ මාධ්‍ය දැනුම්වත් කරමින් එරට බලධාරීන් මාධ්‍ය වෙත විශේෂ චර්යා ධර්ම පද්ධතියක් හඳුන්වාදෙනු ලැබීය. එහිදී මියගිය පිරිසගේ පවුල්වල සාමාජිකයන් වෙත බලපෑම් නොකරන ලෙසත්, අදාළ අවමංගල අවස්ථාව මාධ්‍ය මඟින් ආවරණය කිරිම වළක්වා ඇති බවත් දන්වා තිබුණි. අවමංගල්‍යය අවස්ථාව අතිශය පෞද්ගලික මට්ටමෙන් පැවැත්වීමට නියමිත බවද බලධාරීන් පවසා සිටීය. මේ අතර නවසීලන්තයේ ගිනි අවි නීති නුදුරේදීම සංශෝධනය කරන බව නවසීලන්ත අගමැතිනී ජසින්ඩා ආර්ඩේන් නැවතත් වරක් අවධාරණය කර ඇත. ප්‍රහාරයෙන් මියගිය පාසල් සිසුන් කිහිප දෙනෙකු ඉගෙනුම ලැබූ කැෂ්මියර් උසස් පාසලේ සංචාරයක නිරත වෙමින් ඇය මේ බව සඳහන් කළේය. ජීවිතයේ යළි කිසිඳු දිනෙක ක්‍රයිස්චර්ච් ප්‍රහාරකයා ගැන සඳහන් නොකර ලෙසත් ඇය පාසලේ සිසුන්ගෙන් ඉල්ලා සිටි බව විදෙස් මාධ්‍ය වාර්තා කර තිබුණි.", "URL": "https://sinhala.adaderana.lk/news.php?nid=106400", "Category": null, "Parent URL": null}