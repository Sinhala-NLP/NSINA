{"Source": "Adaderana", "Timestamp": "June 15, 2014 02:21 pm", "Headline": "රත්‍රං ජාවාරමක් හෙළිවෙයි ", "News Content": "ශ්‍රී ලංකාවේ සිට නීති විරෝධී ලෙස රත්‍රං රැගෙන යාමේ ජාවාරමක නිරත වු පුද්ගලයින් දෙදෙනෙකු ඉන්දියාවේ දී අත්අඩංගුවට ගෙන තිබේ. ඉන්දීය මාධ්‍ය වාර්තා කළේ මදුරෙයි ප්‍රදේශයට රත්‍රං කිලෝග්‍රෑම් 12ක් ප්‍රවාහනය කරමින් සිටියදී ඉන්දීය බුද්ධි අංශ විසින් මෙම සැකකරුවන් අත්අඩංගුවට ගත් බවයි. එම රත්‍රං තොගයේ වටිනාකම රුපියල් කෝටි තුනහමාරකට ආසන්න බව සඳහන් වෙයි. අදාළ රත්‍රං තොගය ශ්‍රී ලංකාවේ සිට මුහුදු මාර්ගයෙන් ඉන්දියාවට රැගෙන ගොස් ඇති බවට සිදුකළ විමර්ශනවලදි අනාවරණය වී තිබේ. අත්අඩංගුවට ගත් සැකකරුවන් දෙදෙනා මදුරෙයි අධිකරණය වෙත ඉදිරිපත් කිරීමෙන් අනතුරුව රක්ෂිත බන්ධනාගාර ගත කර ඇති බව ඉන්දීය මාධ්‍ය වාර්තා කළේය. ශ්‍රී ලංකාවේ සිට නීති විරෝධීව මුහුදු මාර්ගයෙන් ඉන්දියාවට මහා පරිමාණයෙන් රත්‍රං ගෙනයාමේ සිද්ධීන් මීට පෙර අවස්ථා තුනක දී වාර්තා වී තිබේ.", "URL": "https://sinhala.adaderana.lk/news.php?nid=43978", "Category": null, "Parent URL": null}