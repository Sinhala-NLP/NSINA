{"Source": "Adaderana", "Timestamp": "June 22, 2013 08:19 am", "Headline": "බස් ගාස්තු වැඩිවෙයි? තීරණාත්මක සාකච්ඡාව සඳුදා", "News Content": "බස් ගාස්තු සංශෝධන පිළිබඳ තිරණාත්මක සාකච්ඡාවක් ලබන සඳුදා පැවැත්වෙන බව පුද්ගලික ප්‍රවාහන සේවා අමාත්‍ය සී.බී. රත්නායක මහතා පවසයි. ලංකා ගමනාගමන මණ්ඩලය, පළාත් ප්‍රවාහන අධිකාරීවරුන් සහ බස් සංගම්වල නියෝජිතවරු එම සාකච්ජාවට සහභාගිවීමට නියමිත බව ඔහු කියයි. බස් ගාස්තු සංශෝධනයට අදාළ කරුණු පිළිබඳ පමණක් නොව පෞද්ගලික ප්‍රවාහන සේවය විධිමත් කිරීම, ඒකාබද්ධ කාලසටහන් ක්‍රියාත්මක කිරීම, ආදී කරුණු පිළිබඳවද එම සාකච්ජාවේ අවධානය යොමු කෙරෙන බව සී.බී රත්නායක අමාත්‍යවරයා පවසයි. කෙසේ වෙතත් බස් ගාස්තු සංශෝධනය කිරීමේ සාකච්ජා සඳහා බස් සංගම්වල නියෝජිතයින්ට අමතරව වෙනත් අදාළ නොවන නියෝජිතයින් සහභාගි කර ගැනීමට තමන් දැඩි ලෙස විරුද්ධත්වය පළ කරන බව ලංකා බස් හිමියන්ගේ සංගමයේ සභාපති ගැමුණු විජේරත්න මහතා පැවසීය.", "URL": "https://sinhala.adaderana.lk/news.php?nid=35137", "Category": null, "Parent URL": null}