{"Source": "Adaderana", "Timestamp": "July 24, 2018 07:43 am", "Headline": "රුපියල් මිලියන 15කට අධික විදෙස් මුදල් තොගයක් සිංගප්පූරුවට රැගෙන යෑමට ගිය ඉංජිනේරුවෙක් අත්අඩංගුවට", "News Content": "විදේශ මුදල් තොගයක් රේගුවට ප්‍රකාශ නොකර නීතිවිරෝධී ලෙස සිංගප්පූරුව වෙත රැගෙන යෑමට තැත් කළ එරට ඉංජිනේරුවරයෙකු අද(24) අලුයම කටුනායක බණ්ඩාරනායක ජාත්‍යන්තර ගුවන් තොටුපොළේ දී රේගු නිලධාරීන් විසින් අත්අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පවසයි. රුපියල් එක් කෝටි පනස් තුන් ලක්ෂ හාර දහස් අසූ පහක් (1,53,04,085) ක් වටිනා මෙම මුදල් තොගය 43 හැවිරිදි සිංගප්පූරු ජාතිකයෙකු විසින් මෙලෙස රැගෙන යෑමට උත්සහ කර තිබේ. ඔහු අද දින අලුයම 1.55 ට ශ්‍රී ලන්කන් ගුවන් සේවයේ යූ.එල්- 306 දරන ගුවන් යානයෙන් සිංගප්පූරුව බලා පිටත්ව යෑම සඳහා කටුනායක ගුවන් තොටුපොළ වෙත පැමිණ තිබුණි. ඔහු විසින් රැගෙන ආ ගමන් මල්ලේ යූරෝ- 50,000 ක් සහ බෲනායි ඩොලර් - 50,000 ක් සඟවා ගෙන සිටියදී ගුවන් තොටුපොළ රේගු නිලධාරීන් විසින් අත්අඩංගුවට ගෙන තිබුණි. මෙම ඉංජිනේරුවරයා ඉකුත් 20 වන දින ශ්‍රී ලංකාවට පැමිණ තිබෙන බව රේගු නිලධාරීන් විසින් සිදු කළ මූලික පරීක්ෂණවලදී අනාවරණය කරගෙන තිබේ. කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් මහතාගේ උපදෙස් මත රේගු අධිකාරීවරුන් වන ඩී.ඩබ්ලිව් .කේ.විජේතුංග , ආර්.කේ.එම්.දයානන්ද , සහකාර රේගු අධිකාරීවරුන් වන එම්.යූ.පී.පෙරේරා , එම්.ඊ.යූ.ජයසංඛ , ඩබ්ලිව් .ඒ.එන්.ෆොන්සේකා සහ කේ.ඒ.එච්.අනුරුද්ධිකා යන නිලධාරීන් මෙම අත්අඩංගුවට ගැනීම සහ මේ පිළිබඳව පරීක්ෂණ කටයුතු සිදු කරමින් සිටිති.", "URL": "https://sinhala.adaderana.lk/news.php?nid=93098", "Category": null, "Parent URL": null}