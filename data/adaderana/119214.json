{"Source": "Adaderana", "Timestamp": "September 16, 2019 11:29 am", "Headline": "විරෝධතාවක් අතරතුර නොසන්සුන් තත්ත්වයක්", "News Content": "හොංකොං වැසියන්ගේ සහභාගීත්වයෙන් එහි බ්‍රිතාන්‍ය කොන්සල් කාර්යාලය ඉදිරිපිට විරෝධතාවක් පැවැත්වුණි. විරෝධතා අතරතුර නොසන්සුන් තත්ත්වයක් උද්ගත වූ බවද වාර්තා වෙයි. තම දේශයේ සම්පූර්ණ නිදහස තහවුරු කරදෙන මෙන් චීනයට අවධාරණය කරන්නැයි බ්‍රිතාන්‍යයෙන් ඉල්ලා හොංකොං වැසියන් පිරිසක් විරෝධතාවක් ආරම්භ කර තිබුණි. හොංකොංහි බ්‍රිතාන්‍ය කොන්සල් කාර්යාලය ඉදිරිපිට පැවති එම විරෝධතාවට පුද්ගලයන් රැසක් සහභාගි වී සිටියේය. ප්‍රජාතන්ත්‍රවාදී විරෝධතාකරුවන් දහස් ගණනකගේ සහභාගිත්වයෙන් පෙළපාලියක් පවත්වා තිබුණේ ඉන් අනතුරුවයි. පොලිස් බාධක නොතකමින් ඉදිරියටම ගිය විරෝධතාකරුවන් වෙතට පොලිසිය විසින් ජල හා කඳුළු ගෑස් ප්‍රහාර එල්ල කර තිබුණි. එහිදී විරෝධතාකරුවන්ද පොලීසිය දෙසට ගල් මුල් හා පෙට්‍රල් බෝම්බ ප්‍රහාර එල්ල කර ඇති බවයි විදෙස් වාර්තා සඳහන් කළේ. අපරාධ සඳහා සම්බන්ධ සැකකරුවන් නීතිමය කටයුතු සඳහා චීනයට යැවිය හැකිවන පරිඳි උදර්පණ නීතිය සංශෝධනය කිරීම සඳහා ගෙන ආ යෝජනාවට එරෙහිවයි හොංකොං විරෝධතා මුල් වරට ආරම්භ වුණේ. දැඩි ජනතා විරෝධය මධ්‍යයේ අදාළ කෙටුම්පත මුළුමණින්ම ඉවත් කර ගැනීමට හොංකොං බලධාරීන් කටයුතු කළත් විරෝධතා තවමත් අවසන්ව නැහැ. එම විරෝධතා මේ වන විට හොංකොං රාජ්‍යය චීන පාලනයෙන් මුළුමණින්ම මුදාගැනීමේ සටනක් බවට පරිවර්තනය වී ඇත.", "URL": "https://sinhala.adaderana.lk/news.php?nid=119214", "Category": null, "Parent URL": null}