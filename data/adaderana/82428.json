{"Source": "Adaderana", "Timestamp": "January 3, 2018 10:20 am", "Headline": "වව්නියාව පැරණි බස් නැවතුම්පොළ වැසුවාට විරෝධය දක්වා  වව්නියාව වෙළඳ සංගමය හර්තාලයක", "News Content": "වව්නියාව,පැරණි බස් නැවතුම්පොළ වසා දැමීමට විරුද්ධත්වය පළ කරමින් වව්නියාව වෙළඳ සංගමය අද (03) වෙළඳ සැල් වසා දමා හර්තාලයක් කැඳවා තිබිණ. වවුනියාව වෙළඳ සංගමයේ සාමාජිකයින් පැවසූවේ වව්නියාව පැරණි බස් නැවතුම්පොළ වසා දැමීම හේතුවෙන් බස් නැවතුම්පොළ සංකීර්ණයේ වෙළඳාම් සිදුකළ වෙළඳ ව්‍යාපාරික ස්ථාන 147 ක් වසා දැමීමට සිදුව ඇති බවයි. බස් නැවතුම්පොළ වසා දැමීම හේතුවෙන් ජනතාව බස් නැවතුම්පොළ වෙත නොපැමිණෙන බැවින් අදාළ වෙළඳසැල් වසා දැමීමට සිදුව ඇති බවද වෙළඳ සංගමයේ සාමාජිකයින් පැවසූහ. වව්නියාව පැරණි බස් නැවතුම්පොළ වසා දැමීමට විරුද්ධත්වය ප‍්‍රකාශ කරමින් බස් නැවතුම්පොළ සංකීර්ණයේ වෙළඳසැල් හිමියන් පසුගිය 01 වැනිදා සිට කළු කොඩි ඔසවා වෙළඳසැල් වසා දමා දැමිණ. පැරණි බස් නැවතුම්පොළ සංකීර්ණයට ශ‍්‍රි ලංකා ගමනාගමන මණ්ඩලයේ බස් රථ ඇතුළුවීමට නොහැකිවන ලෙස වසා දමන ලෙසට උතුරු පළාත් ප‍්‍රධාන අමාත්‍ය හා ප‍්‍රවාහන අමාත්‍ය සි.වි.විග්නේශ්වරන් මහතා නියෝග ලබාදි තිබිණ. වව්නියාව පැරණි බස් නැවතුම්පොළ වසා දමා රුපියල් කෝටි 20 ක මුදලින් ඉදිකළ වව්නියාව වන බස් නැවතුම්පොළ තුළ ධාවන කටයුතු පවත්වන ලෙසට පසුගිය සතියේ වව්නියාව පෞද්ගලික බස් රථ සේවකයින්ට හා ශ‍්‍රි ලංකා ගමනාගමන මණ්ඩලයේ සේවකයින්ට විග්නේශ්වරන් මහතා නියෝග කරනු ලැබීය. අදාළ ඉල්ලීමට විරුද්ධත්වය ප‍්‍රකාශ කරමින් වව්නියාව ශ‍්‍රි ලංකා ගමනාගමන මණ්ඩලයේ බස් සේවකයින් වැඩ වර්ජනයක්ද ආරම්භ කළ අතර, අදාළ සේවකයින් පැවසූවේ පෞද්ගලික බස් සේවකයින් සමඟ එක්ව වැඩ කළ නොහැකි බවයි. වව්නියාව පැරණි බස් නැවතුම්පොළ තුළ ශ‍්‍රි ලංකා ගමනාගමන මණ්ඩලයේ බස් රථ ධාවනය වෙනුවෙන් අවසරය ලබාදෙන ලෙසට වව්නියාව ලංගම සේවකයින් ඉල්ලා සිටිති. එහෙත් රුපියල් කෝටි 20 ක මුදලින් ඉදිකළ නව බස් නැවතුම්පොළ තුළ ඉඩකඩ ප‍්‍රමාණවත්ව පවතින බැවින් පැරණි බස් නැවතුම්පොළ වසා දැමීමට විග්නේශ්වරන් මහතා නියෝග නිකුත් කළහ. පැරණි බස් නැවතුම්පොළ වසා දැමීම හේතුවෙන් ජනතාව බස් නැවතුම්පොළ වෙත නොපැමිණෙන බැවින් තමන්ගේ වෙළඳ ව්‍යාපාර සියල්ල වසා දැමීමට සිදුවන බව වව්නියාව පැරණි බස් නැවතුම්පොළ සංකීර්ණයේ වෙළඳසැල් පවත්වාගෙන යන හිමිකරුවන් පවසති. බස් නැවතුම්පොළ සංකීර්ණයේ වෙළඳසැල් හිමිකරුවන් වෙත සහයෝගය ලබාදෙන ලෙසට වව්නියාව වෙළඳ ව්‍යාපාරිකයින් ඉල්ලීම් කරමින් හර්තාලය කැඳවා තිබූ අතර හර්තාලයට සහයෝගය පළ කරමින් වෙළඳසැල් කොටසක් වසා දමා තිබු අතර, තවත් කොටසක් වෙළඳසැල් විවෘත කොට තිබිණ.", "URL": "https://sinhala.adaderana.lk/news.php?nid=82428", "Category": null, "Parent URL": null}