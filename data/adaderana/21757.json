{"Source": "Adaderana", "Timestamp": "January 31, 2012 08:26 am", "Headline": "පන්ති තහනම් කාලය අඩු කරයි - රජරට සරසවි පන්ති වර්ජනය අත්හිටුවයි", "News Content": "වසර 02 ක කාලයකට පන්ති තහනමකට ලක්කෙරුණු රජරට විශ්ව විද්‍යාලයේ වෛද්‍ය පීඨයේ අවසන් වසරේ ශිෂ්‍යයින් හය දෙනෙකුගේ පන්ති තහනම තුන් මාසයක කාලයක් දක්වා අඩුකිරීමට විශ්ව විද්‍යාලයේ පාලනාධිකාරිය තීරණය කර තිබේ. ඒ සමඟම සති පහක පන්ති තහනමට ලක්කර සිටි දෙවන වසරේ ශිෂ්‍යයින් හය දෙ‍නාගේ සහ ශිෂ්‍යාවගේ පන්ති තහනම ද සති 04 ට සිමා කිරීමට ද තීරණය කර ඇති බව වාර්තා වේ. රජරට විශ්ව විද්‍යාලයේ උපකුලපතිවරයා සහ ලේඛකාධිකාරීවරයා පසුගිය නොවැම්බර් මස 28 වන දින කාර්යාල අඩස්සියේ තබාගෙන තර්ජනය කිරීමේ චෝදනාවට අදාළ සිසුන්ට මෙම පන්ති තහනම පනවා තිබුණි. විශ්ව විද්‍යාලයේ උපකුලපති මහාචාර්ය කේ.ඒ.නන්දසේන මහතාගේ ප්‍රධානත්වයෙන් රැස්වු පාලනාධිකාරිය අදාළ පන්ති තහනම ලිහිල් කිරීමට තීරණය කර ඇති බව වෛද්‍ය පීඨයේ පීඨාධිපතිනි මහාචාර්ය මාලනී දොලපිහිල්ලේ මහත්මිය වෛද්‍ය පීඨයේ සිසුන්ට ලිඛිතව දැනුම් දී ඇත. විශ්ව විද්‍යාල පාලනාධිකාරිය විසින් ගනු ලැබූ මෙම තීරණය සිසුන්ට දැනුම් දුන් බව මේ සම්බන්ධයෙන් රජරට වෛද්‍ය පීඨයේ පිඨාධිපතිනි මහාචාර්ය මාලනී දොලපිහිල්ලේ මහත්මියගෙන් කළ විමසීමකදි ඇය කියා සිටියාය. තාවකාලිකව වසා දමා තිබූ රජරට වෛද්‍ය පීඨය ඉකුත් 23 වන දින විවෘත කළ ද සිසුන් පිරිසකට පැනවු පන්ති තහනම ඉවත් කරන ලෙස බලකරමින් වෛද්‍ය පීඨයේ සියලුම සිසුන් පන්ති වර්ජනයක නිරතව සිටියහ. පාලනාධිකාරිය ගත් මෙම ක්‍රියාමාර්ගය හේතුවෙන් අද දිනයේ සිට පන්ති වර්ජනය අත්හරින බව සිසුන් පවසයි.", "URL": "https://sinhala.adaderana.lk/news.php?nid=21757", "Category": null, "Parent URL": null}