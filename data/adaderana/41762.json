{"Source": "Adaderana", "Timestamp": "March 13, 2014 10:38 am", "Headline": "කපුවා කපෝති!", "News Content": "තමන්ට ඇති අසනීපයක් සම්බන්ධයෙන් පේනයක් බැලීමට දේවාලයකට පැමිණි තරුණියක නිරුවත් කිරීමට උත්සහ කළ බව කියන කපුවෙකු අත්අඩංගුවට ගෙන ඇති බව ආණමඩුව පොලීසිය කියයි. ඉකුත් 12 වැනිදා මෙම සිද්ධිය සිදුවී ඇත. අත්අඩංගුවට ගෙන ඇති සැකකරු ආණමඩුව නගරයට ආසන්නයෙන් දේවාලයක් පවත්වා ගෙන ගොස් තිබේ. ඔහු ආණමඩුව - දසනායකපුර පදිංචි 49 හැවිරිදි අයෙකි. සුව නොවන රෝගයක් සම්බන්ධයෙන් තොරතුරු දැන ගැනීම සඳහා මෙම දේවාලයට 12 වැනිදා තරුණියක් පැමිණ ඇත. ඇය නිකවරටියේ පදිංචි 27 හැවිරිදි තරුණියකි. රෝග නිධානය සම්බන්ධයෙන් පේනය බැලීමට නම් නිරුවත් විය යුතු බව දේවාලයේ සිටි කපුවා තරුණියට පවසා ඇත. නමුත් ඊට විරෝධය පා ඇති තරුණිය මේ බව ආණමඩුව පොලීසියට දන්වා ඇත. පසුව ආණමඩුව පොලීසිය විසින් සැකකරුව අත්අඩංගුවට ගෙන තිබේ. සැකකරු ආණමඩුව දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=41762", "Category": null, "Parent URL": null}