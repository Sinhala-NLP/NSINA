{"Source": "Adaderana", "Timestamp": "September 24, 2010 12:44 pm", "Headline": "රජය පෙරළීමට කුමන්ත්‍රණය කළ බව කී 4 ක් නිදහස්", "News Content": "හිටපු ආරක්ෂක මාණ්ඩලික ප්‍රධානී සරත් ෆොන්සේකා සමග එක්වී රජය පෙරළිමට කුමන්ත්‍රණය කරන ලද බවට චෝදනා ලැබ අත්අඩංගුවට ගෙන අධිකරණයට ඉදිරිපත් කරන ලද සැකකරුවන් 4 දෙනෙකු මුදාහැරීමට අද කොළඹ මහේස්ත්‍රාත් අධිකරණය විසින් නියෝග කර තිබේ. සැකකරුවන් අද අධිකරණයට ඉදිරිපත් කරමින් ත්‍රස්ත මර්දන කාර්යාංශය කියා සිටියේ මෙම සැකකරුවන් 4 දෙනාට එරෙහිව නීතිමය ක්‍රියා මාර්ග නොගන්නා බව නීතිපතිවරයා දැනුම් දී ඇති බවයි. මේ නිසා මෙම සැකකරුවන් මුදාහරින ලෙස ත්‍රස්ත විමර්ශන කාර්යාංශය අද අධිකරණයෙන් ඉල්ලා සිටින ලද බව අද දෙරණ අධිකරණ වාර්තාකරු සඳහන් කරයි. ඒ අනුව බ්‍රිගේඩයර් දුමින්ද කැප්පෙටිවලාන,විශ්‍රාමික මේජර් ජෙනරාල්වරුන් වන සුනිල් අමරසේනද සිල්වා,උපාලි එදිරිසිංහ යන මහත්වරුන්ද මාධ්‍යවේදී රුවන් වීරකෝන් යන අයද මුදා හැරීමට කොළඹ අතිරේක මහේස්ත්‍රාත් මහී විජේවීර මහතා නියෝග කරන ලදී. මෙම සැකකරුවන් පිරිස හිටපු ආරක්ෂක මාණ්ඩලික ප්‍රධානී,ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතාගේ දේශපාලන කාර්යාලයේදී රජය පෙරළීමට කුමන්ත්‍රණය කළ බවට චෝදනා ලැබ අත්අඩංගුවට ගෙන රැඳවුම් නියෝග මත රඳවා ප්‍රශ්න කිරීමෙන් අනතුරුව ඇප පිට නිදහස් කර සිටියවුන් විය.", "URL": "https://sinhala.adaderana.lk/news.php?nid=11064", "Category": null, "Parent URL": null}