{"Source": "Adaderana", "Timestamp": "April 7, 2012 09:24 pm", "Headline": "මාලදිවයිනට තවදුරටත් සහයදීමට ශ්‍රී ලංකාව සහතික වෙයි", "News Content": "මාලදිවයිනෙහි නිල සංචාරයක නිරතව සිටින ශ්‍රී ලංකා විදේශ අමාත්‍ය මහාචාර්ය ජී. එල්. පීරිස් මහතා, මාලදිවයින් විදේශ අමාත්‍ය අබ්දුල් සමද් අබ්දුල්ලා මහතා සමග නිල සාකච්ඡා පවත්වා තිබේ. ‍ ඊයේ(06) පස්වරුවෙහි මාලදිවයින් විදේශ කටයුතු අමාත්‍යාංශයේ දී මෙම සාකච්ඡා පවත්වා ඇති බව එරට මාධ්‍ය වාර්තා කරයි. ‍ ශ්‍රී ලංකාව හා මාලදිවයින අතර මිත්‍රත්වය හා සහයෝගීතාවය පිළිබඳ ඓතිහාසික සමීප සබඳතාවයන් තවදුරටත් ශක්තිමත් කිරීමේ මාර්ග සම්බන්ධව මෙහිදී අමාත්‍යවරුන් අතර සාකච්ඡාවට බඳුන්ව ඇති බව මාලදිවයින් විදේශ කටයුතු අමාත්‍යාංශය සඳහන් කරයි. ‍ ශ්‍රී ලංකාව විසින් මාලදිවයින වෙත ලබාදෙන අනුග්‍රහය හා සහයෝගය ඉදිරියට ද පවත්වාගෙන යාමට ශ්‍රී ලංකා විදේශ කටයුතු අමාත්‍යවරයා සහතික වී ඇති බව ද එම අමාත්‍යාංශය පවසයි. ‍ මාලදිවයිනේ සමාජ - ආර්ථික දියුණුව සඳහා, විශේෂයෙන් මානව සම්පත් සංවර්ධනය හරහා ලබාදෙන දායකත්වය පිළිබඳව අබ්දුල් සමද් අබ්දුල්ලා මහතා ශ්‍රී ලංකා රජය වෙත ප්‍රණාමය පළකර තිබේ. ‍ මාලදිවයිනෙහි තෙදින නිල සංචාරයක නිරතව සිටින මහාචාර්ය ජී. එල්. පීරිස් මහතා ඊයේ තවත් මාලදිවයින් අමාත්‍යවරුන් කිහිපදෙනෙකු ද හමුවී ඇති බව ද එරට මාධ්‍ය වාර්තා කරයි.", "URL": "https://sinhala.adaderana.lk/news.php?nid=23354", "Category": null, "Parent URL": null}