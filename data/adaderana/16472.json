{"Source": "Adaderana", "Timestamp": "June 1, 2011 04:41 pm", "Headline": "සුදු කොඩි වෙනුවෙන් සාක්ෂි දෙන්න රෙජිස්ට්‍රාර්වරුන් එපාලු..!", "News Content": "සුදුකොඩි ප්‍රකාශය පිළිබඳ නඩුවේ විත්තියේ සාක්ෂිකරුවන් ලෙස ශ්‍රේෂ්ඨාධිකරණයේ සහ මහාධිකරණ රෙජිස්ට්‍රාර්වරු කැඳවීමට විත්ති පාර්ශවය කර ඇති ඉල්ලීමට විරෝධය පළකරන බව නීතිපතිවරයා අද කොළඹ මහාධිකරණය හමුවේ ප්‍රකාශ කර තිබේ. සුදුකොඩි නඩුව අද(01) කැඳවු අවස්ථාවේ දී විත්තියේ සාක්ෂිකරුවන් ලෙස අදාළ රෙජිස්ටාර්වරුන් කැඳවා තිබුණි. ඊට විරෝධය පළ කළ රජයේ නියෝජ්‍ය සොලිසිටර් ජනරාල් බුවනෙක අළුවිහාරේ මහතා එම සාක්ෂිකරුවන්ගෙන් සාක්ෂි සටහන් කර ගැනීමට විරෝධය පළ කළේය. එහිදී විත්තියේ නීතීඥ නලින් ලද්දුවහෙට්ටි මහතා ප්‍රකාශ කර සිටියේ මෙම නඩුවේ ප්‍රධාන විමර්ශන නිලධාරියා වු පොලිස් පරීක්ෂක අනුර සිල්වා මහතාට විරුද්ධව පවරා ඇති නඩු දෙකක් පිළිබඳ ප්‍රශ්න කිරීම සඳහා අදාළ සාක්ෂිකරුවන් අවශ්‍ය වන බවයි. ඒ අනූව නඩු විභාගය ලබන හය වන දිනට කල් තැබු ත්‍රිපුද්ගල මහාධිකරණ විනිසුරු මඩුල්ල එදිනට මේ සම්බන්ධයෙන් කරුණු දක්වන ලෙස විත්තියේ නීතීඥවරයාට නියෝග කර තිබේ..", "URL": "https://sinhala.adaderana.lk/news.php?nid=16472", "Category": null, "Parent URL": null}