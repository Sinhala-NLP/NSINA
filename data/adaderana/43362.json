{"Source": "Adaderana", "Timestamp": "May 21, 2014 02:39 pm", "Headline": "ආණ්ඩුවේ අවධානය කැසිනෝ වැනි පාතාල ආර්ථිකයක් ගැනයි ", "News Content": "විමල් වීරවංශ ඇමතිවරයා නාඩගමක් කරමින් සිටින වග පෙනෙන බවත් ඔහුට කශේරුකාවක් ති‍බුණේ නම් එක එක තැන්වල විවිධ ප්‍රකාශ නොකර කැසිනෝ පනත වේලාවේදී ඊට විරුද්ධව ඡන්දය දීමට හැකියාව තිබුණ බවත් ජනතා විමුක්ති පෙරමුණ පවසයි. දුම්රිය ක්ෂේත්‍රයේ මතුව ඇති ගැටලුකාරී තත්ත්වය හා මත්ද්‍රව්‍ය ජාවාරම සම්බන්ධයෙන් එජාපය විසින් ගෙන එන ලද විශ්වාසභංග යෝජනාව පිළිබඳව මාධ්‍ය දැනුවත් කිරීම සඳහා බත්තරමුල්ල, පැලවත්ත ජ.වි.පෙ. ප‍්‍රධාන කාර්යාලයේදී අද පැවැති මාධ්‍ය හමුවකදී මේ බව අනාවරණය කෙරිණ.. එම මාධ්‍ය හමුවේදී ජ.වි.පෙ. ප‍්‍රචාරක ලේකම් විජිත හේරත් මහතා මෙසේ අදහස් පළ කළේය. ආණ්ඩුව මේ මොහොතේ කි‍්‍රයා කරමින් ඉන්නේ ඇත්ත ප‍්‍රශ්න වෙනත් දිශාවකට යොමුකරමින් ඔඩු දුවන්නට ඉඩහරින ප‍්‍රතිපත්තියකයි. මෙයට හොඳම උදාහරණය ඊයේ අලව්ව දුම්රිය ස්ථානයේදී සිදුවූ මගීන් විසින් රියදුරුට පහරදීමයි. මේ වෙනකොට රටේ මගී ප‍්‍රවාහන ක්ෂේත‍්‍රය ජාතික අර්බුදයක් දක්වා ගමන් කර තිබෙනවා. දුම්රිය මගීන් වගේම බස් මගීන් විශාල පිරිසක් මේ අර්බුදයේ ගොදුරු බවට පත්වෙමින් ඉන්නවා. අදාළ ප‍්‍රශ්න ඒ ඒ විෂය භාර ඇමතිවරුන්ට ඉදිරිපත් කළත් උත්තර නොදී වෙනත් කරුණු කෙරෙහි අවධානය යොමුකර මඟහරිමින් සිටිනවා. අලව්වේදී ඊයේ සිදුවූ දුම්රිය රියදුරන්ට පහර දීම මේ තත්ත්වයේ ශෝචනීය ප‍්‍රකාශනයක්. දුම්රිය මගීන් සහ සේවකයන් අතර ගැටුමක් ඇතිවුණේ මේ පතුලේ තිබෙන හේතු නිසයි. කෝච්චියේ හුස්ම ගන්නවත් ඉඩක් නැති තරමට සෙනග පිරිලා. ඒ තත්ත්වය තුළ දුම්රිය ප‍්‍රමාදයක් සිදුවීමෙන් මගීන්ගේ පැත්තෙන් ඇතිවන පීඩනය පිටකර ගත්තේ දුම්රිය රියදුරන් සහ සේවකයින්ට පහර දීමට ඉදිරිපත් වීමෙන්. ඔවුන් කළේ ඇත්ත හේතුව නොසොයා තමන්ගේ කෝපය පිටකර ගැනීමයි. මේ තත්ත්වයට සම්පූර්ණයෙන් ආණ්ඩුව වගකිව යුතු බව ජනතා විමුක්ති පෙරමුණ අවධාරණය කරනවා. ප‍්‍රශ්නය වර්ධනය වීමට ඉඩ හැර තිබීමේ ප‍්‍රතිඵලය තමයි මේ අත්දැක්කේ. දුම්රියේ නඩත්තු ප‍්‍රශ්න තිබෙනවා. සංඥා පද්ධතියේ ප‍්‍රශ්න තිබෙනවා. ධාවනයට සුදුසු එන්ජින් නොමැති ප‍්‍රශ්න තිබෙනවා. ඇමතිවරයා සහ ගෝල බාලයින් මේ ප‍්‍රශ්න කෙරෙහි අවධානය යොමු කළේ නැහැ. සංඥා පද්ධතිය යල් පැන ගිය දුර්වල තත්ත්වයක පවතින්නේ. නවීන තාක්‍ෂණයෙන් නිෂ්පාදනය කෙරුණු ඒවා අදාළ කරගෙන නැහැ. ඒ වගේම මූල්‍ය ක්ෂේත‍්‍රය සහ පරිපාලනයේ බිඳවැටීම් විශාල වශයෙන් අර්බුදයට බලපා තිබෙනවා. වාර්ෂික අයවැයෙන් දුම්රිය දෙපාර්තමේන්තුවට වෙන්කරන මුදල් ඇමතිවරයාගේ සහ ආණ්ඩුවේ ප‍්‍රචාරාත්මක කටයුතුවලට ගන්නවා. දැයට කිරුළ වැනි සංදර්ශන එක උදාහරණයක් විතරයි. මේ තුළ පවතින ඇත්ත තත්ත්වය මතු දැක්වෙන සංඛ්‍යා ලේඛනවලින් පැහැදිලි වෙනවා. දුම්රිය සේවය නිසි පරිදි පවත්වාගෙන යාමට ගාඩ්වරු 684ක් අවශ්‍යයි. නමුත් දැනට ඉන්නේ 370යි. පුරප්පාඩු 326යි. ඒ, වගේම දුම්රිය රියදුරන් 482ක් අවශ්‍යයි. දැනට ඉන්නේ 354යි. පුරප්පාඩු 128යි. ඒ වගේම 01වන ශ්‍රේණියේ දුම්රිය ස්ථානාධිපතිවරුන් 50ක් සිටිය යුතුයි. එතැන තියෙන්නේ හරිම ශෝචනීය තත්ත්වයක්. ඉන්නේ එක්කෙනයි. පුරප්පාඩු 49යි. ඒ වගේම මූලික තාක්‍ෂණ සේවා නිලධාරීන් 5254ක් අවශ්‍යයි. ඉන්නේ 2636යි. ඒ කියන්නේ 2618ක් පුරප්පාඩුයි. සහකාර තාක්‍ෂණ සේවා නිලධාරීන් 8603ක් සිටිය යුතුයි. නමුත් ඉන්නේ 5238යි. 3365ක් හිඟයි. දුම්රිය පෙට්ටි 05ක් දක්වා ඇති දුම්රියකට එක් ගාඩ්වරයෙක් සිටිය යුතුයි. 05කට වැඩිනම් දෙන්නෙක් ඉන්න ඕනෑ. පොතුහැරදී ගැටුණු දැයට කිරුළ දුම්රියේ පෙට්ටි 12යි. එන්ජින් 02යි. විශේෂිත නගරාන්තර දුම්රියක් විදියට මේක ධාවනය කර තිබුණා. සේවයට යොදවා හිටියේ වයස අවුරුදු 65ක් වූ කොන්ත‍්‍රාත් පදනම මත බඳවා ගත් එක ගාඩ්වරයෙක් විතරයි. අන්තිමේ වැරැද්ද රියදුරන්ට පටවනවා. මේ තත්ත්වය දිගටම පැවතියහොත් “මගී ජනතාව මේ ගැන බලා ගනියි” කියන සාහසික ප‍්‍රකාශය තමයි ඇමතිවරයා කළේ. ඊයේ අලව්වේදී අත්දකින්න ලැබුණේ මේ ප‍්‍රකාශයෙන් එළිදැක්වුණු තත්ත්වයක් බවයි අපි කියන්නේ. මගීන් තමන්ගේ පීඩනය දුම්රිය සේවකයන් හට මුදා හැරියා. දුම්රිය දේපළවල ආරක්‍ෂාව වගේම මගීන්ගේ ආරක්‍ෂාව සහ සේවකයින්ගේ ආරක්‍ෂාව සැලසීම පිළිබඳව අදාළ අමාත්‍යාංශය කටයුතු කළ යුතුයි. මේ වනවිට කෝච්චි විතරක් නෙවෙයි, නවත්වා තිබෙන නැව් පවා ලිහී ගිහින් එකිනෙක හැප්පෙනවා. ආණ්ඩුව මේ මූලික පහසුකම් නොදී තමන්ගේ පුතාලාගේ මැතිවරණ ව්‍යාපාර වෙනුවෙන් කටයුතු කරමින් ඉන්නවා. ප‍්‍රශ්නවලට සැබෑ හේතු ඉවත් නොකර ජනතාව හා සේවක පිරිස් අතර ගැටුම් ඇතිකරන එක වහාම නතර කරන්න ඕන. විල්පත්තු සිද්ධියේදී අපි දැක්කා ඒකට මූලික වූ ආණ්ඩුවේ ඇමතිවරයෙක් වන රිෂාඩ් බදියුදීන් සහ ඒකට විරුද්ධ සංවිධානවලට ගහ ගන්න ඉඩ හැරලා ජනාධිපති නිහඬව හිටියා. හරිනම් කළ යුත්තේ ජනාධිපතිවරයා වහාම මැදිහත් වී මේ ගැටලූව විසඳීමයි. නමුත් එහෙම කළේ නැහැ. ජාතිවාදී ගැටීමකට ඉඩ හැර බලා හිටියා. ඒ වගේම තමයි සෞඛ්‍ය ක්ෂේත්‍රයේ පවුල් සෞඛ්‍ය සේවිකා සහ හෙද ගැටුම් ඇතිවීමට ඉඩ හැර බලා ඉන්නවා. මේ දෙගොල්ලටම අවශ්‍ය කරන්නේ ජනතාවට හොඳ සේවයක් ලබා දෙන්න. නමුත් ඒ තත්ත්වයට උදව්දීමක් කෙරෙන්නේ නැහැ. ලෝක සෞඛ්‍ය සංවිධානයේ සභාපතිකම ගන්න කලින් මේ රටේ වින්නඹු හා හෙදි ප‍්‍රශ්නයට විසඳුම් දෙන්න ඕනෑ. එහෙම කරන්න බැරි ඇමතිවරුන් සහ ආණ්ඩුවලින් වැඩක් නැහැ. මොන සභාපතිකම ගත්තත් වැඩක් නැහැ. ආණ්ඩුව මේ රටේ ප‍්‍රශ්න විසඳන්න ඕනෑ. සම සෞඛ්‍ය සේවා සහ වෛද්‍ය නිලධාරීන්ගේ සංගමය අතර ගැටුමක් ඇතිවීමට ඉඩ හැර බලා ඉන්නවා. රට පුරාම විවිධ පාසැල්වල ආදි ශිෂ්‍යයෝ සහ දෙමාපියෝ අතර ගැටුම් ඇතිවීමට ඉඩ හැර තිබෙනවා. ආණ්ඩුවේ පොදු ප‍්‍රතිපත්තිය මේ ආකාරයටයි කි‍්‍රයාත්මක කරන්නේ. ප‍්‍රශ්න ඔඩු දුවන්න ඉඩ හැරලා මහා පරිමාණ කැසිනෝ වැනි පාතාල ආර්ථිකය ගැන ආණ්ඩුව අවධානය යොමු කර තිබෙනවා. මගීන් ලක්‍ෂ ගණනක් උදේ හවස පීඩාවට පත් වෙනවා. මේ සමස්ත ප‍්‍රශ්න පිළිබඳව අපි විටින් විට අවධානය යොමු කළා. ජනතාවගේ ප‍්‍රශ්නවලට ඇහුම්කන් දෙන ආණ්ඩුවක් නම් මේවාට උත්තර දෙන්න ඕන තරම් කල් තිබුණා. නමුත් වගකිව යුතු ඇමතිවරුන් කළේ මගී ජනතාව බලාගනි කියලා මගීන් කුපිත වී පහර දීමට ඉඩ හැර බලා ඉඳීමයි. ඒවට ප‍්‍රතිකර්ම යෙදුවේ නැහැ. සමාජ අර්බුද ඇතිවීම වහාම නතර කර විසඳුම් ලබාදෙන ලෙස අපි බලකරනවා. විශේෂයෙන්ම දුම්රිය සේවයේ මගී සේවක ගැටුම තුළ තිබෙන ඇත්ත ප‍්‍රශ්න විසඳිය යුතු බව අවධාරණය කරනවා. පාර්ලිමේන්තුවට ඉදිරිපත්වී ඇති විශ්වාසභංගය පිළිබඳ ස්ථාවරය එ‍හිදී මෙසේ පැහැදිලි කෙරිණ. ඊයේ විවාදයට ගත් කුඩු සහ මත්ද්‍රව්‍ය පිළිබඳ විවාදය සම්බන්ධයෙන් ජනතා විමුක්ති පෙරමුණේ ස්ථාවරය පැහැදිලි කළ යුතුව තිබෙනවා. මහා පරිමාණයෙන් ආණ්ඩුවේ දේශපාලනඥයින්ගේ තල්ලූවෙන් සිදුකරනු ලබන කුඩු සහ මත්ද්‍රව්‍ය ජාවාරම නිදහසේ ඉදිරියට කෙරීගෙන යනවා. මහා පරිමාණ ජාවාරම්කරුවන් නීතිය ඉදිරියේ නිදහස් වී සිටිනවා. හෙරොයින්වලට ඇබ්බැහි වුණු පුද්ගලයින් අත්අඩංගුවට ගන්නවා. මේ තත්ත්වය සම්බන්ධයෙන් ආණ්ඩුවට එරෙහිව ජනමතයක් ගොඩනැගිය යුතුව තිබෙනවා. ඒ වෙනුවෙන් ජනතා විමුක්ති පෙරමුණ කටයුතු කරමින් සිටිනවා. එක්සත් ජාතික පක්‍ෂය පාර්ලිමේන්තුවට ඉදිරිපත් කර තිබෙන මේ සම්බන්ධයෙන් වන විශ්වාසභංග යෝජනාව ගෙනආ ආකාරය පිළිබඳව අපිට ගැටලූවක් තිබුණත් මේ අවස්ථාවේදී යෝජනාවට පක්‍ෂව අපේ ඡන්දය පාවිච්චි කරනවා. නමුත් මහජනතාව අතරේ පිරිහීමට පත්වී තිබෙන ආණ්ඩුව මේ වැනි යෝජනා හරහා තමන් විශ්වාසභංගයකින් ජයග‍්‍රහණය කළ බව ප‍්‍රකාශ කිරීමට අවස්ථාව සලසා දීම වැරදියි. විධායක බලය යටතේ ආණ්ඩුවට තිබෙන බල සංයුතිය නිසා අංක ගණිතමය සෙල්ලමකින් ආණ්ඩුව ජයග‍්‍රහණය කරනවා. ජනතාවගේ විශ්වාසය බිඳවැටී තිබෙන ප‍්‍රමාණය එයින් නියෝජනය වෙන්නේ නැහැ. ආණ්ඩුව දිනන බව විතරක් පේනවා. පාර්ලිමේන්තුවේ බල සංයුතිය පිළිබඳව ගැඹුරින් සිතා බැලීම අනුවයි මෙවැනි විශ්වාසභංගයක් ගෙන ආ යුතු වන්නේ. මුළු ආර්ථිකයම පාදඩකරණය කිරීමට එරෙහිව ඡන්දය පාවිච්චි කළ හැකි අවස්ථාවකදී ආණඩුවට එරෙහි ජනතාවගේ විශ්වාසය බිඳ වැටීමත් පිළිබිඹු කළ හැකියි. මාධ්‍යවේදීන් අසන ලද ප‍්‍රශ්නවලට පිළිතුරු මෙසේය. විමල් වීරවංශ ඇමතිවරයා නාඩගමක් කරමින් ඉන්න වග පේනවා. ඔහුට කශේරුකාවක් තිබුණා නම් එක එක තැන්වල විවිධ ප‍්‍රකාශ කරනවාට වඩා කැසිනෝ පනත වෙලාවේදී එයට විරුද්ධව ඡන්දය දෙන්න තිබුණා. නමුත් ඒ අවස්ථාව මගහැර ගියා. ඊට පස්සේ තමන්ගේ ඇමතිකම රැකගන්න විවිධ උපක‍්‍රම යොදමින් ජනතාවට ව්‍යාජ දේශපේ‍්‍රමී කතා කියනවා. මේකත් හරියට රිලා නැටුම් ඉදිරිපත් කරන රාලහාමියි, රිලා නැටුම් නටන රිලවයි වගේ තත්ත්වයක්. ජනතාව මේක තේරුම් ගෙන කටයුතු කිරීම වැදගත්. ආණ්ඩුවට විරුද්ධව නැගී එන ජනතා විරෝධය ආණ්ඩුව ඇතුළේම වෙනත් කොටස්වලට ඒකරාශී කරගන්න මේ වගේ කතා කියනවා. එහෙම නැත්නම් මේ වගේ කටයුතුවලදී ආණ්ඩුවට විරුද්ධව ජනතාවගේ පැත්තේ ඉඳ ඡන්දය පාවිච්චි කර පෙන්විය යුතුයි. එක්සත් ජාතික පක්‍ෂය තමන්ගේ අපේක්‍ෂකයෙක් ජනාධිපතිවරණයට ඉදිරිපත් කරන බව නිල වශයෙන් ප‍්‍රකාශ කර තිබෙනවා. ඒ අපේක්‍ෂකයා කවුද කියලා ජනතාව දන්නවා. රනිල් වික‍්‍රමසිංහ මහත්මයා හැර ඉදිරිපත් කිරීමට වෙන කෙනෙක් නැහැ. එක්සත් භික්‍ෂු පෙරමුණෙන් යෝජනා කර තිබෙන්නේ මාදුළුවාවේ සෝභිත හිමියන් පොදු අපේක්‍ෂකයෙක් විය යුතු බවයි. මෙයින් පෙනෙන්නේ ඒ පක්‍ෂය තුළවත් පොදු එකඟත්වයක් නැති බවයි. මේ සම්බන්ධයෙන් ජනතා විමුක්ති පෙරමුණේ ස්ථාවරය වී තිබෙන්නේ ආණ්ඩුව තුළම සිටින බොහෝ දෙනෙකුට එපා වී තිබෙන විධායක ජනාධිපති ක‍්‍රමය අහෝසි කිරීම සඳහා සියලූ බලවේග ඒකරාශී කරගත හැකි, සියලූ ජනතාව ඒකරාශී කරගත හැකි විකල්පයක් කෙරෙහි අවධානය යොමු කිරීමයි. ආණ්ඩුවේම සිටින විධායක ක‍්‍රමයෙන් බැට කන සහ වෙනත් විවිධ බලවේගවල සිටින පිරිස් ඒකරාශී කරගත හැකි විකල්ප බලවේගයක් අපි ගොඩනගනවා. එක්සත් ජාතික පක්‍ෂය මොන තීන්දුව ගත්තත් මේ රටේ පොදු ජනතාවගේ අභිමතාර්ථ ඉටුකරදිය හැකි බලවේග එම විකල්පය වටා ඒකරාශී කර ජයග‍්‍රහණය කරවන බව කියන්න කැමතියි. ජ.වි.පෙ. මධ්‍යම කමිටු සාමාජික පාර්ලිමේන්තු මන්තී‍්‍ර සුනිල් හඳුන්නෙත්ති මහතා ද එහිදී මෙසේ අදහස් දැක්වීය. මාදුළුවාවේ සෝභිත හිමි නියෝජනය කරන සාධාරණ සමාජයක් සඳහා වූ ජනතා ව්‍යාපාරයේ නියෝජිත පිරිසක් අපේ පක්‍ෂයේ ප‍්‍රධාන කාර්යාලයට පැමිණ සාකච්ඡා කළා. ඒ සාකච්ඡා කළේ පොදු අපේක්‍ෂකයෙක් පිළිබඳව නෙවෙයි. අපේ සාකච්ඡාවට මූලික වුණේ සාධාරණ සමාජයක් සඳහා වූ ජනතා ව්‍යාපාරයේ යෝජනා මාලාවක් ගැන විවිධ දේශපාලන පක්‍ෂ සමග පවත්වාගෙන සාකච්ඡා මාලාවේම එක සාකච්ඡාවක් විදියටයි. ඔවුන්ගේ යෝජනා මාලාවේ එක ප‍්‍රධාන යෝජනාවක් වන්නේ ඉදිරි මැතිවරණයකදී විධායක ජනාධිපති ක‍්‍රමය අහෝසි කිරීම සහ 17වන ව්‍යවස්ථා සංශෝධනය කිරීම බලාත්මක කිරීම පිළිබඳව අදාළ දේශපාලන පක්‍ෂවල මැතිවරණ ප‍්‍රතිපත්ති ප‍්‍රකාශනවලට ඇතුළත් කරන්න කියන ඉල්ලීම් දෙකයි. ඒ කරුණු පිළිබඳව අපට ගැටලූවක් තිබුණේ නැහැ. විධායක ජනාධිපති ක‍්‍රමය ආරම්භයේ සිටම එය අහෝසි කළ යුතුය යන ස්ථාවරයේ අපේ පක්‍ෂය සිටිනවා. අද මෙරට පත්ව තිබෙන සමාජ ආර්ථික අර්බුදවලට විධායක ජනාධිපති ක‍්‍රමය අහෝසි කිරීමෙන්ම උත්තර ලැබෙන්නේ නැහැ. 1978 විධායක ජනාධිපති ක‍්‍රමය හඳුන්වා දුන් තැනට වඩා අද ප‍්‍රශ්න සංකීර්ණ වෙලා. පුද්ගල ඔළු ගෙඩි මාරුකිරීමට එහා ගිය, සරල ආණ්ඩු මාරු කිරීමට එහා ගිය පුළුල් පරිවර්ථනයක් කිරීම ගැන සංවාදය යොමුවිය යුතු බව අපි අවධාරණය කළා. ඔවුන් එය පිළිගත්තා.", "URL": "https://sinhala.adaderana.lk/news.php?nid=43362", "Category": null, "Parent URL": null}