{"Source": "Adaderana", "Timestamp": "August 21, 2012 04:30 pm", "Headline": "සොයාගත් භාණ්ඩ කෞතුකාගාරයේ ඒවා බවට තහවුරුවෙයි", "News Content": "පිළියන්දල ප්‍රදේශයේදී අත්අඩංගුවට ගත් පුද්ගලයින් සතුව තිබී සොයා ගත් කෞතුක භාණ්ඩ කොළඹ කෞතුකාගාරයෙන් සොරා ගන්නා ලද ඒවා බව තහවුරු වී තිබේ. එසේ සොයා ගත් භාණ්ඩ කෞතුකාගාරයේ නිලධාරීන් විසින් පරික්ෂාවට ලක් කිරීමෙන් පසු ඒවා කෞතුකාගාරයෙන් අතුරුදන් වු ඒවා බවට තහවුරු කර ගෙන ඇත. කොළඹ ජාතික කෞතුකාගාරයෙන් සොරාගනු ලැබු කෞතුක භාණ්ඩ කිහිපයක් සමග පිළියන්දල ප්‍රදේශයේදී කාන්තාවන් දෙදෙනෙකු හා තවත් පුද්ගලයෙකු ඊයේ (20) අත්අඩංගුවට ගන්නා ලදී. මොවුන් සතුව තිබී කෞතුකාගාරයෙන් සොරාගත් බව කියන කඩුවක කොටසක් හා මුදු කිහිපයක් ද පොලිස් භාරයට ගත් බව පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී අජිත් රෝහණ මහතා පැවසුවේය. මේ අතර ‍එම සිද්ධිය සම්බන්ධයෙන් අත්අඩංගුවට ගත් තිදෙනා කැස්බෑව වැඩබලන මහේස්ත්‍රාත්වරයා වෙත ඉදිරිපත් කිරීමෙන් පසු ලබන මස 3 වැනිදා දක්වා රක්ෂිත බන්ධනාගාර ගත කර තිබේ. එසේම මෙම සිද්ධියට අදාළ යැයි සැක කෙරෙන ප්‍රධාන සැකකරු කොටහේන පොලීසිය විසින් අත්අඩංගුවට ගෙන ඇති අතර ඔහු මේ වන විට රිමාන්ඩ් භාරයේ පසුවෙයි. කෙසේ වෙතත් සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව හා කොළඹ අපරාධ කොට්ඨාසය වැඩිදුරටත් පරීක්ෂණ ක්‍රියාත්මක කරනු ලබයි.", "URL": "https://sinhala.adaderana.lk/news.php?nid=26771", "Category": null, "Parent URL": null}