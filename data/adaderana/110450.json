{"Source": "Adaderana", "Timestamp": "May 22, 2019 03:30 pm", "Headline": "සාධාරණ මැතිවරණයක් ඉල්ලා සිසු විරෝධතාවක්", "News Content": "අන්තර්වාර රජයේ ජනාධිපතිවරයා වහා ඉල්ලා අස්විය යුතු බව පවසමින් ඇල්ජීරියානු සිසුන් විරෝධතාවේ නිරත වෙමින් සිටියි. නිදහස් සහ සාධාරණ මැතිවරණයක් ඉල්ලා ඇල්ජීරියානු සිසුන් යළි වීදි බැස ඇත. අන්තර්වාර රජයේ ජනාධිපති ඇබ්දෙල්කාදර් බෙනසාලාහ් වහාම ධුරයෙන් ඉල්ලා අස්විය යුතු බව විරෝධතාකරුවන් වැඩිදුරටත් අවධාරණය කර සිටියි. විරෝධතාවේ නිරත සිසුන් ඇල්ජීයස් අගනුවරට රැස්ව ජාතික ධජ ලෙලවමින් විරෝධතාවේ නියැලුණි. සාධාරණ සහ නිදහස් මැතිවරණයක් වෙනුවෙන් වන ගීත ගායනා කිරීමටත් මෙහිදී පිරිස් කටයුතු කළ බව විදෙස් වාර්තා සඳහන් කරයි. එල්ල වූ දැවැන්ත විරෝධතා හමුවේ හිටපු ජනාධිපති ඇබ්දෙලාසිස් බුටෆියේකාගේ ඉවත් වීමෙන් පසු පත්වූ රජයේ හමුදා පාලනය යටතේ නව අන්තර්වාර රජයක් පිහිටුවා ගැනුණි. කෙසේ වෙතත් ලබන ජූලි මාසයේ සිවුවැනිදා මැතිවරණයක් පැවැත්වීමට නව රජය එකඟ වුණේ සිවිල් පාලනයක් සඳහා ජනතා ඉල්ලීම් දැඩිවීමත් සමඟයි.", "URL": "https://sinhala.adaderana.lk/news.php?nid=110450", "Category": null, "Parent URL": null}