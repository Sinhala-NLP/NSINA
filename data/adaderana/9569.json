{"Source": "Adaderana", "Timestamp": "July 13, 2010 08:21 am", "Headline": "පුද්ගලික වුවමනා වලට ව්‍යවස්ථා වෙනස් කළ යුතු නෑ", "News Content": "පෞද්ගලික වුවමනාවන් උදෙසා ව්‍යවස්ථා සංශෝධනය සිදු නොකළ යුතු බව ජනාධිපති මහින්ද රාජපක්ෂ මහතා පවසයි. නිශ්චිත දර්ශනයක් මත පිහිටා එය සිදු කිරීම අත්‍යවශ්‍ය බව ඔහු පෙන්වා දෙයි. පොදු ජන එක්සත් පෙරමුණේ නියෝජිතයින්, විපක්ෂ නායක රනිල් වික්‍රමසිංහ මහතා සහ එක්සත් ජාතික පක්ෂ නියෝජිතයින් ඊයේ පස්වරුවේ අරලියගහ මන්දිරයේ දී හමු වූ අවස්ථාවේ දී ජනාධිපතිවරයා මෙම අදහස් පළ කළේය. දැනට පවත්නා විධායක ජනාධිපති ධුරය හුදකලා නිර්මාණයක් ලෙස ඇති බවත් රාජ්‍ය නායක ධූරය පාර්ලිමේන්තුවට වග කියන පාර්ලිමේන්තුව සමඟ සහයෝගයෙන් කටයුතු කරන ධුරයක් ලෙසට පරිවර්තනය විය යුතු බවත් මහින්ද රාජපක්ෂ මහතා මෙහි දී පෙන්වා දුන්නේය. එසේම 17 වන සංශෝධනය යටතේ ස්ථාපිත ආයතන බලාත්මක කිරීම කෙරෙහි මෙහිදී දෙපාර්ශවයේම අවධානය යොමු වී ඇති අතර ඉදිරියේ දී එම ආයතන වලට පත් කරන නිලධාරීන් කැබිනට් මණ්ඩලයට වග කිව යුතු බවටත් මෙහි දී එකඟතාව පළ වී තිබේ. කුමන රජයක් යටතේ වුව ද ස්ථාවර ආණ්ඩුවක් පැවතිය යුතු බවට දෙපාර්ශවයම මෙහි දී ප්‍රතිපත්තිමය වශයෙන් එකඟ වී ඇති බව වාර්තා වේ. එම එකඟ වූ කරුණු දෙපාර්ශවයේම නියෝජිතයින්ගෙන් සැදුම් ලත් කමිටුවක් මඟින් ක්‍රියාත්මක කිරීමට ද මෙහි දී එකඟචතාව පළ වී තිබේ.", "URL": "https://sinhala.adaderana.lk/news.php?nid=9569", "Category": null, "Parent URL": null}