{"Source": "Adaderana", "Timestamp": "August 24, 2019 12:17 pm", "Headline": "චීනය-අමෙරිකාව අතර වෙළෙද යුද්ධය උග්‍ර අතට", "News Content": "චීනය හා අමෙරිකාව අතර වෙළෙද යුද්ධය තවදුරටත් උග්‍ර අතට හැරෙමින් පවතියි. ඒ අමෙරිකාව හා චීනය දෙරටම, භාණ්ඩ ආනයන මත නව බදු පැනවීමට කටයුතු කිරීමත් සමඟයි. චීන ආනයන මත තවත් බදු හදුන්වාදීමට අමෙරිකාව පසුගියදා තීරණය කළේය. ඊට අනුව චීන ආනයන මත අමතරව සියයට 10 බැගින් අමෙරිකානු ඩොලර් බිලියන 300ක් තරම් වටිනා භාණ්ඩ මත බදු පැනවීමට නියමිතයි. එම බදු ලබන සැප්තැම්බර් මාසයේ පටන් අදියර දෙකක් යටතේ ක්‍රියාත්මක කෙරෙයි. සැප්තැම්බර් පළමුවැනිදා සිට පැනවෙන බදු ලබන දෙසැම්බර් 15වැනිදා දක්වා බලපැවැත්වෙනු ඇති. ඊට ප්‍රතිචාර ලෙසින් අමෙරිකානු ආනයන අමෙරිකානු ඩොලර් බලියන 75ක් දක්වා නව බදු පැනවීමට චීනයත් තීරණය කළේය. නව තත්ත්වය යටතේ චීන භාණ්ඩ පරිභෝජනයට ගන්නා අමෙරිකානු පාරිභෝගිකයන් මත වැඩි බලපෑම් එල්ල වනු ඇති බව චීනය පෙන්වා දෙයි. කෙසේ නමුත් මෙම අනවශ්‍ය වෙළෙද අර්බුදය මඟින් ගෝලීය ආර්ථිකයට අයහපත් බලපෑම් එල්ලවනු ඇති බවද විචාරකයන් පෙන්වා දෙයි.", "URL": "https://sinhala.adaderana.lk/news.php?nid=117359", "Category": null, "Parent URL": null}