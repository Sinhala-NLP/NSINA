{"Source": "Adaderana", "Timestamp": "September 25, 2015 02:40 pm", "Headline": "අතුරුගිරියේ මහ පොළොව නුහුළන තවත් අපරාධයක් ", "News Content": "අතුරුගිරිය, කපුරුගොඩ - පනාගොඩ ප්‍රදේශයේ පදිංචි 10 හැවිරිදි පිරිමි දරුවෙකු තියුණු ආයුධයකින් කපා කොටා ඝාතනය කර තිබේ.එම ළමයා පදිංචිව සිටි නිවසට ආසන්නයේ පිහිටි පාළු නිවසක මෙම ඝාතනය සිදුව ඇති බව පොලිස් මාධ්‍ය ඒකකය පැවසීය.මියගොස් ඇත්තේ කවිඳු දේවින්ද කපුරුගේ නැමැති දරුවෙකි.අද‍ පෙරවරු 10.30ට පමණ දරුවා නිවසේ නොසිටි බැවින් පියා අසල්වාසීන්ට දැනුම්දී දරුවා සොයන අවස්ථාවේ දරුවා පාළු නිවසේ ඝාතනයට ලක්ව තිබියදී සොයාගෙන ඇත.එම ළමයාගේ අත් පා මෙන්ම ගෙල ද වෙන්ව යන ලෙස මෙම තිරිසන් අපරාධය සිදුකර ඇති බව පැවසේ.කොටදෙණියා‍වේ දැරියක බරපතළ ලිංගික අපයෝජනයකට ලක් කර ඝාතනය කිරීමේ සිද්ධියේ උණුසුම තවමත් සමාජය තුළ කතා බහට ලක්ව තිබියදී, සමාජය තුළින්ම අපරාධකරුවන්ට මරණ දඬුවම ලබාදෙන ලෙස ඉල්ලා සිටියදීත්, මෙවැනි අපරාධ සිදුවීම කෙසේ අනුමත කළ හැකිදැයි යන ප්‍රශ්නය නිතැනින්ම සියලු දෙනාගේ මනසට නැගෙයි.", "URL": "https://sinhala.adaderana.lk/news.php?nid=54073", "Category": null, "Parent URL": null}