{"Source": "Adaderana", "Timestamp": "October 11, 2012 02:54 pm", "Headline": "ආචාර්යවරුන් වෘත්තීය ක්‍රියාමාර්ගය අත්හැරීමට එකඟවුණා", "News Content": "පසුගිය ඔක්තෝම්බර් මස 09 වන දින විශ්ව විද්‍යාල ආචාර්යවරුන් සමග පැවති සාකච්ඡාවේදී සිය වෘත්තීය ක්‍රියාමාර්ගය අත්හැරීමට ඔවුන් එකඟවූ බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. අද(11) ඒකාබද්ධ මාධ්‍ය හමුවට සහභාගී නොවීමට විශ්ව විද්‍යාල ආචාර්යවරුන් තීරණය කරනු ලැබූවද ,රජයේ පාර්ශවය විසින් පවත්වනු ලැබූ මාධ්‍ය හමුවේදී අමාත්‍යවරයා මේ බව කියා සිටියේය. විශ්ව විද්‍යාල ආචාර්යවරුන්ගේ විධායක කමිටු රැස්වීම මේවන විටත් පැවැත්වෙමින් ඇති නිසා ඒකාබද්ධ මාධ්‍ය හමුවට සහභාගී නොවීමට එකී සම්මේලනයේ අභ්‍යන්තර සාකච්ඡාවේදී තීරණය කරන්නට ඇති බව අමාත්‍යවරයා සඳහන් කළේය. ආචාර්යවරුන්ගේ ඉල්ලීම් අතර අසාධාරණ ඉල්ලීම් තිබුණු බවට තමන් ප්‍රකාශ නොකරන නමුත් රටේ ජනතාවට‍ මේ මොහොතේ දරාගත හැකි සීමාවක් පවතින බැවින් ඒ පිළිබඳව සිතන්නට සිදුවන බව රාජපක්ෂ මහතා අවධාරණය කළේය. යළි මෙවැනි අර්බුදයක් ඇති නොවන තැනට කටයුතු කළ යුතු බැවින් සාකච්ඡා වට කිහිපයක් පැවැත්වීමට හා ප්‍රශ්නය විසඳීමට තරමක් කල්ගත වූ බවත්, දීර්ඝ කාලීනව සිතා බලා තීරණ ගැනීමට සිදුවූ බවත් ආර්ථික සංවර්ධන අමාත්‍යවරයා පෙන්වාදෙයි. දින සියයට වැඩි කාලයක් තිස්සේ ඇදී ආ මෙම අර්බුදය නිසා මේවන විට උසස් අධ්‍යාපන ක්ෂේත්‍රයේ මතුවී ඇති අවුල් සහගත තත්ත්වය ඉතා කෙටි කලකින් නිරාකරණය කර ගැනීමට ආචාර්යවරුන් සහය ලබාදෙනු ඇතැයි තමන් විශ්වාස කරන බව ද අමාත්‍යවරයා වැඩිදුරටත් කියා සිටියේය. මාස 3 ට අධික කාලයක් තිස්සේ අඛණ්ඩව පවත්වාගෙන එන ලැබූ වෘත්තීය ක්‍රියාමාර්ගය යම් එකඟතාවයකින් අවසන් අදියරට පැමිණ ඇති බවට ඊයේ දිනය වන විට වාර්තා පළවිය. උසස් අධ්‍යාපන අමාත්‍ය එස්.බී දිසානායක මහතා ඉකුත් දින පාර්ලිමේන්තුවේදී පවසා සිටියේද මේවන විට සරසවි ආචාර්යවරුන්ගේ ගැටලුව විසඳීම සඳහා ක්‍රියාමාර්ග ගෙන ඇති බව හා ඒ පිළිබඳ ඒකාබද්ධ මාධ්‍ය හමුවක් අද (11) දින පැවැත්වෙන බවය. කෙසේ නමුත් අද පෙරවරුවේ පැවති විශ්ව විද්‍යාල ආචාර්යවරුන්ගේ සමිති සම්මේලනයේ විධායක කමිටු හමුවේදී තීරණය කර ඇත්තේ ඒකාබද්ධ මාධ්‍ය හමුවට සහභාගී නොවීමටයි.", "URL": "https://sinhala.adaderana.lk/news.php?nid=28206", "Category": null, "Parent URL": null}