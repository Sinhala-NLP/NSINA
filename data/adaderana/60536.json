{"Source": "Adaderana", "Timestamp": "May 27, 2016 05:26 pm", "Headline": " පත්වීම් වහාම අවලංගු කරන්න", "News Content": "අනුරාධපුර අධ්‍යාපන කලාපයේ නීතිවිරෝධී ගුරු පත්වීම් 95ක් වහාම අවලංගු කරන ලෙස මානව හිමිකම් කොමිසම විසින් උතුරුමැද අධ්‍යාපන බලධාරීන්ට නියෝග කර තිබේ.ලංකා ගුරු සංගමය විසින් ශ්‍රී ලංකා මානව හිමිකම් කොමිසමට ඉදිරිපත් කර තිබූ පැමිණිල්ලක් සළකා බැලීමෙන් අනතුරුව එම කොමිසම විසින් අදාළ නියෝගය නිකුත් කළ බව අද දෙරණ වාර්තාකරු පැවසුවේය.පැමිණිල්ල ඉදිරිපත් කරමින් ලංකා ගුරු සංගමය සදහන් කර ඇත්තේ ජාතික ගුරුමාරු මණ්ඩල ප්‍රතිපත්තිය උල්ලංඝණය කරමින් අනුරාධපුර අධ්‍යාපන කලාපයේ ගුරුවරුන් 95 දෙනෙකු නීතියට පටහැනි අයුරින් ස්ථානමාරු කිරීමට පළාත් අධ්‍යාපන බලධාරීන් කටයුතු කර ඇති බවයි. පැමිණිල්ලේ වගඋත්තරකරුවන් ලෙස උතුරුමැද පළාත් රාජ්‍ය සේවා කොමිසන් සභාවේ ලේකම්, පළාත් අධ්‍යාපන අමාත්‍යාංශ ලේකම් සහ අනුරාධපුර කලාප අධ්‍යාපන අධ්‍යක්ෂවරයා නම් කර තිබූ බව සඳහන්ය.පැමිණිල්ල විභාග කිරීමේදී එම ගුරු ස්ථානමාරුවීම්, ගුරුමාරු ප්‍රතිපත්තිය උල්ලංඝණය කරමින් සිදු කර ඇති බවට වගඋත්තරකාර නිලධාරීන් විසින් මානව හිමිකම් කොමිසම හමුවේ පිළිගෙන ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=60536", "Category": null, "Parent URL": null}