{"Source": "Adaderana", "Timestamp": "May 9, 2018 12:09 pm", "Headline": "2020 ජනාධිපතිවරණයට එක පෙරමුණකින් තරඟ කිරිම සඳහා සාකච්ඡා අරඹන බව සුව ඇමැති කියයි", "News Content": "2020 පැවැත්වීමට නියමිත ජනාධිපතිවරණය සදහා එක පෙරමුණක් යටතේ මැතිවරණයට ඉදිරිපත්වීමට සාකච්ඡා ආරම්භ කරන බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතා පවසයි. සෞඛ්‍ය අමාත්‍යාංශයේ දී මාධ්‍යවේදීන් පිරිසක් සමග කළ සාකච්ඡාවක දී සෞඛ්‍ය අමාත්‍යවරයා මේ බව ප්‍රකාශ කළේය. මෙහිදී වැඩිදුරටත් අදහස් දැක් වූ සෞඛ්‍ය අමාත්‍යවරයා “2020 ජනාධිපතිවරණය සදහා එක පෙරමුණකින් මැතිවරණයට ඉදිරිපත්වීමට සාකච්ඡා කිරිමට අපි සුදානමින් සිටිනවා. ඒ පිළිබද මුලික සාකච්ඡාවක් අග්‍රාමාත්‍ය රනිල් වික්‍රමසිංහ මහතා සමග මම පැවැත්වූවා. එහිදී අග්‍රාමාත්‍යවරයා සාධනීය ස්ථාවරයක සිටියා. මේ පිළිබඳව තවත් සාකච්ඡාවක් එක්සත් ජාතික පෙරමුණේ නායකයින් ද සමඟින් හෙට (10) පැවැත්වීමට කටයුතු යොදා තිබෙනවා. ඒ අග්‍රාමාත්‍යවරයා සමගයි.” “එක පෙරමුණකින් තරඟ කිරීම සඳහා එක්සත් ජාතික පක්ෂය එගතාවයකට පැමිණිමෙන් අනතුරුව ශ්‍රී ලංකා නිදහස් පක්ෂය සමඟ සාකච්ඡා ආරම්භ කිරිමට බලාපොරොත්තු වෙනවා. ඉන් පසු වසර 2025 දක්වා වත්මන් යහපාලන රජය කටයුතු කිරීමටයි අපේ සැළසුම වී ඇත්තේ. එක දේශපාලන පක්ෂයකට බලයට පැමිණීමට ශ්‍රී ලංකාවේ මෙන්ම ලොව කොතනකවත් අවස්ථාව ලැබී නැහැ. හවුල් ආණ්ඩු බිහිවීම සුළබ දසුනක්. සියලු බලවේග ඒකරාශී කර ගනිමින් පොදු අපේක්ෂකයෙක් මැතිවරණයට ඉදිරිපත් විය යුතුයි. රාජපක්ෂ කල්ලියත් එවැනි පොදු බලවේගයක් නිර්මාණය කරනවා. ඊට මුහුණ දීම සදහා අපිත් බොදු බලවේගයක් ස්ථාපිත කළ යුතුයි.” සම්ප්‍රධායික විදිහට නොසිතා නව දේශපාලන ප්‍රවාහයක් කෙරෙහි අවධානය යොමු කළ යුතු බව ද සෞඛ්‍ය අමාත්‍යවරයා මෙහිදී පැවැසිය‍", "URL": "https://sinhala.adaderana.lk/news.php?nid=88776", "Category": null, "Parent URL": null}