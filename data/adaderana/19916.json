{"Source": "Adaderana", "Timestamp": "November 10, 2011 06:24 pm", "Headline": " කැලණියේ ගැටුම ආණ්ඩු විරෝධී කුමන්ත්‍රණකාරයින්ගේ වැඩක් ", "News Content": "අද කැලණිය විශ්ව විද්‍යාලයේ සිසුන් දෙපිරිසක් අතර ඇතිවූ ගැටුමට තමාගේ කිසිදු සබඳතාවක් නැතැයිද,තමන්ට පක්ෂපාතී සිසුන් යයි සඳහන් කරමින් එකී සිදුවීම වාර්තා කිරීම පිළිබඳ තමන්ගේ දැඩි විරෝධය පල කරන බවත් කැලණිය විශ්ව විද්‍යාලයේ විද්‍යාපීඨයේ පීඨාධිපති,මහාචාර්ය නලින්ද සිල්වා මහතා පවසයි. පසුගිය වසරේ රජය විසින් තමාගේ සේවා කාලය දීර්ඝ කිරීම පිළිබඳ තමන් සමග උරණ වූ විද්‍යා පීඨයේ ආචාර්යවරුන් කිහිපදෙනකු තමන්ට එරෙහිව කළ කුමන්ත්‍රණයක ප්‍රතිඵලයක් ලෙස ඔවුන්ට හිතවත් ශිෂ්‍ය කණ්ඩායමක් විද්‍යා පීඨය තුළ ඇති කරගත් බවත්,ශිෂ්‍ය සංගම් නිලවරණයේදී තමන් නිදහස් නිලවරණයක් පැවැත්වූ නිසාම එහි වැඩි බලය එකී පිරිසට හිමිවූ බවත් මහාචාර්යවරයා අද දෙරණට සඳහන් කළේය. තමාගේ පත්වීම ආණ්ඩුව විසින් දීර්ඝ කරනු ලැබුවේ අදාළ නීතියට යටත්ව බවත්,එය සියලුදෙනාම පිළිගන්නා බැවින් කිසිවෙකු හෝ තමාටවත් ආණ්ඩුවටවත් එරෙහිව නීතිමය ක්‍රියාමාර්ගයක් නොගත් බවත් ඔහු සිහිපත් කළේය. මෙම කුමන්ත්‍රණකාරී ජ.වි.පෙ ශිෂ්‍ය පිරිසට නායකත්වය දෙන\"තියරියා\"නමින් හඳුන්වන සිසුවා ඇතුළු පිරිස පඥාසේකර ශිෂ්‍ය නේවාසිකාගාරයෙන් තමන්ගේ මතයට අවනත නොවන දෙවන වසරේ සිසුන් නේවාසිකාගාරයෙන් එළවාදමා ඇති බවත්.අනතුරුව අද පෙ.ව 7.00 පමණ වෙද්දී පොලු,දැලි පිහි ආදියෙන් සන්නද්ධවී පැමිණ මධ්‍යස්ථ සිසුන්ට පහරදුන් බවත් සිල්වා මහතා කියා සිටියේය. එකී පහරදීමේදී පහරකමින් සිටි සිසුන්ද පෙරළා පහර දෙන්නට යාම නිසා ගැටුම්කාරී තත්ත්වය වර්ධනය වූ බවත්,පණුවකුට වුවද පහර දෙද්දී එකී පණුවා පවා තමන්ට හැකි ශක්තිය යොදා පහරදෙන්න‍ට උත්සාහ කරන බව අහම්බයක් නොවන බවත් මහාචාර්යවරයා පැවසීය. සිද්ධිය සිදුවීමෙන් පසු තමා පීඨාධිපතිවරයා වශයෙන් තම වගකීම ඉටුකරමින් කුමන්ත්‍රණකා‍රී සිසුන්ට පොලිස් ආරක්ෂාව මධ්‍යයේ ශිෂ්‍ය නේවාසිකාගාරයට යාමට බස් රථයක් පවා ලබා දුන් බවත්,තුවාල ලැබූ සිසුන් කිරිබත්ගොඩ රෝහලට ත්,තවත් පිරිසක් රාගම රෝහලට ඇතුළත් කිරීමට පියවර ගත් බවත් ඔහු කියා සිටියේය. අනෙක් සිසුන්ටද නේවාසිකාගාරයට යන ලෙස තමන් උපදෙස් දුන්නත් එකී නේවාසිකාගාරයේ වැඩි පිරිසක් සිටින්නේ\" තියරියා\"ගේ ජ.වි.පෙ හිතවාදී පිරිස් නිසා ඔවුන්ට සිය ආරක්ෂාව පිළිබඳ කිසිදු සහතිකයක් නැති හෙයින් නේවාසිකාගාරයට යන්නට අකමැත්ත ප්‍රකාශ කළ බව මහාචාර්යවරයා පෙන්වාදෙයි. මෙම සිසුන් සියලුදෙනා නේවාසිකාගාර පහසුකම් වෙනුවෙන් විශ්ව විද්‍යාල පරිපාලනයට මුදල් ලබාදී ඇති බැවින් මොවුන්ගේ ආරක්ෂාව තර කරන මෙන් තමන් උපකුලපතිවරයාගෙන් ඉල්ලා සිටියද උපකුලපතිවරයා කියා ඇත්තේ එසේ කළ යුතු නම් සමස්ත පීඨයම වසාදැමීය යුතු බව යැයි හෙතෙම අවධාරණය කළේය. ඒ අනුව විශ්ව විද්‍යාල පරිපාලනයේද දැවැන්ත දුර්වලතාවක් මෙතනදී සිදුව ඇති බව තමන් තරයේ කියා සිටින බවත්,ආචාර්යවරුන් නමින් පෙනී සිටින බොහෝදෙනා තක්කඩින් හා නූල්සූත්තරකාරයින් බැවින් ඒ බොහෝදෙනකු පසුගිය වසරේ සිට ඇදී එන මෙම ශිෂ්‍ය ගැටුමට වගකිවයුතු බව නලීන්ද සිල්වා මහතා සඳහන් කරයි. මේ හේතුව නිසා මෙම සිදුවීම පිළිබඳ විශ්ව විද්‍යාලයේ කිසිදු සබඳතාවක් නැති කමිටුවක් මගින් ස්වාධීන පරීක්ෂණයක් පැවැත්විය යුතු බවට තමන් ආණ්ඩුවෙන් ඉල්ලා සිටින බවත්,මෙම සිදුවීම පිටුපස ආණ්ඩු විරෝධී කුමන්ත්‍රණකරුවන් සිටින බව තමන් තරයේ ප්‍රකාශ කරන බවත් වැඩිදුරටත් කියා සිටියේය.", "URL": "https://sinhala.adaderana.lk/news.php?nid=19916", "Category": null, "Parent URL": null}