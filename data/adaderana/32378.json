{"Source": "Adaderana", "Timestamp": "March 13, 2013 11:22 am", "Headline": "මහින්ද සමරසිංහ දිවයිනෙන් පිටත්වෙයි", "News Content": "ජිනීවා මානව හිමිකම් සමුළුවට සහභාගී වීම සඳහා අමාත්‍ය මහින්ද සමරසිංහ මහතා අද (13) අලුයම දිවයිනෙන් පිටත්ව ගොස් තිබේ. අද අලුයම 02.00 ට පමණ අමාත්‍ය මහින්ද සමරසිංහ මහතා ජිනීවා නුවර බලා පිටත්ව ගිය බව සඳහන්ය. ලබන සිකුරාදා දිනයේ දී අමාත්‍යවරයා ජිනීවා සමුළුව ඇමතීමට නියමිතය. මෙහිදී ශ්‍රී ලංකාව පිළිබද විශ්ව කාලීන සමාලෝචන වාර්තාව සමුළුවට ඉදිරිපත් කිරීමට නියමිත බව ද වාර්තා වේ. අමාත්‍යවරයා එහිදී පශ්චාත් යුද සමයේ ශ්‍රී ලංකාවේ ප්‍රගතිය සම්බන්ධයෙන් කරුණු දැක්වීමට නියමිතය. මේ අතර ශ්‍රී ලංකාව සම්බන්ධයෙන් අමෙරිකාව ගෙන ආ යෝජනාව පිළිබඳව කරුණු දැක්වීමට ද අමාත්‍යවරයා මෙහිදී කටයුතු කරනු ඇති බව විදේශ කටයුතු අමාත්‍යංශය සඳහන් කළේය. මේ අතර ලබන 20 වනදා ශ්‍රී ලංකාව සම්බන්ධයෙන් මානව හිමිකම් කොමසාරිස්වරියගේ යෝජනාව ඉදිරිපත් කිරීමට නියමිතව තිබේ. ඒ සම්බන්ධයෙන් ද අමාත්‍යවරයා සමුළුවේ දී ප්‍රකාශයක් සිදු කිරීමට නියමිතය.", "URL": "https://sinhala.adaderana.lk/news.php?nid=32378", "Category": null, "Parent URL": null}