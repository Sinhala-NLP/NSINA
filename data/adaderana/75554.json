{"Source": "Adaderana", "Timestamp": "July 23, 2017 05:19 pm", "Headline": "නීතිවිරෝධී මැණික් ගල් ගෙනා අයෙක් අත්අඩංගුවට ", "News Content": "ඩුබායි සිට නීති විරෝධීව මැණික් ගල් 4ක් මෙරටට ගෙන එන ලද ප්‍රංශ ජාතිකයෙකු කටුනායක ජාත්‍යන්තර ගුවන්තොටුපලේදී අත්අඩංගුවට ගෙන තිබේ. අද(23) පෙරවරු 10.30ට පමණ ඩුබායි සිට පැමිණි ගුවන් යානයකින් අදාළ ප්‍රංශ ජාතිකයා මෙරටට පැමිණ තිබු බව නියෝජ්‍ය රේගු අධ්‍යක්ෂ පරාක්‍රම බස්නායක මහතා සඳහන් කළේය. ඔහු සතුව තිබී සොයාගත් මැණික් ගල් හතරේ වටිනාකම රුපියල් එක්කෝටි පහළොස් ලක්ෂයක් පමණ වන බව සඳහන් වෙයි. මීට අමතරව සැකකාර ප්‍රංශ ජාතිකයා සතුව තිබී දුම්වැටි කාටුන් 61ක් සහ විදේශ මත්පැන් බෝතල් නවයක් ද සොයාගෙන තිබේ. මොහු අවස්ථා කිහිපයකදී ඩුබායි සහ ශ්‍රී ලංකාව අතර ගුවන් ගමන් සිදුකර ඇති බවට තොරතුරු වාර්තා වී ඇති අතර සැකකරු සම්බන්ධයෙන් ගුවන්තොටුපල රේගුව වැඩිදුර විමර්ශන සිදු කරනු ලබයි.", "URL": "https://sinhala.adaderana.lk/news.php?nid=75554", "Category": null, "Parent URL": null}