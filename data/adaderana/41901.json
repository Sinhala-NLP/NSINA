{"Source": "Adaderana", "Timestamp": "March 19, 2014 09:26 am", "Headline": " අසල්වැසියා දැරියට අතවර කරලා", "News Content": "වයස අවුරුදු 15 ක් වන බාල වයස්කාර දැරියකට ලිංගික අතවර සිදු කළ බව කියන 64 හැවිරිදි අයෙකු අත්අඩංගුවට ගෙන ඇති බව මාරවිල පොලීසිය කියයි. අත්අඩංගුවට ගෙන ඇත්තේ නාත්තන්ඩිය,පහල මාරවිල පදිංචිව සිටි අයෙකි. පසුගිය වසරේ දෙසැම්බර් මස 09 වැනි දින මෙම අපරාධය සිදුවී ඇති අතර පොලීසියට වාර්තා වී ඇත්තේ මෙම වසරේ පෙබරවාරි මස 03 වැනිදාය. එම පැමිණිල්ලට අනුව අතවරයට ලක්වූ බව කියන දැරිවිය මාරවිල මූලික රෝහලේ අධිකරණ වෛද්‍ය නිලධාරිවරයා වෙත යොමු කිරීමට පොලීසිය කටයුතු කර ඇත. දැරිය පරීක්ෂා කර ඇති අධිකරණ වෛද්‍යවරයා ඉකුත් 18 වැනිදා ලබා දී ඇති වාර්තාවේ සඳහන් වන්නේ ඇය අතවරයට ලක්වී ඇති බවකි. සැකකරු සහ අතවරයට පත්ව ඇති දැරිය අසල්වැසියන් වේ. සිද්ධිය වූ දිනයේ තම මව සමග දැරිය සැකකරුගේ නිවසට ගොස් ඇත. මව ආපසු තම නිවසට පැමිණියත් දැරිය සැකකරුගේ නිවසේ නතර වී ඇත. එම අවස්ථාවේදී මෙම අපරාධය සැකකරු විසින් කර ඇති බව පොලීසිය විසින් කරන ලද මූලික විමර්ශන වලදී අනාවරණය වී තිබේ. සැකකරු මාරවිල දිසා අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=41901", "Category": null, "Parent URL": null}