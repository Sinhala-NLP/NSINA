{"Source": "Adaderana", "Timestamp": "March 10, 2019 11:45 am", "Headline": "ලක්ෂ 20කට ආසන් දුම්වැටි තොගයක් රේගු බාරයට", "News Content": "විදේශීය නිෂ්පාදිත දුම්වැටි තොගයක් නීතිවිරෝධී ලෙස මෙරටට ගෙන ආ ශ්‍රී ලාංකික ගුවන් මගියෙකු අද (10) අලුයම කටුනායක ගුවන් තොටුපළේ දී රේගු නිලධාරීන් පිරිසක් විසින් අත් අඩංගුවට ගෙන ඇති බව වැඩබලන රේගු මාධ්‍ය ප්‍රකාශක විපුල මිනුවන්පිටිය මහතා පැවසීය. මොහු 47 හැවිරිදි මහනුවර නගරයේ පදිංචි සුළු පරිමාණ ව්‍යාපාරිකයෙකි . ඔහු අද දින අලුයම 2.30 ට ඩුබායි සිට පැමිණි ෆ්ලයි ඩුබායි ගුවන් සේවයේ එෆ්.ඉසෙඩ්.- 557 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි. ඔහු විසින් ගෙනැවිත් තිබූ විශාල ගමන් මලු දෙකක රුපියල් 19,20,000 ක් වටිනා ඩුබායි හි නිෂ්පාදිත ටොප් මවුන්ටන් සහ ගෝල්ඩ් ලීෆ් වර්ග වල දුම්වැටි 32,000 ක් අඩංගු දුම්වැටි කාටූන් 160 ක් සඟවා ගෙන සිටියදී රේගු නිලධාරීන් විසින් සොයාගෙන අත් අඩංගුවට ගෙන තිබුණි. මෙම අත් අඩංගුවට ගැනීම සහ මේ පිළිබඳව වැඩිදුර විමර්ශන කටයුතු කටුනායක ගුවන් තොටුපළ රේගු අධ්‍යක්ෂ එම්.ඒ.කරුණාරත්න මහතාගේ උපදෙස් සහ අධීක්ෂණය යටතේ නියෝජ්‍ය රේගු අධ්‍යක්ෂවරුන් වන කේ.එච්.පී.කුමාරසිරි , ටී.එම්.විජේකුළසූරිය , රේගු අධිකාරීවරුන් වන දයා රුද්‍රිගු , ඊ.යූ.එස්.ප්‍රනාන්දු , බී.සී.එල්.හේවාවිතාරණ , සහකාර රේගු අධිකාරීවරුන් වන ආර්.ආර්.ජී.බී.සී.බණ්ඩාර , වයි.බී.එල්.ඉන්දික , ඩී.ජී.පී.ගුණේන්ද්‍ර , ආර්.එම්.රහීම් සහ එල්.බී.පී.එස්.අබේගුණවර්ධන යන මහත්වරුන් විසින් සිදු කර තිබේ . මේ පිළිබඳව විධිමත් රේගු පරීක්ෂණය නියෝජ්‍ය රේගු අධ්‍යක්ෂ ටී.එම්.විජේකුළසූරිය මහතා විසින් පැවැත්වූ අතර එහිදී මෙම දුම්වැටි තොගය රාජසන්තක කර , මෙම ගුවන් මගියාට රුපියල් ලක්ෂයක දඩ මුදලක් ගෙවන ලෙසද නියෝග කර තිබේ.", "URL": "https://sinhala.adaderana.lk/news.php?nid=105812", "Category": null, "Parent URL": null}