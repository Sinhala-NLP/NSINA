{"Source": "Adaderana", "Timestamp": "January 12, 2012 09:12 am", "Headline": "ඕනෑම රජයේ සේවකයකු විදේශගතවීමට ප්‍රථම නිවාඩු අනුමත කරගත යුතුයි", "News Content": "ඕනෑම රජයේ සේවකයෙකු විදේශගත වීමට ප්‍රථම ඒ සඳහා මුලින්ම නිවාඩු අනුමත කර ගත යුතු බවත් එසේ නොකිරීම නීතී විරෝධී ක්‍රියාවක් බවත් ශ්‍රේෂ්ඨාධිකරණය තීන්දු කර තිබේ. දැනට සේවයේ නෙරපා ඇති ශ්‍රී ලංකා වරාය අධිකාරියේ ඉංජිනේරු අංශයේ නිලධාරීන් 4 දෙනෙකු ගොනු කළ මූලික අයිතිවාසිකම් පෙත්සම් ප්‍රතික්ෂේප කරමින් අග්‍ර විනිශ්චයකාර ආචාර්ය ශිරාණි බණ්ඩාරනායක ප්‍රමුඛ ත්‍රිපුද්ගල විනිසුරු මඩුල්ල විසින් මෙම නියෝගය ලබා දී ඇත. ශ්‍රී ලංකා වරාය අධිකාරිය මඟින් අධිකරණයට දැනුම් දී ඇත්තේ මෙම පෙත්සම්කරුවන් පූර්ව නිවාඩු අනුමැතිය ලබා ගැනීමකින් තොරව අවස්ථා 10ක දී පමණ විදේශ ගත වී ඇති බවයි. මෙය නීතී විරෝධී ක්‍රියාවක් බව ප්‍රකාශ කළ ශ්‍රේෂ්ඨාධිකරණය , විනිසුරුවරු පවා විදේශගත වීමට ප්‍රථම අධිකරණ සේවා කොමිසම විසින් පූර්ව නිවාඩු අවසර ලබා ගන්නා බව ප්‍රකාශ කර ඇත. එබැවින් මෙම සේවය නෙරපීම තුළින් මූලික මිනිස් අයිතීන් උල්ලංඝණය වීමක් සිදු නොවන බැවින් පෙත්සම් විභාගයට නොගෙන ප්‍රතික්ෂේප කිරීමට තීන්දු කර තිබේ.", "URL": "https://sinhala.adaderana.lk/news.php?nid=21328", "Category": null, "Parent URL": null}