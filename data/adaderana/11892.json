{"Source": "Adaderana", "Timestamp": "November 2, 2010 02:38 pm", "Headline": "ෆෙඩ්රිකාට අධිකරණයෙන් අවවාද", "News Content": "සුදුකොඩි ප්‍රකාශය පිළිබඳ නඩුවේ සාක්ෂි විභාගය පැවැත්වෙමින් තිබියදී ඒ පිළිබඳව විවේචන ලිවිමෙන් වළකින ලෙස කොළඹ ත්‍රිපුද්ගල මහාධිකරණ විනිසුරුවරුන් සන්ඩේ ලීඩර් කර්තෘ ෆෙඩ්රිකා ජෑන්ස් මහත්මියට අවවාද කර තිබේ. සුදුකොඩි ප්‍රකාශය පිළිබඳ නඩුව අද දීපාලි විජේසුන්දර මහත්මිය ප්‍රමුඛ ත්‍රිපුද්ගල විනිසුරු මඩුල්ලක් හමුවේ විභාගයට‍ ගැනුණු අතර ඒ සඳහා විත්තිකාර සරත් ෆොන්සේකා මහතා ද අධිකරණය හමුවට කැඳවා තිබුණි. එහිදී විත්තියේ නීතීඥ නලින් ලද්දුවහෙට්ටි මහතාගේ හරස් ප්‍රශ්නවලට පිළිතුරු දෙමින් ෆෙඩ්රිකා ජෑන්ස් මහත්මිය අධිකරණය හමුවේ ප්‍රකාශ කළේ ඇතැම් පුවත්පත් මගින් අධිකරණය හමුවේ තමාදුන් සාක්ෂි විකෘති කර පළ කර ඇති බවයි. ඒ හේතුවෙන් තම පුවත්පත මගින් ඊට විවේචනයක් ලිවීමට සිදුවූ බව ඇය ප්‍රකාශ කළාය. එහිදී විනිසුරුවරුන් ප්‍රකාශ කළේ යම් පුවත්පතක් සාක්ෂි වැරදි ලෙස වාර්තා කරන්නේ නම් ඒ පිළිබඳ මුලින්ම අධිකරණයට පැමිණිලි ඉදිරිපත් කළ යුතු බවයි.", "URL": "https://sinhala.adaderana.lk/news.php?nid=11892", "Category": null, "Parent URL": null}