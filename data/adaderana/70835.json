{"Source": "Adaderana", "Timestamp": "March 13, 2017 04:23 pm", "Headline": "ප්‍රධාන බැංකු 4 ක් අස්ථාවර වෙලා", "News Content": "ශ්‍රී ලංකාවේ ප්‍රධාන බැංකු 4 ක් අස්ථාවර තත්ත්වයට පත් ව ඇතැයි ආර්ථිකය සම්බන්ධයෙන් පිළිගත් ජාත්‍යන්තර ආයතනයක් විසින් පවසා ඇති බව ලංකා සමසමාජ පක්ෂයේ ප්‍රධාන ලේකම් මහාචාර්ය තිස්ස විතාරණ මහතා පවසයි. අද (13) පැවති සමාජවාදී ජනතා පෙරමුණේ මාධ්‍ය හමුවකට එක් වෙමින් ඔහු මේ බව පැවසීය. මේ වන විට ලංකාව තුළ ක්‍රියාත්මක ජාත්‍යන්තර මූල්‍ය අරමුදලේ වැඩ පිළිවෙල හේතුවෙන් බැංකු පමණක් නොව මුළු මහත් ආර්ථිකයම අස්ථාවර වී ඇතැයි ද තිස්ස විතාරණ මහතා තව දුරටත් කියා සිටියේ ය. මේ අතර මෙම මාධ්‍ය හමුවට එක් වු සමාජවාදී ජනතා පෙරමුණේ ප්‍රධාන ලේකම් නීතිඥ රාජා කොල්ලුරේ මහතා කියා සිටියේ ජාත්‍යන්තර මූල්‍ය අරමුදලේ යෝජනා ක්‍රියාත්මක කිරීම තුළින් වර්ථමාන ආණ්ඩුව ආර්ථික දියුණුව ළඟා කර ගැනීමට බලාපොරොත්තු වුවද අද වන විට එය අසාර්ථක වී ඇති බවයි. ගිය වසරේ පමණක් ජාත්‍යන්තර මූල්‍ය අරමුදල ඇමෙරිකානු ඩොලර් බිලියන 1.5 ක ණය මුදලක් ලබා දී ඇති බවත් මේ වන විට ලංකාවේ විදෙස් විනිමය සංචිතය අයපහත් තත්ත්වයක පවතින බවත් පැවසු කොල්ලුරේ මහතා වැඩි දුරටත් කියා සිටියේ ආණ්ඩුව ණය ගෙවීම් සම්බන්ධයෙන් පසුගිය රජයට චෝදනා කර සිටය ද වර්තමානයේ ආර්ථිකය සම්බන්ධයෙන් ගෙන ඇති දුර්වල ක්‍රියාමාර්ගය මෙම ණය ගෙවීම් අඬාල වීමට මුලික හේතුවක් බවයි.", "URL": "https://sinhala.adaderana.lk/news.php?nid=70835", "Category": null, "Parent URL": null}