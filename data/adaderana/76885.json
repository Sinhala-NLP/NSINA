{"Source": "Adaderana", "Timestamp": "August 30, 2017 10:40 am", "Headline": " අනවසර ගබ්සා පෙති සමඟ ඉන්දියානුවා රේගු දැලේ", "News Content": "ශ්‍රී ලංකාවේ අනවසර ගබ්සා කටයුතු සඳහා භාවිතා කරන බෙහෙත් පෙති තොඟයක් නීති විරෝධීව මෙරටට ගෙන ආ ගුවන් මඟියෙකු ඊයේ(29) රාත්‍රී කටුනායක ගුවන් තොටුපොළේ දී රේගුව විසින් අත්අඩංගුවට ගෙන තිබේ.රේගු මාධ්‍ය ප්‍රකාශක සුනිල් ජයරත්න මහතා පැවසුවේ මොහු 32 හැවිරිදි ඉන්දීය ජාතික ගුවන් මඟියෙකු බවත්, ඔහු ඊයේ දින රාත්‍රී 10.20 ට පමණ ඉන්දියාවේ නව දිල්ලි නුවර සිට පැමිණි ශ්‍රී ලන්කන් ගුවන් සේවයේ යූ.එල්. - 196 දරන ගුවන් යානයෙන් කටුනායක ගුවන් තොටුපොළ වෙත පැමිණ ඇති බවත්ය.කිසිවක් ප්‍රකාශ කිරීමට නොමැති \"ග්‍රීන් චැනල්\" ඔස්සේ ගුවන් තොටුපොළෙන් පිටතට යෑමට තැත් කිරීමේ දී ඔහුගේ ගමන් මල්ලේ සඟවා ගෙන තිබී මෙම බෙහෙත් පෙති තොඟය රේගුව විසින් අත් අඩංගුවට ගෙන තිබේ.මෙම බෙහෙත් පෙති \"මිසෝප්‍රොස්ටල්\" (Misoprostol) නමින් හඳුන්වන බෙහෙත් පෙති වර්ගයක් වන අතර , එම බෙහෙත් පෙති ශ්‍රී ලංකාව පුරා පවත්වා ගෙන යනු ලබන අනවසර ගබ්සා මධ්‍යස්ථාන සහ ඇතැම් බටහිර ඖෂධ වෙළෙඳ සැල් වෙත හොර රහසේ අලෙවි කිරීම සඳහා රැගෙන එන්නට ඇති බවට රේගුව සැක පළ කරයි.මෙම බෙහෙත් පෙති 16,903 ක් ඔහුගේ ගමන් මල්ලේ සඟවා ගෙන තිබී රේගුව සොයා ගෙන තිබූ අතර , ඒවායේ වටිනාකම රුපියල් 23,13,503 ක් බවද රේගුව පවසයි.මෙම අත් අඩංගුවට ගැනීම සහකාර රේගු අධිකාරීවරුන් වන චරිත මාධව පෙරේරා , ගයාන් රාජරත්න සහ තුසිත ධනපාල යන මහත්වරුන් විසින් සිදු කර තිබූ අතර මේ පිළිබඳව විමර්ශන කටයුතු ගුවන් තොටුපොළ රේගු අධ්‍යක්ෂ රුවන් සත්කුමාර සහ රේගු අධිකාරී එම්.එම්.පී.රෝහන යන මහත්වරුන් විසින් සිදු කර තිබේ.මේ පිළිබඳව වැඩිදුර රේගු පරීක්ෂණය නියෝජ්‍ය රේගු අධ්‍යක්ෂ චින්තක කුළරත්න මහතා විසින් පැවැත්වූ අතර , එහිදී මෙම බෙහෙත් පෙති තොඟය රාජසන්තක කර , මෙම ඉන්දීය ජාතික ගුවන් මඟියාට රුපියල් ලක්ෂයක දඩ මුදලක් ගෙවන ලෙසද නියෝග කළේය.", "URL": "https://sinhala.adaderana.lk/news.php?nid=76885", "Category": null, "Parent URL": null}