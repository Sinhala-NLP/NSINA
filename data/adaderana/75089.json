{"Source": "Adaderana", "Timestamp": "July 10, 2017 02:32 pm", "Headline": "රටේ පොදු අධ්‍යාපන ක්‍රමය පෞද්ගලික අධ්‍යාපන ක්‍රමයක් බවට පත්වෙලා", "News Content": "පේරාදෙණිය හා කොළඹ විශ්ව විද්‍යාලය ස්වාධීනව තමන්ගේ වියදමින් නඩත්තුවන විශ්වවිද්‍යාල ලෙස පත් කිරීමට එක්සත් ජාතික පක්ෂයේ මන්ත්‍රීවරයෙක් යෝජනාවක් ඉදිරිපත් කර ඇති බවත් මේ අනුව රටේ පොදු අධ්‍යාපන ක්‍රමය පෞද්ගලික අධ්‍යාපන ක්‍රමයක් බවට පත්වන බවත් සමාජවාදී ජනතා පෙරමුණේ ප්‍රධාන ලේකම් නීතිඥ රාජා කොල්ලුරේ මහතා පවසයි.අද (10) කොළඹ පැවති මාධ්‍ය හමුවකදී එම මහතා මේ බව ප්‍රකාශකර තිබේ.ශ්‍රී ලංකාවේ නිදහස් අධ්‍යාපන ක්‍රමවේදයට අනුව නම් පළමු ශ්‍රේණියේ සිට විශ්වවිද්‍යාලය දක්වාම අධ්‍යාපනය නොමිලේ දෙනු ලැබුවද මෙම යෝජනාව යටතේ එවැන්නක් සිදු නොවන බවත් එම මහතා පෙන්වාදෙයි. මෙම විශ්වවිද්‍යාල දෙක විශ්වවිද්‍යාල ප්‍රතිපාදන කොමිසන් සභාවෙන් වෙන්වී ස්වාධීනව කටයුතු කිරීම හරහා එම විශ්ව විද්‍යාල හරහාම උපයා ගන්නා මුදල් වලින් නඩත්තුවීමට කටයුතු යොදා ගැනීමට සිදුවන බවත් ඒ හේතුවෙන් විශ්වවිද්‍යාල සිසුන්ගෙන් ගාස්තු අය කර ගැනීමට සිදුවන බවත් ඔහු පවසයි.එමෙන්ම මෙම විශ්වවිද්‍යාල ,විශ්වවිද්‍යාල ප්‍රතිපාදන කොමිසම් සභාවෙන් ඉවත්වීම හරහා විශ්වවිද්‍යාල වෙත විශාල අවාසියක් සිදුවන බව එම මහතා පෙන්වා දේ.එහිදී ,විශ්වවිද්‍යාල අධ්‍යාපනය ප්‍රතිපත්තියකට අනුව සැලසුම් කිරීමේ නියමයන්ට යටත් නොවීම,පාර්ලිමේන්තුවෙන් අනුමත කරන ලද අරමුදල් එම විශ්වවිද්‍යාල වෙත නොලැබීම,ශාස්ත්‍රීය අධ්‍යාපනයේ ප්‍රමිතිය පවත්වාගෙන යාමට යටත් නොවීමට සිදුවීම,පරිපාලනය ක්‍රමවත් කිරීමේ බලය අහිමි වීම,විශ්වවිද්‍යාලය වෙත සිසුන් ඇතුළත් කිරීමේ ක්‍රමවත් භාවය,කොමිසමට ඇති බලතල වලට එකඟව ක්‍රියා කිරීමට නොහැකි වීම ආදී කරුණූ ඔහු ප්‍රධාන වශයෙන් පවතින අවාසි ලෙස පෙන්වාදෙයි.තවද අතුරුදන් කිරීම සම්බන්ධ පනත සම්බන්ධයෙකන් සාකච්ඡා කිරීමේදී මෙම පනත 2015 ඔක්තෝම්බර් මාසයේ ජිනීවා මානම හිමිකම් කොමිසම වෙත ඉදිරිපත් කෙරෙණු යෝජනාවට අනුව අතුරුදන් කිරීමේ පනත නිර්මාණයකර ඇති බව එම මහතා පවසයි.තවද අතුරුදන්වීමේ පනත අතීතයට බලපාන පනතක් නොවන බව ආණ්ඩුව පවසන බවත් පනතේ ඒ සම්බන්ධයෙන් සටහනක් නොමැති බවත් කොල්ලුරේ මහතා පෙන්වාදෙයි.එම පනත අතීතයට බලපාන්නේ නොමැති නම් එම පනත ගෙන ඒම ඵලදායී නොවන බවත් එම මහතා කියා සිටියේය.රටවල් ගණනාවක් මෙම ප්‍රඥප්තියට අත්සන් කර නොමැති බව හා ලංකාව එම ප්‍රඥප්තියට අත්සන් කර ඇති බවත් එම මහතා පෙන්වා දෙයි.", "URL": "https://sinhala.adaderana.lk/news.php?nid=75089", "Category": null, "Parent URL": null}