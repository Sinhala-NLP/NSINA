{"Source": "Adaderana", "Timestamp": "December 23, 2013 07:33 am", "Headline": " දකුණු සුඩානයේ ශ්‍රී ලාංකිකයින් ආරක්ෂිතයි", "News Content": "දකුණු සූඩානයේ සිටින ශ්‍රී ලාංකිකයින් සම්පුර්ණයෙන්ම ආරක්ෂිත බව විදේශ කටයුතු අමාත්‍යංශය පවසයි. මේ හේතුව නිසා සූඩානයේ සිටින ශ්‍රී ලාංකිකයින් මෙරටට ගෙන්වා ගැනීමට කිසිදු අවශ්‍යතාවයක් නොමැති බව එම අමාත්‍යංශය කියා සිටියි. සූඩාන ජනාධිපතිවරයා බලයෙන් පහ කිරීම සඳහා කැරලිකරුවන් විසින් ප්‍රහාරයක් ආරම්භ කර ඇති අතර පසුගිය දින කිහිපය තුළ ඇති වු ගැටුම් හේතුවෙන් පුද්ගලයින් 500කට වැඩි පිරිසක් ජීවිතක්ෂයට පත්ව තිබේ. දකුණු සූඩානයේ ද ශ්‍රී ලාංකිකයින් 75 දෙනෙකු පමණ සේවයේ නිරත වන බව විදේශ සේවා නියුක්ති කාර්යංශය සඳහන් කරයි. කෙසේ වෙතත් රැකියා සඳහා සුඩානයට යාම පිළබද සැලිකිලිමත් වන ලෙස එම කාර්යංශය මෙරට ශ්‍රමිකයින්ගෙන් ඉල්ලීමක්ද කර තිබුණි. සුඩානයේ දැනට පවතින තත්ත්වය සම්බන්ධයෙන් අද දෙරණ කළ විමසීමකට පිළිතුරු දෙමින් විදේශ කටයුතු අමාත්‍යංශ ලේකම් කරුණාතිලක අමුණුගම මහතා සදහන් කළේ සුඩනයේ සිටින ශ්‍රී ලාංකිකයින් ආරක්ෂිතව සිටින බවයි. අද දිනයේ දි ඔවුන් පිළිබඳ තවදුරටත් සොයා බැලීම සඳහා අදාළ තානාපති අංශ වෙත දැනුම් දී ඇති බවද ලේකම්වරයා කියා සිටියේය. කෙසේ වෙතත් සුඩානයේ සිටින ශ්‍රී ලාංකිකයින් ඉල්ලීමක් කළහොත් ඔවුන්ව මෙරටට ගෙන්වා ගැනීම සඳහා අවශ්‍ය ක්‍රියාමාර්ග ගන්නා බවද විදේශ කටයුතු අමාත්‍යංශ ලේකම් කරුණාතිලක අමුණුගම මහතා අද දෙරණට වැඩිදුරටත් කියා සිටියේය.", "URL": "https://sinhala.adaderana.lk/news.php?nid=39793", "Category": null, "Parent URL": null}