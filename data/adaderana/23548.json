{"Source": "Adaderana", "Timestamp": "April 16, 2012 02:00 pm", "Headline": "තමිල්නාඩු න්‍යෂ්ටික බලාගාරයෙන් ශ්‍රී ලංකාවට අනතුරක් නෑ", "News Content": "තමිල්නාඩුවේ ස්ථාපිත කූඩන්කුලම් න්‍යෂ්ටික බලාගාරය නිසා ශ්‍රී ලංකාවට කිසිදු අනතුරුදායක තත්ත්වයකට මුහුණදීමට සිදුනොවන බව ශ්‍රී ලංකා රජයට පැහැදිලිව පෙන්වා දී ඇති බව තමිල්නාඩු ප්‍රාන්ත අමාත්‍ය වී. නාරයනසාමි පවසයි. කූඩන්කුලම් න්‍යෂ්ටික බලාගාරයේ පළමු අදියරේ ශක්ති නිෂ්පාදන කටයුතු ඉදිරි මාස දෙක තුළ දී ආරම්භ කළ හැකි බව තමිල්නාඩු ප්‍රාන්ත අමාත්‍යවරයා පෙන්වාදෙයි. අදාළ න්‍යෂ්ටික බලාගාරයේ පළමු අදියරේ කටයුතුවලින් 99% ක පමණ වැඩ මේ වන විට අවසන්ව ඇති බව පී.ටී.අයි පුවත් සේවය සමඟ පැවති සාකච්ඡාවක දී ඔහු ප්‍රකාශ කර ඇත. එමඟින් මෙගාවොට් දහසක ශක්තියක් උත්පාදනය කිරීමට අපේක්ෂිතය. මේ අතර අදාළ න්‍යෂ්ටික බලාගාරයෙන් සිදුවිය හැකි හානි පිළිබඳව ශ්‍රී ලංකා පරමාණුක ශක්ති අධිකාරියේ අවධානය යොමුව තිබේ. මේ සම්බන්ධයෙන් ඉන්දියාව සමඟ සාකච්ඡා කර ක්‍රියාමාර්ග කිහිපයකට යොමුවීමට අ‍පේක්ෂා කරන බව එම අධිකාරිය සඳහන් කරයි. තමිල්නාඩු ප්‍රාන්තයේ තිරුනෙල්චේරි දිස්ත්‍රික්කයේ ඉදිකර ඇති මෙම න්‍යෂ්ටික බලාගාරයට ශ්‍රී ලංකාවේ මන්නාරම නගරයේ සිට ඇත්තේ කිලෝමීටර් 250 ක පමණ දුර ප්‍රමාණයකි.", "URL": "https://sinhala.adaderana.lk/news.php?nid=23548", "Category": null, "Parent URL": null}