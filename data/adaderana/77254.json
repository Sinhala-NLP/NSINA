{"Source": "Adaderana", "Timestamp": "September 7, 2017 04:59 pm", "Headline": "ආණ්ඩුව පරණ හොරකම් අලුතින් කරගෙන යනවා", "News Content": "2015 දී ආණ්ඩුව බලයට පත් වීමේ ප්‍රබලතම අභිලාසය වූයේ දුෂකයින්ට දඬුවම් ලබා දීම වූ නමුත් මේ වන විට ආණ්ඩුව විසින් මූල්‍ය අපරාධ කොට්ඨාසයත් වසා දමා ඇති බව දුෂණ විරෝධි හඬ සංවිධානයේ කැඳවුම්කරු වසන්ත සමරසිංහ මහතා ප්‍රකාශ කරයි. දක්ෂිණ අධිවේගී මාර්ගය සකස් කිරීමේ ව්‍යාපෘතිය මුවාවෙන් සිදු කළ දුෂණ ඉදිරියේ දී හෙළි කිරීමට සූදානම් බව වසන්ත සමරසිංහ මහතා මෙහි දී සඳහන් කළේය. එමෙන්ම පාර්ලිමේන්තුවේ අවශ්‍යතාවයක් යැයි පවසමින් ලබාගත් කෘෂිකර්ම අමාත්‍යංශ ගොඩනැගිල්ල සම්බන්ධව සිදුව ඇති වංචා පිළිබඳව ද ඒ මහතා අදහස් දැක්වීය. ආණ්ඩුව පරණ සොරකම් අලුත් කරම්න් පවත්වාගෙන යන බවත් පසුගිය ආණ්ඩුව හා එක්ව ජාවාරම් කළ වාහන ව්‍යාපාරිකයෙකු මේ වන විට වත්මන් ආණ්ඩුව සමඟ එක් වී ජාවාරම් කරගෙන යන බවත් මේ පිළිබඳව තොරතුරු ඉදිරියේ දී හෙළි කරන බවත් වසන්ත සමරසිංහ වැඩිදුරටත් සඳහන් කළේය. දුෂණ විරෝධි හඬ සංවිධානයේ අද(7) පැවති මාධ්‍ය හමුවකට එක්වෙමින් ඒ මහතා මෙසේ අදහස් දැක්වීය.", "URL": "https://sinhala.adaderana.lk/news.php?nid=77254", "Category": null, "Parent URL": null}