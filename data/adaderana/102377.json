{"Source": "Adaderana", "Timestamp": "January 15, 2019 02:48 pm", "Headline": "සේනා ම﻿ඬින්න විශේෂ ක්‍රියාන්විතයක්", "News Content": "හෙට(16) සිට එළඹෙන 31 වනදා දක්වා සේනා දළඹුවන් මර්දනය කිරීම වෙනුවෙන් විශේෂ ක්‍රියාන්විතයක් ආරම්භ කිරීමට කෘෂිකර්ම දෙපාර්තමේන්තුව තීරණය කර තිබේ. ගොවීන්ගේ ද සහභාගිත්වයෙන් එහිදී විශේෂ උපක්‍රම පිළිබඳව සාමූහිකව කටයුතු කිරීමට අවශ්‍ය උපදෙස් ලබා දීමට තීරණය කර ඇති බව නියෝජ්‍ය කෘෂිකර්ම අධ්‍යක්ෂ අනුර විජේතුංග මහතා පවසයි. මෙම පළිබෝධ හානියට ප්‍රධාන හේතුව ගොවීන් කඩින් කඩ වගා කටයුතු කිරිම බව ද විජේතුංග මහතා පවසයි. එක් කාලයක වගා කළේ නම් මෙයට විසඳුමක් සෙවීම පහසු විය හැකි බව ද ඔහු සඳහන් කරයි. එකම කන්නයක එකම කාලය වගා කර අවසන් කිරීමට ගොවීන්ට යෝජනා කිරීමට බලාපොරොත්තු වන බවත්, දැනට තිබෙන බඩඉරිඟු වගාවන් අස්සට ගොස් පළිබෝධ ඉසීමේ හැකියාව අවම වී ඇති බව ද විජේතුංග පවසයි. ලබන කන්නටේ වගා කරන විට බඩඉරිඟු තීරු කිහිපයකට පසුව ඉඩක් තැබීමෙන් පසුව එම ස්ථානයන්ට පළිබෝධ නාෂක යොදන්න හැකියාව ලැබෙන බව ද ඔහු සඳහන් කරයි. මෙම සති දෙකක කාලය තුළ ක්‍රියාත්මක ක්‍රියාන්විතයේ දී තීරණයක් ගැනීමට බලාපොරොත්තු වන බව ද නියෝජ්‍ය කෘෂිකර්ම අධ්‍යක්ෂවරයා පැවසීය.", "URL": "https://sinhala.adaderana.lk/news.php?nid=102377", "Category": null, "Parent URL": null}