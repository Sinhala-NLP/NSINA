{"Source": "Adaderana", "Timestamp": "July 24, 2011 01:03 pm", "Headline": "මහනුවර දුම්රිය මැදිරි ගිනි ගැනීම -කඩාකප්පල්කාරී ක්‍රියාවක්", "News Content": "මහනුවර දුම්රිය ස්ථානයේ දී දුම්රිය මැදිරි හතරක් ගිනි ගැනීමේ සිද්ධිය සැලසුම් සහගත කඩාකප්පල්කාරී ක්‍රියාවක් බව ප්‍රවාහන අමාත්‍ය කුමාර වෙල්ගම මහතා පවසයි. පසුගියදා මහනුවර දුම්රිය ස්ථානයේ දුම්රිය මැදිරි හතරක් ගිනිගත් අතර ඉන් දුම්රිය මැදිරි දෙකක් සම්පූර්ණයෙන්ම විනාශයට පත්විය. ගින්නෙන් විනාශ වීම සොයා බැලීම සඳහා කුමාර වෙල්ගම මහතා ඊයේ(23) එහි නීරික්ෂණ චාරිකාවක නිරත වූ අවස්ථාවේ මාධ්‍ය වෙත අදහස් දක්වමින් මෙම අදහස් පළ කළේය. දුමක් නගිනු දැක මිනිත්තු 10 ක් තුළ මැදිරි 02 ක් මුළුමනින්ම විනාශ වීම කිසිසේත්ම සිදුවිය හැකි ක්‍රියාවක් නොවන බව අමාත්‍යවරයා පෙන්වාදුන්නේය. පෙට්‍රල් ඉසීමකින් පසුව මෙම මැදිරි 02 ට ගිනි තබා ඇති බව ද ඔහු එහිදී ඔහු කියා සිටියේය. මේ පිළිබඳව විමර්ශන කටයුතු සිදුකෙ‍ෙරන බවත්, මේ ගැන වහාම පරීක්ෂණයක් පවත්වා දින 02 ත් ඇතුළත පරීක්ෂණ වාර්තාවක් ඉදිරිපත් කරන ලෙස දුම්රිය සාමාන්‍යාධිකාරීවරයාට නියෝග කළ බව ද වෙල්ගම මහතා කියා සිටියේය.", "URL": "https://sinhala.adaderana.lk/news.php?nid=17605", "Category": null, "Parent URL": null}