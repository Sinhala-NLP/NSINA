{"Source": "Adaderana", "Timestamp": "November 15, 2012 10:27 am", "Headline": " අජිත් කුමාරත් ස්වාධීනයි - රනිල්ගෙන් ටිරාන්ට ඇනුම්පදයක්", "News Content": "අද සිට තමන් පාර්ලිමේන්තුවේ ස්වාධීන මන්ත්‍රීවරයෙකු ලෙස ක්‍රියා කරන බව ප්‍රජාතන්ත්‍රවාදී ජාතික සන්ධානයේ පාර්ලිමේන්තු මන්ත්‍රී අජිත් කුමාර මහතා පවසයි. අය වැය විවාදයට අදාළව තමන්ට අදහස් ප්‍රකාශ කිරීමට අවස්ථාව ලබානොදීම නිසා තම වරප්‍රසාද උල්ලංඝණය වී ඇතැයි හෙතෙම චෝදනා කරයි. ප්‍රජාතන්ත්‍රවාදී ජාතික සන්ධානයේ පාර්ලිමේන්තු කණ්ඩායම් නායකත්වය විසින් තමන්ට එකී අවස්ථාව ලබානොදීම සම්බන්ධයෙන් වරප්‍රසාද ප්‍රශ්නයක් මතු කරමින් මන්ත්‍රීවරයා අද (15) පාර්ලිමේන්තුවේදී කතානායකවරයාට මේ බව දන්වා සිටියේය. මෙහිදී පාර්ලිමේන්තු මන්ත්‍රීවරුන් සියලු දෙනාටම අදහස් ප්‍රකාශ කිරීමේ අයිතිය තිබිය යුතු බවත්, ඒ පිළිබඳ තමන් පක්ෂ නායකයින් හා පාර්ලිමේන්තු කණ්ඩායම් නායකයින් සමග සාකච්ඡා කරන බවත් කතානායකවරයා පාර්ලිමේන්තුවට දැන්වූ බව අද දෙරණ වාර්තාකරු පවසයි. කෙසේ වෙතත් මෙම අවස්ථාවේදී අදහස් දක්වමින් විපක්ෂ නායක රනිල් වික්‍රමසිංහ මහතාද නැඟී සිට ප්‍රකාශ කර ඇත්තේ මන්ත්‍රීවරුන්ගේ අදහස් ප්‍රකාශ කිරීමේ අයිතියට ගරු කළ යුතු බවයි. එහෙත් මෙම පාර්ලිමේන්තුවේ කිසිදු අවස්ථාවක අදහස් ප්‍රකාශ නොකරමින් ගිනස් වාර්තාවක් පිහිටවූ මන්ත්‍රීවරුන්ද සිටින බවත්, ටිරාන් අලස් එවැනි මන්ත්‍රීවරයෙකු බවත් වික්‍රමසිංහ මහතා එහිදී අවධාරණය කළේය. කෙසේ වෙතත් අජිත් කුමාර මන්ත්‍රීවරයා සිය වරප්‍රසාද ප්‍රශ්නය මතු කරමින් පාර්ලිමේන්තුවේදී කළ කතාව පහත පරිදිය. ප‍්‍රජාතන්ත‍්‍රවාදී ජාතික සන්ධානය නියෝජනය කරමින් පාර්ලිමේන්තුවට තේරී පත්වූ මා හට පාර්ලිමේන්තු (බලතල හා වරප‍්‍රසාද) පනතේ 3 වන වගන්තිය අනුව භාෂණයේ සහ විවාද කිරීමේ නිදහස අහිමිවීම පදනම් කර ගනිමින් මෙම වරප‍්‍රසාද පිළිබඳ ප‍්‍රශ්නය ඔබතුමා වෙත ඉදිරිපත් කරමි. ගරු කථානායකතුමනි, 2013 අය - වැය ලේඛනය ඉදිරිපත් වූ අවස්ථාවේදී, මේ තත්ත්වය සැළකිල්ලට ගෙන මා විසින් ප‍්‍රජාතන්ත‍්‍රවාදී ජාතික සන්ධානයේ කණ්ඩායම් නායකතුමාටත් විපක්ෂයේ ප‍්‍රධාන සංවිධායකතුමාටත් 2012.11.08 දින ලිපි දෙකක් ඉදිරිපත් කළෙමි. ඉන් එක් ලිපියකින් මා ඉල්ලා සිටියේ නොවැම්බර් 12, 14, 16 යන දින තුනෙන් එක් දිනකදී අය - වැය විවාදය සඳහා මා හට කාලය වෙන් කර දෙන ලෙසය. අනෙක් ලිපියෙන් මා ඉල්ලා සිටියේ කාරක සභා අවස්ථාවේ මා කැමැත්ත ප‍්‍රකාශ කරන වැය ශීර්ෂ සඳහා අවස්ථාව ලබා දෙන ලෙසය. ප‍්‍රජාතන්ත‍්‍රවාදී ජාතික සන්ධානයේ නායකතුමාට පාර්ලිමේන්තු සභා ගර්භයේ සේවක මහතකු අත යැවූ එම ලිපි ආපසු හරවා එවා තිබුණි. විපක්ෂයේ ප‍්‍රධාන සංවිධායකතුමාට යැවූ ලිපියට පිළිතුරක් ලෙස එතුමා ප‍්‍රකාශ කර සිටියා මට වේලාව ලබා දීමට තීරණය කළ බවත්, මා හට වෙන් කළ දිනය විපක්‍ෂ කාර්යාලයේ ලේකම් නවුෆර් මහතාගෙන් විමසන ලෙසත්, ඒ අනුව මා නවුෆර් මහතාගෙන් 2012.11.08 දින විමසා සිටි විට ඔහු ප‍්‍රකාශ කළා හෙට දින නැවත ඔහුට කතා කරන්න කියා. ඒ අනුව මා 2012.11.09 දින නවුෆර් මහතා විමසූ විට එතුමා ප‍්‍රකාශ කළා මා හට 2012.11.12 දින විනාඩි 20ක් සඳහා කාලය වෙන් කර ඇති බව. ඒ අනුව මා 2012.11.12 දින කතාව සඳහා සූදානම් වුණා. 2012.11.12 දින මා උදය වරුවේ පාර්ලිමේන්තුවෙන් විමසූ විට මා දැනගත්තා මගේ නම එදින කථික නාමලේඛනයේ තිබෙන බව. මා එදා පාර්ලිමේන්තුවට පැමිණ සවස 3.00 ට පමණ සහකාර ලේකම්තුමියගෙන් විමසුවා මට කතාව තිබෙන්නේ කීයටද කියා. එවිට එතුමිය ප‍්‍රකාශ කළා උදේ ලබා දුන් කථික නාම ලේඛනයේ නම තිබුණද සවස සංශෝධිත නාමලේඛනයෙන් ඉවත් කර ඇති බව. ඒ බව සනාථ කිරීමට එම කථික නාම ලේඛන දෙක මා ඔබතුමාට ඉදිරිපත් කරනවා. එහි මුල් නාම ලේඛනයේ මට විනාඩි 20ක් වෙන් කර තිබෙනවා. ඒ අනුව මා ඒ අවස්ථාවේ මූලාසනයේ සිටි නියෝජ්‍ය කාරක සභාපතිතුමාගෙන් රීති ප‍්‍රශ්නයක් හා වරප‍්‍රසාද ප‍්‍රශ්නයක් ලෙස ඇසුවා, මාගේ වෙලාව කපා හැරීමට හේතුව කුමක්ද යනුවෙන්. එතුමා ප‍්‍රකාශ කළා එය කර ඇත්තේ විපක්ෂ සංවිධායකතුමා බැවින් එතුමාගෙන් විමසන ලෙස. ඒ අනුව මා විපක්ෂ සංවිධායක කාර්යාලයෙන් හා විපක්ෂ සංවිධායකතුමාගෙන් මාගේ නම නොවැම්බර් 12 දින නාමලේඛයෙන් ඉවත් කිරීමට හේතුව විමසුවා. එතුමා ප‍්‍රකාශ කර සිටියා ප‍්‍රජාතන්ත‍්‍රවාදී ජාතික සන්ධානයේ නායකතුමා බලවත් විරෝධයක් ඉදිරිපත් කළ බැවින් නම ඉවත් කළ බව. පසුව මාධ්‍ය වලින් මා දැනගත්තා ප‍්‍රජාතන්ත‍්‍රවාදී ජාතික සන්ධානයේ නායකතුමා මා හට නොවැම්බර් 10 දින මට කතාව සඳහා වෙලාව ලබා දුන් බවට ප‍්‍රකාශ කළ බව. නමුත් මට එවැනි දැනුම්දීමක් කර නැහැ. මා කතාව සඳහා නොවැම්බර් 10 වන දා ඉල්ලුවෙත් නැහැ. ඒකෙන් පැහැදිලියි එතුමා මගේ ලිපියවත් කියවා නැහැ. ඒ කෙසේ වෙතත් මට නොවැම්බර් 10 වන දා දිනය වෙන් කළා නම්, ඒ බව විපක්ෂ සංවිධායක කාර්යාලයට හෝ මහලේකම් කාර්යාලයට දැනුම් දී තිබිය යුතුයි. නමුත් නොවැම්බර් 10 වන දා කථික ලේඛනය මා මේ සමග ඔබතුමාට ඉදිරිපත් කරනවා. එහි මගේ නම සඳහන් වී නැහැ. ගරු කථානායකතුමනි, මේ අනුව පැහැදිලියි මා දරන දේශපාලන මතය හේතුවෙන් මට පාර්ලිමේන්තුවේ කතා කිරීමටවත් ඉඩක් ලබා දීමට තරම් ප‍්‍රජාතන්ත‍්‍රවාදී භාවිතයක් ඔවුන්ගේ නැහැ. ධනේශ්වර ප‍්‍රජාතන්ත‍්‍රවාදය වෙනුවෙන් අරගල කරනවාය කියන අය පාර්ලිමේන්තුවේදී මන්තී‍්‍රවරයෙකුට කතා කරන්න ඉඩ නොදීම විහිළු සහගත තත්ත්වයක්. මේ හේතුවෙන් ප‍්‍රජාතන්ත‍්‍රවාදී ජාතික සන්ධානය නියෝජනය කරමින් තේරී පත් වූ මන්තී‍්‍රවරයකු වන මා හට මාගේ ජනතාවට වගකීම් ඉටු කිරීමේදී බරපතල බාධාවක් ඇතිවී තිබෙනවා. එසේ හෙයින් මා ඔබතුමාගෙන් හා මෙම ගරු සභාවෙන් ඉල්ලා සිටිනුයේ, පාර්ලිමේන්තු මන්ත‍්‍රීවරයකු ලෙස මට ඇති ජනතාවගේ අයිතිය ආරක්‍ෂා කරමින් 1). 2013 අය - වැය පොදු විවාදයේදී ඉදිරි දිනක මා හට අදහස් ක්වීමට කාලය වෙන් කර දෙන ලෙසත්, 2). 2013 අය - වැය කාරක සභා අවස්ථාවේදී මා අපේක්ෂා කරන වැය ශීර්ෂයන් පිළිබඳ අදහස් දැක්වීමට කාලය වෙන් කර දෙන ලෙසත්, 3). පක්ෂ නායක රැස්වීම්වලදී ගන්නා තීරණ සම්බන්ධයෙන් මැදිහත්වීමට ඉඩ ලබා දෙන ලෙසත්, 4). කල් තැබීමේ යෝජනා ඉදිරිපත් කිරීමේ අවස්ථාව ඇතුළු පාර්ලිමේන්තු මන්තී‍්‍රවරයෙකුට හිමි අවස්ථාව ලබා දෙන ලෙසත් ය. එසේම මේ තත්ත්වය සැලකිල්ලට ගෙන අද දින පටන් විපක්ෂයේ ස්වාධීන මන්තී‍්‍රවරයකු ලෙස කටයුතු කරමින් මාගේ හෘදය සාක්ෂියට හා මේ රටේ පීඩිත ජනතාවගේ අයිතිවාසිකම් හා ඔවුනගේ අරගලය වෙනුවෙන් වූ වගකීම ඉටු කිරීමට මා අපේක්‍ෂා කරන අතර ඒ සඳහා අදාළ අවස්ථා ලබා දෙන ලෙසත් මා ඉල්ලා සිටිනවා. ස්තුතියි. මෙයට - විශ්වාසී, ජී.එච්. අජිත් කුමාර (පා.ම.)", "URL": "https://sinhala.adaderana.lk/news.php?nid=29202", "Category": null, "Parent URL": null}