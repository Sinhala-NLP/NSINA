{"Source": "Adaderana", "Timestamp": "September 12, 2014 11:36 am", "Headline": "මෙදාපාර ඕකිඩ් පැළත් ගෙනත්", "News Content": "ඇන්තූරියම් පඳුරු තොගයක් තායිලන්තයේ සිට රැගෙන ආ පුද්ගලයෙකු පසුගියදා රේගුව විසින් අත්අඩංගුවට ගෙන දින කිහිපයක් ගතව යද්දී තවත් පුද්ගලයෙකු එරටින් ඇන්තූරියම් සහ ඕකිඩ් පැළ තොගයක් මෙරටට රැගෙන ආ අවස්ථාවේ කටුනායක ජාත්‍යන්තර ගුවන් තොටුපළ රේගුව විසින් අත්අඩංගුවට ගෙන තිබේ. ඊයේ මධ්‍යම රාත්‍රියේ දී අදාළ පුද්ගලයා විසින් ඇන්තූරියම් සහ ඕකිඩ් පැළ 400 ක් පමණ රැගෙන විත් ඇති බව රේගුව පැවසුවේය. තායිලන්තයේ - බැංකොක් නුවර සිට අදාළ පැළ තොගය රැගෙන විත් ඇත. පැළ තොගයේ වටිනාකම රුපියල් ලක්ෂ 02 ක් පමණ වන බව වාර්තා වෙයි. සැකකරු ගම්පහ, වැලිවේරිය ප්‍රදේශයේ පදිංචිකරුවෙකු වන අතර පැළ තොගය රාජ සන්තක කර සැකකරුට රුපියල් දස දහසක දඩයක් නියම කර ඇත. වෘක්ෂලතා ආරක්ෂණ පනත යටතේ මල් පැළ ගෙන්වීම තහනම් බව රේගුව කියයි.", "URL": "https://sinhala.adaderana.lk/news.php?nid=46012", "Category": null, "Parent URL": null}