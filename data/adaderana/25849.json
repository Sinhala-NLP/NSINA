{"Source": "Adaderana", "Timestamp": "July 17, 2012 12:29 pm", "Headline": "ඇඹිලිපිටිය ප්‍රාදේශීය සභාවේ සභාපති එජාපයට එක්වෙයි", "News Content": "ඇඹිලිපිටිය ප්‍රාදේශීය සභාවේ සභාපති විජය විතානගේ මහතා එක්සත් ජාතික පක්ෂයට එක්ව තිබේ. ඒ අනුව ඔහුට එම පක්ෂයේ සාමාජිකත්වය රනිල් වික්‍රමසිංහ මහතා විසින් අද (17) පෙරවරුවේ ජාතික සේවක සංගම් මුලස්ථානයේදි පිරිනැමුවේය. ඒ මහතා ඒ අනුව මෙවර මැතිවරණයේදි එක්සත් ජාතික පක්ෂය යටතේ රත්නපුර දිස්ත්‍රීක්කයෙන් තරග කිරිමට නියමිතය. මේ අතර පළාත් සභා මැතිවරණය සඳහා නාම යෝජනා භාරදීමේ කටයුතු අද (17) අවසන් කරන බව එහි පැවැති මාධ්‍ය හමුවේදි එක්සත් ජාතික පක්ෂ මහලේකම් තිස්ස අත්තනායක මහතා කියා සිටියේය. මෙවර පළාත් සභා මැතිවරණයට තරුණ නියෝජනයක් ලබාදී ඇති බවත් සිංහල, ද්‍රවිඩ හා මුස්ලීම් යන ජාතීන් වර්ග තුනම ඇතුළත් වන පරිදි නාම යෝජනා භාරදීමට පියවර ගෙන ඇති බවත් ඔහු පැවසුවේය. පළාත් සභා මැතිවරණයේ ප්‍රචාරක කටයුතු සෑම දිස්ත්‍රීක්කයකම සිදුකරන බව පැවසු තිස්ස අත්තනායක මහතා මැතිවරණයේ සියලු සම්බන්ධීකරණ කටයුතු තමා ද ඇතුළුව පක්ෂ නායක රනිල් වික්‍රමසිංහ මහතාත්, නියෝජ්‍ය නායක සජිත් ප්‍රේමදාස මහතාත් විසින් සිදුකරන බව කියා සිටියේය.", "URL": "https://sinhala.adaderana.lk/news.php?nid=25849", "Category": null, "Parent URL": null}