{"Source": "Adaderana", "Timestamp": "August 1, 2016 02:18 pm", "Headline": "  පෝට් සිටි ගැන වත්මන් රජයේ ප්‍රතිපත්තිය යහපත්", "News Content": "පෝට් සිටි ගිවිසුම පිළිබඳව වත්මන් රජය යහපත් ප්‍රතිපත්තියක් අනුගමනය කරන බව පළාත් සභා හා පළාත් පාලන අමාත්‍ය ෆයිසර් මුස්තාෆා මහතා පවසයි.ඒ මහතා මේ බව ප්‍රකාශ කර සි‍ටියේ අද(01) කොළඹදී පැවති මාධ්‍ය හමුවකට එක් වෙමිනි.පෙර රජය විසින් ශ්‍රී ලංකාවේ භෞමික අඛණ්ඩතාවයට හානි වන අයුරින් පෝට් සිටි ව්‍යාපෘතියට අත ගැසූ බවත්, වත්මන් රජය විසින් එයට හානියක් නොවන ලෙස එය ආරම්භ කළ බවත් ඒ මහතා පෙන්වා දී තිබේ.එනම් පෝට් සිටි ගිවිසුම මගින් ලංකාවේ භූමි කොටස් වෙනත් රටකට අයිතිවීමට ඉඩ නොදී චීනය හා ලංකාව අතර සුහදතාවය වර්ධනය කර ගනිමින් මෙම ව්‍යාපෘතියේ වැඩ කටයුතු සිදු කරන බවද ඒ මහතා පවසයි.එමෙන්ම කිසිඳු අවස්ථාවක චීන-ශ්‍රී ලංකා මිත්‍රත්වයට හානියක් සිදු වීමට ඉඩ නොතබන බවත්, එම මිත්‍රත්වය වැඩි දියුණුකර ගනිමින් ඉදිරියට ගමන් කරන බවත් ඒ මහතා පෙන්වා දී තිබේ.දැනට තිබෙන සීමා නීර්ණය කොමිසම ප්‍රජාතන්ත්‍රවාදී නොවන බව සියලුම දේශපාලන පක්ෂ පිළිගන්නා බවද එහිදී ඒ මහතා පෙන්වා දී තිබේ.එමෙන්ම ඒ මහතා පෙන්වා ‍දී ඇත්තේ සීමා නිර්ණය නැවත විමර්ශනය කිරීමේ කමිටුව හරහා සිදුවන කිසිඳු කටයුත්තකට තමන් මැදිහත් නොවන බවත්, එහි වැඩකටයුතු ස්වාධීනව තමාගේ බලපෑමකින් තොරව සිදුවන බවයි.නමුත් පෙර රජයේ පැවති කම්ටු වල කටයුතු සිදු වූයේ විෂය භාර අමාත්‍යවරයාගේ අවශ්‍යතා මත බවද ඔහු පැවසීය.වත්මන් රජය පෙර රජය මෙන් රජයේ දේ‍පළ විකුණන්නේ නැති බවත්, ආර්ථිකයේ කාර්යක්ෂමතාය ඉහළ නැංවීම සඳහා පෞද්ගලික අංශය ඊට සම්බන්ධ කර ගන්නා බවද ඒ මහතා පෙන්වා දී තිබේ.එමෙන්ම පාද යාත්‍රාව සම්බන්ධයෙන් අදහස් දැක් වූ ඒ මහතා පෙන්වා දී ඇත්තේ හරි ආකාරව රට පාලනය කළේ නම් යටිපතුල්වල කර ගැට එනකම් පයින් ඇවිදීමට සිදු නොවන බවයි.එපමණක් නොව නව රජය විසින් විශාල සංවර්ධනයක් රටට සිදු කරන බවත්, එය ක්‍රමක් ක්‍රමයෙන් සිදු කරන බවද ඔහු පෙන්වා දී තිබේ.ඒ සඳහා කාලයක් අවශ්‍ය වන බවද ඒ මහතා පවසයි.ඒකාබද්ධ විපක්ෂයට මෙලෙස සිදු වී ඇත්තේ පෙර පව් නිසා බවත්, මෙම පාද යාත්‍රාව ජනතාව වෙනුවෙන් යන පාද යාත්‍රාවක් නොව පෙර පව් නිසා සිදු වූ දෙයක් බවද ඔහු වැඩිදුරටත් කියා සිටියි.එමෙන්ම පළාත් පාලන මැතිවරණය මෙම වසරේ අඟ හෝ ලබන වසරේ මුල පවත්වන බවද ඔහු වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=62650", "Category": null, "Parent URL": null}