{"Source": "Adaderana", "Timestamp": "August 1, 2011 03:44 pm", "Headline": "මෙරට නියෝජිතයින්ට ඉන්දීය ලෝක් සභාවේ විරෝධය", "News Content": "විශේෂ විදේශ අමුත්තන් ලෙස අද(01) ඉන්දීය පාර්ලිමේන්තුවේ ලෝක් සභා වාරය සඳහා සහභාගි වූ ශ්‍රී ලංකා නියෝජිත පිරිස වෙත ඒ. ඩී. එම්. කේ මන්ත්‍රීවරුන් විරෝධය පළ කර ඇති බව ඉන්දීය මාධ්‍ය වාර්තා පවසයි. පාර්ලිමේන්තු කථානායක චමල් රාජපක්ෂ මහතා ඇතුළු මෙම නියෝජිත පිරිස පස්දින නිල සංචාරයක් සඳහා ඉන්දියාව බලා පිටත්ව ගොස් තිබේ. ඉන්දීය පාර්ලිමේන්තු කථානායක මීරා කුමාර් මහත්මිය විසින් මෙම නියෝජිත පිරිස වෙත සිය පිළිගැනීමේ පණිවිඩය ඉදිරිපත් කළ අවස්ථාවේ එස්. සෙම්මාලෙයි සහ මුනිසාමි තමිබිරෙයිගේ ප්‍රමුඛ ඒ. ඩී. එම්. කේ සාමාජිකයින් විරෝධය පළ කර ඇති බව සඳහන්ය. තමිල්නාඩු මන්ත්‍රීවරුන් විරෝධය පළකරමින් කෑගසද්දි ලෝක් සභාවේ සෙසු මන්ත්‍රීවරුන් ඔවුන්ගේ මේස මතට තට්ටු කරමින් මෙරට නියෝජිත පිරිස පිළිගෙන ඇති බව ඉන්දීය මාධ්‍ය වාර්තා සඳහන් කරයි. තමිල්නාඩු මන්ත්‍රීවරුන්ගේ හැසිරීම පාර්ලිමේන්තු කථානායකවරිය කෝපගැන්වීමට හේතු වූ බව පෙනීගොස් ඇති අතර ගෞරවනීය අමුත්තන් ඉදිරියේ සුළු හෝ ආචාරශීලීත්වයක් දක්වන ලෙස එම මන්ත්‍රීවරුන්ට දැනුම් දී ඇති බව එම වාර්තා පෙන්වාදෙයි.", "URL": "https://sinhala.adaderana.lk/news.php?nid=17786", "Category": null, "Parent URL": null}