{"Source": "Adaderana", "Timestamp": "January 11, 2018 08:02 pm", "Headline": "රංජිත් සියඹලාපිටිය තමන්ගේ එකම සිහිනය ගැන කියයි", "News Content": "තමන් අද වනවිට දේශපාලනයේ බොහෝ දුර ඇවිත් තිබෙන බවත් අතීතයේ තමන් විශ්ව විද්‍යාලයේ ශිෂ්‍ය සංවිධානයේ සිටිය දඩබ්බර ශිෂ්‍යයෙක් බවත් නමුත් අද මම ජනතාව විසින් හොඳ යැයි පිළිගත්ත කැබිනට් අමාත්‍යවරයෙක් බවට පත්වී සිටින බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසයි. කෙසේ නමුත් තමන්ට ඊට එහා ගිය දේශපාලන හීන නොමැති බවත් තමාට තිබෙන්නේ තව එකම එක හීනයක් වන අතර එය ගලිගමුව ආසනය ශ‍්‍රී ලංකාවේ ආදර්ශමත් ආසනය කරීම බවද විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පැවසීය. ඒ මහතා මේ අදහස් පළකළේ, මෙවර පළාත් පාලන ආයතන ඡන්ද විමසීමේදී, ගලිගමුව ආසනයේ ශ‍්‍රී ලංකා නිදහස් පක්ෂ ජය තහවුරු කිරීම සඳහා පැවති රැස්වීමකට සහභාගි වෙමිනි. වැඩිදුරටත් අදහස් දැක්වූ අමාත්‍ය සියඹලාපිටිය මහතා මෙසේ පැවසීය. \"අපේ රටේ ජනතාවට පක්ෂයකින් මාරු වෙන එක හිතට අමාරු කාරණයක්. අපි බොහෝ විට පරම්පරාවෙන් දේශපාලනය කරන්නේ. නමුත් ඒක නෙමෙයි වියයුත්තේ. සුදුසු වේලාවට, සුදුසු පක්ෂය එක්ක, සුදුසු ලකුණ එක්ක, සුදුසු කණ්ඩායම එක්ක බැඳෙන එක තමයි ප‍්‍රජාතන්ත‍්‍රවාදය රැකෙන හොඳම මාවත. එක්සත් ජාතික පක්ෂ සහෝදරයෙකුට අපි එක්ක එකතු වෙන්න කිසිම අපහසුවක් නැහැ. මේ පක්ෂ දෙක ඉතාම ලඟයි. බණ්ඩාරනායක මහත්තයා මේ පක්ෂය හැදුවේ එක්සත් ජාතික පක්ෂයේ හිටපු අමාත්‍යවරයෙක් හැටියට. එතුමා එදා එක්සත් ජාතික පක්ෂයේ තිබුණ නොගැලපීම් ගැන බලලා, මැද මාවතේ යන්න මේ පක්ෂය බිහි කළා. අනිත් කාරණය තමයි මම ගලිගමුවේ සංවිධායක වෙලා දැන් වසර 18 ක්. මේ වෙනකල් එක්සත් ජාතික පාක්ෂිකයෙකුට කවදාවත් මගෙන් අවැඩක් වෙලා නැහැ. අන්න ඒ කරුණු නිසයි අපි දුරස්ථ නැහැ කියලා කියන්නේ. මගේ දේශපාලන ජීවිතයේ සදාකල් පක්ෂ බේදයකින් තොරව ජනතා ප‍්‍රශ්න විසඳන්න බැඳිලා ඉන්නවා\" යැයි පැවසීය.", "URL": "https://sinhala.adaderana.lk/news.php?nid=82827", "Category": null, "Parent URL": null}