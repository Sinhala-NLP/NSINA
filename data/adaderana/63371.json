{"Source": "Adaderana", "Timestamp": "August 23, 2016 11:12 am", "Headline": "වෙනස්ව සලකන  16වන වගන්තිය ආ.ව්‍යවස්ථාවෙන් ගලවන්න ඉල්ලීමක්", "News Content": "ආණ්ඩුක්‍රම ව්‍යවස්ථාවේ 16වන වගන්තිය බල රහිත කරන ලෙස හෝ සංශෝධනයට ලක්කරන ලෙස සාමූහික ස්වේච්ඡා සිවිල් ක්‍රියාකාරී සංවිධානයක් මෙන්ම මානව හිමිකම් සංවිධානයක් වන The Women’s Action Network (WAN) රජයෙන් ඉල්ලීමක් කරයි.එම වගන්තියෙන් 1951 දී සම්මත කරගනු ලැබූ මුස්ලිම් විවාහ හා දික්කසාද පනතෙහි විධිවිධාන තව දුරටත් පවත්වාගෙන යාම බලාත්මක කර ඇති බවත්,එහෙත් එම නීතියෙන් මුස්ලිම් කාන්තාවන් වෙනස්කොට,පහත්කොට සැලකීමේ තත්ත්වයක් දක්නට ලැබෙන බවත් WAN සංවිධානය පෙන්වාදෙයි.ආණ්ඩුක්‍රම ව්‍යවස්ථාවේ 16වන වගන්තිය තුළින් ප්‍රකාශිත ලිඛිත හා නිර්ලිඛිත නීතිමය විධිවිධාන තුළින් මූලික මිනිස් අයිතිවාසිකම් උල්ලංඝණය වන බව ඔවුන්ගේ අදහසයි.මෙම නීතිය යටතේ තවදුරටත් මුස්ලිම් ජාතික කාන්තාවට සමතැන් නොලැබෙන බවත්, ඇය දෙවෙනි පෙළ පුරවැසියෙකු ලෙස අර්ථගැන්වෙන බවත්,'සංස්කෘතික හා ආගමික අයිතිවාසිකම්'යන්නට මුවාවී පුරවැසියෙකු ලෙස මුස්ලිම් කාන්තාවකට හිමි මූලික අයිතිවාසිකම් එයින් පැහැරගැනෙන බව WAN සංවිධානය අවධාරණය කරයි.'මුස්ලිම් විවාහ හා දික්කසාද'නීතියත්,ක්වාසි අධිකරණ පද්ධතියේ ක්‍රියාකාරකම් හේතුවෙන් බාලවයස්කාර විවාහයට ඇතුළත් කෙරුණු ස්ත්‍රීන් ඇතුළු පීඩාවට පත් මුස්ලිම් ස්ත්‍රීන් බොහෝ පිරිසක් සමග දශක ගණනාවක් තිස්සේ සමීපව කටයුතු කිරිමෙන් ලද අත්දැකීම් අනුව මෙම යෝජනා සිදුකරන බව සංවිධානය විසින් නිකුත් කළ නිවේදනයේ දැක්වෙයි.ශ්‍රී ලංකාව පුරා මුස්ලිම් ප්‍රජාව තුළ සිදුව ඇති විවිධ තරාතිරමේ බාලවයස්කාර විවාහ ගණනාවක් පිළිබඳ වාර්තාවන් WAN සංවිධානය විසින් එක්රැස්කර ඇති අතර ආණ්ඩුක්‍රම ව්‍යවස්ථාවේ 16වන වගන්තිය තුළින් ඊට අනුබල ලබාදී ඇති බව ඔවුන් පෙන්වාදෙයි.විවාහ ලියාපදිංචි තොරතුරු,රෝහල්වල මාතෘ සායන,සහ සිද්ධි අධ්‍යයනයන් තුළින් බාලවයස්කාර විවාහයන් හා බාලවයස්කාර ගැබ් ගැනීම්වල පැවැත්මට මෙම 16වන වගන්තියද හේතුවන බව කියැවෙයි.නැගෙනහිර පළාතේ දිස්ත්‍රීක්ක දෙකකට අයත් ප්‍රාදේශීය ලේකම් කොට්ඨාස හතරක විවාහ ලියාපදිංචි තොරතුරුවලට අනුව 2014 වසරේදී බාලවයස්කාර විවාහයන් 143ක්ද,2015 වසරේ මාස කිහිපයක් තුළ පමණක් 118ක්ද වාර්තාවන බව WAN සංවිධානය තහවුරු කරනු ලබයි.රට පුරාම මුස්ලිම් ස්ත්‍රී ක්‍රියාකාරිණියන් රටෙ සිවිල් අධිකරණ පද්ධතියට වෙනස්වූ ක්වාසි අධිකරණ ක්‍රමවේදය තුළින් පීඩාවට පත්වන කාන්තාවන් සම්බන්ධයෙන් ඊට එරෙහිව විවිධ තල ඔස්සේ ක්‍රියාකාරීව කටයුතු කරන බවත්,මුස්ලිම් විවාහ නීතිය තුළ පිරිමියා සහ ගැහැණිය වෙනස් කොට කාන්තාව පහත්කොට සලකන තත්ත්වයක් දක්නට ලැබෙන බැවින් මෙම නීතිය සංශෝධනය විය යුතු බව මෙම සංවිධානය වැඩිදුරටත් දන්වා සිටියි.", "URL": "https://sinhala.adaderana.lk/news.php?nid=63371", "Category": null, "Parent URL": null}