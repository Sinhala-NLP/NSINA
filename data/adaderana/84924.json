{"Source": "Adaderana", "Timestamp": "February 27, 2018 04:28 pm", "Headline": " ජනාධිපති රටට ආදරේ නම් ශ්‍රීල.නි.ප මන්ත්‍රීවරු ජාතික ආණ්ඩුවෙන් ඉවත් කර ගත යුතුයි", "News Content": "ජනාධිපතිවරයා රටට ආදරේ නම් ජාතික ආණ්ඩුවේ සිටින ශ්‍රී ලංකා නිදහස් පක්ෂයේ සියලූම මන්ත්‍රීවරු ජාතික ආණ්ඩුවෙන් ඉවත් කළ යුතු බව හිටපු මන්ත්‍රී සරත් විජේසේකර මහතා පවසයි. අද(27) කොළඹ පැවති එළිය සංවාද කවයේ මාධ්‍ය හමුවකට එක් වෙමින් ඔහු මෙම අදහස් පළ කළේය. 19 වන සංශෝධනය දින 100 වැඩපිළිවෙළ තුළ සම්මත කර ගත් බවත් අද වන විට ජනාධිපතිවරයාට එහි භයානක ප්‍රතිඵල අත්විදීමට සිදුව ඇති බවත් පැවසු සරත් විජේසේකර මහතා අගමැතිවරයා මොන තරම් වැරදි සිදු කළත් අද වන විට ජනාධිපතිවරයාට එයට විරුද්ධ වීමේ හැකියාවක් නොමැති බව ද පැවසීය. ජනාධිපතිවරයාගේ බලය අග්‍රාමාත්‍ය රනිල් වික්‍රමසිංහ මහතා විසින් වංචනිකව ලබා ගත් බවත් පැවසු විජේසේකර මහතා ජාතික ආණ්ඩුවෙන් ශ්‍රී ලංකා නිදහස් පක්ෂය ඉවත් වුවහොත් ඉදිරියේ දී එක්සත් ජාතික පක්සයට දෙමළ ජාතික සන්ධානය හා එක්ව ආණ්ඩුවක් පිහිටු විය හැකි බවත් එවිට තුනෙන් දෙකක බලයක් හිමි නොවනු ඇති බවත් කියා සිටියේය.", "URL": "https://sinhala.adaderana.lk/news.php?nid=84924", "Category": null, "Parent URL": null}