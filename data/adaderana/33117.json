{"Source": "Adaderana", "Timestamp": "April 8, 2013 08:50 pm", "Headline": "නිශාන්ත රණතුංගට එරෙහි වාරණය ඉවතට", "News Content": "නිශාන්ත රණතුංග මහතා ශ්‍රී ලංකා ක්‍රිකට් ආයතනයේ නිලවරණයේදී එම ආයතනයේ ලේකම් තනතුරට ඉදිරිපත් වීම හා ලේකම් ලෙස කටයුතු කිරීම වළක්වාලමින් නිකුත් කර තිබූ වාරණ නියෝගය අද (08) ගල්කිස්ස දිසා අධිකරණය විසින් ඉවත්කර තිබේ. සී.සී.සී. ක්‍රීඩා සමාජයේ නිශාන්ත ද සිල්වා මහතා විසින් ගොනුකර තිබූ පෙත්සමක් සැලකිල්ලට ගෙන නිශාන්ත රණතුංග මහතාට ක්‍රිකට් ආයතනයේ ලේකම් තනතුරේ කටයුතු කිරීම හා ඉදිරි නිලවරණයට ඉදිරිපත්වීම වළක්වාලමින් පසුගියදා නියෝගයක් නිකුත් කර තිබුණි. කෙසේ වෙතත් ඊට එරෙහිව නිශාන්ත රණතුංග මහතා විසින් ඉදිරිපත් කළ පෙත්සමක් හා දිවුරුම් ප්‍රකාශයක් සැලකිල්ලට ගනිමින් ගල්කිස්ස දිසා අධිකරණය මෙම තීරණය ලබාදී ඇත. තමාට එරෙහිව වාරණ නියෝගයක් ලබා ගැනීම සඳහා පසුගිය බ්‍රහස්පතින්දා පැමිණිලිකරු ලෙස නිශාන්ත ද සිල්වා මහතා ඉදිරිපත් කළ කරුණු සත්‍යයෙන් තොර බව රණතුංග මහතා ඉදිරිපත් කළ පෙත්සමේ හා දිවුරුම් ප්‍රකාශයේ සඳහන්ය. ඒ අනුව කරුණු සලකා බැලූ ගල්කිස්ස දිසාවිනිසුරුවරයා නිශාන්ත රණතුංග මහතාට එරෙහි වාරණ නියෝගය ඉවත් කළ අතර එම නඩුව ලබන 18 වැනිදාට යළි කැඳවීමට නියම කරන ලදී.", "URL": "https://sinhala.adaderana.lk/news.php?nid=33117", "Category": null, "Parent URL": null}