{"Source": "Adaderana", "Timestamp": "May 20, 2012 03:30 pm", "Headline": "මදුරුවන්ට නවාතැන් දුන් පාසල් 18 ක විදුහල්පතිවරුන්ට නඩු", "News Content": "ඩෙංගු මදුරුවන් බෝවන පරිශ්‍ර පවත්වාගෙන ගිය ගම්පහ දිස්ත්‍රික්කයේ පාසල් 18 ක විදුහල්පතිවරුන්ට එරෙහිව නඩු පැවරීමට සෞඛ්‍ය අමාත්‍යාංශය තීරණය කර තිබේ. බොරැල්ල වෛද්‍ය පර්යේෂණ ආයතනය විසින් මැයි මාසය තුළ ගම්පහ දිස්ත්‍රික්කයේ ‍‍ඩෙංගු මදුරු ව්‍යාප්තිය සම්බන්ධව කීට විද්‍යා සමීක්ෂණයක් පවත්වනු ලැබීය. එහිදී පුද්ගලික ආයතන 25ක්, පාසල් 27 ක් සහ නිවාස 100 ක් ආශ්‍රිතව කීට විද්‍යා සමීක්ෂණ ක්‍රියාත්මක කර ඇත. එම සමීක්ෂණයේ දී කිරිබත්ගොඩ, කඩවත, යක්කල, සීදූව, කැලණිය යන ප්‍රදේශවල ජනප්‍රිය පාසල් 18 ම ඩෙංගු මදුරු කීටයින් සහිත ස්ථාන හමුවී ඇති බව සෞඛ්‍ය අමාත්‍යාංශය ප්‍රකාශ කරයි. ඊට අමතරව සමීක්ෂණය සිදුකළ නිවාස 100 අතුරින් නිවාස 59 ම ‍මදුරුවන් බෝවිය හැකි ස්ථාන මෙන්ම ඩෙංගු මදුරු කීටයින් සහිත ස්ථාන ද හමුවී තිබේ. ඒ අනුව අදාළ පාසල් 18 විදුහල්පතිවරුන්ට සහ මදුරුවන් සහිත පරිශ්‍ර පවත්වාගෙන ගිය නිවෙස්හිමියන්ට එරෙහිව නඩු පැවරීමට කටයුතු කරන බව සෞඛ්‍ය අමාත්‍යාංශය පවසයි.", "URL": "https://sinhala.adaderana.lk/news.php?nid=24392", "Category": null, "Parent URL": null}