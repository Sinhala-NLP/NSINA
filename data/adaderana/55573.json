{"Source": "Adaderana", "Timestamp": "December 7, 2015 04:52 pm", "Headline": "ජනපති කොමිසමට කොකා පෙන්න ගිය අයෙක් අල්ලන්න යයි", "News Content": "සහකාර පොලිස් අධිකාරිවරයෙකු ලෙස පෙනී සිටිමින් බරපතළ වංචා සෙවීමේ ජනාධිපති කොමිසමෙන් තොරතුරු ඉල්ලා සිටි පුද්ගලයෙකු අත්අඩංගුවට ගැනීම සඳහා පරීක්ෂණ පවත්වන බව කුරුඳුවත්ත පොලිසිය අධිකරණයට දැනුම්දී තිබේ.කොළඹ මහේස්ත්‍රාත් අධිකරණයට වාර්තාවක් ඉදිරිපත් කරමින් කුරුඳුවත්ත පොලිසිය ප්‍රකාශ කර ඇත්තේ එම කොමිසමේ විශේෂ විමර්ශන නිලධාරියා ඉදිරිපත් කළ පැමිණිලලකට අනුව මෙම පරීක්ෂණය ආරම්භ කර ඇති බවයි.ඒ අනුව සහකාර පොලිස් අධිකාරි ලලිත් අබේසේකර නමින් පෙනී සිටිමින් දුරකථන ඇමතුම් ලබා දෙමින් කොමිසමේ විමර්ශන පිළිබඳ විස්තර වරින් වර විමසා ඇති බව අදාළ පැමිණිල්ලේ සදහන් වන බව අද දෙරණ වාර්තාකරු පැවසුවේය.කෙසේ වෙතත් එවැනි පුද්ගලයෙකු නොමැති බවට පරික්ෂණවලදී අනාවරණය වී ඇති බැවින් ඔහු අත්අඩංගුවට ගැනීම සඳහා විමර්ශන සිදු කරන බව කුරුඳුවත්ත පොලිසිය අධිකරණය හමුවේ සඳහන් කර තිබේ.ඒ සඳහා අදාළ පුද්ගලයා දුරකථන ඇමතුම් ලබාගත් දුරකථන සමාගම්වලින් වාර්තා ලබා ගැනීමට ද අවශ්‍ය බව පොලිසිය පවසා ඇත.ඒ අනුව ඉදිරිපත් වූ කරුණු සලකා බැලූ කොළඹ ප්‍රධාන මහේස්ත්‍රාත් අධිකරණය අදාළ විමර්ශනය සිදු කිරීම සඳහා පොලිසියට අවසර ලබාදී තිබේ.", "URL": "https://sinhala.adaderana.lk/news.php?nid=55573", "Category": null, "Parent URL": null}