{"Source": "Adaderana", "Timestamp": "May 4, 2014 06:50 am", "Headline": "අනුරපුර රෝහලේ වකුගඩු රෝගීන් උද්ඝෝෂණයේ ", "News Content": "හෙද වර්ජනයට විරෝධය පළ කරමින් අනුරාධපුර රෝහලේ වකුගඩු රෝගින් පිරිසක් අද(04) පෙරවරුවේ විරෝධතාවක නිරත වී තිබේ. අද දෙරණ වාර්තාකරු සඳහන් කළේ රෝහල ඉදිරිපිට මාර්ගය අවහිර කරමින් මෙම පිරිස විරෝධතාවයේ නිරත වු බවයි. විරෝධතාවය හේතුවෙන් පැය කිහිපයක් එම මාර්ගයේ වාහන ගමනාගමනයට ද බාධා එල්ලවී තිබුණි. මේ අතර වර්ජනයේ නිරත හෙද හෙදියන් විසින් රෝහල් තුළ රෝගී සත්කාරක සේවා කඩාකප්පල් කිරීමේ ක්‍රියාමාර්ග වල නිරත වන බව වාර්තා වෙයි. සුතිකා පුහුණුව සම්බන්ධ ගැටලුවක් මුල්කර ගනිමින් ඊයේ(03) පෙරවරුවේ සිට දිවයිනපුරා රෝහල්වල හෙද හෙදියන් මෙම වර්ජනයේ නිරත විය. කෙසේ වෙතත් මේ වනවිට වෛද්‍යවරුන්, පවුල් සෞඛ්‍ය සේවා නිලධරිනියන් සහ වෘත්තීය සමිති වලට සම්බන්ධ නොමැති හෙද හෙදියන් රෝහල් සේවා කටයුතු සඳහා පැමිණ ඇති බව වාර්තා වෙයි. එහෙත් රෝගී සත්කාරක සේවා සඳහා අවශ්‍ය ඖෂධ සහ උපකරණ ලබා ගැනීමේ දී ගැටළුවක් මතුව ඇති බව රෝහල් බලධාරීන් පවසයි. හෙද හෙදියන් විසින් ඖෂධ සහ භාණ්ඩ සහිත කාමර අගුළුදමා එහි යතුරු රැගෙන ගොස් ඇති අතර ඇතැම් ඖෂධ වල ලේබල් පවා වෙනස් කර ඇති බව වාර්තා වෙයි. මේ අතර එක්සත් හෙද සංගමයේ සභාපති පුජ්‍ය මුරුත්තෙට්ටුවේ ආනන්ද හිමියන් සම්බන්ධයෙන් සංඝ ආඥාවක් නිකුත් කළ යුතු බව පවුල් සෞඛ්‍ය සේවා සංගමයේ සභාපති දේවිකා කොඩිතුවක්කු මහත්මිය සඳහන් කළේය.", "URL": "https://sinhala.adaderana.lk/news.php?nid=42966", "Category": null, "Parent URL": null}