{"Source": "Adaderana", "Timestamp": "November 13, 2013 07:59 am", "Headline": "තරුණ සමුළුවේ විධායක සභාව තේරී පත්වෙයි ", "News Content": "පොදුරාජ්‍ය මණ්ඩලයීය රාජ්‍ය නායක සමුළුවට සමගාමිව පැවැත්වෙන තරුණ සමුළුවේ විධායක සභාව සඳහා නිලධාරී මණ්ඩලය පත් කර ගැනීම සිදුව තිබේ. ඊයේ(12) රාත්‍රී මෙම තෝරා ගැනීම සිදුවු බව සඳහන් වෙයි. එහි සභාපති ධුරය නයිජීරියාවේ අහමඩ් අඩමු විසින් හිමිකර ගැණුනි. ඊට අමතරව උප සභාපතිවරු තිදෙනෙක් එහිදී තෝරාගැණුනු බව අද දෙරණ වාර්තාකරු පවසයි. ශ්‍රී ලංකාවේ සදාම් ෆර්ජහාන් සහ මොහොමඩ් හුස්මි, ඉන්දියාවේ සුදර්ෂණා ලක්ෂ්මි උප සභාපතිවරුන් ලෙස තේරී පත් වුණි. ඊට අමතරව කලාපීය නියෝතයින් එහිදී තෝරාපත් කර ගෙන තිබේ. අප්‍රිකානු සහ යුරෝපීය කලාපයේ නියෝජිතවරයා ලෙස කෙන්යාවේ කිසියා කිල්බර්ඩ්, ආසියානු කලාපයේ නියෝජිත ලෙස ශ්‍රී ලංකාවේ සාගරිකා දිලීපනී ද, පැසිෆික් කලාපයේ නියෝජිත ලෙස සොලමන් දේශයේ හැරී ජේම්ස් ද, කැරිබියානු සහ අමෙරිකානු කලාපයේ නියෝජිත ලෙස ග්‍රෙනඩාවේ රොයිඩන් බිහාරි තේරීපත් වු බව සඳහන් වෙයි. විශේෂිත කණ්ඩායම් නියෝජිත ලෙස වත්සලා සමරකෝන් ද තේරීපත්ව තිබේ. නියෝජිතයින් පත් කර ගැනීමෙන් අනතුරුව අද දෙරණ වෙත අදහස් දැක්වු පාර්ලිමේන්තු මන්ත්‍රී නාමල් රාජපක්ෂ මහතා පැවසුවේ දේශපාලණීකරනය වු රාජ්‍ය නායකයින්ගේ සමුළුවක් පැවැත්වෙන අතරතුර දේශපාලනයට හසු නොවු මෙවැනි තරුණ සමුළුවක් සංවිධානය කිරී අනාගත පරපුරට ආදර්ශයක් වන බවයි. මේ අතර හික්කඩුව චායාට්‍රාන්ස් හෝටලයේ පැවැත්වෙන ජනතා සංසදයේ සමාප්ති උළෙල අද(13) පෙරවරුවේ පැවැත්වෙයි. අනතුරුව ඊට සහභාගි වු සිවිල් සමාජ ක්‍රියාකාරිකයින් ඇතුළු පිරිස හෙට(14) දිනයේ ක්ෂේත්‍ර චාරිකාවන්හි නියැලීමට නියමිතය. උතුරු පළාතේ යාපනය ප්‍රදේශයේ සංචාරය කරන පිරිස ප්‍රතිසංධානය පිළිබදවත් , ඌව පළාතේ බදුල්ල සහ මොණරාගල ප්‍රදේශයේ සංචාරය කරන පිරිස වැවිලි ක්ෂේත්‍රය පිළිබදවත් , දකුණේ හම්බන්තොට සහ ගාල්ල ප්‍ර දේශයේ සංචාරය කරන පිරිස කාන්තා සංවර්ධනය පිළිබදවත් නැගෙනහිර - මඩකලපුව ප්‍රදේශයේ සංචාරය කරන පිරිස සංහිදියාව පිළිබඳවත් අධ්‍යයනයක නිරත වනු ඇති බව සඳහන් වෙයි.", "URL": "https://sinhala.adaderana.lk/news.php?nid=38795", "Category": null, "Parent URL": null}