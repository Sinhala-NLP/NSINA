{"Source": "Adaderana", "Timestamp": "March 31, 2011 01:14 pm", "Headline": "ගුරුමාරු ප්‍රතිපත්තියක් විදුහල්පතිවරුන්ටත් තිබිය යුතුයි", "News Content": "රජයේ පාසල්වල සේවය කරන ගුරුවරුන් වෙනුවෙන් ක්‍රියාත්මක වන ජාතික ගුරුමාරු ප්‍රතිපත්තිය හා සමාන වැඩසටහනක් විදුහල්පතිවරුන් වෙනුවෙන් ද ක්‍රියාත්මක විය යුතු බව රජයේ ගුරු හා විදුහල්පති වෘත්තීය සමිති සන්ධානය පවසයි. රජයේ පාසල්වල ගුරුවරුන්ට වාර්ෂික ස්ථාන මාරු ලබාදීමේ දී සෑම වසරකම ජුනි මස 30 වන දින දක්වා අයඳුම්පත් කැඳවන අතර ඒවා අධ්‍යාපන දෙපාර්තමේන්තුවේ සහ ගුරු වෘත්තීය සමිතිවල නිලධාරීන්ගෙන් සැදුම්ලත් කමිටුවක් විසින් සලකා බලයි. එහෙත් විදුහල්පතිවරුන් වෙනුවෙන් එවැනි ක්‍රමයක් නොමැති බව වාර්තා වේ. එබැවින් ජාතික හෝ පළාත් වශයෙන් විදුහල්පති ස්ථාන මාරූ ප්‍රතිපත්තියක් සකස් කළ යුතු බව ගුරු හා විදුහල්පති වෘත්තීය සමිති සන්ධානයේ ලේකම් පියසිරි ප්‍රනාන්දු මහතා සඳහන් කරයි.", "URL": "https://sinhala.adaderana.lk/news.php?nid=15189", "Category": null, "Parent URL": null}