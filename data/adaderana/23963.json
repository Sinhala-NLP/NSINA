{"Source": "Adaderana", "Timestamp": "May 2, 2012 12:19 pm", "Headline": "ඇප ඉල්ලීමේ තීන්දුව දෙනතුරු ෆොන්සේකා නවලෝකයේමද? ", "News Content": "ඇප ඉල්ලීමේ ‍පෙත්සම විභාග කිරීමෙන් අනතුරුව තීන්දුව ලබාදෙන තුරු හිටපු යුද හමුදාපති හා ආරක්ෂක මාණ්ඩලික ප්‍රධානී සරත් ෆොන්සේකා මහතා දිගටම නව ලෝක රෝහලේ රඳවා තැබීමට අනුමැතිය ලබාදෙන්නේද නැද්ද යන්න පිළිබඳ ලබන 09 වන දින අධිකරණයට දැනුම්දෙන ලෙස ශ්‍රේෂ්ඨාධිකරණය විසින් නීතිපතිවරියට නියෝග කර තිබේ. ෆොන්සේකා මහතා විසින් ගොනුකර ඇති ඇප පෙත්සම අද ශ්‍රේෂ්ඨාධිකරණය විසින් කැඳවූ අවස්ථාවේදී අගවිනිසුරු ශිරාණි බණ්ඩාරනායක ප්‍රමුඛ ත්‍රිපුද්ගල විනිසුරු මඩුල්ල විසින් මෙම නියෝග කළ බව අද දෙරණ අධිකරණ වාර්තාකරු පවසයි. අද ශ්‍රේෂ්ඨාධිකරණ හමුවේ කරුණු දක්වමින් සරත් ෆොන්සේකා මහතා වෙනුවෙන් පෙනී සිටි නීතිඥවරයා පවසා ඇත්තේ ෆොන්සේකා මහතා මේ වන විට පෙණහළු රෝගී තත්ත්වයක් හේතුවෙන් නව ලෝක රෝහලේ නේවාසිකව ප්‍රතිකාර ලබන බවයි. යම් හෙයකින් ඔහු රෝහලෙන් නිදහස්කොට යළි බන්ධනාගාරය වෙත යොමු කරනු ලැබුවහොත් ඔහුගේ සෞඛ්‍ය තත්ත්වය දැඩි අයහපත් තත්ත්වයට පත්වනු ඇති බවත්,එබැවින් ඔහු වෙනුවෙන් ගොනුකර ඇති ඇප ඉල්ලීමේ පෙත්සම විභාග කර ඒ පිළිබඳ අවසන් තීන්දුවක් ප්‍රකාශයට පත්කරනතුරු දිගටම ඔහුට රෝහලේ රඳවාතැබීමට නියෝගයක් නිකුත් කරන ලෙස ෆොන්සේකා මහතා වෙනුවෙන් පෙනී සිටි නීතිඥවරයා වැඩිදුරටත් ඉල්ලා සිටියේය. මෙම අවස්ථා‍වේදී නීතිපතිවරිය වෙනුවෙන් පෙනී සිටි සොලිස්ටර් ජනරාල්වරයා ශ්‍රේෂ්ඨාධිකරණය හමුවේ කියා සිටියේ මෙම ඉල්ලීම සම්බන්ධයෙන් නිසි උපදෙස් ලබාගැනීමකින් තොරව යමක් ප්‍රකාශ කළ නොහැකි බවයි. ඒ අනුව ලබන 09 වන දින අදාළ නඩුව කැඳවීමට තීරණය කළ ශ්‍රේෂ්ඨාධිකරණය එදිනට ඒ සම්බන්ධව අධිකරණයට කරුණු දැනුම්දෙන ලෙස නීතිපතිවරියට නියෝග කර තිබේ. ෆොන්සේකා මහතා වෙනුවෙන් ගොනුකර ඇති ඇප ඉල්ලීම කැඳවූ අවස්ථාවේදී රජයේ නීතිපතිවරිය වෙනුවෙන් පෙනී සිටි සොලිස්ටර් ජනරාල්වරයා පවසා සිටියේ මෙම ඇප ඉල්ලීම ප්‍රථමයෙන් සුදු කොඩි නඩුව විභාග කළ මහාධිකරණ විනිසුරු මඩුල්ල හමුවට ඉදිරිපත් කළ යුතු බව හා සෘජුවම මෙය ශ්‍රේෂ්ඨාධිකරණයට ඉදිරිපත් කිරීමට නීතිමය ප්‍රතිපාදන නොමැති බවයි. එම අවස්ථාවේදී පෙත්සම්කාර පාර්ශවයේ නීතිඥවරයා කරුණු දක්වමින් කියා සිටියේ මෙම ඇප ඉල්ලීම ප්‍රථමයෙන් මහාධිකරණයට ඉදිරිපත් කරනු ලැබූවද,මහාධිකරණ රෙජිස්ට්‍රාර්වරයා විසින් අදාළ ඇප ඉල්ලීම බාරනොගත් බවයි. කෙසේ වෙතත් මෙම කරුණු සලකා බැලූ ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල නියෝග කරනු ලැබුවේ ඇප ඉල්ලීම සම්බන්ධයෙන්ද ලබන 09 වන දින සලකා බලන බවයි.", "URL": "https://sinhala.adaderana.lk/news.php?nid=23963", "Category": null, "Parent URL": null}