{"Source": "Adaderana", "Timestamp": "February 22, 2013 07:40 am", "Headline": "මන්ත්‍රී ප්‍රියන්තට මැර ප්‍රහාර", "News Content": "නැගෙනහිර පළාත් සභා මන්ත්‍රී ප්‍රියන්ත පතිරණ මහතා පහරකෑමකට ලක්ව රෝහල් ගත කර තිබේ. ත්‍රිකුණාමලය රෝහලට ඇතුළත් කිරීමෙන් පසු ඊයේ (21) රාත්‍රී ජාතික රෝහලට මාරුකර යවා ඇති බව පොලීසිය පැවසුවේය. අදාළ මන්ත්‍රීවරයා දැඩි සත්කාර ඒකකයේ ප්‍රතිකාර ලබන බව මේ පිළිබඳ කළ විමසීමක දී ජාතික රෝහල් ප්‍රකාශකයෙකු සඳහන් කළේය. ඔහුගේ හිස ප්‍රදේශයට හානී සිදුව තිබෙන බව රෝහල් ප්‍රකාශකයා කියා සිටියේය. ත්‍රිකුණාමලය ආන්දම්කුලම් ප්‍රදේශයේ දී ඊයේ රාත්‍රී 8.00 පමණ පහරදීම සිදුව ඇති බව පොලීසිය පැවසුවේය. නැගෙනහිර පළාත් සභාවේ සභාපතිවරිය වන ආරියවතී ගලප්පත්ති මහත්මියගේ පුත්‍රයෙකු විසින් පහරදීම සිදුකර ඇති බවට උප්පුවේලි පොලීසියට පැමිණිලි ලැබී තිබේ.", "URL": "https://sinhala.adaderana.lk/news.php?nid=31829", "Category": null, "Parent URL": null}