{"Source": "Adaderana", "Timestamp": "May 10, 2016 03:03 pm", "Headline": " කැලණි සරසවියේ තවත් 13ක් අධිකරණය හමුවට", "News Content": "කැලණිය විශ්ව විද්‍යාලයේ පාලනාධිකාරියේ නියෝග නොතකමින් කටයුතු කළ සිසුන් 13 දෙනෙකුට එරෙහිව අධිකරණයට කරුණු වාර්තා කර තිබේ.විශ්ව විද්‍යාලය තාවකාලිකව වසා දැමීම හේතුවෙන් පසුගිය 26 වැනිදා සවස පහ වන විට නේවාසිකාගාරවලින් ඉවත් වන ලෙස විශ්ව විද්‍යාල පාලනාධිකාරිය විසින් සියලු සිසුන්ට දැනුම් දී තිබු බව සඳහන්ය. කෙසේවෙතත් සිසුන් පිරිසක් එම නියෝග නොතකමින් නේවාසිකාගාරවල රැඳී සිට ඇති බව වාර්තා වෙයි.අවස්ථා කිහිපයකදී සිසුන්ට ඉන් ඉවත් වන ලෙස පාලනාධිකාරිය දැනුම්දුන්නද සිසුන් 13 දෙනෙකු එම නියෝග නොතකමින් නේවාසිකාගාර රැඳී සිට තිබේ.ඒ අනුව පාලනාධිකාරිය විසින් මේ සම්බන්ධයෙන් කැලණිය පොලීසියට දැනුම් දී ඇති බව සඳහන්ය.කැලණිය පොලීසිය විසින් මේ සම්බන්ධයෙන් අධිකරණයට කරුණු වාර්තාකර ඇති අතර ඒ අනුව අදාළ සිසුන් 13 දෙනාට අද(10) දිනයේ මහරගම අධිකරණය හමුවේ පෙනී සිටින ලෙස නොතීසි නිකුත් කර තිබේ.ඒ අනුව එම පැමිණිල්ල අද කැඳවු අවස්ථාවේ දී මහර ප්‍රධාන මහේස්ත්‍රාත් මහින්ද ප්‍රභාත් රණසිංහ මහතා සිසුන්ට තරයේ අවවාද කර නිදහස් කර ඇති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=60008", "Category": null, "Parent URL": null}