{"Source": "Adaderana", "Timestamp": "March 20, 2019 11:38 am", "Headline": "ජිනීවා සම්බන්ධව ආනන්ද සාගර හිමිගෙන් මංගලට චෝදනා", "News Content": "ශ්‍රී ලංකාව සම්බන්ධයෙන් ජාත්‍යන්තරය වශයෙන් එල්ලවන බලපෑම්වලදී පක්ෂ දේශපාලනයෙන් ඉවත්ව තීන්දු තීරණ ගත යුතු බව පූජ්‍ය පාහියන්ගල ආනන්ද සාගර හිමියන් පවසා සිටියි. ජීනිවා මානව හිමිකම් කොමිසම සම්බන්ධයෙන් ඊයේ (19) කොළඹදී මාධ්‍යෙව්දීන් නැගූ ප්‍රශ්නයකට පිළිතුරු දෙමින් උන්වහන්සේ මේබව ප්‍රකාශ කළේය. මෙරට සාමාන්‍ය ජන කොට්ඨාශ සියල්ලම ඉතා සංවේදී මනුෂ්‍ය කොට්ඨාශයන් බවත් රටේ බෙදීම් ඇති කරනු ලබන්නේ දේශපාලකයන් බවත් උන්වහන්සේ මෙහිදී ප්‍රකාශ කර සිටියේය. විශේෂයෙන්ම මංගල සමරවීර මන්ත්‍රීවරයා විසින් ජිනීවාහි නිත්‍ය නියෝජිතවරයා හට ජිනීවා යෝජනාවලිය සඳහා සම අනුග්‍රහය දක්වන ලෙස බලපෑම් එල්ල කර ඇති බවට උන්වහන්සේ චෝදනා එල්ල කර සිටියේය. මෙහිදී ජාත්‍යන්තර අභියෝග හමුවේ සියළු දෙනා පක්ෂ දේශපාලනයෙන් ඉවත්ව ජාතික ප්‍රශ්නයක් ලෙස සිතා කටයුතු කරන ලෙස උන්වහන්සේ විසින් පවසා සිටියේය.", "URL": "https://sinhala.adaderana.lk/news.php?nid=106402", "Category": null, "Parent URL": null}