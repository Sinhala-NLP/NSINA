{"Source": "Adaderana", "Timestamp": "September 13, 2013 12:11 pm", "Headline": "ගුරු සිසුන්ට ඇමති බලපෑම්ලු?", "News Content": "සම්ප‍්‍රදායික කර්මාන්ත හා කුඩා ව්‍යවසාය ඇමැති ඩග්ලස් දේවානන්ද මහතා විසින් ස්වකීය මැතිවරණ කටයුතු සඳහා ගුරු විද්‍යාල සිසුන් යොදවා ගනිමින් සිටින බවට ලංකා ගුරු සංගමය චෝදනා කරයි. අමාත්‍යවරයා අද (13) කෝපායි ගුරු විදුහලට පැමිණ එකී විදුහලේ දෛනික අධ්‍යාපන කටයුතුවලට බාධාවන පරිදි මැතිවරණ ප්‍රචාරක වැඩපිළිවෙලක් ක්‍රියාවට නංවා ඇති බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා කියා සිටියි. යාපනය දිස්ත්‍රීක්කයේ මෑත කාලයේ ගුරු පත්වීම් ලැබූ පිරිස් වෙත ද එක්සත් ජනතා නිදහස් සන්ධානයේ මැතිවරණ ප්‍රචාරණ කටයුතුවලට දායක වන ලෙස බලපෑම් එල්ලවී ඇති බවත් , පෙරේදා දිනයේ වරුවක නිවාඩුවක් සහතික කරවාගෙන ඇතැම් ගුරු වෘත්තිකයින් අමාත්‍යවරයාගේ සහයට ගොස් ඇති බවත් හෙතෙම අද දෙරණට කියා සිටියේය. කෙසේ වෙතත් මේ පිළිබඳ මැතිවරණ කොමසාරිස්වරයාට මෙන්ම අධ්‍යාපන අමාත්‍යංශයේ විද්‍යාපීඨ කොමසාරිස්වරයාට පැමිණිලි කර ඇති බවත් , මේ සම්බන්ධයෙන් වහා ක්‍රියාත්මක විය යුතු බවත් ස්ටාලින් මහතා සඳහන් කළේය.", "URL": "https://sinhala.adaderana.lk/news.php?nid=37370", "Category": null, "Parent URL": null}