{"Source": "Adaderana", "Timestamp": "August 11, 2018 08:52 am", "Headline": "පිළිකා රෝගියෙකුට ඩොලර් මිලියන 289 ක වන්දියක් ගෙවන්න ගල්යිෆොසේට් නිෂ්පාදන සමාගමට නියෝගයක්", "News Content": "පිලිකා රෝගියෙකු හට ඩොලර් මිලියන 289ක වන්දියක් ගෙවීමට එක්තරා රසායනික ද්‍රව්‍ය නිෂ්පාදන ආයතනයකට සිදුව තිබේ. කැලිෆෝනියා අධිකරණයක් විසින් එම නියෝගය ලබාදී ඇති බව විදෙස් මාධ්‍ය වාර්තා කළේය. ඩිවේන් ජොන්සන් නැමැති පුද්ගලයෙකු හට පිළිකා රෝගයක් වැලඳී ඇති අතර මොන්සාන්ටෝ නැමැති ආයතනය මගින් නිෂ්පාදනය කළ ගල්යිෆොසේට් රසායන ද්‍රව්‍ය එම පිළිකා රෝගයට හේතු වී බව අධිකරණය නිගමනය වී ඇත. අදාළ පුද්ගලයා විසින් අදාළ ආයතනයේ නිෂ්පාදනයක් වූ රේන්ජර් ප්රෝ නමින් වූ ග්ලයිෆොසේට් භාවිත කර ඇති අතර 2014 වර්ෂයේ දී සිදුකළ රෝග විනිශ්චයේදී එම රසායනික ද්‍රව්‍ය ඔහුගේ පිළිකා රෝගයට හේතු වී ඇති බව අනාවරණය වී තිබේ. මොන්සාන්ටෝ ආයතනයට තවත් චෝදනා විශාල ප්‍රමාණයක් ද එල්ල වී ඇති අතර අමෙරිකාව පුරා පුද්ගලයින් 5000ක් පමණ එම චෝදනා ගොනු කර තිබේ. කෙසේවෙතත් එම රසායනික ද්‍රව්‍ය නිෂ්පාදන ආයතනය අදාළ චෝදනා ප්‍රතික්ෂේප කර ඇති අතර අධිකරණ තීන්දුවට එරෙහිව අභියාචනයක් ද ඉදිරිපත් කර ඇති බව විදෙස් මාධ්‍ය සඳහන් කළේය.", "URL": "https://sinhala.adaderana.lk/news.php?nid=94226", "Category": null, "Parent URL": null}