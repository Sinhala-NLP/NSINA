{"Source": "Adaderana", "Timestamp": "March 14, 2011 06:52 pm", "Headline": "ගෙන් වූ දුම්රිය කට්ටල ගැන සෑහීමට පත්වෙන්න බෑ", "News Content": "ඉන්දියානු ණය ආධාර යට‍තේ මෑතක දී ගෙන්වන ලද\" එස් ඉලෙවන්\"නැමැති දුම්රිය බලවේග කට්ටල පිළිබඳ සෑහිමකට පත්වීමට ‍නොහැකි බව ප්‍රවාහන අමාත්‍ය කුමාර වෙල්ගම මහතා පවසයි. එම දුම්රිය බලවේග කට්ටල භාවිතා කරමින් මගීන් සමඟ මාතර සිට කොළඹ දක්වා සිදු කළ ප්‍රථම ගමනේදීම දුම්රිය ක්‍රියා විරහිත වූ බව ඔහු සඳහන් කළේය. ප්‍රථම ගමනේදීම මෙසේ දෝෂ ඇතිවීම හේතුවෙන් එම දුම්රිය බලවේග කට්ටල පිළිබඳ විශ්වාසය තැබිය නොහැකි බවත් මේ සම්බන්ධයෙන් ජනාධිපතිවරයා දැනුවත් කිරීමට ද පියවර ගත් බවත් ඔහු කියා සිටියේය. අදාළ දුම්රිය බලවේග කට්ටල සම්බන්ධයෙන් ඉන්දියානු රජය මගින් ද විශේෂ පරීක්ෂණයක් සිදු වන බැවින් ඇණවුම් කරන ලද එම වර්ගයේ සෙසු දුම්රිය බලවේග කට්ටල ගෙන්වනවාද නැද්ද යන්න පිළිබඳව ඉදිරියේ දී තීරණය කරන බව කුමාර වෙල්ගම අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=14841", "Category": null, "Parent URL": null}