{"Source": "Adaderana", "Timestamp": "August 6, 2019 12:30 pm", "Headline": " එනකොට කාටවත් එපා කියන්නේ නෑ-කාත් එක්කද බුදියන්නේ කියලා තෝරා ගන්න ඕනේ", "News Content": "දෙමළ ජාතික සන්ධානය පරාජය කරමින් දෙමළ ජනතාව අතරට ගෙන යා යුතු යෝජනා ගැන අවධානය යොමු කර ඇතැයි එක්සත් ජනතා නිදහස් සන්ධාන පාර්ලිමේන්තු මන්ත්‍රී වාසුදේව නානායක්කාර මහතා පවසයි. විපක්ෂ නායකවරයාගේ විජේරාම නිල නිවසේදී පක්ෂ කිහිපයක නියෝජිතයින් සමඟ ඊයේ(05) සාකච්ඡාවක් පවත්වා ඇති අතර, එය අවසන් කර මාධ්‍ය වෙත අදහස් දක්වමින් වාසුදේව මහතා මෙම අදහස් පළ කළේය. දෙමළ ජනතාව නියෝජනය කරන පක්ෂ ගණනාවක නායකයින් සමාජවාදී ජනතා පෙරමුණ සමඟ එක්ව මහින්ද රාජපක්ෂ මහතා හමුවු බවත් පසුව දෙමළ ජාතික සන්ධානය පරාජය කරමින් දෙමළ ජනතාව අතරට ගෙන යා යුතු යෝජනා කෙරෙහිද මෙම සාකච්ඡාවේ දී අවධානය යොමු වු බව වාසුදේව මහතා පවසයි. පොහොට්ටුවේ වැඩ මේ වන විට අවසන් බවත් මේ වන විට ඇත්තේ ජනාධිපති අපේක්ෂයා ප්‍රකාශ කිරීම පමණක් බවත් ඔහු කියා සිටියේය. කිසිදු ආරවුලක් නොමැති බවත්, මහින්ද මහතා විසින් අපේක්ෂකයා නම් කළ වහාම එකඟ වු හා නොවු සියලු දෙනා ඒකමතිකව ඒ අපේක්ෂකයා සමඟ සිට ගන්නා බවද වාසුදේව මහතා මෙහිදී වැඩිදුරටත් පැවසීය. ශ්‍රි ලංකා නිදහස් පක්ෂය සමඟ සාකච්ඡා සාර්ථකව සිදුවෙමින් යන බව පමණක් දැන් කිව හැකි බවත් එයට වඩා ලොකු පියවරක් ඊයේ දිනයේ දී ගත් බවත් ඒ ගැන තමාට කිසිවක් ප්‍රකාශ කළ නොහැකි බවත් වාසුදේව නානායක්කාර මහතා කියා සිටියේය. එක්සත් ජාතික පෙරමුණෙන් අභියෝගයක් වෙන්න තියා කෙලින් හිට ගැනීමට හෝ ශක්තියක් දැන් නොමැති බව පැවසු වාසුදේව මහතා, ඔවුන්ට එජාපය ඇතුළේ ඇති ආරවුල එතරම් බරපතළ බවද පැවසීය. මේ වන විටම සජිත් අපේක්ෂකයා ලෙස බෝඩ් ගසා ඇති බවත් පැවසු වාසුදේව මහතා, එක්සත් ජාතික පක්ෂය එයට ගැළපෙන තීන්දුවක් ගත යුතු බවද කියා සිටියේය. නැතිනම් දෙකඩ වී යයිද පැවසු වාසුදේව මහතා, කිසිවිටෙකත් එම පක්ෂය තමාට අභියෝගයක් නොවන බවද පැවසීය. රිෂාඩ් බදියුදීන් දිනන පැත්තට සහය දක්වන බව පවසා ඇතැයි මාධ්‍යවේදීන් විසින් අසන ලද පැනයට පිළිතුරු දෙමින් ඒ මහතා කියා සිටියේ, තම අපේක්ෂකයා දිනන අවස්ථාවේ දී සියලු දෙනා ඒහා එක් වෙන බවයි. “එනකොට අපි කාටවත් කියන්නේ නෑ එන්න එපා එන්න එපා කියලා. නමුත් අපි තෝරා බේරා ගත යුතුයි කවුරුන් සමඟ ද අපි එකට බුදියන්නේ කියලා“ යනුවෙන් ද එහිදී වාසුදේව මහතා කියා සිටියේය.", "URL": "https://sinhala.adaderana.lk/news.php?nid=115871", "Category": null, "Parent URL": null}