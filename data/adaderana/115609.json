{"Source": "Adaderana", "Timestamp": "August 2, 2019 11:18 pm", "Headline": "එජාපයේ වැඩවලට කාටවත් ඇඟිලි ගහන්න බෑ-රවී", "News Content": "ජනාධිපතිවරණයට දින නියම කිරීමෙන් අනතුරුව එක්සත් ජාතික පක්ෂ ජනාධිපති අපේක්ෂකයා අපි ඉදිරිපත් කරන බව විදුලිබල, බලශක්ති සහ ව්‍යාපාර සංවර්ධන අමාත්‍ය රවී කරුණානායක මහතා අවධාරණය කරයි. එක්සත් ජාතික පක්ෂය විසින් පිහිටුවීමට නියමිත නව සන්ධානය පිළිබදව සහ පක්ෂයේ තවත් විහේෂ කරුණු කිහිපයක් සම්බන්ධයෙන් මාධ්‍ය විසින් නැගූ ප්‍රශ්න වලට පිළිතුරු දෙමින් අමාත්‍යවරයා මේ බව අවධාරණය කළේය. කෘත්‍යාධිකාරි මණ්ඩලය සම්බන්ධයෙන් මාධ්‍ය විසින් නැගූ ප්‍රශ්න වලට පිළීතුරු දුන් අමාත්‍ය කරුණානායක මහතා.., \"ඊයේ කෘත්‍යාධිකාරී මණ්ඩලයේදී අප තීන්දු කළේ එ.ජා.ප. යේ පෙරමුණක් හදන එක ගැන. පුළුල් සන්ධානයක් ඇති කිරීම තමයි අවශ්‍ය වන්නේ. එකට හිතන්න පුළුවන් ජනතාව ඒකරාශී කරලා, ඒ ඒකරාශී කිරීම තුළින් එ.ජා.ප. යේ අනන්‍යතාවය ඇති කරගෙන, පෙරමුණක් ඇති කරගෙන, එම පෙරමුණට එක් වෙන සියලු දෙනාගේම අනන්‍යතාවය රැකගෙන ක්‍රියාකිරීම තමයි අපි අදහස් කරන්නේ. පිහිටුවීමට නියමිත නව සන්ධානයේ ව්‍යවස්ථාව සම්බන්ධයෙන් විවධ අදහස් යොමුවුණා. ඒ අදහස් වලට යම් සංශෝධන ඉදිරිපත් කරන්න අවස්ථාව ලබා දුන්නා. එක්සත් ජාතික පක්ෂයේ නායකත්ව මණ්ඩලයක් තිබෙනවා. ඒ මණ්ඩලය එකතුවී කටයුතු කිරීමක් තමයි තිබෙන්නේ. ඒක එදා ඉදන් තිබූ දෙයක්. නායකත්ව මණ්ඩලයට අළුතින් නම් යෝජනා වියයුතු නැහැ. එ.ජා.ප.යේ වැඩකටයුතු වලට කාටවත් ඇගිලි ගහන්න බැහැ.\"යැයි පැවසීය.", "URL": "https://sinhala.adaderana.lk/news.php?nid=115609", "Category": null, "Parent URL": null}