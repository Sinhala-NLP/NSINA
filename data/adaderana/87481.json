{"Source": "Adaderana", "Timestamp": "April 16, 2018 06:17 am", "Headline": " හිසතෙල් ගෑමේ රාජ්‍ය මහෝත්සවය අදයි", "News Content": "සිංහල හා හින්දු අලුත් අවුරුද්ද නිමිත්තෙන් සංවිධානය කරනු ලබන හිසතෙල් ගෑමේ රාජ්‍ය මහෝත්සවය කථා නායක කරූ ජයසූරිය මහතාගේ සහ සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාගේ ප්‍රධානත්වයෙන් අත්තනගල්ල පුරාණ රජමහා විහාරස්ථානයේ දී අප්‍රේල් මස 16 වන අද දින පෙරවරු 10.16 ට පැවැත්වීමට කටයුතු යොදා ඇත. සිංහල සහ හින්දු අලුත් අවුරුදු කාලයේ හිසතෙල් ගෑමේ චාරිත්‍රයට ප්‍රමුඛස්ථානයක් හිමි වේ. එය රාජ්‍ය සහ ජාතික වටිනාකමකින් යුතු උත්සවයකි. මෙරට දේශීය වෛද්‍ය ක්‍රමය සදහා වසර 6000 ක පමණ ඉතිහාසයක් ඇත. ලංකාවේ සිටි රාවණා රජතුමා එකට සිටි දක්ෂ වෛද්‍යවරයෙකි. මෙවර හිසතෙල් ගෑමේ රාජ්‍ය මහෝත්සවය සෞඛ්‍ය, පෝෂණ හා දේශීය වෛද්‍ය අමාත්‍යාංශය සහ ආයුර්වේද දෙපාර්තමේන්තුව ඒකාබද්ධව සංවිධානය කරයි. සුදු පැහැති වස්ත්‍රාභරණයෙන් සැරසී උතුරු දිශාව බලා හිසට දිවුල් පත් ද, පයට ඉඹුල් පත්ද තබා තෙල් සහ දිවුල් පත් මිශ්‍ර නානු ද ගා ස්නානය කිරීම සුදුසු බව අවුරුදු නැකැත් සීට්ටුවේ සඳහන් වෙයි. දිවයින පුරා වෙහෙර විහාරස්ථාන කේන්ද්‍ර කරගනිමින් හිස තෙල් ගෑමේ චාරිත්‍රය සිදු කිරීමට මේ වන විටත් සියලු කටයුතු සූදානම් කර ඇති බව වාර්තා වෙයි. මේ අතර සිංහල හා දෙමළ අලුත් අවුරුදු චාරිත්‍රවලට අනුව රැකී රක්ෂා සඳහා පිටත්ව යාමේ චාරිත්‍රය ලබන බ්‍රහස්පතින්දාට යෙදී තිබේ. අප්‍රේල් මස 19 වන බ්‍රහස්නපතින්දා පූර්ව භාග 6යි 3ට රන්වන් හෝ කහ පැහැති වස්ත්‍රාභරණයෙන් සැරසී කිරිබත් හා හකුරු මිශ්‍ර ආහාර වර්ගයක් අනුභව කොට නැගෙනහිර දිශාව බලා රැකී රක්ෂා සඳහා පිටත්වීම සුදුසු බව නැකැත් සීට්ටුවේ සඳහන් වෙයි.", "URL": "https://sinhala.adaderana.lk/news.php?nid=87481", "Category": null, "Parent URL": null}