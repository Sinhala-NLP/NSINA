{"Source": "Adaderana", "Timestamp": "May 3, 2018 08:00 am", "Headline": "කේම්බ්‍රිජ් ඇනලීටිකා ආයතනය වසා දැමීමට තීරණය කරයි", "News Content": "ෆේස්බුක් දත්ත අනවසරයෙන් භාවිත කිරීමේ සිදුවීමට සම්බන්ධ කේම්බ්‍රිජ් ඇනලිටිකා සමාගම වසා දමා තිබේ. ඒ අදාළ සිදුවීමෙන් පසුව සමාගමේ ව්‍යාපාරික කටයුතු බිඳ වැටීම හේතුවෙනි. කේම්බ්‍රිජ් ඇනලිටිකා සමාගම බ්‍රිතාන්‍යයේ පර්යේෂණ හා උපායමාර්ගික සන්නිවේදන සමාගමක් වන SCLසමූහයට අයත් දේශපාලන උපදේශන සමාගමක්. ලොව පුරා රටවල් රැසක දේශපාලන ප්‍රචාරක ව්‍යාපාර 200කට අධික ප්‍රමාණයක් සඳහා මෙම සමාගමේ සේවාව ලබාගෙන තිබේ. මෙම සමාගම පසුගිය අමෙරිකානු ජනාධිපතිවරණයේ ප්‍රචාරක කටයුතු සඳහා ෆේස්බුක් ගිණුම් හිමියන්ගේ පෞද්ගලික දත්ත අනවසරයෙන් භාවිත කල බව අනාවරණ වුනේ පසුගිය මාර්තු මාසයේදීයි. චැනල් ෆෝ නාලිකාව විසින් උපාය දූතයෙකු යොදාවා ශ්‍රී ලංකාවේ මැතිවරණයක් සඳහා සමාගමේ සහාය අවශ්‍ය බව පවසමින් මෙම කරුණු අනාවරණ කර ගෙන තිබුණි. ෆේස්බුක් පරිශීලකයින් මිලියන 87කගේ පමණ පෞද්ගලික දත්ත කේම්බ්‍රිජ් ඇනලිටිකා සමාගම විසින් අනවසරයෙන් පරිහරණය කර ඇතැයිද එහිදී තහවුරුවූ අතර මේ සම්බන්ධයෙන් ෆේස්බුක් ප්‍රධානියාට අමෙරිකානු සෙනෙට් සභාව සහ කොංග්‍රසය ඉදිරියේ කරුණු දැක්වීමටත් සිදුවිය. මෙවන් පසුබිමක් තුළ ට්විටර් ගිණුම්වල දත්ත කේම්බ්‍රිජ් ඇනලිටිකා සමාගම වෙත විකුණා ඇතැයි වාර්තා වුවද එම සමාගම අවධාරණය කලේ තමන් කිසිවිටකත් ට්විටර් දත්ත ලබා නොගත් බවයි. එමෙන්ම තමාට එල්ලවී ඇති චෝදනාද ඔවුන් ප්‍රතික්ෂේප කළේය. කෙසේ නමුත් මෙම සිදුවීම් හේතුවෙන් කේම්බ්‍රිජ් ඇනලිටිකා සමාගමේ ව්‍යාපාර කටයුතු දැඩි පසුබෑමකට ලක්ව තිබුණි. ඒ අනුව මෙම සමාගම සහ එහි මව් සමාගම වන SCL සමූහය බුන්වත් වීම හේතුවෙන් වසා දැමීමට තීරණය කර ඇති බව වාර්තා වෙයි. ෆේස්බුක් සිදුවීම සම්බන්ධයෙන් පළවූ අසාධාරණ සහ ඍණාත්මක මාධ්‍ය වාර්තා තම සමාගමේ පසුබෑමට හේතුවූ බවට කේම්බ්‍රිජ් ඇනලිටිකා සමාගම චෝදනා කරයි. කේම්බ්‍රිජ් ඇනලිටිකා සමාගම වසා දැමුවද ඔවුන්ට එල්ලවී ඇති චෝදනා සම්බන්දයෙන් සිදු කෙරෙන විමර්ශන සඳහා ඉන් බලපෑමක් නොවන බව බ්‍රිතාන්‍ය නීතිසම්පාදකයින් පවසයි. සමාගම වසා දැමුවද චෝදනාවලට සම්බන්ධ එහි සේවකයින් මේ සම්බන්ධයෙන් වගකීම භාර ගත යුතු බවත් ඔවුන් පෙන්වා දෙයි.", "URL": "https://sinhala.adaderana.lk/news.php?nid=88425", "Category": null, "Parent URL": null}