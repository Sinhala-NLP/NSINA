{"Source": "Adaderana", "Timestamp": "August 6, 2014 02:54 pm", "Headline": "මානව හිමිකම් උල්ලංඝණය ගැන සාක්ෂි ඉල්ලයි", "News Content": "ශ්‍රී ලංකාවේ සිදුව ඇතැයි කියන මානව හිමිකම් උල්ලංඝණයවීම් ගැන පවත්වන පරීක්ෂණය සඳහා සාක්ෂි ලබාදීමට හැකියාව ඇති බව එක්සත් ජාතීන්ගේ මානව හිමිකම් පිළිබඳ මහකොමසාරිස්වරියගේ කාර්යාලය කියයි. ඒ සඳහා සාක්ෂි ලබාදීම ඔක්තෝබර් මස 30 දක්වා කළ හැකිය. තනි තනි වශයෙන්, සංවිධාන වශයෙන් සහ රාජ්‍යයන්ට ද මේ පිළිබඳ තොරතුරු ලබාදිය හැකි බව එම කාර්යාලය සඳහන් කරයි. වසර 2002 පෙබරවාරී මස 21 වැනිදා සිට 2011 නොවැම්බර් මස 15 දක්වා කාලය තුළ ශ්‍රී ලංකාවේ සිදුව ඇතැයි කියන මානව හිමිකම් උල්ලංඝණයවීම් ගැන මේ යටතේ සාක්ෂි ලබාදිය හැකිය. ඒවා සිංහල, ද්‍රවිඩ හා ඉංග්‍රීසි යන භාෂාවලින් ලබාදිය හැකි අතර එම තොරතුරු පිටු 10ක ප්‍රමාණය නොඉක්මවිය යුතුය. මීට අදාළ පටිගත කළ දර්ශන, හඬ පට හා ඡායා රූප ද සාක්ෂි වශයෙන් ජනතාවට ලබාදිය හැකි වේ. මේ සම්බන්ධයෙන් පරීක්ෂණ සිදුකරන කණ්ඩායමේ වාර්තාව ලබන වසරේ මාර්තු මාසයේදී එක්සත් ජාතීන්ගේ මානව හිමිකම් සමුළුවට බාරදීමට පෙර සකස් කෙරෙන දළ වාර්තාව සැකසීම සඳහා කාලය ලබා ගැනීමද මෙහි අරමුණක් වේ.", "URL": "https://sinhala.adaderana.lk/news.php?nid=45169", "Category": null, "Parent URL": null}