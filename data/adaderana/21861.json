{"Source": "Adaderana", "Timestamp": "February 4, 2012 08:21 am", "Headline": "ආත්මාර්ථයෙන් තොරව වැඩ කරන තුරු ලබාගත් නිදහසේ ප්‍රතිඵලයක් නෑ", "News Content": "ත්‍රස්තවාදයෙන් රට නිදහස් කර ගත්ත ද අර්ථවත් සංවර්ධනයකට යොමුවීමට ‍නොහැකි වී ඇත්තේ ශ්‍රී ලාංකිකයන් තුළ සාමූහික හැඟීම්වලින් යුතු චින්තනයක් නොමැති වීම නිසා බව අස්ගිරි පාර්ශවයේ මහනායක අතිපූජ්‍ය උඩුගම ශ්‍රී බුද්ධරක්ඛිත හිමි පවසයි. රට වැසියන් ආත්මාර්ථයෙන් තොරව කටයුතු කරන තෙක් ලබාගත් නිදහස ප්‍රතිඵලදායක නොවනු ඇති බව නිදහස් දිනය වෙනුවෙන් සුභාශිංෂන පණිවුඩයන් නිකුත් කරමින් උන්වහන්සේ සඳහන් කරයි. රටේ ආර්ථික සංවර්ධනය හා ප්‍රජා සංවර්ධනය ඇති කොට කල්පවත්නා දියුණුවක් ඇතිකරගැනීමට නම් පක්ෂග්‍රාහී දේශපාලන දෘෂ්ඨි කෝණයෙන් තොරව කටයුතු කිරීම වැදගත් බව මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල හිමි කියා සිටියි. දූරදර්ශී දේශපාලන ඥානයෙන් කටයුතු කිරීම රටේ සංවර්ධනයට වඩා වැදගත් වන බව නිදහස් දින පණිවුඩයෙන් මල්වතු මහනාහිමි පෙන්වා දෙයි. මේ අතර උතුරේ මෙන්ම දකුණේ නායකයින් ද පටු හැඟීම්වලින් මුලා නොවී පක්ෂ දේශපාලනයේ න්‍යාය පත්‍රවලින් බැහැර වූ ජාතික වගකීම මුල්කොටගත් මාර්ගයකට අවතීර්ණ විය යුතු බව මැල්කම් කාදිනල් රංජිත් හිමිපාණෝ පවසයි. ප්‍රචණ්ඩත්වයේ සංස්කෘතිය වෙනුවට සැමට එක හා සමාන ලෙස නීතිය ක්‍රියාත්මක වන මත්ද්‍රව්‍ය ජාවාරම්, අල්ලස, දූෂණය පිටුදැකීමට කාලය එළඹ ඇති බව සිය නිදහස් දින පණිවඩුයෙන් කාදිනල් හිමිපාණන් සඳහන් කරයි.", "URL": "https://sinhala.adaderana.lk/news.php?nid=21861", "Category": null, "Parent URL": null}