{"Source": "Adaderana", "Timestamp": "August 24, 2018 11:22 am", "Headline": "මළ කුණුවලින් විනාශ වී යන හග්ගල රක්ෂිතය", "News Content": "හග්ගල රක්ෂිත වනාන්තරය තුළට මිය ගිය සතුන්ගේ මළ අපද්‍රව්‍ය කොටස් කිසියම් පිරිසක් විසින් බැහැර කිරීම නිසා එම ප්‍රදේශයේ දැඩි පාරිසරික හානියක් සිදු වෙමින් පවති බව අද දෙරණ වාර්තාකරු පවසයි. මේ හේතුවෙන් හග්ගල උද්භිද උද්‍යානය ආසන්නයේ පිහිටි මෙම රක්ෂිත වනාන්තරය හරහා දිය උල්පත් රාශියක්ද ගලා බසින අතර එම දිය උල්පත් මේ වන විට අපවිත්‍රවීමේ අවධානමකට ලක්ව තිබේ. වැලිමඩ - නුවරඑළිය ප‍්‍රධාන මාර්ගයේ හග්ගල උද්භිද උද්‍යානය ආසන්නයේ මාර්ගය ආසන්නයේ සත්ව මළ කොටස් බැහැර කර ඇති අයුරු දැක ගත හැකි බව අප වාර්තාකරු සඳහන් කළේය. මිය ගිය හෝ මරණ ලද සතුන්ගේ සම් කොටස් , මස් කැබිළි , අස්ති කොටස් අතුළු අපද්‍රව්‍ය කොටස් මලූ වල බහා මෙලෙස මෙම රක්ෂිත කලාපයට ගෙනවිත් බැහැර කර තිබේ. මෙම ස්ථානයේ ඉතා අධික දුර්ඝන්ධයක් හමා යන අතර මළ අපද්‍රව්‍ය අනුභව කිරීම සඳහා මෙම රක්ෂිතයේ සිටින ඇතැම් සතුන්ද පැමැණෙන බව අප වාර්තාකරු පැවසීය. බොරගස්, රේන්දපොල, අලකොළ ගාල ආදී ප‍්‍රදේශවල හොර රහසේ නීති විරෝධීව ඝාතනය කරන ගවයින්ගේ අපද්‍රව්‍ය කොටස් මෙලෙස බැහැර කර ඇති බවට සැක ප්‍රදේශවාසීන් සැක කරයි. මෙවන් වටිනා සංවේදී පරිසර පද්ධතියක් රැක ගැනීමට බලධාරින්ගේ අවධානය කඩිනමින් යොමු විය යුතු බව ප‍්‍රදේශවාසින් පැවසීය.", "URL": "https://sinhala.adaderana.lk/news.php?nid=94935", "Category": null, "Parent URL": null}