{"Source": "Adaderana", "Timestamp": "May 28, 2017 09:03 am", "Headline": "ගංවතුර හා නායයෑම්වලින් විපතට පත් සංඛ්‍යාව ලක්ෂ 4 ඉක්මවයි", "News Content": "පසුගිය දින කිහිපය තුළ පැවති වැසි සහිත කාලගුණික තත්ත්වය හේතුවෙන් ගංවතුර සහ නායයෑම්වලින් විපතට පත්වූවන්ගේ සංඛ්‍යාව හාරලක්ෂ 16,000ක් පමණ වන බව ආපදා කළමනාකරණ මධ්‍යස්ථානය පවසයි. එම පිරිස පවුල් එක්ලක්ෂ හයදහසකට අයත් වෙයි. අනතුරු හේතුවෙන් මේ වන විට පුද්ගලයන් 122 කු මියගොස් ඇති අතර 97 දෙනෙකු අතුරුදන්ව ඇති බව ආපදා කළමනාකරණ මධ්‍යස්ථානය ප්‍රකාශ කළේය. විවිධ අනතුරු හේතුවෙන් පුද්ගලයන් 49 දෙනෙකු තුවාල ලබා තිබේ. දිස්ත්‍රික්ක 15කට ආපදා තත්ත්වය බලපා ඇති අතර නිවාස 187ක් සම්පූර්ණයෙන් විනාශ වී ඇති බවත් තවත් නිවාස 1600කට පමණ අර්ධ හානි සිදුව ඇති බවත් ආපදා කළමනාකරණ මධ්‍යස්ථානය කියා සිටියේය. ආරක්ෂිත ස්ථාන 290ක් තුළ පුද්ගලයන් 86,000ක් පමණ මේ වන විට රැදී සිටින අතර ඔවුන්ට අවශ්‍ය පිසූ ආහාර සහ අනෙකුත් ද්‍රව්‍ය ලබාදීම දිස්ත්‍රික්ක කාර්යාලවල මෙහෙයවීමෙන් සිදුවෙයි. රත්නපුර දිස්ත්‍රික්ක ලේකම් මාලනී ලොකුපෝතාගම මහත්මිය ප්‍රකාශ කළේ එම දිස්ත්‍රික්කයේ ජල ගැලීම්වලට ලක්ව තිබූ ප්‍රදේශ රැසක ජලය මේ වන විට බැසගොස් ඇති බවයි. මාතර දිස්ත්‍රික්ක ලේකම් ප්‍රදීප් රත්නායක මහතා ප්‍රකාශ කෙළ් නිල්වලා ගඟේ පහල කොටස්වල ජනතාවට තවදුරටත් ගංවතුර අවදානම පවතින බවයි. කළුතර දිස්ත්‍රික්කයේ ද සහන කටයුතු ක්‍රියාත්මක වන අතර මියගිය පුද්ගලයන්ගේ අවසන් කටයුතු අද(28) දිනයේ සිදුකරන බව එම දිස්ත්‍රික්ක ලේකම් යූ.ඩී.සී. ජයලාල් මහතා ප්‍රකාශ කළේය. ගාල්ල දිස්ත්‍රික්ක ලේකම් එස්.ටී.කොඩිකාර මහතා ප්‍රකාශ කළේ එම දිස්ත්‍රික්කයේ සහන කටයුතු ද අඛණ්ඩව ක්‍රියාත්මක වන බවයි.", "URL": "https://sinhala.adaderana.lk/news.php?nid=73655", "Category": null, "Parent URL": null}