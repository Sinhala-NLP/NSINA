{"Source": "Adaderana", "Timestamp": "February 5, 2010 08:58 am", "Headline": "අනුරාධපුර රිය අනතුරකින් තිදෙනෙක් මියයයි", "News Content": "අනුරාධපුර මහවිලච්චිය ප්‍රදේශයේ සිදු වූ රිය අනතුරකින් පුද්ගලයින් තිදෙනෙකු ජීවිතක්ෂයට පත් වී තිබේ. අනුරාධපුර මහවිලච්චිය ප්‍රධාන මාර්ගයේ මායාමඩුව ප්‍රදදේශයේ දී බවුසරයක් සහ වෑන්රථයක් ගැටීමෙන් මෙම අනතුර සිදු වී ඇතිබව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අයි.එම් කරුණාරත්න මහතා ප්‍රකාශ කළේය. අනතුරින් මිය ගොස් ඇත්තේ වෑන් රථයේ ගමන් ගත් කාන්තාවක් සහ පිරිමි ළමුන් දෙදෙනෙකි. වෑන් රථයේ ගමන් ගත් තවත් පුද්ගලයින් ‍පස් දෙනෙකු තුවාල ලබා ප්‍රතිකාර සඳහා අනුරාධපුර රෝහලට ඇතුළත් කර තිබේ. මොවුන් පන්නල ප්‍රදේශයේ පදිංචිකරුවන් වන අතර තන්තිරිමලේ ප්‍රදේශයේ වන්දනා චාරිකාව ගොස් පැමිණෙමින් සිටිය දී මෙසේ අනතුරට පත් ඇති බව පොලීසිය පවසයි. අනතුර සම්බන්ධයෙන් බවුසරයේ රියදුරු අත්අඩංගුවට ගෙන ඇති අතර මහවිලච්චිය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=6477", "Category": null, "Parent URL": null}