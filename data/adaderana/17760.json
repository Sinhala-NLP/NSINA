{"Source": "Adaderana", "Timestamp": "July 31, 2011 03:08 pm", "Headline": "හොර ගමන්බල පත්‍රයෙන් රට පැන්න ශ්‍රී ලාංකිකයින් තිදෙනෙක් පිටමං", "News Content": "ව්‍යාජ විදෙස් ගමන් බලපත්‍ර මගින් විදෙස් ගත වූ ශ්‍රී ලාංකිකයින් තිදෙනෙකු ඩුබායි හි සිට අහමදාබාද් ජාත්‍යන්තර ගුවන්තොටුපළට පිටමං කර ඇති බව විදෙස් මාධ්‍ය උපුටා දක්වයි. තමිල්නාඩුව කේන්ද්‍ර කර ගනිමින් සිදුවන මනා සංවිධානාත්මක ශක්තියකින් යුතු අනවසර සංක්‍රමණික ජාවාරමක තොරතුරු මෙමගින් අනාවරණය වී ඇති බවද ඉන්දීය Daily News & Analysis (DNA)වෙබ් අඩවිය සඳහන් කරයි. පිටමං කළ තිදෙනා අතර කාන්තාවක්ද සිටින බවත්,එරට විගමන කටයුතු භාර විශේෂ අංශයක් මගින් මේ පිළිබඳ වැඩිදුර විමර්ශන කටයුතු සිදුකෙරෙන බවත් ඉන්දීය මාධ්‍ය වාර්තා කරයි. තාක්ෂණික වශයෙන් මෙම විදෙස් ගමන් බලපත්‍රවල දෝෂයක් නැති බවත්,එසේ වුවද ගුවන් තොටුපළ බලධාරීන් මෙම තිදෙනාගේ ද්‍රවිඩ භාෂාව හැසිරවීම පිළිබඳ සැක පහලවීමත් සමග ඔවුන්ගෙන් ප්‍රශ්න කර ඇති බවත්,එහිදී මොවුන් නීති විරෝධී ලෙස පැමිණ ඇති බවට තොරතුරු අනාවරණය වූ බවත් ඩුබායි විගමන කටයුතු පිළිබඳ විශේෂ අංශයේ පොලිස් කොමසාරිස් ශම්ෂීර් සිං පවසා තිබේ. \"සැබවින්ම එය නාට්‍යරූපි සිදුවීමක්\"බව හෙතෙම වැඩිදුරටත් සඳහන් කර ඇත. චිත්‍රා දේවි මනෝහරන්,සුභාෂ් කරන් සෙල්වදොරෙයි පිල්ලෙයි සහ වමතීලන් ජනගන් යන සැබෑ නම්වලින් යුතු මෙම තිදෙනා මයුද්දීන් සුබේදබෙගම්,බොබාලන් ශංකර්,සහ ගෝපාල් රාමනන් යන ව්‍යාජ නම්වලින් පෙනී සිට ඇති බව කියැවේ. පිටමං කරනු ලැබූ කාන්තාව උපතින් ශ්‍රී ලාංකික වුවද චෙන්නායිහි තිරුචිපල්ලෙයි ප්‍රදේශයේ පදිංචිව සිටින බවත්,තවත් අයෙකුද වත්මන්හි පදිංචිව ඇත්තේ චෙන්නායිවල බවත් මූලික පරීක්ෂණ කටයුතුවලදී අනාවරණය වී තිබේ.", "URL": "https://sinhala.adaderana.lk/news.php?nid=17760", "Category": null, "Parent URL": null}