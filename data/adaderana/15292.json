{"Source": "Adaderana", "Timestamp": "April 5, 2011 02:54 pm", "Headline": "2012 දී 100% ක් විදුලිබල අවශ්‍යතාවය සපුරාලීමට පියවර ගැනෙයි", "News Content": "මේ වනවිට දිවයිනේ සමස්ත ජනතාවගෙන් 88%ක් පමණ විදුලි පාරිභෝගිකයන් වන අතර, ඉතිරි 13% ක ජනතාව වෙනුවෙන් ඉතා කෙටි කාලසීමාවක් තුළදී විදුලිබල පහසුකම් ලබාදීමට විදුලිබල හා බලශක්ති අමාත්‍ය පාඨලී චම්පික රණවක මහතාගේ විශේෂ අවධානය යොමුවී ඇත. ඒ අනුව වසර 2012 අවසන් වනවිට ග‍්‍රාමීය ජනතාවගේ විදුලිබල අවශ්‍යතා 100%ක් සපුරාලීමට පියවර ගන්නා ලෙස අමාත්‍යවරයා අදාළ අංශ වෙත උපදෙස් දී ඇති බව නිවේදනයක් නිකුත් කරමින් විදුලි බල හා බල ශක්ති අමාත්‍යාංශය පවසයි. මේ සඳහා ග‍්‍රාමීය විදුලි ව්‍යාපෘති අංක 04, ලයිටින් ශ‍්‍රී ලංකා රත්නපුර ව්‍යාපෘතිය, ලයිටින් ශ‍්‍රී ලංකා කෑගල්ල ව්‍යාපෘතිය, ලයිටින් ශ‍්‍රී ලංකා මධ්‍යම පළාත් ව්‍යාපෘතිය, ලයිටින් ශ‍්‍රී ලංකා උතුරුමැද පළාත් ව්‍යාපෘතිය, ඉරාණ ණය ආධාර යටතේ ඉදිකිරීමට නියමිත ග‍්‍රාමීය විදුලි ව්‍යාපෘති අංක 08, සීඩා ආධාර යටතේ ඉදිකිරීමට නියමිත ලයිටින් ශ‍්‍රී ලංකා උතුරුමැද පළාත් ව්‍යාපෘතිය සහ ශ‍්‍රී ලංකා රජයේ ආධාර මත ඉදිවීමට නියමිත ලයිටින් ශ‍්‍රී ලංකා දකුණු පළාත් ව්‍යාපෘතිය යන ව්‍යාපෘතීන් මේ වනවිට ආරම්භ කර ඇති බව එම නිවේදනයෙන් දැක්වේ. මේ යටතේ සීඩා ආධාර, විදුලමු ලංකා දකුණු පළාත සහ ඉරාන ණය ආධාර මත ගාල්ල සහ මාතර දිස්ත‍්‍රික්කයන්හි නිවාස 720ක ජනතාව නව විදුලි ප‍්‍රතිලාභීන් බවට පත්කිරීමට විදුලිබල හා බලශක්ති අමාත්‍යාංශය මේ වනවිට පියවර ගෙන තිබේ. ඒ අනුව ගාල්ල දිස්ත‍්‍රික්කයේ ඇල්පිටිය, නාගොඩ, කරන්දෙනිය, යක්කලමුල්ල, නෙළුව, බද්දේගම, තවලගම යන ප‍්‍රාදේශීය ලේකම් කොට්ඨාශයන් ආවරණයන් වන පරිදි විදුලි යෝජනා ක‍්‍රම 516ක් මේ වනවිට ක‍්‍රියාත්මක වන බව සඳහන්ය. මේ සඳහා රු. මිලියන 85.7ක වියදමක් ඇස්තමේන්තු කර තිබෙන බව ද විදුලි බල හා බල ශක්ති අමාත්‍යාංශය සඳහන් කරයි. තවද මාතර දිස්ත‍්‍රික්කයේ කොටපොල, පිටබද්දර, පස්ගොඩ, දික්වැල්ල සහ අකුරැස්ස යන ප‍්‍රාදේශීය ලේකම් කොට්ඨාශයන් ආවරණය වන පරිද්දෙන් විදුලි යෝජනා ක‍්‍රම 203ක් ආරම්භ කිරීමට විෂයභාර අමාත්‍යවරයාගේ උපදෙස් පරිදි විදුලිබල හා බලශක්ති අමාත්‍යාංශය මේ වනවිට පියවර ගෙන තිබේ. මෙම ව්‍යාපෘතීන් වෙනුවෙන් රු. මිලියන 134.1 ක මූල්‍ය ප‍්‍රතිපාදන ඇස්තමේන්තු කර ඇති අතර මෙම මුදල් සීඩා ආධාර, ඉරාන ණය ආධාර සහ විදුලමු ලංකා දකුණු පළාත යන සංවර්ධන ව්‍යාපෘතීන් මගින් සපයා ඇති බව විදුලිබල හා බලශක්ති අමත්‍යාංශය අවධාරණය කරයි.", "URL": "https://sinhala.adaderana.lk/news.php?nid=15292", "Category": null, "Parent URL": null}