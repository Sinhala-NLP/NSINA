{"Source": "Adaderana", "Timestamp": "November 25, 2010 04:58 pm", "Headline": "නායකයා ඒකාධිපතියෙක්-දයාසිරි කියයි", "News Content": "විපක්ෂ නායක රනිල් වික්‍රමසිංහ මහතා ප්‍රජාතන්ත්‍රවාදී වන්නේ එක්සත් ජාතික පක්ෂය ප්‍රජාතන්ත්‍රවාදී පක්ෂයක් නිසා පමණක් බව එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා පවසයි. එහෙත් වික්‍රමසිංහ මහතා පක්ෂ ව්‍යවස්ථාව තුළ ඒකාධිපතියෙකු බවට පත්කර ඇති බවටත්,ව්‍යවස්ථාවෙන් ම ඔහුට ඒකාධිපති ලක්ෂණ උදාකර දී ඇති බවටත් දයාසිරි මහතා චෝදනා කරයි. අද දෙරණ වෙබ් අඩවිය සමග සම්මුඛ සාකච්ඡාවකට සහභාගී වෙමින් හෙතෙම මෙම අදහස් පළ කළේය. පක්ෂ ව්‍යවස්ථාව තුළින් ප්‍රජාතන්ත්‍රවාදී ලක්ෂණ එළියට ගැනීමට අවස්ථාව උදාවී ඇති බවත්,ඒ සඳහා විපක්ෂ නායකවරයාටද අවශ්‍යතාවයත් ඇතැයි තමන් විශ්වාස කරන බවත් ඔහු කියා සිටියේය. ඒ අනුව එළඹෙන දෙසැම්බර් මස 12 වන දින පැවැත්වෙන පක්ෂයේ මහා සම්මේලනයේදී ඒ සඳහා අවස්ථාව උදාවන බවත්,පක්ෂ ව්‍යවස්ථාව තුළ ප්‍රජාතන්ත්‍රවාදය ආරක්ෂා කර ගැනීමට හැකි වුවහොත් නායකත්වය තොරා ගැනීම ආදිය සම්බන්ධයෙන් ප්‍රජාතන්ත්‍රවාදී ක්‍රමවේදයක් යොදාගැනීම පිළිබඳ ප්‍රශ්නයක් උද්ගත නොවනු ඇති බවටත් හෙතෙම අවධාරණය කළේය.", "URL": "https://sinhala.adaderana.lk/news.php?nid=12396", "Category": null, "Parent URL": null}