{"Source": "Adaderana", "Timestamp": "September 27, 2010 09:06 am", "Headline": "ජනාවාස සතිය අදින් ඇරඹෙයි", "News Content": "අද සිට ඔක්තෝම්බර් 4 වැනි දින දක්වා කාලය\"ජනාවාස සතිය\"වශයෙන් රජය ප්‍රකාශයට පත් කර තිබේ. ලබන 4 වැනිදාට යෙදී තිබෙන ලෝක ජනාවාස දිනය නිමිත්තෙන් මෙය ප්‍රකාශයට පත්කර ඇති බව ඉදිකිරීම්, ඉංජිනේරු සේවා නිවාස හා පොදු පහසුකම් අමාත්‍යාංශය පවසයි. \"ලස්සන නගරයක් -අපි හැමෝටම\"යන තේමාව යටතේ ලෝක ජනාවාස දිනය මෙවර සැමරීමට නියමිතය. මීට සමගාමීව දිවයින පුරා වැඩසටහන් රැසක් සංවිධාන කර තිබේ. ඒ යටතේ\"නගමු පුරවර \"වැඩසටහන, \"දීප ව්‍යාප්ත ජනාවාස වැඩසටහන\", \"ලෝක ජනාවාස දින දැනුවත් කිරීමේ වැඩසටහන\" සහ \"තුන්කල් දැක්ම\" ජනාවාස ප්‍රදර්ශනය ප්‍රමුඛ වේ. ලෝක ජනාවාස දින ජාතික සමුළුව ජනාධිපති මහින්ද රාජපක්ෂ මහතාගේ ප්‍රධානත්වයෙන් ලබන 4 වැනිදා ශ්‍රි ජයවර්ධනපුර කෝට්ටේ ජන කලා කේන්ද්‍රයේදී පැවැත්වීමට නියමිතව ඇත.", "URL": "https://sinhala.adaderana.lk/news.php?nid=11119", "Category": null, "Parent URL": null}