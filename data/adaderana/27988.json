{"Source": "Adaderana", "Timestamp": "October 4, 2012 08:17 am", "Headline": "ගැහැණු දරුවන් අතවරවලට ලක්වෙන්නේ ජංගම දුරකතන හා අන්තර්ජාල භාවිතයෙන්", "News Content": "ජංගම දුරකථන සහ අන්තර්ජාලය භාවිතය ගැහැණු දරුවන් අතවරවලට ලක්වීමට ප්‍රධාන හේතුවක් වී ඇති බව සෞඛ්‍ය අමාත්‍යංශය පවසයි. සෞඛ්‍ය අමාත්‍යංශයේ පවුල් සෞඛ්‍ය කාර්යංශය සහ එක්සත් ජාතීන්ගේ සංවර්ධන අරමුදල සමඟ එක්ව සිදුකළ සමීක්ෂණයක දී මේ බව අනාවරණය වී තිබේ. අදාළ සමීක්ෂණය කොළඹ, අනුරාධපුර සහ මඩකලපුව යන දිස්ත්‍රික්ක 3 ක් තුළ සිදුකර ඇති බව සඳහන්ය. අතවරවලට ලක්වන ගැහැණු දරුවන්ගෙන් 70% ක් ඊට ‍ගොදුරු වී ඇත්තේ අන්තර්ජාලය හා ජංගම දුරකථන මගින් බව එම සමීක්ෂණයෙන් අනාවරණය වී ඇත. විශේෂයෙන්ම ජංගම දුරකථන මගින් ලැබුණු වැරදි ඇමතුමක් හෙවත් \"මිස් කෝල්\" මගින් ගොඩනගා ගන්නා අනියම් සබඳතා ඔස්සේ බොහෝ ගැහැණු දරුවන් අතවරවලට ලක්ව ඇති බව සෞඛ්‍ය අමාත්‍යංශය පවසයි. දරුවෙකුට ජංගම දුරකථනයක් ලබා දෙන විට එමගින් දරුවා කුමක් කරන්නේ ද යන්න පිළිබඳව විමසිලිමත් විය යුතු අතර ජංගම දුරකථන හා අන්තර්ජාලය දරුවන් භාවිතා කරන ආකාරය පිළිබඳව දෙමව්පියන් සොයා බැලිය යුතු බව සෞඛ්‍ය අමාත්‍යංශය පෙන්වාදෙයි.", "URL": "https://sinhala.adaderana.lk/news.php?nid=27988", "Category": null, "Parent URL": null}