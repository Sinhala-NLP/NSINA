{"Source": "Adaderana", "Timestamp": "March 10, 2017 02:33 pm", "Headline": "පරිභෝජනයට නුසුදුසු ලක්ෂ 10ක සහල් අල්ලයි ", "News Content": "අලෙවි කිරීම සඳහා සූදානම් කර තිබූ රුපියල් ලක්ෂ 10ට අධික වටිනාකමින් යුතු පරිභෝජනයට නුසුදුසු සහල් තොගයක් පාරිභෝගික අධිකාරිය විසින් සොයාගෙන තිබේ.එම අධිකාරියේ නිලධාරීන් විසින් සිදු කළ වැටලීමකදී කොළඹ 12 ප්‍රදේශයේ තොඟ වෙළඳසැලක තිබී කල් ඉකුත් වූ කීරි සම්බා සහල් තොගයක් මෙලෙස සොයාගෙන ඇති බව කර්මාන්ත හා වාණිජ කටයුතු අමාත්‍යංශය සඳහන් කළේය.අදාළ ස්ථානයේ තිබී කිලෝග්‍රෑම් 25 බැගින් අඩංගු සහල් ඇසුරුම් 313ක් සොයාගෙන ඇති අතර වැටලීම් සිදු කරන අවස්ථාවේ ඒවා කුඩා ඇසුරුම්වලට අසුරමින් සිට ඇති බව ද සඳහන්ය.මෙම සහල් තොඟයේ වටිනාකම රුපියල් දස ලක්ෂ 17,250ක් බව කර්මාන්ත හා වාණිජ කටයුතු අමාත්‍යංශය පැවසුවේය.සිද්ධිය සම්බන්ධයෙන් මාලිගාකන්ද මහේස්ත්‍රාත් අධිකරණයට කරුණු වාර්තා කිරීමට නියමිත බව අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=70683", "Category": null, "Parent URL": null}