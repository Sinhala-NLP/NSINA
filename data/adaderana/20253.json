{"Source": "Adaderana", "Timestamp": "November 25, 2011 12:08 pm", "Headline": "ඇඟළුම් ප‍්‍රවර්ධන මහනුවර අදියර සාර්ථකව පැවැත්වෙයි", "News Content": "ශ්‍රී ලංකාවේ ඇඟළුම් කර්මාන්තය ප‍්‍රවර්ධනය කිරීමේ ජාතික වැඩසටහනේ මහනුවර අදියර පසුගියදා මහනුවර ගැටඹේ ක‍්‍රීඩාංගණයේදී සාර්ථකව පැවත්විණි. මෙම ප‍්‍රවර්ධන වැඩසටහන නොවැම්බර් මස පුරාවට මහනුවර දිස්ත‍්‍රික්කයේ ඇඟළුම් කම්හල් රැසක් ආශ්‍රිතව ක‍්‍රියාත්මක වූ අතර ඒ යටතේ ඇඟළුම් සේවක සේවිකාවන් දිරිමත් කිරීම ඉලක්ක කරගත් වැඩසටහන් රැසක් ක‍්‍රියාත්මක කෙරිණි. ඇඟළුම් සේවක සේවිකාවන්ගේ ගායන හා නර්තන කුසලතාවයන් එළිදැක්වීම සඳහා සංවිධානය කර තිබූ ඇපරල් ස්ටාර් තරගය මේ වැඩසටහන් අතරින් සුවිශේෂී අවධානයකට පාත්‍ර වූ අතර දක්ෂතා පරිපූර්ණ තරුණ තරුණියන් 38 දෙනෙක් එහි අවසන් තරගය සඳහා සහභාගි වූහ. ඊට අමතරව දොරින් දොර ප්‍රවර්ධන වැඩසටහන් හා වීදි ප‍්‍රවර්ධන වැඩසටහන් ඇතුළු වැඩසටහන් රැසක් මේ යටතේ ක‍්‍රියාත්මක කෙරුණු අතර ඇඟළුම් කම්හල් 07 ක 9000 ට ආසන්න සේවක පිරිසක් මේ යටතේ ආමන්ත‍්‍රණය කෙරිණි. වසර 2015 වන විට ඇඟළුම් කර්මාන්තය හරහා ජාතික ආර්ථිකයට ලැබෙන දායකත්වය ඇමෙරිකන් ඩොලර් බිලියන 05 ක් දක්වා ඉහළ නැංවීම ඉලක්ක කරගත් මෙම ජාතික වැඩසටහන කර්මාන්ත හා වාණිජ කටයුතු අමාත්‍යාංශයේ සහයෝගය ඇතිව ශ‍්‍රී ලංකා ඇඟළුම් සංගම් සංසදය (JAAF) විසින් ක‍්‍රියාත්මක කරනු ලබන අතර ඒ යටතේ ශ‍්‍රී ලංකා ඇඟළුම් කර්මාන්තයේ ජාතික ප‍්‍රතිරූපය ඉහළ නැංවීමට හා එතුළින් මෙරට ප්‍රාදේශීය ආර්ථිකයන්ට ලැබෙන දායකත්වය පිළිබඳව මහජනතාව දැනුවත් කිරීමටත් අපේක්ෂිතය. 2011 වසරේ පෙබරවාරි මස 04 වන දින බුත්තල පැවති දැයට කිරුළ ප්‍රදර්ශන භූමියෙන් ආරම්භ කෙරුණු මෙම ප‍්‍රවර්ධන ව්‍යාපෘතිය වසරක කාලපරිච්ඡේදයක් පුරා උතුරු නැගෙනහිරද ඇතුළුව දිවයිනේ පළාත් 09 පුරාම ක‍්‍රියාත්මක වන අතර මෙම ව්‍යාපෘතිය යටතේ මේ වන විට පුත්තලම,පොළොන්නරුව, කන්තලේ, පූනානි, ත‍්‍රිකුණාමලය, අනුරාධපුරය, කුරුණෑගල, කළුතර හා මහනුවර යන ප‍්‍රදේශ ආවරණය කෙරී ඇත.", "URL": "https://sinhala.adaderana.lk/news.php?nid=20253", "Category": null, "Parent URL": null}