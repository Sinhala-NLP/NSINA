{"Source": "Adaderana", "Timestamp": "December 17, 2016 05:04 pm", "Headline": "  නීති විරෝධීව වැලි ඇද්ද-පතල් හෑරූ 2ක් අල්ලයි", "News Content": "වාරියපොළ, මලගනේ ප්‍රදේශයේදී නීති විරෝධීව වැලි ප්‍රවාහනය කරමින් සිටි පුද්ගලයෙකු අත්අඩංගුවට ගෙන තිබේ.පොලිස් විශේෂ කාර්යය බලකා රත්ගල්ල කඳවුරේ නිලධාරීන් පිරිසක් විසින් සිදු කළ වැටලීමකදී සැකකරු අත්අඩංගුවට ගත් බව පොලීසිය පැවසුවේය.එහිදී වැලි ප්‍රවාහනය කරමින් සිටි ටිපර් රථය ද පොලිස් විශේෂ කාර්යය බලකාය බාරයට ගෙන ඇත.අත්අඩංගුවට ගත් සැකකරු සහ ටිපර් රථය වැඩිදුර පරීක්ෂණ සඳහා වාරියපොළ පොලීසියට බාරදුන් බව පොලිස් විශේෂ කාර්යය බලකාය සඳහන් කළේය.මේ අතර වික්ටෝරියා, රන්දෙණිගල, රංටැඹේ රක්ෂිතයේ නීති විරෝධී ලෙස පතල් කැණීමේ නිරත වූ පුද්ගලයෙකු අත්අඩංගුවට ගෙන තිබේ.පොලිස් විශේෂ කාර්යය බලකා අඹකොටේ කඳවුරේ නිලධාරීන්ට ලද තොරතුරක් මත සිදුකළ වැටලීමකදී සැකකරු අත්අඩංගුවට ගත් බව පොලීසිය පැවසුවේය.අත්අඩංගුවට ගන්නා අවස්ථාවේදී ඔහු සතුව තිබී පතල් කැණීම සඳහා යොදාගත් උපකරණ කිහිපයක් පොලිස් විශේෂ කාර්යය බලකා නිලධාරීන් බාරයට ගෙන ඇත.සැකකරු වැඩිදුර විමර්ශන කටයුතු සඳහා තලාතුඔය පොලීසිය වෙත බාරදුන් බව පොලිස් විශේෂ කාර්යය බලකාය සඳහන් කළේය.", "URL": "https://sinhala.adaderana.lk/news.php?nid=67118", "Category": null, "Parent URL": null}