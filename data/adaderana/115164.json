{"Source": "Adaderana", "Timestamp": "July 28, 2019 07:34 am", "Headline": "පක්ෂ දෙකක අදහස්", "News Content": "නව සන්ධානයක් ගොඩනගාගෙන ඇත්තේ එකම කණ්ඩායමේ පක්ෂ යලි එක්වීමෙන් බව එක්සත් ජාතික පක්ෂ සභාපති කබීර් හෂිම් මහතා පවසයි. ඔහු පෙන්වා දෙන්නේ ශ්‍රී ලංකා පොදුජන පෙරමුණේ ඉදිරි අපේක්ෂකයා තෝරා ගැනිම සම්බන්ධයෙන් ගැටළු වලට මුහුණදී සිටින බවයි. මේ අතර පාර්ලිමේන්තු මන්ත්‍රී ඩබ්ලිව් ඩී.ජේ සෙනෙවිරත්න මහතා පැවසුවේ ඉදිරියේදී එක්සත් ජාතික පක්ෂ නායකයාට එරෙහිව විරෝධතා මතුවනු ඇති බවයි. මේ අතර එක්සත් ජාතික පක්ෂ පාර්ලිමේන්තු මන්ත්‍රී විජේපාල හෙට්ටිආරච්චි මහතා පැවසුවේ ඒකාබද්ධ විපක්ෂයේ නව සන්ධාන පිළිබඳව ඇතැම් කණ්ඩායම් විරෝධය පල කර ඇති බවයි. කෙසේ වෙතත් ඒකාබද්ධ විපක්ෂයේ පාර්ලිමේන්තු මන්ත්‍රී ඩලස් අලහප්පෙරුම මහතා පැවසුවේ අතීතයේ සිදු වූ වැරදි නිවැරදි කර ගනිමින් නව ආණ්ඩුවක් පිහිටුවිමට පියවර ගන්නා බවයි. ගාල්ල, අක්මීමන ප්‍රදේශයේ පැවැති ජන හමුවකදී මන්ත්‍රීවරයා ප්‍රකාශ කළේ නීතියේ ආධිපත්‍ය ගොඩනැගීම තම ආණ්ඩුවේ අපේක්ෂාව බවයි. මේ අතර, රාජ්‍ය අමාත්‍ය දිලිප් වෙදආරච්චි මහතා පැවසුවේ එක්සත් ජාතික පක්ෂ අපේක්ෂකයා ලෙස සියලු කණ්ඩායම් ඉල්ලා සිටින්නේ කරූ ජයසූරිය මහතා නොව සජිත් ප්‍රේමදාස මහතා බවයි. හම්බන්තොට ප්‍රදේශයේදී මාධ්‍යවේදීන් කළ විමසීමකට පිළිතුරු දෙමින් ඔහු ප්‍රකාශ කළේ සජිත් ප්‍රේමදාස මහතාගෙන් තොරව තම පක්ෂයට යලි බලය ලබාගත නොහැකි බවයි. මේ අතර එකාබද්ධ විපක්ෂයේ රංජිත් සොයිසා මන්ත්‍රීවරයා සදහන් කළේ එක්සත් ජාතික පක්ෂය තුළ විවිධ කරුණු මත ගැටුම් හටගෙන ඇති බවයි.", "URL": "https://sinhala.adaderana.lk/news.php?nid=115164", "Category": null, "Parent URL": null}