{"Source": "Adaderana", "Timestamp": "February 28, 2013 09:53 am", "Headline": "ශ්‍රී ලංකාව සතුරු රාජ්‍යයක් ලෙස නොසැලකිය යුතුයි", "News Content": "ශ්‍රී ලංකාව සතුරු රාජ්‍යයක් ලෙස නොසැලකිය යුතු බව ඉන්දීය විදේශ කටයුතු අමාත්‍ය සල්මාන් කුර්ෂීඩ් මහතා පවසයි. ශ්‍රී ලංකාව පිළිබඳව විවේචන සහ චෝදනා තිබිය හැකි නමුත් සතුරු රාජ්‍යයක් ලෙස සැලකිය නොහැකි බව හෙතෙම පෙන්වාදෙයි. ඉන්දීය පාර්ලිමේන්තුවේ දී තමිල්නාඩු මන්ත්‍රීවරුන් පිරිසක් ශ්‍රී ලංකාවට විරෝධය පළ කරමින් සිදුකළ ප්‍රකාශයකට පිළිතුරු ලබාදෙමින් ඉන්දීය විදේශ කටයුතු අමාත්‍යවරයා මෙම අදහස් පළ කළේය. ශ්‍රී ලංකාව සම්බන්ධයෙන් ඉන්දීය රජයේ ප්‍රතිපත්තිය වෙනස් කළ යුතු බවට තමිල්නාඩු මන්ත්‍රීවරුන් දිගින් දිගටම ඉන්දීය පාර්ලිමේන්තුවට දැනුම් දී සිටියේය. 13 වන ව්‍යවස්ථා සංශෝධනය ක්‍රියාත්මක නොකිරීම සහ ශ්‍රී ලංකාවේ දෙමළ ජනතාවට විවිධ හිරිහැර සිදුවන බැවින් ඉන්දීය රජය ශ්‍රී ලංකාවට බලපෑම් එල්ල කළ යුතු බව ඔවුන් සඳහන් කළේය. එහිදී ඉන්දීය විදේශ කටයුතු අමාත්‍ය සල්මාන් කුර්ෂීඩ් මහතා සඳහන් කළේ 13 වන ව්‍යවස්ථා සංශෝධන ක්‍රියාත්මක කිරීම සම්බන්ධයෙන් ශ්‍රී ලංකා රජයට පැහැදිලිවම දැනුම් දී ඇති බවය. එය ක්‍රියාත්මක කිරීම ඔවුන්ගේ වගකීම බව ද ඉන්දීය විදේශ කටයුතු අමාත්‍යවරයා පෙන්වා දී තිබේ.", "URL": "https://sinhala.adaderana.lk/news.php?nid=31986", "Category": null, "Parent URL": null}