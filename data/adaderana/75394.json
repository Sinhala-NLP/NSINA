{"Source": "Adaderana", "Timestamp": "July 18, 2017 10:10 pm", "Headline": "චාවකච්චේරිය මහේස්ත්‍රාත්තුමියගේ හැසිරීම ප‍්‍රශන්සනීයයි", "News Content": "යාපනය දිස්ත්‍රික්කයේ ඇති එකම විහාරස්ථානය වන නාවක්කුලිය සමිද්ධි සුමන විහාරස්ථානයේ චෛත්‍යය ඉදිකිරීම සම්බන්ධ ගැටළුවේදී වාචකච්චේරිය මහේස්ත්‍රාත් එස්.චන්ද්‍රසේකරන් මහත්මියගේ හැසිරීම ප‍්‍රශන්සනීය බව ජාතික විද්වත් සංඝ සභාවේ අනුශාසක ශ‍්‍රාස්ත‍්‍රපති පූජ්‍ය කොටපොල අමරකීර්ති හිමියන් පවසයි. අද(18) පැවති මාධ්‍ය හමුවකට එක් වෙමින් උන්වහන්සේ මෙම අදහස් පළ කළේය. අදාළ විහාරස්ථානයේ වෛත්‍ය ඉදිකිරීමට ප‍්‍රාදේශිය සභාවේ අනුමැතිය නොමැති බව පවසමින් ප‍්‍රාදේශීය සභාවේ ලේකම්වරිය විසින් වාචකච්චේරිය මහේස්ත්‍රාත් අධිකරණයේ ගොනුකරනු ලැබු නඩුවේ දී එස්.චන්ද්‍රසේකරන් මහේස්ත්‍රාත්තුමිය ආණ්ඩුක්‍රම ව්‍යවස්ථාවේ 9 වගන්තියට අනුව බුද්ධාගමට ප්‍රමුඛස්ථානය හිමිවන බැවින් චෛත්‍යයේ ඉදිකිරීම සම්බන්ධයෙන් අවශ්‍ය අවසරය වහා ලබාදීමට කටයුතු කරන ලෙස අධිකරණයට දන්වා තිබේ. දෙමළ හින්දු භක්තිකයෙක් වූ එම විනිසුරුවරියගේ හැසිරීම හා ක්‍රියාකිරීම අධිකරණ ඉතිහාසයටම ඉතා වැදගත්වූවක් වන අතර ඒ පිළිබඳ ප‍්‍රණාමය පුද කරන බවද අමරකීර්ති හිමියන් පැවසීය. කෙසේ වෙතත් මෙම අවස්ථාව ආගමික සංහිඳියාවට කදිම නිදසුනක් බවද උන්වහන්සේ වැඩි දුරටත් කියා සිටියේය.", "URL": "https://sinhala.adaderana.lk/news.php?nid=75394", "Category": null, "Parent URL": null}