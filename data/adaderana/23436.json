{"Source": "Adaderana", "Timestamp": "April 11, 2012 11:52 am", "Headline": "පාලිත කොහොනට එරෙහිව පැමිණිල්ල ඇත්තක්-පසුව තීරණයක් ගන්නවා", "News Content": "එක්සත් ජාතීන්ගේ සංවිධානයේ නිත්‍ය නියෝජිත, ආචාර්ය පාලිත කොහොන මහතා සම්බන්ධයෙන් පැමිණිල්ලක් ලැබී ඇති බව ඕස්ට්‍රේලියානු ෆෙඩරල් පොලීසිය පවසයි. පාලිත කොහොන මහතා සම්බන්ධයෙන් එල්.ටී.ටී.ඊ හිතවාදී මාධ්‍ය විසින් වාර්තාකරන ලද සිදුවීමකට අදාළව අප විසින් කරන ලද විමසීකට පිළිතුරු ලෙස ඕස්ට්‍රේලියානු ෆෙඩරල් පොලීසියේ මාධ්‍ය ප්‍රකාශකගේ අත්සනින් යුතුව අද දෙරණට යොමු කළ ඊ.මේල් පණිවිඩයකින් මේ බව පෙන්වා දී තිබේ. ඕස්ට්‍රේලියාවේ හා ශ්‍රී ලංකාවේ ද්විත්ව පුරවැසිභාවය ඇති පාලිත කොහොන මහතා ශ්‍රී ලංකාවේ සිදුවීයයි කියනු ලබන යුද අපරාධවලට සම්බන්ධ බවට\"ඕස්ට්‍රේලියානු ෆෙඩරේෂණයේ ද්‍රවිඩ සංගම් එකමුතුව\"(AFTA)විසින් ඕස්ට්‍රේලියානු ෆෙඩරල් පොලීසියට ලබාදුන් ලිපිගොණුවක් සම්බන්ධයෙන් සලකා බලන බවට පොලීසිය විසින් පැමිණිලිකරුවන්ට දන්වා ඇතැයි මීට පෙරාතුව එල්.ටී.ටී.ඊ හිතවාදී මාධ්‍ය විසින් අනාවරණය කර තිබිණි. ඕස්ට්‍රේලියානු අධිකරණ අමාත්‍ය ජේසන් ක්ලෙයාර්ට එරට පාර්ලිමේන්තු මන්ත්‍රී මිෂෙල් රෝලන්ඩ් විසින් කරන ලද ඉල්ලීමකට අනුව පාලිත කොහොන මහතාට එරෙහි පැමිණිල්ල පිළිබඳ සලකා බලන ලෙස අධිකරණ අමාත්‍යවරයා එරට පොලීසියට උපදෙස් ලබා දී තිබේ. \"ඕස්ට්‍රේලියානු ෆෙඩරේෂණයේ ද්‍රවිඩ සංගම් එකමුතුව\"විසින් පාලිත කොහොන මහතාට එරෙහිව චෝදනා කරමින් 2011 වසරේ සැප්තැම්බර් මාසයේදී එවක අධිකරණ අමාත්‍යවරයාව සිටි මිෂෙල් රෝලන්ඩ් මහතාට පිටු 32 න් යුතු මෙම ලිපිගොණුව ලබාදී ඇතත්,තමා අමාත්‍ය ධූරයෙන් ඉවත්වීමෙන් පසුව වත්මන් අධිකරණ අමාත්‍යවරයාට ඒ පිළිබඳ සලකා බලන ලෙස මිෂෙල් රෝලන්ඩ් විසින් ඉල්ලීමක් කර ඇත. කෙසේ වෙතත් අද දෙරණ කළ විමසීම‍ට ප්‍රතිචාර දක්වමින් ඕස්ට්‍රේලියානු ෆෙඩරල් පොලීසිය විසින් යොමු කරන ලද ඊ‍-මේල් පණිවිඩයේ දැක්වෙන්නේ තමාට ලැබෙන පැමිණිලි සම්බන්ධයෙන් ඉදිරි ක්‍රියාමාර්ගයක් ගනු ලබන නිසි ක්‍රියාපටිපාටියක් පවත්නා බවයි. එකී පැමිණිලි කොන්දේසි 3 ක් යටතේ වර්ගීකරණය කරනු ලබන බව එහි දැක්වෙයි.ඒ මෙපරිදිය. 01.සිදුවීමේ ස්වරූපය හා එයින් ඕස්ට්‍රේලියානු සමාජයට සිදුවන බලපෑම. 02.ආණ්ඩුව විසින් ඕස්ට්‍රේලියානු ෆෙඩරල් පොලීසියට පවරා ඇති වගකීම මත හා පැමිණිලිකරුට ඇති අයිතීන් මත පැමිණිල්ලේ වැදගත්කම. 03.අදාළ පැමිණිල්ල විමර්ශනය කිරීම සඳහා යන පිරිවැය මෙම කරුණු සියල්ලම එක හා සමානව විශ්ලේෂණය කිරීමෙන් අනතුරුව එහි වැදගත්කම සලකා බලා ඒ පිළිබඳ විමර්ශනයක් සිදුකරන්නේද නැද්ද යන්න පසුව තීරණය කරන බව ඕස්ට්‍රේලියානු ෆෙඩරල් පොලීසිය වැඩිදුරටත් දන්වා සිටියි.", "URL": "https://sinhala.adaderana.lk/news.php?nid=23436", "Category": null, "Parent URL": null}