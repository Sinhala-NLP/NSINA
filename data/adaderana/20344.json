{"Source": "Adaderana", "Timestamp": "November 29, 2011 04:25 pm", "Headline": "පාසල් ගුරුවරියගේ ඝාතනය -දෙදෙනෙක් අත්අඩංගුවට", "News Content": "ත්‍රිකුණාමලය, සාම්පූර් ප්‍රදේශයේ පාසල් ගුරුවරියක ඝාතනය කිරීමේ සිද්ධිය සම්බන්ධයෙන් සැකකරුවන් දෙදෙනෙකු අත්අඩංගුවට ගෙන තිබේ. ඊයේ(28) අත්අඩංගුවට ගත් එම සැකකරුවන් ස‍න්තෝෂපුරම් සහ චේනයූර් ප්‍රදේශ වල පදිංචිකරුවන් බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා පැවසුවේය. සැකකරුවන් සතුව තිබී ගුරුවරියගෙන් පැහැර ගත් රන් ආභරණ ද සොයා ගැනීමට පොලිසිය සමත් වී තිබේ. ඉකුත් 24 වැනිදා පාසල වෙත යතුරු පැදියකින් යමින් සිටි ගුරුවරියක මෙලෙස ඝාතනයට ලක් වූ අතර සැකකරුවන් ඇගේ රන් ආභරණ පැහැරගෙන ගොස් තිබුණි. අත්අඩංගුවට පත්ව සිටින සැකකරුවන් අද(29) මූතූර් මහේස්ත්‍රාත් අධිකරණය වෙත ඉදිරිපත් කරනු ඇත.", "URL": "https://sinhala.adaderana.lk/news.php?nid=20344", "Category": null, "Parent URL": null}