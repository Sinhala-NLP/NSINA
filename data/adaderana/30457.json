{"Source": "Adaderana", "Timestamp": "January 3, 2013 10:38 am", "Headline": "මරණ දණ්ඩනය ගැන ප්‍රතිපත්තිමය තීරණයක් අරගෙන නෑ", "News Content": "රජය මේ වන තෙක් ප්‍රතිපත්තිමය තීරණයක් ගෙන නොමැති නිසා එක්සත් ජාතීන්ගේ මහ සමුළුවේ දී මරණ දණ්ඩනය ක්‍රියාත්මක කිරීම සම්බන්ධයෙන් පැවති ඡන්ද විමසීමේ දී ඡන්දය භාවිත නොකළ බව විදේශ කටයුතු අමාත්‍යාංශ ලේකම් කරුණාතිලක අමුණුගම මහතා පවසයි. පසුගියදා එක්සත් ජාතීන්ගේ මහා මණ්ඩලයේ දී එක්සත් ජාතීන්ගේ රටවල් වල මරණ දණ්ඩනය ක්‍රියාත්මක කිරීම පිළිබඳ ඡන්දයක් පැවැත්විණි. මෙහිදී ශ්‍රී ලංකාව මෙයට පක්‍ෂව හෝ විපක්‍ෂව ඡන්දය භාවිත කිරීමෙන් වැළකී සිටියේය. කෙසේ වෙතත් මෙම ක්‍රියාදාමය සම්බන්ධයෙන් ඇතැම් සංවිධානවල විවේචනයට ලක්විණි. ඡන්දය දීමෙන් වැළකී සිටීම පිළිබඳව අද දෙරණ විදේශ කටයුතු අමාත්‍යාංශ ලේකම්වරයාගෙන් විමසීමක් කළේය. මෙරට තුළ මරණ දණ්ඩනය ක්‍රියාත්මක කිරීම පිළිබඳ මේ වන තෙක් ප්‍රතිපත්තිමය තීරණයක් රජය ගෙන නොමැති බව එහිදී ඔහු පැවසීය. මේ වන විටත් ඒ සම්බන්ධයෙන් විද්වතුන් මෙන්ම සමාජ විද්‍යාඥයින් කතාබහ කරමින් සිටින බව ද විදේශ ලේකම්වරයා සඳහන් කළේය. මේ හේතුව නිසා එක්සත් ජාතීන්ගේ මහ සමුළුවේ දී ඡන්දය භාවිත කිරීමෙන් වැළකී සිටි බව කරුණාතිලක අමුණුගම මහතා පවසයි.", "URL": "https://sinhala.adaderana.lk/news.php?nid=30457", "Category": null, "Parent URL": null}