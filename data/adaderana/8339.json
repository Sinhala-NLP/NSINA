{"Source": "Adaderana", "Timestamp": "May 11, 2010 03:22 pm", "Headline": "මහා පරිමාණ අල්ලස් ගැනත් ‍හොයන්න නියෝගයක්", "News Content": "මහා පරිමාණයෙන් අල්ලස් ලබා ගන්නා පුද්ගලයින් සිටිය දී සුළු වශයෙන් අල්ලස් ලබා ගන්නා පුද්ගලයින් පිටුපස අල්ලස් කොමිසම හඹා යාම හාස්‍යයට කරුණක් බව කොළඹ ප්‍රධාන ‍මහේස්ත්‍රාත්වරිය සඳහන් කළාය. ප්‍රධාන මහේස්ත්‍රාත් චම්පා ජානකී රාජරත්න මහත්මිය මේ බව කියා සිටියේ පිටකොටුව බස් නැවතුම්පොළේ සේවය කළ වේලා සටහන් කරුගේ අල්ලස් නඩුව විභාගයට ගත් අවස්ථාවේ දී ය. අල්ලස් කොමිසම අක්‍රීය වී ඇති පසුබිමක මෙම නඩුව තවදුරටත් පවත්වාගෙන යන්නේ ද පිළිබඳව අධිකරණයට දැනුම් දෙන්නැයි කොළඹ ‍ප්‍රධාන මහේස්ත්‍රාත්වරිය අල්ලස් කොමිසමේ නිලධාරීන්ට නියෝග කළාය. රුපියල් 100 ක් වැනි අල්ලස් මුදලක් ලබා ගන්නා අය ගැන පමණක් නොව ඉතා විශාල වශයෙන් අල්ලස් මුදල් ලබා ගන්නා පුද්ගලයින් පිළිබඳව ද අල්ලස් කොමිසම අවධානය යොමු කළ යුතු බව චම්පා ජානකී මහත්මිය කියා සිටියාය. කෝටි ගණනින් අල්ලස් ලබා ගන්නා පුද්ගලයින් සුළු වශයෙන් අල්ලස් ලබා ගන්නා පුද්ගලයින්ගේ ඉරණම තීරණය කරන බව ද විනිසුරුවරිය මෙහි දී වැඩිදුරටත් පැවසුවාය. කෙසේ වෙතත් මෙම අල්ලස් නඩුව යළි විභාගයට ගැනීමට නියමිතය.", "URL": "https://sinhala.adaderana.lk/news.php?nid=8339", "Category": null, "Parent URL": null}