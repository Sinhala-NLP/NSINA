{"Source": "Adaderana", "Timestamp": "June 13, 2016 11:36 am", "Headline": "ශ්‍රී ලංකා කණ්ඩායමට අසාධාරණයක්", "News Content": "ලෝර්ඩ්ස් ක්‍රීඩාංගණයේ පැවැත්වෙන එංගලන්ත - ශ්‍රී ලංකා තෙවන ටෙස්ට් ක්‍රිකට් තරගයේ විනිශ්චයේදී ශ්‍රී ලංකාවට සිදුවූ අසාධාරණය සම්බන්ධයෙන් කණ්ඩායමේ නිලධාරීන් තරග තීරකවරයා වෙත පැමිණිලි කර තිබේ.තරගාවලියේ අවස්ථා කිහිපයකදී දුර්වල විනිශ්චය හේතුවෙන් ශ්‍රී ලංකා කණ්ඩායමට අවාසි සහගත තත්ත්වයන් ඇති වුණි. ඊයේ(12) දිනයේදී ද නුවන් ප්‍රදීප් යැවු පන්දුවකට කඩුල්ල බිඳ වැටීමෙන් ඇලෙක්ස් හේල්ස් දැවී ගිය ද එය නිපන්දුවක් බව විනිසුරු රෝඩ් ටකර් ප්‍රකාශ කළේය.එහෙත් රූපවාහිනී දර්ශනවලින් පෙනී ගියේ එය නීත්‍යානුකූල පන්දුවක් බවයි.එමෙන්ම කඩුල්ල මුවා කිරීමේ වරදට හසුවූ අවස්ථා කිහිපයකදී එංගලන්ත පිතිකරුවන් දැවී ගිය බවට රූපවාහිනී දර්ශනවලින් පෙනී ගිය ද විනිසුරු තීරණය මත ඔවුන් නොදැවුනු ක්‍රීඩකයින් ලෙස නම් කිරීම ක්‍රිකට් නීති සම්බන්ධයෙන් ගැටළු මතු කරන්නක් බව විචාරකයින් පවසයි. මේ අතර අදාළ තීරණ වලින් පසු ලෝර්ඩ්ස් පිටියේ ශ්‍රී ලංකා ක්‍රීඩකයින් රැඳී සිටින ක්‍රීඩාගාරය තුළ ජාතික ධජය එල්ලා තිබෙනු දක්නට ලැබුණි.කෙසේවුව ද මෙල්බෝන් ක්‍රිකට් සමාජයේ නිලධාරීන්ගේ ඉල්ලීම මත පසුව එම ධජය ඉවත් කළ බව වාර්තා වෙයි.", "URL": "https://sinhala.adaderana.lk/news.php?nid=61046", "Category": null, "Parent URL": null}