{"Source": "Adaderana", "Timestamp": "March 14, 2018 02:13 pm", "Headline": "සීෂෙල්ස් රාජ්‍යයේ ධීවර කර්මාන්තය දියුණු කරන්න ශ්‍රී ලංකාවේ සහය", "News Content": "සීෂෙල්ස් හි ධීවර කර්මාන්තයට සෘජුව බලපා ඇති අයිස් කර්මාන්තය දියුණු කිරීම සදහා ශ්‍රී ලංකාවේ කාර්මිකයින්ගේ සහය ලබාදෙන ලෙස එරට මහා කොමසාරිස් කොන්රාඩ් මෙඩ්රික් (Conrad Mederic) මැතිතුමා ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මැතිතුමාගෙන් ඉල්ලා සිටියේය. ධීවර හා ජලජ සම්පත් සංවර්ධන අමාත්‍යංශදී අද (14) සීෂෙල්ස් මහා කොමසාරිස් කොන්රාඩ් මෙඩ්රික් (Conrad Mederic) මැතිතුමා සහ ධීවර හා ජලජ සම්පත් සංවර්ධන රාජ්‍ය අමාත්‍ය දිලිප් වෙදආරච්චි මැතිතුමා අතර මෙම හමුව සිදුවිය . මේ පිලිබඳව කඩිනමින් කටයුතු කිරීමට පියවර ගන්නා බව රාජ්‍ය අමාත්‍ය දිලිප් වෙදආරච්චි මැතිතුමා සීෂෙල්ස් මහ කොමසාරිස්වරයාට දැනුම් දී තිබේ . රාජ්‍ය අමාත්‍යවරයා පැවසුවේ මේ පිලිබදව නිපුණතා සංවර්ධන අමාත්‍යවරයා ඇතුළු නිලධාරීන් සමඟ සාකච්ජා කර සීෂෙල්ස් හි ධීවර කර්මාන්තයට අත්‍යවශ්‍ය අයිස් නිෂ්පාදනය සහ අයිස් කර්මාන්ත ශාලා මෙන්ම යන්ත්‍ර නඩත්තුව පිළිබද පුහුණුවක් සහිත කාර්මිකයින්ගේ සේවය ලබාදීමට කඩිනමින් කටයුතු කරන බව ය. මෙහිදී තානාපතිවරයා පැවසා ඇත්තේ සංචාරක හා ධිවර කර්මාන්තය සීෂෙල්ස් රටේ ප්‍රධාන ආදායම් මාර්ග බවය . බොහෝ ලාංකිකයින් එරට ධිවර කර්මාන්තයේ නිරතව සිටින බවත් ධීවර රැකියාවේ නිරත වීමේදී තම වැසියන්ට වඩා ලංකාවේ ධිවරයින් කාර්යක්ෂමම පිරිසක් බව ද මහ කොමසාරිස්වරයා පෙන්වා දී තිබේ. ඊට අමතරව දැනටමත් ශ්‍රී ලාංකිකයින් තම රටේ ආයෝජනය කර ඇතැයි ද තවදුරටත් ලංකාවේ සහය අපේක්ෂා කරන බවද මහ කොමසාරිස්වරයා වැඩිදුරටත් පැවසීය .", "URL": "https://sinhala.adaderana.lk/news.php?nid=85679", "Category": null, "Parent URL": null}