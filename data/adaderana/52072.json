{"Source": "Adaderana", "Timestamp": "June 17, 2015 08:22 pm", "Headline": "රවිරාජ් ඝාතන සිද්ධියේ මුලික අයිතිවාසිකම් පෙත්සම ශ්‍රේෂ්ඨාධිකරණය හමුවේ කැඳවයි ", "News Content": "ද්‍රවිඩ ජාතික සන්ධානයේ පාර්ලිමේන්තු මන්ත්‍රී නඩරාජා රවිරාජ් මහතාගේ ඝාතනය සිද්ධිය සම්බන්ධයෙන් අත්අඩංගුවේ පසුවන ප්‍රධාන සැකකරුගේ නීතීඥයින් විසින් ඉදිරිපත් කළ මූලික අයිතිවාසිකම් පෙත්සම අද(17) ශ්‍රේෂ්ඨාධිකරණය හමුවේ කැඳවා තිබේ.ඒ අනුව ශ්‍රේෂ්ඨාධිකරණ විනිසුරුවරිය වන රෝහිනි මාරසිංහ මහත්මිය ඇතුළු ත්‍රිපුද්ගල විනිසුරු මඩුල්ලක් හමුවේ අදාළ පෙත්සම කැඳවා ඇති බව සඳහන්ය.අදාළ පෙත්සමේ වගඋත්තරකරුවන් ලෙස අපරාධ පරීක්ෂණ දෙපාර්තමේන්තුව, නිතීපතිවරයා සහ පොලිස්පතිවරයා නම් කර තිබු බව වාර්තා වෙයි.එහිදී නීතිපතිවරයා විසින් ශ්‍රේෂ්ඨාධිකරණය හමුවේ ප්‍රකාශ කර ඇත්තේ අදාළ සිද්ධියේ ප්‍රධාන සැකකරු වන මුණසිංහ ආරච්චිගේ සම්පත් මුණසිංහ නම් වු පුද්ගලයාව ඇපමත මුදා හැරීමට තමන්‍ ගේ විරුද්ධත්වයක් නොමැති බවයි. කරුණු සලකා බැලූ ශ්‍රේෂ්ඨාධිකරණ විනිසුරු මඩුල්ල පෙත්සම අගෝස්තු 3 වන දින ‍ නැවත කැඳවීමට නියෝග කර ඇති බවද සඳහන්ය.මෙම නඩුවේ ප්‍රධාන සැකකරුවන මුණසිංහ ආරච්චිගේ සමපත් මුණසිංහ නම් වු පුද්ගලයා නීති විරෝධී ලෙස අත්අඩංගුවට ගැනීම හා රඳවා තබා ගැනීම සම්බන්ධයෙන් අදාළ පෙත්සම යොමු කර තිබුණි.පෙත්සම්කාර පාර්ශවය වෙනුවෙන් ජනාධිපති නීතිඥ මනෝහරන්ද සිල්වා මහතා සහ නීතීඥ රුවන් උඩවෙල මහතා පෙනී සිට ඇති බව වාර්තාවෙයි.", "URL": "https://sinhala.adaderana.lk/news.php?nid=52072", "Category": null, "Parent URL": null}