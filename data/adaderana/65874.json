{"Source": "Adaderana", "Timestamp": "November 9, 2016 03:39 pm", "Headline": " මෛත්‍රීගෙන් / රනිල්ගෙන් / මහින්දගෙන්  ට්‍රම්ප්ට සුබපැතුම්!", "News Content": "අමෙරිකානු ජනපතිවරණයෙන් ජයගත් රිපබ්ලිකන් පක්ෂ අ‍පේක්ෂක ඩොනල්ඩ් ට්‍රම්ප්ට ජනපති මෛත්‍රිපාල සිරිසේන, අග්‍රාමාත්‍ය රනිල් වික්‍රමසිංහ හා හිටපු ජනපති මහින්ද රාජපක්ෂ යන අය සුබපතා තිබේ.සිය ට්විටර් ගිණුමේ සටහනක් තබමින් ජනපති මෛත්‍රිපාල සිරිසේන මහතා නව අමෙරිකානු ජනපතිට ඔහුගේ ජයග්‍රහණයට සුබපතා ඇත.මේ අතර අග්‍රාමාත්‍ය රනිල් වික්‍රමසිංහ මහතාද ට්‍රම්ප්ගේ ජයග්‍රහණයට සුබපතමින් සඳහන් කර ඇත්තේ අමෙරිකානු ජනපති ඇතුළු කණ්ඩායම සමග ඉදිරියේදී ශ්‍රී ලංකාව සහයෝගයෙන් වැඩ කිරීමට බලාපොරොත්තු වන බවයි.ඩොනල්ඩ් ට්‍රම්ප්ගේ ජයග්‍රහණයෙන් සියල්ලටම වඩා රටට ආදරය කරන පුද්ගලයෙකුගේ අවශ්‍යතාවය මැනවින් පෙන්නුම් කළ බව හිටපු ජනපති මහින්ද රාජපක්ෂ මහතා ද ඔහුට සුබපැතුම් එක්කරමින් සඳහන් කර ඇත.සිය ෆේස්බුක් ගිණුමේ සටහනක් තබමින් හිටපු ජනාධිපතිවරයා මේ බව අවධාරණය කර තිබේ.ඊයේ පැවැති අමෙරිකානු ජනාධිපතිවරණයෙන් ඩිමොක්‍රටික් පක්ෂ අපේක්ෂක හිලරි ක්ලින්ටන් පරාජය කරමින් ඩොනල්ඩ් ට්‍රම්ප් විශිෂ්ට ජයග්‍රහණයක් ලබා ගැනීමට සමත් විය.මේ අතර විදෙස් වාර්තා පවසන්නේ මෙම ජයග්‍රහණය ගැන රුසියානු ජනාධිපති ව්ලැඩ්මිර් පුටින්ද සුබපතා ඇති බවයි.", "URL": "https://sinhala.adaderana.lk/news.php?nid=65874", "Category": null, "Parent URL": null}