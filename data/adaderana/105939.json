{"Source": "Adaderana", "Timestamp": "March 12, 2019 06:56 pm", "Headline": "බීඩි කොළ කිලෝ  752ක් වෙරළෙන් හමුවෙයි-4ක් මාට්ටු", "News Content": "මන්නාරම, වැලිපර හතර මුහුදු ප්‍රදේශය ආශ්‍රිතව සිදුකළ සෝදිසි කිරීමකදී බීඩි කොළ කිලෝග්‍රෑම් 752 ක තොගයක් නාවික හමුදාව විසින් සොයාගෙන තිබේ. උතුරු මැද නාවික විධානයට අනුයුක්ත නාවිකයින් පිරිසක් විසින් සිදුකළ විශේෂ සෝදිසියකදී මුහුදේ පාවෙමින් තිබූ මෙම බීඩි කොළ තොගය සොයාගෙන ඇති බව නාවික හමුදාව සඳහන් කළේය. ජාවාරම්කරුවන් විසින් නීති විරෝධී ලෙස මෙම බීඩි කොළ තොගය මෙරටට රැගෙන එන්නට ඇති බවට සැක පළ කෙරෙන අතර ජාවාරම්වලට සම්බන්ධ පුද්ගලයින් සිව් දෙනෙකු ද අත්අඩංගුවට ගෙන ඇති බව සඳහන්ය. නාවික හමුදාව විසින් පසුගිය කාලය පුරා සිදුකළ විශේෂ මෙහෙයුම් හේතුවෙන් එම ජාවාරම් මැඩපැවැත්වීමට හැකියාව ලැබී ඇති අතර මේ වර්ෂය තුළ සිදුකළ මෙහෙයුම්වලදී බීඩි කොළ කිලෝග්‍රෑම් 3400 කට අධික තොගයක් නාවික හමුදාව බාරයට ගෙන තිබේ.", "URL": "https://sinhala.adaderana.lk/news.php?nid=105939", "Category": null, "Parent URL": null}