{"Source": "Adaderana", "Timestamp": "April 9, 2018 12:47 pm", "Headline": "ඉන්ධන මිල වැඩි වීමක් ද ? මිල ඉහළ නොදැමීමෙන් සංස්ථාවට මිලියන 38 ක පාඩුවක්", "News Content": "ඉන්ධන මිල සංශෝධනය නොකිරීම හේතුවෙන් ලංකා ඛණිජ තෙල් නීතිගත සංස්ථාවට දිනකට රුපියල් මිලියන 38ක අතිරේක අලාභයක් සිදු වන බව වාර්තා වෙයි. ලංකා ඉන්දියන් ඔයිල් සමාගම පසුගියදා සිය ඉන්ධන මිල ඉහළ නැංවීමට කටයුතු කළ ද ලංකා ඛණිජ තෙල් නීතිගත සංස්ථාව ඉන්ධන මිලෙහි වෙනසක් සිදු කළේ නැහැ. ඛණිජ තෙල් සම්පත් සංවර්ධන අමාත්‍යාංශයේ ලේකම් උපාලි මාරසිංහ මහතා සඳහන් කළේ මිල ඉහළ නොදැමීම හේතුවෙන් අලෙවිය ඉහළ යාම මඟින්ද අලාභය ඉහළ ගොස් ඇති බවයි. සංස්ථාවට සිදුවන අලාභය සම්බන්ධයෙන් සිය අමාත්‍යාංශය මුදල් අමාත්‍යාංශය ද දැනුම්වත් කර ඇති බව ඔහු සඳහන් කළේය. මේ සම්බන්ධයෙන් අද දෙරණ මුදල් අමාත්‍යාංශයෙන් සිදු කළ විමසීමකදි එහි ප්‍රකාශකයෙකු සඳහන් කළේ අදාල අලාභය පියවීම සඳහා මහා භාණ්ඩාගාරයෙන් මුදල් යෙදවීමට තීරණය කර ඇති බවයි.", "URL": "https://sinhala.adaderana.lk/news.php?nid=87172", "Category": null, "Parent URL": null}