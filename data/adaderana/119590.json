{"Source": "Adaderana", "Timestamp": "September 20, 2019 03:11 pm", "Headline": "ෆිලිපේ රජුගේ මස්සිනාට බන්ධනාගාරයෙන් පිටවෙන්න අවසර", "News Content": "වසර පහකට අධික සිර දඬුවමකට යටත්ව සිටින ස්පාඤ්ඤ රජ පවුලේ සාමාජිකයෙක්ට පළමුවරට බන්ධනාගාරයෙන් පිටව යෑමේ අවස්ථාව හිමිව ඇත. බන්ධනාගාර ගතව සිටින ස්පාඤ්ඤයේ ෆිලිපේ රජුගේ මස්සිනා වන ඉනාකි උර්දන්ගරින් (Inaki Urdangarin) සිර දඬුවමට අමතරව ස්වේච්ඡා වැඩකටයුතු සඳහා සහභාගී කරවීමට අධිකරණය නියෝග කර ඇත. ඒ අනුව ඔහු මැඩ්රිඩ් අගනුවර ආගමික ආයතනයක පැමිණ ඇති අතර එම අවස්ථාව කාගේත් අවධානයට ලක්වුණි. සතියකට දෙවරක් පැය අට බැගින් ඔහු ස්වේච්ඡා වැඩ කටයුතුවල නිරත විය යුතු බවට අධිකරණය නියෝග කර ඇති බව සඳහන්. බදු වංචා සහ මූල්‍ය වංචාවලට වරදකරු වූ උර්දන්ගරින් බන්ධනාගාර ගතකෙරුණේ පසුගිය වසරේ ජූනි මාසයේදී. පස් වසරකට අධික සිර දඬුවමකට යටත්ව සිටින ඔහු බන්ධනාගාරයෙන් පිටව ගිය පළමු අවස්ථාව මෙය බව විදෙස් වාර්තා සඳහන් කරයි. ස්පාඤ්ඤයේ ෆිලිපේ රජුගේ සොහොයුරිය වන ක්‍රිස්ටිනා කුමරියගේ සැමියා රඳවා තබා ඇත්තේ බ්‍රෙවියා (Brevia) නම් කාන්තා බන්ධනාගාරයකයි. කෙසේ වෙතත් එහි ඔහු රඳවා ඇත්තේ බන්ධනාගාරයේ සෙසු රැඳවියන්ගෙන් හුදෙකලාව ස්ථානයක බව සඳහන්. හුදෙකලා බවින් මිදීම සඳහා ඔහු මෙලෙස ස්වේච්ඡා වැඩකටයුතුවලට යොමු කරන ලෙස අධිකරණය නියෝග කර ඇත. ලාභ නොලබන සංවිධානයක් ලෙස සැළකෙන නූස් (Noos) නම් පදනමේ වැඩසටහන් සඳහා මහජන කොන්ත්‍රාත්තු ලබාගැනීමට රාජකීය සබඳතා උපයෝගී කරගැනීම සම්බන්ධයෙන් 2017 වසරේ පෙබරවාරි මාසයේදී ඉනාකි උර්දන්ගරින් වරදකරු බවට පත්වුණි. ඒ ඔස්සේ ඔහු වංචනික ලෙස විශාල මුදලක් උපයාගෙන ඇති බවට පැවැති නඩු විභාගයකදීයි. මෙසේ උපයාගත් මුදල්, යූරෝ මිලියන ගණනින් විදේශයන්හි තැන්පත් කර ඇති බවට නඩුව අතරතුර හෙලිදරව් වුණි. අරජුගේ මස්සිනා වීම හේතුවෙන් ඔහු පැමිණෙන අවස්ථාව වනවිට අදාළ පුණ්‍යාතනය අසළට මාධ්‍යවේදීන් විශාල පිරිසක් එක්රොක් වී සිටියේය. කෙසේ වෙතත් එහි ප්‍රධානියා පැවසුවේ සිරකරුවෙක් ස්වේච්ඡා වැඩකටයුතුවලට සහභාගී වීම අසාමාන්‍ය සිද්ධියක් නොවන බැවින් ඊට මාධ්‍යවල විශේෂ අවධානයක් අවශ්‍ය නොවන බවයි.", "URL": "https://sinhala.adaderana.lk/news.php?nid=119590", "Category": null, "Parent URL": null}