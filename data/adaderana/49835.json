{"Source": "Adaderana", "Timestamp": "March 9, 2015 01:34 pm", "Headline": "ශ්‍රී ලංකාවේ මාධ්‍ය ආයතන තුළදී කාන්තා මාධ්‍යවේදිනියන්ට ලිංගික හිරිහැර වෙන හැටි ", "News Content": "ශ්‍රී ලංකාවේ කාන්තා මාධ්‍යවේදිනියන්ගෙන් සියයට 29ක් සිය සේවාස්ථානවලදී ලිංගික හිංසනවලට ගොදුරු වී ඇති බව ජාත්‍යන්තර ජනමාධ්‍යවේදීන්ගේ සංගමය විසින් සිදුකළ සමීක්ෂණයකින් හෙළි වී තිබේ.එම සමීක්ෂණය සිදුකරනු ලැබූ දිල්රුක්ෂි හඳුන්නෙත්ති නැමැති කාන්තාවට අනූව ඇය මාධ්‍යවේදිනියන් 45 දෙනෙකු මේ සඳහා සහභාගි කරගෙන ඇත.ඉන් 13 (28.8%) දෙනෙකුම තමන් රැකියා ස්ථානයේදී ලිංගික හිංසනවලට ගොදුරු වූ බව ඇයට හෙළි කර තිබේ.මාධ්‍ය ආයතන තුළදී කාන්තාවන්ට සිදුවන ලිංගික හිරිහැර විවිධාකාර බවත්, ඇතැම් සිද්ධි කිසිසේත් වාර්තා නොවී ඇති බවත්, ඇය සිය සමීක්ෂණය මගින් හෙළි කරයි.ඊට හේතු ලෙස ඇය පෙන්වාදී ඇත්තේ එවැනි සිද්ධි සම්බන්ධයෙන් එකී මාධ්‍ය ආයතනවල ප්‍රධානීන් නිහඬ ප්‍රතිපත්තියක් අනුගමනය කිරීමත්, ඒ ගැන සොයාබලා නිසි පියවරක් ගැනීමට ඔවුන් දක්වන මැලිකමත් යැයි සමීක්ෂණයේදී හෙළි වී ඇත.එසේම මෙවැනි සිද්ධි ගැන වගකිව යුතු පාර්ශවවලට පැමිණිලි කිරීමට අගතියට පත්වූවන් වෙනුවෙන් අඩු තරමින් මිතුරියක හෝ ඉදිරිපත් නොවීමද ගැටලුව වඩාත් උග්‍ර කර ඇති බව සමීක්ෂණ වාර්තාවෙන් අනාවරණය කරයි.තමන්ට සිදුවූ ලිංගික හිංසනයක් ගැන‍ කොළඹ ප්‍රදේශය කේන්ද්‍ර කර ගත් එක්තරා ඉංග්‍රීසි පුවත්පත් ආයතනයක කාන්තාවක් සමීක්ෂණය සිදුකළ දිල්රුක්ෂි හඳුන්නෙත්තිට පවසා ඇත්තේ මෙවැන්නකි.\"සම කතෘවරයෙකුගෙන් මට වුණ හිංසනයක් ගැන අපේ අංශය බාර ප්‍රධානියාට කිවුවාම මගේ තාත්තාගේ වයස් මට්‍ටමේ පිරිසක් අප්සට් ගන්න එපා. ඒක අතහැරලා දාන්න කියලා මට කිවුවා. මගේ පැමිණිල්ල ගැන ප්‍රමාණවත් පියවරක් නොගන්නා විට තවත් අය ඇවිත් මට නිකන් උපදෙස් දුන්නා උඩ බලාගෙන මුහුණට කෙළ ගහ ගහන්න එපා කියලා.\" යනුවෙන් ඇය ප්‍රකාශ කර ඇත.අවසානයේදී අදාළ අංශය බාර ප්‍රධානියා එම තරුණිය ලවාම අත්සනක් ලබාගෙන ඇත්තේ තමාට සිදුවූ වැරදි අවබෝධයක් නිසා මෙවැන්නක් තමා අතින් සිදුවූ බව පැවසෙන ලිපියකට බවද සමීක්ෂණ වාර්තාවෙන් තහවුරු කරයි.මේ අතර තවත් ජනමාධ්‍යවේදිනියන් තිදෙනෙකුද ඔවුන් මුහුණ පෑ අත්දැකීම් හෙළිකර තිබේ.සේවා ස්ථානයේදී මාධ්‍යවේදියෙකු විසින් සිය තට්ටම් ප්‍රදේශයට පහරදුන් බවට ඔවුන් මැසිවිලි නගා ඇති නමුත් ඒ ගැන කිසිවෙකුටත් පැමිණිලි කිරීමට නොගොස් ඇත්තේ එය කොල්ලන් විසින් සිදුකරන සාමාන්‍ය දෙයක් ලෙසට තවත් පිරිසක් ඔවුන්ට පැවසීම නිසාය.මේ ආකාරයට කාන්තාවන්ගෙන් සියයට පනහකට වැඩි ප්‍රතිශතයක් (69.23%) රැකියා ස්ථානයේදී ලිංගික හිංසනවලට මුහුණ පා ඇති බව දිල්රුක්ෂි හඳුන්නෙත්ති සිය සමීක්ෂණ වාර්තාව මගින් පෙන්වාදෙයි.ඔවුන්ගෙන් සියයට 30.77ක්ම පවසා ඇත්තේ තමන් එසේ අපහසුතාවට පත්වුයේ සිය හිතමිත්‍ර මාධ්‍යවේදින් අතින්ම බවයි.එසේම තවත් සියයට 15.38ක් පවසා ඇත්තේ තමන් සම්මුඛ පරීක්ෂණ අවස්ථාවේදී ලිංගික හිංසනවලට ගොදුරු වූ බවයි.මේ ආකාරයට මාධ්‍ය ආයතන තුළ ලිංගික හිංසන ගැන පැමිණිලි කිරීමට හා ඊට එරෙහිව කතා කිරීමට කාන්තාවන් මැලිකමක් දැක්වීම නිසා එවැනි සිද්ධීන් බොහෝමයක් යටපත්වී ඇති බවද ඇය සිය සමීක්ෂණ වාර්තාව මගින් අවධාරණය කර ඇත.", "URL": "https://sinhala.adaderana.lk/news.php?nid=49835", "Category": null, "Parent URL": null}