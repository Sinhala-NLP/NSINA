{"Source": "Adaderana", "Timestamp": "September 5, 2012 01:58 pm", "Headline": "සිරියානුවන් වෙන රටවලට සංක්‍රමණය වෙයි", "News Content": "පසුගිය මාසය තුළ පමණක් සිරියානු වැසියන් ලක්ෂයක පමණ පිරිසක් අසල්වැසි රටවලට සංක්‍රමණය කර ඇති බව එක්සත් ජාතීන්ගේ සරණාගතයින් පිළිබඳ නියෝජිත කාර්යාලය පවසයි. සිරියාවේ ගැටුම් ආරම්භ වී ගත වූ කාලය තුළ වැඩිම පිරිසක් සංක්‍රමණය කර ඇත්තේ මෙම මාසය තුළ බව එම කාර්යාලයේ මාධ්‍ය ප්‍රකාශිකා මෙලිසා ෆෙලෙමින් මහත්මිය ප්‍රකාශ කර ඇත. රැකවරණය පතා මෙලෙස සිරියාවෙන් නික්ම යන ප්‍රමාණය ශීඝ්‍රයෙන් ඉහළ යමින් පවතින බව ඇය පෙන්වාදෙයි. සැප්තැම්බර් මස දෙවැනි දින වන විට සිරියාවෙන් පිටත්ව යාමට සූදානම් වී සිටින සහ මේ වන විටත් පිටත්ව ගොස් සිටින පුද්ගලයින් සංඛ්‍යාව දෙලක්ෂ 34,368 ක් බව ඇය පවසයි. මාස 17 ක පමණ සිට පවතින ගැටුම් හේතුවෙන් මේ වන විට සිරියාවේ පුද්ගලයින් 23,000 ත් 26,000 ත් අතර සංඛ්‍යාවක් ජීවිතක්ෂයට පත්ව ඇති බව ද සඳහන්ය. පසුගිය මාසයේ පමණක් පුද්ගලයින් 5,000 ක පමණ සංඛ්‍යාවක් ජීවිතක්ෂයට පත්ව ඇති අතර එය මේ වන තෙක් මාසයක් තුළ වාර්තා වූ වැඩිම මරණ සංඛ්‍යාව බව වාර්තා වේ. ‍", "URL": "https://sinhala.adaderana.lk/news.php?nid=27154", "Category": null, "Parent URL": null}