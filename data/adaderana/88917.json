{"Source": "Adaderana", "Timestamp": "May 11, 2018 12:36 pm", "Headline": "ධම්මාලෝක හිමිට එරෙහි නඩුවේ සාක්ෂි නැවත කැඳවන්න අධිකරණ නියෝගයක්", "News Content": "බලපත්‍රයක් නොමැතිව අලි පැටවකු සන්තකයේ තබා ගත් බවට චෝදනා ලබා සිටි පූජ්‍ය උඩුවේ ධම්මාලෝක හිමියන්ට එරෙහිව නිතිපතිවරයා ගොනු කර තිබෙන නඩුවේ විත්තියේ සාක්ෂි කැඳවීමට කොළඹ මහාධිකරණය අද(11) තීන්දු කළේය. මීට පෙර දින මෙම නඩුවේ පැමිණිල්ලේ සාක්ෂි කැඳවීම රජයේ නීතිඥවරයා විසින් අවසන් කළේය. එදින විත්තියේ නීතිඥවරයා අධිකරණයට දන්වා සිටියේ දැනට ඉදිරිපත් වී ඇති සාක්ෂිවලට අනුව විත්තියේ සාක්ෂි කැඳවීමකින් තොරව විත්නිතිකාර ස්වාමීන්වහන්සේ නිදහස් කිරීමට අධිකරණයට හැකියාවක් තිබෙන බවයි. එහෙත් අද දින තම තීරණය ප්‍රකාශයට පත් කරමින් කොළඹ මහාධිකරණ විනිසුරු සම්පත් විජයරත්න මහතා සඳහන් කර සිටියේ මෙම නඩුවේ විත්තියේ සාක්ෂි කැදවීමට තමන් තීරණය කරන බවයි. ඒ අනුව විත්තිකාර ස්වාමීන් වහන්සේට සාක්ෂි කූඩුවට නැග සාක්ෂි ලබා දීමටත් හෝ විත්තිකූඩුවේ සිට ප්‍රකාශයක් කිරීමට හෝ විත්තියේ සාක්ෂි කැඳවීමට ඉඩකඩ පවතින බව විනිසුරු වරයා සඳහන් කළේය. මෙහිදී පූජ්‍ය උඩුවේ ධම්මාලෝක හිමියන් වෙනුවෙන් පෙනී සිටි නීතිඥවරයා අධිකරණයට දන්වා සිටියේ විත්තිකාර ස්වාමීන් වහන්සේ සාක්ෂි කූඩුවට නැග සාක්ෂි ලබා දීමට ඇලෙක්සා කරන බවයි. විත්තියේ සාක්ෂි ලැයිස්තුව ඉදිරිපත් කිරීම සඳහා කෙටි දිනයක් ලබා දෙන මෙන්ද විත්තියේ නීතිඥවරයා අධිකරණයෙන් ඉල්ලා සිටියේය. ඒ අනුව විත්තියේ සාක්ෂි ලැයිස්තුව ජූලි මස 17 වනදා අධිකරණය වෙත ඉදිරිපත් කර ලෙස විනිසුරුවරයා විත්තියෙන් නීතිඥවරයාට නියම කළේය.", "URL": "https://sinhala.adaderana.lk/news.php?nid=88917", "Category": null, "Parent URL": null}