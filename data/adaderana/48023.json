{"Source": "Adaderana", "Timestamp": "December 15, 2014 03:58 pm", "Headline": "උකස් මධ්‍යස්ථානය කොල්ල කෑ හැටි රහස් කැමරාවේ! ", "News Content": "හැටන්, කොටගල නගරයේ උකස් මධ්‍යස්ථානයකින් රන් පවුම් අනූඅටක් සහ මුදල් එක්ලක්ෂ අනූ හතර දහසක් සොරකම් කළ සැකකරුවෙකු එම උකස් මධ්‍යස්ථානයේ සවිකර තිබූ සී.සී.ටී.වි කැමරා දර්ශන වලින් හඳුනාගැනීමෙන් පසු දිඹුල පොලීසිය විසින් අත්අඩංගුවට ගෙන තිබේ. පසුගිය දින මෙම සැකකරු කොටගල නගරයේ පිහිටි මෙම උකස් මධ්‍යස්ථානයට පිටුපස දොරෙන් රාත‍්‍රී කාලයේ අතුල්වී එහි ආරක්ෂිත ලාච්චුවක තිබූ ස්වර්ණාභරණ හා මුදල් සොරකම්කර ඇති බව අප වාර්තාකරු සඳහන් කළේය. පසුව එහි හිමිකරු පසු දින එම වෙළඳසැළ විවෘත කිරීමේදී ස්වර්ණාභරණ සොරකම්කර ඇති බවට දැනගත් පසුව වෙළඳසැලේ සවිකර තිබූ සී.සී.ටී.වි කැමරා දර්ශන පරික්ෂා කර බැලිමේදී අදාළ සැකකරු හඳුනාගෙන ඒ පිළිබඳව දිඹුල පොලීසියට කරන ලද පැමිණිල්ලකින් අනතුරුව පොලීසිය විසින් ඉකුත් දහ වෙනිදා සැකකරුව අත්අඩංගුවට ගෙන තිබේ. අදාළ සැකකරු අධිකරණ නියෝග මත රඳවාගෙන ප‍්‍රශ්න කිරීමේදී ඔහු විසින් සොරකම් කරන ලද රන් පවුම් අනූ අටක් සහ සොරකම් කරන ලද මුදල් වලින් රුපියල් එක්ලක්ෂ හතලිස් තුන්දහසක් සැකකරුගේ නිවසේ තිබී දිඹුල පොලීසිය මඟින් සොයාගෙන ඇති බව වාර්තා වෙයි. අත්අඩංගුවට ගත් සැකකරු නැවතත් අද (15) හැටන් මහේස්ත‍්‍රාත්වරයා වෙත ඉදිරිපත් කරන බව දිඹුල පොලීසිය පැවසුවේය.", "URL": "https://sinhala.adaderana.lk/news.php?nid=48023", "Category": null, "Parent URL": null}