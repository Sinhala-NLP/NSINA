{"Source": "Adaderana", "Timestamp": "March 8, 2011 01:04 pm", "Headline": "කැටගොඩ ෆොන්සේකාගේ අසුනට දිවුරුම්දෙයි", "News Content": "ප්‍රජාතන්ත්‍රවාදී ජාතික සන්ධානයේ පුරප්පාඩු වී ඇති කොළඹ දිස්ත්‍රික් මන්ත්‍රීධුරය සඳහා ජයන්ත කැටගොඩ මහතා සුළු මොහොතකට පෙර කතානායකවරයා ඉදිරියේ දිවුරුම් දී තිබේ. ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතාගේ මන්ත්‍රී ධුරය අහෝසී වීමෙන් හිස්වු මන්ත්‍රී ධුරය වෙනුවෙන් මෙම දිවුරුම් දී සිදුකරනු ලැබීය. මීට පෙර මනාප ලැයිස්තුවේ ඊළඟට වැඩිම මනාප ලබාසිටි ලක්ෂ්මන් නිපුණආරච්චි මහතාගේ නම මැතිවරණ කොමසාරිස්වරයා විසින් නම් කර තිබුණි. එහෙත් මාස තුනක් යන තෙක් ඔහු මන්ත්‍රී ධුරයේ දිවුරුම් නොදීම හේතුවෙන් ජයන්ත කැටගොඩ මහතාට මන්ත්‍රී ධුරය සඳහා අවස්ථාව හිමිවිය. කැටගොඩ මහතා එක්සත් ජාතික පක්ෂයේ හිටපු පාර්ලිමේන්තු මන්ත්‍රීවරයෙකු ද වන අතර පසුගිය මහ මැතිවරණයේදී ඔහු ප්‍රජාතන්ත්‍රවාදී ජාතික සන්ධානයෙන් තරග කර එම ලැයිස්තුවේ කොළඹ දිස්ත්‍රික්කයේ සිව්වන ස්ථානයට මනාප ලබාගත්තේය.", "URL": "https://sinhala.adaderana.lk/news.php?nid=14704", "Category": null, "Parent URL": null}