{"Source": "Adaderana", "Timestamp": "April 30, 2013 07:51 am", "Headline": "එතනෝල් සැකකරු යළි රිමාන්ඩ්", "News Content": "ටිනර් ආනයනය කරන මුවාවෙන් එතනෝල් ආනයනය කිරීමේ සිද්ධියට සම්බන්ධ සැකකරු යළිත් රක්ෂිත බන්ධනාගාර ගතකර තිබේ. කොළඹ අතිරේක මහේස්ත්‍රාත් සඳුන් විතාන මහතා අදාළ සැකකරු මැයි මස 6 වැනි දින දක්වා රක්ෂිත බන්ධනාගාර ගත කිරීමට නියෝග කර ඇති බව අද දෙරණ අධිකරණ වාර්තාකරු සඳහන් කළේය. සැකකරු මෙම සිද්ධියට සම්බන්ධ නොමැති බව ඔහු වෙනුවෙන් පෙනී සිටි නීතීඥවරයා අධිකරණයට දැනුම් දී සිටියේය. අදාල කන්ටේනර් දෙක ගොඩබෑ අවස්ථාවේ සැකකරු අත්අඩංගුවට ගෙන නිදහස් කළ බව නීතීඥවරයා අධිකරණයට දැනුම් දී තිබේ. පසුව රේගුව සැකකරු නොමැතිව අදාළ කන්ටේනර්වල මුද්‍රා ඉවත් කර පරීක්ෂා කිරීමෙන් අනතුරුව යළිත් අත්අඩංගුවට ගෙන ඇති බව සැකකරු වෙනුවෙන් පෙනී සිටි නීතීඥවරයා වැඩිදුරටත් සඳහන් කර ඇත. ඒ අනුව ඒ පිළිබඳ සම්පූර්ණ ලියවිල්ලක් මීළඟ නඩු වාරයේ දී අධිකරණයට ඉදිරිපත් කරන ලෙස මහේස්ත්‍රාත්වරයා නියෝග කර තිබේ.", "URL": "https://sinhala.adaderana.lk/news.php?nid=33689", "Category": null, "Parent URL": null}