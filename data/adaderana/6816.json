{"Source": "Adaderana", "Timestamp": "February 19, 2010 05:05 pm", "Headline": "සන්ධානයේ ගම්පහ කණ්ඩායම් නායකයා බැසිල්", "News Content": "එක්සත් ජනතා නිදහස් සන්ධාන‍යේ මහ මැතිවරණයට ඉදිරිපත් වන ගම්පහ දිස්ත්‍රික් කණ්ඩායම් නායකයා ලෙස බැසිල් රාජපක්ෂ මහතා නම් කර තිබේ. ගම්පහ දිස්ත්‍රික්කය සඳහා තරග වදින එක්සත් ජනතා නිදහස් සන්ධාන‍යේ අපේක්ෂකයින් අද සිය නාම යෝජනා පත්‍රවලට අත්සන් තැබීය. ගම්පහ දිස්ත්‍රික් කණ්ඩායමට එක්සත් ජනතා නිදහස් සන්ධානයෙන් අපේක්ෂකයින් 21 දෙනෙකු තරග වැදීමට නියමිතය. කණ්ඩායම් උපනායකයා ලෙස ධීවර හා ජලජ සම්පත් අමාත්‍ය ෆීලික්ස් පෙරේරා මහතා කටයුතු කරයි. ජාතික හෙළ උරුමය පක්ෂයේ පුජ්‍ය අතුරලියේ රතන හිමි සන්ධානය නියෝජනය කරමින් මහ මැතිවරණයට ඉදිරිපත් වනු ඇත. ඊට අමතරව පණ්ඩු බණ්ඩාරනායක, ලසන්ත අලගියවන්න, මර්වින් සිල්වා, හිටපු අමාත්‍ය ජෙයරාජ් ප්‍රනාන්දු පුල්ලේ මහතාගේ බිරිඳ වන වෛද්‍ය සුදර්ශනී ප්‍රනාන්දු පුල්ලේ යන මහත්ම මහත්මීන් ගම්පහ දිස්‍ත්‍රික්කයෙන් සන්ධානය නියෝජනය කරමින් මහ මැතිවරණයට ඉදිරිපත් වෙයි. ජාතික නිදහස් පෙරමුණේ පියසිරි විජයනායක අමාත්‍යවරයා ද මීට ඇතුළත්ය.", "URL": "https://sinhala.adaderana.lk/news.php?nid=6816", "Category": null, "Parent URL": null}