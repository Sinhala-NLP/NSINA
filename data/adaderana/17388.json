{"Source": "Adaderana", "Timestamp": "July 14, 2011 08:46 am", "Headline": "ඉරාකයේ රට සල්ලි සෙවූ 30 ක් මෙරටට එවයි", "News Content": "ඉරාකයේ රැකියා සඳහා පිටත්ව ගොස් සිටි ශ්‍රී ලාංකිකයන් තිස් දෙනෙකු යළි මෙරටට එවීමට එරට රජය තීරණය කර තිබේ. ඔවුන්ට අමෙරිකානු ඩොලර් 3000ක මුදලක් බැගින් සහ ගුවන් ටිකට් පත් ලබාදීමට ද පියවර ගෙන ඇති බව වාර්තා වේ. ඉරාක රජයේ ප්‍රකාශක අලී අල් ඩබා ඊයේ ප්‍රකාශ කර සිටියේ එරට පෞද්ගලික සමාගමක සේවය කළ අදාළ ශ්‍රී ලාංකිකයින් පිරිසට වැටුප් ලබානොදීම සම්බන්ධයෙන් නීතිමය පියවර ගැනීම සඳහා ශ්‍රී ලංකා රජයට සහය පළ කරන බවයි. ඉරාකයේ පෞද්ගලික ඉදිකිරීම් සමාගමක සේවය කළ ශ්‍රී ලාංකිකයෝ 41 දෙනෙක් පසුගියදා උපවාසයක නිරතවූහ. රජයේ එකඟතාව මත ඔවුන් එම උපවාසය අත්හැරීමට තීරණය කර තිබුණි. අදාළ ශ්‍රී ලාංකිකයින් නීති විරෝධීව එරටට ඇතුළුවීමත් පෞද්ගලික අංශයේ රැකියාවල නිරත වීමත් හේතුවෙන් ඔවුන්ට නීතිමය පිහිටක් ලබාදීමට නොහැකි බව ඉරාක රජය සඳහන් කර තිබුණි. මේ වන විට ශ්‍රී ලාංකිකයින් 6000ක් පමණ ඉරාකයේ රැකියා වල නිරත වේ.", "URL": "https://sinhala.adaderana.lk/news.php?nid=17388", "Category": null, "Parent URL": null}