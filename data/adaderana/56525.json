{"Source": "Adaderana", "Timestamp": "January 21, 2016 01:10 pm", "Headline": "දෙමළ මහජන කමිටු‍වෙන් දේශපාලන එදිරිවාදීකම් නෑ", "News Content": "දෙමළ ජනතාවගේ ගැටළු සඳහා විසදුම් සෙවීමට පත්කළ දෙමළ මහජන කමිටුව දෙමළ ජාතික සන්ධානයට කිසිදු ආකාරයකින් එරෙහිව කටයුතු නොකරන බව උතුරු පළාත් ප්‍රධාන අමාත්‍ය සී.වී විග්නේෂ්වරන් මහතා පවසයි.උතුරු පළාත් සභා දෙමළ ජාතික සන්ධාන මන්ත්‍රීවරුන් හා පළාත් ප්‍රධාන අමාත්‍ය සී.වී විග්නේෂ්වරන් මහතා අතර සාකච්ඡාවක් ප්‍රධාන අමාත්‍ය කාර්යාලයේදී ඊයේ පැවැත්වුණි.එහිදී මන්ත්‍රීවරුන් කිහිප දෙනෙකු විමසා සිටියේ දෙමළ මහජන කමිටුව පිහිටුවීම තුළින් විග්නේෂ්වරන් මහතා දෙමළ ජාතික සන්ධානයේ අරමුණු වලට පටහැනිව කටයුතු කර ඇති බවයි .එමෙන්ම දෙමළ මහජන කමිටුවේ සහ විග්නේෂ්වරන් මහතාගේ ප්‍රධාන අමාත්‍ය ධුරයේ ක්‍රියාකාරිත්වය ගටළු සහගත බව එම මන්ත්‍රීවරයා සඳහන් කර තිබේ.ඊට පිළිතුරු දෙමින් සී.වී විග්නේෂ්වරන් මහතා කියා සිටියේ දෙමළ ජනතාවට පවතින ගැටළු සඳහා විසඳුම් ලබාගන්නා තෙක් තමා එම කමිටුවෙන් ඉවත් නොවන බවයි.දෙමළ මහජන කමිටුව තුළින් දේශපාලන එදිරිවාදීකම් කිසිඳු අවස්ථාවක ඉස්මතු නොවන බව සඳහන් කළ ප්‍රධාන අමාත්‍යවරයා 2013 වසරේ පැවති උතුරු පළාත් සභා මැතිවරණයේදී දෙමළ ජාතික සන්ධානය ඉදිරිපත් කළ මැතිවරණ ප්‍රකාශනය අනුව තමා කටයුතු කරන බවද ප්‍රකාශ කළේය.", "URL": "https://sinhala.adaderana.lk/news.php?nid=56525", "Category": null, "Parent URL": null}