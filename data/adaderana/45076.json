{"Source": "Adaderana", "Timestamp": "August 2, 2014 12:55 pm", "Headline": "කච්චතිව් එන අයට නාවික හමුදාව අනතුරු අඟවයි ", "News Content": "ශ්‍රී ලංකා මුහුදු සීමා උල්ලංඝණය කරන ඕනෑම පුද්ගලයෙකු අත්අඩංගුවට ගෙන නීතිය ක්‍රියාත්මක කරන බව ශ්‍රී ලංකා නාවික හමුදාව පවසයි. තමිල්නාඩු ධීවරයින් කච්චතිව් දුපතට පැමිණ සත්‍යග්‍රහයක් සිදුකරන බවට ඉන්දීය මාධ්‍ය වාර්තා කර තිබුණි. ඒ අනුව ඔවුන් අද උදෑසන කච්චතිව් දුපතට පැමිණීමට නියමිතව තිබු බව ද ඉන්දීය මාධ්‍ය වාර්තා කර තිබේ. ශ්‍රී ලංකා අත්අඩංගුවේ පසුවන ඉන්දීය ධිවරයින් නිදහස් කරන ලෙස බල කරමින් ඔවුන් මෙලෙස කච්චතිව් දුපතට පැමිණීමට සුදානමින් සිටින බව වාර්තා වෙයි. රාමේෂ්වරම් සිට පවුල් 5000 ක පමණ ධීවරයින් පිරිසක් කච්චතිව් දුපතට පැමිණෙන බව ඉන්දීය මාධ්‍ය මීට පෙර වාර්තා කර තිබුණි. කෙසේ වෙතත් මේ දක්වාත් කිසිදු ධිවරයෙකු කච්චතිව් දුපත වෙත පැමිණ නොමැති බව වාර්තා වෙයි. වෙනත් රටක මුහුදු සිමා උල්ලංඝණය කිරීම නීති විරෝධී කටයුත්තක් බව මේ සම්බන්ධයෙන් අද දෙරණට අදහස් දැක්වු නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුළසුරිය මහතා සඳහන් කළේය. මේ හේතුවෙන් ශ්‍රී ලංකා මුහුදු සීමා උල්ලංඝණය කරන ඕනෑම පුද්ගලයෙකු අත්අඩංගුවට ගෙන දැඩිව නීතිය ක්‍රියාත්මක කරන බව ද ඒ මහතා පැවසුවේය. මේ අතර අද දෙරණ සිදුකළ විමසීමකදී ධීවර අමාත්‍යංශ ප්‍රකාශකයෙකු සදහන් කළේ අත්අඩංගුවට ගන්නා ඉන්දීය ධීවරයින් අදාළ නීති කටයුතු අවසන් වීමෙන් අනතුරුව නිදහස් කිරීමට ශ්‍රී ලංකා රජය පියවර ගන්නා බවයි. කෙසේ වෙතත් මේ වනවිට ඉන්දීය ධීවරයින් 93 දෙනෙකු මෙරට අත්අඩංගුවේ පසුවන බව ද ඔහු සඳහන් කර සිටියේය. අදාළ ධීවරයින්ගේ නඩු වාරය ලබන සතියේ පැවැත්වීමට නියමිත අතර ඉන් අනතුරුව ඔවුන්ද නිදහස් කිරීමට පියවර ගන්නා බව අදාළ ප්‍රකාශකයා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=45076", "Category": null, "Parent URL": null}