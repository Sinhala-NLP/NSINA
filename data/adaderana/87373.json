{"Source": "Adaderana", "Timestamp": "April 12, 2018 10:30 pm", "Headline": "මීළග පාර්ලිමේන්තු සැසිවාරය ආරම්භ වන්නේ මැයි 08", "News Content": "ජනාධිපති මෛත්‍රීපාල සිරිසේන මහතා විසින් අති විශේෂ ගැසට් නිවේදනයක් මඟින් පාර්ලිමේන්තුවේ වාර අවසාන කර තිබේ. අද(12) මධ්‍යම රාත්‍රී සිට ක්‍රියාත්මක වන පරිදි පාර්ලිමේන්තුවේ වාර අවසාන කර ඇති අතර පාර්ලිමේන්තුවේ මීළඟ වාරය මැයි මස 08 වන දින ආරම්භ කිරීමට නියමිතයි. 1978 ආණ්ඩුක්‍රම ව්‍යවස්ථාවේ 70 වන ව්‍යවස්ථාව යටතේ ජනාධිපතිවරයාට පැවරී ඇති බලතල අනුව මාස දෙකක් නොඉක්ම වන දිනයක නැවත ආරම්භ කිරීමේ අරමුණින් පාර්ලිමේන්තුවේ වාර අවසාන කළ හැකිය. එම අවස්ථාව වන විට පාර්ලිමේන්තුවේ කටයුතු නිම කර නොමැති කරුණු ඊළඟ සභා වාරයේදී ඉදිරි පියවර ගැනීමට පාර්ලිමේන්තුවට බලය පවතින බව ව්‍යවස්ථාවේ දැක්වෙයි. සිංහල හින්දු අලුත් අවුරුදු නිවාඩුවෙන් පසු අප්‍රේල් මස 19 වනදා පාර්ලිමේන්තුව යළි රැස්වීමටයි මීට පෙර සැලසුම් කර තිබු‍ණි. එදින න්‍යායක පුස්තකය අනුව ජාතික විගනන පනත් කෙටුම්පත, අධිකරණ සංවිධාන සංශෝධන පනත් කෙටුම්පත, සුරැකුම් පත් හා විනිමය පනත් කෙටුම්පත සහ 20 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත දෙවන වර කියවීමේ විවාද පැවැත්විමට නියමිතව තිබුණි.", "URL": "https://sinhala.adaderana.lk/news.php?nid=87373", "Category": null, "Parent URL": null}