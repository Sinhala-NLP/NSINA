{"Source": "Adaderana", "Timestamp": "July 11, 2012 09:37 am", "Headline": "ඉන්දියාවේ ග්‍රාමීය සංවර්ධන අමාත්‍යවරයා දිවයිනට", "News Content": "ඉන්දියාවේ ග්‍රාමීය සංවර්ධන අමාත්‍ය ජයරාම් රමේෂ් මහතා සංචාරයක් සඳහා ශ්‍රී ලංකාවට අද (11) පැමිණෙන බව ඉන්දීය මාධ්‍ය වාර්තා කරයි. තෙදින සංචාරයක් සඳහා ලංකාවට පැමිණෙන ජයරාම් රමේෂ් අමාත්‍යවරයා මෙරට රැඳී සිටින කාලය තුළ දී ජනාධිපති මහින්ද රාජපක්ෂ මහතා හමුවනු ඇත. ඊට අමතරව ආර්ථික සංවර්ධන අමාත්‍ය බැසිල් රාජපක්ෂ හා විදේශ කටයුතු අමාත්‍ය ජී.එල් පීරීස් යන මහත්වරුන් ද හමුවීමට නියමිත බව එරට මාධ්‍ය වාර්තා සඳහන් කරයි. ලක්ෂ්මන් කදිරගාමර් මධ්‍යස්ථානය මඟින් සංවිධානය කරන දේශනයක් පවත්වන ඉන්දීය ග්‍රාමීය සංවර්ධන අමාත්‍යවරයා පසුව ජාත්‍යන්තර අධ්‍යයනය පිළිබඳ බණ්ඩාරනායක මධ්‍යස්ථානය සංවිධානය කරන දේශනයක් ද පැවැත්වීමට නියමිතව ඇත.", "URL": "https://sinhala.adaderana.lk/news.php?nid=25675", "Category": null, "Parent URL": null}