{"Source": "Adaderana", "Timestamp": "December 12, 2013 06:43 pm", "Headline": "අතුරුදහන්වූවන් පිළිබඳ පැමිණිලි බාර ගැනීමේ කාල සීමාව දිර්ඝ කරයි", "News Content": "උතුරු හා නැගෙනහිර පළාත් වල සිදුවු පුද්ගල අතුරුදන් වීම් පිළිබඳ පැමිණිලි බාර ගැනිමේ කාල සීමාව දීර්ඝ කර තිබේ. අදාළ කාළ සීමාව පසු ගිය මස 31 වන දිනෙන් අවසන් වීමට නියමිතව තිබුණද මහජනතාව සහ විවිධ ආයතන විසින් කරන ලද ඉල්ලීම් මත ඒ සඳහා පත් කරන ලද ජනාධිපති කොමිෂන් සභාව විසින් මෙම තීරණය ගෙන ඇති බව සඳහන් වෙයි. ඒ අනුව පැමිණිලි බාර ගැනීමේ කාල සීමාව දෙසැම්බර් මස 31 වන දින දක්වා දීර්ඝ කර ඇති බව එම කොමිෂන් සභාව සඳහන් කරයි. උගත් පාඩම් හා ප්‍රතිසන්ධාන ජනාධිපති කොමිෂන් සභාවේ නිර්දේශ ක්‍රියාත්මක කිරීමේ අරමුණින් උතුරු හා නැගෙනහිර පළාත් වල සිදුවු පුද්ගල අතුරුදන් වීම් පිළිබඳ පැමිණිලි විමර්ශනය කිරීම සඳහා මෙම කොමිසම පත් කරනු ලැබුණි. ඒ අනුව 1990 වසරේ ජුනි මස 10 වන දින සිට 2009 වසරේ මැයි මස 19 වන දින දක්වා කාලය තුල දිවයිනේ ඕනෑම පළාතක පදිංචිව සිටි පුද්ගලයෙකු උතුරු හා නැගෙනහිර ප්‍ර දේශ වලදී අතුරුදන් වුයේ නම් ඒ පිළිබඳ කොමිෂන් සභාව වෙත පැමිණිලි ඉදිරිපත් කිරීමේ හැකියාව පවතියි.", "URL": "https://sinhala.adaderana.lk/news.php?nid=39542", "Category": null, "Parent URL": null}