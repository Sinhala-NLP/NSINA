{"Source": "Adaderana", "Timestamp": "October 31, 2018 04:07 pm", "Headline": "අමුත්තන් නිසා අරලිගහ මන්දිරය කැළඹෙයි", "News Content": "හිටපු ජනාධිපති මහින්ද රාජපක්ෂ මහතාගේ කාර්යාලයේ යැයි කියාගත් පුද්ගලයින් දෙදෙනෙකු අද(31) දහවල් හිටපු අග්‍රමාත්‍ය රනිල් වික්‍රමසිංහ මහතාගේ නිල කාර්යාලය වන අරලියගහ මන්දිරයට ඇතුල්වී තිබේ. අරලියගහ මන්දිරයේ තිබෙන යම් යම් කාර්යාලීය උපකරණ පිළිබදව පරීක්ෂා කර ඒවා ඉවත් කිරීමට සූදානම් වීමේදී මහජනතාව හා ඔවුන් අතර නොසන්සුන්තාවයක් ඇති වී තිබෙන බව රනිල් වික්‍රමසිංහ මහතාගේ මාධ්‍ය අංශය නිවේදනය කරයි. සිද්ධිය සැල වූ වහා අරලියගහ මන්දිරයේ ආරක්ෂක නිලධාරීන් මැදිහත්ව නොසන්සුන්තාවය සමනය කිරීමට පියවර ගෙන ඇත. මෙම සිද්ධියට මුහුණ පෑ පුද්ගලයන් දෙදෙනා සිය අනන්‍යතාවය ඔප්පුකිරීමට හෝ ආරක්ෂක අංශ දැනුවත් කිරීමෙන් තොරව අරලියගහ මන්දිරයට ඇතුල් වී තිබෙන බව ආරක්ෂක අංශ සිදුකළ පරීක්ෂණයේදී හෙළි වී තිබේ. තමන් පැමිණියේ මහින්ද රාජපක්ෂ මහතාගේ කාර්යාලයේ සිට බවත් තමන්ට අරලියගහ මන්දිරයේ අග්‍රාමාත්‍ය කාර්යාලයේ තිබෙන කාර්යාලීය උපකරණවල සංඛ්‍යා ලේඛන ලබා ගන්නා ලෙසටත් මහින්ද රාජපක්ෂ මහතාගේ කාර්යාලයෙන් උපදෙස් ලබාදුන් බව ආරක්ෂක නිලධාරීන් හමුවේ ප්‍රකාශ කර තිබේ. ඉන් අනතුරුව මෙම පුද්ගලයින් දෙදෙනාගේ අනන්‍යතාවය පරීක්ෂා කර බලා ඔවුන් සුරක්ෂිතව කාර්යාල භූමියෙන් පිට කිරීමට අරලියගහ මන්දිර ආරක්ෂක නිලධාරීන් විසින් පියවර ගෙන ඇත.", "URL": "https://sinhala.adaderana.lk/news.php?nid=98504", "Category": null, "Parent URL": null}