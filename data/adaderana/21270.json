{"Source": "Adaderana", "Timestamp": "January 9, 2012 04:22 pm", "Headline": "නාසය ආශ්‍රිත සැත්කම් සඳහා නව ක්‍රමවේදයක්", "News Content": "නාසය ආශ්‍රිතව සිදුකරන සැත්කම්වල දී සෙසු ඉන්ද්‍රීයවලට හානි නොවී සැත්කම් කිරීමේ නව ක්‍රමවේදයක් කොළඹ ජාතික රෝහලේ නාසය හා උගුර පිළිබඳ අංශය විසින් හඳුන්වා දී තිබේ. මෙහි දී අදාළ සැත්කම් සඳහා නව උපකරණයක් භාවිත කිරීමට නියමිතය. අදාළ උපකරණය භාවිත කර නාසය ආශ්‍රිතව සිදුකරන සැත්කම් පිළිබඳව ඒ හා සම්බන්ධ විශේෂඥ වෛද්‍යවරුන්ට පුහුණුව ලබාදීම ඊයේ(08) ආරම්භ කෙරුණි. ඒ සඳහා ඉන්දියාවේ ශල්‍ය වෛද්‍ය විශේෂඥවරයෙකු සහභාගී වී සිටින බව සෞඛ්‍ය අමාත්‍යාංශය සඳහන් කරයි. ජාතික රෝහලෙන් ආරම්භ කරන ශල්‍යකර්මය සිදුකිරීමේ මෙම තාක්ෂණය දිවයිනේ සෙසු රෝහල්වලට ද ලබා දීමට පියවර ගන්නා බව සෞඛ්‍ය අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=21270", "Category": null, "Parent URL": null}