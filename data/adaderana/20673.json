{"Source": "Adaderana", "Timestamp": "December 14, 2011 09:16 am", "Headline": " එල්.ටී.ටී.ඊ සැකකරුවන් 14 ක් පුනරුත්ථාපනයට නියෝගයක්", "News Content": "යුද ගැටුම් අවසන් වීමෙන් පසුව රජයට භාර වූ එල්.ටී.ටී.ඊ සැකකරුවන් 14 දෙනෙකු පුනරුත්ථාපනය සඳහා යොදවන ලෙස කොළඹ ම‍හේස්ත්‍රාත් අධිකරණය නියෝග කර තිබේ. අධිකරණය විසින් ත්‍රස්ත මර්දන කාර්යාංශයට මෙම නියෝගය කර ඇති බව සඳහන්වේ. එම කාර්යාංශය මඟින් අත්අඩංගුවට ගත් මෙම සැකකරුවන් බූස්ස කඳවුරේ රඳවාගෙන ප්‍රශ්න කර තිබේ. මෙම සැකකරුවන් අවි පුහුණුව ලබා තිබුණ ද ඔවුන් එම සංවිධානය විසින් බලහත්කාරයෙන් රඳවාගෙන ඇති බවට පරීක්ෂණ වල දී අනාවරණය වූ බව පොලිසිය අධිකරණයට වාර්තාවක් ඉදිරිපත් කරමින් සඳහන් කර ඇත. ඔවුන් පුනරුත්ථාපනය සඳහා යොදවන ලෙස නීතීපතිවරයා උපදෙස් දී ඇති බව පොලිසිය අධිකරණයට දන්වා සිටියි. කරුණු සලකා බැලූ කොළඹ මහේස්ත්‍රාත් අධිකරණය අදාළ සැකකරුවන් වසරක කාලයක් වැලිකන්ද පුනරුත්ථාපන කඳවුර වෙත යොමු කරන ලෙස නියෝග කරන ලදී..", "URL": "https://sinhala.adaderana.lk/news.php?nid=20673", "Category": null, "Parent URL": null}