{"Source": "Adaderana", "Timestamp": "August 8, 2017 09:32 pm", "Headline": "  මාධ්‍යවේදියා ඇසූ පැනයට අම්මා මතක් කළාට ජෝන්ට කරුණු ඉදිරිපත් කරන්න වෙයි", "News Content": "බෝපිටිය ප්‍රදේශයට කුණු කසළ බැහැර කරලීම සම්බන්ධයෙන් අද දෙරණ මාධ්‍යවේදියෙකු විසින් ප්‍රශ්න කිරීමෙන් පසු සංචාරක සංවර්ධන හා ක්‍රිස්තියානි ආගමික කටයුතු අමාත්‍ය ජෝන් අමරතුංග මහතා අදාළ මාධ්‍යවේදියාට පරුෂ වචනයෙන් බැණ වැදී එළවා ගැනීමේ සිද්ධියට අදාළව මානව හිමිකම් කොමිසම මඟින් අමාත්‍ය ජෝන් අමරතුංග මහතාට කරුණු ඉදිරිපත් කරන ලෙස දන්වා තිබේ. පසුගිය මස (08) දා වත්තල, කෙරවලපිටිය, මුතුරාජවෙල ආදී ප්‍රදේශවලට කොළඹ කුණු බැහැර කරලීම සම්බන්ධයෙන් ප්‍රදේශවාසීන් විසින් විරෝධතා දැක්වීමෙන් අනතුරුව මෙම ප්‍රශ්නය සම්බන්ධයෙන් අමාත්‍ය ජෝන් අමරතුංග මහතාගේ කඳාන පිහිටි කාර්යාලයේදී සාකච්ඡාවක් පැවැත‍්විණි. එම සාකච්ඡාවෙන් අනතුරුව මාධ්‍ය වෙත අදහස් දැක්වූ අමාත්‍යවරයාගෙන්, මීට පෙරාතුව බෝපිටිය ප්‍රදේශයට කසළ මුදාහැරීම සම්බන්ධයෙන් ජනතාවගෙන් විරෝධය එල්ලවූ බැවින් ඒ පිළිබඳ අමාත්‍යවරයාගේ අදහස විමසීමේදී මෙලෙස පරුෂ වචනයෙන් බැණ වැදී තිබේ. එමෙන්ම ඒ අවස්ථාවේදී අදාළ මාධ්‍යවේදියාට මරණීය තර්ජන එල්ල කළ බවත්, ඔහු විසින් මානව හිමිකම් කොමිෂන් සභාව වෙත පැමිණිල්ලක් ඉදිරිපත් කර ඇත. අදාළ පැමිණිල්ලට අනුව කොමිසම මඟින් විමර්ශනයක් ආරම්භ කර ඇති අතර අදාළ පැමිණිල්ල සම්බන්ධයෙන් කොමිෂන් සභාව විසින් පැමිණිලිකරුගෙන් ප්‍රකාශයක්ද සටහන් කරගෙන තිබේ. ඒ අනුව අදාළ විමර්ශනය සඳහා අමාත්‍යවරයාට මෙම මස 10 වන දිනට පෙර දිවුරුම් ප්‍රකාශ මඟින් කරුණු ඉදිරිපත් කරන ලෙස දන්වා තිබේ.", "URL": "https://sinhala.adaderana.lk/news.php?nid=76103", "Category": null, "Parent URL": null}