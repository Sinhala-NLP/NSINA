{"Source": "Adaderana", "Timestamp": "May 1, 2015 11:01 pm", "Headline": "නිර්මාල්ට ගැහුවේ රාජපක්ෂගේ කුලී හේවායින් - ස්ටාලින්", "News Content": "කිරුළපන පැවති මැයි දින රැළිය නැරඹීමට ගිය ආචාර්ය නිර්මාල් රංජිත් දේවසිරි මහතාට මහින්ද රාජපක්ෂගේ කුලී හේවායින් විසින් පහරදී ඇතැයි ලංකා ගුරු සේව සංගමය කියයි.එහි ප්‍රධාන ලේකම් ජෝසප් ස්ටාලින් මහතා ඒ ගැන නිකුත් කළ නිවේදනයක් වැඩිදුරටත් පහත පරිදිය. විශ්ව විද්‍යාල ආචාර්ය සමිති සම්මේලනයේ හිටපු සභාපති ආචාර්ය නිර්මාල් රංජිත් දේවසිරි මහතාට මහින්ද රාජපක්ෂගේ කුලී හේවායන් විසින් පහරදීම දැඩිව හෙළා දකිමු රටේ පවතින ප‍්‍රජාතන්ත‍්‍රවාදී වටපිටාව තුළ කිරුළපන පැවති මහින්ද රාජපක්ෂගේ කුලී හේවායන්ගේ මැයි දින රැළිය නැරඹීමට ගිය ආචාර්ය නිර්මාල් රංජිත් දේවසිරි සහෝදරයාට දැඩි ප‍්‍රහාරයක් එල්ල කිරීම ලංකා ගුරු සංගමය දැඩි පිළිකුළෙන් යුතුව හෙළා දකී. වාසුදේව නානයක්කාර, ඩිව් ගුණසේකර, තිස්ස විතාරණ වැනි වාමාංශික යයි කියා ගන්නා නායකයින් සමඟ විමල් වීරවංශ වැනි වර්ගවාදීන් විසින් මහින්ද රාජපක්ෂ බල ගැන්වීමේ ව්‍යාපෘතියේ කොටසක් ලෙස පැවති මෙම මැයි රැළිය නැරඹීමට ගිය ආචාර්ය නිර්මාල් රංජිත්ට ප‍්‍රහාරයක් එල්ල කිරීමෙන් පැහැදිලි වන්නේ මහින්ද රාජපක්ෂගේ කුලී හේවායන් ඔහුගේ පාලන සමයේ පැවති ප‍්‍රචණ්ඩත්වය තවමත් අත් නොහැර ඇති බවයි. පොලිස් නිලධාරීන් විසින් ආචාර්ය නිර්මාල් රංජිත් මැරයින්ගෙන් මුදවාගෙන ජීප් රථයෙන් ගෙන යන අවස්ථාවේ දී ද ප‍්‍රහාරකයන් වියරු වැටී කටයුතු කොට ඇත. මේ වන විට ආචාර්ය නිර්මාල් රංජිත් කොළඹ ජාතික රෝහලේ ප‍්‍රතිකාර ලබන අතර මැරයෝ තවමත් නිදැල්ලේ පසුවෙති. මහින්ද රාජපක්ෂගේ ක‍්‍රෑර ඒකාධිපතිත්වය තුළ බුද්ධිමතුන්, මාධ්‍යවේදීන් ඇතුළු පුරවැසියන්ට සිදු කරන ලද ප‍්‍රචණ්ඩ ප‍්‍රහාරාත්මක පාලනයේ ස්වරූපය ඔහුගේ කුලී හේවායන් තවමත් අමතක කර නැති බව මෙම ප‍්‍රහාරයෙන් තවදුරටත් පෙන්නුම් කරයි. ප‍්‍රහාරකයන් අත් අඩංගුවට ගැනීමට බල කිරීමටත්, මෙම ප‍්‍රචණ්ඩ සංස්කෘතිය පරාජය කිරීමටත්, විකල්ප මතධාරීන් බාහු බලයෙන් මර්දනය කිරීම පරාජය කිරීමටත් පෙරට පැමිණෙන ලෙස ප‍්‍රජාතන්ත‍්‍රවාදය අගයන පුරවැසියන්ගෙන් ලංකා ගුරු සංගමය ඉල්ලා සිටී.මෙයට, ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=51054", "Category": null, "Parent URL": null}