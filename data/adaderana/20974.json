{"Source": "Adaderana", "Timestamp": "December 27, 2011 12:16 pm", "Headline": "ශ්‍රී ලංකාවටත් බංග්ලාදේශයටත් සරණාගත නීති ලිහිල් කරන්න ඉන්දුනීසියාව සූදානම්", "News Content": "ශ්‍රී ලංකා සහ බංග්ලාදේශ සරණාගතයන්ට ඉන්දුනීසියාවට ඇතුළුවීම සඳහා ඉඩ ප්‍රස්ථාව සැලසීම සඳහා එරට වීසා බලපත්‍ර නීතිය ඉදිරි වසරේ සිට බලපැවැත්වෙන පරිදි ලිහිල් කිරීමට තීරණය කර ඇතැයි විදෙස් මාධ්‍ය උපුටා දක්වයි. මීට අමතරව පකිස්ථානයට සහ ඇෆ්ගනිස්ථානයට ද මෙම නීතිය ලිහිල් කර ඇතත් ඔවුනට එරට විවිධ නියෝජිත ආයතන කිහිපයක අනුමැතිව අවශ්‍යව ඇති බව සඳහන් වේ. ශ්‍රී ලංකා සහ බංග්ලාදේශ වැසියන්ට සිය රටට ඇතුළුවිම පහසුකරලීම සඳහා මෙම පියවර ගත් බව ඉන්දුනීසියානු රජයේ දකුණු සහ මධ්‍යම ආසියාව භාර විදේශ සබඳතා අධ්‍යක්ෂ රිෂාලි විල්මර් මහතා පවසා තිබේ. දැඩි වීසා බලපත්‍ර නීතිය ක්‍රියාත්මක කිරීම යටතේ වුව සති තුනක පමණ කාලයක් තිස්සේ ඉහත රටවලට සහනශීලි ප්‍රතිපත්තියක් අනුගමනය කර ඇති බව කියැවෙයි. එක්සත් ජාතීන්ගේ සරණාගතයින් පිළිබඳ මහ කොමසාරිස් වරයා විසින් හෙළිදරව් කළ ඇති අන්දමට ඇෆ්ලනිස්ථානය,ඉරානය,ඉරාකය,මියෙන්මාරය සහ ශ්‍රී ලංකාව යන රටවලින් පැමිණි අවතැන් වූ සහ සරණාගත පිරිස් 2800 ක් පමණ ඉන්දුනීසියාවේ සිටින බව වාර්තා වේ. 2009 වසරේ දැවමය යාත්‍රාවක නැඟී පැමිණි ශ්‍රී ලාංකිකයින් 255 ක් බැන්තන් ප්‍රදේශයේ මෙරක්හිදීත්,බංග්ලාදේශයෙන් පැමිණි 70 ට වැඩි පිරිසක් සබන්ග් හා අචේ ප්‍රාන්තයේත් සිරවී සිටින බවත්,මෙම ප්‍රදේශයන් ඕස්ට්‍රේලියාවට සංක්‍රමණය වන මාර්ගයේ පිහිටා තිබෙන බවද විදෙස් වාර්තා පෙන්වාදෙයි. අන්තර්ජාතික නීතිය පිළිබඳ ඉන්දුනීසියානු විශ්ව විද්‍යාල ආචාර්යවරයකු වන හික්මහන්තෝ ජුවානා පවසන පරිදි අසල්වැසි ඕස්ට්‍රේලියාව මෙම තීරණය සම්බන්ධයෙන් අප්‍රසාදයට පත්වනු ඇත.", "URL": "https://sinhala.adaderana.lk/news.php?nid=20974", "Category": null, "Parent URL": null}