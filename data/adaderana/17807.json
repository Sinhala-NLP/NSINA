{"Source": "Adaderana", "Timestamp": "August 2, 2011 01:46 pm", "Headline": "විදෙස් ආයෝජකයින් හා සංචාරකයින් බය කරන්න එපා", "News Content": "චැනල් ෆෝ වාර්තා චිත්‍රපටය තුළින් ශ්‍රී ලංකාවේ සංචාරක කර්මාන්තයට බලපෑමක් සිදුවී නොමැති බව ආර්ථික සංවර්ධන නියෝජ්‍ය අමාත්‍ය ලක්ෂ්මන් යාපා අබේවර්ධන මහතා පවසයි. එමෙන්ම විදේශ ආයෝජකයින් හා සංචාරකයින් බියගැන්වීමට කටයුතු නොකරන ලෙස අද(02) කොළඹ පැවති මාධ්‍ය හමුවකදී අදහස් දක්වමින් ඒ මහතා සඳහන් කළේය. සංචාරකයින් බලපොරොත්තු වන සාමය සහ නිදහස මේ වනවිට ශ්‍රී ලංකාවේ පවතින බව ද එම මාධ්‍ය හමුවේදී අදහස් දක්වමින් ඔහු වැඩිදුරටත් සඳහන් කළේය. එමනිසා මේ වනවිට වැඩි වශයෙන් විදේශ ආයෝජකයින් හා සංචාරකයින් ඇදී එන බව ද ලක්ෂ්මන් යාපා අමාත්‍යවරයා කියා සිටියේය. සමෘද්ධි නිලධාරීන් සඳහා විශ්‍රාම වැටුප් ලබා දීමට අවශ්‍ය මූලික කටයුතු මේ වන විටත් අවසන් කර ඇති බව ද නියෝජ්‍ය අමාත්‍යවරයා ප්‍රකාශ කළේය. ඒ සම්බන්ධයෙන් වන පත්‍රිකාව කැබිනට් මණ්ඩලය වෙත ඉදිරිපත් කිරීමට නියමිත බව නියෝජ්‍ය අමාත්‍යවරයා පෙන්වා දෙයි. සමෘද්ධි සංගම් නිලධාරීන් විශ්‍රාම වැටුප් ලබා නොදෙන බවට චෝදනා කළ ද මහින්ද චින්තනය යටතේ පවා විශ්‍රාම වැටුප ඔවුන් වෙත යෝජනා කර ඇති බව හෙතෙම සඳහන් කළේය. යුද ගැටුම් නිමා වීමෙන් අනතුරුව උතුරු ප්‍රදේශයේ පවතින වාතාවරණය සැලකිල්ලට ගනිමින් එම ප්‍රදේශ වල සමෘද්ධි ආධාර ලැබිය යුතු ජනතාවට ද සමෘද්ධි සහානාධාර ලබා දීමට කටයුතු කරන බව ලක්ෂ්මන් යාපා අබේවර්ධන මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=17807", "Category": null, "Parent URL": null}