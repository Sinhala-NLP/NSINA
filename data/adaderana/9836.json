{"Source": "Adaderana", "Timestamp": "July 26, 2010 08:55 am", "Headline": "සරසවි සිසුවාගේ මරණයට විරෝධය පා දැවැන්ත උද්ඝෝෂණයක්", "News Content": "අද සිට සියලු විශ්ව විද්‍යාල මුලික කර ගනිමින් රුහුණු විශ්ව විද්‍යාලයේ සිසුවාගේ මරණය සම්බන්ධයෙන් දැවැන්ත උද්ඝෝෂණ ක්‍රියාමාර්ගයකට අවතීර්ණ වන බව අන්තර් විශ්ව විද්‍යාලීය ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න මහතා පවසයි. රුහුණු විශ්ව විද්‍යාලය, කැළණිය විශ්ව විද්‍යාලය, පේරාදෙණිය විශ්ව විද්‍යාලය, සබරගමුව විශ්ව විද්‍යාලය ඇතුළු සියලු විශ්ව විද්‍යාල ඉදිරිපිට විශ්ව විද්‍යාල සිසුන් එක්ව දැවැන්ත උද්ඝෝෂණ පවත්වන බව ද ඔහු සඳහන් කළේය. එමෙන්ම හෙට සිට පන්ති වර්ජන ක්‍රියාත්මක කරන බවද ඔහු ප්‍රකාශ කළේය. අවශ්‍ය වුවහොත් විශ්ව විද්‍යාල සිසුන් දහස් ගණනින් කොළඹට ගෙන්වා මේ පිළිබඳව විරෝධතා දැක්වීමට තීරණය කර ඇති බව ද උදුල් ප්‍රේමරත්න සඳහන් කරයි. රුහුණු සරසවි සිසු සුසන්ත බණ්ඩාරගේ මරණය පොලිස් ප්‍රහාරයක් නිසා සිදුවූ බවත් ඊට වගකිව යුතු පොලිස් නිලධාරීන්ට දඬුවම් පැමිණවිය යුතු බවත් මේ තුළින් අවධාරණය කරන බව අන්තර් විශ්ව විද්‍යාලීය ශිෂ්‍ය බල මණ්ඩලයේ කැඳවුම්කරු ප්‍රකාශ කළේය. මේ අතර පවතින වාතාවරණය තුළ අරගල වලට මැදිහත් නොවී විශ්ව විද්‍යාල සිසුන් බුද්ධිමත්ව සිය අධ්‍යයන කටයුතු සිදුකළ යුතු බව රුහුණු විශ්ව විද්‍යාලයේ උපකුලපති මහාචාර්ය සුසරිත් මෙන්ඩිස් මහතා පවසයි.", "URL": "https://sinhala.adaderana.lk/news.php?nid=9836", "Category": null, "Parent URL": null}