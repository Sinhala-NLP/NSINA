{"Source": "Adaderana", "Timestamp": "March 28, 2018 10:21 am", "Headline": " උතුරු කොරියානු නායකයා චීනයේ සංචාරයක ", "News Content": "උතුරු කොරියානු නායක කිම් ජොන්ග් අන් චීන සංචාරයක් සඳහා සහභාගිවූ බව දෙරටේම රාජ්‍ය මාධ්‍ය තහවුරු කර තිබේ. ඒ අනුව ඔහු උතුරු කොරියාවේ නායකත්වයට පත්වීමෙන් පසුව සිදුකල පළමු විදෙස් සංචාරය මෙයයි. උතුරු කොරියාවට අයත් දුම්රියක් පසුගියදා විශේෂ ආරක්ෂාවක් මධ්‍යයේ බීජිං නුවරට පැමිණි බව ජපන් මාධ්‍ය නිරීක්ෂණය කර තිබූ අතර ඒ අනුව කිම් ජොන්ග් අන් චීනයට පැමිණෙන්නට ඇතැයි ඔවුන් සැක පල කළේය. මෙම සිදුවීම සම්බණ්ධයෙන් ලෝකයේම අවදානය යොමුව තිබෙන පසුබිමක පසුව, කිම් ජොන්ග් අන් චීන සංචාරයකට සහභාගිවූ බව චීනය සහ උතුරු කොරියාව විසින් තහවුරු කර තිබේ. චීනයේ ෂින්හුවා පුවත් සේවය පැවසන්නේ සංචාරය අතරතුර උතුරු කොරියානු නායකයා චීන ජනාධිපති ෂී ජින් පින්ග් සහ සෙසු බලධාරීන් සමඟ සිදු කළ සාකච්ඡා බෙහෙවින් සාර්ථකවී ඇති බවයි. එමෙන්ම කොරියානු අර්ධද්වීපය න්‍යෂ්ටික ආයුධවලින් තොර කරන බවද උතුරු කොරියානු නායකයා එහිදී තහවුරු කර ඇතැයි මාධ්‍ය වාර්තා කර තිබේ. මෙම සංචාරය සඳහා උතුරු කොරියානු නායකයාගේ බිරිඳ වන රී සොල් ජු ද සහභාගිවී ඇති බව සඳහන් වෙයි. චීනය උතුරු කොරියාවේ දිගු කාලීන මිත්‍රයෙකු මෙන්ම ප්‍රධාන වෙළඳ සහකරුවෙකුද වෙයි. මේ අතර නිවේදනයක් නිකුත් කරමින් ධවල මන්දිරය සඳහන් කරන්නේ මෙම හමුව පිළිබඳව චීනය තමාට වාර්තාවක් ඉදිරිපත් කළ බවයි.", "URL": "https://sinhala.adaderana.lk/news.php?nid=86486", "Category": null, "Parent URL": null}