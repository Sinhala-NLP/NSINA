{"Source": "Adaderana", "Timestamp": "November 24, 2012 09:26 am", "Headline": "හැටන් - නුවරඑළිය ධාවන කටයුතුවලට තවදුරටත් බාධා", "News Content": "හැටන් - නුවරඑළිය මාර්ගයේ වාහන ගමනාගමනයට තවදුරටත් බාධා පවතින බව ආපදා කළමනාකරණ මධ්‍යස්ථානය පවසයි. පස් කන්දක් කඩා වැටීම හේතුවෙන් එහි ගමනාගමන කටයුතුවලට බාධා එල්ල වී ඇති බව එම මධ්‍යස්ථානයේ සහකාර අධ්‍යක්ෂ ප‍්‍රදීප් කොඩිප්පිලි මහතා පැවසුවේය. හැටන් - නුවරඑළිය මාර්ගයේ බංගලාහත ප්‍රදේශයේ දී පස්කන්දක් කඩා වැටීම හේතුවෙන් මෙම අවහිරතාව මතුවී තිබේ. අද පස්වරුව වන තෙක් එම මාර්ගයේ ගමනාගමනයට බාධා පවතිනු ඇති බව ප‍්‍රදීප් කොඩිප්පිලි මහතා පැවසුවේය. මේ අතර දිවයිනේ ප‍්‍රදේශ කිහිපයකට ඊයේ රාත‍්‍රියේ ඇදහැළුණු වර්ෂාව හේතුවෙන් සුළු ජල ගැලීම් තත්ත්වයක් වාර්තා වන බව ප‍්‍රදීප් කොඩිප්පිලි මහතා සඳහන් කළේය.", "URL": "https://sinhala.adaderana.lk/news.php?nid=29441", "Category": null, "Parent URL": null}