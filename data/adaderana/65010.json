{"Source": "Adaderana", "Timestamp": "October 13, 2016 12:14 pm", "Headline": " අපරාධ පරීක්ෂණ දෙපාර්තමේන්තුවට නොතීසි ", "News Content": "කොළඹ හිටපු ප්‍රධාන අධිකරණ වෛද්‍ය නිලධාරී වෛද්‍ය ආනන්ද සමරසේකර මහතා ඉදිරිපත් කළ පෙත්සමකට අදාළව කොළඹ මහාධිකරණය, අපරාධ පරීක්ෂණ දෙපාර්තමේන්තුවට නොතීසි නිකුත් කර තිබේ.තමන්ව අත්අඩංගුවට ගැනීම වැළැක්වීමේ අතුරු නියෝගයක් නිකුත් කරන ලෙස ඉල්ලා ගොනු කළ අපේක්ෂිත ඇප පෙත්සම ප්‍රතික්ෂේප කිරීමට කොළඹ මහේස්ත්‍රාත් අධිකරණය දුන් තීන්දුව ප්‍රතිශෝධනය කරන ලෙස ඉල්ලමින් අදාළ පෙත්සම ගොනු කර ඇති බව සඳහන්ය.ඒ අනුව එම පෙත්සම විභාගයට ගැනීමට මහාධිකරණ විනිසුරු පද්මිණී එන්.රණවක මහත්මිය තීරණය කළ බව අද දෙරණ අධිකරණ වාර්තාකරු සඳහන් කළේය.මේ අතර අධිකරණයට අපහාස කළ බවට චෝදනා කරමින් බොදු බල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමිට එරෙහිව ගොනු කර ඇති නඩුව අභියාචනාධිකරණය හමුවේ අද විභාගයට ගැණුනි.", "URL": "https://sinhala.adaderana.lk/news.php?nid=65010", "Category": null, "Parent URL": null}