{"Source": "Adaderana", "Timestamp": "March 30, 2016 09:59 pm", "Headline": "මන්නාරමේ ළිඳකින් අවි ආයුධ මතුවෙයි", "News Content": "මන්නාරම, ඉලුප්පුකඩවායි ප්‍රදේශයේ තිබී බෝම්බ ඇතුළු අවි ආයුධ තොගයක් සොයාගෙන තිබේ.පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර මහතා සඳහන් කළේ ප්‍රදේශයේ ළිඳක් තුළ තිබී මෙම බෝම්බ ඇතුළු අවි ආයුධ සොයාගෙන ඇති බවයි.එහිදී ජොනි බට්ටන් වර්ගයේ පීඩන බෝම්බ 14ක්, එහි ෆියුස් 16ක් සහ විවිධ වර්ගයේ බෝම්බ 21 ක් සොයාගෙන තිබේ.ඊට අමතරව ආර්.පී.ජී ගිනි අවියක් සහ මෝටර් උණ්ඩ 04 ක් ද සොයාගෙන ඇති බව රුවන් ගුණසේකර මහතා සඳහන් කළේය.යුධ හමුදා බෝම්බ නිශ්ක්‍රිය අංශය විසින් බෝම්බ නිශ්ක්‍රිය කිරීමට පියවර ගෙන තිබේ.මේ අතර යාපනය, චාවකච්චේරිය ප්‍රදේශයේ නිවසක තිබියදී මරාගෙන මැරෙන ඇදුම් කට්ටලයක් ඇතුළු පුපුරන ද්‍රව්‍ය තොගයක් ද ඊයේ දිනයේ පොලීසිය විසින් සොයාගනු ලැබීය.එම පුපුරන ද්‍රව්‍ය තොගය සම්බන්ධයෙන් සැකපිට පුද්ගලයෙකු අත්අඩංගුවට ගත් අතර ඔහුගෙන් දීර්ඝ වශයෙන් ප්‍රශ්න කිරීම් සිදු කරන බව පොලීසිය සඳහන් කළේය.", "URL": "https://sinhala.adaderana.lk/news.php?nid=58763", "Category": null, "Parent URL": null}