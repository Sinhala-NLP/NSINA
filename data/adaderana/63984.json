{"Source": "Adaderana", "Timestamp": "September 11, 2016 09:40 am", "Headline": " පිළිකා ඖෂධ ගැටළු සම්බන්ධයෙන් සාකච්ඡාවක්", "News Content": "රුසියාවෙන් ආනයනය කරන ලද පිළිකා ඖෂධය පිළිබඳ පැන නැගී ඇති ගැටළු සම්බන්ධයෙන් සෞඛ්‍ය අමාත්‍යවරයා සහ අදාළ නිලධාරීන් සමග සාකච්ඡාවක් පවත්වා තිබේ.එහිදී අනාවරණය වී ඇත්තේ වෛද්‍යවරුන් කිහිපදෙනෙකු හැර සෙසු වෛද්‍යවරුන් සියල්ල රුසියාවෙන් ආනයනය කරන ඖෂධය භාවිත කරන බවයි. ඖෂධ ඒකාධිකාරිය බිඳදැමීම සඳහා අධික මිල ගණන් යටතේ ගෙන්වන ඖෂධ වෙනුවට නව ඖෂධ හඳුන්වාදීමට සෞඛ්‍ය අමාත්‍ය රාජිත සේනාරත්න මහතා උපදෙස් ලබා දී තිබුණි. ඒ අනුව දැනටමත් ඖෂධ වර්ග ගණනාවක මිල සැලකිය යුතු මට්ටමකින් අඩු කර ගැනීමට හැකි වී ඇති බව අමාත්‍යවරයා ප්‍රකාශ කළේය. එම වැඩසටහන ක්‍රියාත්මක කිරීමට ඖෂධ සමාගම්වලින් මෙන්ම ඇතැම් වෛද්‍යවරුන්ගෙන් ද බාධා එල්ල වන බවට අනාවරණය වී ඇත.කෙසේවුව ද ඖෂධ මිල පහළ හෙළීමෙන් ඉතිරිවන මුදල් මගින් පිළිකා රෝගීන්ට ජීවිත කාලය දක්වාම ඖෂධ ලබාදීමටත්, නොමිලේ අක්ෂි කාච ලබාදීමේ වැඩසටහන ක්‍රියාත්මක කිරීමටත් යොදවන බව අමාත්‍ය රාජිත සේනාරත්න මහතා ප්‍රකාශ කළ බව සෞඛ්‍ය අමාත්‍යාංශය පැවසුවේය.", "URL": "https://sinhala.adaderana.lk/news.php?nid=63984", "Category": null, "Parent URL": null}