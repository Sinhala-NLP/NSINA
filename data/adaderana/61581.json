{"Source": "Adaderana", "Timestamp": "June 28, 2016 01:09 pm", "Headline": " ගුවන්තොටුපොළේ වර්ජනය අවසන්", "News Content": "කටුනායක ජාත්‍යන්තර ගුවන්තොටුපොළේ ආගමන විගමන නිලධාරීන් ආරම්භ කර තිබූ වැඩ වර්ජනය අවසන් කර තිබේ.ගුවන්තොටුපොළේ ආගමන විගමන අංශයේ ජ්‍යෙෂ්ඨ බලලත් නිලධාරී මැල්කම් සිල්වා මහතා සඳහන් කළේ බලධාරීන් විසින් සිදුකළ දැනුම් දීමකට අනුව වර්ජනය නතර කිරීමට පියවර ගත් බවයි.ගුවන්තොටුපොළ පිටවීමේ හා ඇතුළු වීමේ පර්යන්තවල සී.සී.ටී.වී කැමරා සවි කිරීමට විරෝධය පළ කරමින් අද(28) දහවල් 12.30 ට පමණ ආගමන විගමන නිලධාරීන් මෙම වර්ජනය ආරම්භ කළේය.මේ හේතුවෙන් ගුවන්තොටුපොළ කටයුතු වලට ද බලපෑම් එල්ල වූ බව අද දෙරණ වාර්තාකරු සඳහන් කළේය.කෙසේවෙතත් ආරක්ෂක අමාත්‍යංශය සමග සාකච්ඡා කර මේ සම්බන්ධයෙන් අවසන් තීරණයක් ගන්නා තුරු සී.සී.ටී.වී කැමරා පද්ධති සවි කිරීම තාවකාලිකව අත්හිටුවන බවට බලධාරීන් දැනුම් දීමත් සමග වර්ජනය අවසන් කිරීමට පියවර ගත් බව මැල්කම් සිල්වා මහතා අද දෙරණට සඳහන් කළේය.", "URL": "https://sinhala.adaderana.lk/news.php?nid=61581", "Category": null, "Parent URL": null}