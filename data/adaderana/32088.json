{"Source": "Adaderana", "Timestamp": "March 3, 2013 09:23 pm", "Headline": " ගිවිසුම අත්සන් කිරීමට ක්‍රීඩකයින් කැමතියි ", "News Content": "ක්‍රිකට් බලධාරීන් සමග අද (03) පස්වරුවේ පැවැති තීරණාත්මක සාකච්ඡාවේදී නව ගිවිසුම අත්සන් කිරීමට ක්‍රීඩකයින් එකඟවූ බව ශ්‍රී ලංකා ක්‍රිකට් ආයතන ආරංචි මාර්ග පවසයි. ඒ අනුව හෙට දිනයේ අදාළ ගිවිසුමට අත්සන් තැබෙනු ඇති බව සඳහන්ය. අයි.සී.සී තරගවලදී ලැබෙන මුදලින් 25%ක් මෙන්ම, අයි.පී.එල්. තරග සඳහා සහභාගි වන කාලයේ ගෙවීම් ද, ක්‍රීඩකයින්ගේ බිරින්දෑවරුන්ට වසරකට වරක් ලබාදෙන විදේශ සංචාරය අත්හිටුවීම යන කරුණු ඇතුළත් නව ගිවිසුමට අත්සන් කිරීම ක්‍රීඩකයින් විසින් මීට පෙරාතුව ප්‍රතික්ෂේප කර තිබුණි. ශ්‍රී ලංකා ක්‍රිකට් කණ්ඩායමේ ක්‍රීඩකයින් ඉදිරි වර්ෂය සඳහා වන ගිවිසුමට අද (03) අත්සන් නොකළහොත් බංගලාදේශ සංචාරය සඳහා අලුතින් කණ්ඩායමක් පත්කර ගන්නා ලෙසට ක්‍රීඩා අමාත්‍ය මහින්දානන්ද ගමගේ මහතා ක්‍රිකට් ආයතනයට උපදෙස් ලබාදී තිබේ. කෙසේ වෙතත් අද පස්වරුවේ ක්‍රීඩකයින් හා ක්‍රිකට් බලධාරීන් අතර පැවති සාකච්ඡාව උණුසුම් මුහුණුවරක් ගෙන ඇති අතර ඇතැමුන් සාකච්ඡාව අතරමගදී නැඟිට ගිය බවද කියැවෙයි. එහෙත් අවසාන වශයෙන් මොවුන් ගිවිසුම අත්සන් කිරීමට කැමැත්ත පළ කෙරුණු බව ක්‍රිකට් ආයතන ආරංචි මාර්ග පවසයි.", "URL": "https://sinhala.adaderana.lk/news.php?nid=32088", "Category": null, "Parent URL": null}