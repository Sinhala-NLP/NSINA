{"Source": "Adaderana", "Timestamp": "August 5, 2015 05:05 pm", "Headline": "බටලන්ද අතීතය සිහිපත් කරන ලෙස ඉල්ලා සිටිනවා", "News Content": "වෙනසක් බලාපොරොත්තුවෙන් ජනාධිපතිවරණයේදී ඡන්දය පාවිච්චි කළ ජනතාවට මේ මො‍හොතේ බටලන්ද අතීතය සිහිපත් කරන ලෙස තමන් ඉල්ලන බව එජනිස මහලේකම් සුසිල් ප්‍රේමජයන්ත මහතා පවසයි.ඒ නිසා මෙවර මහමැතිවරණයේදී ඉතාමත් කල්පනාවෙන් ඡන්දය භාවිතා කරන ලෙස තමන් ඉල්ලා සිටින බව සන්ධාන මහලේකම්වරයා කියා සිටියේ අද(05) කොළඹ ශ්‍රීලනිප මූලස්ථානයේ පැවති මාධ්‍ය හමුවකදීය.උතුරෙන් ඇවිත් කුරුණෑගල ඡන්දයට ඉදිරිපත්ව සිටින එම්.කේ ශිවාජිලිංගම් ද්‍රවිඩ ජාතික සන්ධානයට අවශ්‍ය වන්නේ ෆෙඩරල් ක්‍රමයක් බව අවධාරණය කර ඇති බවත්, එය නොදුන්නහොත් එක්සත් ජාතීන් හරහා ලබාගන්නා බව පවසා ඇති බවත් ප්‍රේමජයන්ත මහතා සිහිපත් කළේය.එසේම එක්සත් ජාතික පක්ෂයෙන් යාපනයට තරග කරන අපේක්ෂිකාවගේ පෝස්ටර් මුද්‍රණය කර ඇත්තේ පසුබිමේ ඊලාම් සිතියම දැක්වෙන ලෙස බවත්, මෙයින් පෙනී යන්නේ රට බෙදුම්වාදයට ගෙනයාමට මොවුන් දරන උත්සාහය යයිද හෙතෙම අවධාරණය කළේය.චම්පික රණවක මහතාට තමා එක්සත් ජාතික පක්ෂයෙන් තරග කරන බව කීමට ලජ්ජාවක් හටගෙන ඇති බැවින් එක්සත් ජාතික පෙරමුණ යනුවෙන් භාවිතා කරන බවත්, එහෙත් සැබෑවටම එහෙව් පක්ෂයක් නොමැති බවත් ඔහු පෙන්වා දුන්නේය.චම්පික රණවක මහතා එජාප‍යෙන් ඡන්දය ඉල්ලීම සම්බන්ධයෙන් කේ.ඩී ලාල්කාන්ත මහතාද තමාට වමනයට එන බව පවසා ඇති බවත්, ලාල්කාන්තට එහෙම වන විට ශ්‍රීලනිප අයට කොහොම විය යුතුදැයි ප්‍රේමජන්ත මහතා මෙහිදී ප්‍රශ්න කළේය.මෙම මාධ්‍ය හමුවට එක්වුණු ශ්‍රීලනිප මහලේකම් අනුර ප්‍රියදර්ශන යාපා මහතා කියා සිටියේ තමා දන්නා කිසිම කාලයක පරිප්පු කිලෝවක් රු.150 ට වැඩි‍යෙන් මිල නොවුණු බවත්, එහෙත් දැන් පරිප්පු කිලෝවක් රු.220-240 ක් වී ඇති බවත්ය.පසුගිය කාලය පුරාවට මෙම ආණ්ඩුව විසින් මිල අඩුකරනු ලැබුවේ කහකුඩු සහ කොත්තමල්ලි වල පමණක් බවත්, ලක් සතොස පවා මේවන විට වැසීයාමේ තර්ජනයකට මුහුණදී ඇති බවත් අනුර යාපා මහතා සඳහන් කළේය.රාජ්‍ය ආයතන පාඩු ලබමින් කඩාවැටීමේ අවදානමක් පවතින බවත්, පුද්ගලික අංශයට වැඩි නැඹුරුවක් දක්වන බවත්, සුරංගනා කතා කියන එක හැරුණු විට රටේ ආර්ථිකය ගොඩනැඟීමට එජාපයට හැකියාවක් නැති බවත් ඔහු අවධාරණය කළේය.", "URL": "https://sinhala.adaderana.lk/news.php?nid=53061", "Category": null, "Parent URL": null}