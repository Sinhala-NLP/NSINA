{"Source": "Adaderana", "Timestamp": "August 19, 2015 02:29 pm", "Headline": "රට විනාශ කළ විශාල පිරිසක් පාර්ලිමේන්තුවට තේරිලා", "News Content": "මෙවර පාර්ලිමේන්තුවට තේරුණු අය අතරේ මේ රට විනාශ කළ විශාල පිරිසක් සිටින බව වරාය සහ නාවික අමාත්‍ය අර්ජුන රණතුංග මහතා පවසයි. එසේම රට ජයග්‍රහණය කිරීමට කටයුතු කළ විශාල පිරිසක් පරාජයට පත්වී ඇති බව හෙතෙම කියා සිටියේ අද (19) මහර පිහිටි මැතිවරණ මෙහෙයුම් කාර්යාලයේ තම ජයග්‍රහණය උදෙසා කැපවූ පාක්ෂිකයින්ට ස්තුතිය ප්‍රකාශ කිරීමේ සුහද හමුවට එක් වෙමිනි. තම ජයග්‍රහණය සඳහා කැපවූ සිය පාක්ෂිකයින්ට ස්තුතිය ප්‍රකාශ කළ අමාත්‍ය අර්ජුන රණතුංග මහතා වැඩිදුරටත් කියා සිටියේ පසුගිය 17වැනිදා දිනූ ජයග්‍රහණය ඉදිරියටත් ආරක්ෂා කරගැනීම සඳහා තවදුරටත් විමසිල්ලෙන් සිටිය යුතු බවයි. මෙවර මැතිවරණයේදී රට විනාශ කරන කණ්ඩයමක්ද පාර්ලිමේන්තුවට තේරීපත්ව සිටින බැවින් ඔවුන්ගේ කුමන්ත්‍රණ හමුවේ රට ඉදිරියට ගෙන යාම අසීරුවනු ඇති බවත්, මේ හේතුවෙන් යහපාලනය සහ සුපිළිපන්න බව ආරක්ෂා කරගැනීම උදෙසා මහජනතාව තවදුරටත් කටයුතු කළයුතු බවත් අර්ජුන රණතුංග මහතා මෙහිදී පෙන්වා දුන්නේය.එහිදී ඔහු මෙසේද සඳහන් කළේය.අපි එක්සත් ජාතික පක්ෂයත් සමඟ ආණ්ඩුවක් හදන ක්‍රියාවට අත ගැහුවේ ජනවාරි 08 ලැබූ ජයග්‍රහණය ඉදිරියට ගෙන යාමට තිබූ අවශ්‍යතාව නිසා. පහුගිය දවස්වල තිබුණ ප්‍රශ්න සියල්ලම විසඳගෙන ඉදිරි වසර පහ සඳහා මේ රට පිරිසිදු නායකයින් දෙදෙනෙකුට භාරදෙන්න අපට හැකි වුණා. ඒ තමුන්නාන්සේලා විශාල කැපවීමක් කළා. නමුත් අමතක කරන්න එපා මේ ජයග්‍රහණයට විරුද්ධව සිටින කණ්ඩායම්වලටත් අද පාර්ලිමේන්තුවට එන්න පුළුවන් වෙලා තියෙනවා. ජාතිවාදය අවුස්සන, රට බෙදන්න හදන කෙසේ හෝ බලය ලබාගන්න හදන ඒ කණ්ඩායම් අද පාර්ලිමේන්තුවේ ඉන්නවා කියලා අපි අමතක කරන්න හොඳ නැහැ. මේ ගැන අවධානයෙන් අපි රට ඉදිරියට ගෙනියන්න ඕනා....", "URL": "https://sinhala.adaderana.lk/news.php?nid=53336", "Category": null, "Parent URL": null}