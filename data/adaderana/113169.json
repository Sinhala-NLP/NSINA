{"Source": "Adaderana", "Timestamp": "July 2, 2019 06:38 am", "Headline": "මාදම්පේ පැරණි නගරයේ ගින්නක්-‍ලොරි රථ 2ක් සම්පූර්ණයෙන්ම විනාශයි", "News Content": "හලාවත ,මාදම්පේ පොලිස් වසමට අයත් මාදම්පේ පැරණි නගරයේ පැරණි යකඩ එකතු කිරීමේ ස්ථානයක අද (02) අළුයම ඇතිවූ ගින්නකින් ලොරි රථයක් මුළුමනින් විනාශ වී ඇති අතර තවත් ලොරි රථ දෙකකට සුළු හානි වී තිබේ. ගින්න පාලනය කිරීම සදහා හලාවත නගර සභාවට අයත් ගිනි නිවන ඒකකය දැනුවත් කිරීමට මාදම්පේ පොලීසිය ක්‍රියා කලත් රියදුරෙකු නොමැති බව පවසමින් ඔවුන් පැමිණීම ප්‍රතික්ෂේප කිරීම ගින්න පාලනය කිරීම ප්‍රමාද වීමට හේතුව බව මාදම්පේ පොලිසියේ ප්‍රකාශකයෙකු පැවසිය. මේ අවට නිවාස කීපයක් තිබු අතර එම නිවාස වෙත ගින්න පැතිර යාම නැවැත්වීම සඳහා මාදම්පේ පොලිසියේ නිලධාරීන් හා ප්‍රදේශවාසින් එකතුව විශාල පරිශ්‍රමයක් දරා තිබේ. මේ අතර ක්‍රියාත්මක වූ මාදම්පේ පොලිස් ස්ථානාධිපති වසන්ත කුමාර මහතා ප්‍රදේශයේ ජල බවුසරයක් ගෙන්වා එම ජලය යොදාගනිමින් ගින්න පාලනය කිරීමට පියවර‍ ගෙන ඇත. හේතුවෙන් පැයකට පමණ පසු ගින්න පාලනය කිරීමට හැකි වී ඇත. මේ ආසන්නයේ තිබු ගෑස් ටැංකි දෙකක් තිබු අතර ගින්න පාලනය නොකළේ නම් ඒවාද පුපුරා ගොස් විශාල විනාශයක් සිදුවීමට ඉඩ තිබුණු බව අද දෙරණ වාර්තාකරු පවසයි. කෙසේ වෙතත් ගින්න හේතුවෙන් සිදුවූ අලාභය තක්සේරු කර නොමැත. කුණු ගොඩකට තබන ලද ගින්නක් පැතිර යාම මේ ගින්නට හේතු වන්නට ඇතැයි සැක පළ කරයි. මාදම්පේ පොලිස් ස්ථානාධිපති වසන්ත කුමාර මහතාගේ උපදෙස් පරිදි මාදම්පේ පොලීසිය මේ පිළිබඳ පරීක්ෂණයක් සිදු කරයි.", "URL": "https://sinhala.adaderana.lk/news.php?nid=113169", "Category": null, "Parent URL": null}