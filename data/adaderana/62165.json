{"Source": "Adaderana", "Timestamp": "July 17, 2016 05:03 pm", "Headline": " චෝදනා ප්‍රතික්ෂේප කරනවා", "News Content": "කච්චතිව් දූපත ආසන්නයේදී ශ්‍රී ලංකා නාවික හමුදාව විසින් තමිල්නාඩු ධීවරයින් පිරිසකට පහරදුන් බවට එල්ල වන චෝදනා ප්‍රතික්ෂේප කරන බව නාවික හමුදාව පවසයි.නීති විරෝධී ලෙස මෙරට මුහුදු සීමාවට ඇතුළු වන ඉන්දීය ධීවරයන් අත්අඩංගුවට ගෙන අවශ්‍ය නීතිමය ක්‍රියාමාර්ග ගැනීම පමණක් නාවික හමුදාව සහ වෙරළ ආරක්ෂක නිලධාරීන් විසින් සිදුකරන බව නාවික හමුදා මාධ්‍ය ප්‍රකාශක අක්‍රම් අලෙවි මහතා පවසයි.කච්චතිව් ප්‍රදේශයේ දී නාවික හමුදාව විසින් තමිල්නාඩු ධීවරයන්ට සිදුකළ පහරදීමකින් සිව්දෙනෙකු සුළු තුවාල ලබා ඇති බවට ඉන්දීය මාධ්‍ය අද(17) දිනයේ වාර්තා කර තිබුණි.ඔවුන් සතුව තිබූ ජංගම දුරකථන, ජි.පී.එස්.උපකරණ නාවික හමුදාව විසින් ලබාගෙන ධීවර යාත්‍රාවලට සහ දැල් ආම්පන්නවලට හානී සිදුකළ බව තමිල්නාඩු ධීවර සංගම් නායක පී.සේසූරාජා ප්‍රකාශ කර ඇත.මේ සම්බන්ධයෙන් අද දෙරණ කළ විමසීමකදී නාවික හමුදා මාධ්‍ය ප්‍රකාශක කපිතාන් අක්‍රම අලෙවි මහතා සඳහන් කළේ ඉන්දීය ධීවරයින්ට පහරදීමට නාවික හමුදාවට කිසිඳු අවශ්‍යතාවක් නොමැති බවයි.", "URL": "https://sinhala.adaderana.lk/news.php?nid=62165", "Category": null, "Parent URL": null}