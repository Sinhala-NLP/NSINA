{"Source": "Adaderana", "Timestamp": "June 21, 2019 12:19 pm", "Headline": "ඉන්දියාවේ රිය අනතුරකින් පුද්ගලයින් 30ක් ජීවිතක්ෂයට", "News Content": "ඉන්දියාවේ උතුරුදිග හිමාචල් ප්‍රාන්තයේ කඳුකර පළාතක සිදුවූ රිය අනතුරකින් පුද්ගලයින් 30දෙනෙක් මියගොස් ඇත. ඉන් තවත් 37දෙනෙක් තුවාල ලබා ඇති බවත් ඉන්දීය වාර්තා පැවසුවේය. බලධාරීන්ට අනුව අනතුරට පත්ව ඇත්තේ මගීන් 60ත් 65ත් අතර පිරිසක් රැගත් බස් රථයකි. අනතුර සිදුවූ ස්ථානයේදීම පුද්ගලයින් 27දෙනෙක් මියගොස් ඇති අතර ඉතිරි පිරිස මියගොස් ඇත්තේ රෝහට ඇතුලත් කිරීමෙන් අනතුරුවයි. හිමාචල්හි කුල්ලු දිස්ත්‍රික්කයේ සිදුවූ අනතුරින් මිය ගිය පිරිස අතර කාන්තාවන් සහ දරුවන් ද වන බවට සඳහන්ය. මේ අතර ප්‍රකාශයක් නිකුත් කළ ඉන්දීය අගමැති නරේන්ද්‍ර මෝදි සිදුවීම සම්බන්ධයෙන් සිය බලවත් කණගාටුව ප්‍රකාශ කර සිටියේය. කුල්ලුහි විපතින් මියගිය පිරිසගේ ඥාතීන්ට සිය කණගාටුව ප්‍රකාශ කරන බවත්, ඉන් තුවාල ලැබූ පිරිසට ඉක්මන් සුවය පතන බවත් මෝදි අගමැතිවරයාගේ ප්‍රකාශයේ වැඩිදුරටත් සදහන් ව තිබුණි. ඉන්දියාව මෙවන් මාරක රිය අනතුරු සම්බන්ධයෙන් කුප්‍රකට ඉතිහාසයකට උරුමකම් කියයි. 2017 වසරේදී රිය අනතුරු 460 000ක් සිදුව ඇති අතර ඉන් පුද්ගලයින් 148 000ක් මියගොස් ඇතැයි ඉන්දීය වාර්තාවල සඳහන්ය.", "URL": "https://sinhala.adaderana.lk/news.php?nid=112468", "Category": null, "Parent URL": null}