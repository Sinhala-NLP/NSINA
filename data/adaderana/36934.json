{"Source": "Adaderana", "Timestamp": "August 27, 2013 03:00 pm", "Headline": "වාස් ඇතුළු 9ක් යළි රිමාන්ඩ්", "News Content": "බම්බලපිටියේ කෝටිපති ව්‍යාපාරික මොහොමඩ් සියාම් ඝාතනයේ සැකකරුවන් ලෙස හඳුනාගෙන ඇති වැඩ තහනමට ලක්ව සිටින හිටපු නි‍යෝජ්‍ය පොලිස්පති වාස් ගුණවර්ධන මහතා, ඔහුගේ පුත් රවිඳු ගුණවර්ධන ඇතුළු සැකකරුවන් 9 දෙනෙකු ලබන සැප්තැම්බර් මස 10 දක්වා රිමාන්ඩ් කිරීමට නියෝග කර තිබේ. ඒ අදාළ සැකකරුවන් අද කොළඹ අතිරේක මහේස්ත්‍රාත් ජී.එල් ප්‍රියන්ත මහතා හමුවට ඉදිරිපත් කිරීමෙන් පසුවය. එහිදී අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරි ශානි අබේසේකර මහතා තවත් බී වාර්තාවක් අධිකරණයට ගොනු කරමින් කියා සිටියේ මෙම සිද්ධියේ 8 වැනි සැකකරු සන්තකයේ තිබූ පරිගණකයේ දත්ත පරික්ෂා කිරීම මෙම සිද්ධියේ පරීක්ෂණවලට අවශ්‍ය බවයි. ඒ අනූව අධිකරණයට ඉදිරිපත් කළ පරිගණක දත්ත කොළඹ විශ්ව විද්‍යාලයේ පරිගණක අංශයේ ප්‍රධාන මහචාර්යවරයා ලවා පරික්ෂාවට ලක්කර ඒ පිළිබඳව අධිකරණයට වාර්තාවක් ගෙන්වා ගන්නා ලෙස පොලිස් අධිකාරීවරයා අධිකරණයෙන් ඉල්ලා තිබේ. මෙම ඉල්ලීම අනුව ‍අධිකරණය කොළඹ විශ්ව විද්‍යාලයට ඒ පිළිබඳව නියෝගයක් නිකුත් කළ බව අද දෙරණ වාර්තාකරු පැවසීය. තවද එම සැකකරු ළඟම තිබූ දුරකථන අංකයක් ලබාගෙන ‍කළ පරීක්ෂණයේදී එම අංකය ඇති දුරකථන හිමියා පිළිබඳව ද සැකයක් මතුව ඇතැයිද ඒ පිළිබඳව තවදුරටත් පරීක්ෂණ පැවැත්වීම අවශ්‍ය බවද ශානි අබේසේකර මහතා අධිකරණයට දැන්වූ බව හෙතෙම කීය. ඝාතනයට ලක්වූ මොහොමඩ් සියාම් නැමැති අය ගෙන ගියා යැයි කියනු ලබන කැබ් රථය නීතිඥයෙකු මාර්ගයෙන් නිදහස් කරන ලෙස කළ ඉල්ලීමට ඉඩ දුන් මහේස්ත්‍රාත්වරයා රුපියල් ලක්ෂ 10ක බැඳුම්කරයක් මත එම රථයේ ඡායා රූප 5ක් ලබාගෙන එය අයිතිකරුට ලබාදෙන ලෙසත් රථයේ කිසිම දෙයක් වෙනස් නොකිරීමේ කොන්දේසිය මත එය නිදහස් කරන ලෙසත් මහේස්ත්‍රාත්වරයා නියෝග කර ඇත. ඒ අනුව ඉදිරිපත් වූ කරුණු සලකා බැලූ අධිකරණය සියලු සැකකරුවන් ලබන මස 10 දක්වා රිමාන්ඩ් කිරීමට මහේස්ත්‍රාත්වරයා නියෝග කර තිබේ.", "URL": "https://sinhala.adaderana.lk/news.php?nid=36934", "Category": null, "Parent URL": null}