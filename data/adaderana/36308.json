{"Source": "Adaderana", "Timestamp": "August 2, 2013 12:09 pm", "Headline": "අල්ලස් චෝදනා  එල්ල වූ යටියන්තොට ප්‍රා.සභාපතිට ඇප!", "News Content": "අල්ලස් ලබාගැනීමේ චෝදනා මත අත්අඩංගුවට ගෙන රක්ෂිත බන්ධනාගාර ගත කර සිටි යටියන්තොට ප්‍රාදේශීය සභාවේ සභාපති යු.ඩි. වසන්ත කුමාර මහතා ඇප මත මුදාහැර තිබේ. සභාපතිවරයා රුපියල් 15,000 ක මුදල් ඇප, රුපියල් ලක්ෂ 5 බැගින් වු සහතික ඇප දෙකක් මත සහ දැඩි ඇප කොන්දේසී මත මුදාහැරීමට කොළඹ ප්‍රධාන මහේස්ත්‍රාත් ගිහාන් පිලපිටිය මහතා නියෝග කර ඇත. මෙම සිද්ධියට අදාළ නඩුවේ සාක්ෂිකරුවන්ට බලපෑම් නොකරන ලෙස සහ විදේශ ගත වීමෙන් වැළකී සිටින ලෙස ද මහේස්ත්‍රාත්වරයා යු.ඩි. වසන්ත කුමාර මහතාට දැනුම් දී තිබේ. යටියන්තොට ප්‍රදේශයේ පවත්වාගෙන යන කුකුළු ගොවිපළක ගොඩනැගිල්ලක් ඉදිකිරීම සඳහා බලපත්‍රයක් ලබාදීමට අල්ලස් මුදලක් ලබාගැනීමේ දී ප්‍රාදේශීය සභා සභාපති වසන්ත කුමාර මහතා අල්ලස් හෝ දුෂණ චෝදනා විමර්ශන කොමිෂන් සභාව මගින් අත්අඩංගුවට ගන්නා ලදී. අදාළ බලපත්‍රය ලබාදීම සඳහා රුපියල් 30,000ක මුදලක් අල්ලස් වශයෙන් ඉල්ලා ඇති අතර ඉන් රුපියල් 15,000ක මුදලක් ලබාගන්නා අවස්ථාවේදී ඔහු අත්අඩංගුවට ගත් බව අල්ලස් හෝ දූෂණ චෝදනා විමර්ශන කොමිෂන් සභාව පැවසුවේය. අත්අඩංගුවට ගත් සභාපතිවරයා මීට පෙර අවස්ථා දෙකකදී රක්ෂිත බන්ධනාගාර ගත කර තිබුණි. සිද්ධියට අදාළ නඩුව යළිත් වරක් ලබන දෙසැම්බර් මස 6 වන දින කැඳවීමට නියමිතය.", "URL": "https://sinhala.adaderana.lk/news.php?nid=36308", "Category": null, "Parent URL": null}