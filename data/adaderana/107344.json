{"Source": "Adaderana", "Timestamp": "April 4, 2019 10:44 am", "Headline": "දිවයිනට පැමිණි රංගන ශිල්පී රයන් ඇතුළු පිරිස CID බාරයට", "News Content": "ඩුබායිහිදී මාකඳුරේ මදූෂ් සමඟ සිටියදී අත්අඩංගුවට ගෙන එරටින් පිටුවහල් කළ රංගන ශිල්පී රයන් ඇන්තනී ඇතුළු පස්දෙනෙකු අද(04) අළුයම දිවයිනට පැමිණීමෙන් අනතුරුව අපරාධ පරීක්ෂණ දෙපාර්තමේන්තුව බාරයට ගෙන තිබේ. ඔවුන් ප්‍රශ්න කිරීම් සඳහා අපරාධ පරීක්ෂණ දෙපාර්තමේන්තු බාරයට ගෙන ඇති බව පොලීසිය පවසයි. අළුයම 5.25 ට පමණ UL 266 දරන ගුවන් යානයකින් මෙරටට පැමිණි ඔවුන් ප්‍රශ්න කිරීම් සඳහා අපරාධ පරීක්ෂණ දෙපාර්තමේන්තුව බාරයට ගෙන තිබේ. දිවයිනට පැමිණි අය අතර, වයස අවුරුදු 41 ක් වු අත්තිඩිය, දෙහිවල පදිංචි රයන් හිලරි ඇන්තනී වෑන්රූලියන්, වයස අවුරුදු 22 ක් වු සාලමුල්ල, කොලොන්නාව ප්‍රදේශයේ පදිංචි මොහොමඩ් වෂීම්ඩීන් මොහොමඩ් කුතුබ්දීන්, දිඹුතුරය, සීදුව පදිංචි වයස අවුරුදු 25 ක් වු දිමුතු සුරන්ත පෙරේරා, කුඩාරුක්ගම, අළුබෝමුල්ල ප්‍රදේශයේ පදිංචි වයස අවුරුදු 28 ක් වු වැලිපිටියගේ සුරාජ් කාවින්ද සිල්වා හා මලාන, කඹුරුපිටිය ප්‍රදේශයේ 40 හැවිරිදි කොඩිකාර ආරච්චිගේ චරිත් පත්මන් නැමැත්තා ද වෙයි. මාකදුරේ මධුෂ් සමඟ ඩුබායිහීදී අත්අඩංගුව පත්ව එරටින් පිටුවහල් කළ 8 දෙනෙකු පසුගිය දින කිහිපයේදී දිවයිනට පැමිණියේය. ඒ අතර ගායන ශිල්පි නදීමාල් පෙරේරා, මොහොමඩ් සිද්ධික් මොහොමඩ් සියාම්, ඇන්ඩර්සන් ෆර්ඩිනැස්ඩස්, ලංකා සජිත පෙරේරා, කංජිපානී ඉම්රාන්, ලලිත් කුමාර, අනුෂ්ක කවිෂාල් හෙවත් ජංගා, අමිල සම්පත් හෙවත් රොටුඹ අමිල ද වෙයි. ඒ අතරින් අත්අඩංගුවට ගැණුනු සංවිධානාත්මක අපරාධ කල්ලි සාමාජික කංජිපානි ඉම්රාන් මාස 3ක රැඳවුම් නියෝගමත සිටින අතර බන්ධනාගාර නියාමක ලලිත් කුමාර අනුෂ්ක කව්ෂාල් හෙවත් ජංගා සහ අමිල සම්පත් හෙවත් රොටුඹ අමිල මේවන විට රක්ෂිත බන්ධනාගාරව පසුවෙයි.", "URL": "https://sinhala.adaderana.lk/news.php?nid=107344", "Category": null, "Parent URL": null}