{"Source": "Adaderana", "Timestamp": "September 19, 2013 07:29 am", "Headline": "යුධ අවි ගැනීමේ දූෂණ ක්‍රියාවෙන් ශ්‍රී ලංකාවට 14", "News Content": "යුධ අවි මිලදී ගැනීමේදී දූෂණ ක්‍රියා සිදුවන රටවල් අතර ශ්‍රී ලංකා 14 වන ස්ථානයට පත්ව තිබේ. ට්‍රාන්ස්පේරන්සි ජාත්‍යන්තර ආයතනය විසින් සිදුකළ අධ්‍යයනයකින් අනතුරුව නිකුත්කළ වාර්තාවකින් මේ බව අනාවරණය වී ඇති බව සඳහන්ය. රටවල් 82 ක් අතරින් සිදුකළ මෙම අධ්‍යයනයෙන් අනතුරුව ආරක්ෂක හා දූෂණ මර්දනය පිළිබඳ අදාළ වාර්තාව නිකුත් කර තිබේ. එම වාර්තාවට අනුව යුධ අවි මිලදී ගැනීමේ දී දූෂිත ක්‍රියා සිදුවන ලෝකයේ රටවල් අතර ශ්‍රී ලංකාවට හිමිව ඇත්තේ 14 වන ස්ථානයයි. ශ්‍රී ලංකාවට අමතරව ඇල්ජීරියාව, ඇන්ගෝලාව, කැමරුන්, අයිවරිකෝස්ට්, කොංගෝව, ඊජිප්තුව, ඉරානය , එරිත්රියයාව, ලිබියාව , කටාර් , සෞදි අරාබිය, සිරියාව සහ යේමනය යන රටවල් ද අවි මිලදී ගැනීමේදී දූෂණ ක්‍රියා බහුලව සිදුවන රටවල් ලෙස අදාළ වාර්තාවේ දක්වා තිබේ. අදාළ දර්ශකයට අනුව දූෂණ මට්ටමින් අවම තලයක සිටින රටවල් ලෙස නම් කර ඇත්තේඔස්ට්‍රේලියාව , ජර්මනිය සහ බ්‍රිතාන්‍යයි.", "URL": "https://sinhala.adaderana.lk/news.php?nid=37518", "Category": null, "Parent URL": null}