{"Source": "Adaderana", "Timestamp": "May 9, 2017 09:35 am", "Headline": "ගීතාගේ මන්ත්‍රී පුටුව ගැන කොමිසමේ සභාපතිට දැනුම්දීමක්", "News Content": "ගාල්ල දිස්ත්‍රීක් පාර්ලිමේන්තු මන්ත්‍රීනි ගීතා කුමාරසිංහ (එජනිස) මහත්මියගේ මන්ත්‍රී ධූරය අහෝසිවී ඇති බව පාර්ලිමේන්තු මහලේකම්වරයා විසින් මැතිවරණ කොමිසමේ සභාපති මහින්ද දේශප්‍රිය මහතාට දැනුම්දී තිබේ. මැතිවරණ කොමිසන් සභාවේ සභාපති මහින්ද දේශප්‍රිය මහතා වෙත ලිඛිතව අදාළ දැනුම් දීම සිදුකළ බව පාර්ලිමේන්තු මහ ලේකම් ධම්මික දසනායක මහතා සඳහන් කළේය.එක්සත් ජනතා නිදහස් සන්ධාන පාර්ලිමේන්තු මන්ත්‍රී ගීතා කුමාරසිංහ මහත්මියට පාර්ලිමේන්තු මන්ත්‍රීධූරයක් දැරීමට සුදුසුකමක් නොමැති බවට පසුගියදා අභියාචනාධිකරණය තීන්දුවක් ලබා දුන්නේය. ගීතා කුමාරසිංහ මහත්මියට ස්විට්සර්ලන්තයේ සහ ශ්‍රී ලංකාවේ ද්විත්ව පුරවැසිභාවය පවතින අතර 19 වන සංශෝධනයට අනුව ද්විත්ව පුරවැසිභාවය හිමි තැනැත්තෙකුට පාර්ලිමේන්තු මන්ත්‍රීධූරයක් දැරිය නොහැකි බව සඳහන් කරමින් ගාල්ල දිස්ත්‍රීක්කයේ ඡන්ද දායකයින් පිරිසක් ඉදිරිපත් කළ පෙත්සමක් සලකා බැලූ අභියාචනාධිකරණය එම නියෝගය ප්‍රකාශයට පත් කළේය.ඒ අනුව ගීතා කුමාරසිංහ මහත්මියගේ මන්ත්‍රීධූරය සම්බන්ධයෙන් අභියාචනාධිකරණය ලබා දුන් තීන්දුව පිළිබඳ පාර්ලිමේන්තු මහ ලේකම්වරයා නීතිපති උපදෙස් විමසා තිබේ.එහිදී අභියාචනාධිකරණ තීන්දුව ක්‍රියාත්මක කළ යුතු බවට නීති උපදෙස් ලැබී ඇති බව පාර්ලිමේන්තු මහලේකම් ධම්මික දසනායක මහතා සඳහන් කළේය.ඒ අනුව ගීතා කුමාරසිංහ මහත්මියගේ පාර්ලිමේන්තු මන්ත්‍රීධූරය පුරප්පාඩු වී ඇති බවට මැතිවරණ කොමිසම වෙත දැනුම් දුන් බව පාර්ලිමේන්තු මහ ලේකම්වරයා කියා සිටියේය. 2015 වසරේ පැවති මහ මැතිවරණයේ දී එක්සත් ජනතා නිදහස් සන්ධානයෙන් ගාල්ල දිස්ත්‍රීක්කය සඳහා තරඟ වැදුණු ගීතා කුමාරසිංහ මහත්මිය මනාප ඡන්ද 63,955ක් ලබාගනිමින් පාර්ලිමේන්තුවට තේරී පත්විය.එම මැතිවරණයේ දී ගාල්ල දිස්ත්‍රීක්කයෙන් එක්සත් ජනතා නිදහස් සන්ධානයට මන්ත්‍රී ආසන 6ක් හිමි වු අතර ගීතා කුමාරසිංහ මහත්මියට මනාප ලැයිස්තුවේ පස් වන ස්ථානය හිමිවිය.ගීතා කුමාරසිංහ මහත්මියට මන්ත්‍රීධුරය අහිමි වන්නේ නම් මනාප ලැයිස්තුවේ හත් වන ස්ථානයට පත් වු හිටපු පාර්ලිමේන්තු මන්ත්‍රී පියසේන ගමගේ මහතාට පාර්ලිමේන්තුවට තේරී පත්වීමේ අවස්ථාව හිමිවේ.කෙසේවෙතත් අභියාචනාධිකරණය ලබාදුන් තීන්දුවට එරෙහිව අද(9) දිනයේ ශ්‍රේෂ්ඨාධිකරණයට පෙත්සමක් ඉදිරිපත් කළ බව ගීතා කුමාරසිංහ මහත්මිය වෙනුවෙන් පෙනී සිටින නීතීඥ ප්‍රේමනාත් සී.දොලවත්ත මහතා අද දෙරණට සදහන් කළේය.එමෙන්ම මෙම අභියාචනාවට අදාළ ලේඛන සියල්ල මැතිවරණ කොමසාරිස් ඇතුළු අදාළ නිලධාරීන් වෙත යොමුකර ඇති බවද නීතීඥ ප්‍රේමනාත් සී.දොලවත්ත මහතා මෙහිදී පවසා සිටියේය.තීන්දු තීරණ ක්‍රියාත්මක කිරීමේදී අද වන විට ගීතා කුමාරසිංහ මහත්මියගේ මන්ත්‍රීධූරය අහෝසි වී ඇති බව දැනුම් දී තිබුණද ආණ්ඩුක්‍රම ව්‍යවස්ථාවේ හිමිකමක්වන තමන්ට විරුද්ධව ලැබෙන තීන්දුවක් වෙනුවෙන් අභියාචනාවක් ඉදිරිපත් කිරීමේ අයිතිය ඇයට හිමිවන බව ඔහු කියා සිටියේය.තවද එසේ අභියාචනාවක් ඉදිරිපත් කිරීමට නියමිත කාල සීමාවක් පවතින අතර එම කාල සීමාව ඉක්මවීමට පෙර මෙලෙස කටයුතු කිරීම පුදුම සහගත කරුණක් බවද එම මහතා වැඩිදුරටත් පවසා සිටියේය.", "URL": "https://sinhala.adaderana.lk/news.php?nid=72982", "Category": null, "Parent URL": null}