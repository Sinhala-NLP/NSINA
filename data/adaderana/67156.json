{"Source": "Adaderana", "Timestamp": "December 19, 2016 08:33 am", "Headline": "ඉන්දීය ධීවරයින්ගේ සීමා උල්ලංඝණය සියයට 50න් අඩුයි", "News Content": "පසුගිය වසරක පමණ කාලය සලකා බැලීමේදී ඉන්දීය ධීවරයින් ජාත්‍යන්තර මුහුදු සීමාව උල්ලංඝණය කිරීම සියයට 50කින් පමණ අඩු වී ඇති බව ධීවර අමාත්‍යංශය පවසයි.මෙරට මුහුදු සීමාව උල්ලංඝණය කරන ධීවරයින් සහ යාත්‍රා දිගින් දිගටම අත්අඩංගුවට ගැනීම හේතුවෙන් මෙලෙස ඉන්දිය ධීවරයින් මෙරට මුහුදු සීමාවට ඇතුළුවීම අඩුවී ඇති බව එම අමාත්‍යංශය සඳහන් කරයි.2015 වසර දක්වා ගතවූ වසර 30ක කාලය තුළ සතියකට දින 03ක් පමණ ඉන්දීය ධීවර යාත්‍රා මෙරට මුහුදු සීමාවට පැමිණ ධීවර කටයුතුවල නිරතවිය.එහිදී මෙරට මත්ස්‍යයින් මෙට්‍රික් ටොන් 600ක් පමණ ඔවුන් විසින් අල්ලා ගනු ලබන අතර එය මෙරට ධීවර කර්මාන්තයට දැඩිව බලපා තිබුණි.කෙසේ වෙතත් 2015 වසරේ සිට ධීවර යාත්‍රා සහ ධීවරයින් අත්අඩංගුවට ගැනීම හේතුවෙන් සහ නීතිමය ක්‍රියාමාර්ගවලින් අනතුරුව ධීවරයින් පමණක් නිදහස් කිරීම හේතුවෙන් මෙරට මුහුදු සීමාව උල්ලංඝණය කිරිම අඩුවී ඇති බව වාර්තා වේ.මේ වන විට ඉන්දියාව සතු විශාල ප්‍රමාණයේ ධීවර යාත්‍රා 114ක් පමණ මෙරට බාරයේ පවතින අතර කිසිදු හේතුවක් මත ඒවා යළි ලබා නොදෙන බව ධීවර අමාත්‍යංශය සඳහන් කරයි.පවතින තත්ත්වය හමුවේ ඉදිරි කාලය තුළදී මෙරට ධීවරයින්ට විශාල මත්ස්‍යයින් ප්‍රමාණයක් අල්ලා ගැනීමට හැකියාව පවතින බව ද එම අමාත්‍යංශය කියා සිටියි.මේ අතර ඉන්දු - ශ්‍රී ලංකා දෙවන වටයේ ධීවර සාකච්ඡා එළඹෙන ජනවාරි මස 02 වනදා කොළඹදී පැවැත්වීමට සැලසුම් කර තිබේ.", "URL": "https://sinhala.adaderana.lk/news.php?nid=67156", "Category": null, "Parent URL": null}