{"Source": "Adaderana", "Timestamp": "September 11, 2017 02:57 pm", "Headline": "   ලලිත් වීරතුංග සුද්දවන්තයෙක් කරන්න මෙහෙයුමක් ක්‍රියාත්මකයි ", "News Content": "ලලිත් වීරතුංග මහතා සිරගත වීම තුළ, ඔහු සුද්දවන්තයෙක් ලෙස හැඳින්වීමට එම වංචාවට සම්බන්ධ වංචනික කණ්ඩායම් විසින්ම විශාල මෙහෙයුමක් දියත් කර ඇතැයි ජාතික භික්ෂු පෙරමුණේ ලේකම් පූජ්‍ය වකමුල්ලේ උදිත හිමියන් පවසයි. අද(11) පැවති එම පෙරමුණේ මාධ්‍ය හමුවකට එක් වෙමින් උන්වහන්සේ මෙම අදහස් පළ කළේය. ඉතිහාසය තුළ දූෂීතම ආණ්ඩුව පසුගිය කාලයේ පැවති බවත් අද වන විට ඔවුන්ගේ ක්‍රියාකලාපය හේතුවෙන් සිරගත වීමට සිදුවු අය වෙනුවෙන් සමාජය තුළ අනුකම්පාවක් දිනා ගනිමින් නව මතවාදයක් ගොඩනැගීමටත් ඒ තුළින් නීතිය වෙනත් අතකට හැරවීමේත් උත්සහයක් ගනිමින් සිටින බව උන් වහන්සේ වැඩි දුරටත් කියා සිටියේය. වසර තුනක සිර දඬුවමක් හිමි වුවත් සති කිහිපයක් ගත වීමෙන් පසුව එම තීන්දුව වෙනස් විය හැකි බවට අද වන විට සමාජය තුළ බියක් ඇතිව තිබෙන බව ද උදිත හිමියන් පවසයි. හොරු ආරක්ෂා කිරීමට හොරු විසින්ම හොරුන්ට සුත්‍රයක් සාදා ගෙන තිබෙන බවත්, හිටපු ජනාධිපතිවරයා පසුගිය දා අගමැතිවරයා හමුවීමට යෑමෙන් ඒ බව සිතිය හැකි බව ද උන්වහන්සේ සඳහන් කරයි. කෙසේ වෙතත් වර්තමාන ආණ්ඩුවට තිබෙන චෝදනාවලින් නිදහස් වීමට මෙවැනි දේ තුළින් ඉඩ නොලැබෙන බවත්, බැඳුම්කර සිදුවීම වැනි අති දැවැන්ත වංචාවන්ට පිළිතුරක් ලබා දිය යුතු අතර තමන්ගේ කුණු මේ තුළින් වසා ගැනීමට වෙනත් පිරිසකට පමණක් නීතිය ක්‍රියාත්මක කිරීම සුදුසු නොවන බවද උදිත හිමියන් මෙහිදී තව දුරටත් කියා සිටියේය.", "URL": "https://sinhala.adaderana.lk/news.php?nid=77408", "Category": null, "Parent URL": null}