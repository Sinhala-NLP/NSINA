{"Source": "Adaderana", "Timestamp": "December 26, 2018 10:02 am", "Headline": "ඉන්දුනීසියාව නව සුනාමි අනතුරු ඇඟවීම් පද්ධතියක් හඳුන්වා දීමට සුදානමින්", "News Content": "ඉන්දුනීසියාවට නව පූර්ණ සුනාමි අනතුරු ඇඟවීම් පද්ධතියක් හඳුන්වාදීමට එරට බලධාරීන් සූදානමින් පසුවෙයි. පුද්ගලයින් 429දෙනෙකුට මරු කැදවමින් ඉන්දුනීසියාවට බලපෑ සුනාමි ව්‍යසනයෙන් අනතුරුව නව පූර්ව සුනාමි අනතුරු ඇගවීම පද්ධතියක් එම කලාපයේ පිහිටුවීම සම්බන්ධයෙන් බලධාරින්ගේ අවධානය යොමුව තිබේ. මේ අනුව අදාළ නව පද්ධතිය ඉතාමත් කඩිනමින් එනම් ලබන වසරේදීම ස්ථාපනය කිරීම ඉන්දුනීසියා රජයේ අපේක්ෂාවයි. ඒනෑක් ක්‍රැකටෝවා ගිනිකන්ද සාගර පත්ලේදී විදාරණය වීමත් සමඟින් සිදුවූ නායයාමකින් පසු ඇතිවූ සුනාමි තත්ත්වයෙන් 150ක් පමණ අතුරුදන්වූ බව සඳහන් වෙයි. පසුගිය සෙනසුරාදා සිදුවූ මෙම අවාසනාවන්ත සිදුවීමෙන් නිවාස අහිමිවී අවතැන් වූ පිරිස 16000 ඉක්මවයි. අතුරුදන් වූ පිරිස් සොයා මෙහෙයුම්, සුමාත්‍රා සහ ජාවා දූපත් කේන්ද්‍ර කරගෙන තවදුරටත් ක්‍රියාත්මක වෙමින් පවතියි. 2004 වසරේදී ලක්ෂ සංඛ්‍යාත පිරිසකට මරු කැඳවමින් ඉන්දුනීසියාව, තායිලන්තය, ශ්‍රී ලංකාව වැනි රටවල් කේන්ද්‍ර කරගෙන සිදුවූ සුනාමි ඛේදවාචකයේ 14වැනි සමරුවද අදට යෙදී තිබේ. රිච්ටර් මාපකයේ ඒකක 9.0 අගයක් සටහන් කරමින් 2004දී සිදුවූ එම දැවැන්ත ව්‍යසනයෙන් එක් ලක්ෂ හැට අටදහසකට ආසන්න ඉන්දුනීසියානු වැසියන් පිරසක් මරුමුවට පත්විය. සුනාමි ව්‍යාසන කලින් හඳුනාගැනීමේ පූර්ව සුනාමි අනතුරු ඇගවීම් පද්ධතියක් පිහිටුවීම පිළිබද සෑමදෙනාගේම අවධානය යොමුවූයේ ඉන් අනතුරුවයි. කෙසේ වෙතත් ඊට භූමිකම්පා පමණක් නිරීක්ෂණය කිරීමේ හැකියාව පැවතීම හේතුවෙන් පසුගියදා සිදුවීමත් සමග නව අනතුරු ඇගවීම් පද්ධතියක අවශ්‍යතාව හොදින් මතුවූ බව ඉන්දුනීසියානු බලධාරීන් පවසයි.", "URL": "https://sinhala.adaderana.lk/news.php?nid=101299", "Category": null, "Parent URL": null}