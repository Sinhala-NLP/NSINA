{"Source": "Adaderana", "Timestamp": "May 26, 2019 02:12 pm", "Headline": "සූරියවැව සතිපොලේ වෙළඳුන්ගෙන් ඉල්ලීමක්", "News Content": "සූරියවැව සතිපොලේ නවීකරණය කර ජනතා අයිතියට පත් කෙරුණද නිසි ක්‍රමවේදයකට අනුව සකස් කර නොතිබීමෙන් එහි වෙළෙඳුන් දුෂ්කරතාවට පත්ව ඇති පුවතක් අපට වාර්තා වුණි. මහනගර හා බස්නාහිර සංවර්ධන අමාත්‍යංශයේ මූල්‍ය ප්‍රතිපාදන මත රුපියල් මිලියන 100ක වියදමින් නවීකරණය කෙරුණු සූරියවැව සතිපොළ ඊයේ (25) පළමු වරට ජනතාවට විවෘත කෙරුණි. සූරියවැව ප්‍රාදේශීය ලේකම් කොට්ඨාශයට අයත් පවුල් 15000ක පමණ පිරිසක් මෙම සතිපොළ භාවිත කරනු ලබයි. නමුත් නවීකරණයෙන් පසු පළමුවරට විවෘත වූ ඊයේ දිනයේදී සතිපොළෙහි වෙළඳුන් මැසිවිලි නැගුවේ තමන්ගේ වෙළඳාම් ස්ථාන නිසි ක්‍රමවේදයකට අනුව සකස් කර නොමැති බව පෙන්වා දෙමිනි. ගැටලුව සම්බන්ධයෙන් සතිපොළෙහි කටයුතු බාරව සිටින සූරියවැව ප්‍රාදේශීය සභාවේ සභාපති එරන්ද ජනක මහතාගෙන් අප කළ විමසීමකදී ඔහු සඳහන් කළේ සිදුකළ නවීකරණයේදී මෙම සතිපොළ නිසි ක්‍රමවේදයකට අනුව සකස් කර නොමැති බවයි. වෙළඳුන් ඉල්ලා සිටින්නේ හැකි ඉක්මණින් ගැටලුවට විසඳුමක් ලබාදී තම වෙළඳාම් සිදුකර ගැනීමට අවශ්‍ය වාතාවරණය සකස් කර දෙන ලෙසයි.", "URL": "https://sinhala.adaderana.lk/news.php?nid=110709", "Category": null, "Parent URL": null}