{"Source": "Adaderana", "Timestamp": "May 11, 2011 09:04 am", "Headline": "පොලීසිය හා පිරිසක් ගැටෙයි-පොලීසියේ දෙදෙනෙක් රෝහලේ", "News Content": "මූල්ලේරියාව පොලිසියට කඩු වැදුණු පිරිසක් එහි කලබලකාරී ලෙස හැසිරී තිබේ. ඊයේ රාත්‍රී මෙය සිදුව ඇති බව වාර්තා වේ. මෙම සිද්ධියෙන් පොලි‍ස් ස්ථානයට ද සුළු දේපළ හානි සිදුව ඇති බව සඳහන්වේ. ප්‍රාදේශීය දේශපාලකයෙකුගේ ආධාරකරුවන් පිරිසක් මීට හවුල් වී ඇති බව ද වාර්තා වේ. කෙසේ වෙතත් මේ පිළිබඳව අද දෙරණ කළ විමසීමක දී නූගේගොඩ ප්‍රදේශය භාර පොලිස් අධිකාරි දේශබන්දු තෙන්නකෝන් මහතා පැවසුවේ බීමතින් පැමිණි පිරිසක් පොලිසිය අවට කලබලකාරී ලෙස හැසිරී ඇති බවයි. ඊට සම්බන්ධ පුද්ගලයින් සිව්දෙනා පොලිස් අත්අඩංගුවේ පසුවන බව ද හෙතෙම කියා සිටියේය. අද දෙරණ තවදුරටත් කළ විමසීමක දී පොලිස් අධිකාරියවරයා කියා සිටියේ පොලිස් නිලධාරියෙකුගේ අතකට සිද්ධියෙන් සුළු තුවාල සිදුව ඇති බවයි. එහෙත් මුල්ලේරියාව රෝහලෙන් කළ විමසීමක දී එහි ප්‍රකාශකයෙක් කියා සිටියේ ඊයේ රාත්‍රී මූල්ලේරියාව පොලිසියේ නිලධාරීන් දෙදෙනෙකු පහර කෑමක් හේතුවෙන් තුවාල ලබා රෝහල් ගත කර ඇති බවයි. ඔවුන් රෝහලේ 7 වන වාට්ටුවේ නේවාසිකව ප්‍රතකාර ලබන බව රෝහල් ප්‍රකාශකයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=16022", "Category": null, "Parent URL": null}