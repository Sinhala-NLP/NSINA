{"Source": "Adaderana", "Timestamp": "May 23, 2013 10:48 am", "Headline": "නීතිපතිගේ අභියාචනයට විරෝධතා ගොනුකරයි", "News Content": "හිටපු අගවිනිසුරු ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝගයට අදාළ චෝදනා විභාග කළ තේරීම් කාරක සභාව ලබාදුන් තීන්දුව අත්හිටුවන ලෙස අභියාචනාධිකරණ නියෝගයට එරෙහිව නීතිපතිවරයා ශ්‍රේෂ්ඨාධිකරණය හමුවේ ඉදිරිපත් කළ අභියාචනයට විරෝධතා ගොනු කර තිබේ. පාර්ලිමේන්තු මන්ත්‍රී විජිත හේරත් මහතා විසින් මෙම විරෝධතා ගොනු කර ඇති බව අද දෙරණ අධිකරණ වාර්තාකරු සඳහන් කළේය. විරෝධතාව මගින් පෙන්වා දී ඇත්තේ නීතිපතිවරයා ඉදිරිපත් කළ අභියාචනය කිසිදු නීතිමය ප්‍රතිපත්තියකට අනුකූල නොවන බවයි. එම අභියාචනයට ශ්‍රේෂ්ඨාධිකරණය අවසර ලබාදීම පිළිබඳ තමා විරුද්ධ වන බවත් නීතපතිවරයා ඒ සඳහා අවසර ලබා ගනු ලැබුවේ ඒකපාර්ශිකව බවත් විජිත හේරත් මන්ත්‍රීවරයා ගොනු කළ විරෝධතාවේ සඳහන්ය. නීතිපතිවරයාගේ අභියාචනය විභාග කිරීමට ලබන 29 වැනි දින ශ්‍රේෂ්ඨාධිකරණය දින නියම කර ඇති බවත් එදිනට එය විභාග නොකර ගොනු කළ විරෝධතා පිළිබඳව විභාග කරන ලෙසත් විජිත හේරත් මන්ත්‍රීවරයා ශ්‍රේෂ්ඨාධිකරණයෙන් ඉල්ලීමක් කර තිබේ.", "URL": "https://sinhala.adaderana.lk/news.php?nid=34313", "Category": null, "Parent URL": null}