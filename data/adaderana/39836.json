{"Source": "Adaderana", "Timestamp": "December 24, 2013 10:48 pm", "Headline": "උතුරෙන් හමුදාව ඉවත් කළ යුතුයි", "News Content": "දෙමළ ජාතික සන්ධානයේ මහා සම්මේලනය අද(24) වවුනියා නගර සභා ශාලාවේදී පවත්වා තිබේ. එම සම්මේලනය ආවාරණය කිරීම සඳහා මාධ්‍ය වෙත අවසර ලබානොදුන් අතර සම්මේලනය අවසන් වීමෙන් පසු එම පක්ෂයේ පාර්ලිමේන්තු මන්ත්‍රී එම්.ඒ. සුමන්දිරම් මහතා මාධ්‍ය සාකච්ඡාවක් පවත්වා තිබුණි. උතුර සහ නැගෙනහිර පළාත්වල සිටින හමුදාව වහාම එම ප්‍ර දේශවලින් ඉවත් කරන ලෙසත්, යුද හමුදාව විසින් එම ප්‍රදේශවල සිටින ද්‍රවිඩ කාන්තාවන්ට සිදුකරනු ලබනවායැයි කියන බලහත්කාරකම් සම්බන්ධයෙන් අද(24) සමුළුවේදී සාකච්ඡාවට ලක් වූ බවත් එහිදී ඒ මහතා කියා සිටියේය. එසේම යුද්ධය නිසා අවතැන් වූ උතුරු නැගෙනහිර ප්‍රදේශවල ජනතාව නැවත තමන්ගේ ගම් බිම් වල පදිංචි කරවිය යුතු බව එහිදී සාකච්ඡාවට බදුන් වූ බව හෙතෙම කීවේය. දෙමළ ජාතික සන්ධාන බලය ඇති පළාත් පාලන ආයතන වල අයවැය යෝජනා සඳහා විපක්ෂව ඡන්දය ප්‍රකාශ කළ දෙමළ ජාතික සන්ධාන මන්ත්‍රීවරුන්ට එරෙහි විනය පරීක්ෂණ ආරම්භ කර ඉන් අනතුරුව පක්ෂ සාමාජිකත්වය අහෝසි කිරීමටද මහා සම්මේලනයේදී තීරණය කළ බවද ඔහු අවධාරණය කළේය. තවද තේරීම්කාරක සභාව සම්බන්ධයෙන් තම පක්ෂයට කිසිදු විශ්වාසයක් නොමැති බවද සුමන්දිරම් මහතා වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=39836", "Category": null, "Parent URL": null}