{"Source": "Adaderana", "Timestamp": "November 15, 2010 11:48 am", "Headline": "නම් හෙළි කරන්නැයි ඉල්ලූ සරසවි සිසුන් ඇතුළු 50 ක් අත්අඩංගුවට..?", "News Content": "යුද්ධය පැවති වකවානුවේ අත්අඩංගුවට ගනු ලැබූ ද්‍රවිඩ ජාතික තරුණ තරුණියන්ගේ නම් හෙළි කරන ලෙස ඉල්ලා නම් හෙළිකරනු ව්‍යාපාරය\"විසින් යාපනය නගරයේ පෙත්සමක් අත්සන් කරමින් සිටි සිසුසිසුවියන් 50 ක් පමණ යාපනය පොලිසිය විසින් අත්අඩංගුවට ගෙන තිබේ. පසුගිය කාලයේ අත්අඩංගුවට පත්වූ ද්‍රවිඩ ජාතික තරුණ තරුණියන්ගේ නම් හෙළිකරන ලෙස ඉල්ලා කොළඹ දී දේශපාලන පක්ෂ නායකයින්,විවිධ සමාජ ක්‍රියාකාරීන්,හා ජනයා ගේ අත්සන් එකතු කළ \"නම් හෙළිකරනු ව්‍යාපාරය\"විසින් අද දවසේ යාපනය ජනතාවගේ අත්සන් එකතු කිරීමට තීරණය කර තිබුණු බවත්,ඒ අනුව යාපනය නගරයේ සැරිසරමින් ජනතාවගේ අත්සන් එකතු කිරිමේදී පොලීසිය පැමිණ තම පිරිස් අත්අඩංගුවට ගෙන පොලීසියට රැගෙන ආ බව රජ රට විශ්ව විද්‍යාලයේ මහා ශිෂ්‍ය සංගමයේ උප සභාපති එන්.එච්.පී.ඩී නවරත්න මහතා පවසයි. අත්අඩංගුවට පත් පිරිස් අතර සිසුවියන් 10 ක් පමණ සිටින බව ද හෙතෙම අද දෙරණට කියා සිටියේය. අප කළ විමසුමකට පිළිතුරු දෙමින් පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා කියා සිටියේ මෙවැනි සිදුවීමක් සම්බන්ධයෙන් තමන්ට මෙතෙක් තොරතුරක් වාර්තා වී නැති බවයි. එසේ වුවද සරසවි සිසු සිසුවියන් ඇතුළු 50 ක පමණ පිරිසක් මේ වන විට යාපනය පොලිස් භාරයේ සිටින බවත්,ඔවුන්ගෙන් ප්‍රශ්න කිරීම් සිදුවන බවත් යාපනය පොලීසියේ නිලධාරියෙක් කියා සිටියේය.", "URL": "https://sinhala.adaderana.lk/news.php?nid=12163", "Category": null, "Parent URL": null}