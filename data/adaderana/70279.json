{"Source": "Adaderana", "Timestamp": "March 1, 2017 02:42 pm", "Headline": "ශ්‍රී.ල.නි.ප විධායක සභාව හෙට රැස්වෙයි", "News Content": "ශ්‍රී ලංකා නිදහස් පක්ෂයේ විධායක සභාව හා සමස්ථ ලංකා කාරකසභාව එහි සභාපති හා ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් හෙට සවස ශ්‍රී ලංකා පදනම් ආයතනයේ දී පැවැත් වීමට නියමිත බව ශ්‍රී ලංකා නිදහස් තරුණ පෙරමුණේ සභාපති ශාන්ත බණ්ඩාර මහතා පැවසීය. අද (01) පැවති මාධ්‍ය හමුවකට එක් වෙමින් ඔහු මෙම අදහස් පළ කළේය. හෙට දිනයේ පැවැත් වෙන විධායක සභා රැස්වීම සඳහා පක්ෂ ව්‍යවස්ථාව අනුව සුදුසුකම් ලද සියලු දෙනාට ආරාධනාව හිමිවන බවත් මෙහිදී සියලූම නිලධාරී මණ්ඩලය, ශ්‍රී.ල.නි.ප පාර්ලිමේන්තු මන්ත්‍රීවරුන්, මැතිවරණ කොට්ඨාශ ප්‍රධාන සංවිධායකවරුන් හා දිස්ත්‍රික්ක සංවිධායකවරුන් මේ සඳහා සහභාගී වන බව මන්ත්‍රීවරයා කියා සිටියේ ය. එමෙන්ම සියලු අනුශාසකවරුන්ට ද මෙහිදී ඇරයුම් කළ බව ද ඔහු පැවසීය. නමුත් මෙහිදී හිටපු පාර්ලිමේන්තු මන්ත්‍රීන් කිසිවෙකුටත් ආරාධනා හිමි නොවන බව ද ශාන්ත බණ්ඩාර මහතා පැවසීය. මේ අතර ඒකාබද්ධ විපක්ෂයේ සියලු දෙනාටද ඉතා ගෞරවාන්විත ලෙස ආරාධනා කර ඇති බව පැවසු මන්ත්‍රීවරයා කියා සිටියේ ගැටළුවක් තිබේ නම් එය විවෘතව සාකච්ඡා කර ඒවා නිවැරදි කර ගැනීමට පෙළඹෙනවා මිසක් පක්ෂය වෙන් වෙන් වශයෙන් බෙදා කටයුතු කිරීමට ශ්‍රී ලංකා නිදහස් පාක්ෂිකයින් වශයෙන් කිසිවිටෙකත් කටයුතු නොකළ යුතු බවයි.", "URL": "https://sinhala.adaderana.lk/news.php?nid=70279", "Category": null, "Parent URL": null}