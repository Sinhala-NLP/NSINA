{"Source": "Adaderana", "Timestamp": "October 7, 2012 04:56 pm", "Headline": "යට ඇඳුම්වලින් නෝට්ටු මතුවෙයි", "News Content": "රුපියල් 1000 ව්‍යාජ මුදල් නෝට්ටු 150ක් සමග පුද්ගලයින් තිදෙනෙකු කන්තලේ පොලීසිය විසින් අත්අඩංගුවට ගෙන තිබේ. මෝටර් රථයකින් ගමන් කරමින් සිටියදී මෙම පුද්ගලයින් තිදෙනා අත්අඩංගුවට ගෙන පරික්ෂා කිරීමේදී එම මුදල් නෝට්ටු සොයාගත් බව පොලිස් මාධ්‍ය ප්‍රකාශක කාර්යාලය සඳහන් කළේය. අදාළ පුද්ගලයින් කන්තලේ අග්බෝපුර ප්‍රදේශයේ වෙළඳසැලකින් භාණ්ඩ මිලදී ගෙන රුපියල් දහසේ මුදල් නෝට්ටුවක් ලබාදී තිබේ. එම මුදල් නොට්ටුව පිළිබඳ සැක සිතූ අදාළ වෙළඳසැලේ හිමිකාරිය ඒ පිළිබඳව කන්තලේ පොලීසියට දැනුම් දී ඇති අතර ඒ අනුව කන්තලේ පොලිස් ස්ථානයේ නිලධාරීන් පිරිසක් සිදුකළ වැටලීමකදී මෙම පුද්ගලයින් අත්අඩංගුවට ගෙන ඇති බව සඳහන්ය. සැකකරුවන් ඔවුන්ගේ යට ඇඳුම් ආශ්‍රිතව මෙම ව්‍යාජ මුදල් නෝට්ටු සඟවාගෙන සිට ඇති බව පොලීසිය සඳහන් කළේය. මෙලෙස ව්‍යාජ ලෙස මුදල් නෝට්ටු සකස් කර ගනුදෙනු කිරීමේ සිදුවීම් රැසක් පසුගිය දිනවල වාර්තාවු අතර එම නිසා ඒ පිළිබඳව වැඩි අවධානයක් යොමු කරන ලෙස පොලීසිය මහජනතාවගෙන් ඉල්ලීමක් කරයි.", "URL": "https://sinhala.adaderana.lk/news.php?nid=28093", "Category": null, "Parent URL": null}