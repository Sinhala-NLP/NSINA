{"Source": "Adaderana", "Timestamp": "August 15, 2012 08:48 am", "Headline": "රුද්‍රාස් පරදා රෝයල්ස්ට ජය", "News Content": "ශ්‍රී ලංකා ප්‍රිමියර් ලීග් ක්‍රිකට් තරගාවලියේ තවත් තරගයක් රුහුන රෝයල්ස් සහ උතුර රුද්‍රාස් කණ්ඩායම් අතර ආර්.ප්‍රේමදාස ක්‍රීඩාංගණයේ දී පැවැත්විණි. තරගයේ කාසියේ වාසිය දිනා ගත් උතුර රුද්‍රාස් කණ්ඩායම ප්‍රථමයෙන් පන්දුවට පහරදීමට රුහුණ රෝයල්ස් කණ්ඩායමට ආරාධනා කළේය. තරගයට වර්ෂාවෙන් බාධා එල්ල වූ නිසාවෙන් එම තරගය පන්දුවාර 16 කට සීමා කෙ‍රිණි. රුහුණ රෝයල්ස් කණ්ඩායම පන්දුවාර 16 අවසානයේ දී කඩුළු 3 ක් දැවී ලකුණු 145 ක් රැස් කළේය. ඊට ඒරොන් ෆ්‍රින්ච් ලකුණු 65 ද, ගිහාන් රූපසිංහ ලකුණූ 50 ද ඇතුළත්ය. ඩක්වත් ලුවිස් ක්‍රමයට අනුව උතුරු රුද්‍රාස් කණ්ඩායමට පන්දුවාර 16 ක දී ජයග්‍රහණය සඳහා ලකුණු 154 ක් රැස් කළ යුතුව තිබිණි. ඒ අනුව පිළිතුරු ඉණිම ක්‍රීඩා කළ උතුරු රුද්‍රාස් කණ්ඩායමට පන්දුවාර 15 යි පන්දු 5 ක දී සියළු දෙනා දැවී ලබා ගත හැකි වූයේ ලකුණු 118 ක් පමණයි. ජෙහාන් මුබාරක් ලකුණු 28 ක් ද ෆර්විස් මුෂාරෆ් ලකුණු 32 ක් ද රැස් කළේය. ඒ අනුව එම තරගය ලකුණු 35 කින් ජය ගැනීමට රුහුණ රෝයල්ස් කණ්ඩායම සමත් විය.", "URL": "https://sinhala.adaderana.lk/news.php?nid=26595", "Category": null, "Parent URL": null}