{"Source": "Adaderana", "Timestamp": "December 11, 2012 03:36 pm", "Headline": "හිමාෂට වසරක තරග තහනමක්", "News Content": "ජාතික මලල ක්‍රීඩා ශූරතා තරගාවලියේදී මීටර් 100 ඉසව්වේ රන් පදක්කම හිමිකර ගත් හිමාෂ එෂාන් තහනම් උත්තේජක භාවිතා කිරීමේ චෝදනාවට වැරදිකරුවීම හේතුවෙන් වසරක තරග තහනමක් පනවා තිබේ. ඔහු සම්බන්ධයෙන් පැවැත් වු පරීක්ෂණයේදී එය සනාථ වු බව ක්‍රීඩා වෛද්‍ය ඒකකය පවසයි. 18 හැවිරිදි වියේ පසුවන හිමාෂ 90 වැනි ජාතික මලල ක්‍රීඩා ශූරතා තරගාවලියේදී තත්පර 10.50කදී මීටර් 100 ඉසව්වා ජය ගැනු ලැබුවේ තහනම් උත්තේජක භාවිතා කර ඇති බවට මලයාසි‍යාවේ රසායනාගාරයකදී සිදුකළ මුත්‍රා සාම්පල පරික්ෂාවකදී හෙළි වී ඇත. ඒ අනුව මේ පිළිබඳව මැ‍ලේසියාවේ රසායනාගාරයේ නිලධාරීන් විසින් ජාතික ක්‍රීඩා වෛද්‍ය ආයතනයේ ප්‍රධානීන් වෙත දැනුම්දීමක් කර තිබුණි. ජාතික ක්‍රීඩා වෛද්‍ය ආයතනයේදී ඊයේ පස්වරුවේ රැස් වූ තහනම් උත්තේජක චෝදනා පිළිබඳව කටයුතු කරන විශේෂ කවුන්සලය හිමාෂ එෂාන් සහ ඔහුගේ පුහුණුකරුවාද එම කවුන්සලය හමුවට කැඳවා ප්‍රශ්න කර ඇතැයි ද වාර්තා විය. එහිදී මේ සම්බන්ධයෙන් දීර්ඝ වශයෙන් සාකච්ඡා කර ඇති අතර ඒ අනුව තහනම් උත්තේජක චෝදනා පිළිබඳව කටයුතු කරන විශේෂ කවුන්සලය හිමාෂට වසරක තරග තහනමක් පැනවීමට අද තීරණය කර ඇත.", "URL": "https://sinhala.adaderana.lk/news.php?nid=29878", "Category": null, "Parent URL": null}