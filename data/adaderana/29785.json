{"Source": "Adaderana", "Timestamp": "December 7, 2012 07:54 pm", "Headline": "තේරීම් කාරක සභාවෙන් ඉවත්වුණේ උපක්‍රමයකටයි", "News Content": "අගවිනිසුරු,ආචාර්ය ශිරාණි බණ්ඩාරනායක මහත්මියට එරෙහි දෝෂාභියෝග වෝදනා විමර්ශනය කළ පාර්ලිමේන්තු තේරීම් කාරක සභාව නියෝජනය කළ විපක්ෂයේ මන්ත්‍රීවරු තේරීම් කාරක සභාවෙන් ඉවත්වීම උපක්‍රමශීලී ක්‍රියාවක් බව රජය පවසයි. විපක්ෂයේ නියෝජිතයින් ‍අද පස්වරුවේ අදාළ තේරීම් කාරක සභාවෙන් ඉවත්වීම පිළිබඳ ආණ්ඩු පක්ෂයේ මන්ත්‍රීවරුන් පිරිසක් විශේෂ මාධ්‍ය හමුවක් කැඳවමින් මේ බව ප්‍රකාශ කර තිබේ. එසේම අගවිනිසුරු ශිරාණි බණ්ඩාරනායක මහත්මියට දෝෂාභියෝගය විභාග කෙරෙන තේරීම් කාරක සභාව හමුවේ පෙනී සිටීමට තවදුරටත් අවස්ථාව ඇති බවද ඔවුන් පෙන්වා දී ඇත. අද පස්වරු 1.30ට පාර්ලිමේන්තු පරිශ්‍රයේ දී දෝෂාභියෝග චෝදනා විමසන විශේෂ තේරීම් කාරක සභාව රැස්විය. එහිදි කාරක සභාවේ සභාපතිවරයාට එහි කටයුතු ඉදිරියට ‍කරගෙන යාමට අදාළ කොන්දේසී කිහිපයක් ඉදිරිපත් කළ බව විපක්ෂ නියෝජිතයින් නිවේදනය කරන ලදී. එම කොන්දේසීවලට කාරක සභා සභාපතිවරයා එකඟ නොවීම හේතුවෙන් එහි කටයුතුවලින් ඉවත්වීමට තීරණය කළ බව විපක්ෂ නියෝජිතයෝ කියා සිටියහ. ඒ අනුව අගවිනිසුරුට එරෙහි දෝෂාභියෝගය විභාග කෙරෙන පාර්ලිමේන්තු තේරීම් කාරක සභාවට යළි සහභාගී නොවන බව ඔවුන් පවසා තිබේ. මේ අතර විපක්ෂ නියෝජිතයින් ඉවත් වුව ද තේරීම් කාරක සභාවේ කටයුතු තවදුරටත් අද දිනයේ ආණ්ඩු පක්ෂ නියෝජිතයින්ගේ සහභාගීත්වයෙන් සිදුවී තිබේ. එහිදි ශ්‍රේෂ්ඨාධිකරණ විනිසුරුවරියක වන ශිරාණි තිලකවර්ධන මහත්මිය මෙම තේරීම් කාරක සභාව හමුවේ අද පස්වරුවේ සාක්ෂි දෙන බව රජයේ ප්‍රවෘත්ති දෙපාර්තමේන්තුව නිවේදනය කළේය.", "URL": "https://sinhala.adaderana.lk/news.php?nid=29785", "Category": null, "Parent URL": null}