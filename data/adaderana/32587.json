{"Source": "Adaderana", "Timestamp": "March 20, 2013 04:01 pm", "Headline": "මිනී මරන්න ඇවිත් කොල්ලකා පලායද්දී මාට්ටු", "News Content": "මිනිස් ඝාතනයක් සිදු කිරීමේ අරමුණින් පැමිණ අවසානයේදී කොල්ලකෑමක් සිදු කර පලායමින් සිටි සැකකරුවන් දෙදෙනෙකු හලාවත කොට්ඨාසයේ නොවිසිදුණු අපරාධ විමර්ශන ඒකකය විසින් අත්අඩංගුවට ගෙන තිබේ. සැකකරුවන් සතුව තිබී රුසියාවේ නිෂ්පාදිත ගිනි අවියක්,රිවෝල්වර් 01 ක් සහ ටී.56 වර්ගයේ උණ්ඩ යෙදිය හැකි ගල් කටස් වර්ගයේ ගිනි අවියක්ද පොලීසිය විසින් සොයා ගෙන ඇත. අත්අඩංගුවට ගෙන ඇති සැකකරුවන් රාගම සහ වෙන්නප්පුව - සිරිගම්පල ප්‍රදේශයේ පදිංචිකරුවන් බව පොලීසිය කියයි. වෙන්නප්පුව ප්‍රදේශයේ පදිංචි පුද්ගලයෙකු ඝාතනය කිරීමේ අරමුණින් පැමිණි තමන් පසුව හලාවත - බංගදෙණිය ප්‍රදේශයේදී කොල්ලකෑමක් සිදු කළ බව සැකකරුවන් පොලීසියට කළ ප්‍රකාශයේ සඳහන්ව ඇති බව අද දෙරණ වාර්තාකරු කියයි. මීට පෙරද මෙම සැකකරුවන් විසින් විවිධ ආකාරයේ කොල්ලකෑම් සිදු කර ඇති බවත්,එම කොල්ලකෑම් සම්බන්ධයෙන් මොවුන් පොලීසිය විසින් අත්අඩංගුවට ගෙන අධිකරණය වෙත ඉදිරිපත් කිරීමෙන් පසුව වසර 3 ½ ක සිරදඬුවක් ලබා ඇති බවද පොලීසිය කියයි. එමෙන්ම මොවුන්ගේ සිරදඬුවම් අවසන්වී ඇත්තේ මීට සති 03 කට පමණ පෙරදී බවද අනාවරණය වී ඇත. සැකකරුවන් විසින් කොස්වත්ත පොලිස් වසමේ සිදු කර ඇති බව කියන කොල්ලකෑමකට අවශ්‍යව සිටි බැවින් ඔවුන්ව කොස්වත්ත පොලීසියට බාරදී ඇති බව සඳහන්ය. හලාවත කොට්ඨාස බාර පොලිස් අධිකාරී සාලික සිල්වා මහතාගේ උපදෙස් මත වැඩිදුර පරීක්ෂණ පැවැත්වේ.", "URL": "https://sinhala.adaderana.lk/news.php?nid=32587", "Category": null, "Parent URL": null}