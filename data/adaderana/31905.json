{"Source": "Adaderana", "Timestamp": "February 25, 2013 09:55 am", "Headline": "ඉ - වාහන ආදායම් බලපත්‍ර ලබා ගැනීමේ සේවාව දකුණු පළාතටත්", "News Content": "ඉ - වාහන ආදායම් බලපත්‍ර ලබා ගැනීමේ සේවාව දකුණු පළාතටද ව්‍යාප්ත කිරීමට පියවර ගැනේ. බස්නාහිර පළාතෙන් මෙම සේවාව ප්‍රථමයෙන් ආරම්භ කෙරුණු අතර එහිදී ලද සාර්ථකත්වය මත දකුණු පළාතට හදුන්වාදීමට පියවර ගත් බව ශ්‍රී ලංකා තොරතුරු හා සන්නිවේදන තාක්‍ෂණ නියෝජිතායතනය (ICTA) පවසයි. වාහන හිමිකරුවෙකුට සිය වාහනයේ ආදායම් බල පත්‍රය තමන්ට ළඟම පිහිටි ප්‍රාදේශිය ලේකම් කාර්යාලයෙන් ලබා ගැනීමේ පහසුකම මෙමගින් උදාවේ. දකුණු පළාත තුළ මෙම සේවාව හදුන්වා දීම සදහා වන මුලික කටයුතු මේ වන විට ආරම්භ කර තිබෙන බව නියෝජිතායතනය පවසයි. පසුගිය 2012 වසරේදී බස්නාහිර පළාත තුළ මෙම සේවාව මගින් ආදායම් බලපත්‍ර ලක්‍ෂ 5ක් පමණ නිකුත් කර තිබෙන බවද නියෝජිතායතනය කියයි. බස්නාහිර පළාත සඳහා මෙම සේවාව අන්තර්ජාලය ඔස්සේද ලබා ගත හැකි අතර එම පහසුකම දකුණු පළාත සඳහා ද හඳුන්වාදීමට අපේක්ෂා කරන බව නියෝජිතායතනය පවසයි. දකුණු පළාතෙන් පසුව සබරගමුව පළාත සඳහා මෙම සේවාව හඳුන්වා දීමට නියමිතව තිබේ.", "URL": "https://sinhala.adaderana.lk/news.php?nid=31905", "Category": null, "Parent URL": null}