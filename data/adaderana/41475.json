{"Source": "Adaderana", "Timestamp": "March 1, 2014 09:12 pm", "Headline": "19න් පහල ක්‍රිකට් කිරුළ දකුණු අප්‍රිකාවටයි", "News Content": "වයස අවුරුදු 19න් පහල ලෝක කුසලාන ක්‍රිකට් තරඟාවලියේ කිරුළ දිනා ගැනීමට දකුණු අප්‍රිකානු කණ්ඩායම අද (01) සමත්විය. ඒ පකිස්ථානු වයස අවුරුදු 19න් පහල කණ්ඩායම පරාජයට පත් කරමිනි. ඩුබායි හිදි පැවති මෙම තරඟයේ පළමුවෙන් පන්දුවට පහරදුන් පකිස්ථානු කණ්ඩායම පන්දුවාර 44.3දී සියලු දෙනා දැවී ලකුණු 131ක් ලබාගැනීමට සමත් විය. පකිස්ථානු කණ්ඩායමේ ක්‍රීඩකයින් කිසිවෙකුටත් කැපී පෙනෙන ලකුණු සංඛ්‍යාවක් ලබා ගැනීමට නොහැකි වීම නිසා දකුණු අප්‍රිකානු කණ්ඩායමට ලැබුණු ඉලක්කය එතරම් අපහසු නොවීය. පිළිතුරු වශයෙන් දකුණු අප්‍රිකානු කණ්ඩායම පන්දුවාර 42.1දී කඩුලු 4ක් පමණක් දැවී ජයග්‍රහණය වාර්තා කළේය. නායකත්වයේ ඉනිමක් ක්‍රීඩා කළ අප්‍රිකානු කණ්ඩායමේ එයිඩන් මාක්‍රම් නොදැවි ලකුණු 66ක් ලබා ගැනීමට සමත් වූ අතර තරඟාවලියේ වීරයා සම්මානය ද හිමිකර ගැනීමට සමත් විය. ශ්‍රී ලංකා වයස අවුරුදු 19න් පහල කණ්ඩායමද මෙම තරඟාවලිය නියෝජනය කළත් ඔවුන්ට අවසන් තරඟය දක්වා පැමිණීමට හැකිවුයේ නැත. ජාත්‍යන්තර ක්‍රිකට් පිටියේ ක්‍රිකට් ලෝක කුසලානය දකුණු අප්‍රිකානු ජාතික කණ්ඩායම මෙතෙක් දිනා නොමැති වුවද එරට 19න් පහල කණ්ඩායම ඔවුන්ගේ මව්බිමට එම ජයග්‍රහණය අත්කර දීමට සමත්ව ඇති බව පැවසීමේ වරදක් නැත.", "URL": "https://sinhala.adaderana.lk/news.php?nid=41475", "Category": null, "Parent URL": null}