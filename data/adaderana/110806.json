{"Source": "Adaderana", "Timestamp": "May 28, 2019 07:18 am", "Headline": "පාසලක් ළඟ අත්බෝම්බ දමා යෑ‍මට අත්අඩංගුවට ගත් සැකකරුගේ සහෝදරයෙක් පුපුරණ ද්‍රව්‍ය සමඟ අත්අඩංගුවට", "News Content": "බේරුවල පොලිස් බල ප්‍රදේශය තුළ සිදු කළ සෝදිසි මෙහෙයුමකදී සැකපිට පුද්ගලයින් 13 දෙනෙකු අත්අඩංගුවට ගෙන තිබේ. පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා සඳහන් කළේ යුද හමුදාව, ගුවන් හමුදාව ඒකාබද්ධව මෙම සෝදිසි මෙහෙයුම ඊයේ(27) දිනය පුරා ක්‍රියාත්මක කළ බවයි. මේ සඳහා පොලිස් නිල සුනඛයින්ගේ සහය ද ලබා ගෙන තිබේ. මෙහිදී නිවාස 630ක් සහ වාහන 54ක් පරික්ෂාවට ලක් කර ඇති බව වාර්තා වෙයි. මෙම සෝදිසි මෙහෙයුමේදී ආරක්ෂක අංශ සාමාජිකයින්ගේ නිල ඇඳුමට සමාන නිල ඇඳුම් කිහිපයක්, තියුණු ආයුද සහ තවත් උපකරණ සොයාගෙන තිබේ. අත්අඩංගුවට ගත් සැකකරුවන්ගෙන් බේරුවල පොලීසිය වැඩිදුර ප්‍රශ්න කිරිම් සිදු කරන බව පොලිස් මාධ්‍ය ප්‍රකාශකවරයා පැවසුවේය. මේ අතර පසුගියදා බදුරලිය ප්‍රදේශයේ පාසලකට අත්බෝම්බ කිහිපයක් දමා යාමේ සිද්ධියට සම්බන්ධ සැකකරුගේ සහෝදරයෙකු ද පුපුරණ ද්‍රව්‍ය සමඟ අත්අඩංගුවට ගෙන තිබේ. සමාජ මාධ්‍ය පරිහරණය කිරිමේදී මේ දිනවල වැඩි අවධානයක් යොමු කළ යුතු බව ද රුවන් ගුණසේකර මහතා සඳහන් කළේය. මේ අතර දිවයින පුරා වෙරළ තීරවල ආරක්ෂාව සඳහා නාවික හමුදාව විශේෂ ආරක්ෂක වැඩපිළීවෙලක් ක්‍රියාත්මක කර ඇති බව නාවික හමුදාව පවසයි. පසුගියදා මෙරටට සිට ඉන්දියාවට අයි.එස් සාමාජිකයින් මුහුදු මාර්ගයෙන් ගොස් ඇති බවට පලවන වාර්තා සම්බන්ධයෙන් මෙතෙක් කිසිදු සාක්ෂියක් ලැබී නොමැති බව ද නාවික හමුදා මාධ්‍ය ප්‍රකාශක ලුතිනන් කමාන්ඩර් ඉසුරු සූරියබණ්ඩාර මහතා සඳහන් කළේය.", "URL": "https://sinhala.adaderana.lk/news.php?nid=110806", "Category": null, "Parent URL": null}