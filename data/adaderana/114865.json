{"Source": "Adaderana", "Timestamp": "July 24, 2019 09:57 am", "Headline": "ට්‍රම්ප් බොරු කියලා?", "News Content": "ඉන්දු - පාකිස්ථාන අර්බුදය විසඳීම සඳහා ඉන්දියාව තමන්ගේ සහාය ඉල්ලූ බවට අමෙරිකානු ජනාධිපතිවරයා කළ ප්‍රකාශය සාවද්‍ය බව ඉන්දියාව පවසයි. ඉන්දීය විදෙස් අමාත්‍යවරයා මේ බව පැවසුවේ මාධ්‍ය හමුවේ අදහස් දක්වමින්. කාෂ්මීර ප්‍රෙද්ශය අරඹයා පාකිස්ථානය හා ඉන්දියාව අතර ගැටුම් පවතින්නේ අද ඊයේ සිට නොවේ. ස්ථිරසාර සාමයක් උදෙසා දෙපිරිස අතර වසර ගණනාවක් තිස්සේ අවස්ථා රැසකදී විවිධ උත්සාහයන් ගැණුනත් ඒවා සාර්ථක වී නැහැ. දෙරට අතර පවතින මතභේද සමනය කිරීම සදහා තමන් නුදුරේදීම මැදිහත් වන බව ජනාධිපති ඩොනල්ඩ් ට්‍රම්ප් පසුගියදා ප්‍රකාශ කර තිබුණි. කෙසේ නමුත් ඒ සම්බන්ධයෙන් සෘජු ප්‍රකාශයක් නිකුත් කළ ඉන්දියාව සඳහන් කර ඇත්තේ තමන් කිසිදු අවස්ථාවක අමෙරිකාවේ සහය ඉල්ලා නොමැති බවයි. පසුගියදා අමෙරිකානු ජනාධිපති ඩොනල්ඩ් ට්‍රම්ප් හා පාකිස්තාන අගමැති ඉම්රාන් ඛාන් අතර හමුවක් සිදුවිය. ඉන්දු පාකිස්තාන දේශ සීමා අර්බුදය විසඳාගැනීම සඳහා මැදිහත්කරුවෙකු වීමට තමන් කැමැත්ත පළකරන බව ඩොනල්ඩ් ට්‍රම්ප් මෙහිදී ප්‍රකාශ කර තිබුණි. ඒ සඳහා ඉන්දීය අගමැති නරේන්ද්‍ර මෝදි තමන්ගෙන් ඉල්ලීමක්ද කර ඇති බව ට්‍රම්ප් එහිදී වැඩිදුරටත් සඳහන් කළේය. මේ සම්බන්ධයෙන් වැඩිදුරටත් අදහස් දැක්වූ ඉන්දීය විශේෂ කටයුතු අමාත්‍ය සුබ්‍රමනියම් ජයිශන්කර් පැවසුවේ කිසිදිනෙක අගමැති මෝදි, ජනාධිපති ට්‍රම්ප්ගෙන් මෙවන් ඉල්ලීමක් කර නොමැති බවට තහවුරු කළේය. මේ අතර පාකිස්ථානය සමඟ ඇති කර ගන්නා සියලුම සබඳතා පිළිබද පාකිස්ථානය සමඟ පමණක් සාකච්ඡා කරන බවද ඉන්දීය නිවේදනයේ වැඩිදුරටත් සඳහන් කළේය. ෂිම්ලා එකඟතාව හා ලාහෝර් ප්‍රඥප්තිය මඟින් දෙරටේ පවතින අර්බුද විසදාගැනීමට අවැසි සියලු ශක්‍යතාවන් සම්බන්ධයෙන් අවධානය යොමුකෙරන බවත් ඉන්දිය පුවත් වැඩිදුරටත් වාර්තා කළා. කෙසේ නමුත් මේ සම්බන්ධයෙන් තවමත් අමෙරිකාව මෙතෙක් ප්‍රතිචාර දක්වා නැහැ.", "URL": "https://sinhala.adaderana.lk/news.php?nid=114865", "Category": null, "Parent URL": null}