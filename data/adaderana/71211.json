{"Source": "Adaderana", "Timestamp": "March 22, 2017 11:27 am", "Headline": "නීති විරෝධීව ඇමෝනියා ගෙන්වූ 2ක් මාට්ටු", "News Content": "ඉන්දියාවේ සිට මෙරටට නීති විරෝධී ලෙස ගෙන ආ බව කියන ඇමෝනියා පැකට් 4205 ක් ලොරියකින් ප්‍රවාහනය කරමින් සිටින විට උඩප්පුව පොලිස් මුරපොළ නිලධාරීන් විසින් පුද්ගලයන් දෙදෙනෙකු අත්අඩංගුවට ගෙන ඇත. ඊයේ(21) රාත්‍රියේ මුන්දලම පොලිස් වසමේ සින්නපාඩුව ප්‍රදේශයේදී මෙම අත්අඩංගුවට ගැනීම සිදු කර තිබේ. මුහුදු මාර්ගය ඔස්සේ බෝට්ටුවකින් රැගෙන විත් ඇති ඇමෝනියා ග්රෑම් 100 බැඟින් වන පැකට් 4205 පොලිතින් උර 15 ක අසුරා තිබී ඇත. ඇමෝනියා තොගය සමඟ අත්අඩංගුවට ගෙන ඇත්තේ කල්පිටියේ පදිංචිකරුවන් දෙදෙනෙකුය.වයස අවුරුදු 42 සහ 21 වියේ පසුවන ඔවුන් පියා සහ පුතා බවට හඳුනා ගෙන ඇති බව පොලීසිය පවසයි. මෙරටට ගෙන්වීම තහනම් කර ඇති ඇමෝනියා මුහුදු මාර්ගය ඔස්සේ මෙරටට ගෙන්වීම සැකකරුවන් කාලයක සිට කරගෙන විත් ඇද්ද යන්න සම්බන්ධයෙන් විමර්ශන කටයුතු සිදු කරන බව විමර්ශන කටයුතු කරන නිලධාරීන් පවසයි. අත්අඩංගුවට ගෙන ඇති ඇමෝනියා තොගය හා ඒවා ප්‍රවාහනය කිරීමට යොදා ගත් ලොරිය සහ සැකකරුවන්, දෙදෙනා රේගුව වෙත බාර දීමට කටයුතු කර ඇති බව වැටලීම කළ නිලධාරීන් සඳහන් කරයි.", "URL": "https://sinhala.adaderana.lk/news.php?nid=71211", "Category": null, "Parent URL": null}