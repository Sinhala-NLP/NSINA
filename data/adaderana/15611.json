{"Source": "Adaderana", "Timestamp": "April 21, 2011 01:34 pm", "Headline": "මූන්ගේ කමිටු වාර්තාව නිකුත් කළේ එල්.ටී.ටී.ඊ හිතවාදීන්ගේ වුවමනාවටයි", "News Content": "ජගත් මහලේකම්වරයාගේ කමිටු වාර්තාව එල්.ටී.ටී.ඊ හිතවාදීන්ගේ වුවමනාවට නිකුත් කරන ලද්දක් බව දේශප්‍රේමී භික්ෂු පෙරමුණේ පූජ්‍ය බෙංගමුවේ නාලක හිමි පවසයි. මෙම ව්‍යාජ වාර්තාව දැඩි පිළිකුලෙන් යුතුව ප්‍රතික්ෂේප කරන බව එම හිමියන් සඳහන් කරයි. මහවැලි කේන්ද්‍රයේ අද(21) පෙරවරුවේ පැවති මාධ්‍ය ‍හමුවකට සහභාගී වෙමින් පූජ්‍ය බෙංගමුවේ නාලක හිමි මේ බව පැවසුවේය. මෙවැනි වාර්තාවක් සකස්කිරීමම මූලික වශයෙන් වරදක් ලෙස දකින බව ද හිමියන් පෙන්වාදෙයි. බැංකි මූන් මහතා ද ශ්‍රී ලංකාවට පැමිණ මෙරට සිදුකළ මෙහෙයුම ශ්‍රී ලංකාවේ ස්වාධිපත්‍යය උදෙසා කරන ලද්දක් බව පිළිගත් බව ද නාලක හිමි අවධාරණය කළේය. එක්සත් ජාතීන්ගේ සංවිධානයේ මහ ලේකම්වරයා බලපෑම් මත ක්‍රියා කරන්නේ නම් අදාළ තනතුරට එය නුසුදුසු බව ද හෙතෙම සඳහන් කරයි.", "URL": "https://sinhala.adaderana.lk/news.php?nid=15611", "Category": null, "Parent URL": null}