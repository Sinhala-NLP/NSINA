{"Source": "Adaderana", "Timestamp": "June 4, 2019 04:36 pm", "Headline": "ලිංගික අපරාධ ගැන ජනතාවගේ අවධානය දිනා ගන්න විරෝධතාවක්", "News Content": "ලිංගිකත්වය මූලික කරගෙන සිදුවන අපරාධ සම්බන්ධයෙන් ජනතාවගේ අවධානය දිනාගැනීම සඳහා වන දැවැන්ත විරෝධතා ව්‍යාපාරයක් මේ වනවිට ආර්ජන්ටිනාවේදී පැවැත් වේ. ඊට කාන්තාවන් විශාල පිරිසක් එක්ව සිටින බව වාර්තා වේ. කාන්තාවට එරෙහි ප්‍රචණ්ඩත්වයට විරුද්ධව ආර්ජන්ටිනාවේ බුවනෝස් අයර්ස් අගනුවර දැවැන්ත විරෝධතාවක් ආරම්භ වී ඇත. එහිදී පිරිස අගනුවර ජනාධිපති මන්දිරය වෙත පාගමනින් ගමන් කළේය. ලිංගිකත්වය මූලික කරගනිමින් සිදුකෙරෙන හිසංනය තරයේ හෙලාදැකීම මෙම විරෝධතාවේ අරමුණයි. විරෝධතාව සඳහා දහස් සංඛ්‍යාත පිරිසක් එක්ව සිටි අතර ඉන් බහුතරය කාන්තාවන්. ඔවුන් සාමකාමී විරෝධතාවක නිරත වෙමින් කාන්තාවන් ආරක්ෂාකරගැනීමට තද නීති සම්පාදනය කරන්නැයි රජයට බලකර සිටියේය. එමෙන්ම කාන්තාවන්ට එරෙහි අපරාධ සිදුකරන්නන් නීතිය හමුවේ නිදහස්වීම වැලැක්වීමත් ඔවුන් එහිදී අවධාරණය කළ තවත් කරුණක්. එහිදී ඔවුන් නීනාඌනාමෙනොස් හෙවත් තවත් එක් අයෙකුට හිංසා කරන්නෙපා යන විරෝධතා පාඨය මූලික කරගත්තේය. එම විරෝධතාවට ජනතා අවධානය යොමුකරවාගැනීමට සමාජ මාධ්‍යවල සහයද ලබාගැනීමටත් මේ පිරිස් අපේක්ෂා කරයි. ආර්ජන්ටිනාව කාන්තා හිංසනය සම්බන්ධයෙන් කුප්‍රකට ඉතිහාසයක් ඇති රාජ්‍යයක්. ලිංගිකත්වය මූලික කරගෙන සිදුවුණු අපරාධ සම්බන්ධ මානව හිමිකම් නඩු 270ක් මෙවන විටත් ආර්ජන්ටිනා ශ්‍රේෂ්ඨාධිකරණය හමුවේ ක්‍රියාත්මකයි.", "URL": "https://sinhala.adaderana.lk/news.php?nid=111319", "Category": null, "Parent URL": null}