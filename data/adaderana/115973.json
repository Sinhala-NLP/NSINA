{"Source": "Adaderana", "Timestamp": "August 7, 2019 01:57 pm", "Headline": "ජීවිත හදන තැනක විඳින දුකක්", "News Content": "යම් හේතු මත පුනරුත්තාපන මධ්‍යස්ථානයකට යොමු කෙරෙන පිරිසට එහිදී අත්විදින්නට සිදුවන්නේ කටුක අමිහිරි අද්දැකීම් නම් එය ඉතා කණගාටුවට කරුණක්. එවන් පුනරුත්තාපන කදවුරක් පසුගියදා නියෝජ්‍ය අමාත්‍ය පාලිත තෙවරප්පෙරුම මහතාගේ නිරීක්ෂණයට ලක්විය. අවිස්සාවේල්ල පුවක්පිටිය ජයවිල් සමාධි සෙවන පුනරුත්තාපන කඳවුරේ අද වනවිට තරුණියන් 150 කට ආසන්න සංඛ්‍යාවක් සිටියි. එහෙත් අදාළ කඳවුරේ කටයුතු වෙනුවෙන් සිටින්නේ ස්ථානභාර නිලධාරීයෙක් ඇතුලුව කොන්ත්‍රාත් පදනම යටතේ සිටින තවත් සේවකයින් දෙදෙනෙකු පමණයි. එවන් පසුබිමක මෙම ස්ථානයේ පවතින ගැටළු සොයා බැලීමට සමාජ සවිබල ගැන්වීම් නියෝජ්‍ය අමාත්‍ය පාලිත තෙවරප්පෙරුම මහතා ඊයේ (06) පැමිණියේය. නියෝජ්‍ය අමාත්‍යවරයා එහි යනවිටත් කිසිදු සටහනකින් තොරව ස්ථානභාර නිලධාරීයා කඳවුරෙන් පිටව ගොස් තිබුණි. පුනරුත්තාපනය ලබන පිරිස සමඟ අමාත්‍යවරයා එහිදී සුහද කතාබහක නිරත විය. එහිදී අනාවරණ වූයේ පුනරුත්තාපනය ලැබීමට මෙම කඳවුරට යොමුවූ පිරිස ස්නානයට සහ පානීය ජලය ලෙස භාවිත කරන්නේද අපිරිසිදු ජලය බවයි. එබැවින් අද වන විට එහි සිටින බොහෝ පිරිසකට සෞඛ්‍ය ගැටළු රැසකට මුහුණ දීමට සිදුව තිබේ. අනතුරුව නියෝජ්‍ය අමාත්‍යවරයා සමාජසේවා අධ්‍යක්ෂවරිය දුරකථනය ඔස්සේ සම්බන්ධ කර ගනිමින් කරුණු පැහැදිලි කළේය.", "URL": "https://sinhala.adaderana.lk/news.php?nid=115973", "Category": null, "Parent URL": null}