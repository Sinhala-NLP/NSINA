{"Source": "Adaderana", "Timestamp": "May 28, 2014 10:47 am", "Headline": " ඉන්දීය අත්අඩංගුවේ සිටින ශ්‍රී ලාංකිකයින් 85 දෙනෙක් නිදහස්?", "News Content": "ඉන්දීය අත්අඩංගුවේ සිටින ශ්‍රී ලාංකික ධීවරයින් 85 දෙනෙකු නිදහස් කිරීමට එරට බලධාරීන් එකඟවී ඇති බව ඉන්දීය පුවත් සේවා උපුටා දක්වයි. ඒ අනුව ඔඩිසා සහ ආන්ද්‍ර පෙදෙස්වල බන්ධනාගාර කිහිපයක රඳවා ඇති මොවුන් නුදුරු කාලය තුළ නිදහස් කරනු ඇතැයි සඳහන්ය. ඉන්දීය අග්‍රාමාත්‍ය නරේන්ද්‍ර මෝඩි සහ ශ්‍රී ලංකා ජනාධිපතිවරයා අතර ඊයේ (27) දින ද්විපාර්ශ්වික සාකච්ඡා පැවැත්වුණු අතර එහිදීද මේ සම්බන්ධයෙන් කතා බහකෙරී තිබේ. එහෙත් මෙම සාකච්ඡාවලදී පුනරුත්ථාපන ක්‍රියාවලිය හා නැවතගොඩනැඟීම මෙන්ම 13 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන් දෙරටේ නායකයින්ගේ වැඩි අවධානය යොමුව පැවති බව ඉන්දීය පුවත් පෙන්වාදෙයි. ශ්‍රී ලංකාවේ ද්‍රවිඩ ජනතාවට සමානත්මතාවයෙන් සැලකීම,යුක්තිය හා සාධාරණයත්වය ලැබෙන පරිදි ජාතික ප්‍රතිසන්ධාන ක්‍රියාවලිය ක්‍රියාත්මක විය යුතු බවට ඉන්දීය අග්‍රාමාත්‍යවරයා එහිදී ශ්‍රී ලංකා ජනාධිපතිවරයාගෙන් ඉල්ලා තිබේ.", "URL": "https://sinhala.adaderana.lk/news.php?nid=43536", "Category": null, "Parent URL": null}