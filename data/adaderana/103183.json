{"Source": "Adaderana", "Timestamp": "January 27, 2019 11:57 pm", "Headline": "විදුලි පේනු සහ කෙවෙනි සම්බන්ධ නව නීති ගැන ඔබ දැනුම්වත් ද?", "News Content": "ඔබ මේ වසරේ නව නිවසක් එසේත් නැතිනම් වෙනත් ගොඩනැගිල්ලක් ඉදි කිරීමට සූදානමින් සිටිනවාද? එසේනම් මේ වසරේ සිට ක්‍රියාවට නැංවෙන විදුලි පේනු සහ කෙවෙනි පිළිබඳ නව නීති හේතුවෙන් ඔබටත් අනිවාර්යයෙන්ම ඒ ගැන වැඩි අවධානයක් යොමු කිරීමට සිදු වෙයි. වාර්ෂිකව මෙරට සිදුවන රිය අනතුරු සංඛ්‍යාවට පමණක් දෙවැනි වන විදුලි අනතුරු හේතුවෙන් සෑම වසරකම රටට අහිමි වන ජිවිත ගණන 100 කට ආසන්නයි. විදුලි අනතුරු එතරම්ම සුලබ වීමට බලපාන එක් ප්‍රධාන සාධකයක් ලෙස හඳුනාගෙන තිබෙන්නේ විවිධාකාරයේ විදුලි පේනු සමඟ විවිධාකාරයේ කෙවෙනි අනාරක්ෂිත ලෙස සම්බන්ධ කර තිබීමයි. මීට පිළියමක් ලෙස රවුම් කූරු සහිත පේනුව භාවිතය තහනම් කර ඇම්පියර් 13 ක විද්‍යුත් ධාරාවෙන් යුත් හතරැස් කොටු සහිත විදුලි පේනුව සහ කෙවෙනිය පමණක් අනුමත කිරීමට පියවර ගෙන තිබේ. ජාත්‍යන්තර වර්ගීකරණයන්ට අනුව G කාණ්ඩයට අයත් වන ඇම්පියර් දහතුනේ හතරැස් කූරු සහිත විදුලි පේනුව සහ කෙවෙනිය දැනට බ්‍රිතාන්‍යය,සිංගප්පූරුව,මැලේසියාව වැනි රටවල ජාතික ප්‍රමිතිය ලෙස භාවිත වේ. පේනුව සහ කෙවෙනිය එකිනෙකට හොඳින් ස්පර්ශ වී සම්බන්ධ වීමත්,අධි විදුලි ධාරිතාවකදී ක්‍රියාත්මක වන ෆියුස්(FUSE) හෙවත් විලායකයක් පේනුව තුළම පිහිටා තිබීමත් නිසා මෙය ජාතික ප්‍රමිතිය ලෙස තෝරාගැනීමට හේතු වී තිබේ. ඒ අනුව මින් ඉදිරියට නව නිවසක් හෝ ගොඩනැගිල්ලක් ඉදිකිරීමේදී ඊට අවශ්‍ය අනුකූලතා සහතිකය ලබාගැනීම සඳහා මෙම පේනු සහ කෙවෙනි භාවිත කර තිබීම අත්‍යවශ්‍ය වේ. පාරිභෝගික කටයුතු පිළිබඳ අධිකාරිය නිකුත් කළ ගැසට් පත්‍රයට අනුව මේ වසරේ ජනවාරි පළමුවනදා සිට මෙම පේනුව සහ කෙවෙනිය හැර අනෙක් සියලුම වර්ගවල පේනු සහ කෙවෙනි නිෂ්පාදනය, බෙදා හැරීම,ගබඩා කිරීම සහ තොග හෝ සිල්ලර වශයෙන් විකිණීම සම්පුර්ණයෙන්ම තහනම් කර තිබේ. කෙසේවෙතත් අනෙක් වර්ගවල විදුලි පේනු සහ කෙවෙනි විදේශයන්ගෙන් ආනයනය කිරීම ද මේ වසරේ සිට තහනම් වේ.", "URL": "https://sinhala.adaderana.lk/news.php?nid=103183", "Category": null, "Parent URL": null}