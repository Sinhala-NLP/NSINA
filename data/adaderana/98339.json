{"Source": "Adaderana", "Timestamp": "October 28, 2018 07:30 am", "Headline": "මංගලගෙන් ට්විටර් පණිවිඩයක්", "News Content": "හිටපු අග්‍රාමාත්‍ය රනිල් වික්‍රමසිංහ මහතාගේ ආරක්ෂාව ඉවත් කිරීමට ජනාධිපති මෛත්‍රීපාල සිරිසේන මහතා නියෝග කර ඇති බව පාර්ලිමේන්තු මන්ත්‍රී මංගල සමරවීර මහතා පවසයි. ට්විටර් පණිවිඩයක් නිකුත් කරමින් ඔහු ප්‍රකාශ කළේ රනිල් වික්‍රමසිංහ මහතාගේ වාහන සහ පුද්ගලික ආරක්ෂකයින් ඉවත් කරන ලෙස ජනාධිපතිවරයා නියෝග කර ඇති බවයි. මේ අතර හිටපු අග්‍රාමාත්‍ය රනිල් වික්‍රමසිංහ මහතා තවදුරටත් අරලියගහ මන්දිරයේ රැඳී සිටින බව වාර්තා වේ. පාර්ලිමේන්තු මන්ත්‍රී විමල් වීරවංහ මහතා ප්‍රකාශ කළේ අද (28) දිනය තුළ ඔහු ඉවත්ව නොයන්නේ නම් නීත්‍යානුකූල පියවර ගන්නා බවයි. මේ අතර අග්‍රාමාත්‍යවරයා අරලියගහ මැදුරෙන් ඉවත් නොවී නිල නිවස සහ දේපල භාවිත කළහොත් රාජ්‍ය දේපල අව භාවිත චෝදනාවලට මුහුණදීමට සිදුවන බව පාර්ලිමේන්තු මන්ත්‍රී ලක්ෂ්මන් යාපා අබේවර්ධන මහතා ප්‍රකාශ කළේය.", "URL": "https://sinhala.adaderana.lk/news.php?nid=98339", "Category": null, "Parent URL": null}