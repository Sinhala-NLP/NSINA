{"Source": "Adaderana", "Timestamp": "April 20, 2015 11:12 am", "Headline": "හිටපු ජනාධිපති පීකොක් මන්දිරයට නොයන හැඩයි ", "News Content": "ඒ.එස්.පී සමූහ ව්‍යාපාරයේ හිමිකරු ඒ.එස්.පී ලියන‍ගේ මහතා දින කිහිපයක සිට අතුරුදහන්ව ඇති බව හිටපු ජනාධිපති මහින්ද රාජපක්ෂ මහතා‍ගේ මාධ්‍ය ප්‍රකාශක රොහාන් වැලිවිට මහතා පවසයි.ඒ.එස්.පී ලියනගේ මහතාට අයත් කෝට්ටේ පිහිටි පීකොක් මන්දිරය මහින්ද රාජපක්ෂ මහතාගේ පරිහරණයට සුදුසු වන පරිදි වාස්තු විද්‍යාත්මකව යළි සකසන ලදුව රාජපක්ෂ මහතා නිලවශයෙන් එහි අද 20)පදිංචිවීමට නියමිතව තිබුණු බව වැලිවිට මහතා කියා සිටියි.අදාළ මන්දිරය හිටපු ජනාධිපති මහින්ද රාජපක්ෂ මහතාට පරිත්‍යාග කරන බව ඒ.එස්.පී. ලියනගේ මහතා විසින් මීට පෙර ප්‍රකාශ කර තිබුණි. දින පහක පමණ කාලයක සිට ඒ.එස්.පී ලියනගේ මහතා දුරකතනයෙන් සම්බන්ධ කර ගැනීමට උත්සහ කළද එය ව්‍යර්ථ වුණු බවත්, ඉන් අනතුරුව ඒ මහතාගේ බොරුල්ලේ පිහිටි කාර්යාලය වෙත ගොස් විමසීමක් සිදු කළ බවත්, වැලිවිට මහතා අද දෙරණට සඳහන් කළේය.කෙසේ වෙතත් ඒ. එස්.පී. ලියනගේ මහතා පිටරට ගොස් ඇති බව බොරැල්ලේ පිහිටි කාර්යාලයෙන් දැනුම්දුන් බව වැලිවිට මහතා කීවේය.මේ සම්බන්ධයෙන් එ.එස්.පී. ලියනගේ මහතාගෙන් අද දෙරණ කළ විමසීමකදී ඒ මහතා සඳහන් කර සිටියේ තමා පසුගිය දිනයන්හී මාධ්‍ය වෙත නිතර පෙනී නොසිටි බවත්, තමා අතුරුදහන්වීම සම්බන්ධයෙන් පැතිරී යන රාවයන් සත්‍යයෙන් තොර බවයි.තමාගේ පීකොක් මන්දිරය අවුරුදු දෙකකින් පසු නැවත ලබා ගැනීමේ පොරොන්දුව මත හිටපු ජනාධිපති මහන්ද රාජපක්ෂ මහතාට ලබාදීමට තීරණය කර තිබුණු බවත්, නමුත් ඒ සඳහා ඒ මහතාගෙන් නිසි පිළිතුරුක් නොලැබුණු බවත්, ඒ. එස්.පී ලියනගේ මහතා අද දෙරණට සඳහන් කළේය.කෙසේ වෙතත් මෙවන් පසුබිමක මේ වන විට ඒ.එස්.පී. ලියනගේ මහතාගෙන් අපරාධ විමර්ශන ඒකකය ප්‍රකාශයක් සටහන් කර ගනිමින් පවතින බවද අද දෙරණ වාර්තාකරු සඳහන් කළේය. අද පෙරවරුවේ හිටපු ජනාධිපති මහින්ද රාජපක්ෂ මහතා නාරාහෙන්පිට අබයාරාමයට පැමිණි අවස්ථාවේදී මේ සම්බන්ධයෙන් මාධ්‍යවේදීන් කළ විමසීමකදී ඒ මහතා සඳහන් කර ඇත්තේ ඒ.එස්.පී. ලියනගේ මහතා විසින් පීකෝක් නිවසට පැමිණෙන ලෙස තමාට ආරාධනා කර බවත්, නමුත් තමා එහි නොයන බවත්ය.", "URL": "https://sinhala.adaderana.lk/news.php?nid=50752", "Category": null, "Parent URL": null}