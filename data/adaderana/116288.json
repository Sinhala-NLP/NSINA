{"Source": "Adaderana", "Timestamp": "August 11, 2019 12:16 pm", "Headline": "පොහොට්ටුවේ ජාතික සමුළුවට සියල්ල සූදානම්", "News Content": "ශ්‍රී ලංකා පොදුජන පෙරමුණේ පළමු ජාතික මහා සම්මේලනය අද(11) පස්වරු 3ට කොළඹ සුගතදාස ගෘහස්ත ක්‍රීඩංගණයේදි පැවැත්වීමට සියලු කටයුතු සූදානම් කර තිබේ. මෙම සමුළුව ටී.වී.දෙරණ ඔස්සේ සජීවීව විකාශය කිරීමට නියමිතයි. ශ්‍රී ලංකා පොදුජන පෙරමුණේ පළමු ජාතික මහා සම්මේලනය අද පස්වරු 3ට කොළඹ සුගතදාස ගෘහස්ත ක්‍රීඩංගණයේදී ආරම්භ වෙයි. ශ්‍රී ලංකා පොදුජන පෙරමුණේ නායකත්වය විපක්ෂ නායක මහින්ද රාජපක්ෂ මහතා වෙත පිරිනැමීමත්,එහි ජනාධිපති අපේක්ෂකයා නම් කිරීමත් මෙම සමුළුවේදී සිදුකිරීමට නියමිතයි. මහින්ද රාජපක්ෂ මහතාගේ ප්‍රධානත්වයෙන් පැවැත්වෙන මෙම සමුළුවට එම පෙරමුණ නියෝජනය කරන පක්ෂ නායකයින්,පාර්ලිමේන්තු මන්ත්‍රීවරුන් ඇතුළු පළාත් සභා හා පළාත් පාලන නියෝජිතයින් රැසක් එක්වෙයි. එහි අවසන් සංවිධාන කටයුතු නිරීක්ෂණය කිරීම සඳහා පක්ෂයේ නියෝජිතයින් අද පෙරවරුවේත් එම ස්ථානයට පැමිණ සිටියේය. පාර්ලිමේන්තු මන්ත්‍රී ලක්ෂ්මන් යාපා අබේවර්ධන මහතා මෙහිදී අදහස් දක්වමින් කියා සිටියේ, මේ රටේ ජනතාව බලාපොරොත්තු වන පෙරළිය අදින් පසු ශක්තිමත් වන බවයි. අනාගත ජනාධිපතිවරයා හා අනාගත රජයක් වෙනුවෙන් තබන පළමු පියවර අද දිනයේ දී සිදුවන බවද මන්ත්‍රීවරයා මෙහිදී කියා සිටියේය. වසර 4 හමාරක් පුරා විනාශ වු රට ඉදිරි කාලයේ ජනතා බලවේගයක් යටතේ ගොඩනැඟෙන බවද පැවසු මන්ත්‍රීවරයා ඉදිරියේ දි එන අභියෝගවලට මුහුණ දෙන්න පුළුවන් ශක්තිමත් නායකත්වයක් අද දිනයේ බිහිවෙන බවද පැවසීය. විශේෂයෙන් ආණ්ඩු විරෝධි බලවේගය ශක්තිමත් කර ගෙන ආණ්ඩුව පළවා හැරීමට ජනතාව අද දිනයේ දී එකතු වෙනු ඇතැයි ද මන්ත්‍රිවරයා මෙහිදී වැඩිදුරටත් කියා සිටියේය. මෙම අවස්ථාවට එක්වු රෝහිත අබේගුණවර්ධන මහතා, කියා සිටියේ, දෙවුන්දර තුඩුවේ සිට පේඳුරු තුඩුව දක්වා ආණ්ඩුව පළවා හැරීමට අවශ්‍ය නායකයෙක් අවශ්‍යව සිටි බවත් අද දිනයේ දී මහින්ද රාජපක්ෂ මහතා අද දිනයේ දි ඒ නායකයා හඳුන්වා දෙන බවත් පැවසීය. මේ අතර කොළඹ පැවැත්වෙන සමුළුවට සහභාගි වීම සඳහා ශ්‍රී ලංකා පොදුජන පෙරමුණේ පළාත් සභා හා පළාත් පාලන නියෝජිතයින් සිය බල ප්‍රදේශවල සිට පිටත්වූ ආකාරයයි මේ. සමුළුවට සමගාමීව එම පෙරමුණේ පාක්ෂිකයින් විසින් රටපුරා සැමරුම් වැඩසටහන් ද සංවිධාන කර තිබේ.", "URL": "https://sinhala.adaderana.lk/news.php?nid=116288", "Category": null, "Parent URL": null}