{"Source": "Adaderana", "Timestamp": "July 18, 2011 09:13 am", "Headline": "පුංචි ඡන්දයේ ප්‍රචාරණ කටයුතු 20 වනදා අවසන්", "News Content": "පළාත් පාලන ආයතන මැතිවරණයට අදාළ දේශපාලන ප්‍රචාරක කටයුතු 20 වැනි දින මධ්‍යම රාත්‍රියෙන් අවසන් වේ. ඒ පිළිබඳ සියලු දේශපාලන පක්ෂ ‍ලේකම්වරුන් සහ ස්වාධීන කණ්ඩායම් නායකයින් දැනුවත් කර ඇති බව මැතිවරණ කොමසාරිස් මහින්ද දේශප්‍රිය මහතා නිවේදනයක් නිකුත් කරමින් සඳහන් කරයි. ඡන්දය විමසීම ලබන 23 වැනිදා සිදු කෙරෙයි. එබැවින් ලබන 21 , 22 සහ 23 දිනවල දී සියලුම විද්‍යුත් හා මුද්‍රිත මාධ්‍යය ද මැතිවරණ ප්‍රචාරක කටයුතු වලට අදාළ ප්‍රවෘත්ති වැඩසටහන් හා ප්‍රචාරක දැන්වීම් පළ කිරීමේ වැළකිය යුතු බව මැතිවරණ කොමසාරිස්වරයා දැනුම් දෙයි. මේ අතර දේශපාලන පක්ෂ ලේකම්වරුන්, ස්වාධීන කණ්ඩායම් නායකයන් සහ මැතිවරණ කොමසාරිස්වරයා අතර හමුවක් අද(18) මැතිවරණ මහලේකම් කාර්යාලයේ දී පැවැත්වෙයි. පළාත් පාලන මැතිවරණයට පෙර කොමසාරිස්වරයා සහ දේශපාලන පක්ෂ ලේකම්වරුන් හමුවන අවසන් අවස්ථාව ද මෙය වේ. ජ්‍යෙෂ්ඨ පොලිස් නිලධාරීන් මැතිවරණ නිලධාරීන් සහ මැතිවරණ නිරීක්ෂක නියෝජිතයින් ද අද පැවැත්වෙන සාකච්ඡාව සඳහා සහභාගී වීමට නියමිතය.", "URL": "https://sinhala.adaderana.lk/news.php?nid=17463", "Category": null, "Parent URL": null}