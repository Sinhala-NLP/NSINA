{"Source": "Adaderana", "Timestamp": "August 2, 2012 01:33 pm", "Headline": "තඹුත්තේගම හංදියේ විරෝධතාව අවසන්", "News Content": "අනුරාධපුර-කුරුණෑගල මාර්ගයේ තඹුත්තේගම පොලීසිය හංදියේ දී විරෝධතා ව්‍යාපාරයක නිරත වූ පිරිස මේ වනවිට විසිර ගොස් තිබේ. අදාළ ගැටලුව සම්බන්ධයෙන් අනුරාධපුර ජ්‍යේෂ්ඨ පොලිස් අධිකාරීවරයා සාධාරණයක් ඉටු කරන බවට‍ ලබා දුන් පොරොන්දුව මත ඔවුන් මෙසේ විසිරී ගිය බව අප වාර්තාකරු පවසයි. ඉකුත් 31 වන දින තඹුත්තේගම ප්‍රදේශයේ දී සිදුවූ රිය අනතුරකින් දැරියක ජීවිතක්ෂයට පත්ව ඇති අතර ඊයේ (01) දිනයේ එම අනතුර සිදුකළ බවට චෝදනා ලැබ ඇති රියදුරා පොලීසියට භාරවී තිබේ. අනතුරුව ඔහු තඹුත්තේගම මහේස්ත්‍රාත්වරයා හමුවට ඉදිරිපත් කිරීමෙන් අනතුරුව ඇප පිට නිදහස් වී ඇති බව සඳහන්ය. පොහෝ දිනයක්ව තිබියදී මේ සා අපරාධයක් සිදුකළ රියදුරුට ක්ෂණිකව ඇප ලබාදීමට කටයුතු කිරීම හේතුවෙන් ගම්වැසියන් පොලීසියට එරෙහිව අද (02) පෙරවරුවේ උද්ඝෝෂණයක නිරතවූ අතර, මේ නිසා අනුරාධපුර-කුරුණෑගල මාර්ගයේ තඹුත්තේගම පොලීසිය හංදිය වසාදැමීමට ද සිදුවිය. එම අවස්ථාවේ දී පොලීසිය හා ගම්වැසියන් අතර ගැටුම්කාරී තත්ත්වයක් ඇතිවූ අතර උද්ඝෝෂණය විසිරුවා හැරීමට පොලීසිය කඳුලුගෑස් ප්‍රහාරයක් ද එල්ල කරන ලදී. අනතුරුව අදාළ ස්ථානයට ගිය අනුරාධපුර ජ්‍යේෂ්ඨ පොලිස් අධීකාරී එස්.ඩබ්.එම්.සේනාරත්න මහතා එම විරෝධතාකරුවන් පිරිස සමඟ සාකච්ඡා කිරීමෙන් පසු ඔවුන් මෙලෙස විසිර ගිය බව අප වාර්තාකරු පවසයි.", "URL": "https://sinhala.adaderana.lk/news.php?nid=26265", "Category": null, "Parent URL": null}