{"Source": "Adaderana", "Timestamp": "July 19, 2018 09:03 am", "Headline": "හලාවත නිතිඥ සංගමයේ ඒකමතික තීරණයක්-සුගන්දිකාගේ සාමාජිකත්වය අත්හිටුවයි", "News Content": "නීතිඥයන් සම්බන්ධයෙන් හා අධිකරණය සම්බන්ධයෙන් පසුගිය කාලයේ මතබේදාත්මක ප්‍රකාශ සිදු කළ නිතිඥ සුගන්දිකා ප්‍රනාන්දු මහත්මියගේ සාමාජිකත්වය තාවකාලිකව අත්හිටුවීමට හලාවත නිතිඥ සංගමය ඒකමතිකව තීරණය කර තිබේ. හලාවත නිතිඥ සංගමය ඊයේ (18) පස්වරුවේ රැස් වූ අවස්ථාවේදී මේ තීරණය ගත් බව හලාවත නිතිඥ සංගමයේ ප්‍රකාශකයෙකු පැවසිය. මේ සමඟ නිතිඥ සුගන්දිකා ප්‍රනාන්දු මහත්මිය හලාවත නිතිඥ සංගමය හා අධිකරණය සම්බන්ධයෙන් කළ ප්‍රකාශ සම්බන්ධයෙන් පරීක්ෂණයක් පැවැත්වීම සඳහා ජ්‍යෙෂ්ඨ නිතිඥවරු පස්දෙනෙකුගෙන් සමන්විත කමිටුවක්ද පත් කර ඇත. මේ පරීක්ෂණ වාර්තාව හා ශ්‍රී ලංකා නිතිඥ සංගමයේ තීරණය ලැබෙන තුරු නිතිඥ සුගන්දිකා ප්‍රනාන්දු මහත්මියගේ සාමාජිකත්වය අත්හිටුවා තිබේ. නිතිඥ සුගන්දිකා ප්‍රනාන්දු මහත්මිය නීති වෘත්තීයට නුසුදුසු ආකාරයෙන් හා අවමන්සහගත ලෙස දිගින් දිගටම කටයුතු කිරීම සම්බන්ධයෙන් හලාවත නිතිඥ සංගමය දැඩි අපහසුතාවයකට පත්වීම සැලකිල්ලට ගනිමින් මේ තීරණයට එලඹ ඇත.", "URL": "https://sinhala.adaderana.lk/news.php?nid=92821", "Category": null, "Parent URL": null}