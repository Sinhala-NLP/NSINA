{"Source": "Adaderana", "Timestamp": "February 16, 2019 12:04 pm", "Headline": "සුළු වරදකට හිරේට යන ලංකාවේ අය එලියට එන්නේ පාතාලේ නායකයෝ වෙලා", "News Content": "මධූෂ් වැනි අපරාධකරුවන් බිහිවන්නේ මෙරට බන්ධනාගාර ක්‍රමයේ පවතින දුර්වලතා හේතුවෙන් බව එක්සත් ජනතා නිදහස් සන්ධානයේ දකුණු පළාත් සභා මන්ත්‍රී පසඳ යාපා අබේවර්ධන මහතා පැවසීය. මාතර ප්‍රදේශයේ පැවති වැඩසටහනකට එක්වෙමින් ඔහු මේ බව සඳහන් කළේය. මාකඳුරේ මධූෂ් මුලින්ම බන්ධනාගාරයට යන්නේ මංකොල්ලයකට හසු වීමෙන් බව පවසමින් මන්ත්‍රීවරයා ප්‍රකාශ කළේ සුළු වැරැද්දකට හසු වී සිරමැදිරියට යන පුද්ගලයින් බන්ධනාගාරයෙන් එළියට එන්නේ ලංකාවේ සිටින සියළුම මත්ද්‍රව්‍ය නායකයින් අඳුනන හා පාතාල නායකයින් අඳුනන පුද්ගලයෙකු හැටියට බවයි. බන්ධනාගාරයට යවන්නේ මනුෂ්‍යයෙකු කළ වැරැද්දක් සාදා සිවිල් සමාජයේ යහපත් පුරවැසියෙක් ලෙස ජීවත් වෙන්නේ කෙසේද යන්න උගන්වා එවීමට බවත් ඔහු මෙහිදී ප්‍රකාශ කළේය. සුළු වැරැද්දකට හෝ ලංකාවේ බන්ධනාගාරයට යෑමට සිදු වූවෙකුට පාතාල නායකයෙකු ලෙස එලියට ඒමට තරම් දුෂිත වී ඇති බවද ඒ මහතා පැවසිය. ඔහු වැඩිදුරටත් කියා සිටියේ කෙතරම් පාතාල නායකයින් හසුකොට ගත්තද බන්ධනාගාරයක පවත්නා දුර්වලතා නිවැරදි කර නොගන්නේ නම් ඉන් පලක් නොමැති බවය.", "URL": "https://sinhala.adaderana.lk/news.php?nid=104451", "Category": null, "Parent URL": null}