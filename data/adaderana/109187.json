{"Source": "Adaderana", "Timestamp": "May 3, 2019 07:01 pm", "Headline": "එළඹෙන සඳුදා පාසල් විවෘත කරන තීරණයේ වෙනසක් නෑ-ඇමති කියයි ", "News Content": "එළඹෙන සඳුදා දිවයිනේ සියලු පාසල්වල අධ්‍යයන කටයුතු යළි ආරම්භ කිරීමට කටයුතු යොදා ඇත්තේ පාසල්වල ආරක්ෂාව වෙනුවෙන් රජය ශක්තිමත් වැඩපිළිවෙලක් ද ක්‍රියාවට නංවමින් බව අධ්‍යාපන අමාත්‍ය අකිල විරාජ් කාරියවසම් මහතා පවසයි. මේ අතර යළි අධ්‍යයන කටයුතු ආරම්භ කිරීමට පෙර ත්‍රිවිධ හමුදාව හා පොලීසිය එක්ව දිවයිනේ සියලු පාසල් පරීක්ෂා කිරීමේ මෙහෙයුම් මේ වන විටත් ආරම්භ කර තිබේ. පාස්කු ඉරුදින සිදුවූ පිපිරීමේ සිදුවීම් වලින් අනතුරුව වසා දැමුණු පාසල් එළඹෙන සඳුදා දිනයේ යළි ආරම්භ කිරීමට නියමිතව ඇති අතර ත්‍රිවිධ හමුදාව සහ පොලීසිය එක්ව මේ වන විට දිවයිනේ සියලු පාසල් පරීක්ෂා කිරීමේ මෙහෙයුම් ආරම්භ කර තිබේ.‍ ඒ අනුව ආරක්ෂක අංශ විසින් කොළඹ ඇතුළු තදාසන්න ප්‍රදේශවල පාසල් පරීක්ෂා කරන ආකාරය අද දැකගත හැකිවුණි. පාසල්වල පරීක්ෂා කිරීම් සිදුවන ආකාරය සම්බන්ධයෙන් සොයාබැලීම සඳහා අධ්‍යාපන අමාත්‍ය අකිල විරාජ් කාරියවසම් මහතා ද කොළඹ පාසල් කිහිපයක් වෙත අද පැමිණියේය. පාසල් වලට යොදා ඇති ආරක්ෂාව සම්බන්ධයෙන් අමාත්‍යවරයා මාධ්‍ය හමුවක් පවත්වමින් කරුණු පැහැදිලි කළේ ඉන් අනතුරුවයි. මේ අතර පාසල්වලට යොදා ඇති ආරක්ෂාව සම්බන්ධයෙන් ආරක්ෂක අමාත්‍යංශයේ අද පැවති මාධ්‍ය හමුවේදීත් අදහස් පළ වුණි. මේ අතර පළාත් ද්‍රවිඩ අධ්‍යාපන අමාත්‍යාංශයේ අනුමැතියකින් තොරව ඌව පළාතේ දෙමළ පාසල් හතරක අරාබි භාෂාව සහ කුරානය සම්බන්ධයෙන් ඉගැන්වීම් සිදු කළ අධ්‍යාපන ආයතන 2ක් සම්බන්ධයෙන් තොරතුරු අපරාධ පරීක්ෂණ දෙපාර්තුමේන්තුව වෙත ලබාදුන් බව පළාත් ද්‍රවිඩ අධ්‍යාපන අමාත්‍ය සෙන්දිල් තොණ්ඩමන් මහතා අද මාධ්‍ය හමුවක් පවත්වමින් සඳහන් කළේය.", "URL": "https://sinhala.adaderana.lk/news.php?nid=109187", "Category": null, "Parent URL": null}