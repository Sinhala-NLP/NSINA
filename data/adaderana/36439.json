{"Source": "Adaderana", "Timestamp": "August 7, 2013 08:06 am", "Headline": "මැතිවරණයට රාජ්‍ය දේපළ භාවිතා කිරීම තහනම් ", "News Content": "උතුරු, මධ්‍යම සහ වයඹ පළාත් සභා මැතිවරණයේ දී පක්ෂ හෝ අපේක්ෂකයින්ගේ ප්‍රචාරක කටයුතු සඳහා කිසිදු රජයේ හෝ රාජ්‍ය ආයතන වල වාහන භාවිතා කිරීම සම්පූර්ණයෙන්ම තහනම් බව මැතිවරණ කොමසාරිස් මහින්ද දේශප්‍රිය මහතා පවසයි. අදාළ නීතිය සියලුම අමාත්‍යංශ වලට මෙන්ම අමාත්‍යවරුන්ට ද අදාළ බව මැතිවරණ මහලේකම් කාර්යාලය ප්‍රකාශ කළේය. ඒ පිළිබදව සියලුම අමාත්‍යංශ වල අතිරේක ලේකම්වරු සහ දෙපාර්තමේන්තු ප්‍රධානීන් දැනුවත් කිරීම ඊයේ (06)මැතිවරණ මහලේකම් කාර්යාලයේ දී සිදුවූණා. නියෝජ්‍ය මැතිවරණ කොමසාරිස් එම්.එම් මොහොමඩ් මහතා සඳහන් කළේ සියලුම අමාත්‍යංශ වල ඇති වාහන සංචිත පිළිබඳ තොරතුරු දිනපතා රැස්කිරීම සඳහා අතිරේක ලේකම්වරයෙකු පත් කරන ලෙස මැතිවරණ කොමසාරිස්වරයා උපදෙස් ලබා දුන් බවයි. යම්කිසි පැමිණිල්ලක් ලදහොත් ඒ පිළිබඳව එම අදාළ අතිරේක ලේකම්වරයා මැතිවරණ කාර්යාලයට වගකිවයුතු බැවින්, එලෙස පත් කරන අතිරේක ලේකම්වරුන් පිලිබඳ තොරතුරු මැතිවරණ කාර්යාලයට ලබා දෙන ලෙසත්, මැතිවරණ කොමසාරිස්වරයා බලධාරීන්ට උපදෙස් ලබා දී තිබේ. ඊට අමතරව දේශපාලන පක්ෂ වල සමාලෝචන සභාවේ නිත්‍ය සාමාජිකයින් ද ඊයේ දිනයේ මැතිවරණ කොමසාරිස් මහින්ද ‍දේශප්‍රිය මහතා හමුවී ඉදිරි පළාත් සභා මැතිවරණය පිළිබඳව සාකච්ජා කර ඇති බව මැතිවරණ මහලේකම් කාර්යාලය සඳහන් කළේය.", "URL": "https://sinhala.adaderana.lk/news.php?nid=36439", "Category": null, "Parent URL": null}