{"Source": "Adaderana", "Timestamp": "January 18, 2016 06:11 pm", "Headline": " භික්ෂු කතිකාවත විවාදයට ගන්නේ මහ සංඝරත්නයේ අනුමැතියට යටත්වයි", "News Content": "පාර්ලිමේන්තුවට ඉදිරිපත්කර ඇති භික්ෂු කතිකාවත පිළිබඳ පනත් කෙටුම්පත කිසිසේත් අවසන් කෙටුම්පත නොවන බවත්, එය පිළිගැනීම, ප්‍රතික්ෂේප කිරීම හෝ සංශෝධනය කිරීම ත්‍රෛනිකායික මහාසංඝරත්නයේ අනුමැතියට යටත්ව සිදුකරන බවත් ජනාධිපති මෛත්‍රීපාල සිරිසේන මහතා පවසයි.ඔහු මේ බව පැවසුවේ අමරපුර නිකායේ ආදිකතෘ සැමරුම හා අමරපුර නිකායික පැවිදි සහ ගිහි උතුමන් සඳහා උපහාර පුදකිරීමේ උත්සවයට එක්වෙමින්ය.බණ්ඩාරණායක සම්මන්ත්‍රණ ශාලාවේදී අද පස්වරුවේ මෙය පැවැත්විණ.එම පනත් කෙටුම්පත සකස් කිරීම නව රජය බලයට පත්වීමෙන් පසුව කළ දෙයක් නොවන බවත්, වසර 25ට පෙර මහා සංඝරත්නයේ ඉල්ලීම මත සකස් කළ ලද්දක් බවත් ජනාධිපතිවරයා කීවේය.තවද බලයට පත් සෑම රජයක්ම ඒ ගැන යම් යම් පියවර ගත් බවද එසේම නව රජයද මහා සංඝරත්නයේ අවවාද අනුශාසනා මත එම කටයුත්ත සිදුකරන බවද හෙතෙම පැවසුවේය.පනත් කෙටුම්පත සැකසීමෙන් පසුව පාර්ලිමේන්තුවට ඉදිරිපත් කිරීමට පෙර සංඝරත්නය වෙත ඉදිරිපත් කිරී‍මක් සිදුව නැතැයි පෙනෙන්නට ඇති බවද ඔහු එහිදී පෙන්වාදුන්නේය.මේ නිසා එම කෙටුම්පත නැවත ත්‍රෛනිකායික මහා සංඝරත්නයට වෙත ඉදිරිපත් කර උන්වහන්සේලාගේ පූර්ණ අනුමැතියට යටත්ව නැවත පාර්ලිමේන්තුවට ඉදිරිපත් කිරීමට තමන් අගමැතිවරයා, බුද්ධ ශාසන ඇමතිවරයා ඇතුළු අමාත්‍ය මණ්ඩලයට උපදෙස් ලබාදී ඇති බව හෙතෙම කීවේය.ආණ්ඩුක්‍රම ව්‍යවස්ථාවේ බෞද්ධාගම සම්බන්ධයෙන් ඇති කරණු තව තවත් ශක්තිමත් කරමින් ශාසනික දියුණුව ඇති කිරීමට ගත හැකි සෑම පියවරක් ගන්නා බවද ජනාධිපතිවරයා එහිදී වැඩිදුරටත් කියා සිටියේය.", "URL": "https://sinhala.adaderana.lk/news.php?nid=56445", "Category": null, "Parent URL": null}