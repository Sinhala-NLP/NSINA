{"Source": "Adaderana", "Timestamp": "August 14, 2019 11:20 am", "Headline": "අනවසරයෙන් මැණික් ගැරූ 13ක් අත්අඩංගුවට", "News Content": "වසර ගණනාවක සිට අනවසරයෙන් සිරිකඳුයාය ප්‍රදේශයේ පතල් කැපීම සහ අඹන්ගඟ හාරා විනාශ කරමින් සිටි 13 දෙනෙකුගෙන් යුත් පිරිසක් අත්අඩංගුවට ගෙන ඇත. වසර ගණනාවක සිට සිරිකඳුයාය 503 ප්‍රදේශයේ මෙම මහා පරිමාණ අනවසර පතල් කැපීම සහ අඹන්ගඟ හාරා විනාශ කිරීම ආදී ක්‍රියාකාරකම් සිදුවන බව පොලීසිය කියයි. ජාතික පතල් හා මැණික් කාර්යාංශයට පොලිසියට පොලිස් විශේෂ කාර්ය බලකායට මෙම තොරතුරු වසර ගණනාවක සිට ලැබී තිබුණ ද ඉතා සූක්ෂ්ම ලෙස වැටලීම් කණ්ඩායම් එම ස්ථානයට ගමන් කරන විට රතිඤ්ඤා දල්වමින් ජංගම දුරකථන හරහා මෙම කණ්ඩායම් දැනුවත්ව පලායෑම සිදුවෙමින් පැවති බව සඳහන්. පසුව බකමූණ පොලිසියට ලැබුණු තොරතුරක් මත වෙස් වලාගත් පොලිස් කණ්ඩායම් කිහිපයක් සිරිකඳුයාය ප්‍රදේශයෙන් ගඟ දෙපස වටලා මෙම සැකකරුවන් 13දෙනා අල්ලා ගැනීමට හැකිව තිබේ. ඔවුන් සතුව තිබූ මැණික් ගැරීම සඳහා යොදාගත් උදලු කුඩ යකඩ ඉනි ආදී උපකරණ රැසක් ද පොලිස් භාරයට ගෙන ඇත. කෙසේ වෙතත් අත්අඩංගුවට ගත් දහතුන් දෙනාට අමතරව තවත් විශාල පිරිසක් මෙම ස්ථානයේ සිට පැනගිය ගොස් තිබේ. අඹන් ගඟ දෙපස විශාල වශයෙන් පරිසර හානියක් සිදුකරමින් මෙම මහා පරිමාණ මැණික් සෙවීමේ ජාවාරමක් ක්‍රියාත්මක වන බවද වාර්තා වේ. අත්අඩංගුවට ගත් සැකකරුවන් අද (14) පොලිස් ඇප මත මුදා හැරීමට පියවර ගන්නා බවත් පසුව ඔවුන් අධිකරණයට ඉදිරිපත් කිරීමට පියවර ගන්නා බවත් බකමූණ පොලිසිය සඳහන් කළේය.", "URL": "https://sinhala.adaderana.lk/news.php?nid=116503", "Category": null, "Parent URL": null}