{"Source": "Adaderana", "Timestamp": "July 12, 2019 09:42 am", "Headline": "මහනායක හිමිවරු-කාදිනල් හිමි සෝෆා ගිවිසුමට ලිඛිතව විරෝධය දැක්වීම කාලෝචිතයි", "News Content": "සෝෆා ගිවිසුමට, මහනායක හිමිවරුන් සහ කාදිනල් හිමිපාණන් ලිඛිතව සිය විරෝධතාවය පළ කිරීම කාලෝචිත බව රජයේ වෛද්‍ය නිළධාරීන්ගේ සංගමයේ සභාපති විශේෂඥ වෛද්‍ය අනුරුද්ධ පාදෙණිය මහතා පවසයි. ඔහු මෙම අදහස් පළ කලේ ඊයේ (11) මල්වතු පාර්ශ්වයේ අනුනායක හිමියන් බැහැදැකීමේන් අනතුරුව මාධ්‍ය වෙත අදහස් පළ කරමිනි. එහිදී වැඩිදුරටත් සිය අදහස් දක්වමින් ඒ මහතා ප්‍රකාශ කළේ රාජිත සේනාරත්නට පාර්ලිමේන්තු විශ්වාසභංගයක් ඉදිරිපත් කිරීමට ඇති දුෂ්කරතාවය මත ජනතා විශ්වාසභංගයක් ගෙන ඒමට තම පක්ෂය තීරණය කළ බවයි. රජයේ වෛද්‍ය නිලධාරීන්ගේ සංගමයේ මධ්‍යම කාරක සභාවේ නව නිලධාරී මණ්ඩලය ඊයේ මහනුවරට පැමිණ ශ්‍රී දළදා මාලිගාව වැඳ පුදාගෙන ආශිර්වාද ලබා ගත්තේය. අනතුරුව රජයේ වෛද්‍ය නිලධාරීන්ගේ සංගමයේ නිලධාරීන් මල්වතු පාර්ශ්වයේ අනුනායක පූජ්‍ය නියන්ගොඩ ශ්‍රී විජිතසිරි හිමියන් බැහැදුටුවේය. මේ අතර රජයේ වෛද්‍ය නිලධාරීන්ගේ සංගමයේ නිලධාරීන් අස්ගිරි පාර්ශ්වයේ මහනායක අතිපූජ්‍ය වරකාගොඩ ශ්‍රී ඥානරතන නාහිමියන් ද බැහැදුටුවේය. එහිදී එම සංගමයේ නිලධාරීන් විසින් සෞඛ්‍ය අමාත්‍ය රාජිත සේනාරත්න මහතා සම්බන්ධයෙන් වන චෝදනා පත්‍රයක්ද මහනායක හිමියන්ට ලබා දුන්නේය.", "URL": "https://sinhala.adaderana.lk/news.php?nid=113967", "Category": null, "Parent URL": null}