{"Source": "Adaderana", "Timestamp": "January 25, 2018 08:26 pm", "Headline": "තැපැල් ඡන්ද නිරීක්ෂණයට නිරීක්ෂකයින් 1100ක්", "News Content": "මේ දක්වා තැපැල් ඡන්ද ප්‍රකාශ කිරීම සාමකාමී අයුරින් පැවැති බවත් සුළු සිදුවීම් කිහිපයක් හැරුණු කොට කිසිදු අක්‍රමිකතාවයක් වාර්තා නොවූ බව පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පවසයි. මෙවර තැපැල් ඡන්දය භාවිත කිරීම සඳහා පන්ලක්ෂ හැට දහසක (560000) පමණ පිරිසක් සුදුසුකම් ලබා ඇති අතර එහි පළමු අදියර පොලිස් ස්ථාන දිස්ත්‍රික් ලේකම් කාර්යාල හා මැතිවරණ කාර්යාල පදනම් කර ගනිමින් පසුගිය 22 වන දින පැවැත් විය. දෙවන අදියර ලෙස අද (25) දින ලංකා ගමනාගමන මණ්ඩල, අධ්‍යාපන කාර්යාල, යුධ හමුදා කඳවුරු, රෝහල්, ප්‍රාදේශීය ලේකම් කාර්යාල වැනි රාජ්‍ය ආයතනවල පවත්වනු ලැබූ අතර පැෆ්රල් සංවිධානය දේශපාලන වශයෙන් සංවේදී සහ සැළකිය යුතු ඡන්ද ප්‍රමාණයක් සහිත තැපැල් ඡන්ද මධ්‍යස්ථාන ඉලක්ක කරගනිමින් විධිමත් පුහුණුවක් ලැබූ පළපුරුදු නිරීක්ෂකයින් 1100 ක ප්‍රමාණයක් යොදවා ඇති බව පැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා පවසයි. ඉහත සුළු සිදුවීම් කිහිපය හැරුණු කොට තැපැල් ඡන්දය ප්‍රකාශ කිරීම ප්‍රශස්ථ මට්ටමක පැවැති අතර කිසිඳු බරපතල සිදුවීමක් වාර්තා නොවූ බවත් මෙම තත්ත්වය හෙට (26) දවසේ මෙන්ම තැපැල් ඡන්ද භාවිත කිරීමට නොහැකි වූ පුද්ගලයන් ස‍ඳහා වෙන්කර ඇති පෙබරවාරි 1 සහ 2 යන දිනවලදී ද පවතී යයි පැෆරල් සංවිධානය අපේක්ෂා කරයි.", "URL": "https://sinhala.adaderana.lk/news.php?nid=83528", "Category": null, "Parent URL": null}