{"Source": "Adaderana", "Timestamp": "March 1, 2013 02:59 pm", "Headline": "රත්‍රං කියා ලක්ෂ 7ට ඊයම් කැබලි විකුණලා", "News Content": "නිධානයකින් ලැබුණු බව පවසා රත්‍රං පැහැගැන්වු ඊයම් කැබලි තොගයක් අලෙවි කර රුපියල් ලක්ෂ 7ක මුදලක් වංචා කළ බවට සැකපිට පුද්ගලයින් 5දෙනෙකු තන්තිරිමලේ පොලීසිය විසින් අත්අඩංගුවට ගෙන තිබේ. පසුගිය වසරේ සැප්තැම්බර් මාසයේ දිනක අදාළ වංචාව සිදුකර ඇති බව තන්තිරිමලේ පොලීසිය පවසයි. කෙසේ වෙතත් මෙම මුදල් වංචාවට අදාළව පොලීසියට පැමිණිලි කර ඇත්තේ මීට දින දෙකකට පමණ පෙර බව සඳහන්ය. ඒ අනුව සිදුකළ විමර්ශනයකදී විලච්චිය ප්‍රදේශයේ දී සැකකරුවන් තිදෙනෙකු සහ අනුරාධපුරය ප්‍රදේශයේ දී සැකකරුවන් දෙදෙනෙකු අත්අඩංගුවට ගත් බව පොලීසිය සඳහන් කළේය. ඉන් එක් සැකකරුවෙකු සතුව තිබී රත්‍රං පැහැ ගැන්වු ඊයම් කැබලි තොගයක් සහ ඒවා සැකසීම සඳහා යොදාගත් උපකරණ කිහිපයක් ද සොයාගෙන ඇත.", "URL": "https://sinhala.adaderana.lk/news.php?nid=32027", "Category": null, "Parent URL": null}