{"Source": "Adaderana", "Timestamp": "May 10, 2012 05:07 pm", "Headline": "කොරියාවේ මිය ගිය ශ්‍රී ලාංකික තරුණයින්ගේ මෘත ශරීර හෙට ලංකාවට", "News Content": "කොරියාවේ භූසාන් නගරයේ දී මිය ගිය ශ්‍රී ලාංකික තරුණයින් තිදෙනාගේ මෘත දේහ හෙට (11) දිනයේ දී දිවයිනට ගෙන්වා ගන්නා බව ශ්‍රී ලංකා විදේශ සේවා නියුක්ති කාර්යාංශය පවසයි. ඒ අනුව හෙට පස්වරු 2 යි 25 ට මෙරටට ළඟා වන ජී.ටී 695 ගුවන් යානයෙන් හා මධ්‍යම රාත්‍රියේ පැමිණෙන ජී.ටී 307 ගුවන් යානා මඟින් එම මෘත දේහ මෙරටට ගෙන එන බව ශ්‍රී ලංකා විදේශ සේවා නියුක්ති කාර්යාංශයේ සභාපති අමල් සේනාධිලංකාධිකාර මහතා ප්‍රකාශ කරයි. කොරියාවේ භූසාන් නගරයේ රාත්‍රී සමාජ ශාලාවක පසුගිය දා හදිසියේ ඇති වූ ගින්නක් හේතුවෙන් මෙම තරුණයින් තිදෙනා මිය ගොස් තිබුණි. කෙසේවෙතත් මෙලෙස මියගොස් ඇත්තේ ,පාලම් හංදිය,මහියංගණයේ පදිංචිව සිටි තිලංග ශෂික සම්පත්,දෙණියාය-අතුවැල,මොරවක ප්‍රදේශයේ පදිංචිව සිටි ගයාන් චාමර අත්තනායක සහ කුඹුක(උතුර),ගෝනපල පදිංචිව සිටි ඩී.ඒ ගැමුණු ජයකොඩි නමැති කොරියාවේ රැකියා සඳහා පිටත්ව ගොස් සිටි තරුණයින් තිදෙනෙකු බව විදේශ සේවා නියුක්ති කාර්යාංශය මීට පෙරාතුව නිවේදනය කරන ලදි. මෙම ගින්නෙන් ශ්‍රී ලාංකිකයින් තිදෙනා ඇතුළු පුද්ගලයින් 9 දෙනෙකු ජීවිතක්ෂයට පත්වූ අතර තවත් පුද්ගලයින් 20 දෙනෙකු පමණ තුවාල ලබා තිබුණි. අනතුර සිදුවීමෙන් අනතුරුව අමාත්‍ය ඩිලාන් පෙරේරා මහතා අදාළ තරුණයින්ගේ මෘත දේහ මෙරටට ගෙන්වා ගැනීම සහ ඔවුන් වෙනුවෙන් වන්දි මුදල් ලබා ‍දීමේ හැකියාව පිළිබඳ කොරියාවේ ශ්‍රී ලංකා තානාපති කාර්යාල වෙත දැනුම් දුන් බව මේ පිළිබද විදේශ සේවා නියුක්ති කාර්යාංශය නිවේදනයක් නිකුත් කරමින් සඳහන් කර‍යි.", "URL": "https://sinhala.adaderana.lk/news.php?nid=24157", "Category": null, "Parent URL": null}