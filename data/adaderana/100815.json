{"Source": "Adaderana", "Timestamp": "December 16, 2018 06:52 am", "Headline": "ඉන්දියාවෙන් ගෙනා අමුත්තන් කොළඹ ඉඳන් යාපනේ දුවන්න සුදානම්", "News Content": "ඉන්දියාවේ සිට මෙරටට ආනයනය කළ බලවේග දුම්රිය කොළඹ සිට යාපනය දක්වා ධාවනය වන දුම්රිය සඳහා යෙදවීමට සැලසුම් කර තිබේ. දුම්රිය දෙපාර්තමේන්තුව සඳහන් කළේ ඒ සඳහා අවශ්‍ය කටයුතු මේ වන විට සැලසුම් කරමින් සිටින බවයි. ඉන්දීය ණය ආධාර යටතේ ද්විත්ව බලවේග දුම්රියක් පසුගියදා මෙරටට ආනයනය කළ අතර එම දුම්රිය මේ දිනවල පරීක්ෂණ ගමන්වාරවල නිරත වන බව සඳහන්. පසුගිය සිකුරාදා දිනයේ එම දුම්රිය පළමු පරීක්ෂණ ගමන් වාරය රත්මලානේ සිට මාතර දක්වා ධාවනය කළ බව දුම්රිය දෙපාර්තමේන්තුව සඳහන් කළේය. ඉදිරි දින කිහිපය තුළ සිදුකරන පරීක්ෂණ ගමන්වාර වලින් අනතුරුව ඉතා කඩිනමින් එම දුම්රිය ධාවන කටයුතු සඳහා යොමුකිරීමට සැලසුම් කර තිබේ.", "URL": "https://sinhala.adaderana.lk/news.php?nid=100815", "Category": null, "Parent URL": null}