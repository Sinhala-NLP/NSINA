{"Source": "Adaderana", "Timestamp": "April 2, 2010 10:23 am", "Headline": "ජල ඇසුරුම් ව්‍යාපෘතිය අත්හිටුවයි", "News Content": "දෙහිඕවිට, කනන්ගම, වර්ෂාවත්ත ප්‍රදේශයේ පවත්වා ගෙන යන පානීය ජලය ඇසුරුම් කිරීමේ ව්‍යාපෘතිය අත්හිටුවීමට පියවර ගන්නා බව සබරගමුව පළාත් ප්‍රධාන අමාත්‍ය මහීපාල හේරත් මහතා පවසයි. දුප්පත් ගමක ගම්වාසීන්ට සොබා දහම දායාද කළ පැන් පොද පවා සොරා ගැනීමට තරම් ඇතැම් පිරිස් කටයුතු කිරීම පිළිබඳ කණගාටු වන බව ඔහු පෙන්වා දෙයි. අදාළ ප්‍රදේශයේ එම ව්‍යාපෘතිය ක්‍රියාත්මක කිරීම හේතුවෙන් ගම්වාසීන්ට පානීය ජලය පිටස්‍තර ප්‍රදේශ වලින් ගෙන ඒමට සිදුව ඇති බව සඳහන්ය. දිනකට භූ ගත ජලය ලීටර 35 , 000 ක් පමණ යන්ත්‍රානුසාරයෙන් අදාළ ව්‍යාපෘතිය සඳහා ලබා ගන්නා බව ගම්වාසීන් පෙන්වා දෙයි. ඒ සම්බන්ධයෙන් ගම්වාසීන් දැක් වූ විරෝධතාවය හේතුවෙන් එම ව්‍යාපෘතිය අත්හිටුවීමට අමාත්‍ය මහීපාල හේරත් මහතා තීරණය කර ඇත.", "URL": "https://sinhala.adaderana.lk/news.php?nid=7624", "Category": null, "Parent URL": null}