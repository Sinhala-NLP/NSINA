{"Source": "Adaderana", "Timestamp": "April 12, 2017 08:59 pm", "Headline": "GMOAවෙන් ජනපතිට ඉල්ලීමක්", "News Content": "සෞඛ්‍ය අමාත්‍යාංශය ජනපති යටතට පවරා ගන්නා ලෙසට රජයේ වෛද්‍යවරුන්ගේ සංගමය ඉල්ලීමක් කරයි. අද (12) පැවති එම සංගමයේ මාධ්‍ය හමුවකට එක් වෙමින් එහි සමාජිකයින් මේ බව පැවසීය. මෙම මාධ්‍ය හමුව සඳහා රාජ්‍ය එක්සත් හෙද සංගමය ද එක්ව සිටියේ ය. රාජිත සේනාරත්න වත්මන් සෞඛ්‍ය අමාත්‍යවරයාගේ හැසිරීම දැඩි ලෙස හෙළා දකින බවත් අමාත්‍යවරයා විසින් ඊයේ (11) දිනයේ දී මාධ්‍ය තුළින් පැවසු ලෙස කිසිදු තර්ජනයක් තම සභාපතිවරයා සිදු කර නොමැති බවත් අමාත්‍යවරයා පැවසු ලෙස අදාළ තර්ජනයන් කෙලෙස සිදු වුයේ ද යන්න මේ වන විට ගැටළුවක් වී ඇති බවත් රජයේ වෛද්‍ය නිලධාරින්ගේ සංගමය පවසයි. එමෙන්ම සයිටම් ගැටළුව සම්බන්ධයෙන් උසස් අධ්‍යාපන ආයතනය විසින් ලබා දුන් නිගමනයන් නිසා රාජිත සේනාරත්න මහතා කලබල වී ඇති බවත් එම සංගමය වැඩි දුරටත් කියා සිටියේ ය. මෙම මාධ්‍ය හමුවට පූජ්‍ය මුරුත්තෙට්ටුවේ ආනන්ද හිමියන් ද එක්ව සිටියේ ය.", "URL": "https://sinhala.adaderana.lk/news.php?nid=72024", "Category": null, "Parent URL": null}