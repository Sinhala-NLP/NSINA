{"Source": "Adaderana", "Timestamp": "January 20, 2019 09:03 am", "Headline": "ඇඳක් මත අත් පා ගැට ගසා පිළිස්සු සිරුරක් කොල්ලුපිටියෙන් හමුවෙයි", "News Content": "කොල්ලුපිටිය පොලිස් වසමේ ගෝල්ෆේස් කොට් පටුමඟේ, නිවසක පිළිස්සී සිටි මළ සිරුරක් පොලීසිය විසින් සොයා ගෙන තිබේ. ඊයේ(19) උදෑසන 11.45 ට පමණ පොලීසියට ලද තොරතුරක් මත කොල්ලුපිටිය පොලීසිය විමර්ශන ආරම්භ කර තිබේ. පොලිස් නිලධාරීන් නිරීක්ෂණය කිරීමේ දී මෙම මළ සිරුර නිවසක ඇඳක් මත අත් පා ගැට ගසා පුළුස්සා ඇති බවට නිරීක්ණය වී ඇත. මරණකරු වයස අවුරුදු 49 ක් වු හෝකන්දර උතුර, අරංගල, අතුරුගිරිය ලිපිනයේ පදිංචි සේනක ශ්‍රී ලාල් ජයසිංහ නැමති අයෙක් බව අනාවරණය වී තිබේ. මෘත ශරීරය සම්බන්ධයෙන් මහේස්ත්‍රාත් පරීක්ණය සිදුකර කොළඹ ජාතික රෝහලේ මෘත ශරීරාගාරයේ තැන්පත් කර ඇත. කොල්ලුපිටිය පොලීසිය වැඩිදුර විමර්ශන පවත්වා ගෙන යනු ලබයි.", "URL": "https://sinhala.adaderana.lk/news.php?nid=102686", "Category": null, "Parent URL": null}