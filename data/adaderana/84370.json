{"Source": "Adaderana", "Timestamp": "February 15, 2018 02:28 pm", "Headline": "අර්බුදය උග්‍ර අතට - ඇමති සාගල ඉල්ලා අස්වෙයි?", "News Content": "අමාත්‍යධූරයෙන් ඉල්ලා අස්වීමට තමා සූදානම් බව නීතිය හා සාමය අමාත්‍ය සාගල රත්නායක මහතා පවසයි. සිය ෆේස්බුක් ගිණුමේ සටහනක් තබමින් අමාත්‍යවරයා ප්‍රකාශ කර ඇත්තේ නීතිය හා සාමය අමාත්‍යවරයා වශයෙන් කටයුතු කිරීමට තමාගේ බලාපොරොත්තුවක් නොමැති බවයි. ඒ සම්බන්ධයෙන් එක්සත් ජාතික පක්ෂ පාර්ලිමේන්තු කණ්ඩායමට අද දිනයේ දැනුම්දුන් බව ද සාගල රත්නායක අමාත්‍යවරයා පවසයි. එක්සත් ජාතික පක්ෂය වෙනුවෙන් ඕනෑම තනතුරක් පරිත්‍යාග කිරීමට තමා පසුබට නොවන අතර පක්ෂයේ යහපත වෙනුවෙන් කළහැකි උපරිමය කිරීමට සූදානම් බව අග්‍රමාත්‍ය රනිල් වික්‍රමසිංහ මහතා වෙත දැනුම්දුන් බව ඔහු පවසයි. මෙම තීරණය පක්ෂය ශක්තිමත් කිරීම සඳහා තමා විසින් ගණූ ලැබූ පෞද්ගලික තීරණයක් වන අතර පක්ෂ නායකත්වය විසින් ලබා දෙන ජනතාවට සේවය කළ හැකි වෙනත් ඕනෑම වගකීමක් නොපිරි හෙලා ඉටු කිරීමට සූදානම් බව සාගල රත්නායක මහතාගේ ෆේස්බුක් පණිවුඩයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=84370", "Category": null, "Parent URL": null}