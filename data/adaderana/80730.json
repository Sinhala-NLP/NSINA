{"Source": "Adaderana", "Timestamp": "November 29, 2017 10:12 am", "Headline": "තරුණයින් දෙදෙනාගේ රට සිහිනය උඩප්පු වෙරළේ හිරවෙයි", "News Content": "නවසීලන්තයට යාම සඳහා උඩප්පුව මුහුදු වෙරළේ රැඳී සිටි බව කියන තරුණයින් තිදෙනෙකුව නාවුක හමුදා නිලධාරීන් විසින් අත්අඩංගුවට ගෙන උඩප්පුව පොලීසියට බාර දී ඇත. අත්අඩංගුවට ගෙන ඇත්තේ උඩප්පුව ප්‍රදේශම පදිංචිකරුවන් තිදෙනෙකුවය. ඔවුන් 21 වැනි වියේ පසුවන අය බව පොලීසිය කියයි. 29 වැනිදා අළුයම මෙම අත්අඩංගුවට ගැනීම සිදු කර ඇත. උඩප්පුව මුහුදු වෙරළේ සැකකටයුතු ලෙස පුද්ගලයින් 08 දෙනෙකු රැඳී සිටින බව දැක ඇති නාවුක හමුදා නිලධාරීන් ඔවුන් අත්අඩංගුවට ගැනීමට සුදානම් වී ඇත. එම අවස්ථාවේදී එහි සිටි 05 දෙනෙකු පලා ගොස් ඇති බව සඳහන්ය. අත්අඩංගුවට ගත් පිරිස සතුව තිබී ආහාර සහ බෙහෙත් වර්ගද නාවුක හමුදා නිලධාරීන් විසින් පොලීසියට බාර දී ඇත. පිටත්වීම සඳහා බෝට්ටුව පැමිණෙන තුරු තමන් වෙරළේ රැඳී සිටි බවත්,තමන් රැගෙන යන පුද්ගලයින් සම්බන්ධයෙන් කිසිවක් නොදන්නා බවද ඔවුන් පවසා ඇත. මෙම ජාවාරම සිදු කරන්නේ කව්රුන්ද යන්න මෙතෙක් අනාවරණය වී නැත. උඩප්පුව පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=80730", "Category": null, "Parent URL": null}