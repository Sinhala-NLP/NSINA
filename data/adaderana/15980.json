{"Source": "Adaderana", "Timestamp": "May 9, 2011 09:19 am", "Headline": "විශ්ව විද්‍යාල ආචාර්වරුන් පරිපාලන තනතුරු අත්හරියි", "News Content": "විශ්ව විද්‍යාල ස්වේච්ඡා පරිපාලන තනතුරුවලින් අද සිට ඉවත් වන බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. එහි සභාපති මහාචාර්ය නිර්මාල් රංජිත් දේවසිරි මහතා කියා සිටියේ තම ගැටලු වලට විසඳුම් ලබානොදෙන්නේ නම් කුමන බාධක පැමිණිය ද සිය වෘත්තීය ක්‍රියාමාර්ගය ක්‍රියාත්මක කරන බවයි. මේ වන විට විශාල පිරිසක් සිය අස්වීමේ ලිපි භාරදී ඇති බවද ඔහු ප්‍රකාශ කළේය. කෙසේ වුව ද තනතුරු වලින් ඉල්ලා අස්වන්නේ නම් මාස තුනකට පෙර දැනුම් දිය යුතු බවත් එසේ නොවන්නේ නම් එම ආචාර්යවරුන් තනතුර අතහැර ගියා සේ සලකා වෙනත් පුද්ගලයන් ඊට පත්කරන ලෙස විශ්ව විද්‍යාල ප්‍රතිපාදන කොමිසන් සභාව නිලධාරීන්ට දැනුම් දී තිබේ. මේ සම්බන්ධයෙන් අදහස් පළ කරන විශ්ව විද්‍යාල ආචාර්යවරුන්ගේ සමිති සම්මේලනය පවසන්නේ අදාළ චක්‍රලේඛය නීති විරෝධී බවයි. සිය මාසික වැටුප වැඩිකරන ලෙස ඉල්ලා විශ්ව විද්‍යාල ආචාර්යවරුන් ගෙන යන වෘත්තීය ක්‍රියාමාර්ගයට ජනතා විමුක්ති පෙරමුණ සහ තවත් වෘත්තීය සමිති කිහිපයක ද සහය ලැබී තිබේ.", "URL": "https://sinhala.adaderana.lk/news.php?nid=15980", "Category": null, "Parent URL": null}