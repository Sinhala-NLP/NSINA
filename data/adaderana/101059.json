{"Source": "Adaderana", "Timestamp": "December 20, 2018 07:03 pm", "Headline": "ජාතික ආණ්ඩුවකට යනවද කියා ඉදිරියේදී තීරණය කරනවා ", "News Content": "ජාතික ආණ්ඩුවක් බිහි කිරිම සම්බන්ධයෙන් අග්‍රාමාත්‍යවරයා සහ සෙසු පක්ෂ නායකයින් තීරණයකට එළඹෙනු ඇති බව වජිර අබේවර්ධන අමාත්‍යවරයා පැවසීය. අරලියගහ මන්දීරයේ පැවැති මාධ්‍ය හමුවකට එක්වෙමින් අමාත්‍යවරයා මේ බව පැවසීය. පාර්ලිමේන්තුවේ ජාතික ආණ්ඩුවක් සඳහා අනුමැතියක් පෙරදී තිබෙන බවත් දැනටමත් පක්ෂ කිහිපයක එකමුතුවක් තිබෙන නිසා ජාතික ආණ්ඩුවක් සඳහා යන නොයන තීරණය සම්බන්ධයෙන් අග්‍රාමාත්‍ය රනිල් වික්‍රමසිංහ මහතා සහ රජයේ සිටින එක්සත් ජාතික පෙරමුණේ අනෙකුත් පක්ෂත් ඒකමතිකව තීරණය කළ යුතුව තිබෙන බවත් පැවසීය. එසේම ආණ්ඩුක්‍රම ව්‍යවස්ථාව අනුව 19 වන සංශෝධනයේ 51 වන වගන්තිය අනුව ජනාධිපතිවරයා උසුලන අමාත්‍යංශ ආණ්ඩුක්‍රම ව්‍යවස්ථාවෙන් වෙන් කොට ඇති අමාත්‍යංශය බවද වජිර අබේවර්ධන අමාත්‍යවරයා පැවසීය. ඒ පිළිබඳව විටෙක එම අමාත්‍යංශ තුනත් කැබිනට් අමාත්‍ය ධූර 30ට අයිතිද යන්නෙන් සහ එසේත් නැතහොත් එම අමාත්‍යංශ තුනත් එම කැබිනට් අමාත්‍ය ධූර 30ට ඇතුලත් නොවන්නේද යන්න තර්කයක් මතු කළ හැකි බවත් ඔහු පැවසීය. ඒ සම්බන්ධයෙන් නීති තර්කයක් පැවතිය හැකි බැවින් නීතිපති දෙපාර්තමේන්තුවට අර්ථකතනයක්ද ලබාදිය හැකි බවත් ඔහු පැවසීය.", "URL": "https://sinhala.adaderana.lk/news.php?nid=101059", "Category": null, "Parent URL": null}