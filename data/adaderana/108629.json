{"Source": "Adaderana", "Timestamp": "April 24, 2019 07:47 pm", "Headline": "දිවයින පුරා සිදුකළ සෝදිසි මෙහෙයුම්", "News Content": "දිවයින පුරා සිදුකරන සෝදිසි මෙහෙයුම් වලදී අලුත්ගම පොලිස් වසමේ දර්ගා නගරය ප්‍රදේශයේදී පුද්ගලයින් හය දෙනෙක්,බේරුවල පොලිස් වසමේ කංකාවන්ගොඩ ප්‍රදේශයේදී තවත් පුද්ගලයින් පස්දෙනෙක් සහ කටාන පොලිස් වසමේ කටුවාපිටිය ප්‍රදේශයේදී පුද්ගලයින් හයදෙනක් අත්අඩංගුවට ගෙන තිබේ. එහිදී බේරුවලදී අත්අඩංගුවට ගත් පුද්ගලයින් පිරිස කළුතර මහේස්ත්‍රාත් අධිකරණයට ඉදිරිපත් කිරීමෙන් අනතුරුවේ දින දෙකක් රඳවා තබාගෙන ප්‍රශ්න කිරීමට අවසර ලබා දී ඇත. ඊට අමතරව පොලිස් නිලධාරීන් ,පොලිස් විශේෂ කාර්ය බලකා නිලධාරීන් සහ බුද්ධි අංශ නිලධාරීන් විසින් වරකාපොල අගුරුවැල්ල පාර මස්ජිත් මාවතේ පිහිටි නිවසක් ඊයේ (23) රාත්‍රියේ පරීක්ෂා කරනු ලැබු අතර එහිදී එක් සැකකරුවෙක් අත්අඩංගුවට ගත් බව පොලීසිය පැවසුවේය. සැකකරුට අමතරව එම නිවසේ සිටි තවත් පුද්ගලයෙක් අත්අඩංගුවට ගෙන ඇති අතර එම නිවසේ තිබූ වෑන් රථය සැකකටයුතු වෑන් රථයක් ලෙස හඳුනාගෙන ඇති අතර එය පොලිස් භාරයට ගෙන තිබේ. වරකාපොළ පිහිටි අදාළ නිවසේ තිබී යතුරුපැදියක් සහ වෝකිටෝකි යන්ත්‍ර 04 ක් ද පොලිස් භාරයට ගත් බව පොලිස් මාධ්‍ය ප්‍රකාශක කාර්යාලය නිවේදනය කළේය. ඊට අමතවර ඔවුන් හා සම්බන්ධ තවත් සැකකරුවෙකු හෙම්මාතගම පොලිස් වසමේදී අත්අඩංගුවට ගෙන ඇති අතර සැකකරුවන් තිදෙනාම වරකාපොළ පොලිස් ස්ථානයේ මේ වනවිට රඳවා සිටියි. මේ අතර මරාගෙන මැරෙන ප්‍රහාරයට සම්බන්ධ වූ පුද්ගලයෙකුට අයිතිබව කියන වැල්ලම්පිටිය - බුත්ගමුව මාර්ගයේ පවත්වාගෙන ගිය තඹ කර්මාන්ත ශාලාවක් පොලිස් විශේෂ කාර්ය බලකා නිලධාරීන් විසින් සෝදිසි කර ඇත. මරාගෙන මැරෙන බෝම්බ කට්ටලවලට අදාළ පුපුරනද්‍රව්‍ය මෙම ස්ථානයේ දී සකස් කර ඇති බවට පොලීසිය සැක පළ කරයි. එමෙන්ම ජාඇල වැලිගම්පිටිය ඇවරිවත්ත ප්‍රදේශයේ වසා දමා තිබු සැකකටයුතු නිවසක් පරීක්ෂා කිරීමට ආරක්ෂක අංශ පියවර ගෙන තිබේ. එහි තිබී කේරල ගංජා ,අයිස් , කුෂ් නැමැති මත්ද්‍රව්‍ය ප්‍රමාණයක්, ටී.56 ජීව උණ්ඩ 10ක් සහ යතුරුපැදියක් පොලිස් භාරයට ගෙන ඇති බව අද දෙරණ වාර්තාකරු සඳහන් කළේය. ඒ අතර මෙම නිවස කුලී පදනම මත ලබා ගෙන සිටි පුද්ගලයා පසුගියදා සිදුවූ පිපිරීමේ සිද්ධියෙන් අනතුරුව අතුරුදන්ව ඇති බව ප්‍රදේශවාසීන් පවසනවා. පසුගියදා එල්ල වූ ප්‍රහාර ඇතුළු ආගමික ගැටුම් සම්බන්ධයෙන් දඹුල්ල නිවාඩු නිකේතනයකදී පසුගියදා සැකකරුවන් දෙදෙනෙක් අත්අඩංගුවට ගැනීමත් සමඟ දඹුල්ල ආර්ථික මධ්‍යස්ථානය, බස් නැවතුම්පොළ, රාජ්‍ය හා පෞද්ගලික ස්ථාන ආරක්ෂක අංශ විසින් නිරන්තරයෙන් සෝදිසි කරනු ලබයි. මෙම සෝදිසි මෙහෙයුම් අතරතුර ආගමික ගැටුම් සම්බන්ධයෙන් නිකවටන ප්‍රදේශයේ නිවසක සිටි සැකකරුවෙකු කඩු 2ක් සමඟ අත්අඩංගුවට ගැණුනේය. මේ අතර අනුරාධපුර කහල්ල පල්ලේකැලේ අභය භූමියේ නාමළුව ප්‍රදේශයට අවි ආයුධ රැගත් පුද්ගලයින් 4 දෙනෙකු අද පෙරවරු 8.30ට පමණ ඇතුළු වන බව දුටු ප්‍රදේශවාසියෙක් ඒ පිළිබඳව ගල්කිරියාගම පොලිසිය දැනුවත් කර තිබුණි. ඒ අනූව අදාළ සැකකරුවන් 4 දෙනා සොයා පොලිසිය සහ හමුදා නිලධාරීන් සෝදිසි මෙහෙයුම් දියත් කර ඇත. මෙවැනි පසුබිමක ආරක්ෂක අංශ තවදුරටත් දිවයින පුරා පුළුල් සෝදිසි මෙහෙයුම් දියත් කර තිබේ. සැකකටයුතු වාහනයක් ,පුද්ගලයකු හෝ සිද්ධියක් පිළිබඳ තොරතුරු ඇතොත් 116 හදිසි ඇමතුම් අංකයට දැනුම් දෙන ලෙස පොලිසිය ජනතාවගෙන් ඉල්ලා සිටින්නේය. මේ අතර වීසා නොමැතිව මෙරට රැඳී සිටි ඊජිප්තු ජාතිකයෙකු මාදම්පේ පොලීසිය අද අත්අඩංගුවට ගෙන ඇත. මාදම්පේ පැරණි නගරයේ පිහිටි අරාබි පාසලේදී ඔහුව අත්අඩංගුවට ගෙන ඇති අතර ඔහු සතුව ගුවන් ගමන් බලපත්‍රයක් හෝ වීසා බලපත්‍රයක් තිබී නොමැත. ඔහු එම පාසලේ ගුරුවරයෙකු ලෙස සේවය කර ඇති බවය වාර්තා වේ. පරීක්ෂාවට ලක් කරන ලද අරාබි පාසලේ ගාල් කර තිබූ හිමිකරුවෙකු නොමැති වෑන් රථයක්ද මාදම්පේ පොලිස් නිලධාරීන් සිය භාරයට ගෙන ඇත.", "URL": "https://sinhala.adaderana.lk/news.php?nid=108629", "Category": null, "Parent URL": null}