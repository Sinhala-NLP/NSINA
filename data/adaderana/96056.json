{"Source": "Adaderana", "Timestamp": "September 13, 2018 06:15 pm", "Headline": "පොදු ප්‍රවාහනය ජනතාවගේ ප්‍රසාදයට හේතුවන සේවාවක් බවට පත් කළ යුතුයි", "News Content": "රටේ පොදු ප්‍රවාහන සේවාව මගී ජනතාවගේ ප්‍රසාදයට හේතුවන සේවාවක් බවට පත් කිරීම අත්‍යාවශ්‍ය බව ජනාධිපති මෛත්‍රීපාල සිරිසේන මහතා පවසයි. පොදු ප්‍රවාහන සේවාවේ ගුණාත්මකභාවය ඉහළ නංවමින් විධිමත් ප්‍රවාහන සේවාවක් පවත්වාගෙන යාම පිලිබඳ ජනාධිපති කාර්යාලයේ අද (13) පැවති සාකච්ඡාවකදී ජනාධිපතිවරයා මේ බව සඳහන් කර තිබේ. රටේ පොදු ප්‍රවාහනසේවය බලගැන්වීම මඟින් විකල්ප ප්‍රවාහන මාධ්‍ය වෙත යොමු වී සිටින මගීන් යළි පොදු ප්‍රවාහන සේවය වෙත නැඹුරු කරගත යුතු බව පුළුල් වැඩපිළිවෙලක් ක්‍රියාත්මක කළ යුතු බව ජනාධිපතිවරයා පෙන්වාදී ඇත. 2008 වසරේදී මුළු මගී සංඛ්‍යාවෙන් සියයට 65ක් පොදු මගී බස් රථ භාවිත කළ ද මේ වන විට එම සංඛ්‍යාව සියයට 40ක් දක්වා පහළ බැස ඇති බව සමීක්ෂණ වලින් අනාවරණය වී ඇති බව ජනාධිපති මාධ්‍ය අංශය පවසයි. ශ්‍රී ලංකා නිදහස් පක්ෂය සඳහා නව ආසන සංවිධායකවරු දෙදෙනෙක් පත් කර තිබේ. හම්බන්තොට දිස්ත්‍රික්කයේ බෙලිඅත්ත සහ මුල්කිරිගල ආසන සඳහා මෙම නව පත් කිරීම් සිදුකර ඇති බව ජනාධිපති මාධ්‍ය අංශය සඳහන් කළේය. බෙලිඅත්ත ශ්‍රී ලංකා නිදහස් පක්ෂ නව ආසන සංවිධායකවරයා ලෙස නීතීඥ උපාලි මොහොට්ටි මහතා පත් කර ඇති අතර මුල්කිරිගල ආසනයේ නව සංවිධායකවරයා ලෙස එච්.ඩබ්ලිව් ගුණසේන මහතා පත් කර තිබේ. ඔවුන් දෙදෙනා අද (13) ජනාධිපති කාර්යාලයේදී ජනාධිපති මෛත්‍රීපාල සිරිසේන මහතා අතින් සිය පත්වීම් ලිපි භාරගෙන ඇති බව සඳහන්ය. මේ අතර 2018 කැරම් ලෝක ශූරතාවලිය හිමිකරගත් ශ්‍රී ලංකා පිරිමි කණ්ඩායම සහ කාන්තා අනුශූරතාවය හිමිකරගත් ශ්‍රී ලංකා කාන්තා කණ්ඩායම අද (13) පෙරවරුවේ ජනාධිපති කාර්යාලයේ දී ජනාධිපති මෛත්‍රීපාල සිරිසේන මහතා හමු විය. ඔවුන්ගේ දක්ෂතා අගය කළ ජනාධිපවරයා ඔවුන් සියලුදෙනා වෙත සිය සුභාශීංසන පිළිගැන් වූ අතර සමූහ ඡායාරූපයකට ද පෙනී සිටියේ ය.", "URL": "https://sinhala.adaderana.lk/news.php?nid=96056", "Category": null, "Parent URL": null}