{"Source": "Adaderana", "Timestamp": "March 15, 2018 02:07 pm", "Headline": "රාජ්‍යතාන්ත්‍රිකයින් 23 දෙනෙකු එරටින් නෙරපා දැමීමේ තීරණයට ඇමෙරිකාවේ සහය", "News Content": "බ්‍රිත්‍යයේ සිටින රුසියානු රාජ්‍යතාන්ත්‍රිකයින් 23 දෙනෙකු එරටින් නෙරපා දැමීමේ තීරණයට තම රටේ සහය ලබාදෙන බව අමෙරිකාව පවසා තිබේ. රුසියාව විසින් ලෝව අනෙකුත් රටවල ආරක්ෂාව හෑල්ලුවට ලක් කර ඇති බවත්, මෙහිදී තම මිත්‍ර රටක් වන බ්‍රිතාන්‍යයට සහය පළ කරන බව ධවල මන්දිර ප්‍රකාශයෙකු සඳහන් කර ඇත. බ්‍රිතාන්‍යයේ හිටපු බුද්ධි අංශ නිලධාරියෙකු හා ඔහුගේ දියණියට ස්නායු හා සම්බන්ධ විෂක් ශරීර ගත කොට ඝාතනය කිරීමට තැත් කිරීම සම්බන්ධයෙන් බ්‍රිතාන්‍ය අග්‍රාමාත්‍ය තෙරේසා මේ විසින් රුසියාවට චෝදනා එල්ල කළේය. ඒ සම්බන්ධයෙන් කරුණු පැහිදිලි කිරීමට ප්‍රතික්ෂේප කිරීම හේතුවෙන් අදාළ රුසියානු රාජ්‍යතාන්ත්‍රිකයින් 23 දෙනා බ්‍රිතාන්‍යයෙන් නෙරපා දමන බව බ්‍රිතාන්‍ය අග්‍රාමාත්‍යවරිය පවසා ඇත. රුසියානු සම්භවයක් ඇති අදාළ බුද්ධි අංශ නිලධාරියා වන සර්ගි ස්ක්රියප්ල් සහ ඔහුගේ දියණිය මේ වන විට රෝහල්ගතව ප්‍රතිකාර ලබන බව විදෙස් මාධ්‍ය සඳහන් කළේය. කෙසේවෙතත් බ්‍රිතාන්‍ය විසින් සිදුකරන අදාළ චෝදනා රුසියාව විසින් ප්‍රතික්ෂේප කර තිබේ.", "URL": "https://sinhala.adaderana.lk/news.php?nid=85747", "Category": null, "Parent URL": null}