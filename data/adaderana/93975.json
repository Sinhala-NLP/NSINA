{"Source": "Adaderana", "Timestamp": "August 7, 2018 11:22 am", "Headline": "තවත් පාතාල සාමාජිකයෙක් පොලිස් දැලේ", "News Content": "අපරාධ කල්ලි සාමාජිකයෙකු වන හේවාතන්ත්‍රිළාගේ සිසිර කුමාර නොහොත් කොළොන්නාවේ “පොඩි විජේ” නැමැත්තා පොලිස් විශේෂ කාර්ය බලකාය සිදුකල වැටලීමකදී අත්අඩංගුවට ගෙන ඇත. විශේෂ කාර්ය බලකා සංවිධානාත්මක අපරාධ මැඩලීම් ඒකකයට ලද තොරතුරක් මත කොළොන්නාව ප්‍රදේශයේ සිදුකළ වැටලීමකදී සැකකරු අත්අඩංගුවට ගත් බව පොලිස් විශේෂ කාර්ය බලකාය සඳහන් කළේය. සැකකරු සතුව තිබී කඩුවක් ද සොයාගෙන ඇත. සැකකරු පුද්ගල ඝාතනයක් සම්බන්ධයෙන් වරදකරු වීම හේතුවෙන් වසර 12 ක සිර දඅඬුවම් ලබා නිදහස් වූ අයෙකු වන අතර මොහු පුද්ගල පහරදීම්, ජීව අත් බෝම්බ ලඟ තබාගැනීම්, කප්පම් ගැනීම් හා හෙරොයින් ජාවාරම් සිදු කිරීම යන සිද්ධීන්වලට සම්බන්ධ අපරාධ කල්ලි සාමාජිකයෙකු බව වාර්තා වන්නේය. සැකකරු වැඩිදුර විමර්ශන සඳහා වැල්ලම්පිටිය පොලිස් ස්ථානයට භාරදුන් බව පොලිස් විශේෂ කාර්ය බලකාය සඳහන් කළේය.", "URL": "https://sinhala.adaderana.lk/news.php?nid=93975", "Category": null, "Parent URL": null}