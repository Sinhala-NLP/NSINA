{"Source": "Adaderana", "Timestamp": "February 23, 2017 10:45 am", "Headline": " ආණ්ඩුවේ ප්‍රධානතම වැඩපිළිවෙළ ඩයස්පෝරාව සතුටු කිරීමයි", "News Content": "වත්මන් ආණ්ඩුවේ ප්‍රධානතම වැඩපිළිවෙළ වී ඇත්තේ එල්.ටී.ටී.ඊ ඩයස්පෝරාව සතුටු කිරීම බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි.නව ව්‍යවස්ථාවක් හඳුන්වාදීමද එල්.ටී.ටී.ඊ ඩයස්පෝරාවේ අවශ්‍යතාවක් බව ඔහු පෙන්වා දෙයි.හෝමාගම ප්‍රදේශයේ පැවති ජන හමුවකට එක්වෙමින් බන්දුල ගුණවර්ධන මන්ත්‍රීවරයා මෙම අදහස් පළ කළේය.එහිදී වැඩිදුරටත් අදහස් දැක්වු ඒ මහතා,“ විමල් වීරවංශ වැනි සියලු ජාතික නායකයන් සිරගතකර රට බෙදන ව්‍යවස්ථාවක් සම්මතකර ගැනීමට උත්සාහ ගත්තත් එම උත්සාහය රටට ආදරය කරන ජනතාව විසින් කෙසේ හෝ පැරදවිය යුතුයි .අපේ රටේ මෑතකාලීන දේශපාලන ඉතිහාසයයේ දරුණුතම පලිගැනීම ලෙස සැලකෙන්නේ ජාතික නිදහස් පෙරමුණේ නායක විමල් වීරවංශ සහෝදරයා ඇප නොදී බන්ධනාගාරගතකර තැබීමයි. ලංකා ඉතිහාසයේ සිදු වූ දැවැන්තම හොරකමවන බැඳුම්කර හොරකමට සම්බන්ධ පිරිස නිදැල්ලේ සිටියදී තමයි විමල් වීරවංශ සහෝදරයා අත්අඩංගුවට ගෙන සිරගත කර ඇත්තේ. ඒ වගේම රට ප්‍රභාකරන්ගේ ත්‍රස්තවාදයෙන් බේරාගත් රණවිරුවන්, බුද්ධි අංශ සාමාජිකයන් ඇතුළු සියලු දෙනාගෙන් දුෂ්ඨ ආකාරයට පලිගැනීමක මේ ආණ්ඩුවට නිරතව සිටියි.විමල් වීරවංශ සහෝදරයා ප්‍රජාතන්ත්‍රවාදී දේශපාලන ප්‍රවාහය තුළ හඬක් නැගිය නොහැකි ලක්‍ෂ සංඛ්‍යාත ජනතාව වෙනුවෙන් හඬ නැගුවා. ෆෙඩරල් විසඳුමක් ගෙනවිත් මේ රට යළි ලේ විලක් බවට පත් කරන්න හදන උත්සාහයට විරුද්ධව පාර්ලිමේන්තුව තුළත් ඉන් පිටතත් හඬ නගමින් ජනතාව සංවිධානය කිරීමට දැවැන්ත කාර්යභාරයක් ඉටු කළා. එවැනි ජාතික නායකයකු වෙනුවෙන් තමයි හෝමාගම ප්‍රගතිශිලී ජනතාව අද පාරට බැස්සේ. ඒ නිසා අපි කියනවා ‘විමල් වීරවංශ පමණක් නොවෙයි මේ රටේ ජාතික නායකයන් සියලු දෙනා හිරේ දමලා රට බෙදන ව්‍යවස්ථාවක් ගෙන එන්න හැදුවත් ඒකට මේ රටේ දුක් විදින මිනිස්සු, රටට ආදරය කරන මිනිස්සු ඉඩ තියන්නේ නැහැ කියා අපි විශ්වාසයෙන් යුතුව කියනවා”", "URL": "https://sinhala.adaderana.lk/news.php?nid=69991", "Category": null, "Parent URL": null}