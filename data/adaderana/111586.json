{"Source": "Adaderana", "Timestamp": "June 8, 2019 07:01 pm", "Headline": "දරුවන් තිදෙනෙකුට ජීවිත අහිමි කළ කැකිරාවේ රිය අනතුර", "News Content": "කැකිරාව කොරොසගල්ල මංසන්ධිය අසලදී අද (08) උදෑසන සිදුවූ අනතුරකින් වයස අවුරුදු 14,15 හා 16 යන වයස්වල පසුවන දරුවන් තිදෙනෙකු ජීවිතක්ෂයට පත් විය. සිද්ධියෙන් පසු ප්‍රකෝප වූ ගම්වාසීන් ඒ නවය මාර්ගය අවහිර කරමින් විරෝධතාවක නිරත වුණේ, පලා ගිය කැබ් රථයේ රියැදුරු අත්අඩංගුවට ගන්නා ලෙසට පොලිසියට බලකරමින්. අනුරාධපුර - කැකිරාව ප්‍රධාන මාර්ගයේ කැකිරාව තිබ්බටුවැව කොරොසගල්ල මංසන්ධියට යාබදව අද උදෑසන 7.50ට පමණ මෙම අනතුර සිදු විය. ඒ,දඹුල්ල සිට කැකිරාව දෙසට ගමන් ගත් කැබ් රථයක් මාර්ගය අසල රැඳී සිටි සිසුන් සිව්දෙනෙකු අනතුරට ලක් කර පලා යාමත් සමගයි. බරපතල තුවාල ලැබූ ළමුන් සිව්දෙනාම කැකිරාව ප්‍රාදේශීය රෝහලට ඇතුළත් කෙරුණු අතර එහිදී තිදෙනෙකු මිය ගියේය. අනතුරින් බරපතල තුවාල ලැබූ සිසුවා වැඩිදුර ප්‍රතිකාර සඳහා කැකිරාව රෝහලේ සිට දඹුල්ල රෝහල වෙත මාරු කර යවා ඇත. මෙම සිසුන් අනතුරට මුහුණ පා තිබුණේ උපකාරක පන්තිවලට පිටත්ව යාම සඳහා බස්රථයක් පැමිණෙන තුරු මාර්ගයේ රැඳී සිටි අවස්ථාවේදීයී. එම අවස්ථාවේදී මාර්ගයේ සිටි රථවාහන පොලිස් නිලධාරීන් සැකකරු අත්අත්අඩංගුවට ගැනීමට ක්‍රියාත්මක නොවූ බවට චෝදනා කළ ප්‍රදේශවාසීන් ඒ 9 මාර්ගය වසා උද්ඝෝෂනයේ නිරත විය. පසුව පලා ගිය සැකකරු අත්අඩංගුවට ගනු ලබන්නේ, ඉපලෝගම රනජයපුර ප්‍රදේශයේදීයී. එහිදී සැකකරු කැබ් රථය නොනවත්වා ධාවනය කර තිබෙන අතර ඉපලෝගම පොලිස් නිලධාරීන් රථය ලුහුබැඳගොස් සැකකරු අත්අඩංගුවට ගෙන තිබුණි. පොලිසිය පැවසුවේ, එම අවස්ථාවේදී කැබ් රථයේ රියැදුරු සහ තවත් තිදෙනෙකු සිටි බවයි. දඹුල්ල සිට අනුරාධපුරය දක්වා කෙසෙල් හා එළවලු ප්‍රවාහනය කරමින් තිබූ එම කැබ් රථයේ රියදුරු ගල්කිරියාගම පලාගල පදිංචි 54 හැවිරිදි විශ්‍රාමික යුධ හමුදා සෙබලෙක්. අනතුර සම්බන්ධයෙන් පොලිස් නිලධාරීන් සිදුකළ ප්‍රශ්න කිරීම්වලදී සැකකරු පවසා තිබුණේ තමන්ට නින්දයාම හේතුවෙන් මෙම අනතුර සිදුවූ බවයි. සැකකරු කැකිරාව මහේස්ත්‍රාත්වරයා හමුවට ඉදිරිපත් කිරීමෙන් අනතුරුව ජුනි19 වැනිදා දක්වා රක්ෂිත බන්ධනාගාරගත කෙරුණි. මෙම අනතුරින් මියගියේ කොරොසගල්ල ප්‍රදේශයේ පදිංචි 14 හැවිරිදි එරන්ද ඒෂාන් තිලකරත්න,15 හැවිරිදි ඉමන්ත පසිඳු හේරත් සහ 16 හැවිරිදි අචින්ත ලක්ෂාන් හේරත් යන දරුවන් තිදෙනායි.", "URL": "https://sinhala.adaderana.lk/news.php?nid=111586", "Category": null, "Parent URL": null}