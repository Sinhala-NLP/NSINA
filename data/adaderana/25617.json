{"Source": "Adaderana", "Timestamp": "July 9, 2012 09:43 am", "Headline": "අධිකරණ කිහිපයකින් වරෙන්තු ලැබූ සැකකරුවෙකු කොටුවෙයි", "News Content": "අධිකරණ කිහිපයකින් වරෙන්තු ලබා සිටි අපරාධ රැසකට සම්බන්ධ සැකකරුවෙකු තංගල්ල කොට්ඨාශ අපරාධ විමර්ශන අංශයේ නිලධාරීන් විසින් අත්අඩංගුවට ගෙන තිබේ. මෙම සැකකරු විසින් තංගල්ල, වීරකැටිය යන ප්‍රදේශවල ගෙවල් බිඳුම්, වෙළඳසල් බිඳ දේපළ සොරාගැනීමේ සිද්ධීන් රැසකට සම්බන්ධ බව සඳහන්ය. මෙම සැකකරුට විරුද්ධව වලස්මුල්ල, හම්බන්තොට, ඇඹිලිපිටිය, මාතර, මීගමුව, කෑගල්ල, අනුරාධපුර යන අධිකරණවලින් වරෙන්තු නිකුත් කර ඇති බව ද පොලිස් මාධ්‍ය ප්‍රකාශක කාර්යාලය සඳහන් කරයි. අත්අඩංගුවට ගත් සැකකරු අද(09) දින වලස්මුල්ල මහේස්ත්‍රාත් අධිකරණයට ඉදිරිපත් කිරීමට නියමිතය. වීරකැටිය පොලිසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=25617", "Category": null, "Parent URL": null}