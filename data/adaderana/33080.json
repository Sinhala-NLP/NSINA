{"Source": "Adaderana", "Timestamp": "April 7, 2013 02:30 pm", "Headline": "කෝටි 10ක දුම්වැටි ගෙනාවාට කෝටි 67ක දඩයක්", "News Content": "නීති විරෝධි ලෙස මෙරටට දුම්වැටි ආනයනය කළ පුද්ගලයින් දෙදෙනෙකුට රුපියල් කෝටි 67ක දඩ මුදලක් නියම කර තිබේ. රේගු දෙපාර්තමේන්තුව විසින් පසුගියදා සිදුකළ වැටලීමකදී මෙම දුම්වැටි තොගය අඩංගු කන්ටේනරය සොයාගනු ලැබීය. ලී බඩු ආනයනය කරන මුවාවෙන් ආනයනය කර තිබු රුපියල් කෝටි දහය හමාරක වටිනාකමකින් යුත් දුම්වැටි ලක්ෂ 45ක් එහිදී සොයා ගැණින. අදාළ කන්ටේනරය මෙරටට ආනයනය කළ නාත්තණ්ඩිය සහ කොළඹ ප්‍රදේශයේ පුද්ගලයින් දෙදෙනෙකු රේගු නිලධාරීන් විසින් අත්අඩංගුවට ගෙන තිබේ. සැකකරුවන් දෙදෙනා ඊයේ කොළඹ මහේස්ත්‍රාත් අධිකරණයට ඉදිරිපත් කළ අතර එහිදි එක් පුද්ගලයෙකුට රුපියල් කෝටි තිස්තුනහමාර බැගින් දඩ නියම කෙරුණි. එම දඩය ගෙවීමට නොහැකි වු හෙයින් සැකකරුවන් දෙදෙනා රක්ෂිත බන්ධනාගාර ගත කර ඇත.", "URL": "https://sinhala.adaderana.lk/news.php?nid=33080", "Category": null, "Parent URL": null}