{"Source": "Adaderana", "Timestamp": "June 25, 2011 11:16 am", "Headline": "උතුරේ නිවාස 1000 ක් කඩිනමින් ඉදිකෙරෙයි", "News Content": "අවතැන් වූ ජනතාව නැවත පදිංචි කිරීම සඳහා උතුරු පළාතේ නිවාස 1000 ක් කඩිනමින් ඉදිකිරීමේ වැඩපිළිවෙළක් ආරම්භ කිරීමට පියවර ගෙන තිබේ. නිවාස සංවර්ධන අධිකාරිය සහ නැවත පදිංචි කිරීමේ අමාත්‍යාංශය ඒකාබද්ධව මෙම වැඩපිළිවෙළ ක්‍රියාත්මක කරන බව සඳහන්ය. කිලිනොච්චිය, මුලතිවු, මන්නාරම, යාපනය හා වව්නියාව යන දිස්ත්‍රික්ක ආවරණය වන පරිදි මෙම නිවාස ඉදිකිරීමට නියමිතය. එක් නිවසක් ඉදිකිරීම සඳහා රුපියල් ලක්ෂ 3 ක පමණ මුදලක් වැය වනු ඇතැයි අපේක්ෂා කරන අතර ඉන් රුපියල් ලක්ෂ 2 ක් ජාතික නිවාස සංවර්ධන අධිකාරිය මගින් ද රුපියල් ලක්ෂයක මුදල නැවත පදිංචි කිරීමේ අමාත්‍යාංශය මගින් ද යෙදවීමට නියමිතය. මේ යටතේ කිලිනොච්චිය සහ මුලතිවු යන දිස්ත්‍රික්කවල නිවාස ඉදිකිරීම් පළමුව ආරම්භ කිරීමට නියමිත අතර එක් දිස්ත්‍රික්කයක නිවාස 50 බැගින් ඉදිකිරීමට නියමිත බව නිවාස සංවර්ධන අධිකාරිය පවසයි.", "URL": "https://sinhala.adaderana.lk/news.php?nid=16998", "Category": null, "Parent URL": null}