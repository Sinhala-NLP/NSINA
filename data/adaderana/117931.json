{"Source": "Adaderana", "Timestamp": "August 31, 2019 12:54 pm", "Headline": "හවස 4ට වැහෙන දියබෙදුම රජයේ රෝහල", "News Content": "ප්‍රමාණවත් ලෙස වෛද්‍යවරුන් නොමැතිවීමෙන්, පොළොන්නරුව දියබෙදුම ප්‍රාදේශීය රෝහල වෙත පැමිණෙන ගම්මාන රැසක ජනතාව දැඩි ලෙස පීඩාවට පත්ව සිටියි. පොළොන්නරුව දියබෙදුම ප්‍රාදේශීය රෝහල අවට ගම්මාන 20ක පමණ ජනතාවට ප්‍රතිකාර ලබාගැනීමට ඇති එකම රෝහලයි. රෝහල පවත්වාගෙන යාම සඳහා අවම වශයෙන් වෛද්‍යවරු තිදෙනෙක්වත් සිටිය යුතු වුවත් දැනට මෙහි සේවය කරන්නේ එක් වෛද්‍යවරයෙක් පමණයි. ඒ හේතුවෙන් දිවා රාත්‍රී සේවාව සැපයීම අපහසු බැවින් ප්‍රාදේශීය සෞඛ්‍ය සේවා අධ්‍යක්ෂවරයාගේ උපදෙස් මත ඉකුත් 23 වනදා සිට පෙරවරු 8 සිට පස්වරු 4 දක්වා කාලය තුළ පමණක් රෝහලෙන් ප්‍රතිකාර සේවා සැපයීමට තීරණය කර තිබේ. ඒ අනුව පස්වරු 4න් පසු රෝහලේ නේවාසිකව ප්‍රතිකාර ලබන රෝගීන් පවා පොළොන්නරුව මහරෝහල වෙත යැවීමට කටයුතු කරයි. පස්වරු 4න් පසු ප්‍රතිකාර ලබාගැනීමට පැමිණෙන ජනතාවට සිදුව ඇත්තේ නැවත හැරී යාමටයි. මේ අතර සායනික කටයුතු ඇතුළු ප්‍රතිකාර සේවා ලබා ගැනීම සඳහා දෛනිකව රෝහලට පැමිණෙන ජනතාවද මේ හේතුවෙන් දැඩි අපහසුතාවට පත්ව තිබේ. ප්‍රදේශවාසීන් බලධාරීන්ගෙන් ඉල්ලා සිටින්නේ කඩිනමින් සිය ගැටලුවට පිළියම් සපයන ලෙසයි.", "URL": "https://sinhala.adaderana.lk/news.php?nid=117931", "Category": null, "Parent URL": null}