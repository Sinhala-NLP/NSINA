{"Source": "Adaderana", "Timestamp": "January 5, 2014 01:55 pm", "Headline": "පිළිකා කලින් හඳුනා ගැනීමේ වැඩපිළිවෙළක්", "News Content": "මුඛ පිළිකා, ගැබ්ගෙල හා පියයුරු පිළිකා කලින් හඳුනා ගැනීමේ මධ්‍යස්ථාන දිවයින පුරා ස්ථාපිත කිරීමේ වැඩපිළිවෙළක් ආරම්භ කර ඇති බව සෞඛ්‍ය අමාත්‍යංශය පවසයි. පසුගිය දශක දෙක තුළ මෙරටින් වාර්තා වන පිළිකා රෝගීන්ගේ ප්‍රමාණය දෙගුණයකින් ඉහළ ගොස් ඇති බව එම අමාත්‍යංශය පෙන්වාදෙයි. පිළිකා රෝගය කලින් හඳුනා ගැනීමට දිවයිනපුරා මධ්‍යස්ථාන ස්ථාපිත කිරීමේ වැඩපිළිවෙළ ක්‍රියාත්මක කිරීමට අදාළ සාකච්ජාවක් සෞඛ්‍ය අමාත්‍යවරයාගේ ප්‍රධානත්වයෙන් පවත්වා තිබේ. ඒ සඳහා කොළඹ සහ බර්මින්හැම් රොටරි සමාජ වල සහයද ලබාගැනීමට නියමිතය. ඊට අවශ්‍ය යන්ත්‍ර සුත්‍ර නොමිලේ ලබාදීමට එම රොටරි සමාජය බලාපොරොත්තු වන බව වාර්තා වේ.", "URL": "https://sinhala.adaderana.lk/news.php?nid=40110", "Category": null, "Parent URL": null}