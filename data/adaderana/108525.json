{"Source": "Adaderana", "Timestamp": "April 23, 2019 01:04 pm", "Headline": "කටුවාපිටිය දේවස්ථානයට මරාගෙන මැරෙන ප්‍රහාරය එල්ල වු හැටි තවත් දර්ශන මාධ්‍යයට", "News Content": "කටාන කටුවාපිටිය දේවස්ථානයට ප්‍රහාරය එල්ලකළ සැකකරු දේවස්ථානයට ඇතුළු වන සහ මරාගෙන මැරෙන බෝම්බ ප්‍රහාරය එල්ල කරන අයුරු දැක්වෙන CCTV දර්ශන මේ වන විට මාධ්‍යයට නිකුත් වී තිබේ. බෝම්බකරු පැමිණෙන ආකාරය පළමුව සීසීටීවී කැමරාවේ සටහන් වන්නේ පෙරවරු 8.56ට. ඔහු කටුවාපිටිය දේවස්ථානය මාර්ගයේ මෙලෙස ගමන් කරනු ලබයි. නමුත් ඔහු එහිදී දේවස්ථානය පරිශ්‍රයට ඇතුළත් වන්නේ නැහැ. ඔහු දේවස්ථානය පසුකරමින් ගමන් කරන අයුරුයි මේ. එලෙස දේවස්ථානය පසුකරමින් යන සැකකරු යළි සීසීටීවී කැමරාවේ සටහන් වන්නේ, පෙරවරු 8.59ට. එම අවස්ථාවේදී බෑගයක් පිටේ එල්ලාගෙන එන සැකකරු දේවස්ථාන පරිශ්‍රයට ඇතුළු වෙයි. ඒ වන විට වේලාව පෙරවරු 9.00යි' ඔහු දේවස්ථානය තුළට එනවාත් සමගම මෙවැනි සිද්ධියක් කැමරාවේ සටහන් ව තිබුණි. දේව මෙහෙයට සහභාගිවීම සඳහා පැමිණ සිටි මවක් පියෙකු සහ දරුවන් දෙදෙනකු බෝම්බකරු පැමිණෙන මඟ මෙලෙස හමුවෙයි. මෙහිදී බෝම්බකරු අදාල දැරියගේ අතකින් අල්ලා දේවස්ථානය දෙසට ගමන් කරනු ලබයි. එලෙස පැමිණෙන ඔහු කටුවාපිටිය දේවස්ථානය තුළට ඇතුළුවන්නේ වම්පස පිහිටි දොරකින්. ඒ වන විටත් පාස්කු දේව මෙහෙය සඳහා පැමිණ සිටි විශාල පිරිසකගෙන් දේවස්ථානය පිරී පැවතියේය. කිසිවකුගේ අවධානයට ලක්නොවන සැකකරු මරාගෙන මැරෙන ප්‍රහාරය එල්ල කරන්නේ, යාඥා කරමින් සිටි පිරිස අතරට ගොසින්. ප්‍රහාරයෙන් පසුව දේවස්ථානයෙන් පිටත සිටි පිරිස් ඒ තුළට දිව යාන ආකාරයයි මේ. එවිට වේලාව පෙරවරු 9.01 ලෙස සටහන් විය.", "URL": "https://sinhala.adaderana.lk/news.php?nid=108525", "Category": null, "Parent URL": null}