{"Source": "Adaderana", "Timestamp": "October 31, 2017 08:38 pm", "Headline": " බටපොළට වෙඩි වරුසාවක්-පහක් රෝහලේ", "News Content": "අම්බලන්ගොඩ - බටපොළ - ඊරියහගදොළ ප්‍රදේශයේ සිදු වූ වෙඩි තැබීමකින් පුද්ගලයින් පස් දෙනෙකු තුවාල ලබා රෝහල් ගත කර තිබේ. මෝටර් රථයකින් ගමන් කළ පස් දෙනෙකුට යතුරුපැදියකින් ගමන් කළ කිහිප දෙනෙකු විසින් මෙම වෙඩි තැබීම සිදු කර ඇති බව පොලිස් මාධ්‍ය ප්‍රකාශක කාර්යාලය පවසයි. ඒ අතර එකම පවුලේ තිදෙනෙකුද වන බව වාර්තා වෙයි. සිද්ධිය සම්බන්ධයෙන් බටපොළ පොලීසිය වැඩිදුර විමර්ශන සිදු කරයි. මේ අතර පසුගිය දා කොස්ගොඩ ප්‍රදේශයේ සිදුවූ වෙඩි තැබීම් තුනකින්ද පුද්ගලයින් සිව් දෙනෙකු මියගියේය. කොස්ගොඩ - යුදපිටිය - කුරුදුගම්පියස - මැණික් ගම්මානය යන ප්‍රදේශවල මෙම වෙඩි තැබීම් සිදුව තිබුණි. යතුරුපැදි දෙකකින් පැමිණි තුවක්කුකරුවන් සිව් දෙනෙකු විසින් මෙම වෙඩි තැබීම්ද සිදු කර තිබූ බව පොලීසිය විසින් අනාවරණය කළේය. එම වෙඩි තැබීමෙන් තවත් පිරිමි දරුවෙකුද තුවාල ලබා තවමත් රෝහල් ප්‍රතිකාර ලබයි. එමෙන්ම කොස්ගොඩ ප්‍රදේශයේ සිදුවූ වෙඩි තැබීම් සම්බන්ධයෙන් සොයා බැලීම සඳහා විශේෂ පොලිස් කණ්ඩායම් පහක් යොදවා තිබේ. අල්පිටිය කොට්ඨාසය භාර පොලිස් අධිකාරී නිහාල් තල්දූව මහතාගේ ප්‍රධානත්වයෙන් එම පොලිස් කණ්ඩායම් යොදවා ඇති බව පොලිස් ආරංචි මාර්ග සඳහන් කළේය.", "URL": "https://sinhala.adaderana.lk/news.php?nid=79374", "Category": null, "Parent URL": null}