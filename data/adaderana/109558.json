{"Source": "Adaderana", "Timestamp": "May 8, 2019 07:02 pm", "Headline": "තව දින 22යි-ප්‍රබල කණ්ඩායම් කිහිපයක සංචිතවල වෙනස්කම්", "News Content": "මැයි මස 30 වැනිදා ආරම්භ වීමට නියමිත ලෝක කුසලාන එක්දින ක්‍රිකට් තරගාවලියට සහභාගි වීම සඳහා ඊයේ (07) දිවයිනෙන් පිටත්ව ගිය ශ්‍රී ලංකා කණ්ඩායම මේ වන විට එංගන්තයට ළඟා වී ඇත. ලෝක කුසලාන එක්දින ක්‍රිකට් තරගාවලිය ආරම්භ වීමට තවත් දින 22ක් ඉතිරිව තිබියදී ප්‍රබල කණ්ඩායම් කිහිපයක සංචිත වල වෙනස්කම් සිදුකර තිබේ. පාකිස්තානය සමඟ පැවැති එක්දින තරගාවලිය අතරතුරදී ඔස්ට්‍රේලියා වේගපන්දු යවන ක්‍රීඩක ජායි රිචර්ඩ්සන්ගේ උරහිසෙහි ඇති වු ආබාධය මේ වන විටත් සුව නොවීම හේතුවෙන්‍ ඔහුව ලෝක කුසලාන සංචිතයෙන් ඉවත් කළ බව ඔස්ට්‍රේලියා ක්‍රිකට් ආයතනය ඊයේ නිවේදනය කළේය. ඒ වෙනුවට වේග පන්දු යවන ක්‍රීඩක කේන් රිචර්ඩ්සන්ව ඕස්ට්‍රේලියා සංචිතයට කැඳවා ඇත. මේ අතර පුහුණුවීම් අතරතුරදී සිදු වු ආබාධයක් හේතුවෙන් දකුණු අප්‍රිකානු වේග පන්දු යවන ක්‍රීඩක ඇන්රිච් නොට්ජේට ද මෙවර ලෝක කුසලාන එක්දින ක්‍රිකට් තරගාවලිය අහිමි වී තිබේ. ඒ අනුව නොට්ජේ වෙනුවට වේග පන්දු යවන ක්‍රීඩක ක්‍රිස් මොරිස් සංචිතයට කැදවීමට තීරණය කළ බවයි දකුණු අප්‍රිකානු ක්‍රිකට් ආයතතය නිවේදනය කළේය. බටහිර ඉන්දීය කෙදෙව් කණ්ඩායමේ ප්‍රහාරත්මක පිතිකරු ක්‍රිස් ගේල් මෙවර ලෝක කුසලාන තරගාවලියේදී කොදෙව් කණ්ඩායමේ උපනායකත්වයට පත් කිරීමට එරට ක්‍රිකට් ආයතනය පියවර ගෙන ඇත. 39 හැවිරිදි ක්‍රිස් ගේල් මෙවර ලෝක කුසලාන තරගාවලියෙන් පසු ජාත්‍යන්තර එක්දින ක්‍රිකට් පිටියට සමුදීමට තීරණය කර තිබෙන අතර එවන් පසුබිමක් තුළ කණ්ඩායමේ උප නායකයා ලෙස කටයුතු කිරීමට ලැබීම ගෞරවයක් ලෙසින් සලකන බව ක්‍රිස් ගේල් පවසන්නේය.", "URL": "https://sinhala.adaderana.lk/news.php?nid=109558", "Category": null, "Parent URL": null}