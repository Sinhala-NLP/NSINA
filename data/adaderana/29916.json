{"Source": "Adaderana", "Timestamp": "December 13, 2012 09:07 am", "Headline": "මහේල නායකත්වයට සමුදෙයි! ", "News Content": "ඔස්ට්‍රේලියානු සංචාරයෙන් පසු තමන් ශ්‍රී ලංකා ක්‍රිකට් කණ්ඩායමේ නායකත්වයෙන් ඉවත්වන බව මහේල ජයවර්ධන පවසයි. ශ්‍රී ලංකා - ඔස්ට්‍රේලියා සංචාරය සම්බන්ධයෙන් එරට දී පැවැති මාධ්‍ය හමුවකදී මහේල මේ බව පවසා ඇතැයි සඳහන්ය. මහේල ජයවර්ධන මාස 12 ක කාලයක් සඳහා ශ්‍රී ලංකා ක්‍රිකට් කණ්ඩායමේ නායකත්වයට පත් කෙරුණේ පසුගිය ජනවාරී මාසයේදීය. තමන් එම කාලය තුළදී ලබාගත් සාර්ථකත්වය පිළිබඳව සෑහීමට පත්වන බවද මහේල එම මාධ්‍ය හමුවේදී සඳහන් කර ඇත. එසේම කණ්ඩායමේ නායකත්වය තරුණ ක්‍රීඩකයෙකු භාරගත යුතු බවද ඔහු එහිදී පවසා තිබේ. මහේල ජයවර්ධන නිමාවට පත්වු පන්දුවාර 20/20 ලෝක කුසලාන ක්‍රිකට් තරගාවලියෙන් පසු 20/20 නායකත්වයෙන් ද ඉවත් විය. ශ්‍රී ලංකා කණ්ඩායම හා ඔස්ට්‍රේලියානු කණ්ඩායම අතර පැවැත්වෙන තරග 3කින් සමන්විත ටෙස්ට් තරගාවලිය හෙට ආරම්භ වේ. ඉන් අනතුරුව තරග 5කින් සමන්විත එක්දින තරගාවලිය ජනවාරී මස 11 වැනිදා ආරම්භ වන අතර තරග 2කින් සමන්විත පන්දුවාර 20/20 තරගාවලිය එම මස 26 වැනිදා ආරම්භ කිරීමට නියමිතය.", "URL": "https://sinhala.adaderana.lk/news.php?nid=29916", "Category": null, "Parent URL": null}