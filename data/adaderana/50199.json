{"Source": "Adaderana", "Timestamp": "March 24, 2015 04:44 pm", "Headline": "චෝදනා තියෙන්න පුළුවන් - අලුත් ඇමති මණ්ඩලයේ හොරු නෑ  ", "News Content": "අලුතින් පත්වූ ඇමති මණ්ඩලය අතර හොරු නැති බව සෞඛ්‍ය හා දේශීය වෛද්‍ය ඇමති, කැබිනට් ප්‍රකාශක අමාත්‍ය රාජිත සේනාරත්න මහතා පවසයි.අමාත්‍යවරයා මේ බව සඳහන් කළේ කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදීන් ඇසූ ප්‍රශ්නයකට පිළිතුරු ලෙසය.රෙජිනෝල්ඩ් කුරේ මහතාට චෝදනා නැතිදැයි ඇසූවිට ඇමතිවරයා කියා සිටියේ යම් යම් අයට චෝදනා තිබිය හැකි නමුත් එම චෝදනා ඔප්පු විය යුතු බවයි.ශ්‍රීලනිප මන්ත්‍රීන්ට ඇමති තනතුරු ලබාදීම ගැන අදහස් දක්වමින් අමාත්‍යවරයා පැවසුවේ මෛත්‍රිපාල සිරිසේන මහතාගේ මැතිවරණ පොරොන්දු ප්‍රකාශයේ සර්ව පාක්ෂික කැබිනට් එකක් හැදීම ගැන සඳහන් කර තිබූ බවය.ඊට පැමිණෙන්නැයි මුලින් ආරාධනා කළත් ඔවුන් ආවේ නැති බවත්, මෛත්‍රිපාල සිරිසේන මහතාට සභාපති ධූරය දුන්නාට පසු ඔවුන් පෙර සිටි ස්ථාවරය වෙනස් වූ බවත්, ඒ මහතා පැවසීය.මහ මැතිවරණය පමාවේදැයි මාධ්‍යවේදීන් ප්‍රශ්න කළ විට ඇමතිවරයා කියා සිටියේ අනිත් ඒවා ප්‍රමාද වූ ආකාරයට ඒවාද පොඩ්ඩ පොඩ්ඩ පරක්කු වීමට ඉඩ ඇති බවයි.නව ව්‍යවස්ථාවේ ඇමතිවරුන් 30 දෙනෙකු පමණක් පත් කිරීම ගැන සඳහන් කර තිබීම ගැන මාධ්‍යවේදීන් ප්‍රශ්න කළ විට අමාත්‍යවරයා කියා සිටියේ ජාතික විධායක සභාව විසින් ජාතික ආණ්ඩුවක් සඳහා කැබිනට් ඇමතිවරුන් 45ටත්, රාජ්‍ය හා නියෝජ්‍ය ඇමතිවරුන් 55ක් වශයෙන් සම්පූර්ණ ගණන 100 දක්වා පත්කර ගැනීමට එකඟතාවය පළ කර ඇති බවයි.පාර්ලිමේන්තුවේ විපක්ෂනායක ධූරය ගැන විමසූ විට නිමල් සිරිපාල මහතා විපක්ෂනායක බවත්, ඔහුගෙන් එය අසන ලෙසත්, ඇමතිවරයා පිළිතුරු ‍දුන්නේය.ශ්‍රී ලංකා නිදහස් පක්ෂයේ උප සභාපති ලෙස ඒ ගැන පිළිතුරක් දිය නොහැකි මන්දැයි ඇසූ විට ඇමතිවරයා කියා සිටියේ බැලූ බැල්මට ශ්‍රීලනිපයත්, විපක්ෂනායකත් ආණ්ඩුවේ යනුවෙනි.ඉදිරි මැතිවරණයකදී ජනාධිපති මෛත්‍රිපාල සිරිසේන මහතා එජාපයට එරෙහි මැතිවරණ ව්‍යාපාරයක යෙදීමට අකමැත්ත පළ කිරීම ගැන විමසූ විට ඇමතිවරයා කියා සිටියේ එජාපය පැරදුණද, අපි සමග එකතුවී ඉදිරියේදී ආණ්ඩුව ගොඩනඟන බවයි.", "URL": "https://sinhala.adaderana.lk/news.php?nid=50199", "Category": null, "Parent URL": null}