{"Source": "Adaderana", "Timestamp": "July 3, 2018 06:47 pm", "Headline": "විජයකලා අත්අඩංගුවට ගන්න පොලීසියට පැමිණිලි ඕන නෑ", "News Content": "ළමා කටයුතු රාජ්‍ය අමාත්‍ය විජයකලා මහේස්වරන් මහත්මිය එල්.ටී.ටී.ඊය සම්බන්ධයෙන් ඊයේ යාපනයේ පැවති උත්සවයක් අතරතුර සිදුකළ ආන්දෝලනාත්මක ප්‍රකාශයට ඇයව වහා අත්අඩංගුවට ගත යුතු බව පවසමින් සිංහල රාවය සංවිධානයේ මහලේකම් පූජ්‍ය මාගල්කන්දේ සුදත්ත හිමියන් අද පොලිස් මූලස්ථානයට පැමිණ පැමිණිල්ලක් සිදුකළේය. එල්.ටී.ටී.ඊ සංවිධානයේ වත්මන් නායිකාව ලෙස විජයකලා අමාත්‍යවරිය හැඳින්විය හැකි බව ද රටේ ජනාතව මෙම ප්‍රකාශ තුළින් දැඩි භීතියකට පත් ඇති බවත් සුදත්ත හිමියන් වැඩිදුරටත් පැවසීය. එමෙන්ම අමාත්‍යවරිය අත්අඩංගුවට ගැනීමට පොලීසියට පැමිණිලි අවශ්‍ය නොවන බවත් ඇයගේ ප්‍රකාශය ජනමාධ්‍ය තුළින් ප්‍රචාරය වු විගස ඇය අත්අඩංගුවට ගැනීමට කටයුතු කළ යුතුව තිබූ බවත් උන්වහන්සේ සඳහන් කරයි. මේ හේතුවෙන් අද දිනයේ දී ඇය අත්අඩංගුවට ගැනීමට අදාළව මෙම පැමිණිල්ල ඉදිරිපත් කළ බවත් උන්වහන්සේ පැවසීය. කෙසේ වෙතත් මේ සම්බන්ධයෙන් අගමැති හා ජනාධිපතිවරයා පියවරක් ගත යුතු බවත් එසේ නොවන්නේ නම් අනාගතයේ දී අධිකරණයට පෙත්සමක් ඉදිරිපත් කරන බවත් සුදත්ත හිමියන් මෙහිදී කියා සිටියේය.", "URL": "https://sinhala.adaderana.lk/news.php?nid=91923", "Category": null, "Parent URL": null}