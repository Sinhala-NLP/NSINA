{"Source": "Adaderana", "Timestamp": "August 4, 2012 01:40 pm", "Headline": "සමාගම ලියාපදිංචි ලේඛනයෙන් ඉවත්කළා-සංස්ථාව කියයි", "News Content": "ඩීසල් භාවිතය හේතුවෙන් වාහන කාර්මික දෝෂයන්ට ලක්වූවා යැයි ස්ථාන කිහිපයකින් සිදුවීම් වාර්තාවීම හේතුවෙන් එම සිද්ධීන් පිළිබද පරීක්‍ෂණ අවසන් වනතුරු අදාළ සැපයුම්කාර සමාගම ලංකා ඛනිජ තෙල් නීති ගත සංස්ථාවේ ලියාපදිංචි ලේඛනයෙන් ඉවත්කළ බව ඛනිජ තෙල් නීතිගත සංස්ථාව පවසයි. එම සංස්ථාවේ අධ්‍යක්ෂ මණ්ඩලය විසින් ඊයේ දිනයේ මෙම තීරණය ගත් බව කළමනාකාර අධ්‍යක්ෂ එල්.ඊ සුසන්ත සිල්වා මහතාගේ අත්සනින් යුතුව නිකුත් කළ නිවේදනයක දැක්වෙයි. ඒ අනුව අදාළ සැපයුම්කාර සමාගමෙන් තෙල් මිලදී ගැනීම සඳහා තෙල් ඇණවුම් කිරීම අත්හිටුවා ඇති බව සඳහන්ය. එම සමාගම සැපයූ ඩීසල් භාවිතය හේතුවෙන් වාහන කාර්මික දෝෂයට ලක්වූවා යැයි මහජන ආයතන වලින් පැමිණලි ලැබීම, මීට පෙර මෙම සමාගම සැපයූ ඉන්ධන පිළිබද මෙවැනි ගැටලූකාරී තත්ත්‍වයන් මතුවීම ආදී හේතු මත අදාළ‍ සැපයුම්කාර (vitol group of companies)සමාගම ලංකා ඛනිජ තෙල් නීතිගත සංස්ථාවේ ලියාපදිංචි ලේඛනයෙන් ඉවත් කිරීමට තීරණය කරනු ලැබූ බව එකී සංස්ථාව කියා සිටියි. පසුගිය දිනවල ඇති වූ ඩීසල් පිළිබඳ ගැටලූව සොයා බැලීමට පත් කළ ත්‍රි පුද්ගල කමිටුවේ වාර්තාව හා විදෙස් රසායනාගාර වාර්තා ලැබුණු පසු අදාළ සැපයුම්කාර සමාගම පිළිබදව තව දුරටත් ඉදිරි පියවර ගැනීමට නියමිත බව එකී නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=26312", "Category": null, "Parent URL": null}