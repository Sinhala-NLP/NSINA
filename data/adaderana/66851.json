{"Source": "Adaderana", "Timestamp": "December 8, 2016 03:49 pm", "Headline": " කොටදෙණියාව සිසුවාගේ පෙත්සම සලකා බැලීමට තීන්දුයි", "News Content": "කොටදෙණියාව සේයා සදෙව්මි දැරිය ඝාතන සිද්ධිය සම්බන්ධයෙන් අත්අඩංගුවට ගෙන මුදාහැරී පාසල් සිසුවා ඉදිරිපත් කළ මූලික අයිතිවාසිකම් පෙත්සම ජනවාරි මස 20 වනදා සළකා බැලීමට ශ්‍රේෂ්ඨාධිකරණය තීරණය කර තිබේ.අදාළ පෙත්සම අගවිනිසුරු කේ. ශ්‍රී පවන් මහතා ප්‍රමුඛ ත්‍රිපුද්ගල විනිසුරු මඩුල්ලක් හමුවේ අද කැඳවූ බව අද දෙරණ අධිකරණ වාර්තාකරු පැවසුවේය.එහිදී රජයේ නීතීඥවරයා අධීකරණයට දැනුම් දී ඇත්තේ එම සිද්ධියට සම්බන්ධ සෙසු පොලිස් නිළධාරීන් පිළිබඳ තොරතුරු අනාවරණය කර කරුණු දැක්වීම සඳහා කල් අවශ්‍ය බවයි.කරුණු සළකා බැලූ ශ්‍රේෂ්ඨාධිකරණය පෙත්සම් විභාගය ජනවාරි මස 20 වනදා සිදුකරන බව ප්‍රකාශ කර ඇත.සේයා සදෙව්මි දැරිය ඝාතනය සම්බන්ධයෙන් තමන්ව අත්අඩංගුවට ගෙන වධහිංසාවට ලක් කිරීම තුළින් තම මූලික අයිතීන් කඩ වී ඇති බවට චෝදනා කරමින් අදාළ පාසල් සිසුවා මෙම පෙත්සම ඉදිරිපත් කර තිබුණි.", "URL": "https://sinhala.adaderana.lk/news.php?nid=66851", "Category": null, "Parent URL": null}