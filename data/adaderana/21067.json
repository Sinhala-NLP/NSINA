{"Source": "Adaderana", "Timestamp": "December 31, 2011 01:11 pm", "Headline": "ජ- පුර සරසවි සිසුන් දස දෙනෙකුගේ පන්ති තහනම්", "News Content": "ශ්‍රී ජයවර්ධනපුර විශ්ව විද්‍යාලයේ පරිපාලන නීතිරීතිවලට පටහැනිව ක්‍රියා කළ සිසුන් දස දෙනෙකුගේ පන්ති තහනම් කර තිබේ. විශ්ව විද්‍යාලය තුළ බලපෑම්වලින් තොර සාමකාමී පරිසරයක් ගොඩනැගීමේ අරමුණින් මෙම පියවර ගත් බව එම විශ්ව විද්‍යාලයේ උපකුලපති ආචාර්ය එන්.එල්.ඒ. කරුණාරත්න මහතා සඳහන් කළේය. සිය දරුවන් දේශපාලන කටයුතු සඳහා බලහත්කාරයෙන් යොදවාගන්නා බවට මව්පියන්ගෙන් පැමිණිලි ලැබී තිබූ බව මේ සම්බන්ධයෙන් කරුණු දැක්වූ ආචාර්ය එන්.එල්.ඒ. කරුණාරත්න මහතා ප්‍රකාශ කළේය. පසුව ඒ සම්බන්ධව විමසා බලා අදාළ සිසුන් හඳුනාගැනීමෙන් අනතුරුව මෙම පියවර ගැනීමට තීරණය කළ බව ඒ මහතා පෙන්වාදුන්නේය. සිසුන් සුළුතරයක් විසින් විශ්ව විද්‍යාල කටයුතු අවුල් කිරීමට උත්සාහ ගන්නා බව ද අද දෙරණ වෙත අදහස් දක්වමින් ආචාර්ය එන්.එල්.ඒ. කරුණාරත්න මහතා කියා සිටියේය. ජාත්‍යන්තර මූල්‍යාධාර මත යැපෙන රට තුළ ගැටලු ඇතිකිරීමට උත්සාහ දරන කණ්ඩායමක් ජයවර්ධනපුර විශ්ව විද්‍යාලය තුළ ද සිටින බවත්, ඔවුන් ඉතාමත් සුළු පිරිසක් බවත් උප කුලපතිවරයා පෙන්වා දුන්නේය. නවක වදය මේ වනවිට විශ්ව විද්‍යාලයට අදාළ නොවන බවත්, විනය විරෝධීව හැසිරෙන, දේශ ද්‍රෝහී කටයුතු කරන ශිෂ්‍ය කණ්ඩායමක් පිළිබඳව ගැටලු පැන නැගී ඇති බවත් හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=21067", "Category": null, "Parent URL": null}