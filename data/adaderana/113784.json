{"Source": "Adaderana", "Timestamp": "July 10, 2019 09:13 am", "Headline": "ග්‍රීසියේ නව දිවුරුමක් ", "News Content": "පසුගියදා පැවැති මහමැතිවරණයෙන් ජයගත් කිරියාකොස් මිට්සොටෝකිස් ග්‍රීසියේ නව අගමැතිවරයා ලෙසින් දිවුරුම් දුන්නේය. මේ අවස්ථාවට අගමැතිවරයාගේ ඥාතීන් රැසක්ද එක්ව සිටියේය. ග්‍රීසියේ නව අග්‍රාමාත්‍ය කිරියාකොස් මිට්සොටෝකිස් සිය ධුරයේ දිවුරුම් දුන්නේය. පසුගිය සති අන්තයේ පැවැති මහා මැතිවරණය ජයගත් මිට්සොටෝකිස් ගේ දිවුරුම්දීමේ උත්සවය පැවැත්වුණේ ඇතෑන්ස් අගනුවර ජනාධිපති මන්දිරයේදීයි. අගමැතිවරයාගේ දිවුරුම්දීමේ අවස්ථාව ආගමික වතාවත්වලට මුල්තැන දෙමින් සිදුවිය. ඒ ඇතෑන්ස් අගනුවර ඇතුළු මුළු ග්‍රීසිය සදහාම ඕතඩොක්ස් පල්ලියේ අගරදගුරුතුමන්ගේ මූලිකත්වයෙන්. මේ විශේෂ අවස්ථාවට නව අගමැතිවරයාගේ පවුලේ සාමාජිකයන් සහ දේශපාලන හිතමිතුරන් එක්ව සිටියේය. රටේ ව්‍යවස්ථාවත්, උත්තරීතර නීතියත් ආරක්ෂා කිරීමට ප්‍රතිඥාදෙමින් සිය ධුරයේ වගකීම් බාරගත් අගමැති මිට්සොටෝකිස් රටේ බාරකරු ලෙසින් ජනතාව වෙනුවෙන් සේවය කිරීමට පොරොන්දු ලබාදුන්නේ. මේ අතර ග්‍රීක ජනාධිපති ප්‍රොකොපිස් පවලොපොවුලෝස් ද නව අගමැතිවරයා වෙත ඇමතීමක් ලබාදීමට කටයුතු කර තිබේ. එහිදී නව රජයක් පිහිටුවීම සම්බන්ධයෙන් සිය විරෝධයක් නොමැති බව ජනාධිපතිවරයා පැවසූ බවට සඳහන් වෙයි. සභිකයන් 300දෙනෙකුගෙන් යුත් ග්‍රීක පාර්ලිමේන්තු සභාවේ ආසන 158ක් දිනාගැනීමට මිට්සොටෝකිස්ගේ පක්ෂය සමත් විය. හිටපු අගමැති ඇලෙක්සි සිප්‍රාස් ප්‍රමුඛ සන්ධානයට දිනාගැනීමට හැකිවුණේ ආසන 86ක් පමණයි. පාර්ලිමේන්තුවේ පැහැදිලි බහුතරය දිනාගැනීමට එක් පක්ෂයක් සමත්වුණේ දස වසරකට පසුව වීම මෙහි ඇති තවත් විශේෂත්වයක් බව විදෙස් මාධ්‍ය අනාවරණය කළේය.", "URL": "https://sinhala.adaderana.lk/news.php?nid=113784", "Category": null, "Parent URL": null}