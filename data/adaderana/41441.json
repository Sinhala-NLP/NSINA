{"Source": "Adaderana", "Timestamp": "February 28, 2014 03:11 pm", "Headline": "සුව සේවයේ වෘත්තිකයින් පිරිසකගේ වර්ජනයක් අත්හිටුවයි", "News Content": "හෘද හා පෙනහළු නිවේෂක වෘත්තිකයින් විසින් ගෙන යන වෘත්තීය ක්‍රියාමාර්ගය අත්හිටුවීමට පියවර ගන්නා බව අදාළ වෘත්තීය සමිති ක්‍රියාකාරීන් සෞඛ්‍ය අමාත්‍යාංශ ලේකම්වරයාට දැනුම් දී තිබේ. අද පෙරවරුවේ පැවති සාකච්ඡාවකදී මෙම තීරණයට එළඹ ඇති බව සෞඛ්‍ය අමාත්‍යාංශය පවසයි. හෘද හා පෙනහළු නිවේෂක වෘත්තිකයින්ගේ ඉල්ලීම් සඳහා විසඳුම් ලබාදීමට අවශ්‍ය පියවර ගෙන ඇති බව සෞඛ්‍ය ලේකම්වරයා වෘත්තීය සමිති නියෝජිතයින්ට එහිදී දැනුම් දී ඇතැයි සඳහන්ය. අදාළ නිලධාරීන්ගේ උසස්වීම් පළමු ශ්‍රේණියෙන් අවසන් වන අතර එය විශේෂ ශ්‍රේණියක් දක්වා ඉහළ නැංවීමට ඇති හැකියාව පිළිබඳ සොයා බලන ලෙස ද සෞඛ්‍ය ලේකම්වරයා නිලධාරීන්ට උපදෙස් ලබාදුන් බව සෞඛ්‍ය අමාත්‍යාංශය පවසන්නේය. ඉල්ලීම් තුනක් මුල් කරගනිමින් හෘද පෙනහළු නිවේෂක වෘත්තිකයින් පසුගිය 25 වන දින සිට වෘත්තීය ක්‍රියාමාර්ගයක නිරත වුණි.", "URL": "https://sinhala.adaderana.lk/news.php?nid=41441", "Category": null, "Parent URL": null}