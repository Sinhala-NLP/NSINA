{"Source": "Adaderana", "Timestamp": "June 10, 2014 01:17 pm", "Headline": "පොලිස් නිලධාරියාට පහරදී වැලි ට්‍රැක්ටරය ගෙන ගිය උප සභාපති ඇතුළු 7 ක් රිමාන්ඩ්", "News Content": "පොලිස් නිලධාරියෙකුට පහර දී රාජකාරියට බාධා කළ බව කියන කරුවලගස්වැව ප්‍රාදේශීය සභාවේ උප සභාපති චමින්ද රුවන්සිරි පෙරේරා ඇතුළු 07 දෙනෙකු ලබන 17 වැනිදා දක්වා රක්ෂිත බන්ධනාගාර ගත කරන ලෙස පුත්තලම දිසා විනිසුරු රංග දිසානායක මහතා විසින් නියෝග කර තිබේ. අද (10) දහවල් මෙම නියෝගය කළ බව අද දෙරණ වාර්තාකරු පවසයි. මෙලෙස රක්ෂිත බන්ධනාගාර ගත කරන ලද්දේ කරුවලගස්වැව ප්‍රාදේශීය සභාවේ උප සභාපති චමින්ද රුවන්සිරි පෙරේරා,සාලියවැව - 17 කණුව පදිංචිකරුවන් වන මහින්ද ප්‍රදීප් කුමාර, ඩී.විජයකුමාර,මංජුල රුවන් කුමාර,රංගන රුවන් කුමාර, සාලියවැව - 17 ½ පදිංචි ආර්.පී.විල්සන් සහ 15 කණුව පදිංචි කේ.තුෂාන් හෙවත් ටී.තුෂාර නම් නම් අය වෙති. පහර කෑමට ලක්වූ බව කියන සාලියවැව පොලීසියේ පොලිස් කොස්තාපල් 66085 කරුණාසේන යන නිලධාරියා නොච්චියාගම දිසා රෝහලට ඇතුළත් කිරීමෙන් පසුව අනුරාධපුර මහා රෝහලට මාරු කර යවන ලද අතර ඔහු මේ වන විට ප්‍රතිකාර ලබා රෝහලින් පිටව ගොස් ඇත. පසුගිය 06 වැනිදා රාත්‍රීයේ මෙම පහර දීම සිදුවී තිබුණි. තබ්බොව් අභය භූමියට නීති විරෝධී ලෙස ඇතුළු වී කපන ලද බව කියන වැලි තොගයක් අත් ට්‍රැක්ටරයකින් ප්‍රවාහනය කරමින් සිටින විට සාලියවැව පොලීසියේ උප පොලිස් පරීක්ෂකවරයෙකු සහ පොලිස් කොස්තාපල්වරයෙකු විසින් සැකකරුවෙකු අත්අඩංගුවට ගෙන තිබුණි. අත්අඩංගුවට ගෙන තිබුණු වැලි සහිත අත්ට්‍රැක්ටරය සහ එය පදවාගෙන පැමිණි අය සාලියවැව පොලීසිය දක්වා රැගෙන යමින් සිටින විට අතරමගදී පිරිසක් කඩා වැදී ඇති අතර කරුවලගස්වැව ප්‍රාදේශීය සභාවේ උප සභාපතිවරයා විසින් පොලිස් කොස්තාපල්වරයාට පහර දී එම අත්ට්‍රැක්ටරය පැහැර ගෙන ගොස් තිබුණි. මේ සම්බන්ධයෙන් විමර්ශන කටයුතු සිදු කළ සාලියවැව පොලීසිය ඉකුත් 07 වැනිදා අළුයම උප සභාපතිවරයාව අත්අඩංගුවට ගන්නා ලදි. 08 වැනිදා පෙරවරුව වන විට සාලියවැව පොලීසිය ඉදිරිපිටට එකතුවූ පිරිසක් විරෝධතාවයක නිරත වෙමින් උප සභාපතිවරයා මුදා හරින ලෙස බල කර සිටියහ. එහිදී පොලීසිය විසින් උප සභාපතිවරයාව බැඳුම්කරයක් මත මුදා හරින ලද අතර,සිද්ධිය සම්බන්ධයෙන් පොලීසියට බාර වූ 04 දෙනෙකු පුත්තලම වැඩ බලන මහේස්ත්‍රාත් ෆසාල් අබුතාහිර් මහතා වෙත එදින ඉදිරිපත් කරන ලදි. වැඩ බලන මහේස්ත්‍රාත්වරයා එහිදී නියෝග කර සිටියේ පොලීසිය විසින් ඉදිරිපත් කරන ලද සැකකරුවන් 10 වැනිදා දක්වා රක්ෂිත බන්ධනාගාර ගත කරන ලෙසය. මෙම සිද්ධියට සම්බන්ධ බව කියන සෙසු සැකකරුවන් දෙදෙනා 09 වැනිදා සවස පුත්තලම පොලීසියට බාර වී තිබුණි. මෙම සිද්ධියේදී පොලීසිය ක්‍රියාකළ ආකාරය සම්බන්ධයෙන් දිසා විනිසුරුවරයාගේ දැඩි අවධානයක් යොමුවී තිබුණු බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=43867", "Category": null, "Parent URL": null}