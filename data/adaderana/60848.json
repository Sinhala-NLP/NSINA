{"Source": "Adaderana", "Timestamp": "June 7, 2016 08:22 am", "Headline": "කඳවුරේ අවි ගබඩාවේ පිපුරුම ගැන හොයන්න පරීක්ෂණ උසාවියක්", "News Content": "කොස්ගම,සාලාව යුධ හමුදා කඳවුරේ පතරොම් ගබඩාවේ සිදුවු පිපිරීම පිළිබඳව සොයා බැලීම සඳහා යුධ හමුදා මූලික පරීක්ෂණ උසාවියක් පත් කිරිමට තීරණය කර තබේ.අදාළ සිදුවීමට තුඩු දුන් හේතූන් සොයා බලා වාර්තා කිරිමට ජාතික ආරක්ෂක මණ්ඩලයේ උපදෙස් පරිදි යුධ හමුදාපතිවරයා විසින් එම මූලික පරික්ෂණ උසාවිය පත් කිරීමට නියමිත බව ආරක්ෂක අමාත්‍යංශය පවසයි. ඊට අමතරව සාලාව යුධ හමුදා කඳවුරේ පතරොම් ගබඩාවේ සිදුවු පිපිරීම පිළිබඳ අපරාධ පරීක්ෂණ දෙපාර්තමේන්තුව විසින් ද මේ වන විටත් පරීක්ෂණයක් ආරම්භ කර තිබේ. පසුගිය ඉරිදා පස්වරු 5.45ට පමණ සිදුවූ මෙම පිපිරීමෙන් එක් යුධ හමුදා සාමාජිකයෙකු ජීවිතක්ෂයට පත් වී තවත් හමුදා සාමාජිකයෙකු තුවාල ලැබූ අතර ප්‍රදේශවාසීන් පිරිසකට ද සුළු තුවාල සිදුවිය. අදාළ පතරොම් ගබඩාවේ ඇති වූ ගින්න සහ පිපිරීම් මේ වන විට සම්පුර්ණයෙන්ම පාලනය කර ඇති අතර සාලාව හමුදා කඳවුර අවට කිලෝමීටරයක වපසරියකින් යුත් ප්‍රදේශ හැර අනෙක් ප්‍රදේශවල නැවත පදිංචිකිරීම් කටයුතු මේ වන විට අවසන් කර තිබේ.ආරක්ෂක අංශවල දැනුම්දීම්වලට අනුව අනෙක් ජනතාව ද නැවත පදිංචි කිරීමේ කටයුතු සිදුකිරීමට බලාපොරොත්තු වන බව ආපදා කළමනාකරණ මධ්‍යස්ථානයේ නියෝජ්‍ය අධ්‍යක්ෂ ප්‍රදීප් කොඩිප්පිලි මහතා සඳහන් කරයි.මේ අතර අවිස්සාවේල්ල - කොළඹ ප්‍රධාන මාර්ගය සාලාව හමුදා කඳවුර අසළින් තවදුරටත් වසා තිබේ. මාර්ගය විවෘත කරනතුරු විකල්ප මාර්ග භාවිත කරන ලෙස පොලීසිය ජනතාවට දැනුම් දෙයි.සාලාව යුධ හමුදා කඳවුර ආශ්‍රිත ප්‍රදේශයේ පාරිසරික තත්ත්ව වාර්තාවක් ලබාගනිමින් සිටින බව මධ්‍යම පරිසර අධිකාරිය පවසයි.මධ්‍යම පරිසර අධිකාරියේ නියෝජ්‍ය අධ්‍යක්ෂ ආචාර්ය සංජය රත්නායක මහතා සඳහන් කළේ ඒ පිළිබඳව මේ වන විටත් නිලධාරීන් යොදවා ඇති බවයි.මේ අතර යුධ හමුදාව සතු අවි ගබඩාවල ආරක්ෂක වැඩපිළිවෙළ පිළිබඳව සොයා බැලීම සඳහා විශේෂ කමිටුවක් පත්කර ඇති බව බටහිර ආඥාපති මේජර් ජනරාල් සුදන්ත රණසිංහ මහතා පවසයි. යුධ හමුදාපතිවරයා විසින් අදාළ කමිටුව පත් කර ඇති බව සුදන්ත රණසිංහ මහතා සඳහන් කළේය.", "URL": "https://sinhala.adaderana.lk/news.php?nid=60848", "Category": null, "Parent URL": null}