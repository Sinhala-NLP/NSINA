{"Source": "Adaderana", "Timestamp": "May 2, 2016 08:28 am", "Headline": " ජනමාධ්‍ය ලේකම්ගේ නිවේදනය ගැන සාකච්ඡා අද", "News Content": "ජනමාධ්‍ය අමාත්‍යාංශ ලේකම්වරයා විසින් ඒකාබද්ධ විපක්ෂයේ නම භාවිතා කිරීම පිළිබඳව මාධ්‍ය වෙත නිකුත් කර තිබූ නිවේදනය සම්බන්ධයෙන් අද(02) දිනයේ අග්‍රමාත්‍ය රනිල් වික්‍රමසිංහ මහතා සමග විශේෂ සාකච්ඡාවක් පැවැත්වීමට නියමිතය.අද පස්වරුවේ අග්‍රාමාත්‍ය කාර්යාලයේදී අදාළ සාකච්ඡාව පැවැත්වෙනු ඇති බව වාර්තා වෙයි.මෙම සාකච්ඡාව සඳහා පාර්ලිමේන්තු ප්‍රතිසංස්කරණ සහ ජනමාධ්‍ය අමාත්‍ය ගයන්ත කරුණාතිලත මහතා, නියෝජ්‍ය අමාත්‍ය කරූ පරණවිතාන මහතා සහ ජනමාධ්‍ය අමාත්‍යාංශ ලේකම් නිමල් බෝපගේ යන මහත්වරුන් සහභාගී වනු ඇත.ඒකාබද්ධ විපක්ෂයේ නම භාවිතා කිරීම සම්බන්ධව ජනමාධ්‍ය අමාත්‍යාංශ ලේකම්වරයා විසින් පසුගියදා ජනමාධ්‍ය වෙත නිවේදනයක් නිකුත් කරනු ලැබීය.අදාළ නිවේදනය පිළිබඳව ජනමාධ්‍ය ක්ෂේත්‍රය තුළ විශාල ආන්දෝලනයක් මතු වූ අතර ජනමාධ්‍ය ලේකම්වරයා සඳහන් කළේ අදාළ ලිපිය මගින් ජනමාධ්‍යයෙන් ඉල්ලීමක් පමණක් සිදු කළ බවයි.කෙසේ වෙතත් අග්‍රාමාත්‍ය රනිල් වික්‍රමසිංහ මහතා පවසා සිටියේ මේ සම්බන්ධයෙන් වහා පරීක්ෂණයක් සිදු කළ යුතු බවයි.මේ පිළිබඳව කරුණු ඉදිරිපත් කරන ලෙස ද අග්‍රාමාත්‍යවරයා පවසා තිබුණි.", "URL": "https://sinhala.adaderana.lk/news.php?nid=59722", "Category": null, "Parent URL": null}