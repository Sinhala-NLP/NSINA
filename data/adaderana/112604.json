{"Source": "Adaderana", "Timestamp": "June 23, 2019 03:27 pm", "Headline": "IS මර්දනයට ඉන්දියාවේ බුද්ධි කටයුතු හා සම්බන්ධව සිටිනවා- යුද හමුදාපති", "News Content": "අයි.එස්.ත්‍රස්තවාදය මර්දනය කිරීම සදහා ඉන්දියාවේ බුද්ධි කටයුතු සමඟ සම්බන්ධ වී සිටින බව යුද හමුදාපති ලුතිනන් ජෙනරාල් මහේෂ් සේනානායක මහතා පවසයි. යුද හමුදාපතිවරයා මේ බව ප්‍රකාශ කළේ මාදුරුඔය යුද හමුදා කඳවුරේ ඊයේ (22) පැවති උත්සවයකින් අනතුරුව මාධ්‍ය වෙත අදහස් දක්වමිනි. රටේ ආරක්ෂාව තහවුරු කර ඇති අතර ඕනම රටක, ඕනම කාලයක යම් කිසි අර්බුධයක් සිදු විය හැකි බවත් කෙසේ නමුත් බුද්ධිමය කටයුතු සම්බන්ධයෙන් ඉන්දියාව හා සම්බන්ධ වී කටයුතු කරන බව ඒ මහතා පැවසීය. ජාත්‍යන්තර ත්‍රස්තවාදයට මුහුණදෙමින් සිටින බැවින් හමුදා සහ රජයන් අතර සබඳතා තිබිය යුතු බවත් හමුදාපතිවරයා ප්‍රකාශ කළේය. පාස්කු ඉරිදා ප්‍රහාරය සම්බන්ධයෙන් පරීක්ෂණ ඉදිරි පරීක්ෂණ පිළිබඳව ද සඳහන් කළ ඒ මහතා ප්‍රකාශ කළේ රජය ඒ පිළිබඳව කටයුතු කරමින් සිටින බවත් CID ය, පොලීසිය මෙන්ම පාර්ලිමේන්තුව හා පත්කරන ලද කොමිසමද ඒ පිළිබඳ කටයුතු කරමින් සිටින බවයි. යුද හමුදාව ඒ සියලු පරීක්ෂණවලට සහය ලබා දෙමින් සිටින බවත් ඒ මහතා වැඩිදුරටත් ප්‍රකාශ කර සිටියේය.", "URL": "https://sinhala.adaderana.lk/news.php?nid=112604", "Category": null, "Parent URL": null}