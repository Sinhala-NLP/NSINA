{"Source": "Adaderana", "Timestamp": "April 23, 2012 10:52 am", "Headline": "මර්වින් යළි හිස ඔසවයි-කැලණිය කාර්යාලය විවෘතයි", "News Content": "කැලණිය ශ්‍රී.ලං.නි.ප සංවිධායක මහජන සබඳතා හා මහජන කටයුතු අමාත්‍ය,ආචාර්ය මර්වින් සිල්වා මහතාගේ කැලණිය ආසන සම්බන්ධීකරණ කාර්යාලය මීට ස්වල්ප මොහොතකට පෙර ආර්ථික සංවර්ධන අමාත්‍ය බැසිල් රාජපක්ෂ මහතාගේ ප්‍රධානත්වයෙන් විවෘත වී තිබේ. මෙම අවස්ථාවට ආණ්ඩු පක්ෂයේ මෙන්ම විපක්ෂයේ මැති ඇමතිවරුන් කිහිපදෙනකු ද සහභාගී වී සිටින බව අද දෙරණ වාර්තාකරු පවසයි. කැලණිය ප්‍රාදේශීය සභාවේ මන්ත්‍රීවරුන් කිහිපදෙනකුද මෙම අවස්ථාවට එක්ව සිටින බව කියැවෙයි. කප්පම් ගැනීම,අක්‍රමිකතා හා දූෂණ චෝදනා ඇතුළු අපරාධ සම්බන්ධයෙන් චෝදනා ලබා සිටි මර්වින් සිල්වා අමාත්‍යවරයාට එරෙහිව විනය ක්‍රියා මාර්ග ගන්නා බව ශ්‍රී.ලං.නි.ප මහ ලේකම් අමාත්‍ය මෛත්‍රීපාල සිරිසේන මහතා පසුගියදා මාධ්‍යයට කියා සිටියේය. මර්වින් සිල්වා මහතාට එරෙහිව පවතින දූෂණ,වංචා හා අක්‍රමිකතා පිළිබඳ කැලණිය ප්‍රාදේශීය සභාවේ සභාපති ප්‍රසන්න ජයවීර,උප සභාපති චමිල දුමින්ද,ප්‍රා.මන්ත්‍රී ලංකා විජිත කුමාර,ප්‍රා.මන්ත්‍රී හසිත කැලුම් මඩවල,ප්‍රා.මන්ත්‍රී මිල්රෝයි පෙරේරා යන මහත්වරුන් නැඟී සිටියද රාජපක්ෂවරුන් බලයේ සිටිනතුරු තමාට අත තියන්නට කිසිවෙකුටත් හැකියාවක් නැති බව මර්වින් සිල්වා මහතා දිගින් දිගටම ප්‍රකාශ කළේය. එය යථාර්ථයක් බවට ඒත්තු ගන්වමින් කලක් නිහඬව සිටි අමාත්‍ය මර්වින් සිල්වා මහතා කැලණියේ යළි දේශපාලනය ආරම්භ කිරීම බොහෝ දෙනාගේ අවධානයට ලක්ව තිබේ.", "URL": "https://sinhala.adaderana.lk/news.php?nid=23736", "Category": null, "Parent URL": null}