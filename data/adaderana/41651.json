{"Source": "Adaderana", "Timestamp": "March 9, 2014 08:17 am", "Headline": "ශ්‍රී ලංකාවට එරෙහි යෝජනා ගැන නොනිල මට්ටමේ සාකච්ඡා", "News Content": "ශ්‍රී ලංකාවට එරෙහිව ජීනිවා මානව හිමිකම් කවුන්සිලයට ඉදිරිපත් වී ඇති යෝජනාව සම්බන්ධයෙන් නොනිල මට්ටමේ සාකච්ඡා මේ දිනවල පැවැත්වෙන බව වාර්තා වෙයි. එහි පළමු සාකච්ඡා වටය පසුගිය සිකුරාදා දිනයේ ජීනිවා නුවර පිහිටි එක්සත් ජාතීන්ගේ ප්‍රධාන කාර්යාලයේ දී පවත්වා ඇති බව සඳහන් වෙයි. එහිදි ශ්‍රී ලංකාවට එරෙහිව ගෙනවිත් ඇති යෝජනාවට පක්ෂව මෙන්ම විපක්ෂව ද රටවල් සිය අදහස් පළ කර ඇති බව වාර්තාවෙයි. විශේෂයෙන් යුරෝපා රටවල් යෝජනාවට පක්ෂව එය තවදුරටත් ශක්තිමත් කිරීම සඳහා යෝජනා ඉදිරිපත් කර ඇති අතර ඊට විපක්ෂව රුසියාව, චීනය, පාකිස්තානය, කියුබාව, වෙනිසියුලාව වැනි රටවල් අදහස් පළ කර තිබේ. පාකිස්ථානය සෘජුවම අනෙක් රටවල් අභිබවමින් ශ්‍රී ලංකා ආණ්ඩුව වෙනුවෙන් පෙනී සිට ඇති අතර අදාළ යෝජනාව අහෝසි කරන ලෙස එහිදි ඔවුන් ඉල්ලීමක් කර ඇති බව වාර්තා වෙයි. එම සාකච්ඡා වලදී ඉන්දියාව නිහඬ ප්‍රතිපත්තියක් අනුගමනය කර ඇති බවත්, බංග්ලාදේශය යෝජනාවට එකඟ නොවන බවත් පවසා තිබේ. අප්‍රිකානු රටවල් ද ශ්‍රී ලංකාවට එරෙහිව ඉදිරිපත් වී ඇති යෝජනාව සම්බන්ධයෙන් පසුගිය සිකුරාදා දිනයේ පැවති සාකච්ඡාවේ දී කිසිදු අදහසක් ප්‍රකාශ කර නොමැති බව සඳහන් වෙයි. කෙසේ වෙතත් එම සාකච්ඡාවට සහභාගි වු එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත රවිනාත ආරියසිංහ මහතා සඳහන් කළේ අදාළ යෝජනාව මගින් මෙරට ආණ්ඩුක්‍රම ව්‍යවස්ථාවේ ප්‍රතිපාදන උල්ලංඝණය කිරීමක් සිදුකර ඇති බවයි. තහවුරු නොකළ යෝජනා මත ඉදිරිපත් කර ඇති එම යෝජනාව තරයේ ප්‍රතික්ෂේප කරන බව රවිනාත ආරියසිංහ මහතා එහිදි පවසා තිබේ.", "URL": "https://sinhala.adaderana.lk/news.php?nid=41651", "Category": null, "Parent URL": null}