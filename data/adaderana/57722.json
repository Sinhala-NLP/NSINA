{"Source": "Adaderana", "Timestamp": "February 29, 2016 02:18 pm", "Headline": "මලික් සමරවික්‍රම චීනය බලා යයි", "News Content": "සංවර්ධන උපායමාර්ග හා ජාත්‍යන්තර වෙළෙඳ කටයුතු අමාත්‍ය මලික් සමරවික්‍රම මහතා චීනය බලා දිවයිනෙන් පිටත්ව ගොස් තිබේ.ශ්‍රී ලංකන් ගුවන් සේවයට අයත් යූ.එල්. 868 දරණ ගුවන් යානයෙන් අමාත්‍යවරා චීනයේ, බීජිං නුවර බලා පිටත්ව ගිය බව අද දෙරණ ගුවන් තොටුපොළ වාර්තාකරු පැවසුවේය.කොළඹ වරාය නගර ව්‍යාපෘතියේ ගිවිසුම් අලුත් කිරීම සංවර්ධන උපායමාර්ග හා ජාත්‍යන්තර වෙළෙඳ කටයුතු අමාත්‍ය මලික් සමරවික්‍රම මහතාගේ චීන සංචාරයේ අරමුණයි. චීන රජයේ අනුග්‍රහය යටතේ පසුගිය රජය සමයේ ආරම්භ කළ කොළඹ වරාය නගර ව්‍යාපෘතිය සම්බන්ධයෙන් එල්ල වු චෝදනා හේතුවෙන් වර්තමාන රජය එම ව්‍යාපෘතිය තාවකාලිකව අත්හිටුවනු ලැබ තිබේ.කෙසේවෙතත් අදාළ ව්‍යාපෘතියේ ගිවිසුම් සංශෝධනය කර යළි ක්‍රියාත්මක කිරීමට වත්මන් රජය තීරණය කර තිබේ.මලික් සමරවික්‍රම අමාත්‍යවරයා සමඟ නීතිය හා සාමය පිළබඳ අමාත්‍ය සාගල රත්නායක මහතා ද චීනය බලා පිටත්ව ගිය බව අද දෙරණ ගුවන් තොටුපොළ වාර්තාකරු පැවසුවේය.", "URL": "https://sinhala.adaderana.lk/news.php?nid=57722", "Category": null, "Parent URL": null}