{"Source": "Adaderana", "Timestamp": "June 24, 2019 03:26 pm", "Headline": "රාජිතට එරෙහිව මහජන පෙත්සමකට අත්සන් තැබෙයි", "News Content": "රජයේ වෛද්‍ය නිලධාරින්ගේ සංගමය අද(24) පෙරවරුවේ සෞඛ්‍ය අමාත්‍ය රාජිත සේනාරත්න මහතාට එරෙහිව අත්සන් ලබාගැනිමේ ව්‍යාපාරයක් කලුතර දිස්ත්‍රික් මහ රෝහලේදි ආරම්භ කරනු ලැබුවේය. කෙසේවෙතත් ඒ අතරතුර රාජිත සේනාරත්න අමාත්‍යවරයාට සහාය පල කරන පිරිසක් එම ස්ථානයට පැමිණිමත් සමඟ දෙපිරිස අතර යම් නොසන්සුන්කාරි තත්වයක් හට ගත්තේය. මේ අතර මෙම තත්ත්වයට විරෝධය දක්වමින් රජයේ වෛද්‍ය නිලධාරීන්ගේ සංගමය අද දහවල් 12 සිට කළුතර දිස්ත්‍රික්කයේ සියලු රෝහල්වල සංකේත වැඩ වර්ජනයක් ආරම්භ කර තිබේ. සෞඛ්‍ය අමාත්‍ය රාජිත සේනාරත්න මහතා සම්බන්ධයෙන් විශ්වාසය පළුදු වී ඇතැයි චෝදනා කරමින් රජයේ වෛද්‍ය නිලධාරින්ගේ සංගමය අද මහජන පෙත්සමක් සදහා අත්සන් ලබාගැනිමේ ව්‍යාපාරයක් කලුතර දිස්ත්‍රික් මහ රෝහලේදි උදෑසන 9ට දියත් කිරිමට කටයුතු සංවිධාන කර තිබුණි. කෙසේවෙතත් එය ආරම්භ කිරිමට පෙර එම ස්ථානයට පැමිණි රාජිත සේනාරත්න අමාත්‍යවරයාට සහාය පලකරන පිරිසක් එම වැඩසටහනේ බැනර් කඩා දමා තිබුණේ මෙම වැඩසටහනට විරෝධය පලකිරිම සඳහායි. පසුව එතැනට පැමිණි පොලිස් නිලධාරින් අමාත්‍යවරයාට සහාය දක්වන පිරිස රෝහල් පරිශ්‍රයෙන් ඉවත් කිරිමට පියවර ගත් අතර පසුව ඔවුන් රෝහල් ප්‍රධාන ගේට්ටුව ආසන්නයේදී විරෝධතාවයේ නිරත වුණි. ඒ අතරවාරයේ රජයේ වෛද්‍ය නිලධාරින්ගේ සංගමයේ නියෝජිතයින් සැලසුම්කර ගත් පරිදි අත්සන් ලබාගැනිමේ ව්‍යාපාරය ආරම්භ කරනු ලැබුවේය. කෙසේවෙතත් පසුව යළිත් එම ස්ථානයට පැමිණි අමාත්‍යවරයාට සහාය පලකරන පිරිසක් අත්සන් ලබාගැනිමේ ව්‍යාපාරයට බාධා කලේ එම ලිපිලේඛන පුළුස්සා දමමින්ය. ඒත් සමඟම දෙපාර්ශ්වය අතර යම් නොසන්සුන්කාරි තත්වයක් හටගත්තේය. තත්ත්වය පාලනය කිරීම සඳහා කලුතර කොට්ඨාසයට අයත් පොලිස් ස්ථානවල නිලධාරින් කැඳවීමටද පියවර ගැනුණි. පසුව එම ස්ථානයට පැමිණි රජයේ වෛද්‍ය නිලධාරින්ගේ සංසදයේ නියෝජිතයෙක් චෝදනා කලේ රෝහල තුළ අත්සන් ලබාගැනිමේ ව්‍යාපාර‍යක් දියත් කිරීම සඳහා රෝහල් අධ්‍යක්ෂවරියගෙන් අවසරයක් ලබා ගෙන නොමැති බවයි. මෙම තත්ත්වයත් සමඟ කලුතර දිස්ත්‍රික් මහ රෝහලේ බාහිර රෝගි ප්‍රතිකාර සේවාවලට යම් බාධාවක්ද සිදුවූ බව අද දෙරණ වාර්තාකරු සදහන් කළේය.‍", "URL": "https://sinhala.adaderana.lk/news.php?nid=112676", "Category": null, "Parent URL": null}