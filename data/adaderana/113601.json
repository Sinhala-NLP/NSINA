{"Source": "Adaderana", "Timestamp": "July 7, 2019 11:09 pm", "Headline": "මීගමුවේ දී අත්අඩංගුවට ගත් විපක්ෂ නායක රොයිස්ගේ පැටිකිරිය", "News Content": "මීගමුව මහනගර සභාවේ විපක්ෂ නායක සහ එක්සත් ජාතික පක්ෂයේ මීගමුව ආසනයේ හිටපු සංවිධායවරයෙකු වන රොයිස් විජිත ප්‍රනාන්දු මහතා අද කටාන පොලීසිය විසින් අත්අඩංගුවට ගනු ලැබුවේය. ඒ නිවසකට අයුතු ලෙස ඇතුළු වී පුද්ගලයෙකුට පහර දී දේපළ කොල්ලකෑමක් සම්බන්ධයෙන් කටාන පොලීසියට ලැබී තිබූ පැමිණිල්ලේ ප්‍රධාන සැකකරු ලෙසයි. එක්සත් ජාතික පක්ෂයේ මීගමුව ආසනයේ හිටපු සංවිධායකවරයෙකු වන මීගමුව මහනගර සභාවේ විපක්ෂ නායක රොයිස් විජිත ප්‍රනාන්දු මහතා මීගමුව නගරයේදී අද දහවල් කටාන පොලිස් නිලධාරීන් අත්අඩංගුවට ගෙන තිබුණි. පසුගිය මාර්තු මස 23 වනදා කටාන පොලීසිය වෙත ලැබී තිබුණු පැමිණිල්ලකට අදාළව ප්‍රධාන සැකකරු ලෙස ඔහු අත්අඩංගුවට ගත් බව පොලීසිය සඳහන් කළේය. කටාන පොලිස් බල ප්‍රදේශයේ චීන ජාතික කාන්තාවකගේ නිවසකට අපරාධ පරීක්ෂණ දෙපාර්තමේන්තු නිලධාරීන් යැයි පවසමින් ඇතුළු වී එහි සිටි අයෙකුට පහරදී දේපළ කොල්ලකෑමේ සිද්ධියක් මෙහෙයවීමේ චෝදනාව මත ඔහු මෙලෙස අත්අඩංගුවට ගැනුණි. අදාළ නිවසේ තිබූ වෑන් රථයක් ,මුදල්, මැණික් සහ ජංගම දුරකථන 3ක් ඇතුළු රුපියල් ලක්ෂ 75ක් පමණ වටිනා දේපළ මෙලෙස අදාළ පිරිස කොල්ල කා ඇත. මේ අතර සිදුවීම වන අවස්ථාවේ අදාළ නිවසේ සිට පහරකෑමට ලක්වූ බව පැවසෙන ව්‍යාපාරිකයෙකු වන සුරාජ් නිශාන්ත කුමාර නැමැති පුද්ගලයා එදින සිදුවීම පිළිබඳව මාධ්‍යයට අදහස් පළ කළේය. මෙම සිද්ධිය සම්බන්ධයෙන් මීට පෙරද ද සැකකරුවන් පස්දෙනෙක් අත්අඩංගුවට ගෙන තිබූ අතර ඔවුන් දැනට මීගමුව රක්ෂිත බන්ධනාගාර ගත කර සිටියි. සිද්ධිය සම්බන්ධයෙන් ප්‍රධාන සැකකරු වශයෙන් අද අත්අඩංගුවට පත් රොයිස් විජිත ප්‍රනාන්දු මහතා මීගමුව මහේස්ත්‍රාත් අධිකරණයට හෙට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=113601", "Category": null, "Parent URL": null}