{"Source": "Adaderana", "Timestamp": "August 30, 2011 01:48 pm", "Headline": "ඉල්ලා අස්වීමේ තීරණය ඡන්දෙන් පස්සට කල්දැම්මා", "News Content": "රත්මලාන ආසන සංවිධායක ධුරයෙන් ඉල්ලා අස්වීම පිළිබඳ තීරණය පළාත් පාලන මැතිවරණයෙන් පසුවට කල් තැබූ බව එක්සත් ජාතික පක්ෂ පාර්ලිමේන්තු මන්ත්‍රී මොහාන් ලාල් ග්‍රේරු මහතා පවසයි. රත්මලාන ජනතාව සහ පක්ෂයේ ජයග්‍රහණය වෙනුවෙන් නම්‍යශීලීවීමට තමන් තීරණය කළ බව අද(30) කොළඹ පැවති මාධ්‍ය හමුවකදී අදහස් දක්වමින් ඔහු සඳහන් කළේය. අද පෙරවරුවේ පක්ෂ නායක රනිල් වික්‍රමසිංහ මහතා ඇතුළු පක්ෂ ජ්‍යොෂ්ඨයින් සමග සිය ඉල්ලීම් පිළිබඳව සාකච්ඡා කළ බව හෙතෙම කියා සිටියේය. එහිදී තමන් ඉදිරිපත් කළ ඉල්ලීම් 05 අතරින් ඉල්ලීම් 04 ක් සඳහා එකඟතාවය පළ වූ බව මාධ්‍ය හමුවේදී අදහස් දක්වමින් ග්‍රේරු මහතා ප්‍රකාශ කළේය. උප නගරාධිපති ධුරය බල ගැන්වීම, රත්මලාන වැඩිම මනාප ලබාගන්නා අපේක්ෂකයාට උප නගරාධිපති ධුරය පිරිනැමීම, ප්‍රතිපාදන වෙන්කිරීමේදී ජනගහණ අනුපාතය අනුව වෙන්කිරිම සහ නගර සභාවේ පුරප්පාඩු පිරවීමේදී ජනගහණ අනුපාතය අනුව පිරවීම යන ඉල්ලීම් සඳහා මේ අනුව එකඟත්වය පළ වූ බව හෙතෙම සඳහන් කළේය. දෙහිවල -ගල්කිස්ස මහ නගර සභා අපේක්ෂකත්වය විවෘතව තබන ලෙස ඉල්ලමින් ඉදිරිපත් කළ ලිපිය මහ ලේකම්වරයා විසින් නාම යෝජනා මණ්ඩලය වෙත ඉදිරිපත් කර නොමැති බවත්, එමනිසා ඒ සම්බන්ධව සාකච්ඡා කිරීමට අවස්ථාවක් ලැබී නොමැති බවත් පාර්ලිමේන්තු මන්ත්‍රීවරයා මෙහිදී පෙන්වා දුන්නේය. ඒ පිළිබඳව අද පෙරවරුවේ පැවති සාකච්ඡාවේදී හෙළිදරව් වූ බවත්, එය නාම යෝජනා මණ්ඩලයට ඉදිරිපත් කිරීම අතපසු වූ බව එම සාකච්ඡාවේදී මහ ලේකම් තිස්ස අත්තනායක මහතා විසින් සඳහන් කළ බව මොහාන් ලාල් ග්‍රේරු මහතා ප්‍රකාශ කළේය. එක්සත් ජාතික පක්ෂ නායකයා විසින් ගනු ලබන තීරණයක් කිසිදු අවස්ථාවක වෙනස් කිරීමට කටයුතු නොකරන නිසා ඉල්ලීම් 04 ක් සඳහා එකඟත්වයක් ලැබීම මත තමන් ජයග්‍රහණයක් ලැබූ බව විශ්වාස කරන බව ඔහු ප්‍රකාශ කළේය. එමෙන්ම රත්මලාන නගර සභාවේ එක්සත් ජාතික පක්ෂ ජයග්‍රහණය වෙනුවෙන් උපරිම කැපවීමෙන් කටයුතු කරන බව ද මොහාන් ලාල් ග්‍රේරු මහතා මෙම මාධ්‍ය හමුවේදී අවධාරණය කළේය.", "URL": "https://sinhala.adaderana.lk/news.php?nid=18403", "Category": null, "Parent URL": null}