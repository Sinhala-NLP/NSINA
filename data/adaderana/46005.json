{"Source": "Adaderana", "Timestamp": "September 12, 2014 06:59 am", "Headline": "  සැබෑව යට ගහන්න හැදූ පොලිස් නිලධාරීන් 15 දක්වා රිමාන්ඩ්", "News Content": "ඉංගිරිය නාකන්ද පාලම අසළදි පොලිස් කැබ් රථයක ගැටී තරුණයෙකු මියයාමේ සිද්ධිය වසන් කිරීමට තැත් කිරීම සම්බන්ධයෙන් ඉංගිරිය පොලිසියේ නිලධාරින් තිදෙනෙකු රක්ෂිත බන්ධනාගාර ගත කර තිබේ. ඔවුන් ඊයේ හොරණ මහේස්ත්‍රාත් අධිකරණයට ඉදිරිපත් කිරීමෙන් පසු මේ මස 15 වැනි දින දක්වා රක්ෂිත බන්ධනාගාර ගත කර ඇති බව පොලිස් මාධ්‍ය ප්‍රකාශක කාර්යාලය සඳහන් කරයි. පසුගිය 10 වැනිදා රාත්‍රී 09ට පමණ අදාළ කැබ් රථයේ ගැටීමෙන් යතුරුපැදියක ගමන් කරමින් සිටි 24 හැවිරිදි තරුණයෙකු මිය ගිය අතර 22 හැවිරිදි තවත් අයෙකු තුවාල ලබා ජාතික රෝහලේ ප්‍රතිකාර ලබමින් සිටියි. අදාළ මරණය යතුරුපැදි අනතුරකින් සිදුවු බවට ඉංගිරිය පොලිසිය වාර්තා කර තිබුණි. එහෙත් සිද්ධිය සම්බන්ධයෙන් හොරණ මහේස්ත්‍රාත්වරයා සහ අධිකරණ වෛද්‍ය නිලධාරිවරයා කැඳවා සිදුකළ වැඩිදුර පරික්ෂණ වලදී අනාවරණය වි ඇත්තේ යතුරුපැදිය පොලිස් කැබ් රියේ ගැටීමෙන් අනතුර සිදුව ඇති බවයි. රිය අනතුරක් සිදුකර පුද්ගලයෙකුට මරණය සිදු කිරීම සහ තවත් පුද්ගලයෙකුට තුවාල සිදු කිරීම සම්බන්ධයෙන් අදාළ කැබ් රථයේ රියදුරු වන පොලිස් කොස්තාපල් කහවලගේ පුෂ්පකුමාර නැමැත්ත අත්අඩංගුවට ගෙන තිබුණි. රිය අනතුර සිදුවීම සම්බන්ධයෙන් වාර්තා නොකර අසත්‍ය සටහන් යෙදීම සම්බන්ධයෙන් අනතුර සිදුවන අවස්ථාවේ දි කැබ් රථයේ ගමන් කළ පොලිස් සැරයන් විමල් චන්ද්‍රසේකර සහ පොලිස් කොස්තාපල් රවීන්ද්‍ර බණ්ඩාර යන තැනැත්තන් අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=46005", "Category": null, "Parent URL": null}