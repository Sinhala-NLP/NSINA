{"Source": "Adaderana", "Timestamp": "July 5, 2011 09:27 am", "Headline": "දැනුම් දීමක් නැතිව රට පුරා විදුලි කප්පාදුවක් සිදුවනවා", "News Content": "නිසි දැනුම් දීමකින් තොරව දිවයින පුරා විදුලි කප්පාදුවක් මේ වන විට සිදු වන බව ලංකා විදුලි සේවක සංගමය පවසයි. ඒ පිළිබදව විදුලි බල බලධාරීන් දැනුවත් බව එම සංගමයේ ප්‍රධාන ලේකම් රංජන් ජයලාල් මහතා ප්‍රකාශ කළේය. ජලාශවල ජල මට්ටම පහත බැස ඇති නිසා ලංකා විදුලි බල මණ්ඩලය මෙසේ විදුලි කප්පාදුවට කටයුතු කර ඇති බව ඔහු පෙන්වාදෙයි. දැනුම් දීමකින් තොරව විදුලි කප්පාදුවක් සිදු කිරීම නිසා ජනතාව බරපතල ගැටලුවකට මුහුණ දී ඇති බව රංජන් ජයලාල් මහතා සඳහන් කරයි. විදුලි කප්පාදුවක් පිළිබඳව මෙතෙක් නිල වශයෙන් තමා දැනුවත්‍ නොමැති බවත්, ඒ සම්බන්ධව ප්‍රතිපත්තිමය තීරණයකට එළඹී නොමැති බවත් මෙම චෝදනාව සම්බන්ධයෙන් අද දෙරණ ලංකා විදුලි බල මණ්ඩලයේ සභාපති මහාචාර්ය විමලධර්ම අබේවික්‍රම මහතාගෙන් කළ විමසීමකදී ඔහු කියා සිටියේය. කෙසේ වෙතත් අද(05) දිනයේ මේ පිළිබඳව විශේෂ සාකච්ඡාවක් පැවැත්වීමට නියමිත බව මහාචාර්ය විමලධර්ම ‍අබේවික්‍රම මහතා ප්‍රකාශ කළේය.", "URL": "https://sinhala.adaderana.lk/news.php?nid=17196", "Category": null, "Parent URL": null}