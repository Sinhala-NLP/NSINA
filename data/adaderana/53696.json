{"Source": "Adaderana", "Timestamp": "September 6, 2015 05:06 pm", "Headline": "සෙල්ලකතරගම ඝාතනයට සැක 4ක් මාට්ටු", "News Content": "සෙල්ලකතරගම ප්‍රදේශයේ දී පසුගියදා සිදුවු පුද්ගල ඝාතනයට සම්බන්ධ ප්‍රධාන සැකකරු ඇතුළු සැකකරුවන් සිව්දෙනෙකු අත්අඩංගුවට ගෙන තිබේ.කතරගම පොලීසිය විසින් අද පෙරවරුවේ මෙම සැකකරුවන් අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.පසුගිය හතර වැනිදා රාත්‍රියේ සෙල්ලකතරගම මරුවංගුව ප්‍රදේශයේ දී 36 හැවිරිදි පුද්ගලයෙකු වෙඩි තබා ඝාතනය කර තිබුණි. මේ සම්බන්ධයෙන් ලැබුණු පැමිණිල්ලකට අනුව සිදුකළ විමර්ශනයේ දී සැකකරුවන් අත්අඩංගුවට ගැනීමට හැකිවී ඇති බව සඳහන්ය.අත්අඩංගුවට ගත් ප්‍රධාන සැකකරු සතුව තිබී ගිනි අවියක් ද සොයාගෙන ඇති අතර ඔවුන් සිව්දෙනා සෙල්ලකතරගම, කතරගම සහ හුංගම යන ප්‍රදේශවල පදිංචිකරුවන් බව පොලීසිය පැවසුවේය. සැකකරුවන් හෙට තිස්සමහාරාම මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=53696", "Category": null, "Parent URL": null}