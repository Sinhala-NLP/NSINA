{"Source": "Adaderana", "Timestamp": "April 26, 2010 03:28 pm", "Headline": "මාස්ටර්ස්ලා අදත් අධිකරණය හමුවට", "News Content": "ඇප මත මුදා හැර ඇති එල්.ටී.ටී.ඊ සංවිධානයේ හිටපු මාධ්‍ය ප්‍රකාශක දයා මාස්ටර් සහ ජෝර්ජ් මාස්ටර් යන අය සම්බන්ධයෙන් තව දුරටත් පරීක්ෂණ සිදු කෙරෙන බව රහස් පොලිසිය කොළඹ මහාධිකරණයට කරුණු වාර්තා කරන ලදී. අද කොළඹ මහේස්ත්‍රාත් අධිකරණය හමුවේ අදාළ නඩුව විභාගයට ගත් අවස්ථාවේ දී ජෝර්ජ් මාස්ටර් සහ දයා මාස්ටර් අධිකරණය හමුවේ පෙනී සිටියහ. මෙහි දී සරණාගත කඳවුරු වලින් අත්අඩංගුවට ගත් සැකකරුවන්ගෙන් ලැබෙන තොරතුරු මත ජෝර්ජ් මාස්ටර් සහ දයා මාස්ටර් සම්බන්ධයෙන් පරීක්ෂණ පැවැත්වෙන බවර රහස් පොලිසිය සඳහන් කරන ලදී. අගෝස්තු මස යළි නඩුව විභාගයට ගන්නා අවස්ථාවේ දී පරීක්ෂණ වල ප්‍රගතිය වාර්තා කරන ලෙස මහේස්ත්‍රාත් අධිකරණය රහස් පොලිසියට නියෝග කර තිබේ.", "URL": "https://sinhala.adaderana.lk/news.php?nid=8017", "Category": null, "Parent URL": null}