{"Source": "Adaderana", "Timestamp": "November 9, 2011 01:28 pm", "Headline": "යෝජිත පනතට සංශෝධන නැතිනම් හෙළ උරුමය අමනාපයි", "News Content": "ඌණ කාර්යය සාධන සහ ඌණ උපයෝජන වත්කම් යළි යථා තත්ත්වයට පත්කිරීමේ පනතේ අඩංගු උපලේඛණය සංශෝධනයට ලක් නොකළහොත් පාර්ලිමේන්තුවේදී අදාළ පනතට සහය නොදක්වන බව ජාතික හෙළ උරුමය පවසයි. යෝජිත පනත් කෙටුම්පතේ උප ලේඛණයේ 1 සහ 2 වගන්ති වහාම අහෝසි විය යුතු බව ජාතික හෙළ උරුමයේ නි‍යෝජ්‍ය ලේකම්,බස්නාහිර පළාත් සභා අමාත්‍ය උදය ප්‍රභාත් ගම්මන්පිල මහතා අද දෙරණට කියා සිටියේය. මෙම පනත් කෙටුම්පතේ උප ලේඛණයේ දැක්වෙන පරිදි පාඩු ලබන ව්‍යාපාර රජයට පවරාගැනීමට නීත්‍යනුකූල අයිතියක් හිමිවන බවත්,සිදුවිය යුත්තේ පාඩු ලබන ආයතන නඟා සිටුවීමට රජය සහයදීමක් බවත් හෙතෙම පෙන්වා දුන්නේය. කෙසේ වෙතත් අදාළ සංශෝධනයන් සිදුවුවහොත් ජාතික හෙළ උරුමය පනත් කෙටුම්පතට පාර්ලිමේන්තුවේදී ඡන්දය ප්‍රකාශ කරනු ඇති බවත්,එසේ නොවුණහත් ඡන්දය දීමෙන් වැළකී සිටින බවත් ගම්මන්පිල මහතා අවධාරණය කළේය. ද්වේශ සහගත ලෙස තම වත්කම් පවරා ගැනීම සම්බන්ධයෙන් අධිකරණයේ පිහිට පැතීම ද පනත මගින් අවහිර කර ඇති බව ඔහු වැඩිදුරටත් කියා සිටියේය. හදිසි පනතක් ලෙස මෙය ඉදිරිපත් කිරීම භයානක පූර්වාදර්ශයක් බව පෙන්වා දෙන උදය ගම්මන්පිල මහතා අදාළ කරුණ සම්බන්ධයෙන් සාකච්ඡා කිරීමට ප්‍රමාණවත් කාලයක් ලබා දිය යුතු බව ද ප්‍රකාශ කළේය.", "URL": "https://sinhala.adaderana.lk/news.php?nid=19884", "Category": null, "Parent URL": null}