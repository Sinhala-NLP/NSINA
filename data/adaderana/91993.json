{"Source": "Adaderana", "Timestamp": "July 4, 2018 05:03 pm", "Headline": "පෝය දිනයේ හා ඉරිදා පෞද්ගලික පන්ති පැවැත්වීම ගැන නිසි වැඩපිළිවෙලකට එලඹිය යුතුයි", "News Content": "දහම් අධ්‍යාපනය ලබා දෙමින් යහපත් අනාගත පරපුරක් නිර්මාණය කිරීම සඳහා පසලොස්වක පොහොය දින හා ඉරිදා දින පෞද්ගලික පන්ති පැවැත්වීම පිලිබඳ නිසි වැඩපිලිවෙලකට එලඹිය යුතු බව ජනාධිපති මෛත්‍රීපාල සිරිසේන මහතා පවසයි. ව්‍යවස්ථාපිත තත්ත්වයන්ට වඩා මේ සඳහා වැදගත් වන්නේ සදාචාර සම්පන්න සමාජයක් පිලිබද සියලු දෙනා අවබෝධයෙන් යුතුව තම වගකීම් ඉටු කිරීමේ අවශ්‍යතාව බව ජනාධිපතිවරයා සඳහන් කළේය. පෞද්ගලික උපකාරක පන්ති හේතුවෙන් දරුවන්ගේ දහම් අධ්‍යාපනය අඩපණ වීම වලක්වා ගැනීම පිළිබඳ ජනාධිපති කාර්යාලයේ පැවති සාකච්ඡාවකට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පල කර තිබේ. මෙහිදි අදහස් දැක්වූ ජනාධිපතිවරයා සඳහන් කර සිටියේ දීර්ඝ කාලයක සිට මහා සංඝරත්නය ප්‍රමුඛ ආගමික නායකයින් මෙන්ම විද්වතුන්ගෙන්ද මේ සම්බන්ධයෙන් දැඩි ඉල්ලීමක් පවතින බවයි. ඉරිදා දිනවල උපකාරක පන්ති පැවැත්වීම සම්බන්ධයෙන් පළාත් සභා මට්ටමින් මේ වන විට විවිධ වැඩසටහන් ක්‍රියාත්මක වන නමුත් දීප ව්‍යාප්ත මට්ටමින් පොදු වැඩසටහනක අවශ්‍යතාව පවතින බව ද ජනාධිපති මෛත්‍රීපාල සිරිසේන මහතා මෙහිදි සදහන් කර තිබේ.", "URL": "https://sinhala.adaderana.lk/news.php?nid=91993", "Category": null, "Parent URL": null}