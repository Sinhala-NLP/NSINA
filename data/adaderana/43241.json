{"Source": "Adaderana", "Timestamp": "May 16, 2014 02:40 pm", "Headline": "ආගමික පොලිස් ඒකකය විසුරුවන්න බලයක් නෑ", "News Content": "ආගමික ගැටලු විමර්ශනය කිරීම සඳහා ස්ථාපිත කෙරුණු පොලිස් ඒකකය විසුරුවා හැරීමේ බලයක් තම අමාත්‍යාංශයට නොමැති බව බුද්ධ ශාසන හා ආගමික කටයුතු නියෝජ්‍ය අමාත්‍ය එම්.කේ.ඩී.එස්.ගුණවර්ධන මහතා පවසයි. ජනාධිපතිවරයාගේ උපදෙස් පරිදි ස්ථාපිත කෙරුණු අදාළ ඒකකය විසුරුවාහැරීම සම්බන්ධයෙන් අමාත්‍යංශයට තීරණයක් ගත නොහැකි බව නියෝජ්‍ය අමාත්‍යවරයා සඳහන් කළේය. ආගමික ගැටලු විමර්ශනය කිරීම සඳහා ස්ථාපිත කෙරුණු පොලිස් ඒකකය වෙසක් පොහොය දිනට පෙර විසුරුවාහැරීමට පියවර නොගන්නේ නම් වෙසක් පොහොයෙන් පසු බුද්ධ ශාසන හා ආගමික කටයුතු අමාත්‍යංශයේ පදිංචි වන බවට රාවණා බලය සංවිධානය පසුගියදා ප්‍රකාශ කළේය. එම ප්‍රකාශය ගැන රාවණා බලය සංවිධානයෙන් අද දෙරණ විමසීමක් කරන ලදී. එහිදී එම සංවිධානයේ මහලේකම් පූජ්‍ය ඉත්තෑකන්දේ සද්ධාතිස්ස හිමියන් සඳහන් කළේ ආගමික ගැටලු විමර්ශනය කිරීම සඳහා ස්ථාපිත කෙරුණු පොලිස් ඒකකයට එරෙහිව ගන්නා ක්‍රියාමාර්ගය පිළිබඳ මේ වන තෙක් තීරණයක් ගෙන නොමැති බවයි.", "URL": "https://sinhala.adaderana.lk/news.php?nid=43241", "Category": null, "Parent URL": null}