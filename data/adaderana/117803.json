{"Source": "Adaderana", "Timestamp": "August 29, 2019 07:22 pm", "Headline": "අපේක්ෂකයා නම් කිරීම සන්ධානය අත්සන් කරන දවසට-රාජිත", "News Content": "එක්සත් ජාතික පක්ෂ ජනාධිපති අපේක්ෂකයා තෝරාගනු ලබන්නේ, නව සන්ධානය ගොඩනගන දිනයේදී බව අමාත්‍ය රාජිත සේනාරත්න මහතා පවසයි. අද අරලිය ගහ මන්දිරයේදී පැවැති ප්‍රවෘත්ති සාකච්ඡාවකදී අමාත්‍යවරයා සඳහන් කළේ, ජනාධිපති අපේක්ෂකයා පිළිබඳ අවසන් තීන්දුව ගනු ලබන්නේ නව සන්ධානයේ සියලුම පක්ෂවල එකඟත්වයෙන් බවයි. සන්ධානගතවන පක්ෂවලට ප්‍රතිපත්ති ප්‍රකාශන ඉදිරිපත් කර ඒ සියල්ලට එකඟවන වැඩපිළිවෙලක් යටතේ නායකයෙකු පත් කරගන්නා බවත් ඒ මහතා ප්‍රකාශ කළේය. සැප්තැම්බර් මාසයේ දී මේ සියල්ල සලකා බලා නායකයෙකු පත් කරන බවද ඒ මහතා පැවසීය. සියලුම ස්ථරවල ජීවත්වන ජනතාවගේ කැමැත්තට අනුව, අපේක්ෂකයා පිළිබඳ තීන්දුව ගන්නා බවත් රාජිත සේනාරත්න මහතා ප්‍රකාශ කළේය. පක්ෂයේ තුනෙන් 2ක කැමැත්ත සජිත් ප්‍රේමදාස වෙනුවෙන්ය යන්න තමන් විශ්වාස නොකරන බවත් ඒ මහතා ප්‍රකාශ කර සිටියේය.", "URL": "https://sinhala.adaderana.lk/news.php?nid=117803", "Category": null, "Parent URL": null}