{"Source": "Adaderana", "Timestamp": "July 5, 2018 06:41 pm", "Headline": "චීනය සහ ඉන්දියාව සමඟ ස්වාධීනව කටයුතු කරනවා", "News Content": "2011 වසරේ සිට මේ දක්වා හම්බන්තොට වරායේ පාඩුව රුපියල් බිලියන 47 ක් බව අග්‍රාමාත්‍ය රනිල් වික්‍රමසිහ මහතා පවසයි. අද (05) පාර්ලිමේන්තුවේදී විශේෂ ප්‍රකාශයක් කරමින් අග්‍රාමාත්‍යවරයා මේ බව ප්‍රකාශ කළේය. රටට ඉතා අහිතකර මෙම වරාය ගැටළුවට රජයේ මතය වූයේ වරාය මෙහෙයුම් රාජ්‍ය පෞද්ගලික හවුල්කාර සමාගමකට ලබාදීම හරහා ණය බරින් නිදහස් වීම බව අග්‍රාමාත්‍යවරයා ප්‍රකාශ කළේය. මෙම ස්ථාවරය සඳහා චීන රජයෙන් කිසිඳු පීඩනයක් එල්ල නොවූ බව තමා වගකීමෙන් ප්‍රකාශ කරන බවත් මෙම වරාය යුධමය කටයුතු සඳහා යොදා නොගන්නා බවත් එය ගිවිසුමේ පැහැදිළිව දක්වා ඇති බවද අග්‍රාමාත්‍ය රනිල් වික්‍රමසිහ මහතා පැවසීය. මත්තල ගුවන්කොටුපල සම්බන්ධයෙන්ද පළමුව චීන සමාගමක් සමඟ සාකච්ඡා කළ බවත් ඔවුගෙන් යහපත් ප්‍රතිචාරයක් නොලැබුණු නිසා මේ වන විට ඉන්දියාව සමඟ සාකච්ඡා කරමින් සිටින බවද අග්‍රාමාත්‍යවරයා ප්‍රකාශ කළේය. චීනය හා ඉන්දියාව සමඟ කටයුතු කරන්නේ ස්වාධීන රාජ්‍යයන් ලෙස බවද අග්‍රාමාත්‍යවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=92057", "Category": null, "Parent URL": null}