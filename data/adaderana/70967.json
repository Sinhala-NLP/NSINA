{"Source": "Adaderana", "Timestamp": "March 16, 2017 04:55 pm", "Headline": " කැෆේ සංවිධානයෙන් අගමැතිට ලිපියක්", "News Content": "දේශපාලන පළිගැනීම්වලට ලක්වූවන්ට සහන සැලසීම සඳහා වන නිර්දේශ කිසිවක් මේවනතෙක් ක්‍රියාත්මක වී නොමැති බවත්, ඒවා වහාම ක්‍රියාත්මක කරන ලෙසත් ඉල්ලමින් කැෆේ සංවිධානය විසින් අග්‍රමාත්‍ය රනිල් වික්‍රමසිංහ මහතා වෙත ලිපියක් යොමු කර තිබේ. එම ලිපිය පහත දැක්වෙන පහත පරිදි වෙයි, මාධ්‍ය ඒකකය කැෆේ සංවිධානය 2017 මාර්තු 15 ගරු රනිල් වික්‍රමසිංහ මහතා ගරු අග්‍රාමාත්‍යතුමා, ගරු ජාතික ප්‍රතිපත්ති හා ආර්ථික කටයුතු අමාත්‍යතුමා, අග්‍රාමාත්‍ය ලේකම් කාර්යාලය, කොළඹ 3. ගරු අග්‍රමාත්‍යතුමනි, දේශපාලන පළිගැනීමට ලක්වූන් සඳහා සහන සැපයීම සම්බන්ධයෙනි. 2016 මාර්තු 2 දිනැති අංක අ /ම/ප/15/2019/734-01හා 02 දරණ කැබිනට් පත්‍රිකාව මගින් දේශපාලන පළිගැනීම්වලට ලක්වූ පුද්ගලයින්ට සහන සැලසීම සදහා තීරණය වී ඇත. එම තීරණය ක්‍රියාත්මක කිරීමේ වගකීම පැවරී ඇත්තේ ඔබතුමන් යටතේ පවතින ජාතික ප්‍රතිත්පත්ති හා ආර්ථික කටයුතු අමාත්‍යාංශයටය. 2005 සිට 2015 දක්වා දස වසරක කාලය තුල දේශපාලන පළිගැනීම්වලට ලක් වූ බහුතරයක් දෙනා එක්සත් ජාතික පාක්ෂිකයින් වෙති. ජාතික සේවක සංගමය, රාජ්‍ය සේවා වෘත්තීය සමිති සම්මේලනය වැනි එජාපයට සම්බන්ධ වෘත්තීය සමිති හා සම්බන්ධ පිරිස දහස් ගණනකට කම්හලේ, වැඩපළේ දී විවිධ පීඩාවන්ට ලක්වීමට සිදු විය. ඔවුන්ගේ රැකියා අහිමි කරන ලදී. උසස්වීම් අහිමි විය. ස්ථාන මාරුවීම්, දේශපාලන හේතුමත පළිගැනීම් සිදු විය. එදා පැවති මර්ධනයට එරෙහිව හඩ නැගූ, ඉදිරිපත් වූ බහුතරයක් මේ අතර වෙති. ජනාධිපතිවරණ, පාර්ලිමේන්තු මැතිවරණ, අනෙකුත් ඡන්ද විමසීම් හි ඡන්දපොල නියෝජිතයින්, ඡන්ද ගණන් කිරීමේ නියෝජිතයින් බිම් මට්ටමේ ක්‍රියාකාරීන් බවට පත් වූ පුද්ගලයින් දහස් ගණනක් මෙලෙස දේශපාලන පළිගැනීම්වලට ලක් වූ පිරිස් අතර වෙති. අවස්ථා ගණනාවක දී දේශපාලන පළිගැනීම් සදහා ලක් වූ පුද්ගලයින්ගේ තොරතුරු එක් කොට විවිධ කමිටු, මණ්ඩල රැස්කොට නිර්දේශ ලබා ගෙන ඇත. අමාත්‍යාංශ ගණනාවක් මේ සදහා තමන්ගේම කමිටු පත්කොට තීරණගෙන ඇත. සංස්ථා හා ව්‍යවස්ථාපිත මණ්ඩල ද එවැනි ආකාරයට ක්‍රියා කොට ඇත. අවසානයේ, 2016 මාර්තු 2 දින සහන සැලසීම සදහා කැබිනට් අනුමැතිය ද ලැබී ඇත. නමුත්, ගෙවී ගිය වසරට වැඩි කාලය තුල දේශපාලන පළිගැනීමට ලක් වූ කිසිවෙකුට සහනයක් නම් ලැබී නොමැත. දේශපාලන පළිගැනීමට ලක් වූ පුද්ගලයින් කැබ්නට් තීරණය ක්‍රියාත්මක කර ගැනීම සදහා දේශපාලනඥයින් පසුපසත් අමාත්‍යංශ ලේකම්වරුන් සහ සභාපතිවරුන් පසුපස ගමන් කරමින් සිටී. ඔවුන්ගෙන් බහුතරය මේ වන විට දැවැන්ත මුල්‍ය පරිහානියකට ලක්වී පීඩාවට පත්වී සිටිති. මේ සියළු කරුණු සලකා හැකි ඉක්මනින් දේශපාලන පළිගැනීමට ලක් වූ පුද්ගලයින් සම්බන්ධයෙන් සහන ලබාදීම කෙරෙහි ඔබතුමන්ගේ ඉක්මන් අවධානය යොමු කරන මෙන් ඉතා කාරුණිකව ඉල්ලා සිටිමි. මෙයට විශ්වාසී, කීර්ති තෙන්නකෝන් විධායක අධ්‍යක්ෂ/කැෆේ සංවිධානය පිටපත් 1. කැබිනට් මණ්ඩලයේ සියලුම ගරු අමාත්‍යතුමන්ලා වෙත 2. ලේකම්/ජාතික ප්‍රතිත්පත්ති හා ආර්ථික කටයුතු අමාත්‍යාංශය 3. ලේකම්/රාජ්‍ය පරිපාලන අමාත්‍යාංශය 4. ලේකම්/ස්වදේශ කටයුතු අමාත්‍යාංශය 5. ලේකම්/ කැබිනට් මණ්ඩලය", "URL": "https://sinhala.adaderana.lk/news.php?nid=70967", "Category": null, "Parent URL": null}