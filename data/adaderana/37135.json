{"Source": "Adaderana", "Timestamp": "September 4, 2013 12:56 pm", "Headline": "දැයට කිරුළේ මුදල් වංචාකළ හිටපු විධායක නිලධාරීණිය ඇප මත මුදාහරියි ", "News Content": "අම්පාර දැයට කිරුළ ප්‍රදර්ශනයේ මුදල් වංචාකළ බවට චෝදනා ලබා රක්ෂිත බන්ධනාගර ගතකර සිටි දැයට කිරුළ ප්‍රදර්ශනයේ ඉදිකිරීම් සම්බන්ධ හිටපු ප්‍රධාන විධායක නිලධාරිණිය ඇප මත මුදාහැර තිබේ. රුපියල් 50,000 ක මුදල් ඇප සහ ලක්ෂ 50 බැගින් වූ ශරිර ඇප 02ක් මත ඇය මුදාහැරීමට කොටුව මහේස්ත්‍රාත් තිළිණ ගමගේ මහතා නියෝග කළේය. දැයට කිරුළ ඉදිකිරීම් වලින් රුපියල් තුන්කෝටි අනූ හතර ලක්ෂ දෙදහස් හතලිහක මුදලක් වංචා කිරිම සම්බන්ධයෙන් අදාළ ප්‍රධාන විධායක නිලධාරිනියට එරෙහිව චෝදනා එල්ල වී තිබුණි. මීට අදාළව විදුලි සංදේශ හා තොරතුරු තාක්ෂණ අමාත්‍යංශය සිදුකළ පැමිණිල්ලකට අනුව අපරාධ පරීක්ෂණ දෙපාර්තමේන්තුව විසින් විමර්ශන සිදුකළ අතර ඒ අනුව ප්‍රධාන විධායක නිලධාරිනිය පසුගිය මැයි මස 08 වැනිදා අත්අඩංගුවට ගන්නා ලදී. අදාළ නඩුව ඔක්තෝබර් මස 01 වැනිදින යළි විභාගයට ගැනීමට නියමිතයි.", "URL": "https://sinhala.adaderana.lk/news.php?nid=37135", "Category": null, "Parent URL": null}