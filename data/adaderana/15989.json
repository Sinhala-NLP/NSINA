{"Source": "Adaderana", "Timestamp": "May 9, 2011 03:44 pm", "Headline": "යාපනය විශ්ව විද්‍යාලයේ සිසුන් දෙදෙනෙකු අත්අඩංගුවට", "News Content": "යාපනය විශ්ව විද්‍යාලයේ සිසුන් දෙදෙනෙකු අත්අඩංගුවට ගත් බව යාපනය පොලීසිය සඳහන් කරයි. විශ්ව විද්‍යාලයේ පොදු දේපළවලට හානි සිදුකළ බවට සැකපිට මෙම දෙදෙනා අත්අඩංගුවට ගත් බව යාපනනය පොලීසියේ අපරාධ අංශයේ නිලධාරියෙක් අද දෙරණට කියා සිටියේය. පසුගිය සෙනසුරාදා දිනයේ යාපනය විශ්ව විද්‍යාලයට පැමිණි නවක සිසුන් පිළිගැනීම සඳහා ජ්‍යෙෂ්ඨ සිසුන් විසින් පිළිගැනීම් උත්සවයක් සංවිධානය කර තිබුණු බවත්,එහි සංවිධාන කටයුතු කරමින් සිටියදී වාණිජ පීඨයේ සිසුන් දෙපිරිසක් අතර ගැටුමක් ඇති වූ බවත් පොලීසිය කියා සිටියි. මෙම ගැටුම සමථයකට පත් කිරීම සඳහා පොලීසිය කැඳවූ බවත්,ගැටුමෙන් විශ්ව විද්‍යාලයීය පොදු දේපළවලට හානි සිදුව ඇති බැවින් ඒ පිළිබඳ පරීක්ෂණ කටයුතු කරගෙන යද්දී ඊට වගකිව යුතු බව කියන දෙදෙනෙකු අද(09)අත්අඩංගුවට ගත් බවත් පොලීසිය සඳහන් කරයි. අත්අඩංගුවට ගත් සිසුන් දෙදෙනා හෙට(10)යාපනය මහේස්ත්‍රාත් අධිකරණයට ඉදිරිපත් කිරීමට කටයුතු කරන බවද යාපනය පොලීසියේ අපරාධ අංශයේ නිලධාරියා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=15989", "Category": null, "Parent URL": null}