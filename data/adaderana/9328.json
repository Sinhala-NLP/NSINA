{"Source": "Adaderana", "Timestamp": "July 1, 2010 05:01 pm", "Headline": "දෙරණට අධිකරණ නියෝගයක් ", "News Content": "ජෙනරාල් සරත් ෆොන්සේකාට එරෙහිව හදිසි නීති රෙගුලාසි යටතේ සිදුකෙරෙන පරීක්ෂණයක් සඳහා වීඩියෝපට කිහිහිපයක් ලබාදෙන ලෙස දෙරණ මාධ්‍ය ආයතනය සහ තවත් මාධ්‍ය අයතනයක් වෙත කොළඹ මහේස්ත්‍රාත් අධිකරණය නියෝග කර තිබේ. ඉකුත් ජනාධිපතිවරණයේදී විකාශය කරන ලද ජෙනරාල් සරත් ෆොන්සේකා මහතාගේ ප්‍රකාශ ඇතුළත් වීඩියෝ පට ලබා දෙන ලෙස මෙසේ නියෝග කර ඇත. ඉකුත් ජනාධිපතිවරණ සමයේ ජෙනරාල් සරත් ෆොන්සේකා මහතා අම්පාර සහ රත්නපුර යන ප්‍රදේශවල පැවැත්වූ රැළි වලදී කරන ලද ප්‍රකාශයන් මෙන්ම ඉකුත් දෙසැම්බර් 14 වන දින පැවැත්වූ මාධ්‍ය සාකච්ඡා වට අදාළව සම්පූර්ණ වීඩියෝපට අවශ්‍යව ඇති බව රහස් පොලීසිය විසින් අද මෝසමක් ඉදිරිපකත් කරමින් අධිකරණයට දන්වා ඇත. ඒ අනුව එම ඉල්ලීම සලකා බැලූ කොළඹ ප්‍රධාන මහේස්ත්‍රාත් රශ්මි සිංගප්පුලි මහතා අදාළ වීඩියෝපට ලබාදෙන ලෙස එම මාධ්‍ය අයතනයන් වෙත අද නියෝග කරන ලදී.", "URL": "https://sinhala.adaderana.lk/news.php?nid=9328", "Category": null, "Parent URL": null}