{"Source": "Adaderana", "Timestamp": "July 25, 2010 04:32 pm", "Headline": "වසර කිහිපයකින් මහනුවර දැවැන්ත සංවර්ධනයක් ", "News Content": "ඉදිරි වසර කිහිපය තුළ මහනුවර ප්‍රදේශය දැවැන්ත සංවර්ධනයකට ලක් කරන බව යෞවන කටයුතු නියෝජ්‍ය අමාත්‍ය මහින්දානන්ද අළුත්ගමගේ මහතා පවසයි. මහනුවර සංවර්ධනය කිරීමේ වගකීම ජනාධිපතිවරයා විසින් තමන්ට භාරදී ඇති බව ඔහු සඳහන් කළේය. මහනුවර තැපැල් ශ්‍රවනාගාරයේ පැවති මහනුවර දිස්ත්‍රික් ඒකාබද්ධ සමිති සන්ධානයේ වාර්ෂික නිලවරණය අමතමින් අමාත්‍යවරයා මේ අදහස් පළ කර තිබේ. එක් එක් අ‍යගේ තනි තීරණ මත ක්‍රියාත්මක කෙරුණු සංවර්ධන වැඩසටහන් හේතුවෙන් මහනුවර ජනතාව දැඩි අපහසුතාවයට පත්ව ඇති බව ඔහු එහිදි තවදුරටත් සඳහන් කළේය. ඉදිරියේදී ක්‍රියාත්මක කිරීමට නියමිත සංවර්ධන ව්‍යාපෘතීන් අතර මහනුවර නගරයේ මාර්ග පද්ධතිය සංවර්ධනය කිරීම කෙරෙහි වැඩි අවධානයක් යොමු කරන බව මහින්දානන්ද අළුත්ගමගේ මහතා ප්‍රකාශ කර සිටියේය.", "URL": "https://sinhala.adaderana.lk/news.php?nid=9832", "Category": null, "Parent URL": null}