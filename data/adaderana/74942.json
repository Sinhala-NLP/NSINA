{"Source": "Adaderana", "Timestamp": "July 6, 2017 01:31 pm", "Headline": "රවීගෙන් ලොතරැයිය ගලවන්න බන්දුල වලිකයි", "News Content": "සංවර්ධන ලොතරැයි මණ්ඩලය සහ ජාතික ලොතරැයි මණ්ඩලය විදේශ අමාත්‍යශය යටතට පත් කිරීමට ගෙන ඇති තීරණය අභියෝගයට ලක් කරමින් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කර තිබේ.පාර්ලිමේන්තු මන්ත්‍රී බන්දුල ගුණවර්ධන මහතා විසින් අදාළ පෙත්සම ඉදිරිපත් කළ බව අද දෙරණ වාර්තාකරු කේ.එස්. උදයකුමාර් පවසයි.මෙම පෙත්සමේ වග උත්තරකරුවන් ලෙස අග්‍රාමාත්‍ය රනිල් වික්‍රමසිංහ, විදේශ අමාත්‍ය රවී කරුණානායක, මුදල් අමාත්‍ය මංගල සමරවීර යන මහත්වරුන් නම් කර ඇති බව කියැවෙයි.මෑතකදී සිදුකළ කැබිනට් මණ්ඩල සංශෝධනයේදී ජාතික ලොතරැයි මණ්ඩලය හා සංවර්ධන ලොතරැයි මණ්ඩලය විදේශ කටයුතු අමාත්‍යංශයට විෂය ක්ෂේත්‍රය යටතට පත් කිරීමට ජනාධිපතිවරයා විසින් කටයුතු කර ඇති නමුත් එය පැවතිය යුත්තේ මුදල් අමාත්‍යංශය යටතේ බව පෙත්සම්කරු පෙන්වාදෙයි.මෙම මණ්ඩල දෙකම පිහිටුවා ඇත්තේ පාර්ලිමේන්තුවේ විශේෂ පනතකින් බව සිහිපත් කරන පෙත්සම්කාර මන්ත්‍රීවරයා, එය මුදල් අමාතංශය යටතේ ස්ථාපිතව පැවතිය යුතු බව අවධාරණය කර තිබේ.ඒ අනුව ඒවා විදේශ අමාත්‍යංශයට පැවරීමට ගෙන ඇති තීරණය ව්‍යවස්ථා විරෝධී බවත්, නීති විරෝධී බවත් පවසන පෙත්සම්කරු ඒබව ප්‍රකාශයට පත්කරන ලෙස ශ්‍රේෂ්ඨාධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=74942", "Category": null, "Parent URL": null}