{"Source": "Adaderana", "Timestamp": "July 8, 2010 01:35 pm", "Headline": "මේ තත්ත්වය රටට අපකීර්තියක් -රනිල්", "News Content": "එක්සත් ජාතීන්ගේ සංවිධානයේ කොළඹ මූලස්ථානය අසල සිදුකෙරෙන උපවාසය පිළිබඳව විපක්ෂ නායකවරයා සහ විදේශ අමාත්‍යවරයා අතර අද පාර්ලිමේන්තුවේ දී විවාදයක් ඇතිවිය. මතුවී තිබෙන තත්ත්වය තුළ ශ්‍රී ලාංකිකයින්ට විදෙස් රටවලින් වීසා ගැනීමේ ගැටලුවක් මතුවිය හැකි බව විපක්ෂ නායක රනිල් වික්‍රමසිංහ මහතා එහිදී පැවසුවේය. මෙම තත්ත්වය රටට මහත් අපකීර්තියක් බවත් විපක්ෂනායකවරයා පෙන්වා දී තිබේ. එමෙන්ම මෙරට කිසිදු රණවිරුවෙකු ජාත්‍යන්තර අධිකරණයක් වෙත ගෙනයාමට ඉඩ නොතබන බව ද රනිල් වික්‍රමසිංහ මහතා සඳහන් කළ අද දෙරණ වාර්තාකරු ප්‍රකාශ කළේය. ඔහු අගමැති තනතුරෙහි සිටියදී 2002 වසරේ ඊට අදාළ ජාත්‍යන්තර ගිවිසුමට අත්සන් කිරීම ප්‍රතික්ෂේප කිරීම නිසා මෙම වාසිය ලැබුණු බව එහිදී වික්‍රමසිංහ මහතා ප්‍රකාශ කර ඇත. රජයට අහිතකර අන්දමේ බලපෑම් ඇතිවන දේවල් ප්‍රකාශ කරන ලෙස රනිල් වික්‍රමසිංහ මහතා අමෙරිකාවෙන් ඉල්ලා ඇතැයි වික්‍රමසිංහ මහතාට ප්‍රතිචාර දක්වමින් විදෙස් කටයුතු අමාත්‍ය ජී. එල්. පීරිස් මහතා සඳහන් කර ඇත. නමුත් තමන් එවැනි ප්‍රකාශයක් තමන් කිසිසේත්ම සිදු නොකළ බව එහිදී වික්‍රමසිංහ මහතා අවධාරණය කරමින් ප්‍රකාශ කර ඇත.", "URL": "https://sinhala.adaderana.lk/news.php?nid=9471", "Category": null, "Parent URL": null}