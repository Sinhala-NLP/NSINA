{"Source": "Adaderana", "Timestamp": "August 23, 2016 06:40 pm", "Headline": "සණස තැන්පත්කරුවන් පළාත් සභාව වටලයි", "News Content": "මහරගම, වත්තේගෙදර 532 සී සණස සමිතියෙහි බාහිර තැන්පත්කරුවන් පිරිසක් අද (23) බත්තරමුල්ලේ පිහිටි පළාත් සභා ගොඩනැගිල්ල වටලන ලදී.ඒ ඔවුන්ගේ රුපියල් කෝටි 68ක මුදලක් නිලධාරීන් විසින් වංචා කර ඇති බව කියමිනි.එහිදී විරෝධතාකරුවන් පළාත් සභා ගොඩනැගිල්ලේ ගේට්ටුව කඩාගෙන එම පරිශ්‍රයට ඇතුළුවිය.එම අවස්ථාවේ ඔවුන් සමඟ සාකච්ඡා කළ ප්‍රධාන අමාත්‍ය ඉසුර දේවප්‍රිය මහතා එම සමූපකාර සමිතිය සමූපකාර දෙපාර්තමේන්තුව යටතට පවරාගෙන අවශ්‍ය විමර්ශන සිදුකරන ලෙස බලධාරීන්ට නියෝග කළ නමුත් එහිදී උණුසුම් තත්ත්වයක්ද ඇතිවිණ.මේ අතර තැන්පත්කරුවන්ට සාධාරණයක් ඉටුකරන ලෙස ඉල්ලා බස්නාහිර පළාත් සභාවේ ජනතා විමුක්ති පෙරමුණ මන්ත්‍රීවරුන් යෝජනාවක් ගෙනඑනු ලැබුවද එය විවාදයට නොගැනීමට තීරණය කෙරිණ.", "URL": "https://sinhala.adaderana.lk/news.php?nid=63386", "Category": null, "Parent URL": null}