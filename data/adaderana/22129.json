{"Source": "Adaderana", "Timestamp": "February 15, 2012 11:10 am", "Headline": "අතුරුදහන්වූ ලලිත් සහ කූගන් වෙනුවෙන් වග උත්තරකරුවන්ට යළිත් නොතීසි", "News Content": "යාපනයේ දි අතුරුදන් වූ ලලිත් සහ කූගන් යන ජන අරගල කණ්ඩායමේ ක්‍රියාකාරීන් දෙදෙනා අධිකරණය හමුවට ඉදිරිපත් කරන්නැයි ඉල්ලා ගොනු කර තිබූ පෙත්සම සම්බන්ධයෙන් වගඋත්තකරුවන්ට නොතීසි නිකුත් කිරීමට අභියාචනාධිකරණය අදත් යළි නියෝග කර තිබේ. එම පෙත්සමේ වගඋත්තකරුවන් ලෙස ජනමාධ්‍ය අමාත්‍ය කෙහෙළිය රඹුක්වැල්ල මහතා, පොලිස්පතිවරයා, යුදහමුදාපතිවරයා හා යාපනය ප්‍රදේශය භාර යුද හමුදා ආඥාපතිවරයා නම් කර තිබුණි. පසුගිය පෙබරවාරි මස 03 වන දින මෙම පෙත්සම විභාගකිරීමට අවසර ලබාදෙමින් අද දිනයේ අධිකරණය හමුවේ පෙනී සිටින ලෙස වගඋත්තරකරුවන්ට නියෝග කරනු ලැබූවද අද දිනයේ පෙනී සිටියේ නීතිපති දෙපාර්තමේන්තුව වෙනුවෙන් නීතිපතිවරියගේ නීතිඥවරයා පමණක් බව පැමිණිල්ලේ නීතිඥවරයා අද දෙරණට කියා සිටි‍යේය. එසේ වුවද අදාළ පෙත්සම අද කැඳවූ අවස්ථාවේ ‍එහි වගඋත්තරකරුවෙකු ලෙස නම් කර තිබූ පොලිස්පති එන්.කේ. ඉලංගකෝන් මහතා අධිකරණයට පැමිණියද අධිකරණය හමුවේ පෙනී නොසිටිය බව පැමිණිල්ලේ නීතිඥවරයා පෙන්වා දුන්නේය. මෙහිදී රජයේ නීතීඥවරයා අධිකරණයට කරුණු ඉදිරිපත් කරමින් කියා සිටියේ මෙම පෙත්සමට අදාළ නොතීසි වගඋත්තකරුවන් වෙත මෙතෙක් ලැබී නොමැති බවයි. එම කරුණු සලකා බැලූ අභියාචනාධිකරණ විනිසුරු නලින් පෙරේරා මහතා වගඋත්තකරුවන් වෙත නැවත නොතීසි නිකුත් කිරීමට නියෝග කර තිබේ. පෙත්සම සම්බන්ධයෙන් මේ මස 29 වැනිදා අධිකරණය හමුවේ කරුණු දක්වන ලෙස අභියාචනාධිකරණය වගඋත්තකරුවන්ට යළි වරක් නියෝග කර ඇති අතර විරෝධතා ඇත්නම් එදිනට පෙර ඉදිරිපත් කරන ලෙසද දැනුම් දී ඇත.", "URL": "https://sinhala.adaderana.lk/news.php?nid=22129", "Category": null, "Parent URL": null}