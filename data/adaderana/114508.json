{"Source": "Adaderana", "Timestamp": "July 19, 2019 02:18 pm", "Headline": "කොළඹ අලුත්කඩේ අධිකරණ පියස ගොඩනැඟිලි සංකීර්ණය වෙනුවෙන් අක්කර 06ක ඉඩමක්", "News Content": "කොළඹ අලුත්කඩේ අධිකරණ ගොඩනැඟිලිවල පවතින ඉඩකඩ ප්‍රමාණවත් නොවීම හා එම ගොඩනැඟිලි මේ වන විට අබලන් තත්ත්වයට පත්වීමට විසඳුම් වශයෙන් 'අධිකරණ පියස' නව ගොඩනැඟිලි සංකීර්ණය ඉදි කිරීම සඳහා අක්කර 06 ක ඉඩමක් මේ වන විට වෙන් කර ඇත. ඊට අමාත්‍ය මණ්ඩල අනුමැතිය හිමිව ඇති බව අධිකරණ හා බන්ධනාගාර ප්‍රතිසංස්කරණ අමාත්‍යංශය සඳහන් කරයි. පවතින අබලන් අධිකරණ ගොඩනැඟිලි වෙනුවට තට්ටු 12 කින් යුත් අධිකරණ ශාලා 40 කින් යුත් ගොඩනැඟිල්ලක්, අධිකරණ හා බන්ධනාගාර ප්‍රතිසංස්කරණ අමාත්‍යාංශයේ කටයුතු සඳහා තට්ටු 08 කින් යුත් ගොඩනැඟිල්ලක්, විනිසුරුවරුන්ගේ පුහුණුවීම් කටයුතු වෙනුවෙන් පුහුණු මධ්‍යස්ථානයක් සඳහා තට්ටු 08 කින් යුත් ගොඩනැඟිල්ලක් හා නව නීති මධ්‍යස්ථානයක් සඳහා තට්ටු 08 කින් යුත් ගොඩනැගිල්ලක් ඉදි කිරිමට නියමිතව ඇත. ඩොලර් මිලියන 94.55 ක මුදලක් අධිකරණ පියස ගොඩනැඟිලි සංකීර්ණය ඉදි කිරීමේ කටයුතු වෙනුවෙන් වැය කිරිමට නියමිත අතර ඊට අමාත්‍ය මණ්ඩල අනුමැතිය හිමිව ඇති බව ද අමාත්‍යංශය සඳහන් කරයි. මේ සඳහා දේශිය ආයෝජකයෙකු හෝ දැනට ලංකාවේ ඉදි කිරිම් කටයුතු සිදු කරන විදේශීය ආයතන මඟින් තරඟකාරී මිල ගණන් කැඳවිම යටතේ ආයෝජකයෙකු තෝරා ගැනිමට අමාත්‍ය මණ්ඩලය අනුමැතිය හිමි වී ඇත. ඒ අනුව පුවත්පත් දැන්වීම් පළ කිරීම මඟින් මෙහි ආයෝජනය කිරීම සඳහා ආයෝජකයින් 13 දෙනෙකු ඉදිරිපත් වී ඇත. එසේම මේ වන විට ද කිසිදු ආයෝජකයෙකු මෙම ව්‍යාපෘතිය සඳහා ආයෝජනය කර ඉදිකිරීමට තෝරා ගෙන නොමැත.", "URL": "https://sinhala.adaderana.lk/news.php?nid=114508", "Category": null, "Parent URL": null}