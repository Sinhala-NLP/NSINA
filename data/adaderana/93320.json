{"Source": "Adaderana", "Timestamp": "July 27, 2018 08:44 pm", "Headline": "ජනාධිපතිවරයා ගත් තීරණය අනුමත කරන්න බැහැ ", "News Content": "දේශපාලන පළිගැනීම්වලට ලක්වූ ගුරු සහ විදුහල්පති සේවයේ පිරිසකට උසස්වීම් ලබාදීම වහාම ක්‍රියාත්මක වන පරිදි තාවකාලිකව නතර කිරීමට ජනාධිපතිවරයා ගත් තීරණය අනුමත නොකරන බව කබීර් හෂීම් සහ ෆීල්ඩ් මාර්ෂල් සරත් ෆොන්සේකා යන අමාත්‍යවරුන් පවසයි. මාධ්‍ය වෙත අදහස් දක්වමින් ඔවුන් මේ සම්බන්ධයෙන් අදහස් පළ කළා. ඇතැම් ප්‍රශ්න දෙපැත්තට ඇදුන බවත් ටැබ් බෙදීම හා පත්වීම් ලබාදීම එවැනි ප්‍රශ්න බවද අමාත්‍ය සරත් ෆොන්සේකා මහතා පැවසීය. මේ ආකාරයෙන් ගැටළු දිග් ගැස්සීම තුළින් ඉදිරි අවුරුදු එකහමාරක කාලය තුළ කිසිඳු දෙයක් කිරීමට නොහැකි වන බව ඒ මහතා වැඩිදුරටත් ප්‍රකාශ කළේය. එමෙන්ම මාධ්‍ය වෙත අදහස් දැක්වූ අමාත්‍ය කබීර් හෂීම් මහතා ප්‍රකාශ කළේ මෙය සාධාරණ ක්‍රියාවක් නොවන බවත් මේ සම්බන්ධයෙන් ජනාධිපතිවරයා සමඟ සාකච්ඡා කිරීමට බලාපොරොත්තු වන බවයි.", "URL": "https://sinhala.adaderana.lk/news.php?nid=93320", "Category": null, "Parent URL": null}