{"Source": "Adaderana", "Timestamp": "December 17, 2011 04:31 pm", "Headline": "හෙට එජාප කෘත්‍යාධිකාරී මණ්ඩලය රැස්වෙයි", "News Content": "එක්සත් ජාතික පක්ෂයේ කෘත්‍යාධිකාරී මණ්ඩල රැස්වීම හෙට(18) පැවැත්වෙයි. 2012 වසර සඳහා නව නිලධාරීන් පත්කරගැනීම සම්බන්ධයෙන් යෝජනා කැඳවීම මෙහිදී සිදුවන බව පක්ෂයේ මහලේකම් තිස්ස අත්තනායක මහතා සඳහන් කළේය. නායක, නියෝජ්‍ය නායක, උපනායක, සභාපති සහ ජාතික සංවිධායක යන තනතුරු සඳහා පළමුව නාමයෝජනා කැඳවීම සිදුවන බව අත්තනායක මහතා පවසයි. සම්මුතියකින් අදාළ තනතුරු සඳහා නිලධාරීන් පත්කරගැනිමට අපේක්ෂා කළ ද එම තනතුර සඳහා තරගයක් පවතින්නේ නම් ඊට වෙනත් දිනයක් යොදාගන්නා බව හෙතෙම සඳහන් කළේය. තරගයක් පැවැත්වුවහොත් රහස් ඡන්ද විමසීමක් ‍ඔස්සේ අදාළ තනතුර පිරවිම සඳහා කටයුතු කළ යුතු බවට එක්සත් ජාතික පක්ෂ ව්‍යවස්ථාවේ ප්‍රතිපාදන පවතින බව තිස්ස අත්තනායක මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=20757", "Category": null, "Parent URL": null}