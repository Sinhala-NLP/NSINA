{"Source": "Adaderana", "Timestamp": "May 16, 2019 04:24 pm", "Headline": "පාප් වහන්සේ සංක්‍රමණික දරුවන් සමඟ සංචාරයක", "News Content": "ශුද්ධෝත්තම ෆ්‍රැන්සිස් පාප් වහන්සේ සංක්‍රමණික දරුවන් පිරිසක් සමඟ සිය ජංගම රථයෙන් ශාන්ත පීතර චතුරස්‍රයේ සංචාරය කර තිබුණි. ශුද්ධෝත්තම පාප් වහන්සේ සමඟ ජංගම රථයේ ගමන් කිරීම සඳහා දරු දැරියන් අට දෙනෙකුට අවස්ථාව උදාවී ඇත. සිරියාව, නයිජීරියාව සහ කොංගෝ වැනි රටවලින් ඉතාලියට සංක්‍රමණය වූ දරුවන් ඒ අතර සිටි බව විදෙස් වාර්තා සඳහන් කළේය. උන්වහන්සේ සතිපතා සිදු කරන මහජනතාව ඇමතීමේ අවස්ථාවට මොහොතකට පෙර මෙම සංචාරය සිදු කර තිබුණි. මෙම අවස්ථාවේදී ශාන්ත පීතර චතුරස්‍රයේ බොහෝ පිරිසක් රැස්ව සිටි ආකාරයත් දැක ගන්නට ලැබුණි. ආර්ජන්ටිනා ජාතිකයෙක් වන පාප් වහන්සේ නිරන්තරයෙන් සංක්‍රමණිකයන්ගේ අයිතීන් පිළිබඳව පෙනී සිටින්නෙක් ලෙස ප්‍රකටය. මෑතකදී උන්වහන්සේ නිරතවූ බල්ගේරියා සහ උතුරු මැසිඩෝනියා සංචාර වලදීද සරණාගතයන් හා සංක්‍රමණිකයන් පිළිබඳව අදහස් දක්වා තිබුණි.", "URL": "https://sinhala.adaderana.lk/news.php?nid=110091", "Category": null, "Parent URL": null}