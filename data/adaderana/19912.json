{"Source": "Adaderana", "Timestamp": "November 10, 2011 03:50 pm", "Headline": "ගුරු උපදේශකවරයා රඳවා තබා ගත්තාට ගුරු සංගමයේ විරෝධය", "News Content": "විධිමත් හේතු දැක්වීමකින් තොරව ත්‍රස්ත විමර්ශන කාර්යාංශයේ රඳවා තබාගෙන සිටින පාසල් ගුරු උපදේශකවරයා නීත්‍යනුකූලව කටයුතු කොට වහා නිදහස් කළ යුතු බව ලංකා ගුරු සංගමය පවසයි. හදිසි නීතියක් හෝ යුද්ධයක් නොමැතිව රටේ සිවිල් පරිපාලනය ස්ථාපිත කර ඇතැයි කියන ‍මොහොතක නිසි හේතු දැක්වීමකින් තොරව හිටි අඩියේ රැගෙන ගොස් රඳවා තබාගැනීම කෙරෙහි සිය විරෝධය පළ කරන බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා සඳහන් කරයි. තමන් මනිපායි පොලීසියෙන් යයි කියාගත් පිරිසක් කිලිනොච්චිය කලාප අධ්‍යාපන කාර්යාලයේ සංගීත ගුරු උපදේශකවරයා ලෙස කටයුතු කළ කුලවීරසිංහම් ගෝකුලන් නමැති අය පසුගිය 6 වන දින රැගෙන ගොස් තිබේ. කට උත්තරයක් රැගෙන පැය තුනක කාලයකින් පසුව යළි එවන බව පවසා මොහු රැගෙන ගිය නමුත් යළි අඩ හෝරාවකින් පමණ නිවසට කැටුව විත් පවුලේ උදවියට පෙන්වා නැවතත් රැගෙන ගොස් ඇති බවත්,මේවනතුරුත් නිසි හේතු දැක්වීමකින් හෝ නීතිමය ක්‍රියා පටිපාටියකින් තොරව ඔහු රඳවා තබාගෙන ඇති බවටත් ලංකා ගුරු සංගමය චෝදනා කරයි. මේ පිළිබඳව රැඳවුම් භාරයට ලක්වූ සංගීත ගුරු උපදේශකවරයාගේ බිරිඳ මෙන්ම පාසල් ගුරුවරියක වන ගෝකුලන් විලාසිතා නමැති අය අංක HRC/JA/170/2011/01 යන අංකයෙන් යුතුව මානව හිමිකම් කොමිෂමට පැමිණිල්ලක්ද ඉදිරිපත් කර තිබේ. නිසි හේතු දැක්විමිකින් තොරව මෙසේ රඳවා තබාගැනීම නොකළ යුතු බව දන්වමින් තම සංගමය විසින් පොලිස්පතිවරයාට ලිපියක් යොමු කර ඇති බවද ස්ටාලින් මහතා අද දෙරණට කියා සිටියේය.", "URL": "https://sinhala.adaderana.lk/news.php?nid=19912", "Category": null, "Parent URL": null}