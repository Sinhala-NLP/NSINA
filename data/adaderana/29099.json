{"Source": "Adaderana", "Timestamp": "November 11, 2012 01:32 pm", "Headline": "මොරගහහේනේ පොලිස් පොඩ්ඩන් තිදෙනෙකුගේ වැඩ තහනම්", "News Content": "ගම්වාසීන් දෙපිරිසක් අතර ඇති වු ගැටුමයක් සමථයකට පත් කිරීමට ගිය හොරණ, මොරගහහේන පොලීසියේ නිලධාරීන් තිදෙනෙකුගේ වැඩ තහනම් කර තිබේ. ළමා අපචාර සිද්ධියකට සම්බන්ධ සැකකරුවෙකු මොරගහහේන පොලීසිය විසින් ඊයේ (10) රාත්‍රී 10.00ට පමණ මොරගහහේන, යහලකැලේවත්ත ප්‍රදේශයේදී අත්අඩංගුවට ගෙන ඇත. අදාළ සැකකරු අත්අඩංගුවට ගැනීමෙන් පසු රාත්‍රී 12.00ට පමණ එම ප්‍රදේශයේම දෙපිරිසක් අතර යළිත් ගැටුමක් හටගෙන තිබේ. ඒ පිළිබඳව ලැබුණු තොරතුරකට අනුව එම ස්ථානයට ගිය මොරගහේන පොලීසියේ නිලධාරීන් හා ගම්වැසියන් අතර ගැටුමක් හටගෙන ඇත. ගැටුමේදී පොලිස් නිලධාරීන් තිදෙනෙකු හා ගම්වැසියන් 8 දෙනෙකු තුවාල ලබා ඇති අතර ඔවුන් රෝහල්ගත කර තිබේ. එකී ගැටුමේදී පොලීසියේ නිලධාරීන්ගේ යම් අකටයුත්තක් සිදුව ඇත්දැයි යන්න විමර්ශනය කිරීමෙන් පසු මෙලෙස නිලධාරීන් තිදෙනෙකුගේ වැඩතහනමට ලක්කර ඇත. ඒ අනුව මොරගහහේන පොලීසියට අනුයුක්තව සේවය කළ කොස්තාපල්වරුන් දෙදෙනෙකුගේ හා සැරයන්වරයෙකුගේ වැඩ තහනම් කර ඇති අතර සිද්ධිය සම්බන්ධයෙන් ග්‍රාමාරක්ෂක භටයෙකුගේ ද වැඩ තහනම් කර තිබේ.", "URL": "https://sinhala.adaderana.lk/news.php?nid=29099", "Category": null, "Parent URL": null}