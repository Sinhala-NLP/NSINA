{"Source": "Adaderana", "Timestamp": "July 25, 2013 03:00 pm", "Headline": "නැණසල ප්‍රණාම හෙටයි", "News Content": "නැණසල ප්‍රණාම ස්වර්ණ සම්මාන ප්‍රදානය මෙම ජුලි මස 26 වන දා පෙරවරු 9.00 ට ගල්කිස්ස මහ හෝ‍ටලයේදී පැවැත්වේ. නැණසල මධ්‍යස්ථාන මගින් සිදු වන සේවය ඇගැයීමට ලක් කිරීම මෙම සම්මාන ප්‍රදානයේ අරමුණ බව ශ්‍රී ලංකා තොරතුරු හා සන්නිවේදන තාක්ෂණ (ICTA) නියෝජිතායතනය සඳහන් කරයි. විදුලි සංදේශ හා තොරතුරු තාක්ධණ අමාත්‍ය රංජිත් සියඹලාපටිය මැතිතුමාගේ ප්‍රධානත්වයෙන් මෙම සම්මාන ප්‍රදානෝත්සවය පැවැත්වේ. දිවයින පුරා ස්ථාපිත කර තිබෙන නැණසල මධ්‍යස්ථාන වල හිමිකරුවන් සහ ක්‍රියාකරුවන් මෙහිදී සම්මානයට පාත්‍රවේ. මහාචාර්ය වී.කේ. සමරනායක සම්මානය (විශේෂ සම්මානය) නැණසල ප්‍රණාම ස්වර්ණ සම්මානය, නැණසල ස්වර්ණ සම්මාන (පළාත්) නැණසල ප්‍රණාම සම්මාන (දිස්ත්‍රීක්) නැණසල ප්‍රණාම විශිෂ්ඨතා සම්මාන යන අංශ යටතේ මෙම සම්මාන ප්‍රදානය සිදු කෙරේ. මේ පිළිබඳ වැඩි විස්තර www.nenasalapranama.lk වෙබ් අඩවියට පිවිසීමෙන් දැනගත හැකි වන අතර මේ වන විට දිවයින පුරා ස්ථාපිත කර තිබෙන නැණසල මධ්‍යස්ථාන ගණන 699 කි.", "URL": "https://sinhala.adaderana.lk/news.php?nid=36096", "Category": null, "Parent URL": null}