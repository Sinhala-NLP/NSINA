{"Source": "Adaderana", "Timestamp": "January 25, 2019 01:54 pm", "Headline": "ගාමිණී සෙනරත්ගෙන් ශ්‍රේෂ්ඨාධිකරණයට අභියාචනයක්", "News Content": "ලංගමයට සිදුවූ පාඩුව වෙනුවෙන් රුපියල් මිලියන 142ක මුදලක් අය කර දෙන මෙන් ඉල්ලා ලංකා ගමනාගමන මණ්ඩලය විසින් කොළඹ මහාධිකරණය හමුවේ ගොනුකර ඇති නඩුවේ නියෝගයකට එරෙහිව ගොනුකර ඇති අභියාචනයක් මාර්තු මස 26 වන දා සලකා බැලීමට ශ්‍රේෂ්ඨාධිකරණය අද නියම කළේය. අද(25) දින එම පෙත්සම සලකා බැලූ ත්‍රිපුද්ගල විනිසුරු මඩුල්ලේ සාමාජික විනිසුරු ගාමිණි අමරසේකර මහතා මෙම නඩු විභාගයට සහභාගි වීමට අකමැත්ත පළ කිරීම නිසා එය මාර්තු මස 26 දක්වා කල් දැමීමට ශ්‍රේෂ්ඨාධිකරණය නියම කළ බව අද දෙරණ අධිකරණ වාර්තාකරු සඳහන් කළේය. ශ්‍රේෂ්ඨාධිකරණය වෙත මෙම අභියාචනය ඉදිරිපත් කර තිබුණේ හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් මහතා විසිනි. ගාමිණී සෙනරත් මහතා කියා සිටින්නේ ඉකුත් ජනාධිපතිවරණය සමයේ බස්රථ දේශපාලන ක්‍රියාකාරකම් වල භාවිතා කිරීම වෙනුවෙන් රුපියල් මිලියන 142ක මුදලක් හිටපු ජනාධිපති මහින්ද රාජපක්ෂ මහතා ඇතුළු එක්සත් ජනතා නිදහස් සන්ධානයෙන් අයකර දෙන මෙන් ඉල්ලා ලංකා ගමනාගමන මණ්ඩලය විසින් කොළඹ වාණිජ මහාධිකරණය හමුවේ නඩුවක් පවරා ඇති බවයි. එම නඩුවේ වගඋත්තරකරුවන් ලෙස නම් කර තිබුණු ශ්‍රී ලංකා නිදහස් පක්ෂයේ හිටපු මහලේකම් අනුර ප්‍රියදර්ශන යාපා සහ එක්සත් ජනතා නිදහස් සන්ධානයේ හිටපු මහ ලේකම් සුසිල් ප්‍රේමජයන්ත හිටපු අමාත්‍යවරුන් එම නඩුවෙන් ඉවත් කර නිදහස් කර හැරීමට ඉකුත්දා කොළඹ වානිජ මහාධිකරණය නියෝගයක් ලබා දුන් බව පෙන්වාදෙන පෙත්සම්කාර ගාමිණී සෙනරත් මහතා එම නියෝගය නීතියට පටහැණි බවයි කියා සිටියේය. එබැවින් අදාළ නියෝගය නීති විරෝධී බවට තීන්දුවක් ලබාදෙන ලෙස ඉල්ලා ගාමිණී සෙනරත් මහතා විසින් ශ්‍රේෂ්ඨාධිකරණය වෙත මෙම අභියාචනය ඉදිරිපත් කර තිබේ.", "URL": "https://sinhala.adaderana.lk/news.php?nid=103053", "Category": null, "Parent URL": null}