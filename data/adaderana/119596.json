{"Source": "Adaderana", "Timestamp": "September 20, 2019 04:18 pm", "Headline": "විධායක ජනාධිපති තියාගන්නවාද නැද්ද?-අගමැති", "News Content": "විධායක ජනාධිපති ධුරය අහෝසි කිරීම සඳහා ඒ ඒ පක්ෂ විසින් තීරණයක් ගත යුතු බව අග්‍රාමාත්‍ය රනිල් වික්‍රමසිංහ මහතා පවසයි. ළඟම පාසල හොඳම පාසල වැඩසටහන යටතේ මීරිගම, පස්යාල, දන්සැලේවත්තේ ඉදිකිරීමට යෝජිත දෙවැනි ත්‍රෛභාෂා මිශ්‍ර ජාතික පාසලට මුල්ගල තැබීම වෙනුවෙන් අද (20) පැවති උත්සව අවස්ථාවට එක්වෙමින් ඒ මහතා මේ බව ප්‍රකාශ කළේය. ඊයේ දිනයේ පැවති විධායක ජනාධිපති ධුරය අහෝසි කිරීම පිළිබඳ විශේෂ සාකච්ඡාව පිළිබඳව එම අවස්ථාවේ අග්‍රාමාත්‍යවරයා අදහස් පල කළේය. විධායක ජනාධිපති ක්‍රමය අවශ්‍ය ද නැද්ද යන්න පිළිබඳව සියලු පක්ෂ විසින් තීරණයක් ගත යුතුව පවතින බවත් අග්‍රාමාත්‍යවරයා පැවසීය. මෙම ගැටලුව පිළිබඳ විවෘතව සාකච්ඡා කළ යුතු බවත් මැතිවරණයක් කැඳවා තිබීම හේතුවෙන් ඒ පිළිබඳ සාකච්ඡා නොකර සිටිය නොහැකි බවත් අග්‍රාමාත්‍යවරයා පැවසීය. කෙසේ වෙතත් ශ්‍රී ලංකා පොදු ජන පෙරමුණේ ඡන්ද නොමැතිව ව්‍යවස්ථා සංශෝධනයක් අනුමත කර ගත නොහැකි බවත් ඒ මහතා ප්‍රකාශ කළේය. සෞඛ්‍ය අධ්‍යාපනය සඳහා වැඩිම ආයෝජනයක් සිදු කරනු ලැබුවේ වත්මන් ආණ්ඩුවෙන් බව ද අග්‍රාමාත්‍ය රනිල් වික්‍රමසිංහ මහතා එම අවස්ථාවේදී පැවසීය. එහිදී වැඩිදුරටත් අදහස් දැක්වු ඒ මහතා ප්‍රකාශ කළේ අධ්‍යාපනය හා ළමුන් වෙනුවෙන් වත්මන් ආණ්ඩුව විසින් විශාල වැඩ කොටසක් සිදු කර ඇති බවයි.", "URL": "https://sinhala.adaderana.lk/news.php?nid=119596", "Category": null, "Parent URL": null}