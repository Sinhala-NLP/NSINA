{"Source": "Adaderana", "Timestamp": "December 7, 2010 08:29 am", "Headline": "කුඩු ගාමිණී සහ කුඩු සුද්දි හොරණදී කොටුවෙයි", "News Content": "වසර ගණනාවක සිට මත්ද්‍රව්‍ය ජාවාරමේ නිරත වූ අඹු සැමි යුවළක් ගල්කිස්ස පොලිස් ස්ථානයේ නිලධාරීන් පිරිසක් විසින් අත්අඩංගුවට ගෙන තිබේ. සුඛෝපභෝගී මෝටර් රථයකින් පළා යමින් සිටිය දී ‍ඊයේ(06) පස්වරුවෙහි හොරණ කහතුඩුව ප්‍රදේශයේ දී මොවුන් අත්අඩංගුවට ගත් බව පොලිසිය පවසයි. අත්අඩංගුවට ගන්නා අවස්ථාවේ දී ඔවුන් සතුව තිබී ටී56 වර්ගයේ ස්වයංක්‍රීය ගිනි අවියක්, මැගසින් 1ක්, එම උණ්ඩ 24ක්, රිවෝල්වරයක් එම උණ්ඩ 7ක් සහ ‍හෙරොයින් මිලිග්‍රෑම් 5000ක් සොයා ගෙන ‍ඇත. කුඩු ගාමිණී සහ කුඩු සුද්දි වශයෙන් හඳුන්වන මෙම අඹු සැමි යුවළ මිනීමැරුම් සහ මත්ද්‍රව්‍ය ජාවාරම් සම්බන්ධයෙන් අධිකරණය මඟහරමින් සිටි ඇති බව පොලිසිය සඳහන් කරයි. නියෝජ්‍ය පොලිස්පති දයා සමරවීර මහතාගේ උපදෙස් පරිදි අත්අඩංගුවට ගත් සැකකරුවන් දෙදෙ‍නා පිළිබඳව ගල්කිස්ස පොලිසිය විසින් රඳවා ගැනීමේ නියෝග මත වැඩිදුර පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=12656", "Category": null, "Parent URL": null}