{"Source": "Adaderana", "Timestamp": "August 3, 2010 08:32 am", "Headline": "සෝමාලියානු කොල්ලකරුවන් තවත් නැවක් පැහැරගනී", "News Content": "සෝමාලියානු මුහුදු කොල්ලකරුවන් පිරිසක් විසින් තවත් භාණ්ඩ ප්‍රවාහන නෞකාවක් පැහැරගෙන තිබේ. මෙම නෞකාවේ කාර්ය මණ්ඩලය 23 දෙනෙකු වන අතර එහි ශ්‍රී ලාංකිකයින් ද සිටින බව විදෙස් මාධ්‍ය වාර්තා කරයි. ඊයේ පෙරවරුවේ සෝමාලියානු මුහුදු කොල්ලකරුවන් විසින් ඒඩ්න් බොක්ක මුහුදු සීමාවේ දී මෙම නෞකාව පැහැර ගෙන ඇති බව සඳහන්ය. සුළු අවි ගත් පිරිසක් නැව ආක්‍රමණය කරමින් සිටින බවට නැවේ කාර්ය මණ්ඩලය විසින් යුරෝපා සංගමයේ සෝමාලියාවේ සිටින නියෝජිතයින්ට දැනුම් දී තිබේ. එහි දී ඔවුන් නැවේ ආරක්ෂාවට හෙලිකොප්ටරයක් පිටත් කර හැරිය ද ඒ ‍වන විටත් නැව මුහුදු කොල්ලකරුවන්ගේ ග්‍රහණයට පත් වී ඇති බව යුරෝපා සංග‍මයේ ප්‍රකාශකයෙකු විදෙස් මාධ්‍ය වෙත පවසා ඇත.", "URL": "https://sinhala.adaderana.lk/news.php?nid=9993", "Category": null, "Parent URL": null}