{"Source": "Adaderana", "Timestamp": "March 22, 2017 08:56 pm", "Headline": "ජාත්‍යන්තර ප්‍රමිතීන්ට අනුකූල අධිකරණ යාන්ත්‍රණයක් ගැන ශ්‍රී ලංකාව තවදුරටත් සිතිය යුතුයි", "News Content": "ජාත්‍යන්තර ප්‍රමිතීන්ට අනුකූලව නීති පද්ධති සකස් කිරීම හා හයිබ්‍රිඩ් අධිකරණයක අවශ්‍යතාවය , හමුදාව යටතේ ඇති ඉඩම් නිදහස් කිරීම, ත්‍රස්තවාදය වැලැක්වීමේ පනත වෙනුවට නව පනතක් සකස් කිරීම වැනි කරුණූ තවදුරටත් ශ්‍රී ලංකාව ඉටු කළ යුතු බව සෙයිද් රාද් අල් හුසේන් පෙන්වා දෙයි. 2015 වර්ෂයේ දී එකඟ වූ යෝජනා ක්‍රියාත්මක කිරීමට ක්‍රියාකාරී සැලැස්මක් සකස් කරන ලෙස එක්සත් ජාතීන්ගේ මානව හිමිකම් මහ කොමසාරිස්වරයා ශ්‍රී ලංකා රජයෙන් ඉල්ලීමක් කරයි. එක්සත් ජාතීන්ගේ මානව හිමිකම් කොමිසමේ 34 වන සැසි වාරයේදී ශ්‍රී ලංකාව සම්බන්ධයෙන් වාචික වාර්තාවක් ඉදිරිපත් කරමින් සෙයිද් රාද් අල් හුසේන් මෙම ඉල්ලීම කරනු ලැබීය. මානව හිමිකම් සහ ව්‍යවස්ථා ප්‍රතිසංස්කරණ සම්බන්ධයෙන් ශ්‍රී ලංකා රජය ගෙන යන වැඩපිළිවෙළ පිළිබඳව තම ප්‍රසාදය පළ කරන මහ කොමසාරිස්වරයා මෙහිදී ප්‍රකාශ කර සිටියේය. කෙසේවෙතත් 2015 වර්ෂයේ මානව හිමිකම් කවුන්සිලයට ශ්‍රී ලංකාව සම්බන්ධයෙන් ඉදිරිපත් වූ යෝජනාවේ අඩංගු කරුණු ක්‍රියාත්මක කිරීම පිළිබඳව රජය පුළුල් අවධානයක් යොමු කළ යුතු බව ඔහු පවසයි. යුද සමයේ සිදුවූ බව කියන වද හිංසන සම්බන්ධයෙන් අදාළ වැරදිකරුවන්ට දඩුවම් පැමිණවීම දිගින් දිගටම ප්‍රමාද වෙමින් පවතින බවත්, ශ්‍රී ලංකා ආණ්ඩුවට වඟවීම හා සත්‍ය සෙවීමේ ක්‍රියාවලිය සාර්ථක කරගැනීම සඳහා පූර්ණ සහය දැක්වීමට සූදානම් බවත් මානව හිමිකම් මහ කොමසාරිස්වරයා මෙහිදී වැඩිදුරටත් සඳහන් කළේය. මෙහිදී මහකොමසාරිස්වරයාට පිළිතුරු ලබාදෙමින් විදේශ කටයුතු නියෝජ්‍ය අමාත්‍ය හර්ෂද සිල්වා මහතා සඳහන් කළේ ශ්‍රී ලංකාව විසින් අත්පත් කරන ලද ජයග්‍රහණ සහ ඉටු කරන ලද කාර්යයන් පිළිබඳව අවධානය යොමු කරමින් සකස් කරන ලද වාර්තාව සම්බන්ධයෙන් ස්තූතිවන්ත වන බවයි. අදාළ යෝජනා ක්‍රියාත්මක කිරීම සඳහා අමෙරිකා එක්සත් ජනපදය ඇතුළු රටවල් කිහිපයක් විසින් ඉදිරිපත් කළ යෝජනාව සඳහා ශ්‍රී ලංකාව සම අනුග්‍රාහකත්වය දරන බව ඔහු ප්‍රකාශ කළේය.ෙ මානව හිමිකම් සහ නීතියේ ආධිපත්‍ය ශ්‍රී ලංකාව තුළ ශක්තිමත් කරමින් නිදහස් ප්‍රජාතන්ත්‍රවාදී රටක් තුළ සියලු පුරවැසියන්ට සමානව සළකමින් මූලික අයිතිවාසිකම් සුරක්ෂිත කිරීම සඳහා කටයුතු කරන බව හර්ෂද සිල්වා මහතා එහිදී වැඩිදුරටත් සඳහන් කළේය. හර්ෂද සිල්වා නියෝජ්‍ය අමාත්‍යවරයා අදහස් ප්‍රකාශ කිරීමෙන් අනතුරුව ශ්‍රී ලංකාව සම්බන්ධයෙන් විවිධ රටවල් අදහස් පළ කරනු ලැබීය. ශ්‍රී ලංකාවට සහය දක්වමින් රටවල් රැසක්ම අදහස් පළ කළ අතර මානව හිමිකම් ආරක්ෂා කිරීම සම්බන්ධයෙන් තවදුරටත් කටයුතු කළ යුතු බවද ඇතැම් රටවල් එහිදී ප්‍රකාශ කළේය. රාජ්‍ය නොවන සංවිධාන ශ්‍රී ලංකාව සම්බන්ධයෙන් අදහස් පළ කළ අතර ඇතැම් රජ්‍ය නොවන සංවිධාන ශ්‍රී ලංකාව සම්බන්ධයෙන් කටයුතු කිරීමට ජාත්‍යන්තර විනිසුරුවරුන්ගෙන් සමන්විත හයිබ්‍රිඩ් අධිකරණයක් අවශ්‍ය බවට ද දැනුම් දී සිටියේය. විවාදය අවසානයේ මානව හිමිකම් මහ කොමසාරිස්වරයා ශ්‍රී ලංකාවට හයිබ්‍රිඩ් අධිකරණයක අවශ්‍යතාවය පිළිබඳව අදහස් පළ කළ අතර ඊට කිසි ලෙසකින්වත් ශ්‍රී ලංකා රජය එකඟ නොවන බව නියෝජ්‍ය අමාත්‍ය හර්ෂද සිල්වා මහතා සඳහන් කළේය. ශ්‍රී ලංකාව සම්බන්ධයෙන් විවාදය පැවැත්වෙන අතරතුර එක්සත් ජාතීන්ගේ මානව හිමිකම් කවුන්සිලය ඉදිරිපිට ගෝලීය ශ්‍රී ලාංකික සංසදයේ විරෝධතා ව්‍යාපාරයක් ද පැවැත්වුණි. එම විරෝධතා ව්‍යාපාරයට පාර්ලිමේන්තු මන්ත්‍රීවරුන් වන රෝහිත අබේගුණවර්ධන සහ බන්දුල ගුණවර්ධන ද සහභාගී වී සිටියේය. ශ්‍රී ලංකාව පිළිබඳ මානව හිමිකම් කවුන්සිල විවාදයෙන් අනතුරුව අද දෙරණ විදේශ කටයුතු නියෝජ්ය අමාත්‍ය හර්ෂද සිල්වා මහතා දුරකථනය ඔස්සේ සම්බන්ධ කරගත්තේය. කිසිඳු දෙමුහුන් අධිකරණයක් සම්බන්ධයෙන් එක්සත් ජාතීන්ගේ මානව හිමිකම් කොමිසමේදී එකඟත්වයක් පළ නොකළ බව විදේශ කටයුතු නියෝජ්‍ය අමාත්‍ය හර්ෂ ද සිල්වා මහතා එහිදී කියා සිටියේය. මානව හිමිකම් යෝජනා ක‍්‍රියාත්මක කිරීම සම්බන්ධයෙන් අදහස් පළ කරමින් නියෝජ්‍ය අමාත්‍යවරයා මේ බව සඳහන් කර සිටියේය. රටවල් ගණනාවක් ශ‍්‍රී ලංකවට සහයෝගය දැක්වීමට හා දායකත්වය ලබා දීමට කැමැත්ත පළ කළ බවත් එහිදී සමහරු දෙමුහුන් අධිකරණයක් අවශ්‍ය බව කියා සිටි බව ද හර්ෂ ද සිල්වා මහතා පැවසීය. කෙසේ වෙතත් මෙම දෙමුහුන් අධිකරණයක් රට තුළ ස්ථාපිත කිරීම සඳහා කිසිඳු යෝජනාවකට එකඟත්ව පළ නොකළ නමුත් ලංකාවේ අධිකරණ පද්ධතිය තුළින් සාධාරණයක් ඉටු කර දීමට හැකි ක‍්‍රමවේදයක් සැකසිය යුතු බව ද නියෝජ්‍ය අමාත්‍යවරයා මෙහිදී වැඩි දුරටත් පැවසීය. එමෙන්ම 2015 දී ජීනිවාහි එකඟ වු නිර්දේශ කි‍්‍රයාත්මක කිරීමට තවත් වසර 2 කින් කාලය දීර්ඝ කිරීම සඳහා ඇමෙරිකිවේ සහ බි‍්‍රතාන්‍යයේ සහය හිමිව ඇති ඇති බවත් නියෝජ්‍ය අමාත්‍යවරයා පැවසීය.", "URL": "https://sinhala.adaderana.lk/news.php?nid=71231", "Category": null, "Parent URL": null}