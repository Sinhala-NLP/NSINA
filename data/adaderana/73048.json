{"Source": "Adaderana", "Timestamp": "May 11, 2017 08:46 am", "Headline": " වෙසක් සමරන්න මෝදි අද එයි", "News Content": "ඉන්දීය අග්‍රමාත්‍ය නරේන්ද්‍ර මෝදි මහතා අද(11) දිවයිනට පැමිණෙයි.එක්සත් ජාතීන්ගේ වෙසක් දින සැමරුම් උළෙල සහ ජාත්‍යන්තර සමුළුවට සහභාගීවීම සඳහා ඉන්දීය අග්‍රමාත්‍යවරයා අද පස්වරු 05.30ට පමණ දිවයිනට පැමිණීමට නියමිතය.නරේන්ද්‍ර මෝදි මහතා තම දෙදින සංචාරය තුළදී කොළඹ, මහනුවර සහ හැටන් ප්‍රදේශවල වැඩසටහන් කිහිපයකට සහභාගී වන බව විදේශ කටයුතු අමාත්‍යංශය සඳහන් කළේය.ඒ අනුව නරේන්ද්‍ර මෝදි මහතා අද පස්වරුවේ ගංගාරාම වෙසක් කලාපය විවෘත කිරීමේ අවස්ථාවට එක්වීමට නියමිතය.හෙට කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලා පරිශ්‍රයේදී ජාත්‍යන්තර වෙසක් දින සැමරුම් උත්සවය පැවැත්වෙන අතර ඒ සඳහා ඉන්දීය අග්‍රමාත්‍යවරයා සහභාගී වෙයි.ඉන්දීය අග්‍රමාත්‍ය නරේන්ද්‍ර මෝදි මහතා හැටන් දික් ඔය මූලික රෝහලේ ඉදි කළ ගොඩනැගිලි සංකීර්ණය විවෘත කිරීම සඳහා ද සහභාගී වන බව වාර්තා වෙයි.මේ අතර ජාත්‍යන්තර වෙසක් දින සැමරුම සඳහා තවත් රාජ්‍ය නියෝජිතයන් කිහිප දෙනෙකුද දිවයිනට පැමිණීමට නියමිතය.ජාත්‍යන්තර වෙසක් දින සැමරුම් උත්සවය ලබන 14 වනදා දක්වා පැවැත්වෙන අතර සමාප්ති උත්සවය නේපාල ජනාධිපතිනී බන්ධාරි මහත්මියගේ ප්‍රධානත්වයෙන් මහනුවර ශ්‍රී දළදා මාළිග පරිශ්‍රයේදී පැවැත් වෙයි.", "URL": "https://sinhala.adaderana.lk/news.php?nid=73048", "Category": null, "Parent URL": null}