{"Source": "Adaderana", "Timestamp": "January 20, 2014 12:37 pm", "Headline": "මේ වන විට මිනිස් අස්ථී කොටස් 39ක් හමුවෙලා", "News Content": "මන්නාරම, තිරුකේතීෂ්වරම් සමූහ මිනී වළේ කැනීම් කටයුතු අද(20) යළිත් ආරම්භ වී තිබේ. තවමත් අදාළ ඇට සැකිලි මතු කරගනිමින් පවතින බව එහි පරීක්ෂණ කටයුතු සිදුකරන අනුරාධපුර ශික්ෂණ රෝහලේ විශේෂඥ අධිකරණ වෛද්‍ය ධනංජය වෛද්‍යරත්න මහතා සඳහන් කළේය. මේ වන විට සිදුකළ කැනිම් වලින් මිනිස් අස්ථි කොටස් 39ක් පමණ සොයාගෙන තිබේ. පසුගිය දෙසැම්බර් මස 20 වන දින මන්නාරම - මාන්තෙයි මංසන්ධියේ සිට තිරුකේතිෂ්වරම් කෝවිල දක්වා ජල නල එලමින් සිටි පිරිසකට මෙම ඇට සැකිලි හමුවුණි. පසුව ඒ සම්බන්ධයෙන් අදාළ කම්කරුවන් විසින් පොලිසියට දැනුම් දුන් අතර අධිකරණ නියෝග මත මෙහි කැනීම් කටයුතු ආරම්බ කෙරුණි. කෙසේ වෙතත් මේ දක්වාත් මෙහි කැනීම් කටයුතු සිදුකරන අතර සම්පූර්ණ ඇට සැකිල්ලක් හමුවී නොමැත. මෙම ඇට සැකිලි පිලිබඳ පරීක්ෂණ සිදු කිරිම සඳහා පුරා විද්‍යා දෙපාර්තමේන්තුවට ද දැනුම් දී තිබේ. මෙම සමූහ මිනී වළේ කාල නිර්ණය කිරිම සඳහා කාබන් පරීක්ෂණයකට අදාළ අස්ථි කොටස් යොමු කිරිම සිදු කිරිමට සිදුවන බව අනුරාධපුර ශික්ෂණ රෝහලේ විශේෂඥ අධිකරණ වෛද්‍ය ධනංජය වෛද්‍යරත්න මහතා සඳහන් කළේය.", "URL": "https://sinhala.adaderana.lk/news.php?nid=40488", "Category": null, "Parent URL": null}