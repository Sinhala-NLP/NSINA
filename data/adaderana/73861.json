{"Source": "Adaderana", "Timestamp": "June 3, 2017 10:37 am", "Headline": " සහන සලසන්න වත්මන් රජය උපරිම අයුරින් කටයුතු කරනවා", "News Content": "පවතින ආපදා තත්ත්වය හමුවේ ජනතාවට සහන සැළසීම සඳහා වත්මන් රජය උපරිම අයුරින් කටයුතු කර ඇති බව පී. හැරිසන් අමාත්‍යවරයා පවසයි. ආපදා තත්ත්වයේදී රාජ්‍ය නිලධාරීන්ගේ මැදිහත්වීම ඉතා ප්‍රශංසනීය බව ඔහු පැවසුවේය.ගාල්ල ප්‍රදේශයේ ගංවතුරෙන් අවතැන් වූ ජනතාවට අවශ්‍ය සහන ලබාදීම සඳහා පැමිණි අවස්ථාවේදී මාධ්‍ය වෙත අදහස් දක්වමින් පී. හැරිසන් මහතා මේ බව කියා සිටියේය.ආපදාවෙන් නිවාස හානි සිදුවූ හා නිවාස අහිමිවූවන් සඳහා එම නිවාස සාදාදීම සඳහා ජනාධිපතිවරයා විසින් අදාළ අංශ වෙත උපදෙස් දී ඇති බවද පී. හැරිසන් අමාත්‍යවරයා පැවසුවේය.ප්‍රාදේශීය මැති-ඇමතිවරුන්ට අමතරව කැබිනට් මණ්ඩලයේ ද සාමාජිකයින් 24 දෙනෙකු මේ සම්බන්ධයෙන් සොයාබලා කටයුතු කිරීම සඳහා පත් කර ඇති බව ඔහු වැඩිදුරටත් පැවසුවේය.මේ අතර කුකුලේගඟ ජල විදුලි බලාගාරය ආශ්‍රිතව පවතින වේල්ල යම් අනතුරුදායක තත්ත්වයක පවතින බවට වන ප්‍රචාර අසත්‍ය බව විදුලි බල සහ පුනර්ජනනීය බලශක්ති අමාත්‍යංශය පවසයි.ඒ අවට ජනතාවට අනවශ්‍යය බියක් ඇතිකරගත යුතු නොවන බව සුලක්ෂණ ජයවර්ධන මහතා වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=73861", "Category": null, "Parent URL": null}