{"Source": "Adaderana", "Timestamp": "March 13, 2017 11:42 am", "Headline": "කොස්තාපල්වරයාගේ මරණයට හේතුව නිශ්චිතවම කියන්න බෑ", "News Content": "මුව මස් සමඟ වන ජීවී නිලධාරීන් විසින් අත්අඩංගුවට ගෙන ඇප මත මුදා හැරීමෙන් අනතුරුව අභිරහස් ලෙස මිය ගොස් සිටි පොලිස් කොස්තාපල්වරයාගේ මරණයට හේතුව නිශ්චිතවම ප්‍රකාශය කළ නොහැකි බැවින්,ඒ සම්බන්ධයෙන් විවෘත තීන්දුවක් පුත්තලම මූලික රෝහලේ වැඩ බලන අධිකරණ වෛද්‍ය නිලධාරී ඩබ්ලිව්.ඒ.එස්.පී. වික්ර මාරච්චි මහතා විසින් 12 වැනිදා ප්‍රකාශයට පත් කර ඇත.මිය ගොස් ඇත්තේ කරුවලගස්වැව පොලීසියට අනියුක්තව සේවය කරමින් සිටි පොලිස් කොස්තාපල් 72657 නාලක චතුරංග හෙට්ටිආරච්චි නම් අයෙකි.30 හැවිරිදි එක් දරු පියෙකු වන වන ඔහු කරුවලගස්වැව - කුඩා මැදව්චචිය පදිංචිව සිටි අයෙකි.11 වැනිදා අළුයම තම නිවසේ මුළුතැන් ගෙය අසල බිම තිබී මිය ගොස් ඇති පොලිස් කොස්තාපල්වරයාගේ මළ සිරුර ඔහුගේ පවුලේ අයට හමුවී තිබුණි.මළ සිරුරට නුදුරින් පොලිස් කොස්තාපල්වරයාට අයත් බව කියන ජංගම දුරකථනය,මුදල් පසුම්බිය, පාවහන් යුවලක් සහ යතුරු පැදියක්ද තිබී ඇත.මිය ගොස් ඇති පොලිස් කොස්තාපල්වරයාගේ පවුලේ අය විසින් කරන ලද දැණුම් දීමට අනුව කරුවලගස්වැව පොලීසිය විසින් මේ සම්බන්ධයෙන් විමර්ශණ කටයුතු ආරම්භ කර තිබේ.මිය ගොස් ඇති පොලිස් කොස්තාපල්වරයාගේ මරණය සම්බන්ධයෙන් වූ මූලික මහේස්ත්‍රාත් පරීක්ෂණය 11 වැනිදා සවස පුත්තලම වැඩ බලන මහේස්ත්‍රාත් ෆසාල් අබුතාහීර් මහතා විසින් සිදු කරන ලදි.", "URL": "https://sinhala.adaderana.lk/news.php?nid=70818", "Category": null, "Parent URL": null}