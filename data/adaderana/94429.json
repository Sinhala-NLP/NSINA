{"Source": "Adaderana", "Timestamp": "August 15, 2018 09:37 am", "Headline": "ධීවර වාඩි ගිනිගත් නයාරු ධීවරයින්ට උපකාර", "News Content": "මුලතිව්, නයාරු ධීවර වාඩිවලට පසුගිය 13දා රාත්‍රීයේ ඇති වු ගිනි තැබීමෙන් පීඩාවට පත් ධීවරයින් වෙත මුලතිව් ආපදා කළමනාකරණ මධ්‍යස්ථානය හා ස්වෙච්ජා සංවිධාන වෙතින් ආධාර ලබාදීම සිදුකරනු ලැබීය. ඊයේ(14) සවස ආධාර ලබාදීම සාදඅ කර ඇති බව අප වාර්තාකරු සඳහන් කළේය. කිසියම් පිරිසක් නයාරු ධීවර වාඩි ගිනි තැබීම හේතුවෙන් ධීවර වාඩි 8 ක් සහ බෝට්ටු 2 ක් ගිනිගෙන විනාශ වි ඇති අතර, ධිවර වාඩිවල තිබු දැල් ආම්පන්න තොගයක්ද ගින්නට හසුව විනාශ වු බවද ධීවර ජනතා පැවසූහ. තම වාඩි වෙතට ඇතුළු වු පිරිසක් වාඩිවලට ගිනිතබා පලා ගොස් ඇති අතර, ගිනි තැබීම් කවුරුන් සිදුකළේද යන්න සම්බන්ධයෙන් තමන් නොදන්නා බවද ධීවර ජනතාව පොලීසිය වෙත පවසා ඇත. ගින්න හට ගැනීමෙන් අනතුරුව ප්‍රදේශයේ ධීවර ජනතාව එක්ව ගින්න නිවා දමා ඇති බවද පොලීසිය පැවසීය. සංක්‍රමණික ධීවරයින් පළවා හරින ලෙසට මුලතිව් ධීවර ජනතාව පසුගිය සමයේ විරෝධතාවයක නිරතව සිටි අතර, නයාරු ධීවරයින් පැවසූවේ අදාළ කාරණය හේතුවෙන් ධීවර වාඩි‍වලට ගිනි තබා ඇති බවට තමන් සැක පළ කරන බවයි. සිද්ධිය සම්බන්ධයෙන් මුලතිව් කෝකිලායි පොලීසිය හා මුලතිව් පොලීසිය පරීක්ෂණ මෙහෙයවයි.", "URL": "https://sinhala.adaderana.lk/news.php?nid=94429", "Category": null, "Parent URL": null}