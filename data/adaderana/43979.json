{"Source": "Adaderana", "Timestamp": "June 15, 2014 03:08 pm", "Headline": "නොරොච්චෝලේ වාර්තාව රනිල්ට බාරදෙයි ", "News Content": "නොරොච්චෝලේ ගල් අඟුරු බලාගාරය සම්බන්ධයෙන් එක්සත් ජාතික පක්ෂයේ මන්ත්‍රී කණ්ඩායම විසින් සකස් කළ වාර්තාව එම පක්ෂයේ නායක රනිල් වික්‍රමසිංහ මහතා වෙත බාරදී තිබේ. අදාළ වාර්තාව අද(15) දින සිය පක්ෂ නායකත්වයට රදුන් බව එක්සත් ජාතික පක්ෂයේ පාර්ලිමේන්තු මන්ත්‍රී එරාන් වික්‍රමරත්න මහතා සඳහන් කළේ ය. නොරොච්චෝලේ ගල් අඟුරු බලාගාරයේ කටයුතු පිළිබඳ සොයා බැලීම සඳහා පසුගියදා එක්සත් ජාතික පක්ෂ මන්ත්‍රි කණ්ඩායමක් එහි නිරීක්ෂණ චාරිකාවක නිරත වුණි. අදාළ ව්‍යාපෘතිය පිළිබඳව සහ එම බලාගාරයේ ප්‍රමිතිය පිළිබඳව එහිදි මන්ත්‍රීවරුන් විසින් සොයා බලා ඒ සම්බන්ධයෙන් වු වාර්තාවක් සකස් කර තිබේ. බලාගාරය ඉදිකිරීමේ දී දූෂණ අක්‍රමිකතා සිදුවී ඇති බව තම වාර්තාව මගින් පෙන්වා දී ඇති බව එරාන් වික්‍රමරත්න මන්ත්‍රීවරයා සඳහන් කළේය.", "URL": "https://sinhala.adaderana.lk/news.php?nid=43979", "Category": null, "Parent URL": null}