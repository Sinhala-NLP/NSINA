{"Source": "Adaderana", "Timestamp": "June 2, 2019 12:38 pm", "Headline": "රටේ සියලු නායකයින් අල්ටකියාවට හසුවෙලා", "News Content": "නබි නායක තුමන් පවා අනුමත නොකළ ඩිරාර් නමින් හඳුන්වන මුස්ලිම් පල්ලි සෑදීමට අවසර ලබා දී ඇත්තේ එම්.එච්.එම් හලීම් අමාත්‍යවරයා බව බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමි පවසයි. උන්වහන්සේ මේ බව ප්‍රකාශ කළේ මහනුවර ගැටඹේ ශ්‍රී රාජෝපවනාරාමයේ ඊයේ (01) පැවති මාධ්‍ය හමුවකදීයී. ගැටඹේ ශ්‍රී රාජෝපවනාරාමය වෙත ඊයේ වැඩම කළ බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමි ඇතුළු භික්ෂූන් වහන්සේ ගැටඹේ ශ්‍රී රාජෝපවනාරාමය වැඳ පුදා ගත්තේය. ගැටඹේ ශ්‍රී රාජෝපවනාරාමාධිපති පූජ්‍ය කැප්පැටියාගෙඩ සිරිවිමල හිමියන් බැහැදැක ආශිර්වාද ලබා ගත්තේ ඉන් අනතුරුවයි. රටේ පවතින වත්මන් තත්ත්වය සම්බන්ධයෙන් ත්‍රෛයි නිකායික මහ සඝරුවන එකමුතුව මේ අවස්ථාවේදී ක්‍රියා කළ යුතු ආකාරය සම්බන්ධයෙන් වන යෝජනාවලියේ ප්‍රථම පිටපත පූජ්‍ය ගලගොඩඅත්තේ ඥානසාර හිමි විසින් කැප්පැටියාගෙඩ සිරිවිමල හිමියන්ට පිරිනැවේය. ඉන් අනතුරුව ඥානසාර හිමි විසින් මාධ්‍ය හමුවක් පවත්වනු ලැබුවේය. එහිදී වැඩිදුරටත් අදහස් දක්වමින් උන්වහන්සේ ප්‍රකාශ කර සිටියේ මඩාටුගම පල්ලියක් මුස්ලිම් පිරිසක්ම පැමිණ කඩා බිඳ දැමූ බවත් නබි තුමා ප්‍රකාශ කර ඇත්තේද එම ඩිනාර් පල්ලි කඩා බිඳ දමා එම ස්ථානයේ කුණු දැමිය යුතු බවත්ය. එවන් ඉගැන්වීම් තිබියදීත් ඩිනාර් පල්ලි ඉදිකිරීමට හලීම් ඇමතිවරයා අවසර ලබා දී ඇති බව උන්වහන්සේ පවසයි. මංගල සමරවීර මහතා ප්‍රකාශ කළ පරිදි මේ රට සිංහල බෞද්ධ රටක් නොවේය යන ප්‍රකාශයේ යම් සත්‍යයක් පවතින බවත් මේ රටේ බුද්ධාගම රාජ්‍ය ආගම ලෙස කිසිදු තැනක සඳහන් නොවන බවත් උන්වහන්සේ ප්‍රකාශ කරයි. කුරානයේ නැති ආගමික අන්තවාදීන්ගේ පවතින \"අල්ටකියා\" න්‍යායට එනම් තමන්ගේ අරමුණු ඉටු කර ගැනීමට ඕනෑම කෙනෙක් රැවටීම සඳහා මේ රටේ ජනපතිගේ සිට සියලු පක්ෂවලට නායකත්වය දෙන සියලු නායකයින් යොමුවී ඇති බව ඥානසාර හිමි ප්‍රකාශ කර සිටියි. එතැනින් මිඳීමට කටයුතු නොකරන්නේනම් ඉතිහාසයේ නැවත හැරවිය නොහැකි වරදක් සිදුකරගන්නා බව උන්වහන්සේ අවධාරණය කර සිටියේය.", "URL": "https://sinhala.adaderana.lk/news.php?nid=111181", "Category": null, "Parent URL": null}