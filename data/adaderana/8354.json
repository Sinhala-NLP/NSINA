{"Source": "Adaderana", "Timestamp": "May 12, 2010 12:53 pm", "Headline": "CEMS-USA ආයතනයෙන් විදුලි බල හා බලශක්ති ක්ෂේත‍්‍රයට සම්බන්ධ ප‍්‍රදර්ශන ත‍්‍රිත්වයක්", "News Content": "විදුලි බල හා ආශ‍්‍රිත ක්ෂේත‍්‍ර මුළුමනින් ම අදාළ ත‍්‍රිත්ව ප‍්‍රදර්ශනයක් එක ම අවස්ථාවක දී කොළඹ දී පැවැත්වීමට ගෙන ඇති තීරණය, CEMS - ඇමරිකානු සීමසහිත සම්මේලන හා ප‍්‍රදර්ශන කළමනාකරණ සේවා සමාගම හා CEMS ඉන්දියා සමාගම අද නිවේදනය කරන ලදී. \"දෙවන ශ‍්‍රී ලංකා බලශක්තිය 2010 අන්තර්ජාතික ප‍්‍රදර්ශනය\"මඟින් බලශක්ති උත්පාදනය හා බෙදා හැරීම, විකල්ප බලශක්ති, සූර්ය බලශක්ති, බලශක්ති හා පුනර්ජනනීය බලශක්තිය ආදී ක්ෂේත‍්‍ර සංවර්ධනය කිරීම සම්බන්ධයෙන් අවධානය යොමු කෙරේ. මීට සමගාමී ලෙස පැවැත්වෙන සෙසු ප‍්‍රදර්ශන යුගළ නම්\"ශ‍්‍රී ලංකා පුනර්ජනනීය බලශක්ති 2010 අන්තර් ජාතික ප‍්‍රදර්ශනය\"විද්‍යුත් බලශක්ති උපකරණ හා තාක්ෂණයන් පිළිබඳව අවධානය යොමු කරවන\"ශ‍්‍රී ලංකා විද්‍යුත් බලශක්ති 2010 අන්තර් ජාතික ප‍්‍රදර්ශනය\"වේ. කොළඹ ශ‍්‍රී ලංකා ප‍්‍රදර්ශන හා සම්මේලන මධ්‍යස්ථානයේ දී එක ම අවස්ථාවක දී මෙම ප‍්‍රදර්ශන තුන පැවැත්වේ. එය ජුනි මස 03 වැනි දින සිට 05 වැනි දින දක්වා වෙළෙඳ හා ව්‍යාපාරික ක්ෂේත‍්‍රය පිළිබඳ උනන්දුවක් දක්වන පිරිස්වලට පෙරවරු 10.00 සිට පස්වරු 7.00 දක්වා විවෘත වේ. ඇතුළුවීම් ලියාපදිංචි කිරීම එම ස්ථානයේ දී සිදු කෙරේ. විදුලි බල හා බල ශක්ති අමාත්‍යාංයේ අනුමැතිය යටතේ පැවැත්වෙන මෙම ප‍්‍රදර්ශනය සඳහා ශ‍්‍රී ලංකා සම්මේලන කාර්යාංශයේ සහයෝගය ලැබේ. ටේ‍්‍රඞ් ප්‍රෝමෝටර්ස් ලිමිටඞ්, යුනයිටඞ් ට‍්‍රැක්ටර් ඇන්ඞ් ඉක්විප්මන්ට් ලිමිටඞ් ( ඇමරිකා එක්සත් ජනපද - කැටපිලර්) සහ සුස්ලොන් එනර්ජි ලිමිටඞ්, ඉන්දියා යන බලශක්ති ක්ෂේත‍්‍රයට සම්බන්ධ ආයතන රැසකින් මේ සඳහා සම අනුග‍්‍රහය ලැබේ. CEMS ග්ලෝබල් ආයතනයේ ගෝලීය මෙහෙයුම් සමූහ අධ්‍යක්ෂ එස්. එස්. සර්වාර් මහතා පවසන්නේ එකවිට පැවැත්වෙන මෙම ප‍්‍රදර්ශනයෙන් ශ‍්‍රී ලංකාවේ විදුලි බල හා බල ශක්ති ක්ෂේත‍්‍රය සම්බන්ධයෙන් පමණක් අවධානය යොමු නොකෙරෙන අතර එම ප‍්‍රදර්ශන මඟින් ශ‍්‍රී ලංකාවේ කර්මාන්ත ක්ෂේත‍්‍රයේ සෑම විදුලි බල හා බලශක්ති අවශ්‍යතාවක් ම ආමන්ත‍්‍රණය කිරීමට අපේක්ෂා කෙරෙන බවයි. මෙම ප‍්‍රදර්ශන ත‍්‍රිත්වයට රටවල් 10කින් පමණ ප‍්‍රදර්ශනකරුවෝ සහභාගී වීමට නියමිත ව සිටිති. ඒ අතර ශ‍්‍රී ලංකාවේ විදුලි බල හා බලශක්ති ක්ෂේත‍්‍රයේ දේශීය කර්මාන්තකරුවන් කෙරෙහි ද අවධානය යොමු කෙරේ. විදෙස් ආයෝජකයන් හා අමුත්තන් සමඟ ආයෝජන අවස්ථා පාදා ගනිමින් ශ‍්‍රී ලංකාවේ විදුලි බල හා බලශක්ති ක්ෂේත‍්‍රය සම්බන්ධයෙන් අවබෝධයක් ඇති කිරීමට ද මෙම ප‍්‍රදර්ශන ත‍්‍රිත්වයෙන් අවස්ථාව සැලසේ. මේ වන විට ශ‍්‍රී ලංකා රජය විදෙස් ආයෝජන දිරි ගැන්වීම සඳහා විශේෂ අවධානයක් යොමු කරමින් සිටී. විදුලි බල හා බල ශක්ති ක්ෂේත‍්‍රයේ සියලූ පාර්ශ්වකරුවන් ව්‍යාපාර හමුවේ ව්‍යාපාර B2B යන පදනම මත පිහිටා එකට මුණ ගැස්වීම ද ප‍්‍රදර්ශනයෙන් සිදු කෙරේ. එමෙන් ම ප‍්‍රදර්ශනකරුවන්ට ව්‍යාපාරික සම්බන්ධතා වැඩිදියුණු කර ගැනීමට මෙන්ම සංචාරක වෙළෙඳ දූත කණ්ඩාම්, කර්මාන්තකරුවන්, ආනයනකරුවන්, බෙදාහරින්නන්, නියෝජිතායතන සමඟ සම්බන්ධතා පැවැත්වීමට අවස්ථාව සැලසේ. ශ‍්‍රී ලංකා රජයේ දර්ශනය පරිදි බලශක්ති ක්ෂේත‍්‍රයේ පවතින අභියෝග සාර්ථක ජය ගැනීම සඳහා හේතු වන සාර්ථක ව්‍යාපාරික සම්බන්ධතා හා ගනුදෙනු රැසක් මෙම ප‍්‍රදර්ශනය ඔස්සේ අලූතින් බිහි වනු ඇතැයි අපේක්ෂා කෙරේ. ශීඝ‍්‍රයෙන් වර්ධනය වෙමින් තිබෙන විදුලි බල හා බල ශක්ති අවශ්‍යතාව සමඟ විදුලි බලය,(photo voltaic)හෙවත් සූර්ය ශක්තිය හා පුනර්ජනනීය බලශක්තිය ක්ෂේත‍්‍රය ඇතුළු අංශවල නව අවස්ථා සොයා බැලීම සඳහා ශ‍්‍රී ලංකාව දැඩි අවධානය යොමු කොට තිබේ. එබඳු අවස්ථා සඳහා ප‍්‍රදර්ශනයෙන් විශේෂ දිරි ගැන්වීමක් ලැබෙන අතර එවැනි ක්ෂේත‍්‍රවල ආයෝජනය කිරීමට ද පිටිවහලක් සැපයේ. දිගින් දිගට ම වර්ධනය වෙමින් තිබෙන බලශක්ති අවශ්‍යතාව සම්පූර්ණ කර ගැනීම සඳහා පුනර්ජනනීය බලශක්ති මූලාශ‍්‍ර මඟින් විදුලි ජනනය කිරීම මෙම ප‍්‍රදර්ශනයෙන් ප‍්‍රචලිත කෙරේ. එසේ ම දැනට භාවිතයට යොදා ගන්නා මූලාශ‍්‍ර මත දිගින් දිගට ම රැදී පැවතීම පහත හෙළීමට ද ක‍්‍රියා කෙරේ. මෙරට කර්මාන්ත ක්ෂේතයේ පාර්ශ්වකරුවන්ට මෙම ප‍්‍රදර්ශනය මුළුමනින් ම B2B ආකාරයේ ප‍්‍රදර්ශනයක වන අතර එමඟින් විදුලි උත්පාදන හා බලශක්ති ක්ෂේත‍්‍රයේ මුල් පෙළේ හා වඩාත් නවීන තාක්ෂණයන් හා නිර්මාණ දැක ගැනීමේ අවස්ථාව සැලසේ. එසේම ප‍්‍රදර්ශනය සුවිශාල සම්බන්ධතා ජාලයක් ගොඩ නැඟීමේ අවස්ථාවක් ලෙස සැලකිය හැකියි.\"ඔහු කියා සිටියේය. CEMS ආයතනය 1992 වසරේ එහි ආරම්භයේ සිට දකුණු හා අග්නිදිග ආසියාවේ රටවල් 6ක ක‍්‍රියාත්මක වෙමින් බහුජාතික ප‍්‍රදර්ශන සංවිධායකයෙකු වශයෙන් ඉතා වැදගත් භූමිකාවක් හිමි කර ගෙන සිටී. වෙළෙඳ හා ආර්ථික ක්ෂේත‍්‍රවලට සම්බන්ධ වැදගත් අංශවලට අදාළ වCEMS ආයතනය වාර්ෂික ව ප‍්‍රදර්ශන 25ක් පමණ සංවිධාන කරයි. CEMS ආයතනයේ ගෝලීය මූලස්ථානය පිහිටා ඇත්තේ ඇමරිකා එක්සත් ජනපදයේය. නිව්යෝර්ක් නුවර පිහිටි ප‍්‍රධාන මූලස්ථානයේ සිට මෙන් ලොව පුරා විවිධ රටවල පිහිටි සෙසු කාර්යාල මඟින් CEMS ආයතනයේ ක‍්‍රියාකාරකම් සිදු කෙරේ.", "URL": "https://sinhala.adaderana.lk/news.php?nid=8354", "Category": null, "Parent URL": null}