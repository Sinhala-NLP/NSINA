{"Source": "Adaderana", "Timestamp": "July 27, 2014 09:26 am", "Headline": "නිට්ටඹුවේ කොල්ලයට පැමිණි තවත් 2ක් මාට්ටු ", "News Content": "නිට්ටඹුව ප්‍රදේශයේ ස්වර්ණාභරණ වෙළඳසැලක් කොල්ලකෑමට පැමිණි බවට සැකකෙරෙන තවත් පුද්ගලයින් දෙදෙනෙකු පස්යාල, කටුලන්දවත්ත ප්‍රදේශයේ දී අත්අඩංගුවට ගෙන තිබේ. අත්අඩංගුවට ගත් සැකකරුවෙකු සතුව තිබී විදේශීය රටක නිෂ්පාදිත අත්බෝම්බයක් ද සොයාගත් බව පොලීසිය පැවසුවේය. එම සැකකරු අපරාධ හතරක් සම්බන්ධයෙන් බන්ධනාගාර ගතව සිට නිදහස ලැබූ අයෙකු බවට අනාවරණය වී තිබේ. අනෙක් සැකකරු හලාවත මුගුණුවටුන ප්‍රදේශයේ පදිංචිකරුවෙකු වන අතර ඔහු ද බන්ධනාගාර ගතව සිට නිදහස ලැබු අයෙකු බවයි පොලීසිය පවසයි. ඔහු සතුව තිබී ද අත්බෝම්බයක් සොයාගෙන තිබේ. බන්ධනාගාර ගතව සිටින කාලයේ දී සැකකරුවන් දෙදෙනා හඳුනාගෙන ඇති අතර එම කාලය තුළ දී කොල්ලකෑම් සැලසුම් කර ඇති බව පොලීසිය පවසයි. නිට්ටඹුව ප්‍රදේශයේ ස්වර්ණාභරණ වෙළෙඳසැල කොල්ලකෑම සම්බන්ධයෙන් මීට පෙර සැකකරුවන් දෙදෙනෙකු අත්අඩංගුවට ගෙන තිබුණි.", "URL": "https://sinhala.adaderana.lk/news.php?nid=44938", "Category": null, "Parent URL": null}