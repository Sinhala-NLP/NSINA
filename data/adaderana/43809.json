{"Source": "Adaderana", "Timestamp": "June 7, 2014 06:18 pm", "Headline": "මාළු සඳහා සහතික මිලක් ලබාදීමට ක්‍රමවේදයක් සකස් කළ යුතුයි ", "News Content": "මාළු සඳහා සහතික මිලක් ලබාදීමට ක්‍රමවේදයක් සකස් කරන ලෙස ජනාධිපති මහින්ද රාජපක්ෂ මහතා ධීවර අමාත්‍ය රාජිත සේනාරත්න මහතාට උපදෙස් ලබා දී තිබේ. ධිවර ප්‍රජාව, ධීවර අමාත්‍යංශය සහ මහා භාණ්ඩාගාරය එක්ව සාකච්ඡා කර මේ පිළිබඳ තීරණයට එළඹෙන ලෙස ජනාධිපතිවරයා උපදෙස් ලබා දී ඇත. මාළු සඳහා සහතික මිලක් ලබාදීමට කටයුතු කිරිම තුළින් ධීවර ජනතාව මුහුණු දෙන ප්‍රධාන ගැටලු රැසකට විසඳුම් ලැබෙන බව ද ජනාධිපතිවරයා පෙන්වා දී තිබේ. ධිවර ගැටලු පිළිබඳ සාකච්ඡා කිරිම සඳහා අරලියගහ මන්දිරයේ පැවති විශේෂ සාකච්ඡාවකදී ජනාධිපතිවරයා මෙම උපදෙස් ලබාදුන් බව ජනාධිපති මාධ්‍ය අංශය සඳහන් කළේය. මෙහිදි අදහස් දැක්වු ධිවර අමාත්‍ය රාජිත සේනාරත්න මහතා සඳහන් කළේ ඇතැම් ධීවරයින් ඩයිනමයිට් යොදාගනිමින් මුහුදු පතුලේ පිපිරීම් සිදුකර මාළු ඇල්ලීම සිදුකරන බවයි. මේ හේතුවෙන් කුඩා මසුන් පවා විනාශ වී යාමේ තත්ත්වයක් උදාවී ඇති බව ද අමාත්‍යවරයා පෙන්වා දී තිබේ. ඒ පිළිබඳ අවධානය යොමු කර ජනාධිපති මහින්ද රාජපක්ෂ මහතා ඒ අවස්ථාවේ දි ම පොලිස්පතිවරයා අමතමින් ජනාධිපතිවරයා උපදෙස් ලබා දී ඇත්තේ ඩයිනමයිට් යොදාගෙන ධීවර කටයුතු වල නිරත වන පුද්ගලයින්ට එරෙහිව දැඩි ලෙස නීතිය ක්‍රියාත්මක කරන ලෙසයි. එමෙන්ම මෙහිදි ධිවර තොටුපල සහ ධිවර නැංගුරම්පලවල් සංවර්ධනය කිරිමට රජය ගෙන ඇති ක්‍රියාමාර්ග වල ප්‍රගතිය සම්බන්ධයෙන් ද එහිදී සාකච්ඡා කර තිබේ.", "URL": "https://sinhala.adaderana.lk/news.php?nid=43809", "Category": null, "Parent URL": null}