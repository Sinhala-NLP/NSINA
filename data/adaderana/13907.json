{"Source": "Adaderana", "Timestamp": "February 1, 2011 12:49 pm", "Headline": "ජල ගැලීම් නිසා මනම්පිටියේ කොටුව සිටි පිරිසක් ගලවාගනියි", "News Content": "නැගෙනහිර ජලගැලීම් හේතුවෙන් මනම්පිටිය ප්‍රදේශයේ කොටුව සිටි පුද්ගලයින් රැසක් බේරාගැනීමට නාවික හමුදාව සමත්ව තිබේ. බේරාගත් පිරිස අතර භික්ෂූන් වහන්සේ 6 නමක් ද වන බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා පැවසුවේය. මෙම පිරිස සිරවී සිටින බවට වාර්තාවීමත් සමග ත්‍රිකුණාමල ප්‍රදේශයෙන් ජීවිතාරක්ෂක කණ්ඩායම් 02 ක් පිටත්කළ බව ඒ පිළිබඳ වැඩිදුරටත් පැහැදිලි කළ කෝසල වර්ණකුලසූරිය මහතා කියා සිටියේය. ගංවතුරෙන් පීඩාවට පත් ජනතාව සිටින ප්‍රදේශ වලට සහන කණ්ඩායම් 05 ක් පිටත්කර යවා තිබෙන බව සහන සේවා කටයුතු වෙනුවෙන් නාවික හමුදාව සහය වන ආකාරය පිළිබඳ පැහැදිලි කළ නාවික හමුදා මාධ්‍ය ප්‍රකාශකවරයා පෙන්වාදුන්නේය. ඊට අමතරව හදිසි තත්ත්වයකදී අවශ්‍ය පියවර ගැනීම සඳහා තවත් කණ්ඩායම් 18 පමණ නැගෙනහිර පළාතේ සූදානම් කොට තබා තිබෙන බව ද ඔහු කියා සිටියේය. මේ අතර පවතින අයහපත් කාලගුණ තත්ත්වය හේතුවෙන් ත්‍රිකුණාමල දිස්ත්‍රික්කයේ පුද්ගලයින් 1,361‍ දෙනෙකු අවතැන්ව සිටින බවත්, ඔවුන්ට අවශ්‍ය සහන සලසා ඇති බවත් දිස්ත්‍රික් ලේකම් මේජර් ජෙනරාල් ටී ටී ආර් ද සිල්වා මහතා පැවසීය.", "URL": "https://sinhala.adaderana.lk/news.php?nid=13907", "Category": null, "Parent URL": null}