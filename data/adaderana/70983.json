{"Source": "Adaderana", "Timestamp": "March 16, 2017 08:47 pm", "Headline": " ප්‍රහාර නැතිව නැව් ඉවත් කරගන්න- පුට්ලන් ජනපතිගෙන් හර්ෂ ඉල්ලයි ", "News Content": "සෝමාලියානු මුහුදු කොල්ලකරුවන් විසින් පැහැරගත් නෞකාවට ප්‍රහාර එල්ල නොකරන ලෙසත්, පැහැරගත් නෞකාව ආසන්නයේ ඇති සියලුම ආරක්ෂක නෞකා ඒ ආසන්නයෙන් ඉවත් කර ගන්නා ලෙසත් තමා විසින් පුට්ලන් රාජ්‍යයේ ජනාධිපතිවරයාගෙන් ඉල්ලීමක් කළ බව නියෝජ්‍ය විදේශ අමාත්‍ය හර්ෂ ද සිල්වා මහතා පවසයි. අද දෙරණට අදහස් දක්වමින් ඒ මහතා කියා සිටියේ අදාළ ඉල්ලීමට පුට්ලන් ජනාධිපතිවරයා එකඟ වූ බවයි. පුට්ලන් ජනාධිපතිවරයාගේ ප්‍රධාන නිලධාරීවරයෙකු මාර්ගයෙන් තමා ජනාධිපතිවරයා සම්බන්ධ කර ගත් බවත්, ඒ ඔස්සේ ඔහු දැනුම්වත් කිරීමට හැකියාව ලැබුණු බවත් අමාත්‍යවරයා කියා සිටියේය. ඒ අනුව එරට හමුදා අංශයන් දැනුම්වත් කර ළඟම ඇති හමුදා අංශයන් ඔස්සේ මෙම දැනුම්වත් කිරීම් කඩිනමින් සිදු කිරීමට එකඟ වූ බවත් ඔහු වැඩිදුරටත් කියා සිටියේය. එමෙන්ම නෞකාවේ ප්‍රධාන කපිතාන්වරයා අද දෙරණ අමතමින් කියා සිටියේ අදාළ නෞකාවට එල්ල කරනු ලබන ප්‍රහාරයන් නවත්වන ලෙස ශ්‍රී ලංකා රජය මඟින් සෝමාලියානු රජයෙන් ඉල්ලීමක් කරන ලෙසයි.", "URL": "https://sinhala.adaderana.lk/news.php?nid=70983", "Category": null, "Parent URL": null}