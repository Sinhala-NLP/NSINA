{"Source": "Adaderana", "Timestamp": "March 11, 2018 03:42 pm", "Headline": " දුම්රිය මාර්ගයේ සෙල්ෆි ගන්න ගිහින්  මරණ 24ක්", "News Content": "දුම්රියේ සහ දුම්රිය මාර්ගයේ සෙල්ෆි ඡායාරූප ගැනීමට උත්සාහ කිරීමේ දී පසුගිය වසර තුළ පමණක් මරණ 24ක් සිදුව ඇති බව මාර්ග ආරක්ෂාව පිළිබඳ ජාතික සභාව පවසයි. එම සභාව පෙන්වා දෙන්නේ පසුගිය වසර තුළ දුම්රියවල ගැටීමෙන් සිදුවූ අනතුරුවලින් පමණක් පුද්ගලයින් 151 දෙනෙකු මියගොස් ඇති බවයි. තවත් පුද්ගලයින් 194 දෙනෙකු පමණ තුවාල ලබා ඇති බව ද මාර්ග ආරක්ෂාව පිළිබඳ ජාතික සභාව පවසයි. පසුගිය වසර තුළ දුම්රිය හරස් මාර්ගවල දී වාහන ගැටීම් 61ක් සිදුවී ඇති අතර මඟීන් දුම්රියෙන් ඇද වැටීමේ සිදුවීම් 53ක් වාර්තා වී තිබේ. දුම්රිය හරස් මාර්ගවල සිදුවූ අනතුරු පසුගිය වසර තුළ පමණක් 348ක් වාර්තා වී ඇති බව සඳහන්ය. මේ වසරේ පළමු දින 36තුළ පමණක් දුම්රිය අනතුරු හේතුවෙන් මරණ 35ක් වාර්තා වී ඇති බව මාර්ග ආරක්ෂාව පිළිබඳ ජාතික සභාව සඳහන් කළේය. මෙම තත්ත්වයන් සැලකිල්ලට ගනිමින් දුම්රිය හරස් මාර්ගවල සිදුවන අනතුරු අවම කිරීම සඳහා මහජනතාව දැනුවත් කිරීමේ පරාවර්තිත පුවරු සවිකිරීමේ වැඩපිළිවෙළක් ක්‍රියාත්මක කිරීමට මාර්ග ආරක්ෂාව පිළිබඳ ජාතික සභාව තීරණය කර තිබේ.", "URL": "https://sinhala.adaderana.lk/news.php?nid=85496", "Category": null, "Parent URL": null}