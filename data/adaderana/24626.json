{"Source": "Adaderana", "Timestamp": "May 30, 2012 12:28 pm", "Headline": "රටට හිමි මුහුද වැඩිකර ගැනීමට එක්සත් ජාතීන්ගේ ඉඩප්‍රස්ථාව ප්‍රයෝජනයට ගන්නවා", "News Content": "ශ්‍රී ලංකාවට හිමි නාවික සැතපුම් 200 ක් ඇතුළත මුහුදු සීමාව තව දුරටත් පුළුල් කර ගැනීම සඳහා අවධානය යොමුව ඇති බව ජාතික සමුද්‍ර කටයුතු කමිටු ලේකම් කාර්යාලය පවසයි. පසුගියදා කැබිනට් මණ්ඩලය විසින් බහුවිධ විෂය ක්ෂේත්‍රයන්ගේ ප්‍රවීණයන්ගෙන් සමන්විත කමිටුවක් පත්කර\"ජාතික සමුද්‍ර කටයුතු ලේකම් කාර්යාලය\"ස්ථාපිත කරනු ලැබූ අතර එහි සභාපති ලෙස ක්‍රිස් ධර්මකීර්ති මහතා කටයුතු කරයි. කෙසේ වෙතත් අද රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවකට එක්වෙමින් ක්‍රිස් ධර්මකීර්ති මහතා මෙසේ කියා සිටියේය. \"ශ්‍රී ලංකාව ඇතුළු අනෙකුත් මුහුදු ආශ්‍රිත රටවලට තිබෙන විශේෂ වරප්‍රසාදය නම් නාවික සැතපුම් 200 ක් ඇතුළත මුහුදු සීමාව තුළ මත්ස්‍ය සම්පත්,මුහුදු පතුලේ ඇති ඛනිජ තෙල්,වැලි සහ ගෑස් ආදී සම්පත් සියල්ල අපට හිමිකර ගැනීමට හැකිවීමයි.මෙය Exclusive Economic Zone(EEZ)ලෙස හඳුන්වනවා.සාගර නීතිය පිළිබඳ ප්‍රඥප්තිය යටතේ නාවික සැතපුම් 200 ක මායිම ඉක්මවා නාවික සැතපුම් 800 ට ළඟාවන අන්තර් මුහුදු කලාපයක් අපට ජාත්‍යන්තර මුහුදු නීතිය යටතේ අත්පත් කරගැනීමේ විශේෂ වරප්‍රසාදයක් එක්සත් ජාතීන් විසින් Statement of understanding නම් කෙටුම්පත මගින් ලබා දී තිබෙනවා.\" මෙම වරප්‍රසාදයට අනුව එක් එක් රටවල් තම තමන්ගේ මුහුදු සීමාව සම්බන්ධයෙන් පර්යේෂණ පවත්වා ඊට අදාළ වාර්තා එක්සත් ජාතීන්ගේ සංවිධානය වෙත යොමු කර ඇති බවත්,වසර දෙකකට වරක් රටවල් 3 බැගින් ගෙන ඒ ඒ ඉල්ලීම් පිළිබඳ සලකා බලන බවත් ධර්මකීර්ති මහතා එහිදී පෙන්වා දුන්නේය. ශ්‍රී ලංකාව විසින් කරනු ලැබ ඇති ඉල්ලීම වසර 2028 දී එක්සත් ජාතීන් විසින් නිරීක්ෂණය කරනු ලැබීමට ඉඩ ඇත.එසේ වුවද ජාත්‍යන්තර ක්ෂමා ආයතනය මැදිහත්වීමෙන් නිව්යෝක් නගරයේ පිහිටි එක්සත් ජාතීන්ගේ මහා සම්මේලනයේදී රටවල් 120 ක් සාමුහිකව පොදුවේ ලෝකයේ සියලු රටවලට බලපවත්නා මෙම ප්‍රමාද දෝෂය නිවරදි කිරීමට පියවර ගන්නා ලෙස යෝජනාවක් ඉදිරිපත්විය. එකී යෝජනාවට අනුව රටවල් 42 ට ප්‍රමාද දෝෂයක් හා යම් අසාධාරණයක් සිදුව ඇති බව එක්සත් ජාතීන් විසින් පිළිගෙන ඇත. එබැවින් ඒ පිළිබඳ සාකච්ඡා කිරීම 2012 ජූනි මස නිව්යෝර්ක් නගරයේදී පැවැත්වෙන \"මුහුදු සම්පත් සම්බන්ධ වාර්ෂික මහා සමුළුව\"තුළදී සිදුකෙරෙනු ඇත. \"ඒ සමුළුවට සහභාගී වී අපට එක්සත් ජාතීන්ගේ සංවිධානයෙන් හිමි ඉඩප්‍රස්ථාව ප්‍රයෝජනයට ගෙන ශ්‍රී ලංකාවට හිමි මුහුදු සීමාව පුළුල් කර ගැනීමේ යෝජනාව ඉදිරිපත් කරන්නටත්,ඒ පිළිබඳ එක්සත් ජාතීන්ගේ අවධානය දිනා ගැනීමටත් කටයුතු කරනවා\"අද පැවති මාධ්‍ය හමුවේදී ජාතික සමුද්‍ර කටයුතු ලේකම් කාර්යාලයේ සභාපති ලෙස ක්‍රිස් ධර්මකීර්ති මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=24626", "Category": null, "Parent URL": null}