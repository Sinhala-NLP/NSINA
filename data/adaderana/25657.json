{"Source": "Adaderana", "Timestamp": "July 10, 2012 12:54 pm", "Headline": "ලක්ෂ 34,000 කට සිදුවුයේ කුමක්දැයි තිස්සගෙන් මහබැංකු අධිපතිට ප්‍රශ්නයක්", "News Content": "ග්‍රීසියේ බැංකුවල ආයෝජනය කරනු ලැබු රුපියල් ලක්ෂ 34,000 ක මුදල සම්බන්ධයෙන් මහ බැංකු අධිපති අජිත් නිවාඩ් කබ්රාල් මහතා දරන්නේ කවර අදහසක් දැයි එක්සත් ජාතික පක්ෂය ප්‍රශ්න කරයි. එම පක්ෂයේ මහලේකම් තිස්ස අත්තනායක මහතා අද කොළඹ (10) පෙරවරුවේ පැවැති මාධ්‍ය හමුවකදි මේ පිළිබඳව අදහස් පළ කළේය. කෝප් වාර්තාවෙන් අනාවරණය වු පරිදි ග්‍රීසියේ බැංකුවල ආයෝජනය කිරිම නිසා ජනතා මුදල් රුපියල් ලක්ෂ 34,000 අපේ ර‍ටට අහිමි වි ඇතැයි මන්ත්‍රීවරයා පවසයි. මේ මුදල් මහ බැංකු අධිපතිවරයාගේ නොව ජනතාවගේ මුදල් බැවින් මීට සම්බන්ධ වු පුද්ගලයින් ඒ පිළිබඳ දරන්නේ කවර ස්ථාවරයක් දැයි තිස්ස අත්තනායක මහතා ප්‍රශ්න කර සිටියේය. විගණකාධිපතිවරයා විසින් එම මුදල අයෝජනය කිරිමට එපා යැයි පැහැදිලිවම කියා තිබියදි මහ බැංකු අධිපතිවරයා ප්‍රමුඛ නිලධාරින් අදාළ මුදල අයෝජනය කර ඇතැයි මන්ත්‍රීවරයා චෝදනා කරයි. වෙනත් අයෝජනයක් හරහා එම මුදල යළි සොයා ගැනීමට හැකි බව මහබැංකු අධිපතිවරයා පවසා ඇති නමුත් කඩා වැටෙන ආර්ථිකයක් සහිත රටවල මුදල් අයෝජනය කිරිමට උපදෙස් දුන්නේ කවුදැයි මන්ත්‍රීවරයා විමසයි. ආණ්ඩුව විදේශීය ණය විතරක් නෙවෙයි මේ විදියට ජනතාවගේ මුදල්වලින් සූදූ කෙළිනවා යැයි ද මහලේකම්වරයා පෙන්වා දුන්නේය. මහ බැංකුව රටේ ආර්ථික වර්ධන වේගය ගැන කියන්නේ සම්පූර්ණයෙන්ම සුරංගනා කතාවක් යැයි ද මහලේකම්වරයා පවසයි. විදේශීය බැදුම්කරවල ආයෝජනය කිරිමෙන් පසුගිය 06 වසර තුල රුපියල් කෝටි 124 ක මුදලක් උපයා ඇතැයි පවසන මහබැංකුව ග්‍රීසියේ බැංකුවල කළ ආයෝජනයෙන් රුපියල් කෝටි 340 ක් රටට අහිමි කර ගෙන ඇතැයි ඔහු වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=25657", "Category": null, "Parent URL": null}