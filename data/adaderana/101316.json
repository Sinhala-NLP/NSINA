{"Source": "Adaderana", "Timestamp": "December 26, 2018 02:34 pm", "Headline": "බඹරගම ඇල්ලෙන් පහලට වැටී අතුරුදන් වු තරුණයින්ගේ සිරුරු හමුවෙයි", "News Content": "ඇල්ල ,රාවණාඇල්ලේ ඉහළ කොටසේ පිහිටි බණ්ඩාරවෙල අඹදණ්ඩේගම,බඹරගම දියඇල්ලට වැටී අතුරුදන් වූ තරුණයන් දෙදෙනා ගේ මළ සිරුරු නාවික හමුදා කිමිදුම් කරුවන් සහායෙන් අද(26)සොයා ගෙන තිබේ. අද දෙරණ කළ විමසීමක දී බණ්ඩාරවෙල පොලිස් අධිකාරි සුදත් මාසිංහ මහතා මේ බව පැවසීය. සෙල්ෆි ජායාරූප ගැනීමට උත්සාහ කළ ස්ථානයේ දියවල තුළ තිබියදී මළ සිරුරු හමුවී තිබේ. නත්තල්දා(25)දහවල් තවත් පිරිසක් සමඟ දිය නෑමට ගිය අවස්ථාවේ මෙම තරුණයන් දෙදෙනා දියඇල්ලෙන් වැටී අතුරුදන් වී ඇත. ඔවුන් දෙදෙනා සමඟම දියට වැටුන එක් තරුණයෙක් අසීරුවෙන් බේරී හිසේ තුවාල සහිතව බණ්ඩාරවෙල දිසා රෝහලට ඇතුලත් කර තිබේ. සිද්ධියෙන් අතුරුදන් වූ කැප්පිටිපොල දිවුරුම්වෙල පදිංචි එම්.බී.ප්‍රසාද් මංජු නැමති 21හැවිරිදි තරුණයා ලංගම කොන්දොස්තර වරයෙක් ලෙස කටයුතු කරයි. අතුරුදන් අනෙක් තරුණයා හීල්ඔය උඩ අරාව පදිංචි විශ්ව ප්‍රකාශ් විජේසුන්දර නැමති වයස අවුරුදු 20 ක් වු අ.පො.ස උසස්පෙළ ශිෂ්‍යයෙකි. සිද්ධියෙන් දිවිගලවාගෙන ඇත්තේ සුමිත් චාමර ජයසේකර නමැති 23 හැවිරිදි හීල්ඔය අම්පිටිය පදිංචි තරුණයෙකි. මෙම තරුණයන් තිදෙනා මිතුරන් වන අතර ඔවුන් තිදෙනා සමඟ පවුලේ ඥාතින් කීපදෙනෙක්ද දිය නෑමට ගොස් ඇතත් පවුලේ අය කළුවල නැමති ස්ථානයේ දිය නාද්දි මෙම මිතුරන් තිදෙනා දියඇල්ලේ පහලට ගොස් තිබේ. එක් තරුණයෙක් සෙල්ෆි ජයාරූපයක් ගැනීමට‍ සැරසෙද්දි ඔහු දියට වැටී ඇති බවත් අනෙක් දෙදෙනා ඔහු බේරාගැනීමට යාමේදී දියට වැටී ඇති බවත් විමර්ශනවලදි අනාවරණය වූ බව බණ්ඩාරවෙල පොලීසිය පවසයි. බණ්ඩාරවෙල පොලිස් අධිකාරි සුදත් මාසිංහ මහතාගේ උපදෙස් මත බණ්ඩාරවෙල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=101316", "Category": null, "Parent URL": null}