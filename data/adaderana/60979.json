{"Source": "Adaderana", "Timestamp": "June 11, 2016 10:03 am", "Headline": " ක්‍රිකට් පුටුවලට නුසුදුස්සන් බෑ - දෙසතියක වාරණයක්", "News Content": "ගම්පහ දිස්ත්‍රීක්කයේ ක්‍රිකට් සංගමයේ නිලතලවලට ව්‍යාජ ලෙස පත්වූ බව කියන කණ්ඩායමේ කටයුතු වළක්වාලමින් කොළඹ දිසා අධිකරණය වාරණ නියෝගයක් නිකුත් කර තිබේ.ගම්පහ දිස්ත්‍රීක් ක්‍රිකට් කමිටුවේ විධායක සභාවේ සභාපති දසන්ත සිල්වා ඇතුළු නිලධාරී මඩුල්ලක් විසින් ඉදිරිපත් කළ පැමිණිල්ලක් සලකා බැලීමෙන් අනතුරුව දිසා විනිසුරු ෆයිසර් ඉසර්ඩින් විසින් ඊයේ මෙම වාරණ නියෝගය නිකුත් කර ඇත.ඒ අනූව සති දෙකක කාලයකට (ලබන 24) දක්වා අදාළ වාරණ නියෝගය බලපැවැත්වෙයි.ශ්‍රී ලංකා ක්‍රිකට් ආයතනයේදී නිලවරණයක් පවත්වා මෙම වාරණයට ලක්වූ කණ්ඩායම අදාළ නිලතලවලට පසුගියදා පත්ව තිබූ බව පැවසෙන අතර එය අභියෝගයට ලක් කරමින් ඉදිරිපත් කළ පැමිණිල්ලක් සලකා බැලීමෙන් පසු මෙම නියෝගය නිකුත් කර ඇත.", "URL": "https://sinhala.adaderana.lk/news.php?nid=60979", "Category": null, "Parent URL": null}