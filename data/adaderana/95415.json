{"Source": "Adaderana", "Timestamp": "September 2, 2018 12:28 pm", "Headline": "ශ්‍රී ලංකා - නේපාල ජනපතිවරුන් හමුවෙයි", "News Content": "නේපාලයේ නිල සංචාරයක නිරත ජනාධිපති මෛත්‍රීපාල සිරිසේන මහතා, නේපාල ජනාධිපතිනි බිද්‍යා දේවී භණ්ඩාරි මහත්මිය සමඟ ද්වීපාර්ශ්වික සාකච්ඡා පවත්වා තිබේ. ඊයේ (01) පස්වරුවේ එරට ජනාධිපති මන්දිරයට ගිය ජනාධිපතිවරයා නේපාල ජනාධිපතිනිය විසින් සුහදශීලීව පිළිගෙන ඇති අතර දෙරට අතර පවතින ආර්ථික, දේශපාලන හා සංස්කෘතික සබඳතා ඉතා ඈත අතීතයට දිවයන හෘදයාංගම සබඳතාවය පිළිබඳව ද ඇය සිහිපත් කළ බව ජනාධිපති මාධ්‍ය අංශය සඳහන් කළේය. බිම්ස්ටෙක් සමුළුවේ නව සභාපති ධුරයෙන් පිදුම් ලැබීම පිළිබඳව මෙහිදී ජනාධිපති මෛත්‍රීපාල සිරිසේන මහතා වෙත සුබපැතුම් එක්කර ඇති නේපාල ජනාධිපතිනිය එහි කටයුතු සාර්ථක කරගැනීම සඳහා අවශ්‍ය ඕනෑම සහයෝගයක් ලබාදෙන බව ප්‍රකාශ කර තිබේ. ලුම්බිනියේ ගෞතම බුද්ධ ගුවන් තොටුපල ජාත්‍යන්තර ගුවන් ගමන් සඳහා අවශ්‍ය ප්‍රමිතියෙන් යුතුව කඩිනමින් සංවර්ධනය කිරීමට අපේක්ෂා කරන බවයි නේපාල ජනාධිපතිනිය එහිදී පෙන්වාදී ඇත. එමගින් ශ්‍රී ලංකාවේ බෞද්ධ ජනතාවට ඍජුවම පැමිණ ලුම්බිණිය වන්දනාමාන කරගැනීමට අවස්ථාව සැලසෙන බව ඇය සඳහන් කර තිබේ. මෙහිදී අදහස් දක්වමින් ජනාධිපති මෛත්‍රීපාල සිරිසේන මහතා ප්‍රකාශ කර ඇත්තේ නේපාලයේ බෞද්ධ වෙහෙර විහාරස්ථාන සංවර්ධනය වෙනුවෙන් ආරම්භ කර ඇති පුළුල් සංවර්ධන සැලැස්ම සාර්ථක කරගැනීමට තම උපරිම සහය ලබාදීමට සූදානම් බවයි. රාජ්‍ය නායකයින් දෙපළ අතර පැවති මෙම හමුවෙන් අනතුරුව දෙරට අතර නව අවබෝධතා ගිවිසුම් දෙකකට අත්සන් තැබීම ද සිදුව තිබේ. ශ්‍රී ලංකාව සහ නේපාලය අතර රාජ්‍ය සේවකයින් පුහුණු කිරීමේ අවබෝධතා ගිවිසුමකට සහ තරුණ සංවර්ධනය වෙනුවෙන් වූ අවබෝධතා ගිවිසුමකට මෙහිදී අත්සන් තැබුණු බවයි ජනාධිපති මාධ්‍ය අංශය පැවසීය.", "URL": "https://sinhala.adaderana.lk/news.php?nid=95415", "Category": null, "Parent URL": null}