{"Source": "Adaderana", "Timestamp": "July 19, 2018 03:39 pm", "Headline": "පාදුක්ක නගරයේ කඩ හදිසි පරීක්ෂාවකට-වසරක් පරණ රස කැවිලි හා පරාටා ඒ අතර", "News Content": "පාදුක්ක නගරයේ ස්ථාපිත ආපනශාලා, පලතුරු වෙළදසැල් හා සිල්ලර බඩු වෙළදසැල් හදිසි පරිකෂාවකට ලක් කර තිබේ. පාදුක්ක සෞඛ්‍ය වෛද්‍ය නිලධාරී කාර්යාලයේ නිලධාරීන් සිදුකල ඉල්ලීමකට අනුව හෝමාගම සහ හංවැල්ල සෞඛ්‍ය වෛද්‍ය නිලධාරී කාර්යාලවල මහජන සෞඛ්‍ය පරික්ෂකවරුන් පාදුක්ක නගරය හා ඒ ආශ්‍රිත වෙළදසැල් මෙලෙස පරීක්ෂාවට ලක් කර තිබේ. මෙම වැටලීමේදී මිනිස් පරිබෝජනයට නුසුදුසු තත්ත්වයේ භාණ්ඩ අලෙවියට තබා තිබු ආපනශාලා හා සිල්ලර වෙළදසැල් 08කට දැඩි ලෙස අවවාද කර රතු නිවේදන නිකුත් කල බව අප වාර්තාකරු සඳහන් කළේය. එසේම වසරකට වඩා කාලයක් කල් ඉකුත් වී තිබියදීත් විකිණීමට කබා තිබු ආස්මී, කොකිස් වැනි රස කැවිලිද, පරාටා කිලෝ 09ක්, අයිස් පැකට් 50ක් මෙන්ම කුළු බඩු තොගයක්ද නරක වු පලතුරු රැසක්ද වැටලීමෙන් අනතුරුව විනාශ කිරීමට මහජන සෞඛ්‍ය පරික්ෂකවරුන් පියවර ගත්තේය. මෙම වැටලීම සඳහා මහජන සෞඛ්‍ය පරික්ෂකවරුන් 16 දෙනෙකු එක්වි සිටි අතර පාදුක්ක නගරය හා උඩුමුල්ල සිට මලගල දක්වා පලතුරු වෙළදසැල් 06ක්, ආපනශාලා 15ක්, හා සිල්ලර වෙළදසැල් 05ක් පරික්ෂාවට ලක් කෙරුණි.", "URL": "https://sinhala.adaderana.lk/news.php?nid=92851", "Category": null, "Parent URL": null}