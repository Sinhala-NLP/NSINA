{"Source": "Adaderana", "Timestamp": "July 26, 2010 04:34 pm", "Headline": "උදුල්ගෙන් පොලිස්පතිට අභියෝගයක් ", "News Content": "රුහුණු සරසවි සිසු සුසන්ත බණ්ඩාර සිසුවාගේ මරණය පොලීසිය විසින් සිදුකළ මනුෂ්‍ය ඝාතනයක් බවට පැහැදිලිවම අවධාරණය කරන බව අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු උදුල් ප්‍රේමරත්න මහතා පවසයි. සුසන්ත බණ්ඩාර මරණයට පත්වීමට පෙර ඒ සම්බන්ධව රෝහල් පොලීසිය වෙත කට උත්තරයක් ලබා දී ඇති බව ද ඔහු සඳහන් කරයි. අද කොළඹ පැවති මාධ්‍ය හමුවකදී අදහස් දක්වමින් උදුල් ප්‍රේමරත්න මහතා මේ අදහස් පළ කළේය‍. මෙය පොලීසිය සිදුකළ ඝාතනයක් බවට ඔප්පු කළ හැකි සාක්ෂි 100 ක් වුව ද ඉදිරිපත් කළ හැකි බව ද ඔහු පෙන්වාදෙයි. හැකිනම් ඒ සඳහා පිළිතුරු ලබාදෙන ලෙස පොලිස්පතිට අභියෝග කරන බවද අවධාරණය කළේය. එමෙන්ම පෝස්ටර් අලවමින් සිටි විශ්ව විද්‍යාල සිසුන් හය දෙනෙකු අතඅඩංගුවට ගැනීමේ සිද්ධිය ගැන අදහස් දක්වමින් ඔහු සඳහන් කළේ මානව හිමිකම් කඩකිරීම පිළිබඳ නඩුවකට මුහුණ දීමට සූදානම් වන ලෙස වැලිකඩ හා කිරුළපන පොලිස් ස්ථානාධිපතිවරුන්ට අභියෝග කරන බවය. මේ සම්බන්ධව රජය ඉක්මන් ක්‍රියා මාර්ගයක් නොගතහොත් සියලු විශ්ව විද්‍යාල මුලික කර ගනිමින් දැවැන්ත උද්ඝෝෂණ ක්‍රියාමාර්ගයකට අවතීර්ණ වන බව ද උදුල් ප්‍රේමරත්න අවධාරණය කළේය.", "URL": "https://sinhala.adaderana.lk/news.php?nid=9851", "Category": null, "Parent URL": null}