{"Source": "Adaderana", "Timestamp": "May 4, 2018 05:03 pm", "Headline": "වායු ගෝලය කැළඹෙයි-වැස්ස වැඩි වෙයි", "News Content": "දිවයින ආශ්‍රිත පහළ වායුගෝලයේ පවතින කැළඹිලි ස්වභාවය හේතුවෙන් දිවයිනේ වැසි තත්ත්වයේ වැඩිවීමක් බලාපොරොත්තු විය හැකි බව කාලගුණ විද්‍යා දෙපාර්තමේන්තුව නිවේදනය කරයි. දිවයිනේ බොහෝ පළාත්වල තැනින් තැන සවස 2.00 න් පසු වැසි හෝ ගිඟුරුම් සහිත වැසි ඇති විය හැකි බව ද එහි සඳහන් වෙයි. බස්නාහිර, දකුණු සහ වයඹ පළාත්වල උදෑසන කාලයේදීත් වැසි ඇති වෙයි. දකුණු, මධ්‍යම, සබරගමුව, ඌව සහ උතුරු මැද පළාත්වලත්, කළුතර දිස්ත්‍රික්කයේත් ඇතැම් ස්ථාන වලට මි.මී. 100 ට වැඩි තද වැසි ඇති විය හැක. සබරගමුව සහ මධ්‍යම පළාත්වල සමහර ප්‍රදේශවල උදෑසන කාලයේදී මීදුම් සහිත තත්ත්වයක් අපේක්ෂා කළ හැක. ගිඟුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැක.", "URL": "https://sinhala.adaderana.lk/news.php?nid=88522", "Category": null, "Parent URL": null}