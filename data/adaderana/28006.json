{"Source": "Adaderana", "Timestamp": "October 4, 2012 02:27 pm", "Headline": "නළඟනගේ නයි අයිතිය පිරික්සන්න ශ්‍රේෂ්ඨාධිකරණයෙන් අවසරයි", "News Content": "තමා සතුව සිටි නාගයෙකු දෙහිවල සත්ව උද්‍යානයට භාරදීමට එරෙහිව කාන්තාවක විසින් ගොනුකල මූලික අයිතිවාසිකම් පෙත්සම විභාග කිරීමට ශ්‍රේෂ්ඨාධිරණය තීරණය කර තිබේ. අදාළ පෙත්සම නිමල් ගාමිණී අමරතුංග ප්‍රමුඛ ත්‍රිපුද්ගල විනිසුරු මඩුල්ලක් හමුවේ අද (04) සලකා බැලූ අවස්ථාවේ දී මෙම තීරණය ගෙන ඇති බව සඳහන්ය. කොල්ලුපිටියේ පිහිටි රාත්‍රී සමාජශාලාවක නාගයෙකු ළඟ තබා ගෙන සිටීමේ චෝදනාව මත ඇය අත්අඩංගුවට ගෙන අධිකරණය වෙත ඉදිරිපත් කෙරුණු අතර පසුව අදාළ නාගයා දෙහිවල සත්ව උද්‍යානය වෙත භාරදීමට පියවර ගැණිනි. මීට එරෙහිව මූලික අයිතිවාසිකම් පෙත්සමක් ගොනු කරමින් නිරෝෂා විමලරත්න නැමැති කාන්තාව පවසා සිටියේ අදාළ නාගයා යළි තමා වෙත භාරදෙන්නැයි නියෝගයක් නිකුත් කරන ලෙසය. මෙම පෙත්සම විභාගයට ගත යුතු පෙත්සමක් බවට දෙපාර්ශවයේ නිතීඥයින් දැක්වූ කරුණු මත තීන්දු කරන බව පෙත්සම සලකා බැලූ ත්‍රිපුද්ගල විනිසුරු මඩුල්ල පැවසුවේය. ඒ අනුව අදාළ පෙත්සම 2013 වසරේ මාර්තු 28 වන දින විභාගයට ගැනීමට තීන්දු කළේය.", "URL": "https://sinhala.adaderana.lk/news.php?nid=28006", "Category": null, "Parent URL": null}