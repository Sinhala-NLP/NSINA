{"Source": "Adaderana", "Timestamp": "July 6, 2016 09:01 am", "Headline": " පිළිගැනීම ලබාදීම වෛද්‍ය සභාව සතු කාර්යයක්", "News Content": "මාලඹේ පෞද්ගලික වෛද්‍ය විද්‍යාලය මගින් පිරිනමන වෛද්‍යවේදී සහ ශල්‍ය වෛද්‍යවේදී උපාධි සඳහා වෘත්තීය පිළිගැනීම ලබාදීම වෛද්‍ය සභාව සතු කර්තව්‍යයක් බව උසස් අධ්‍යාපන හා මහාමාර්ග අමාත්‍යංශය පවසයි.එම වෘත්තීය පිළිගැනීම ලබාදීම සඳහා උසස් අධ්‍යාපන අමාත්‍යංශය සහ සෞඛ්‍ය අමාත්‍යංශය අතර හෝ වෙනත් කිසිඳු ආයතනයක් සමග කුමන්ත්‍රණකාරී වැඩපිළිවෙළක් නොමැති බව නිවේදනයක් නිකුත්කරමින් උසස් අධ්‍යාපන අමාත්‍යංශය සඳහන් කරයි.විශ්වවිද්‍යාල පනතේ ප්‍රතිපාදන අනුව කිසියම් ආයතනයකට උපාධි ප්‍රදානය කිරීමේ බලය ලබාදීම උසස් අධ්‍යාපන විෂය භාර අමාත්‍යවරයා සතු බලතලයක් බව එම අමාත්‍යංශය පවසයි.අමාත්‍යවරයා සතු එම බලතල යටතේ උපාධි ප්‍රදානය නිර්දේශ කිරීමේ බලය විශ්වවිද්‍යාල ප්‍රතිපාදන කොමිෂන් සභාවට පවරා තිබූ කාලයේ දී විශ්වවිද්‍යාල ප්‍රතිපාදන කොමිෂන් සභාව විසින් කරන ලද නිර්දේශ අනුව 2011 වසරේදී මාලඹේ පෞද්ගලික වෛද්‍ය විද්‍යාලය උපාධි පිරිනමන ආයතනයක් ලෙස පිළිගෙන ඇති බව උසස් අධ්‍යාපන අමාත්‍යංශය පෙන්වාදෙයි.කෙසේවෙතත් රාජ්‍ය නොවන උසස් අධ්‍යාපන ආයතන මගින් පිරිනමන උපාධි වලට අදාළ අධ්‍යයන වැඩසටහන් සඳහා එහි නිශ්චිත වෘත්තීය මණ්ඩලයකින් අනුකූලතා සහතිකයක් ලබාගත යුතු බවට 2014 වසරේ විශේෂ ගැසට් පත්‍රයක් මගින් ප්‍රකාශ කර තිබේ.ඒ අනුව මාලඹේ පෞද්ගලික වෛද්‍ය විද්‍යාලයට එකී වෘත්තීය පිළිගැනීම ලබාදීම වෛද්‍ය සභාව සතු කාර්යයක් බව උසස් අධ්‍යාපන අමාත්‍යංශය සඳහන් කරයි.මාලඹේ පෞද්ගලික වෛද්‍ය විද්‍යාලය සඳහා උපාධි පිරිනැමීමේ බලය ලබාදුන්නේ පසුගිය රජය සමයේ බව පවසන උසස් අධ්‍යාපන අමාත්‍යංශය එම කාලයේ නිහඩව සිටි පිරිස් වර්තමානයේ විරුද්ධ වීම පදනම් විරහිත බව සිය නිවේදනයේ දැක්වෙයි.", "URL": "https://sinhala.adaderana.lk/news.php?nid=61821", "Category": null, "Parent URL": null}