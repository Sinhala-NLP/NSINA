{"Source": "Adaderana", "Timestamp": "September 20, 2016 02:08 pm", "Headline": "අල්ලස් කොමිසමේ ප්‍රතිශෝධන පෙත්සම විභාගයට තීන්දුයි", "News Content": "ඇවන්ගාඩ් සමාගමේ සභාපති නිශ්ශංක සේනාධිපති මහතා සහ විශ්‍රාමික මේජර් ජෙනරාල් පාලිත ප්‍රනාන්දු යන සැකකරුවන් ඇප මත මුදාහැරීම සම්බන්ධයෙන් ඉදිරිපත්ව තිබූ ප්‍රතිශෝධන පෙත්සමක් විභාගයට ගැනීමට මහාධිකරණය අද අවසර ලබා දී තිබේ.අල්ලස් හෝ දූෂණ කොමිසම මගින් අත්අඩංගුවට ගනු ලැබු අදාළ සැකකරුවන් දෙදෙනා කොළඹ ප්‍රධාන මහේස්ත්‍රාත්වරයා හමුවට ඉදිරිපත් කිරීමෙන් අනතුරුව ඇප මත මුදාහැරීමට මහේස්ත්‍රාත්වරයා පසුගියදා නියෝග කළේය.මොවුන් ඇප මත මුදාහැරීම පිළිබඳව අල්ලස් හෝ දූෂණ විමර්ශන කොමිසම විසින් අදාළ ප්‍රතිශෝධන පෙත්සමක් අද ඉදිරිපත් කර තිබුණි.ඒ අනුව විනිසුරු එම්.සී.ඩී.එස්.මොරායස් නියෝග කළේ සේනාධිපතිට හා පාලිත ප්‍රනාන්දුට නොතීසි නිකුත් කරන ලෙසත් ලබන ඔක්තෝබර් 17 වැනිදාට පෙර විරෝධතා ගොනු කරන ලෙසත්ය.එම දෙදෙනාට ඇප ලබාදීම අවලංගු කරන ලෙසත් කොළඹ ප්‍රධාන මහේස්ත්‍රාත් නියෝගය බල රහිත කරන ලෙසත් කොමිසම එම පෙත්සමින් ඉල්ලා ඇත.", "URL": "https://sinhala.adaderana.lk/news.php?nid=64274", "Category": null, "Parent URL": null}