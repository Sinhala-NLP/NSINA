{"Source": "Adaderana", "Timestamp": "October 2, 2013 03:06 pm", "Headline": "රාජ්‍ය දේපළ පරිහරණය නතර කිරීමට විශේෂ වැඩපිළිවෙළක් ", "News Content": "ඉදිරි මැතිවරණවලදී රජයේ ගොඩනැගිලි, වාහන සහ නිලධාරීන් දේශපාලන කටයතු සඳහා යොදා ගැනීම නතර කිරීම සඳහා විශේෂ වැඩපිළිවෙළක් ක්‍රියාත්මක කිරීම කෙරෙහි මැතිවරණ මහලේකම් කාර්යාලයේ අවධානය යොමුව තිබේ. රජයේ ගොඩනැගිලි, වාහන සහ නිලධාරීන් දේශපාලන කටයුතු සඳහා යොදාගන්නා පුද්ගලයින්ට නීතියෙන් රිංගා යාමට බැරි ආකාරයේ ප්‍රායෝගික වැඩපිළිවෙළක් සකස් කරන බව එම කාර්යාලය සඳහන් කරයි. පසුගිය මැතිවරණවලදී මෙන්ම මෙවර මැතිවරණයේ දී රාජ්‍ය දේපළ භාවිතා කිරීම ඉහළ ගොස් තිබුණි. එවැනි කාරණා ඉදිරියේ දී සිදුවීම වළක්වා ගැනීම සඳහා මෙම වැඩපිළිවෙළ සකස් කරන බව මැතිවරණ මහලේකම් කාර්යාලය සඳහන් කරයි. මේ සම්බන්ධයෙන් ඉදිරියේ දී දේශපාලන පක්ෂ නියෝජිතයන් සමඟ ද සාකච්ජා කිරීමට නියමිත බව වාර්තා වෙයි. මේ අතර ඊයේ(01) දිනයේ මැතිවරණ කොමසාරිස්වරයා සහ දේශපාලන පක්ෂ නියෝජිතයන් අතර පැවති සාකච්ජාවේ දී මේ පිළිබඳ අවධානය යොමුව තිබුණි.", "URL": "https://sinhala.adaderana.lk/news.php?nid=37862", "Category": null, "Parent URL": null}