{"Source": "Adaderana", "Timestamp": "June 20, 2019 03:11 pm", "Headline": "මුහුදු පතුලේ සිට චිත්‍ර අඳින අපූරු සිත්තරෙක්", "News Content": "මුහුදු පත්ලේ සිට නිර්මාණකරනයේ යෙදෙන අපූරු සිත්තරෙක් පිළිබඳව කියුබාවෙන් වාර්තා වෙයි. කියුබානු ජාතික චිත්‍ර ශිල්පී සැන්ඩර් ගොන්සාලේස්ට සිය නිර්මාණ කටයුතු සඳහා මීටර් කිහිපයක් ගැඹුරු මුහුදු පත්ල මෙන් ගැලපෙන වෙනත් ස්ථානයක් නොමැති තරම්. කලබලකාරී පරිසරයෙන් මදකට ඈත්වී මත්ස්‍යයින් සහ විසිතුරු කොරල් පර වලට මැදිවී සිතුවම් නිර්මාණය කිරීමට ගොන්සාලේස් දැඩි ප්‍රියතාවයක් දක්වයි. මීට වර්ෂ 6කට පෙර කිමිදීම ආරම්භ කළ ඔහු දිය යටදී නිර්මාණාත්මක අත්හදාබැලීමක් සිදු කිරීමට තීරණය කර තිබුණි. ඒ අනුව මුහුදු පත්ලේ සිට සිතුවම් නිර්මාණය කිරීම ඔහු ආරම්භ කර තිබුණේ විනෝදාංශයක් ලෙසයි. මේ සඳහා ගොන්සාලේස් ජලයට ඔරොත්තු දෙන විශේෂ උපකරණ යොදා ගන්නා බවද සඳහන්ය. ගොන්සාලේස්ගේ හැකියාව කිමිදුම් කරන සංචාරකයන්ට නවමු අත්දැකීමක් වී ඇති අතර ඒ හේතුවෙන් මෙය කියුබාවේ සංචාරක ප්‍රවර්ධනයටද රුකුලක් වනු ඇති බව විදෙස් වාර්තා පෙන්වා දෙයි. එමෙන්ම ගොන්සාලේස් තම නිර්මාණ කිහිපයක් මේ ප්‍රදේශයට පැමිණෙන සංචාරකයන්ට ප්‍රදර්ශනය කිරීමටත් පියවර ගෙන ඇත.", "URL": "https://sinhala.adaderana.lk/news.php?nid=112412", "Category": null, "Parent URL": null}