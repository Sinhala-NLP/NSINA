{"Source": "Adaderana", "Timestamp": "December 18, 2010 12:06 pm", "Headline": "එක්සත් ජාතීන්ගේ කමිටුවට කිසිසේත්ම මෙරටට ඇතුළුවීමට ඉඩ දිය යුතු නෑ", "News Content": "ශ්‍රී ලංකාවේ කඩවී ඇතැයි පැවසෙන මානව හිමිකම් පිළිබඳ සොයාබලා උපදෙස් ලබාදීම සඳහා එක්සත් ජාතීන්ගේ සංවිධානයේ මහ ලේකම් බැංකි මූන් මහතා විසින් පත්කරන ලද කමිටුව ශ්‍රී ලංකාවට පැමිණ විමර්ශන සිදුකිරීමට සූදානම් වන්නේ නම් ඒ සඳහා කිසිලෙසකින්වත් ඉඩ ලබානොදිය යුතු බව ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ මහතා පවසයි. විදේශ කටයුතු අමාත්‍යාංශය මෙයට පෙර එම ස්ථාවරයෙහි සිටි බවත්, එය ඉදිරියට ද පවත්වා ගත යුතු බව සිය ස්ථාවරය බවද අද දෙරණ වෙත අදහස් දක්වමින් අමාත්‍යවරයා සඳහන් කළේය. ශ්‍රී ලංකාවට ඇතුළුව අසත්‍ය සාක්ෂිකරුවන් හමුව අසත්‍ය වාර්තාවන් සකස්කරගැනීමට ක්‍රමවේදයන් සැකසීම තුළින් මෙරට සිටින රාජ්‍ය නොවන සංවිධානය මාෆියාව අසත්‍ය සාක්ෂිකරුවන් ඕනෑතරම් නිර්මාණය කිරීමට සමත් බව ද ඔහු පෙන්වාදෙයි. එමෙන්ම රජයට විරෝධය දක්වන කණ්ඩායම් අසත්‍ය තොරතුරු ඉදිරිපත් කර කමිටුවේ ශ්‍රී ලංකාවට සතුරු අභිප්‍රාය සාක්ෂාත් කරගැනීමට සහයෝගය ලබාදීමට ඉදිරිපත් වීමට ඉඩ ඇති බව ද ඔහු අවධාරණය කරයි. එමනිසා කවර ලෙසකින්වත් එක්සත් ජාතීන්ගේ ත්‍රිපුද්ගල කමිටුවට කිසිලෙසකින් වත ශ්‍රී ලංකාවට ඇතුළුවීමට ඉඩ නොතැබිය යුතු බව විමල් වීරවංශ මහතා වැඩිදුරටත් අදහස් දක්වමින් කියා සිටියේය. එසේ ඇතුළුවේනම් ඊට එරෙහිව සමස්ත රටේම පුරවැසියන් පෙළගැසිය යුතු බව ද ඔහු ප්‍රකාශ කළේය.", "URL": "https://sinhala.adaderana.lk/news.php?nid=12941", "Category": null, "Parent URL": null}