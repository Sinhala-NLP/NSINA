{"Source": "Adaderana", "Timestamp": "March 8, 2018 01:03 pm", "Headline": "වයඹ සෞඛ්‍ය පරීක්ෂකවරු අද සහ හෙට ලෙඩ නිවාඩු", "News Content": "ඉල්ලීම් කීපයක් මුල් කර ගනිමින් වයඹ පළාතේ මහජන සෞඛ්‍ය පරීක්ෂකවරුන් අද (08) සහ හෙට (09) දෙදින තුල ලෙඩ නිවාඩු වාර්තා කිරීමට තීරණය කර ඇති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රොහණ මහතා පවසයි. ‍ තලවිල දේවස්ථානයේ විශේෂ රාජකාරි සඳහා වාර්තා කර ඇති මහජන සෞඛ්‍ය පරීක්ෂකවරුන් හැර සෙසු සියළුම මහජන සෞඛ්‍ය පරීක්ෂකවරුන් සේවයෙන් ඉවත් වී ඇත. පුත්තලම දිස්ත්‍රික්කයේ මහජන සෞඛ්‍ය පරීක්ෂකරුන් 60 දෙනෙකු සහ කුරුණෑගල දිස්ත්‍රික්කයේ මහජන සෞඛ්‍ය පරීක්ෂකවරුන් 115 දෙනෙකු මෙම වෘත්තීය ක්‍රියා මාර්ගයට අවතීර්ණ වී තිබේ . මහජන සෞඛ්‍ය පරීක්ෂකවරුන්ට ස්ථාන මාරුවීම් ලබා දීමේදී නව පත් කිරීම් සිදු කිරීමේදී වයඹ පළාත් සෞඛ්‍ය සේවා අධ්‍යක්ෂකවරයා අත්තනනෝමතිකව කටයුතු කරන බවත්, සේව හැදුණුම්පත් ලබා දීම සදහා වසර 02 කට පෙර සියළුම තොරතුරු ලබා ගෙන ඇතත් එය ඉටු නොකිරීම, වසර 06 කට වැඩි කාලයක් ගමන් මළු ලබා නොදීම යන කරුණු වෘත්තීය ක්‍රියා මාර්ගයට හේතුව බව මහජන සෞඛ්‍ය පරීක්ෂකවරුන් පැවසීය. වයඹ පළාත සඳහා අතිරේක රස පරීක්ෂකවරයෙකු වසර කීපය සිට නොමැති බවත්, මෙම තත්ත්වය නිසා විධිමත් සාම්පල පරීක්ෂා කර වාර්තා ලබා ගැනීමේදී මාස 03 කට වඩා කාලයක් ගත වන බවත්, එවිට කාලාරෝදයට හසුවී නීතිමය කටයුතු සිදු කිරීමට බාධාවක් ඇති බවද මහජන සෞඛ්‍ය පරීක්ෂකවරුන් සඳහන් කරයි. මේ සම්බන්ධයෙන් වයඹ පළාත් සෞඛ්‍ය සේවා අධ්‍යක්ෂකවරයා සමග සාකච්ඡා වට 02 ක් පැවති නමුත්,එම සාකච්ඡා අසාර්ථක වී ඇති බවද ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ මහතා පැවසීය.", "URL": "https://sinhala.adaderana.lk/news.php?nid=85359", "Category": null, "Parent URL": null}