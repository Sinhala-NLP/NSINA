{"Source": "Adaderana", "Timestamp": "March 20, 2015 02:25 pm", "Headline": "මහින්ද තවදුරටත් රිමාන්ඩ්", "News Content": "මූල්‍ය වංචා චෝදනා එල්ල වී ඇති ස්වයං නියුක්තිකයින්ගේ සම්මේලනයේ සභාපති මහින්ද කහඳගම මහතා තවදුරටත් රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියෝග කර තිබේ.සිද්ධියට අදාළ නඩුව අද කැඳවු අවස්ථාවේ කොළඹ මූල්‍ය වංචා විමර්ශන අංශය අධිකරණය හමුවේ කියා සිටියේ අදාළ සංගමය මුදල් පරිහණය කළ ආකාරය සම්බන්ධයෙන් තවදුරටත් පරීක්ෂණ පවත්වන බවයි.අදාළ මුදල් පොදු දේපළ පනතට ගැනෙන මුදල් ද යන්න පිළිබඳ නීතිපති උපදෙස් ඉල්ලා ඇතත් තවමත් එම උපදෙස් ලැබී නොමැති බව කොළඹ මහනගර සභාව අධිකරණය හමුවේ ප්‍රකාශ කර ඇත.එම මුදල් පොදු දේපළ පනතට ගැනෙන මුදල් ද යන්න පිළිබඳ විගණකාධිපතිවරයාගෙන් වාර්තාවක් ලබාගන්නා ලෙසට කොළඹ ප්‍රධාන මහේස්ත්‍රාත් ගිහාන් පිලපිටිය මහතා කොළඹ මහනගර සභාවට නියෝග කර තිබේ. ඒ අනුව මහින්ද කහඳගම මහතා ලබන මස 2 තෙක් රක්ෂිත බන්ධනාගාර ගත කරන ලෙසත්, අදාළ වාර්තාව එදිනට අධිකරණයට ඉදිරිපත් කරන ලෙසත්, මහේස්ත්‍රාත්වරයා කොළඹ මහ නගර සභාවට නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=50108", "Category": null, "Parent URL": null}