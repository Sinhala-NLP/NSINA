{"Source": "Adaderana", "Timestamp": "May 31, 2011 10:59 pm", "Headline": " පොලිස් ප්‍රහාරය හෙලාදකිනවා-පොලීසියත් ජ.වි.පෙට සහයදීලා", "News Content": "නිදහස් වෙළඳකලාපයේ සේවක ‍සේවිකාවන්ට පොලීසිය විසින් එල්ල කරන ලද ප්‍රහාරය පිළිකුලින් යුතුව හෙලාදකින බව ජාතික නිදහස් පෙරමුණේ නායක,නිවාස ඉදිකිරීම් හා පොදු පහසුකම් අමාත්‍ය විමල් වීරවංශ මහතා පවසයි. මෙසේ ප්‍රහාර එල්ල කිරීම සම්බන්ධයෙන් පුළුල් පරීක්ෂණයක් ආරම්භ කොට වගකිව යුත්තන්ට උපරිම දඬුවම් ලබාදෙන ලෙස තමන් ජනාධිපතිවරයාගෙන් ඉල්ලා සිටි බවද හෙතෙම කියා සිටියේ අද(31)බත්තරමුල්ල පක්ෂ මූලස්ථානයේ පැවති මාධ්‍ය හමුවකට සහභාගී වෙමිනි. ජනතා විමුක්ති පෙරමුණ තමන්ගේ කඩාවැටෙන දේශපාලනයෙන් ගොඩ එන්නට පසුගිය කාලයේ ශිෂ්‍ය ව්‍යාපාරය දඩමීමා කරගන්නට උත්සාහ දැරූ බවත්,එකී උත්සාහය ව්‍යර්ථ වූ තැන වැඩකරන ජනතාව මුලාකොට එකී ජනයා‍ බිල්ලට ගෙන තම පටු දේශපාලන අරමුණු මුදුන් පමුණුවා ගැනීමට ක්‍රියා කරන බවද අමාත්‍යවරයා සඳහන් කළේය. පොලීසියද මෙම වැඩ කරන ජනයාට ප්‍රහාර එල්ල කිරීම තුළින් ජ.වි.පෙ අරමුණට සහය ලබාදී තිබෙන බවට වීරවංශ මහතා චෝදනා කළේය. එසේම වෙළඳකලාපයේ සේවක සේවිකාවන්ට ජීව උණ්ඩ භාවිතා කරමින් ප්‍රහාර එල්ල කිරීම මගින් බටහිර තානාපති කාර්යාලවලට කදිය ප්‍රවෘත්ති සපයා ඇති බවත්,සාමාන්‍ය විරෝධතා ව්‍යාපාරයකට ජීව උණ්ඩ යොදා වෙඩි තැබීම ඉතා වැරැද්දක් බවත් අමාත්‍යවරයා පෙන්වා දුන්නේය. වෙළඳකලාපයේ සේවක සේවිකාවන් 90% ක් ම ඡන්දය ලබා දුන්නේ එක්සත් ජනතා නිදහස් සන්ධානයට බවත්,එබැවින් තමන් බිල්ලට දෙන අයගෙන් ප්‍රවේශම්වන ලෙස තමන් එකී සේවක සේවිකාවන්ගෙන් ඉල්ලා සිටින බවත් වීරවංශ මහතා අවධාරණය කළේය.", "URL": "https://sinhala.adaderana.lk/news.php?nid=16453", "Category": null, "Parent URL": null}