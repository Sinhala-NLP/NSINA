{"Source": "Adaderana", "Timestamp": "June 1, 2019 10:28 am", "Headline": "පාප් වහන්සේ රුමේනියාවේ සංචාරයක", "News Content": "ශුද්ධෝත්තම ෆ්‍රැන්සිස් පාප් වහන්සේ රුමේනියාවේ සංචාරයක නිරතව සිටියි. ශුද්ධෝත්තම ෆ්‍රැන්සිස් පාප් වහන්සේ රුමේනියාවේ තෙදින නිල සංචාරයක් ආරම්භ කර ඇත. එම සංචාරයේ පළමු දිනයේදී උන්වහන්සේ බුකාරෙස්ට් අගනුවර ශාන්ත ජෝශප් දේවස්ථානයේ පැවැත්වූ දේව මෙහෙයට විශාල පිරිසක් එක්ව සිටියේය. ඉන් පෙර ෆ්‍රැන්සිස් පාප් වහන්සේ රුමේනියාවේ ඕතඩොක්ස් දේවස්ථානයේ පූජක ඩැනියෙල් හමුවීමට කටයුතු කර ඇති බවත් අගනුවර නව ඕතඩොක්ස් දේවස්ථානය නිරීක්ෂණ චාරිකාවක් සඳහා එක් වී ඇති බවත් වාර්තා වෙයි. මෙම සංචාරය අතරතුර ෆ්‍රැන්සිස් පාප් වහන්සේ මෝල්ඩෝවා ප්‍රදේශයේ දේවස්ථාන නැරඹීමට යාමට නියමිතයි. තරමක් දුරබැහැර ප්‍රදේශයක් වන එහි සංචාරය සඳහා උන්වන්හන්සේ ගුවන් යානා සහ හෙලිකොප්ටර් යානා යොදාගන්නා බව සඳහන්ය. රුමේනියාව ඕතඩොක්ස් නිකායට අයත් බැතිමතුන් බහුතරයක් වාසය කරන රටක් ලෙස සැළකෙයි. එහි ජනගහණයෙන් සියයට පහකට වැඩි ප්‍රතිශතයක් කොමියුනිස්ට් යුගයේ වද හිංසාවට ලක් වූ කතෝලිකයින් බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=111121", "Category": null, "Parent URL": null}