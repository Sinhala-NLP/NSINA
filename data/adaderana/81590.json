{"Source": "Adaderana", "Timestamp": "December 16, 2017 01:51 pm", "Headline": " කතරගම දේවාල සිද්ධියේ  ප්‍රකාශ සටහන් කරගෙන අවසන්", "News Content": "ඓතිහාසික රුහුණු කතරගම මහා දේවාලයේ ඇති වූ සිද්ධිය සම්බන්ධයෙන් අදාළ පර්ශවවල ප්‍රකාශ සටහන් කර ගැනීම අවසන් කර ඇති බව බෞද්ධ කටයුතු දෙපාර්තමේන්තුව පවසයි. අදාළ වාර්තාව ඉදිරි සති දෙක තුළදී විෂය බාර අමාත්‍ය ගාමිණී ජයවික්‍රම පෙරේරා මහතා වෙත බාරදීමට කටයුතු යොදා ඇති බව එම දෙපාර්තම්න්තුව සඳහන් කළේය. විශ්‍රාමික මහාධිකරණ විනිසුරු බන්දුල අතපත්තු මහතාගේ අධීක්ෂණයෙන් යුත් කමිටුවක් අදාළ සිද්ධිය විමර්ශනය සඳහා පත් කර තිබුණි. නීතිපති දෙපාර්තමේන්තුව, විගනකාධිපති දෙපාර්තමේන්තුව සහ බුද්ධ ශාසන අමාත්‍යංශය නියෝජනය කරන නිලධාරීන් පිරිසකගෙන් කමිටුව සමන්විත වෙයි. රුහුණු කතරගම මහා දේවාලයේ යතුර ලබාදීම බස්නායක නිළමේවරයා ප්‍රතික්ෂේප කිරීමත් සමඟ බස්නායක නිළමේවරයා සහ කපුමහත්වරුන් අතර පසුගියදා අර්බුදයක් හට ගත්තේය. අදාළ සිද්ධියේ වගකිව යුතු පාර්ශවයන් සහ වගකීම පැහැර හරිනු ලැබූ පාර්ශවයන් කවුරුන්ද යන්න පිළිබඳ අදාළ විමර්ශනයේදී විශේෂයෙන් අවධානය යොමු වනු ඇති බව සඳහන්ය.", "URL": "https://sinhala.adaderana.lk/news.php?nid=81590", "Category": null, "Parent URL": null}