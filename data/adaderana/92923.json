{"Source": "Adaderana", "Timestamp": "July 20, 2018 04:45 pm", "Headline": "ගුවන් යානා නිෂ්පාදන සමාගම් දැවැන්ත ගිවිසුම්වලට එළඹෙයි", "News Content": "එංගලන්තයේ පැවති ගුවන් ප්‍රදර්ශනයකදී ගුවන් යානා නිෂ්පාදන සමාගම් විසින් දැවැන්ත ගිවිසුම්වලට එළඹ ඇති බව විදෙස් මාධ්‍ය වාර්තා කරයි. එහිදී බ්‍රිතාන්‍ය නිෂ්පාදනය කිරීමට අපේක්ෂා කරන නවතම ප්‍රහාරක ජෙට් යානයක් හඳුන්වා දීමද සිදුකෙරුණි. මෙම වසර තුළ පැවැත්වෙන දැවැන්තම ගුවන් ප්‍රදර්ශනය මෙය බවද සඳහන්. ගුවන් යානා ක්ෂේත්‍රයේ නව නිෂ්පාදන ආදිය පාරිභෝගිකයින්ට හඳුන්වාදීම මෙහි අරමුණයි. මෙහිදී ගුවන් යානා නිෂ්පාදන සමාගම් අමෙරිකානු ඩොලර් බිලියන 20කට වැඩි වටිනාකමකින් යුත් ගිවිසුම්වලට එළඹ තිබේ. ගුවන් සමාගම් එම ගිවිසුම්වලට එළඹ ඇත්තේ ප්‍රදර්ශනය සඳහා අනුග්‍රහය දක්වන බ්‍රිතාන්‍යයට නව මඟී ගුවන් යානාවල බලවත් අවශ්‍යතාවයක් මතුව තිබියදීයි. කෙසේ වෙතත් ඔවුන් එම අවශ්‍යතා සපුරාලීමට අපොහොසත් වී ඇත්තේ බ්‍රෙක්සිට් ක්‍රියාවලිය හේතුවෙන් බ්‍රිතාන්‍යයේ අර්බුදකාරී වාතාවරණයක් පැවතීම හේතුවෙන්. ප්‍රදර්ශනයේ ආරම්භක අවස්ථාව සඳහා සහභාගී වෙමින් බ්‍රිතාන්‍ය අගමැතිනි තෙරේසා මේ බ්‍රෙක්සිට් ක්‍රියාවලිය ගුවන් යානා ක්ෂේත්‍රයේ දැවැන්තයින්ට සිය සැපයුම් ක්‍රියාවලිය සඳහා බලපෑමක් එල්ල නොකරනු ඇතැයි අපේක්ෂා කරන බව ප්‍රකාශ කළේය. බ්‍රිතාන්‍යයේ සේවකයින් 15,000ක් පමණ සේවය කරන එයාර්බස් සමාගම මීට පෙර අනතුරු අඟවා සිටියේ ගිවිසුමකින් තොරව බ්‍රිතාන්‍ය යුරෝපා සංගමයෙන් ඉවත් වන්නේනම් රට තුළ සිය කරමාන්තශාලාවල නිෂ්පාදන නවතා දමන බවයි. මේ අතර මෙහිදී බ්‍රිතාන්‍ය ආරක්ෂක අමාත්‍යවරයා සිය රට නිෂ්පාදනය කිරීමට අපේක්ෂා කරන නවතම ප්‍රහාරක ජෙට් යානයක් හඳුන්වා දෙනු ලැබුවා.", "URL": "https://sinhala.adaderana.lk/news.php?nid=92923", "Category": null, "Parent URL": null}