{"Source": "Adaderana", "Timestamp": "February 5, 2014 08:54 am", "Headline": "මීළඟ ධීවර සාකච්ඡාව ලංකාවේදී ", "News Content": "ශ්‍රී ලංකාව සහ ඉන්දියාව අතර ධීවර ගැටලුව පිළිබඳව මීළඟ සාකච්ජා වටය ශ්‍රී ලංකාවේදී පැවැත්වීමට නියමිතව තිබේ. දෙරටේ නියෝජිතයින් අතර පසුගිය දා පැවති සාකච්ජාවේ දී ඇති කර ගත් එකඟතා පෙබරවාරී 10 වැනිදා සහ මාර්තු 10 අතර කාලයේ දී ක්‍රියාවට නැංවෙන බව ධීවර හා ජලජ සම්පත් සංවර්ධන අමාත්‍යංශය පවසයි. එම කාලයෙන් අනතුරුව දෙරටේ නියෝජිතයින් අතර දෙවන සාකච්ජා වටය පැවැත්වෙනු ඇති බව එම අමාත්‍යංශය සඳහන් කරයි. කෙසේ වෙතත් මෙම සාකච්ජාව පැවැත්වෙන දිනවකවානු සහ ඊට සහභාගි වන නියෝජිතයින් පිළිබඳව මෙතෙක් තීරණය කර නොමැති බව වාර්තාවෙයි. ඉන්දියාවේ සහ ලංකාවේ නියෝජිතයින් අතර පැවති සාකච්ජාවල දී ඇති කරගත් එකඟතාවන්ට අනුව දෙරටේ අත්අඩංගුවේ පසුවු ධීවරයින් පසුගියදා නිදහස් කෙරුණි. ඒ අනුව ඉන්දීය අත්අඩංගුවේ පසුවු ධීවරයින් 212 දෙනෙකු නිදහස් කෙරුණු අතර ධීවර යාත්‍රා 40 ක් අතරින් 36 ක් ඉන්දියාව විසින් මුදාහැරුණු බව එම අමාත්‍යංශය පෙන්වා දෙයි. ශ්‍රී ලංකා අත්අඩංගුවේ පසුවු ඉන්දීය ධීවරයින් 314 දෙනෙකු මුදාහැර ඇති අතර ඔවුන්ගේ ධීවර යාත්‍රා 96 ක් අතුරින් යාත්‍රා 45ක් මුදාහාර ඇති බව සඳහන් වෙයි. නීතිපති උපදෙස් මත, අධිකරණ නියෝග මගින් සෙසු ධීවර යාත්‍රා 51 ද මුදාහැරීමට නියමිත බව එම අමාත්‍යංශය පෙන්වා දෙයි. කෙසේ වෙතත් ජනවාරි 29 වැනිදායින් පසුව මෙරට මුහුදු සීමාව උල්ලංඝණය කළ ඉන්දීය ධීවරයින් පිරිසක් යළි අත්අඩංගුවට ගෙන තිබේ. ඒ අනුව මේ වන විට ඉන්දීය ධීවරයින් 39 දෙනෙක් ද ධීවර යාත්‍රා 19ක් ද මෙරට ආරක්ෂක අංශ බාරයේ පසු වන බව වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=40891", "Category": null, "Parent URL": null}