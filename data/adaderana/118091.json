{"Source": "Adaderana", "Timestamp": "September 2, 2019 04:26 pm", "Headline": "කාගෙත් අවධානය දිනා ගත් ගුවන් ප්‍රදර්ශනයක්", "News Content": "මේ දිනවල රුසියාවේ පැවැත්වෙන ජාත්‍යන්තර ගුවන් ප්‍රදර්ශනයක් පිළිබඳව දැඩි කතාබහක් ඇති වී තිබේ. එය ජනතාවට විවෘත කිරීමට රුසියානු බලධාරීන් පසුගියදා පියවර ගත්තේය. මේ දිනවල රුසියාවේ පැවැත්වෙන 14 වැනි ජාත්‍යන්තර ගුවන් හා අභ්‍යවකාශ ප්‍රදර්ශනයකි. රුසියාවේ සුකොව්ස්කි නගරයේ පැවැත්වෙන එය ජනතාවට විවෘත කිරීමට පසුගියදා පියවර ගැණිනි. මේ වනවිටත් විශාල ජනකායක් සංදර්ශනය නැරඹීමට පැමිණෙමින් සිටින බව වාර්තා වෙයි. විදෙස් වාර්තා සඳහන් කරන්නේ එස් යූ -57ඊ ප්‍රහාරක යානය මෙවර ප්‍රදර්ශනයේදී වඩාත් කැපී පෙනුන බවයි. අපනයන ප්‍රභේදයට අයත් රුසියාවේ නවීනතම ප්‍රහාරක ගුවන් යානයක් වන එය සංදර්ශන භූමියට පැමිණි කාගේත් වැඩි අවධානය දිනාගත්තේය. මේ අතර මාරක අනතුරු දෙකකට මුහුණ දීම හේතුවෙන් දැඩි කතාබහට ලක්වූ බෝයිං 737 මැක්ස් යානයක්ද ප්‍රදර්ශනයට එක්කර තිබුණි. රුසියාවේ නිෂ්පාදිත එම් එස්-21 යානයද, ප්‍රදර්ශනයේදී දැඩි අවධානයක් දිනාගන්නට සමත් වූ බවයි විදෙස් වාර්තා සඳහන් කළේය. මගීන් 150ත් 211ත් අතර පිරිසකට ගමන් කළ හැකි එම ගුවන් යානය පළමු වරට අත්හදාබැලුවේ 2017 වර්ෂයේදීයි. මේ අතර ප්‍රදර්ශනයට පියාසැරි සංදර්ශනද එක්කර තිබූ අතර ඒවා නරඹන්නන් කුල්මත් කිරීමට සමත් වී තිබේ. මෙම ජාත්‍යන්තර ගුවන් හා අභ්‍යවකාශ ප්‍රදර්ශනයේ ආරම්භය සනිටුහන් වන්නේ 1993 වර්ෂයේදීයි. එවක පටන් සෑම වර්ෂ දෙකකට වරක් එය පැවැත්වෙන බව විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=118091", "Category": null, "Parent URL": null}