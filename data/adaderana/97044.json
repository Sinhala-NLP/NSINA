{"Source": "Adaderana", "Timestamp": "October 2, 2018 12:53 pm", "Headline": "රටේ හා ජාතියේ අනාගතය රඳා පවතින්නේ උගත් පරපුරක් මතයි", "News Content": "රටේ සහ ජාතියේ අනාගතය රදා පවතින්නේ උගත් අනාගත පරපුරක් මත බැවින් නිදහස් අධ්‍යාපනය ශක්තිමත් කිරීමට පසුගිය වසර තුන හමාර තුළ රජය සුවිශේෂී වැඩකොටසක් ඉටුකළ බව ජනාධිපතිවරයා පවසයි. නිදහස් අධ්‍යාපනය ශක්තිමත් කිරීමට රජය පුළුල් වැඩකොටසක් ඉටුකරමින් සිටිය දී එහි වරප‍්‍රසාද ලබන සියලූ දෙනා යහපත් පුරවැසියන් ලෙස මාතෘ භූමිය වෙනුවෙන් ද සිය වගකීම් ඉටු කළ යුතු බව ජනාධිපතිවරයා කියා සිටියේය. ජනාධිපති මෛතී‍්‍රපාල සිරිසේන මැතිතුමා මේ බව සඳහන් කළේ කොළඹ සිරිමාවෝ බණ්ඩාරනායක විද්‍යාලයේ අලූතින් ඉදි කළ ගෘහස්ත කි‍්‍රීඩා සංකීර්ණය සිසු අයිතියට පවරාදීමේ අවස්ථාවට අද (02) පෙරවරුවේ එක්වෙමිනි. විද්‍යාලය වෙත ගිය ජනාධිපතිවරයා එම සිසු දැරියන් විසින් මහත් සෙනෙහසින් යුතුව පිළිගනු ලැබීය. සමරු ඵලකය නිරාවරණය කර ගෘහස්ත කී‍්‍රඩා සංකීර්ණය සිසු අයිතියට පවරා දුන් ජනාධිපතිවරයා එහි නිරීක්ෂණ චාරිකාවක ද නිරත විය. කී‍්‍රඩා ක්ෂේත‍්‍රයේ විශිෂ්ටතා දක්වන සිරිමාවෝ දියණියන්ගේ කී‍්‍රඩා පුහුණුවීම් තව තවත් විධිමත් කිරීම සඳහා පාසල් සංවර්ධන සමිතියේ හා ආදි ශිෂ්‍ය සංගමයේ අනුග‍්‍රහයෙන් නවීන පහසුකම් රැසකින් සමන්විතව මෙම ගෘහස්ත කී‍්‍රඩා සංකීර්ණය ඉදිකර තිබේ. අනතුරුව පැවති උත්සව සභාව අමතමින් ජනාධිපතිවරයා වැඩිදුරටත් සඳහන් කළේ ශ‍්‍රී ලංකා මාතෘ භූමිය ලෝකයේ ඇගයීමට ලක්වන කරුණු අතර ප‍්‍රමුඛත්වයක් ගන්නේ නිදහස් අධ්‍යාපනය සහ නිදහස් සෞඛ්‍ය බවයි. විද්‍යාලයේ විශිෂ්ටතා දැක්වූ දැරියන්ට සම්මාන හා තිළිණ ප‍්‍රදානය කෙරුණේ ද ජනාධිපතිතුමා අතිනි.", "URL": "https://sinhala.adaderana.lk/news.php?nid=97044", "Category": null, "Parent URL": null}