{"Source": "Adaderana", "Timestamp": "September 9, 2011 03:18 pm", "Headline": "ආබාධිත රණවිරුවන් 3303 දෙනෙකුට නිවාස දී තිබෙනවා ", "News Content": "යුද ගැටුම් පැවති කාල සීමාව තුළ රණවිරුවන් 23, 287 දෙනෙකු ආබාධිත තත්ත්වයට පත්ව ඇති බව ජල සම්පාදන හා ජලාපවහන අමාත්‍ය සහ ආණ්ඩු පක්‍ෂයේ ප්‍රධාන සංවිධායක දිනේෂ් ගුණවර්ධන මහතා පවසයි. ඒ අතරින් යුද හමුදා සෙබළුන් 21, 327 දෙනෙක්, නාවික සෙබළුන් 430 දෙනෙක්, ගුවන් හමුදා සෙබළුන් 234 දෙනෙකු සහ පොලිස් නිලධාරීන් 1096 දෙනෙකු වන බව හෙතෙම පෙන්වාදෙයි. අද(09) පාර්ලිමේන්තුවේදී එක්සත් ජාතික පක්ෂ පාර්ලිමේන්තු මන්ත්‍රී දයාසිරි ජයසේකර මහතා නැගූ පැනයකට පිළිතුරු දෙමින් අමාත්‍යවරයා මේ බව සඳහන් කළේය. එමෙන්ම ආබාධිත රණවිරුවන් 3303 දෙනෙකු වෙත නිවාස ලබා දී ඇති බව ද එම රණවිරුවන් අතරින් කී දෙනෙකු වෙත නිවාස පිරිනමා තිබේදැයි ජයසේකර මන්ත්‍රීවරයා නැගූ පැනයකට පිළිතුරු දෙමින් ගුණවර්ධන මහතා වැඩිදුරටත් ප්‍රකාශ කර ඇත.", "URL": "https://sinhala.adaderana.lk/news.php?nid=18620", "Category": null, "Parent URL": null}