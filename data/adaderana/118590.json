{"Source": "Adaderana", "Timestamp": "September 8, 2019 03:16 pm", "Headline": "අමෙරිකානු විවෘත ටෙනිස් තරගාවලි ශූරතාව දෙවන වරටත් සෙරීනාට අහිමි වෙයි", "News Content": "අමෙරිකා විවෘත ටෙනිස් තරගාවලියේ කාන්තා කේවල අංශයේ ශූරතාව අඛණ්ඩව දෙවන වරටත් අමෙරිකාවේ සෙරීනා විලියම්ස්ට අහිමිව ගියේය. ඒ අවසන් මහා තරගයේ දී 19 හැවිරිදි බියන්කා ඇන්ඩෘස්කු හමුවේ පරාජයට පත්වීමත් සමඟයි. පසුගිය වසරේ පැවති අමෙරිකා විවෘත ටෙනිස් තරගාවලියේ කාන්තා කේවල අංශයේ අවසන් මහා තරගයේ දී නවෝමි ඔසාකා හමුවේ ලැබු පරාජයෙන් පසු සෙරීනා ඊයේ තරගය වෙනුවෙන් එක් වුණේ 19 හැවිරිදි කැනඩාවේ බියන්කා ඇන්ඩෘස්කු සමඟයි. මෙම තරගය පහසුවෙන් සෙරීනා ජය ගනු ඇතැයි ක්‍රීඩා ලෝලීන් සියලු දෙනා බලාපොරොත්තු වුවත් එම බලාපොරොත්තුව සුණු විසුණු කරමින් තරගයේ පළමු වටයේදීම දක්ෂතා අතරට පැමිණීමට බියන්කා සමත් වුණි. සෙරීනාට සුභපැතීමට එක්වූ ක්‍රීඩාලෝලීන් අතරට මේගන් මාරක්ල්ද එක්ව සිටීම විශේෂත්වයක්. ලකුණු 6ට 3ක් ලෙස තරගය ජය ගත් බියන්කා දෙවන වටයේ දීද විශිෂ්ට දක්ෂතා දක්වමින් සෙරීනාට අභියෝගයක් එල්ල කලේය. ඒ අනුව ඇය එම වටය ජය ගත්තේ ලකුණු 7ට 5ක් ලෙසයි. අවසන් මහ තරගය කිසිවෙක් නොසිතු ලෙස ජය ගත් බියන්කා දිනා ගත් පළමු ග්‍රෑන්ඩ් ස්ලැම් ටෙනිස් ශූරතාව මෙය වන අතර ග්‍රෑන්ඩ් ස්ලැම් ටෙනිස් ශූරතාවක් දිනා ගත් ලාබලතම ක්‍රීඩිකාව ලෙසද ඇය වාර්තා අතරට එක්වුණි. මේ අතර සෙරීනා අඛණ්ඩව පරාජයට පත් වූ සිව්වන ප්‍රධාන පෙළේ ග්‍රෑන්ඩ් ස්ලෑම් ටෙනිස් ශූරතාව මෙය වීම විශේෂත්වයක්.", "URL": "https://sinhala.adaderana.lk/news.php?nid=118590", "Category": null, "Parent URL": null}