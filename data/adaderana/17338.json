{"Source": "Adaderana", "Timestamp": "July 11, 2011 03:23 pm", "Headline": "ආසනික් කතාව එන්නේ පොහොර සහනාධාරයට තට්ටු කරන්නද..?", "News Content": "ආසනික් රසායන ද්‍රව්‍ය ඇති බවට ප්‍රචාරය ගෙන යනු ලබන්නේ පොහොර සහනාධාරය මුළුමනින් නතර කිරීමට අවශ්‍ය මතවාදය නිර්මාණය කිරීමටදැයි සැකයක් උපදින බව සමස්ත ලංකා ගොවිජන සම්මේලනයේ ප්‍රධාන ලේකම්,හිටපු පාර්ලිමේන්තු මන්ත්‍රී එස්.කේ සුබසිංහ මහතා පවසයි. ආණ්ඩුව පොහොර සහනාධාරය කප්පාදු කර ඇති බවත්,ඒ අනුව අක්කරයකට පොහොර කිලෝ 34ක ප‍්‍රමාණයක් අඩු කර ඇති බවත්, හෙතෙම කියා සිටියේ අද(11)‍කොළඹ පැවති මාධ්‍ය හමුවකට එක්වෙමිනි. එහිදී ඔහු මෙසේද සඳහන් කළේය. මීට පෙර දුන්නු සහනාධාරයට අනුව ගත්තොත් 20%ක කප්පාදුවක්. ඒ වෙනුවට රුපියල් 1200 බැගින් වෙළඳ පොළට පොහොර නිකුත් කර තිබෙනවා. 2003 වසරේ එක්සත් ජාතික පක්ෂ ආණ්ඩුව ගෙනා අය වැය මගින් පොහොර සහනාධාරය ඉවත් කරන්න උත්සාහ කළා. ඊට එරෙහිව ජනතා විමුක්ති පෙරමුණ ගොවීන් සමග එකතු වෙලා, කොළඹ මාරාන්තික උපවාස කරලා ආණ්ඩු බිඳ වට්ටන අරගලයක් දක්වා ඇවිත් තමයි පොහොර සහනාධාරය ආරක්ෂා කර ගත්තේ. 2005 මහින්ද රාජපක්ෂ මහතා ඉදිරිපත් කළ මහින්ද චින්තන ප‍්‍රතිපත්ති ප‍්‍රකාශනයේ කෘෂිකර්මාන්තයට අදාළ කොටස ජනතා විමුක්ති පෙරමුණේ, විශේෂයෙන්ම හිටපු කෘෂිකර්ම ඇමති අනුර දිසානායක සහෝදරයාගේ ප‍්‍රධානත්වයෙන් සකස් කළ බව අපි වගකීමෙන් කියනවා. ඒ අනුවයි ගොවියාට රුපියල් 350ක පොහොර සහනාධාරය ලබා ගැනීමට හැකි වුණේ. දැන්, දවල් මිගෙල් ? දනියෙන් ආණ්ඩුව ඒ සහනාධාරය කප්පාදු කර තිබෙනවා. රුපියල් 350ට පොහොර සහනාධාරය දෙමින් තිබියදීත් ගොවීන්ට අක්කරයකට පොහොර කිලෝ 25-50 අතර ප‍්‍රමාණයක් වෙනම මිලදී ගන්න සිදු වී තිබුණා. දැන් ආණ්ඩුව උත්සාහ කරන්නේ පොහොර සහනාධාරය සම්පූර්ණයෙන්ම ඉවත් කර පොහොර වෙළඳ පොළෙන් මිලදී ගන්න සිදු වන තත්වයට පත් කරන්නයි. අද වන විට වී ගොවියාගේ ලාභය මුළුමනින්ම රැඳී තිබෙන්නේ පොහොර සහනාධාරය මතයි. මොකද? මේ අවුරුද්දේ ගත වූ කාලය තුළ කෘමිනාශක, වල් නාශක ආදී යෙදවුම්වල මිල ගණන් 40%කින් පමණ ඉහළ ගියා. නමුත් වී මිල ඉහළ ගියේ නැහැ. ඒ නිසා නිෂ්පාදන පිරිවැය ඉහළ ගොස් තිබෙනවා, ආදායම ඉහළ ගොස් නැහැ. ආණ්ඩුව පොහොර සහනාධාරය කප්පාදු කරන්නේ එවැනි තත්වයක් තුළයි. ඒ වගේම අතුරු භෝග වගා කරන ලෙස ආණ්ඩුව ගොවීන්ගෙන් ඉල්ලා සිටියා. නමුත් දැන් අතුරු භෝග වගාවන්ට පොහොර සහනාධාරය නොදීමට තීරණයක් අරගෙන තිබෙනවා. පොහොර සහනාධාරය කප්පාදු කරන්න හේතුව විදියට ආණ්ඩුව කියන්නේ පසේ රසායනික සාන්ද්‍රණය වෙනස් වෙලා කියලා. පොහොර සහනාධාරය දුන්නු අවුරුදු කිහිපය තුළ ඒ තරම් බරපතළ වෙනසක් සිදු වුණාද? ආණ්ඩුවට පෙනුනේ සහනාධාරය කප්පාදු කළ යුතු තැන් විතරමද? වැඩියෙන් පොහොර යෙදිය යුතු තැන් හමු වුණේම නැද්ද? අක්කරයකින් වී කිලෝග‍්‍රෑම් 2000ක් හදන විට නයිට‍්‍රජන් කිලෝ 40ක්, පොටෑෂ් කිලෝ 30ත් 40ත් අතර ප‍්‍රමාණයක්, පොස්පරස් කිලෝ 4ත් 5ත් අතර ප‍්‍රමාණයක් ඉවත් වෙනවා. ඒ ප‍්‍රමාණය නොකඩවා පසට ලැබිය යුතුයි. ඊළඟට ආසනික් ප‍්‍රශ්නය ආණ්ඩුව පොහොර සහනාධාරය කප්පාදු කරන්න භාවිත කරන තුරුම්පුවක්ද කියන සැකය ගොවි ජනතාව අතර තිබෙනවා. කෘෂි රසායනවල ආසනික් තිබෙනවා නම් ඒක බරපතළයි. ඒ වගේම ආසනික් නැති තත්වයක් තුළ තිබෙනවා යැයි කියනවා නම් ඒකත් බරපතළයි. ඒ නිසා ආණ්ඩුව මේ ප‍්‍රශ්නත් එක්ක හැංගිමුත්තං කරන්නේ නැතිව පරීක්ෂණයක් පවත්වා ජනතාව තුළ ඇති වී තිබෙන සැකය දුරු කළ යුතුයි. ඒ වගේම අද ගොවීන් බරපතළ ජල ප‍්‍රශ්නයකට මුහුණ දෙමින් ඉන්නවා. මිනිපේ ව්‍යාපාරයේ අක්කර සිය ගණනක් වතුර නැතිව විනාශ වුණා. ගොවීන් කුඹුරුවලට ගිනි තබන දර්ශන මාධ්‍යවලින් ඔබ දුටුවා. මීට පෙර චන්ද්‍රිකා වැවේ අක්කර අඩි 15000ක් තිබියදීත් වගාවන් සඳහා ජලය නිකුත් කළා. නමුත් අද අක්කර අඩි 1,20,000ක් තිබියදීත් වතුර නිකුත් නොකරන ලෙස නියෝග කර තිබෙනවා. ආණ්ඩුව පොහොර සහනාධාරය කප්පාදු නොකර ලබා දිය යුතුයි. ආසනික් ප‍්‍රශ්නයට නිසි පරීක්ෂණයක් පවත්වා ඇත්ත තත්වය ජනතාවට හෙළි කළ යුතුයි. ඒ වගේම ආණ්ඩුවේ සැලසුමක් නැතිකම නිසා ගොවීන් මුහුණ දෙන ජල ප‍්‍රශ්නයට විසඳුම් දිය යුතුයි.", "URL": "https://sinhala.adaderana.lk/news.php?nid=17338", "Category": null, "Parent URL": null}