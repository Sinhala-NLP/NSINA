{"Source": "Adaderana", "Timestamp": "January 13, 2013 04:11 pm", "Headline": "නව අගවිනිසුරුවරයෙකු පත් කිරීමට ජනපතිට නීත්‍යානුකූල බලයක් නෑ", "News Content": "ජනාධිපතිවරයා සහෝදර බැසිල් රාජපක්ෂ අමාත්‍යවරයාගේ “දිවි නැගුම” වෙනුවෙන් පෙනී සිට, ඔහුව ආරක්ෂා කිරීමට ගොස් ආණ්ඩුක්‍රම ව්‍යවස්ථාව කඩ කර, අගවිනිසුරුවරිය ධූරයෙන් ඉවත් කිරීමෙන් ජිනීවා මානව හිමිකම් කවුන්සිලයට ක්‍රියාවෙන්ම ඔප්පු කර කියා සිටින්නේ අපේ රටේ ස්වාධීනව ක්‍රියා කළ හැකි අධිකරණය පද්ධතියක් නැති බව යැයි එජාප මහලේකම් තිස්ස අත්තනායක මහතා පවසයි. එසේම අගවිනිසුරුවරිය ධුරයෙන් ඉවත් කිරීම සඳහා වූ දෝෂාභියෝග යෝජනාවක් පාර්ලිමේන්තුවේ නිසි පරිදි සම්මත වී නැති බැවින් ඇය ධුරයෙන් ඉවත් කිරීමට හෝ නව අගවිනිසුරුවරයෙකු පත් කිරීමට ජනාධිපතිවරයාට කිසිදු නීත්‍යානුකූල බලයක් නැති බව ද මහලේකම්වරයා විසින් මාධ්‍ය නිවේදනයක් නිකුත් කරමින් පෙන්වාදෙයි. එකී නිවේදනය වැඩිදුරටත් පහත පරිදිය. ආචාර්ය ශිරාණි බණ්ඩාරනායක මහත්මිය අගවිනිසුරු ධුරයෙන් ඉවත් කළ බවට ජනාධිපතිවරයා විසින් අද (13) උදෑසන දැනුම් දී ඇති බව මාධ්‍ය මගින් වාර්තා විය. මෙම ඉවත් කිරීම සිදු කර ඇත්තේ ආචාර්ය ශිරාණි බණ්ඩාරනායක මහත්මිය අගවිනිසුරු ධුරයෙන් ඉවත් කිරීමට ගෙනා දෝෂාභියෝග යෝජනාවක් පාර්ලිමේන්තුවේ දී සම්මත වූ බවට කතානායකවරයා විසින් ජනාධිපතිවරයාට කළා යැයි කියන දැනුම් දීමකට අනුවය. මේ කාරණය සම්බන්ධයෙන් එක්සත් ජාතික පක්ෂයේ ස්ථාවරය වන්නේ අගවිනිසුරු ආචාර්ය ශිරාණි බණ්ඩාරනායක මහත්මිය ධුරයෙන් ඉවත් කිරීම සඳහා වූ දෝෂාභියෝග යෝජනාවක් පාර්ලිමේන්තුවේ නිසි පරිදි සම්මත වී නැති බවයි. එබැවින් ආචාර්ය ශිරාණි බණ්ඩාරනායක මහත්මිය ධුරයෙන් ඉවත් කිරීමට හෝ නව අගවිනිසුරුවරයෙකු පත් කිරීමට ජනාධිපතිවරයාට කිසිදු නීත්‍යානුකූල බලයක් නැති බව අපි අවධාරණය කර කියා සිටිමු. ශ්‍රේෂ්ඨාධිකරණය තමන්ට ආණ්ඩුක්‍රම ව්‍යවස්ථාවේ 125 වගන්තියෙන් පැවරී ඇති බලයට අනුව යමින්, දෝෂාභියෝග විමර්ශනය සඳහා පාර්ලිමේන්තු ස්ථාවර නියෝග 78 (අ) අනුව පත් කළ තේරීම් කාරක සභාව නීත්‍යානුකූල නොවන බවට අර්ථ නිරූපණය කළාය. ඒ අර්ථ නිරූපණය අනුව යමින් අභියාචනාධිකරණය ද සර්ටියෝරාරි ආඥාවක් නිකුත් කරමින් අදාළ තේරීම් කාරක සභා විමර්ශන වාර්තාව බල ශුන්‍ය වාර්තාවක් බවට තීරණය කළාය. ඒ අනුව පැහැදිලිවම පෙනී යන්නේ ආචාර්ය ශිරාණි බණ්ඩාරනායක මහත්මියට එරෙහිව සිදුකළ නීත්‍යානුකූල විමර්ශනයක වාර්තාවක් පාර්ලිමේන්තුවට ඉදිරිපත් කර නැති බවයි. ආණ්ඩු ක්‍රම ව්‍යවස්ථාවේ 4 (ඇ) වගන්තිය අනුව පැහැදිළි වන්නේ පාර්ලිමේන්තුව “පවතින නීතියට අනුකූලව” සිය බලය ක්‍රියාත්මක කළ යුතු බවයි. එබැවින්, නීත්‍යානුකූලව බල ශුන්‍ය වාර්තාවක් බලාත්මක කිරීමට පවතින නීතිමය රාමුව තුළ පාර්ලිමේන්තුවට බලයක් නැත. කරුණු මෙසේ හෙයින්, නීත්‍යානුකූලව වලංගු වූ දෝෂාභියෝග විමර්ශන වාර්තාවක් පාර්ලිමේන්තුවට මෙතෙක් ඉදිරිපත් කර නොමැත. එමෙන්ම, ආචාර්ය ශිරාණි බණ්ඩාරනායක මහත්මිය ධුරයෙන් ඉවත් කිරීම සඳහා වූ යෝජනාවක් ද ජනවාරි 11 දින පාර්ලිමේන්තු ස්ථාවර නියෝගවලට අනුකූලව පාර්ලිමේන්තුවට ඉදිරිපත් වූයේ නැත. මේ බව එක්සත් ජාතික පක්ෂය එදින ඡන්දය විමසන අවස්ථාවේ දී ගරු කතානායකවරයාට පෙන්වා දුන්නේය. සත්‍යවශයෙන්ම, එදින පාර්ලිමේන්තු න්‍යාය පත්‍රයට ඇතුළු කර තිබුණේ ආචාර්ය ශිරාණි බණ්ඩාරනායක මහත්මිය \"ඉවත් කිරීම සඳහා යෝජනාවක් අතිගරු ජනාධිපතිතුමාට ඉදිරිපත් කළ හැකි වන පරිදි පාර්ලිමේන්තු විශේෂ කාරක සභාවක් පත් කිරීම\" සඳහා වූ යෝජනාවකි. පාර්ලිමේන්තු න්‍යාය පත්‍රයේ ඉදිරිපත් කර තිබූ යෝජනාව පහත උපුටා දක්වමු: \"එබැවින්, ඉහත සඳහන් විෂමාචාර චෝදනා හේතුවෙන්, එම විෂමාචාර චෝදනා පිළිබඳව පරීක්ෂාකර එම චෝදනා එකක් හෝ එයට වැඩි ගණනක් ඔප්පුවී ඇතැයි විශේෂ කාරක සභාව විසින් පාර්ලිමේන්තුවට වාර්තා කරනු ලැබුවෙහොත්, ශ්‍රී ලංකා ප්‍රජාතාන්තික සමාජවාදී ජනරජයේ අග්‍රවිනිශ්චයකාර පදවියෙන්, ගරු (ආචාර්ය) උපතිස්ස අතපත්තු බණ්ඩාරනායක වාසල මුදියන්සේ රාළහාමිලාගේ ශිරාණි අංශුමාලා බණ්ඩාරනායක මහත්මිය ඉවත්කිරීම සඳහා යෝජනාවක් අතිගරු ජනාධිපතිතුමාට ඉදිරිපත් කළ හැකි වන පරිදි පාර්ලිමේන්තු විශේෂ කාරක සභාවක් පත්කළ යුතු යැයි ඉහත නම් සඳහන් පාර්ලිමේන්තු මන්තීවරුන් වන අපි, ආණ්ඩුක්‍රම ව්‍යවස්ථාවේ 107(3) ව්‍යවස්ථාව සමග කියැවෙන 107 (2) ව්‍යවස්ථාවේ විධිවිධාන සහ, 78 (අ) දරන පාර්ලිමේන්තු ස්ථාවර නියෝග ද ප්‍රකාරව යෝජනා කර සිටිමු.\" ඉහත උපුටා දැක්වූ මෙම යෝජනාව අකුරක් නෑර මේ ආකාරයෙන්ම 2012 නොවැම්බර් 06 වනදා පාර්ලිමේන්තු න්‍යාය පත්‍රයට ඇතුළත් කර තිබුණි. එදින පාර්ලිමේන්තුව කළේ එම යෝජනාව අනුව යමින් දෝෂාභියෝග විමර්ශනය සඳහා වූ පාර්ලිමේන්තු තේරීම් කාරක සභාවක් පත් කිරීමයි. එබැවින්, ජනවාරි 11 දිනයේදී ද පාර්ලිමේන්තුව සම්මත කළේ තවත් පාර්ලිමේන්තු තේරීම් කාරක සභාවක් පත් කෙරීම සඳහා වූ යෝජනාවක් මිස, ආචාර්ය ශිරාණි බණ්ඩාරනායක මහත්මිය ඉවත් කිරීම සඳහා ජනාධිපතිවරයා වෙත ඉදිරිපත් කළ යෝජනාවක් නොවේ. එයට හේතුව, පාර්ලිමේන්තු ස්ථාවර නියෝග අංක 23 ට අනුව යම් කිසි යෝජනාවක් පාර්ලිමේන්තුවේ න්‍යාය පත්‍රයට ඇතුළත් කිරීමට නම් අදාළ යෝජනාව කරනු ලබන මන්ත්‍රීවරයා විසින් තම අත්සන ද සහිත ලිඛිත යෝජනාවක් පාර්ලිමේන්තුවේ මහා ලේකම්වරයා වෙත භාරදිය යුතුය. එසේ ස්ථාවර නියෝගවලට අනුකූලව භාර දී න්‍යාය පත්‍රයට ඇතුළු කර තිබුණේ පාර්ලිමේන්තු තේරීම් කාරක සභාවක් පත් කිරීම පිණිස වූ යෝජනාවක් මිස, ආචාර්ය ශිරාණි බණ්ඩාරනායක මහත්මිය අගවිනිසුරු ධුරයෙන් ඉවත් කිරීමට ජනාධිපතිවරයාගෙන් ඉල්ලා සිටි යෝජනාවක් නොවේ. එබැවින්, ආචාර්ය ශිරාණි බණ්ඩාරනායක මහත්මිය ඉවත් කිරීම සඳහා පාර්ලිමේන්තුව විසින් සම්මත කළ යෝජනාවකින් ජනාධිපතිවරයාට මෙතෙක් බලය පවරා නොමැත. කරුණු එසේ හෙයින්, එනම්, දෝශාභියෝග විමර්ශන පාර්ලිමේන්තු තේරීම් කාරක සභා වාර්තාව බල ශුන්‍ය ලියැවිල්ලක් වීමත්, එසේම, ආචාර්ය ශිරාණි බණ්ඩාරනායක මහත්මිය අගවිනිසුරු ධුරයෙන් ඉවත් කිරීම සඳහා වූ යෝජනාවක් පාර්ලිමේන්තු ස්ථාවර නියෝගවලට අනුව සම්මත නොවීමත් හේතුවෙන්, ආචාර්ය ශිරාණි බණ්ඩාරනායක මහත්මිය අගවිනිසුරු ධුරයෙන් ඉවත් කිරීමට නීත්‍යානුකූල බලයක් නොමැතිව ජනාධිපතිවරයා ක්‍රියාකිරීම ආණ්ඩුක්‍රම ව්‍යවස්ථාව උල්ලංඝණය කිරීමක් බව දැඩි අවධාරණයෙන් යුතුව අපි කියා සිටිමු. මෙය ආණ්ඩුක්‍රම ව්‍යවස්ථාව උල්ලංඝණය කිරීමේ පදනම මත ජනාධිපතිවරයාට එරෙහි දෝශාභියෝග නිමිත්තක් බව ද මතක් කරදීමට කැමැත්තෙමු. ජනාධිපති මහින්ද රාජපක්ෂ මහතා විසින් ආණ්ඩුක්‍රම ව්‍යවස්ථාව උල්ලංඝණය කරමින්, මේ රටේ අධිකරණයට ස්වාධීනව ක්‍රියා කිරීමට ඇති හැකියාව විනාශ කරන්නේ මාර්තු මාසයේ දී ජිනීවාහි දී පැවැත්වීමට නියමිත එක්සත් ජාතීන්ගේ මානව හිමිකම් කවුන්සිලයේ රැස්වීමේ දොරකඩ ළඟ සිටගෙනය. පසුගිය වසරේ මානව හිමිකම් කවුන්සිලයේදී, මේ දේශය මුදා ගත් රණ විරුවන්ට එරෙහිව ජාත්‍යන්තර යුධාධිකරණයක් පත් කිරීම වැළකුණේ, වරදක් සිදු වී ඇත්නම් ඒ ගැන සොයා බලා ක්‍රියා කිරීමට සමත් ස්වාධීනව ක්‍රියාකළ හැකි අධිකරණ පද්ධතියක් ලංකාවේ තිබෙන බැවින්, අපේ ප්‍රශ්න අපටම විසඳා ගත හැකි බවට ජනාධිපතිවරයා සහ විදේශ අමාත්‍ය මහාචාර්ය ජී. එල්. පීරිස් මහතා ජාත්‍යන්තර ප්‍රජාව හමුවේ සපථ කර කියා සිටීම හේතුවෙනි. එහෙත්, ජනාධිපති මහින්ද රාජපක්ෂ මහතා තම සහෝදර බැසිල් රාජපක්ෂ අමාත්‍යවරයාගේ දිවි නැගුම වෙනුවෙන් පෙනී සිට, ඔහුව ආරක්ෂා කිරීමට ගොස් ආණ්ඩු ක්‍රම ව්‍යවස්ථාව කඩ කර, ආචාර්ය ශිරාණි බණ්ඩාරනායක මහත්මිය අගවිනිසුරු ධුරයෙන් ඉවත් කිරීමෙන් ජිනීවා මානව හිමිකම් කවුන්සිලයට ක්‍රියාවෙන් ම ඔප්පු කර කියා සිටින්නේ අපේ රටේ ස්වාධීනව ක්‍රියා කළ හැකි අධිකරණය පද්ධතියක් නැති බවත්, ඇත්තේ “කැලෑ නීතියක්” බවත්ය. ක්‍රියාව, කතාවට වඩා ශබ්දයෙන් ඇසෙන බව මතක් කර සිටිමු. එපමණක් නොව, කතානායක චමල් රාජපක්ෂ මහතා විසින් න්‍යාය පත්‍රයේ නැති යෝජනාවක් සම්මත වූ බවට තම සහෝදර ජනාධිපති මහින්ද රාජපක්ෂ මහතාට වාර්තා කිරීමෙන් සහෝදර සමාගම විසින් මේ රටේ අධිකරණයේ ස්වාධීනත්වය මෙන්ම පාර්ලිමේන්තුවේ ගරුත්වයද යන දෙකම විනාශ කර ඇති බව ජිනීවා මානව හිමිකම් කවුන්සිලය සහ පොදු රාජ්‍ය මණ්ඩලය ඇතුළු ජාත්‍යන්තර ප්‍රජාවට හඬ නගා කියා සිටී. මෙම ආණ්ඩුක්‍රම ව්‍යවස්ථා විරෝධී සහ පාර්ලිමේන්තු ස්ථාවර නියෝගවලට පටහැනි ක්‍රියාවේ අනිවාර්ය ප්‍රතිඵලය වන්නේ ජිනීවා මානව හිමිකම් කවුන්සිලයේදී අපේ රටට ඇඟිලි ගැසීමට ජාත්‍යන්තර ප්‍රජාවට පාර කැපීමයි. සහෝදර සමාගම විසින් ඇති කර තිබෙන තත්ත්වය උඩ යම් හෙයකින් ජිනීවා මානව හිමිකම් කවුන්සිලයේ දී අපේ දේශය මුදා ගත් රණවිරුවන්ට අවාසි සහගත තීන්දුවක් ප්‍රකාශයට පත් වුවහොත්, ඒ මහා පාවා දීමේ සම්පූර්ණ වගකීම වෙන කිසිවෙකු නොව, මේ රටේ නීතියට පයින් ගසා ක්‍රියා කරන සහෝදර සමාගම භාර ගත යුතු බව අවධාරණය කරමු. මේ තත්ත්වය හමුවේ තමා තමාටම ඇඟිල්ල දික් කර ගන්නවා මිස වෙනත් අයෙකුට ඇඟිල්ල දිගු කිරීමට සහෝදර සමාගමට කිසිදු ඉඩක් නැත. එබැවින්, එක්සත් ජාතික පක්ෂයේ ස්ථාවරය වන්නේ, ආචාර්ය ශිරාණි බණ්ඩාරනායක මහත්මිය අගවිනිසුරු ධුරයෙන් ඉවත් කිරීම, ආණ්ඩු ක්‍රම ව්‍යවස්ථා විරෝධී ක්‍රියාවක් පමණක් නොව රණ විරුවන් පාවා දෙන දේශද්‍රෝහී ක්‍රියාවක් ද වන බවයි.", "URL": "https://sinhala.adaderana.lk/news.php?nid=30736", "Category": null, "Parent URL": null}