{"Source": "Adaderana", "Timestamp": "May 15, 2014 11:56 am", "Headline": "බංග්ලාදේශයෙන් බෙහෙත් ගෙනෙන ගිවිසුමට අත්සන් තබන්න සුදානම්", "News Content": "ශ්‍රී ලංකාවට ඖෂධ අපනයනය කිරිමට අදාළ ගිවිසුම සඳහා ලබන මාසයේදී අත්සන් තැබීමට නියමිත බව බංග්ලාදේශ විදේශ අමාත්‍ය අබ්දුල් හසන් මහමුද් අලී මහතා පවසයි. විදේශ අමාත්‍යවරයා පවසන්නේ සෞඛ්‍ය අමාත්‍ය මෛත්‍රිපාල සිරිසේන මහතාගේ බංග්ලාදේශ සංචාරයේ දී අදාළ ගිවිසුම සඳහා අත්සන් තැබීමට නියමිත බවයි. බංග්ලාදේශයේ ශ්‍රී ලංකා මහකොමසාරිස් සරත් කේ. වේරගොඩ මහතා සමග පැවති සාකච්ඡාවක දී බංග්ලාදේශ විදේශ අමාත්‍ය අබ්දුල් හසන් මහමුද් අලී මහතා මෙම අදහස් පළ කර ඇති බව එරට මාධ්‍ය වාර්තා කරයි. ලංකාවට ඖෂධ අපනයනය කිරීමට අදාළ ගිවිසුම මේ වන විටත් සකස් කර ඇති බව බංග්ලාදේශ විදේශ අමාත්‍යවරයා ප්‍රකාශ කර ඇත. මේ අතර ලංකාව සහ බංග්ලාදේශය අතර ද්වි පාර්ශවික සබඳතා ශක්තිමත් කර ගැනීම සම්බන්ධයෙන් ද ශ්‍රී ලංකා මහකොමසාරිස්වරයා සහ බංග්ලාදේශ විදේශ අමාත්‍යවරයා අතර පැවති සාකච්ඡාවේ දී අවධානය යොමුව ඇත. ඖෂධ අපනයනය හරහා එම සබඳතා තවදුරටත් ශක්තිමත් වනු ඇති බව බංග්ලාදේශ විදේශ අමාත්‍ය අබ්දුල් හසන් මහමුද් අලි මහතා ප්‍රකාශ කර තිබේ.", "URL": "https://sinhala.adaderana.lk/news.php?nid=43215", "Category": null, "Parent URL": null}