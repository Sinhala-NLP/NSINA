{"Source": "Adaderana", "Timestamp": "September 24, 2013 07:28 am", "Headline": "ආන්දෝලනයට තුඩුදුන් වැලිකඩ ගැටුමේ වාර්තාව ඇමතිට දෙන්න සූදානම්", "News Content": "වැලිකඩ බන්ධනාගාරයේ ගැටුම සම්බන්ධයෙන් සොයා බැලීමට පත් කළ ත්‍රිපුද්ගල කමිටු වාර්තාව අද පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා වෙත ලබාදිමට නියමිතව තිබේ. අමාත්‍යංශයේ ප්‍රකාශකයෙකු කියා සිටියේ පෙරවරු 10.00 ට අදාළ වාර්තාව අමාත්‍යවරයා වෙත ලබාදීමට නියමිත බවයි. පසුගිය වසරේ නොවැම්බර් මාසයේ වැලිකඩ බන්ධනාගාරයේ සෝදිසි මෙහෙයුමක් අතර තුර රැඳවියන් සහ ආරක්ෂක අංශ නිලධාරීන් අතර ගැටුමක් හටගන්නා ලදී. එම ගැටුමෙන් රැඳවියන් 27 දෙනෙකු මියගිය අතර ආරක්ෂක නිලධාරීන් ඇතුළු 40 දෙනෙකු තුවාල ලැබූහ. මේ සම්බන්ධයෙන් සොයා බැලීමට විශේෂ ත්‍රිපුද්ගල කමිටුවක් පත් කළ අතර කිසියම් හේතුවක් නිසා අවස්ථා කිහිපයකදීම එම වාර්තාව නිකුත් කිරීම ප්‍රමාද විය. එම වාර්තාව නිකුත් නොවීම සම්බන්ධයෙන් ජාත්‍යන්තරයේ පවා අවධානය යොමුවු අතර පසුගියදා මෙරට සංචාරයක නිරත වු එක්සත් ජාතීන්ගේ මානව හිමිකම් පිළිබඳ මහකොමසාරිස් නවනීදන් පිල්ලෙයි මහත්මිය ද අදාළ වාර්තාව සම්බන්ධයෙන් විමසීමක් කර තිබුණි.", "URL": "https://sinhala.adaderana.lk/news.php?nid=37640", "Category": null, "Parent URL": null}