{"Source": "Adaderana", "Timestamp": "November 16, 2018 12:31 pm", "Headline": "මල්වතු පාර්ශවයේ මහනායක හිමියන්ගෙන් ජනපතිට ලිපියක්", "News Content": "පවතින දැඩි අර්බුදකාරි තත්ත්වය හමුවේ ජනාධිපතිවරයාගේ මැදිහත්විමෙන් පාර්ලිමේන්තුව රැස්කර කඩිනම් තීරණයක් ගන්නා ලෙස මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල නාහිමි ජනාධිපති මෛත්‍රිපාල සිරිසේන මහතාගෙන් ඉල්ලීමක් කර තිබේ. උන්වහන්සේ පෙන්වා දෙන්නේ ඒ තුළින් ව්‍යවස්ථානුකූලව හා දේශපාලනික සදාචාරාත්මක භාවය ආරක්ෂා කර ගනිමින් නිසි පියවරක් ගැනීමට හැකි වනු ඇති බවට විශ්වාසය පල කරන බවයි. “රටෙහි උද්ගතව ඇති දැඩි අර්බුදකාරි තත්ත්වය සමනය කර ගැනීම” යන මැයෙන් ජනාධිපතිවරයා වෙත ලිපියක් යොමු කරමින් අතිපූජ්‍ය තිබ්බටුවාවේ ශ්‍රී සුමංගල නාහිමි මේ බව සඳහන් කර තිබේ. පාර්ලිමේන්තු සම්ප්‍රදාය හා ව්‍යවස්ථානුකූලව දේශපාලනික සදාචාරයන් සංරක්ෂණය කරමින් ස්ථිර ආණ්ඩුවක් පිහිටුවිම සඳහා කටයුතු කිරිම තුළින් රටේ දැනට පවතින දැඩි අර්බුදකාරි තත්ත්වය සමනය කොට ජනතාවගේ අභිවෘද්ධිය සුරක්ෂිත කරමින් තිරසාර රටක් ඇති කිරීමට නිසි පියවර ගත යුතු මොහොතකට රට පත්ව ඇති බව මල්වතු නාහිමි ජනාධිපතිවරයා වෙත යොමු කළ ලිපියේ සඳහන් වෙයි.", "URL": "https://sinhala.adaderana.lk/news.php?nid=99303", "Category": null, "Parent URL": null}