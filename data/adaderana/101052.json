{"Source": "Adaderana", "Timestamp": "December 20, 2018 03:18 pm", "Headline": "දඩයක්කරුවෙක් හා වන ජීවි නිලධාරීන් අතර වෙඩි හුවමාරුවක්", "News Content": "ලුණුගම්වෙහෙර ජාතික උද්‍යානයේ කාලයක් තිස්සේ සිදුකරගෙන ගිය වනසතුන් දඩයම් කර මස් විකිණීමේ ජාවාරමක් වටලා ඝාතනය කරන ලද මුවන් හය දෙනෙකුගේ මස් කිලෝ 160 ක් අත්අඩංගුවට ගැනීමට ලුණුගම්වෙහෙර උද්‍යාන වනජීවි කාර්යාලයේ නිලධාරින් සමත්වී තිබේ. වනජීවී නිලධාරීන්හට ලැබුණු තොරතුරකට අනුව ඊයේ(19) වනදා රාත්‍රී ලුණුගම්වෙහෙර ජාතික උද්‍යානයේ බෝගහවැව කිරිදිඔය ප්‍රදේශයේ සිදුකරන ලද වැටලීමකදී ඔරුවක් යොදා ගනිමින් ඝාතනය කරන ලද සතුන්ගේ මස් ප්‍රවාහනය කරමින් සිටි අයෙකු අත්අඩංගුවට යාම්වේදී ඔහු වනජීවී නිලධාරීන්හට වෙඩි තබා ඇති අතර පසුව දෙපිරිස අතර වෙඩි හුවමාරුවක් සිදුවී තිබේ පසුව අදාළ සැකකරු පලා ගොස් තිබිණි. මෙහිදී අදාළ සැකකරු විසින් පොහොරවුර තුළ බහා ප්‍රවාහනය කරමින් තිබු මුවමස් කිලෝ 160 ක් ,තරාදියක් , විදුලි පන්දමක් හා ඔරුවද වනජේවි නිලධාරීන්ගේ භාරයට ගෙන තිබේ. වෙඩි හුවමාරුවේදී අදාළ සැකකරුට වෙඩි වැදී ඇති බවත් ඔහු රෝහලක ප්‍රතිකාර සඳහා ඇතුලත් කර ඇතිබවට වනජීවී නිලධාරීන්හට තොරතුරු අනාවරණය වී ඇත. ඔහු අත්අඩංගුවට ගැනීමට හා අදාළ නඩු භාණ්ඩ තිස්සමහාරාම අධිකරණයට ඉදිරිපත්කර කරුණු වාර්තා කිරීමට වනජීවී නිලධාරින් කටයුතු කර තිබේ. එමෙන්ම අදාළ සැකකරු මිට පෙර අවස්ථා කීපයකදීම වනසතුන් දඩයම් කිරීම සම්බන්ධයෙන් අත්අඩංගුවට ගැණුනු “දඩයම් හිනා“ ලෙස අනුවර්ත නාමයකින් හදුන්වන අයෙකු බව වනජීවී නිලධාරින් පවසා සිටි. මෙම වැටලීම ලුණුගම්වෙහෙර උද්‍යාන වනජීවිකාර්යාලයේ වන සත්ව අඩවි ආරක්ෂක අජිත් ගුණතුංග මහතාගේ ප්‍රධානත්වයෙන් අඩවි සහකාර නාලක වීරතුංග , වනසත්ව නියමක වරුන් වන හසාන් හෙට්ටිආරච්චි , රංග විජේරත්න , රුවන් ප්‍රදීප , ශේස්ත්‍ර සහයක ජානක නිසාන්ත , සිවිලාරක්ෂක එස් ,ඒ අසංක , රියදුරු අයි ,චන්ද්‍රපාල යන ය විසින් සිදුකර තිබේ.", "URL": "https://sinhala.adaderana.lk/news.php?nid=101052", "Category": null, "Parent URL": null}