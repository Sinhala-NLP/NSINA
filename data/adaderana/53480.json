{"Source": "Adaderana", "Timestamp": "August 26, 2015 05:42 pm", "Headline": "හවුල් ආණ්ඩුවකින් රටට සෙතක් වෙන්නේ නෑ", "News Content": "මේ බිහිව ඇත්තේ ජාතික ආණ්ඩුවක් නොව හවුල් ආණ්ඩුවක් බවත්, ජාතික ආණ්ඩුවක් බිහිවීමට නම් සියලු පක්ෂ එක්විය යුතු බවත් පුද්ගලික බස් හිමියන්ගේ සංගමයේ සභාපති ගැමුණු විජේරත්න මහතා පවසයි.ඉකුත් ජනවාරි මස 08 වෙනිදින ජනාධිපතිවරණය ජයගැනීමටත්, පසුගියදා පැවති මහමැතිවරණය ජයගැනීමටත් තම සංගමය සහය දුන් බව විජේරත්න මහතා කියා සිටියේ අද (26) කොළඹ පැවති මාධ්‍ය හමුවකදීය.එහෙත් ජනමතයට පිටුපා පාර්ලිමේන්තුවේ බහුතරය නැති පිරිස් එක්ව ආණ්ඩු බලය පිහිටුවනු ලැබුවහොත් මෙම ආණ්ඩුව අකර්මණ්‍ය කිරීමට කටයුතු කරන බවද ඔහු අවධාරණය කළේය.හවුල් ආණ්ඩු වලින් රටකට සිදුවන සෙතක් නොමැති බවත්, රනිල් වික්‍රමසිංහ මහතාට එමගින් පිරිසිදු දේශපාලනයක නිරතවීමට නොහැකිවන බවත් විජේරත්න මහතා සඳහන් කළේය.මේවන විට තේ, රබර්, පොල් මිල පහලවැටී ඇති බවත්, ගොවීන්ට වී විකුණාගත නොහැකි මට්ටමට පත්ව ඇති බවත්, රට අරාජිකවී ඇති බවත් ඔහු කියා සිටියේය.අමාත්‍යංශ බෙදාගැනීම සම්බන්ධයෙන් මේවන විට මතභේද ඇතිවී ඇති බවත්, ප්‍රබල අමාත්‍යංශ දෙකට කඩා පක්ෂ දෙක බෙදාගන්නා විට ඒවා නපුංසක බවට පත්වෙන බවත්, කිසිවෙකුටත් නිසි ලෙස තම කටයුතු කරගෙන යාමට නොහැකි අන්දමට අකර්මණ්‍ය වන බවත් ඔහු අවධාරණය කළේය.ඒ නිසාම ජනතාව ජීවත් කරවනවාද, අමාත්‍ය මණ්ඩලය ජීවත් කරවනවාද යන්න ආණ්ඩුව විසින් වහාම තීරණය කළ යුතුව ඇති බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=53480", "Category": null, "Parent URL": null}