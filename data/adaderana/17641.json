{"Source": "Adaderana", "Timestamp": "July 26, 2011 10:04 am", "Headline": "බස්නාහිර සෞඛ්‍ය පරිපාලනය දූෂිත වෙලා -හෙද නිලධාරීන්", "News Content": "බස්නාහිර පළාතේ සෞඛ්‍ය පරිපාලනය මෑතක සිට අකාර්යක්ෂම හා දූෂිත තත්ත්වයට පත්ව ඇති බව රජයේ හෙද නිලධාරීන්ගේ සංගමය පවසයි. පළාත් සෞඛ්‍ය සේවා අධ්‍යක්ෂ කාර්යාලය පරිපාලන නීතිරීතිවලට පටහැනිව අත්තනෝමතික තීරණ ගැනීම මෙම තත්ත්වයට හේතුවී ඇති බව එම සංගමයේ සභාපති සමන් රත්නප්‍රිය මහතා ප්‍රකාශ කළේය. රාජ්‍ය සේවා නීතිරීතිවලට පටහැනිව රෝහල් ගණනාවක පත්වීම් සහ මාරුවීම් පළාත් සෞඛ්‍ය අධ්‍යක්ෂවරයා විසින් සිදුකර ඇති බව වාර්තා වේ. මේ නිසා පළාත් සෞඛ්‍ය කාර්යය මණ්ඩලය අතර බරපතල නොසන්සුන්තාවයක් ද පවතින බව සමන් රත්නප්‍රිය මහතා සඳහන් කරයි. පිරිහී ඇති බස්නාහිර පළාතේ සෞඛ්‍ය පරිපාලනය විධිමත් නොකරන්නේ නම් ඊට එරෙහිව විරෝධතාවයක් ක්‍රියාත්මක කිරීමට බලාපොරොත්තු වන බව රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා වැඩිදුරටත් පවසයි.", "URL": "https://sinhala.adaderana.lk/news.php?nid=17641", "Category": null, "Parent URL": null}