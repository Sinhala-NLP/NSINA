{"Source": "Adaderana", "Timestamp": "October 15, 2010 10:13 am", "Headline": "අත්අඩංගුවේ සිටින මෙරට සරණාගතයින් පිටුවහල් කෙරෙන ලකුණු ", "News Content": "මෙම සතිය තුළ ශ්‍රී ලාංකික සරණාගතයින් 100 ට වැඩි පිරිසක් තායිලන්ත බලධාරීන් විසින් අත්අඩංගුවට ගෙන තිබේ. මෙම පිරිස දැනට රැඳවුම් භාරයේ පසුවන අතර සංක්‍රමණ නීති උල්ලංඝණය කිරීමේ චෝදනා මත ඔවුන් අධිකරණයට ඉදිරිපත් කිරීමට නියමිතව ඇති බව විදෙස් මාධ්‍ය වාර්තා කරයි. ඒ අනුව මෙම සතිය තායිලන්ත බලධාරීන් විසින් මෙරට ද්‍රවිඩ සරණාගතයින් 130 දෙනෙකු අත්තඅඩංගුවට ගෙන ඇති අතර ඔවුන් අතරින් 60 වැඩි පිරිසක් කාන්තාවන් හා ළමුන් වන බව ද සඳහන්ය. මෙම පිරිස අතරින් වැඩි දෙනෙකු පසුගිය වසර 3 ක කාලයක සිට තායිලන්තයේ ජීවත්වන බව ද වාර්තා වේ‍. මෙම අත්අඩංගුවට ගැනීම ආගමන විගමන නීති ශක්තිමත් කිරීම හා නීති විරෝධි පුද්ගල සංක්‍රමණ අවම කිරීමේ එක් පියවරක් බව තායිලන්ත විදේශ කටයුතු අමාත්‍යාංශයේ මාධ්‍ය ප්‍රකාශකවරයා ප්‍රකාශ කර තිබේ. මෙම පිරිස අතරින් වැඩි දෙනෙකුගේ වීසා බලපත්‍ර කල් ඉකුත් වූ ඒවා බව ද හෙතෙම සඳහන් කරයි. මෙම අත්අඩංගුවට ගැනීම් සම්බන්ධව මානව හිමිකම් කණ්ඩායම් තායිලන්ත රජය විවේචනයට ලක්කර ඇති බව ද සඳහන්ය. මෙසේ අත්අඩංගුවට ගෙන ඇති ද්‍රවිඩ සරණාගතයින් පිරිස නැවත ශ්‍රී ලංකාවට පිටුවහල් නොකළ යුතු බව හියුමන් රයිට්ස් වොච්හි තායිලන්ත නියෝජිත සුනයි පසුක් අවධාරණය කර තිබේ. මෙම සිදුවීම තුළින් තායිලන්තය සරණාගතයින් ආරක්ෂා කිරීම සම්බන්ධ ජාත්‍යන්තර සම්මුතීන් වෙත ගරු නොකරන බව පෙනී යන බව ද හෙතෙම සඳහන් කරයි.", "URL": "https://sinhala.adaderana.lk/news.php?nid=11506", "Category": null, "Parent URL": null}