{"Source": "Adaderana", "Timestamp": "September 6, 2019 10:22 am", "Headline": "අළුබඳුන ටෙස්ට් තරගාවලියේ සිව්වන තරගයේ තුන්වන දිනය අදයි", "News Content": "එංගලන්තය සහ ඕස්ට්‍රේලියාව සහභාගි වන අළුබඳුන ටෙස්ට් තරගාවලියේ සිව්වන තරගයේ තුන්වන දිනය අදයි. තරගයේ දෙවන දිනය වූ ඊයේ(05) දිනය නිමාවන විට සිය පළමු ඉනිම ක්‍රීඩා කරන එංගලන්තය එක් කඩුල්ලක් දැවී ලකුණු 23ක් රැස් කරගෙන සිටියේය. ඊයේ දිනය ආරම්භ කරන විට සිය පළමු ඉනිම ක්‍රීඩා කරමින් සිටි ඕස්ට්‍රේලියාව සිය පලමු ඉනිම සඳහා කඩුළු 3ක් දැවී රැස් කරගෙන සිටි ලකුණු සංඛ්‍යාව 170ක්. ඕස්ට්‍රේලියා ඉනිමට තවත් ලකුණු 54ක් එක්වෙද්දී ට්‍රැවිස් හෙඩ් සහ මැතිව් වේඩ් දැවී ගියේය. අනතුරුව 6වන කඩුල්ලට පිටියට එක්වූ ස්ටීව් ස්මිත් සහ නායක ටිම් පේන් ඕස්ට්‍රේලියා ඉනිම ශක්තිමත් කළේ ලකුණු 135ක සබඳතාවක් ගො නගමින්. එහිදී ටිම් පේන් රැස් කළ ලකුණු සංඛ්‍යාව 58ක්. එය ටිම් පේන් අළුබඳුන ටෙස්ට් තරගාවලියේදී රැස් කළ පළමු අර්ධ ශතකයයි. ඕස්ට්‍රේලියා ඉනිමේ හයවන කඩුල්ල ලෙස ටිම් පේන් දැවී ගිය අතර හත්වන කඩුල්ල ලෙස පැට් කමින්ස් දැවී ගියේය. දොන් බ්‍රැඩ්මන්ට පසු ඕස්ට්‍රේලියාවෙන් බිහිවූ විශිෂ්ටතම පිතිකරුවා ලෙස සැලකෙන ස්ටීව් ස්මිත් නැවතත් විශිෂ්ට ඉනිමක් ක්‍රීඩා කරමින් සිය ටෙස්ට් දිවියේ තුන්වන ද්විත්ව ශතකය රැස් කිරීමට ඊයේ සමත් විය. ඔහු සිය ද්විත්ව ශතක තුනම අළුබඳුන ටෙස්ට් තරගාවලියේදීම රැස් කිරීම විශේෂත්වයක්. මීට පෙර ස්මිත් 2015 වසරේ සහ 2017 වසරේ අළුබඳුන ටෙස්ට් තරගාවලි වලදී ද්විත්ව ශතක රැස් කර තිබේ. ස්මිත් දැවී ගියේ ලකුණු 211කටයි. ඒ අනුව ඕස්ට්‍රේලියා කණ්ඩායම කඩුළු 8ක් දැවී ලකුණු 497ක් රැස් කරගෙන සිටියදී සිය ඉනිම අත්හිටුවීමට තීරණය කළේය. පන්දු යැවීමේදී ස්ටුවට් බ්‍රෝඩ් ලකුණු 9කට කඩුළු 3යි. අනතුරුව සිය පළමු ඉනිම ඇරඹූ එංගලන්ත කණ්ඩායම ඊයේ දිනය නිමාවන විට එක් කඩුල්ලක් දැවී ලකුණු 23ක් රැස් කරගෙන සිටියේය.", "URL": "https://sinhala.adaderana.lk/news.php?nid=118421", "Category": null, "Parent URL": null}