{"Source": "Adaderana", "Timestamp": "November 17, 2013 09:58 am", "Headline": "ඇයි ගියේ - මුසම්මිල්ගෙන් නිදහසට කරුණු අහන්න එජාපය සුදානම්", "News Content": "කොළඹ මහ නගර සභාවේ නගරාධිපති ඒ.ජේ.එම්.මුසම්මිල් මහතා පොදුරාජ්‍ය මණ්ඩලයීය රාජ්‍ය නායක සමුළුවට සහභාගී වීම සම්බන්ධයෙන් විමසීමක් සිදුකරන බව එක්සත් ජාතික පක්ෂය පවසයි. එම පක්ෂයේ මහලේකම් තිස්ස අත්තනායක මහතා ඊයේ මහනුවර ප්‍රදේශයේ පැවති මාධ්‍ය හමුවකට එක්වෙමින් මේ බව පැවසීය. එක්සත් ජාතික පක්ෂය විසින් පොදුරාජ්‍ය මණ්ඩලයීය රාජ්‍ය නායක සමුළුව වර්ජනය කිරීමට ගත් තීරණය පිළිබඳව නගරාධිපතිවරයා නිසියාකාරයෙන් දැනුවත් වී නොමැති බව තිස්ස අත්තනායක මහතා එහිදී සඳහන් කළේය. කෙසේ වෙතත් ඒ පිළිබඳව නගරාධිපතිවරයාගෙන් නිදහසට කරුණු විමසීමට තීරණය කර ඇති බව මහලේකම්වරයා පැවසීය. මේ සම්බන්ධයෙන් විමසීමට අද දෙරණ කොළඹ නගරාධිපති ඒ.ජේ.එම්.මුසම්මිල් මහතා සම්බන්ධ කරගැනීමට උත්සාහ කෙරුව ද එය අසාර්ථක විය.", "URL": "https://sinhala.adaderana.lk/news.php?nid=38905", "Category": null, "Parent URL": null}