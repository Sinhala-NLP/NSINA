{"Source": "Adaderana", "Timestamp": "October 15, 2010 09:23 pm", "Headline": "දේශපාලන විසඳුමකට කාලය එළඹ ඇති බව ඉන්දීය අගමැති කියයි", "News Content": "ජනාධිපති මහින්ද රාජපක්ෂ මහතා සහ ඉන්දීය අග්‍රාමාත්‍ය මනමෝහන් සිං මහතා අතර විශේෂ සාකච්ඡාවක් අද(15) පැවැත්විණි. මෙහිදී උතුරේ අවතැන් දෙමළ ජනතාව යළි පදිංචි කිරීම සම්බන්ධයෙන් වැඩි අවධානයක් යොමුව ඇති බව ඉන්දීය මාධ්‍ය වාර්තා කරනු ලැබීය. අද දහවල් 12 ට පමණ එම සාකච්ඡා ආරම්භ වූ බව ජනාධිපති මාධ්‍ය අංශය සඳහන් කරනු ලැබීය. අවතැන්ව සිටින ද්‍රවිඩ ජනතාව නැවත පදිංචි කිරීමේ ක්‍රියාවලිය කඩිනමින් අවසන් කරන ලෙස මෙහිදී මන්මෝහන් සිං මහතා ශ්‍රී ලංකා ජනාධිපති මහින්ද රාජපක්ෂ මහතාගෙන් ඉල්ලීම් කර තිබේ. එමෙන්ම අවතැන්ව සිටින ජනතාවගේ සුබ සාධන කටයුතු වෙනුවෙන් ඉන්දියාව මගින් ලබා දී ඇති ආධාර එම කටයුතු සඳහා යොදාගන්නා ආකාරය පිළිබඳව ද සිං මහතා විමසීම් කර ඇත. එමෙන්ම ශ්‍රී ලංකාවේ ද්‍රවිඩ ජනතාව වෙනුවෙන් දේශපාලන විසඳුමක් ලබාදීමට කාලය එළඹ ඇති බව ද ඔහු පෙන්වා දී ඇති බව සඳහන්ය. ශ්‍රී ලංකාවේ අවතැන්ව සිටින ද්‍රවිඩ ජනතාවගේ නැවත පදිංචි කිරීමේ කටයුතු පිළිබඳව විමසා බැලීම සඳහා ඉන්දීය විදේශ කටයුතු පිළිබඳ අමාත්‍ය එස්. එම්. ක්‍රිෂ්ණා මහතා ශ්‍රී ලංකාවේ සංචාරයක නිරතවීමට නියමිතව ඇති බව වාර්තා වේ. 19 වන පොදුරාජ්‍ය මණ්ඩලීය ක්‍රීඩා උළෙලේ සමාප්ති උත්සවය සඳහා ගෞරවනීය ආරාධිත අමුත්තෙකු ලෙස මහින්ද රාජපක්ෂ මහතා ඊයේ(14) පස්වරුවේ සහභාගී විය. මෙම සාකච්ඡාවෙන් අනතුරුව ජනාධිපති මහින්ද රාජපක්ෂ මහතා පොදුරාජ්‍ය මණ්ඩලීය ක්‍රීඩා උළෙලට සහභාගී වූ ශ්‍රී ලාංකික ක්‍රිඩක ක්‍රීඩිකාවන් හමුවී තිබේ.", "URL": "https://sinhala.adaderana.lk/news.php?nid=11522", "Category": null, "Parent URL": null}