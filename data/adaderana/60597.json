{"Source": "Adaderana", "Timestamp": "May 30, 2016 07:50 am", "Headline": "මඩවල මදීනා සිද්ධිය මොකාටද එන්නේ?", "News Content": "මඩවල මදීනා ජාතික පාසලේ සිංහල හා ද්‍රවිඩ ගුරුවරුන්ට තර්ජනාත්මක ලිපි ලැබී යයි කියන සිදුවීම සංහිඳියාවට බාධා කරන කඩාකප්පල්කාරී ක්‍රියාවක් බව ශ්‍රී ලංකා මුස්ලිම් කොංග්‍රසයේ නායක,නගර සම්පාදන හා ජල සම්පාදන අමාත්‍ය රාවුෆ් හකීම් මහතා පවසයි.එම පාසලේ සිංහල ගුරුවරුන් සම්බන්ධයෙන් ප්‍රදේශයේ මව්පියන් තුළ ඉමහත් ගෞරවයක් ඇති බව හෙතෙම කියා සිටියි.එම පාසලේ අධ්‍යාපන මට්ටම කඩා වැටී පරිපාලනමය වශයෙන් දුර්වලතා පවතින බවත්,එසේ තිබියදී පාසලේ විදුහල්පතිනිය ඉවත් නොකළ යුතු බවට මව්පියන්ගේ අත්සනින් යුතුව ව්‍යාජ ලිපියක්ද මීට පෙරාතුව ඉදිරිපත් වුණු බව අමාත්‍යවරයා සඳහන් කළේය.ඒ ආකාරයෙන් මෙවර සිංහල ගුරුවරුන්ට එවා ඇතැයි සඳහන් ලිපිද ව්‍යාජ ලිපි බවත්,එවැන්නකට ප්‍රසිද්ධියක් ලබාදෙමින් ක්‍රියා කිරීම සංහිඳියාවට බාධා කරනු ලබන,අප හෙලාදැකිය යුතු බවත් ඔහු පෙන්වා දුන්නේය.මේ අතර තම බිරිඳට ලැබුණු තර්ජනාත්මක ලිපිය හා ඇතිවූ සංසිද්ධියේ නිවරද්‍යතාව වෙනුවෙන් තමා 100%ක් පෙනී සිටින බවත්,සමස්ත ප්‍රශ්නය විදුහල්පතිනියගේ පෞද්ගලික ප්‍රශ්නයකට හකුලා අමුඩයෙන් මූණ වසා ගැනීමට දරන උත්සාහය පිළිබඳ කනගාටුවන බවත් අමිල ආර්.පනාගල මහතා කියා සිටියි.සිංහල ජාතිවාදයද,ද්‍රවිඩ ජාතිවාදයද,මුස්ලිම් ජාතිවාදයද වශයෙන් ඕනෑම අන්තවාදයකට අප එරෙහි විය යුතු බවත්,තමා කිසි විටෙකත් ජාතිවාදියෙකු නොවන නමුත් සිද්ධිය සම්බන්ධයෙන් පරීක්ෂණ පවත්වා වගකිවයුත්තන්ගේ අවධානය ඊට යොමුවිය යුතු බව පමණක් තමන් විශ්වාස කරන බව පනාගල මහතා අදදෙරණට කියා සිටියේය.", "URL": "https://sinhala.adaderana.lk/news.php?nid=60597", "Category": null, "Parent URL": null}