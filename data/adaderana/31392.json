{"Source": "Adaderana", "Timestamp": "February 6, 2013 11:28 am", "Headline": "රෝහලේදීම ඉගෙනගන්න අලුත් විදිහක්", "News Content": "කොළඹ රිජ්වේ ආර්යා ළමා රෝහලේ දීර්ඝ කාලීනව නේවාසික ප‍්‍රතිකාර ලබාගන්නා පාසල් දරුවන්ට රෝහළ තුළදීම අධ්‍යාපන කටයුතු සිදුකිරීමේ අවස්ථාව ලබාදීමේ වැඩපිළිවෙලක් ආරම්භ කිරීමට සෞඛ්‍ය අමාත්‍යංශය තීරණය කර තිබේ. යම් යම් රෝගී තත්ත්වයන් හේතුවෙන් රෝහලේ නේවාසික ප‍්‍රතිකාර ලබාගන්නා දරුවන්ගේ අධ්‍යාපන කටයුතු කඩාකප්පල් වීම එම දරුවන් මුහුණපාන විශාල ගැටලුවක් බව අනාවරණය වී ඇත. රෝගී පාසැල් දරුවන් 200 දෙනෙක් පමණ රෝහලේ දීර්ඝ කාලීනව ප‍්‍රතිකාර ලබන බව සෞඛ්‍ය අමාත්‍යංශය පවසයි. මේ අනුව ඔවුන් මුහුණදෙන අපහසුතාව පිළිබඳ සෞඛ්‍ය අමාත්‍ය මෛත‍්‍රීපාල සිරිසේන මහතා අධ්‍යාපන අමාත්‍ය බන්දුල ගුණවර්ධන මහතා සමග සාකච්ජාවක් පවත්වා තිබේ. ඒ අනුව එක් එක් විෂයයන්ට අදාළව පාසැල් ගුරුවරුන් රිජ්වේ ආර්යා ළමා රෝහලට ගෙන්වා වාට්ටුව තුළදීම අධ්‍යාපන කටයුතු සිදුකිරීමේ අවස්ථාව ලබාදීම කෙරෙහි අවධානය යොමුව ඇති බව සෞඛ්‍ය අමාත්‍යංශය පවසයි.", "URL": "https://sinhala.adaderana.lk/news.php?nid=31392", "Category": null, "Parent URL": null}