{"Source": "Adaderana", "Timestamp": "August 16, 2019 04:21 pm", "Headline": "උතුරෙන් දකුණට නිවේදනයක්", "News Content": "දකුණු කොරියාව සමඟ සාකච්ඡාවලින් ඉවත්වන බව උතුරු කොරියාව අවධාරණය කළේය. දකුණු කොරියාව සිය ඉල්ලීම් සියල්ලම ප්‍රතික්ෂේප කළ බැවින් මෙම පියවර ගැනීමට සිදුවූ බව ඔවුන් වැඩිදුරටත් පෙන්වා දුන්නේය. ඉදිරියේ කිසිදු දිනෙක දකුණු කොරියාව සමඟින් සාකච්ඡා සඳහා සහභාගි නොවන බව උතුරු කොරියාව නිවේදනය කර තිබේ. ඒ ඉදිරි සාම සාකච්ඡා සඳහා දකුණු කොරියානු ජනාධිපති මූන් ජේ ඉන් කළ යෝජනාවද හෙළා දකිමින්. සිය විරෝධය නොතකා දිගින් දිගටම අමෙරිකාව සමගින් එක්වෙමින් යුද අභ්‍යාස පවත්වන දකුණු කොරියාව සමඟින් තමන්ට සාකච්චා කිරීමට තවත් කිසිදු දෙයක් නොමැති බව උතුරු කොරියානු ප්‍රකාශකයෙක් පවසයි. එවන් යුද අභ්‍යාස යුද්ධයක් සදහා කරනු ලබන පෙර පුහුණුවක් ලෙසින් තමන් සලකන බවද ඔහු වැඩිදුරටත් පැවසුවේය. එබැවින් තවදුරටත් දකුණු කොරියාව හා සාකච්ඡා නොකරන බවද උතුරු කොරියාව අවධාරණය කළේය. 1950-53 කාලසීමාවේදී පැවැති යුදමය තත්ත්වය සමඟ කොරියාව උතුර හා දකුණ ලෙසින් වෙන් විය. එතැන් පටන් දෙරට අතර දැඩි මතභේද පවතින අතර ඒවා විසඳ ගැනීමට අවස්ථා රැසකදී ගත් සෑම උත්සාහයක්ම පාහේ මුළුමනින්ම විනාශ වී ගිය බව ද විදෙස් වාර්තා වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=116711", "Category": null, "Parent URL": null}