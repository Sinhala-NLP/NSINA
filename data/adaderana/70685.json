{"Source": "Adaderana", "Timestamp": "March 10, 2017 02:43 pm", "Headline": "පාර්ලිමේන්තු කටයුතු අඩපණ කිරීම ඒකාබද්ධයේ සැළසුමක් ", "News Content": "පාර්ලිමේන්තු න්‍යාය පත්‍රයට එරෙහිව කටයුතු කරමින් පාර්ලිමේන්තුව පවත්වාගෙන යා නොහැකි තත්ත්වයකට පත් කර එහි වැඩකටයුතු අඩපණ කිරීම ඒකාබද්ධ විපක්ෂයේ සැළසුම් සහගත වැඩසටහනක් බව එක්සත් ජාතික පක්ෂ පාර්ලිමේන්තු මන්ත්‍රී මුජිබර් රහුමාන් මහතා පවසයි. පාර්ලිමේන්තුව තුළ පසුගිය දින කිහිපය පුරා ඇති වු තත්ත්වය පිළිබඳ අදහස් දක්වමින් අද (10) පැවති එක්සත් ජාතික පක්ෂයේ මාධ්‍ය හමුවකට එක් වෙමින් මන්ත්‍රීවරයා මේ බව කියා සිටියේ ය. මේ අතර කථානායකවරයා විසින් ලබා දුන් නියෝගය පිළිපැදිය යුතු අතර එසේ යම් හෙයින් වැරදි තීරණයක් ලබා දී ඇත්නම් ඒ සඳහා කථානායකවරයාට එරෙහිව විශ්වාසභංගයක් ගෙන ඒම නිවැරදි පිළිවෙල බව ද ඒ වෙනුවට විනය විරෝධි ලෙස හැසිරීම සුදුසු නොවන බව ද මන්ත්‍රීවරයා මෙහිදී වැඩි දුරටත් කියා සිටියේ ය. මේ අතර අදහස් දක්වමින් ගම්පහ දිස්ත්‍රික්ක පාර්ලිමේන්තු මන්ත්‍රී හර්ෂණ රාජකරුණා මහතා කියා සිටියේ ඒකාබද්ධය දිගින් දිගටම ජනතාව නොමඟ යවමින් සිටින බවත් බන්දුල ගුණවර්ධන මහතා ආණ්ඩුව අපහසුතාවයට පත් කරවන අභිප්‍රායෙන් බොහෝ කටයුතු සිදු කරනු ලබන බවයි. ඒ තුළින් එකම බොරුවක් දහස් වතාවක් ප්‍රකාශ කර එය ඇත්තක් කිරීමේ උත්සහයක නියැලෙන බව ද මන්ත්‍රීවරයා මෙහිදී වැඩි දුරටත් පැවසීය.", "URL": "https://sinhala.adaderana.lk/news.php?nid=70685", "Category": null, "Parent URL": null}