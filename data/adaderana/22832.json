{"Source": "Adaderana", "Timestamp": "March 16, 2012 09:02 am", "Headline": "විදෙස් කත හා දරුවාගේ සිරුරු මරණ පරීක්ෂණයකින් තොරව තානාපතිට භාරදෙයි", "News Content": "වත්තල ප්‍රදේශයේ පෞද්ගලික රෝහලක දී මියගිය විදේශීය ජාතික කාන්තාවගේ සහ ඇයගේ දරුවාගේ සිරුරු පශ්චාත් මරණ පරීක්ෂණයකින් තොරව එක්සත් අරාබි එමිර් රාජ්‍යයේ ශ්‍රී ලංකා තානාපතිවරයාට භාරදීමට අධිකරණය නියෝග කර තිබේ. වත්තල මහේස්ත්‍රාත්වරයා විසින් පශ්චාත් මරණ පරීක්ෂණයක් පවත්වන ලෙස රාගම රෝහලේ අධිකරණ වෛද්‍යවරයාට නියෝග කර තිබුණි. එසේවුවද එක්සත් අරාබි එමිර් රාජ්‍යයේ තානාපතිවරයා ඇතුළු නිලධාරීන් පිරිසක් විසින් අධිකරණයෙන් කළ ඉල්ලීමක් අනුව පශ්චාත් මරණ පරීක්ෂණයකින් තොරව මෘත ශරීර භාරදීමට තීරණය කෙරුණි. පසුගිය 13 වැනිදා දිවයිනට පැමිණි විදේශීය යුවළ සහ දරුවා මීගමුව ප්‍රදේශයේ හෝටලයක නැවතී සිට ඇති අතර එහිදී හදිසියේ රෝගාතුර වීම හේතුවෙන් රෝහල් ගතකර තිබේ. පසුව ‍වැඩිදුර ප්‍රතිකාර සඳහා වත්තල ප්‍ර‍දේශයේ පෞද්ගලික රෝහලකට ඇතුළත් කිරීමෙන් පසු කාන්තාව සහ දරුවා මියගොස් ඇති අතර අනෙක් පුද්ගලයා ද අසාධ්‍ය තත්ත්වයේ පසුවෙයි. මේ අතර සිද්ධිය සම්බන්ධයෙන් පරීක්ෂණයක් සිදුකිරීමට එක්සත් අරාබි එමිර් රාජ්‍යයේ සිට 6 දෙනෙකුගෙන් සමන්විත විශේෂඥ කණ්ඩායමක් දිවයිනට පැමිණ තිබේ. විශේෂඥ වෛද්‍යවරයෙක්, නීතීඥවරයෙක් සහ පොලිස් නිලධාරීන් සිව්දෙනෙක් එම පිරිසට ඇතුළත්ය.", "URL": "https://sinhala.adaderana.lk/news.php?nid=22832", "Category": null, "Parent URL": null}