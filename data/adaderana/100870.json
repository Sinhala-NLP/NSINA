{"Source": "Adaderana", "Timestamp": "December 17, 2018 11:01 am", "Headline": "බංග්ලාදේශ මහ මැතිවරණයට සියල්ල සුදානම්", "News Content": "බංග්ලාදේශ මහ මැතිවරණය ලබන 30 වැනිදා පැවත්වීමට නියමිතව තිබේ. ඊට සමගාමිව එරට දේශපාලන පක්ෂ මේ වනවිට මැතිවරණ ප්‍රචාරණ කටයුතුවල නිරතව සිටින බව විදෙස් මාධ්‍ය වාර්තා කළේය. සිය ආධාරකරුවන් ඉලක්ක කර එල්ල වූ මැර ප්‍රහාරයකින් පසුව බංග්ලාදේශ ජාතිකවාදී පක්ෂය යළිත් සිය මැතිවරණ ප්‍රචාරණ කටයුතු ආරම්භ කර තිබේ. ඒ සඳහා එරට ගසිපූර් (Gazipur)දිස්ත්‍රික්කට ඔවුන්ගේ පාක්ෂිකයින් විශාල පිරිසක් එක්ව සිටි බව පැවසෙයි. බංග්ලාදේශ රජයේ හිටපු අමාත්‍යවරයෙක් සහ මෑතකදී පිහිටුවූ එරට විපක්ෂ සන්ධානයේ සාමාජිකාවක් මේ සඳහා සහභාගී වී ඇති බව සඳහන් වෙයි. තමන් බිය වැද්දීමට පාලක පක්ෂයට කිසිදු ලෙසකින් ඉඩ නොදෙන ලෙස ඔවුන් මෙහිදී ජනතාවගෙන් ඉල්ලා සිටියේය. පසුගිය සිකුරාදා ඩකා අගනුවරදී එරට ප්‍රවීන විපක්ෂ දේශපාලනඥයෙකුට ප්‍රහාරයක් එල්ල වූ අතර ඒ සම්බන්ධව චෝදනා එල්ල වූයේ එරට පාලක පක්ෂයේ ක්‍රියාකාරීන් පිරිසකටයි. එම ප්‍රහාරයෙන් බංග්ලාදේශ ජාතිකවාදී පක්ෂයේ ආධාරකරුවන් 12 දෙනෙකු පමණ තුවාල ලැබීය. බංග්ලාදේශ මහ මැතිවරණයට ඉතාමත් සීමිත කාලයක් පමණක් ඉතිරිව තිබියදීයි මෙම ප්‍රහාරය එල්ල වී ඇත. ප්‍රහාරය එල්ල වී ඇත්තේ බංගලාදේශ විපක්ෂ සන්ධානයට නායකත්වය ලබාදෙන කමල් හුසේන්ට බව පැවසෙයි. කෙසේ වෙතත් ප්‍රහාරයෙන් ඔහුට කිසිදු හානියක් සිදුව නැහැ. ඔක්ස්ෆර්ඩ් විශ්ව විද්‍යාලයෙන් අධ්‍යාපනය ලබා ඇති කමල් හුසේන් ජාත්‍යන්තර නීතිවේදියෙක් ලෙස ද ප්‍රසිද්ධියක් උසුලන බව විදෙස් වාර්තා සඳහන් කරයි.", "URL": "https://sinhala.adaderana.lk/news.php?nid=100870", "Category": null, "Parent URL": null}