{"Source": "Adaderana", "Timestamp": "November 29, 2010 03:21 pm", "Headline": "සී ප්ලේන් වලට එරෙහි මීගමු ධීවරයන්ට තර්ජන වැඩිවෙලා", "News Content": "මීගමුව කළපුවේ සී ප්ලේන් ව්‍යපෘතියට එරෙහිව කටයුතු කරන\"මීගමුව කළපුව සුරැකීමේ සන්ධානය\"ට එල්ලවන අනිසි තර්ජන හා බලපෑම් වලට කිසිසේත්ම යට නොවන බව එම සන්ධානයේ කැඳවුම්කරු හර්මන් කුමාර මහතා පවසයි. මාධ්‍ය නිවේදනයක් නිකුත් කරමින් ඔහු මේ බව සඳහන් කරයි. මීගමුව කළපුව සුරැකීමේ සන්ධානය විසින් නිකුත් කළ නිවේදනය පහත පරිදි වේ. මීගමුව කලපුවේ සී ප්ලේන් ව්‍යපෘතිය සම්බන්ධයෙන් මීගමුව කළපුව සුරැකීමේ සන්ධානය විසින් 2010 නොවැ 27 සෙනසුරාදා මීගමුව නගර මධ්‍යයේ ප‍්‍රසිද්ධියේ පති‍්‍රකාවක් බෙදාහරින ලදී. මේ සම්බන්ධයෙන් මීගමුව කළපුව සුරැකීමේ සන්ධානයේ ප‍්‍රධාන කි‍්‍රයාකාරීන් වන මීගමුව කළපු ධීවර සංවිධානයේ සභාපති මාකස් ඇන්ටනි ප‍්‍රනාන්දු සහ සමස්ත ලංකා ධීවර ජනතා වෘත්තීය සංගමයේ සභාපති අරුණ රොෂාන්ත යන අයව මීගමුව පොලිසියට කැඳවා අත්අඩංගුවට ගෙන දණ්ඩ නිති සංග‍්‍රහයේ 150 වන වගන්තිය යටතේ අසත්‍ය තොරතුරු ප‍්‍රචාරය කර ජනතාව ප‍්‍රකෝප කිරිමේ චෝදනාව යටතේ මීගමුව වැඩබලන මහේස්ත‍්‍රාත් උපුල් රාජකරුණා මහතා වෙත ඉදිරිපත් කිරිමෙන් පසු පොලිස් ඇප ලබා දී ඇත. මින් පෙරද මෙම ව්‍යාපෘතියට එරෙහිව නොවැ 17 වනදා පැවති ධීවර උද්ඝෝෂණය පිළිබදව රාජ්‍ය ව්‍යවසාය සංවර්ධන නියෝජ්‍ය ඇමැති සරත් ගුණරත්න මහතා විසින් කරන ලද පැමිණිල්ලකට අනුව 2010 නොවැම්බර් 23 වනදා , කළපු කළමනාකරණ අධිකාරියේ කමිටු අංක 7 හි ලේකම් නිමල් වියානි යන අයගෙන්ද මීගමුව පොලිසිය විසින් ප‍්‍රශ්ණ කර තිබේ. මේ සියලු කි‍්‍රයා කළපුව සුරැකීම වෙනුවෙන් ධීවර ජනතාව විසින් ගෙන යන අවිහිංසාවාදි අරගලයට එල්ල කරන අති නිහීන කි‍්‍රයාවන් සේ සලකා දැඩි පිළිකුලෙන් යුතුව හෙළා දකින අප සන්ධානය ,තරයේ කියා සිටින්නේ මෙවැනි බියවැද්දීම් හරහා අපගේ කළපුව සුරැකීමට ගන්නා කි‍්‍රයාවලිය වැළකීමට ප‍්‍රදේශයේ රජයේ දේශපාලකයන් ගන්නා මේ අසාර්ථක උත්සාහය පිළිබදව අප දැනටමත් කලකිරීමට පත්ව ඇති බවය. කළපුව ආරක්ෂාකරගැනීමේ සහ නිදහසේ අදහස් ප‍්‍රකාශ කිරිම වෙනුවෙන් මේ සියලු මර්දනයන් පරදවා අඛණ්ඩව මැදිහත්වීමට තීන්දු කර ඇත. ඒ සදහා ආණ්ඩු ක‍්‍රම ව්‍යවස්ථාවෙන් තහවුරු කර ඇති පරිදි පති‍්‍රකා බෙදාහරිමින් ජනතාව දැනුවත් කිරීමට ඇති අයිතියට විරුද්ධව රජය විසින් කරන්නාවු මෙවැනි බලපෑම් වලට එරෙහි වෙමු. ජීවත්විමේ අයිතිය සහ අදහස් පළ කිරීමේ අයිතිය සුරැකීමට අපගේ මුළු වැර යොදා කටයුතු කරමු. ඒ සාධාරණ අරගලයේදි අප හා එක්වන ලෙස සියලු ප‍්‍රගතිශීලි බලවේගවලින් සහෝදරත්වයෙන් යුතුව ඉල්ලා සිටිමු.", "URL": "https://sinhala.adaderana.lk/news.php?nid=12482", "Category": null, "Parent URL": null}