{"Source": "Adaderana", "Timestamp": "February 28, 2013 10:43 am", "Headline": "සේවිකාවට ගැසුවේ විහිළුවටලු!", "News Content": "කල්පිටිය දිසා රෝහලේ සේවය කරන කාන්තාවකට පහර දුන් බව කියන එම රෝහලේම සේවය කරන සුළු සේවකයින් දෙදෙනෙකු කල්පිටිය පොලීසිය විසින් අත්අඩංගුවට ගෙන පොලිස් ඇප මත මුදා හැර තිබේ. ඊයේ රාත්‍රීයේ මෙම පහර දීම සිදුවී ඇතැයි අප වාර්තාකරු කියයි. තමා සමග කල්පිටිය දිසා රෝහලේ සේවය කරන සුළු සේවකයින් දෙදෙනෙකු ඉකුත් 25 වැනි දින මුලින්ම තමන්ට පහර දුන් බවත්,පසුව නැවතත් ඊයේ 04 වාට්ටුවේදී නැවත වරක් මොවුන් පහර දුන් බව කල්පිටිය, වන්නි මුන්දලම පදිංචි නිලුකා හර්ෂණී රුද්‍රිගු යන අය පොලීසියට පැමිණිලි කර ඇත. ඒ අනුව ක්‍රියාත්මක වී ඇති පොලීසිය සිද්ධියට සම්බන්ධ සැකකරුවන් දෙදෙනා අත්අඩංගුවට ගෙන ඇතැයි අප වාර්තාකරු පවසයි. තමන් විසින් මෙම කාන්තාවට විහිළුවට පහර දුන් නමුත් එය වෙනත් අරමුණකින් සිදු කළ එකක් නොවන බව අත්අඩංගුවට ගත් සේවකයින් පවසා ඇත. ඒ අනුව ප්‍රකාශ සටහන් කර ගැනීමෙන් පසුව පොලිස් ඇප මත ඔවුන්ව මුදා හරින්නට පොලීසිය කටයුතු කර තිබේ. කල්පිටිය පොලීසිය වැඩිදුර පරීක්ෂණ කරගෙන යන බවද අප වාර්තාකරු කියයි.", "URL": "https://sinhala.adaderana.lk/news.php?nid=31988", "Category": null, "Parent URL": null}