{"Source": "Adaderana", "Timestamp": "June 11, 2013 12:31 pm", "Headline": "විදුලිසැරට එරෙහිව ආයෙත් පාරට බහිනවා ", "News Content": "නව ව්‍යවස්ථාවක් සම්බන්ධයෙන් මහජනයා තුළ කතිකාවක් ආරම්භ වී ඇති බව එජාප මහලේකම් පාර්ලිමේන්තු මන්ත්‍රී තිස්ස අත්තනායක මහතා පවසයි. සෝභිත හිමියන් සමගත්, විශ්ව විද්‍යාල ආචාර්යවරුන්ගේ වෘත්තීය සමිති සම්මේලනය සමගත් මුණ ගැසී ඒ සම්බන්ධයෙන් සාකච්ඡා කළ බව අද(11) රාජගිරිය වතුකම්කරු මුලස්ථානයේ පැවති මාධ්‍ය හමුවේදී මන්ත්‍රීවරයා සඳහන් කරන ලදී. විදුලි බිලට එරෙහිව විරොධතා නැවතත් මහනුවරින් ආරම්භ කරන බවත්, ආණ්ඩුව වැඩි කළ විදුලි බිල සම්බන්ධයෙන් මුනිවත රකින බවත් ඒ මහතා සඳහන් කරයි. 13 වන ව්‍යවස්ථාව ගැන ආණ්ඩුවේ ස්ථාවරය රටටම හෙළි කළ යුතු බව හෙතෙම එහිදී වැඩිදුරටත් අදහස් දක්වමින් කියා සිටියේය. ආණ්ඩුව පළාත් සභාවල දැනට ඇති බලතල සීමා කරමින් සිටින බව මෙම මාධ්‍ය හමුව ඇමතු බස්නාහිර පළාත් සභා මන්ත්‍රී හර්ෂණ රාපකරුණා මහතා ප්‍රකාශ කරන ලදි. ව්‍යවස්ථාව සම්බන්ධයෙන් ඉදිරි දින කිහිපය ඇතුළත ජාතික හෙළ උරුමය සහ ජනතා විමුක්ති පෙරමුණ සමග සාකච්ඡා කිරීමට නියමිත බව හෙතෙම පැවසීය.", "URL": "https://sinhala.adaderana.lk/news.php?nid=34827", "Category": null, "Parent URL": null}