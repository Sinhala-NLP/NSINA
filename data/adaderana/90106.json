{"Source": "Adaderana", "Timestamp": "May 31, 2018 08:19 am", "Headline": "ස්වභාවික වායු සහ ඛනිජ තෙල් සම්පත් ගවේෂණය කිරීම ගිවිසුම් අත්සන් කරයි", "News Content": "‍මෙරට ස්වභාවික වායු සහ ඛනිජ තෙල් සම්පත් ගවේෂණය කිරීම සඳහා ගිවිසුම් අත්සන් කර තිබේ. ලොව විශාලම තෙල් බිම් සේවා සමාගමක් වන ඊස්ටන් ඉකෝ ඩී.එම්.සී.සී සමාගම සමඟ අදාළ ගිවිසුම අත්සන් කර ඇති බව ඛනිජ තෙල් සම්පත් සංවර්ධන අමාත්‍යංශය සඳහන් කලේය. මෙම ගිවිසුමට අනුව තෝරාගත් වෙරළ තීර ආවරණය වන පරිදි ද්විමාන සහ ත්‍රිමාන දත්ත රැස් කිරීමේ ව්‍යාපෘති කිහිපයක් සිදුකිරීමට නියමිත අතර පසු අළෙවිය සහ දත්ත ලියාපදිංචිය ද සිදු කිරීමට නියමිතයි. මෙම ගිවිසුමේ මූලික අරමුණ වී ඇත්තේ නවීණ දත්ත රැස් කිරීමේ සහ සැකසීමේ තාක්ෂණ ක්‍රමවේද භාවිතා කරමින් තවදුරටත් ඛනිජතෙල් දත්ත එක්රැස් කිරීම බව ඛනිජ තෙල් සම්පත් සංවර්ධන අමාත්‍යංශය සඳහන් කළේය. මෙමඟින් ශ්‍රි ලංකාවේ ගැඹුරු මුහුදේ ගවේශණ කටයුතු සිදුකිරීමට උනන්දුවක් දක්වන ආයෝජකයින් මුහුණ දෙන තාක්ෂණික සහ මූල්‍ය අවදානම අඩු කරගැනීමට ද සැළසුම් කර තිබේ.", "URL": "https://sinhala.adaderana.lk/news.php?nid=90106", "Category": null, "Parent URL": null}