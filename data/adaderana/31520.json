{"Source": "Adaderana", "Timestamp": "February 11, 2013 08:19 am", "Headline": "අචලා ගැන පරීක්ෂණ වාර්තාව අද හෝ හෙට", "News Content": "නීති ශිෂ්‍යා අචලා ප්‍රියදර්ශනීගේ අතක් ශල්‍ය කර්මයකින් කපා ඉවත් කිරීමේ සිද්ධියට අදාළ පරීක්ෂණ වාර්තාව අද හෝ හෙට දිනයේදී සෞඛ්‍ය අමාත්‍යංශ ලේකම්වරයා වෙත භාරදීමට නියමිත බව වාර්තා වේ. අදාළ පරීක්ෂණ වාර්තාව පසුගිය සිකුරාදා දිනයේදී සෞඛ්‍ය අමාත්‍යංශ ලේකම්වරයා වෙත භාරදීමට නියමිතව තිබිණ. එහෙත් මේ වන තෙක් අදාළ වාර්තාව සෞඛ්‍ය ලේකම්වරයා වෙත භාරදී නොමැති බව වාර්තා වේ. මේ සම්බන්ධයෙන් අද දෙරණ සෞඛ්‍ය අමාත්‍යංශයෙන් සිදු කළ විමසීමකදී එහි ප්‍රකාශකයෙකු සඳහන් කළේ අද හෝ හෙට අදාළ වාර්තාව භාරදීමට නියමිත බවයි. අදාළ සිද්ධිය සම්බන්ධයෙන් පාර්ශව රැසකගෙන් තොරතුරු ලබා ගෙන ඇති අතර ඊට අදාළ පරීක්ෂණ වාර්තාව පසුගිය දින කිහිපයේදී සකස් කරමින් සිටි බව ද ඔහු පැවසීය. සිය නිවසේ පඩි පෙළ මතින් ඇඳ වැටීම හේතුවෙන් අදාළ නීති ශිෂ්‍යාවගේ වම් අතෙහි අස්ථි බිඳීමක් සිදුවූ අතර ඊට ප්‍රතිකාර ලබා ගැනීම සඳහා ඇය මාතර මහ රෝහල වෙත ඇතුළත් කරන ලදී. එහිදී ඇයගේ අතට වෙළුමක් යොදා ඇති අතර ඉන් අනතුරුව ඇයගේ තත්ත්වය බරපතළ වූ බැවින් වැඩිදුර ප්‍රතිකාර සඳහා කරාපිටිය රෝහලට රැගෙන ගිය ද රෝහල් බලධාරීන් ශිෂ්‍යාව කොළඹ ජාතික රෝහල වෙත මාරු කොට යවා තිබුණි. කෙසේ වෙතත් කොළඹ ජාතික රෝහලට ඇතුළත් කළ නීති ශිෂ්‍යාවගේ අත කපා ඉවත්කළ වෛද්‍යවරුන් සඳහන් කළේ ශිෂ්‍යාවට ප්‍රතිකාර කළ හැකි එකම ක්‍රමය මෙය බවයි. මෙම සිද්ධියෙන් අනතුරුව මේ සම්බන්ධයෙන් අවශ්‍ය කඩිනම් ක්‍රියාමාර්ග ගැනීමට සෞඛ්‍ය අමාත්‍යවරයා මෙන්ම සෞඛ්‍ය බලධාරීන්ද පියවර ගනු ලැබීය. ඒ අනුව පරීක්ෂණ පැවැත්වීම සඳහා සෞඛ්‍ය අමාත්‍යංශය විසින් ත්‍රිපුද්ගල කමිටුවක් පත් කරන ලදී. කෙසේ වෙතත් සිසුවියගේ අත කපා ඉවත් කිරීමේ සිද්ධියට අදාළ කිසිදු පුද්ගලයෙකුට එරෙහිව මෙතෙක් වින්‍යානුකූල ක්‍රියාමාර්ග ගැනීමට සෞඛ්‍ය අමාත්‍යංශය පියවර ගෙන නොමැති අතර මෙම වාර්තාව ලැබීමෙන් අනතුරුව ඔවුන් සම්බන්ධයෙන් තීරණයක් ගන්නා බව පසුගියදා පැවැති මාධ්‍ය හමුවකදී සෞඛ්‍ය අමාත්‍යංශයේ ලේකම්වරයා පැවසීය. එහෙත් මෙම පරීක්ෂණ වාර්තාව ප්‍රමාද වීම තුළ අත අහිමි වූ සිසුවියට යුක්තිය ඉටුවීම පිළිබඳ ගැටළු මතුව තිබේ. මේ අතර මේ වන විට අත අහිමි වූ සිසුවියට විද්‍යුත් අතක් ලබාදීමට තීරණය වී ඇත.", "URL": "https://sinhala.adaderana.lk/news.php?nid=31520", "Category": null, "Parent URL": null}