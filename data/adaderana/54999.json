{"Source": "Adaderana", "Timestamp": "November 10, 2015 10:34 am", "Headline": "සුමන්දිරන්ගේ මතය ටී.එන්.ඒ මතය නෙවෙයි", "News Content": "උතුරු පළාත් ප්‍රධාන අමාත්‍ය සී.වී විග්නේශ්වරන් මහතා එම පක්ෂයෙන් ඉල්ලා අස්විය යුතු යයි කෙරෙන යෝජනා ද්‍රවිඩ ජාතික සන්ධානයේ මතය නොවන බව එම සන්ධානයේ මාධ්‍ය ප්‍රකාශක, හිටපු පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා පවසයි.උතුරේ ප්‍රධාන අමාත්‍යවරයා ලෙස කටයුතු කරන විග්නේශ්වරන් මහතා ඉල්ලා අස්විය යුතු බව ද්‍රවිඩ ජාතික සන්ධානයේ පාර්ලිමේන්තු මන්ත්‍රී එම්.සුමන්දිරන් මහතා ඔස්ට්‍රේලියානු මාධ්‍යකට කර ඇති ප්‍රකාශය මේවන විට ආන්දෝලනයට ලක්ව තිබේ.මේ පිළිබඳ අද දෙරණ කළ විමසුමකදී එම සන්ධානයේ මාධ්‍ය ප්‍රකාශකවරයා කියා සිටියේ එම සුමන්දිරන් මන්ත්‍රීවරයාගේ පෞද්ගලික මතය වන බවයි.කෙසේ වුවත් සුමන්දිරන් මන්ත්‍රීවරයා විසින් උතුරේ ප්‍රධාන අමාත්‍ය ධූරය දරන විග්නේශ්වරන් මහතා ද්‍රවිඩ ජාතික සන්ධානයෙන් ඉල්ලා අස්විය යුතු බවට යෝජනාවක් ද්‍රවිඩ ජාතික සන්ධානය නියෝජනය කරන ඉලංකෙයි තමිල් අරසුකච්චි වෙත ඉදිරිපත් කර ඇති බවද සුරේෂ් ප්‍රේමචන්ද්‍රන් මහතා අනාවරණය කළේය.එහෙත් ඒ පිළිබඳ පොදු එකඟතාවක් නොමැති බව ඔහු වැඩිදුරටත් කියා සිටියේය.ද්‍රවිඩ දේශපාලන සිරකරුවන් නිදහස් කරන බවට රජය විසින් ලබාදුන් පොරොන්දුව කඩ කිරීම නිසා එල්.ටී.ටී.ඊ සැකකරුවන් දිවයින පුරා නැවතත් උපවාස කරන බවත්, ඒ සම්බන්ධයෙන් ගත යුතු ක්‍රියාමාර්ග පිළිබඳ දැනට විදේශගතව සිටින විපක්ෂ නායක ආර්.සම්බන්ධන් මහතා ලංකාවට පැමිණි වහාම තීරණය කරන බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=54999", "Category": null, "Parent URL": null}