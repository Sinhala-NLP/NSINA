{"Source": "Adaderana", "Timestamp": "September 23, 2017 12:13 pm", "Headline": "කතරගම සිද්ධිය ගැන තවදුරටත් විමර්ශන", "News Content": "ඓතිහාසික රුහුණු කතරගම මහා දේවාලයේ පසුගියදා ඇතිවූ සිද්ධිය සම්බන්ධයෙන් තවදුරටත් විමර්ශනය කිරීම සඳහා කමිටුවක් පත් කිරීමට නියමිතව තිබේ. බුද්ධ ශාසන අමාත්‍ය ගාමිණි ජයවිකම පෙරේරා මහතාගේ නිර්දේශ මත අදාළ කමිටුව පත් කිරීමට නියමිත බව බෞද්ධ කටයුතු කොමසාරිස් නිමල් කොටවිලගෙදර මහතා සඳහන් කළේය. ඒ අනුව නිතිපති දෙපාර්තමේන්තුව, විගණන දෙපාර්තමේන්තුව හා බුද්ධ ශාසන අමාත්‍යංශයේ නිලධාරින්ගෙන් සැදුම්ලත් කමිටුවක් මේ සඳහා පත් කිරීමට නියමිතය. ඓතිහාසික රුහුණු කතරගම මහා දේවාලයේ පසුගියදා ඇතිවූ සිද්ධිය සම්බන්ධයෙන් වගකිව යුතු පාර්ශවයන් කවුරුන්ද, වගකීම් පැහැර හරිනු ලැබූ පාර්ශවයන් කවුරුන්ද වන කරුණු සම්බන්ධයෙන් මෙහිදී අවධානය යොමු කෙරෙනු ඇති. රුහුණු කතරගම මහා දේවාලයේ යතුර ලබාදීම බස්නායක නිලමේවරයා ප්‍රතික්ෂේප කිරීමත් සමඟ බස්නායක නිලමේවරයා සහ කපු මහත්වරුන් අතර අර්බුදයක් මතුව තිබිණි. බුද්ධ ශාසන අමාත්‍යංශයේ නිලධාරීන් මැදිහත් වී බස්නායක නිළමේවරයා සහ කපුමහත්වරුන් අතර ඇති වූ මෙම ගැටළුව සමතයකට පත් කිරිමට කටයුතු කළේය. කෙසේවෙතත් එවැනි ආකාරයේ සිද්ධීන් යලි සිදු නොවීමට වැඩපිළිවෙලක් සකස් කිරීම අත්‍යවශ්‍ය කරුණක් වන බැවින් මෙම නව කමිටුව පත් කිරීමට නියමිතව ඇති බව බෞද්ධ කටයුතු කොමසාරිස් නිමල් කොටවිලගෙදර මහතා වැඩිදුරටත් පවසා සිටියේය.", "URL": "https://sinhala.adaderana.lk/news.php?nid=77919", "Category": null, "Parent URL": null}