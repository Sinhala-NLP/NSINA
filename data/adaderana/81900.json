{"Source": "Adaderana", "Timestamp": "December 21, 2017 01:23 pm", "Headline": " පූක්කුලම රක්ෂිතයේ කොටසක් විනාශයි", "News Content": "තමන්ගේ ඡන්ද ගොඩ වැඩිකරගැනීම සඳහා විල්පත්තුව ජාතික වනෝද්‍යානයේ පිහිටි පූක්කුලම ප්‍රදේශය විනාශ කර ඇති ආකාරය පිළිබදව අද දෙරණ උකුස්සාට තොරතුරු අනාවරණ විය. පූක්කුලම රක්ෂිතය විල්පත්තු ජාතික වනෝද්‍යානයේ එක් සීමාවක් වන වෙරලාසන්නයේ කෙලවර පිහිටි ප්‍රදේශයක්. අතීතයේදී කල්පිටිය සහ මන්නාරම යන ප්‍රදේශවල ධීවරයින් වාරකන් කාලයට මෙම ප්‍රදේශයේ තාවකාලිකව පදිංචි වී ධීවර කටයුතු සිදුකර තිබේ. අනතුරුව විල්පත්තුව ජාතික වන උද්‍යානයක් ලෙස ගැසට් කිරීමෙන් පසුව මෙම ප්‍රදේශයට ධීවර කටයුතු සඳහා පැමිණෙන පිරිස්වලට පිළිපැදිය යුතු මාර්ගෝපදේශන මාලාවක් වනජීවි සංරක්ෂණ දෙපාර්තමේන්තුව විසින්ද නිතුක් කර තිබේ. එවැනි පසුබිමක අදාල මාර්ගෝපදේශයන් උල්ලංගණය කරමින් විල්පත්තු ජාතික වනෝද්‍යනයේ පූක්කුලම ප්‍රදේශයේ නගරයක් ස්ථාපිතකිරීමට ප්‍රදේශයේ ප්‍රබල අමාත්‍යවරයෙකු උත්සාහකරන බවට අද දෙරණ උකුස්සාට ලැබුණු තොරතුරක් අනුව උකුස්සා රහසිගතව එම ප්‍රදේශයට ළගා විය. අදාල මාර්ගෝපදේශයන්ට අනුව මෙම ප්‍රදේශයට පැමිණිමේදී සියලු ප්‍රවාහන පහසුකම් අනිවාර්යයෙන්ම මුහුදු මාර්ග ඔස්සේ සිදු කළ යුතු අතර කිසිදු හේතුවක් මත ගොඩබිම් මාර්ග භාවිතා කිරීම තහනම් වෙයි. එහෙත් එහි ගිය උකුස්සාට දැකගත හැකිවුණේ අද වන විට එම මාර්ගෝපදේශ තුට්ටුවකට මායිම් නොකර විල්පත්තු ජාතික වනෝද්‍යානය හරහා ගොඩබිමින් මාර්ග ඉදිකර ඇති අකාරයයි. අදාල මාර්ගෝපදේශයන්ට අනුව ධීවර වාඩි ඉදිකිරීමේදී වාඩි ඉදිකළ යුතු ස්ථාන, තාවකාලික වැසිකිලි තනාගත යුතු ස්ථාන, පරිසරයට හානි නොවන අයුරින් ඉදිකිරීම් සිදුකළ යුතුයි අතර කිසිඳු අයුරකින් ස්ථිර ඉදිකිරීමක් සිදු නොකළ යුතු වෙයි. එවැනි පසුබිමක පුත්තලමේ සිටින ප්‍රබල රාජ්‍ය අමාත්‍යවරයෙකු විසින් පූක්කුලමේ ස්ථිර පදිංචිකිරීම් සිදුකර ඇත. ධීවරයින් , ධීවර වාඩි ස්ථාපිත කර ඇති ස්ථානයට පරිබාහිරව උද්‍යානය තුළට කිසිඳු අවශ්‍යතාවකට ඇතුල්වීම හෝ ගමන් කිරීම නොකළ යුතුබවට වන ජීවි සංරක්ෂණ දෙපාර්තමේන්තුවේ මාර්ගෝපදේශයන්වල නාමිකව පමණක් සටහන් වූවද අදවන විට අත්වී ඇති ඉරණමයි මේ. ධීවර කර්මාන්තයේ යෙදෙන කාලය අවසන් වූ වහාම තමන් ඉදිකරන ලද තාවකාලික වාඩි හා අනෙකුත් ද්‍රව්‍ය සියල්ලම උද්‍යානයෙන් ඉවත්කර එම ස්ථානය යථා තත්ත්වය පත්කළ යුතු වනවා. එහෙත් අද වන විට පූක්කුලම ප්‍රදේශයේ තාවකාලික ඉදිරීම් දක්නට නොලැබුනද අද එහි දක්නට ලැබෙන්නේ මෙවැනි ස්ථිර ඉදිකිරීම් පමණයි. ප්‍රදේශවාසීන් පවසන්නේ මෙලෙස පූක්කුලමේ පදිංචි කිරීම් සිදුකරනු ලබන්නේ පුත්තලම ප්‍රදේශවල පදිංචිකරුවන් බවයි. මෙවැනි පසුබිමක අද දිනයේදී පූක්කුලම රක්ෂිතයේ සිදුකෙරෙන වන විනාශය සම්බන්ධයෙන් වන ජීවි සංරක්ෂණ දෙපාර්තමේන්තුවේ අධ්‍යක්ෂ ජනරාල්වරයා හමුවීමට පරිසර සංවිධාන කිහිපයක් පැමිණියා. තමන්ගේ ඉදිරි දේශපාලන අරමුණු සඳහා මෙලෙස ජාතික වනෝද්‍යානයක් විනාශ කිරීමට අදාල දේශපාලනඥයාට ඇති බලය කුමක්ද? මෙම දේශපාලනඥයා වනය විනාශකරන තෙක් බලධරයින් මර නින්දේ සිටින්නේ ඇයි? මේ පිළිබඳව වගකිවයුත්තන්ගේ අවදානය යොමුවන තෙක් උකුස්සා අවධියෙන්.", "URL": "https://sinhala.adaderana.lk/news.php?nid=81900", "Category": null, "Parent URL": null}