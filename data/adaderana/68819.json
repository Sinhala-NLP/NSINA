{"Source": "Adaderana", "Timestamp": "January 29, 2017 07:07 pm", "Headline": "යාන් ඔයේ මහා ජාවාරම තවමත් ක්‍රියාත්මකයි", "News Content": "යාන් ඔය ව්‍යාපෘතියට මුවා වී සිදුකෙරෙන වැලි ජාවාරම් සම්බන්ධයෙන් අද දෙරණ උකුස්සා මීට පෙරද අනාවරණ කළා.අද හෙළිදරව්ව එහි තවත් පැතිකඩක් පිළිබඳවයි.රාජ්‍ය ආදායම අහිමි කරමින් යාන්ඔය ව්‍යාපෘතිය තුළ මහා පරිමාණයෙන් සිදුකරගෙන යන අනවසර වැලි කැනීම පිළිබඳව අද දෙරණ උකුස්සා 2015 වසරේ දෙසැම්බර් 21 වනදා කරුණු අනාවරණ කළේ නිද්‍රාශීලීව සිටි බලධාරීන්ගේද ඇස් ඇරවමින්.එහි ප්‍රතිඵලයක් ලෙස එවක විෂයභාර අමාත්‍යවරයා වූ විජිත් විජයමුණි සොයිසා මහතාගේ මැදිහත්වීමෙන් මේ පිළිබඳව පරීක්ෂණයක්ද සිදු කෙරුණා.අනතුරුව 39 දෙනෙකුට යාන්ඔය ව්‍යාපෘතිය තුළ වැලි කැණීම් නීත්‍යානුකූලව සිදු කිරීමට අවසර ලැබුණා.කෙසේ වෙතත් පසු කාලීනව නීති විරෝධි අයුරින් බලපත්‍ර නීති උල්ලංඝණය කර කැණීම් කටයුතු දිගින් දිගටම සිදු වීම හේතුවෙන් භූ විද්‍ය හා පතල් කැණීම් කාර්යංශයේ අධ්‍යක්ෂ ජෙනරාල් සජ්ජන ද සිල්වා මහතා විසින් මෙහි කැණීම් කටයුතු පසුගිය දෙසැම්බර් මස 31වැනිදා සිට අත්හිටුවනු ලැබුවා.එහෙත් එම අත්හිටුවීම පයට පෑගෙන දූවිල්ලකට මායිම් නොකරමින් පිරිසක් යාන්ඔයේ පස් සෝදා වැලි බවට පරිවර්තනය කිරීම අඛණ්ඩව සිදුකෙරෙන බවට අද දෙරණ උකුස්සාට තොරතුරු අනාවරණ වූණා.ඒ අනුව එහි ගිය උකුස්සාට දැක ගත හැකි වුණේ පරීක්ෂණ සිදු කරන මුවාවෙන් කිසිඳු භියකින් තොරව පිරිසක් එම කටයුතු සිදුකරමින් සිටින ආකාරයයි.භූ විද්‍යා හා පතල් කැණීම් කාර්යාංශයේ කැණීම් අත්හිටුවා ඊට අදාල ලිඛිත දැනුම් දීම් පොලිස්පතිවරයා ඇතුලු බලධාරීන්ට යොමුකර ඇති පසුබිමක සිදු කෙරෙන මෙම කැණීම් ගැන බලධාරීන් ක්‍රියාත්මක නොවන්නේ කාගේ හෝ බලපෑමක් පවතින නිසාද?ඒ පිළිබඳව උකුස්සා සීරුවෙන්.", "URL": "https://sinhala.adaderana.lk/news.php?nid=68819", "Category": null, "Parent URL": null}