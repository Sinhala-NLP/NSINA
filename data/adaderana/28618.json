{"Source": "Adaderana", "Timestamp": "October 25, 2012 06:22 pm", "Headline": " වෙද වර්ජනය නිමාවෙන්නේ හෙට උදේ 8ට යි", "News Content": "රජයේ වෛද්‍ය නිලධාරීන්ගේ සංගමය විසින් දියත් කර ඇති සංකේත වර්ජනය තවදුරටත් ක්‍රියාත්මක වන බව එම සංගමයේ මාධ්‍ය ප්‍රකාශක වෛද්‍ය නවීන් ද සොයිසා මහතා පවසයි. ඒ අනුව අදාළ වර්ජනය පෙර දැනුම්දී තිබුණු පරිදි හෙට පෙ.ව 8.00 වනතුරු ක්‍රියාත්මක වන බවත්, හෙට පෙ.ව 8.00 ට එය අත්හිටුවන බවත් ඔහු සඳහන් කරයි. වැටුප් වැඩි වීමක් ඇතුළු ඉල්ලීම් කිහිපයක් මුල්කර ගනිමින් වෛද්‍යවරුන් රජයේ රෝහල් වල අද උදෑසන සිට සංකේත වර්ජනයක නිරත වූ අතර මීට අදාළ සාකච්ඡාවක් මුදල් අමාත්‍යංශ‍ ලේකම් ආචාර්ය පී.බී ජයසුන්දර මහතා සමඟ අද පෙරවරුවේදී පැවැත්විණි. මුළුමනින්ම නොවූවද යම් යම් කරුණු සම්බන්ධයෙන් දෙපාර්ශවය අතර එකඟතාවන් ඇති වූ බව හෙතෙම පෙන්වා දුන්නේය. කෙසේ වෙතත් අද පැවති වෛද්‍යවරුන්ගේ වැඩ වර්ජනය හේතුවෙන් රෝහල් රැසක බාහිර රෝගී අංශය ඇතුළු අංශ ගණනාවක කටයුතු අඩාල විය. රෝහල් වල ප්‍රතිකාර ගැනීම සඳහා පැමිණි රෝගීන් විශාල පිරිසක් ද ඉන් දැඩි දුෂ්කරතාවට පත් වූ බව අප වාර්තාකරුවෝ පැවසූහ. මේ අතර තම ඉල්ලීම් දිනා ගැනීමේ අරමුණින් වෛද්‍යවරු ගෙන යන වර්ජන ක්‍රියාමාර්ගය යුක්ති සහගත නොවන බව වාරිමාර්ග හා ජල සම්පත් කළමනාකරණ නියෝජ්‍ය අමාත්‍ය ඩබිලිව්.බී ඒකනායක මහතා අවධාරණය කරයි.", "URL": "https://sinhala.adaderana.lk/news.php?nid=28618", "Category": null, "Parent URL": null}