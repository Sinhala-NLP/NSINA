{"Source": "Adaderana", "Timestamp": "January 14, 2016 02:34 pm", "Headline": "   භික්ෂු විනය පනත ගැන බෙංගමුවේ හිමියන් මහනාහිමිවරුන්ට කියයි", "News Content": "මහ සංඝ රත්නයේ අවවාද හා අනුශාසනා සහිත විධිමත් සංශෝධනයකින් තොරව භික්ෂු විනය සම්බන්ධයෙන් පනත් කෙටුම්පත පාර්ලිමේන්තුවට ඉදිරිපත් කළහොත් දැඩි විරෝධතා වලට අවතීර්ණ වන බව ජාතික සංවිධාන එකමුතුවේ සාමාජික පූජ්‍ය බෙංගමුවේ නාලක හිමියන් පවසයි.අද පෙරවරුවේ මහනුවර මල්වතු අස්ගිරි මහ නාහිමිවරුන් බැහැ දැකීමෙන් අනතුරුව මාධ්‍ය වෙත අදහස් දක්වමින් උනවහන්සේ මේ බව ප්‍රකාශ කර තිබේ. සංඝ රත්නයේ අවවාද හා අනුශාසනා ලබා නොගෙන එම පනත් කෙටුම්පත පාර්ලිමේන්තුවට ගෙනඒමට කටයුතු කළ හොත් මහා සංඝ රත්නය සහ ජනතාව ඒකරාශී කොට පාර්ලිමේන්තුව වැටලීමට පියවර ගන්නා බව පූජ්‍ය බෙංගමුවේ නාලක හිමි පවසා ඇත.පනත් කෙටුම්පතේ සඳහන් ඇතැම් කරුණු පිළිබඳ මල්වතු මහනායක පූජ්‍ය තිබ්බටුවාවේ ශ්‍රී සුමංගල නාහිමිපාණන් වහන්සේ ද කැමැත්ත පළ කළ නොහැකි බව එහිදී ප්‍රකාශ කර ඇති බව සඳහන්ය.එමෙන්ම අස්ගිරි පාර්ශවයේ මහනායක අති පූජ්‍ය ගලගම ශ්‍රී අත්තදස්සී මහ නාහිමි ද කාරක සංඝ සභාව සමඟ සාකච්ඡා කර ඉදිරියේදී මේ පිළිබඳ ප්‍රකාශයක් කිරීමට බලාපොරොත්තු වන බව තමන් වහන්සේ සමඟ පැවසූ බව බෙංගමුවේ නාලක හිමියන් පවසා ඇත.", "URL": "https://sinhala.adaderana.lk/news.php?nid=56352", "Category": null, "Parent URL": null}