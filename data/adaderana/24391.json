{"Source": "Adaderana", "Timestamp": "May 20, 2012 02:41 pm", "Headline": "මාතර විශේෂ මෙහෙයුමකින් 59 දෙනෙකු අත්අඩංගුවට", "News Content": "මාතර කොට්ඨාශයේ පොලිස් ස්ථාන 14 ක් ආවරණය වන පරිදි සිදුකළ විශේෂ මෙහෙයුමක දී විවිධ වැරදි සම්බන්ධයෙන් පුද්ගලයින් 59 දෙනෙකු අත්අඩංගුවට ගෙන තිබේ. ඊයේ(19) පස්වරු 4 සිට රාත්‍රී 12 දක්වා කාලය තුළ මෙම මෙහෙයුම ක්‍රියාත්මක කළ බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් ක‍ළේය. එහිදී යුද හමුදාවෙන් පලාගිය පුද්ගලයින් 20 දෙනෙකු, වරෙන්තුකරුවන් 21 දෙනෙකු, සැක පිට පුද්ගලයින් 8 දෙනෙකු අත්අඩංගුවට ගෙන ඇත. ඊට අමතරව විවිධ වැරදි සම්බන්ධයෙන් පුද්ගලයින් 8 දෙනෙකු, ගිනි අවියක් ළඟ තබාගත් පුද්ගලයෙකු සහ තවත් පුද්ගලයෙකු අත්අඩංගුවට ගෙන ඇති බව අජිත් රෝහණ මහතා ප්‍රකාශ කළේය. අත්අඩංගුවට ගත් සැකකරුවන් සම්බන්ධයෙන් අදාළ පොලිස් ස්ථාන මගින් වැඩිදුර පරීක්ෂණ ක්‍රියාත්මක බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=24391", "Category": null, "Parent URL": null}