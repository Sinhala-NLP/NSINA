{"Source": "Adaderana", "Timestamp": "May 3, 2018 06:57 am", "Headline": "පක්ෂ නායකයින්ගේ විශේෂ සාකච්ඡාවක් අද", "News Content": "‍පාර්ලිමේන්තුවේ ඉදිරි කටයුතු පිළිබඳව සාකච්ඡා කිරීම සඳහා පක්ෂ නායකයින්ගේ විශේෂ සාකච්ඡාවක් අද (03) දිනයේ පැවැත්වීමට නියමිතව තිබේ. අද පෙරවරු 9.00ට පාර්ලිමේන්තු සංකීර්ණයේදී මෙම සාකච්ඡාව පැවැත්වීමට නියමිතය. කථානායක කරූ ජයසූරිය මහතාගේ ප්‍රධානත්වයෙන් පැවැත්වෙන මෙම සාකච්ඡාව සඳහා වත්මන් පාර්ලිමේන්තුව නියෝජනය කරන සියලුම දේශපාලන පක්ෂ වල නායකයින්ට ආරාධනා කර තිබේ. මෙම සාකච්ඡාව ඊයේ (02) දිනයේ පැවැත්වීමට නියමිතව තිබුණද පසුව එය අද දිනය දක්වා කල් දැමීමට පියවර ගත් බව පාර්ලිමේන්තුවේ නියෝජ්‍ය මහලේකම් නීල් ඉද්දවෙල මහතා සඳහන් කළේය. ලබන 08 වනදා ආරම්භ වීමට නියමිත නව පාර්ලිමේන්තු සැසිවාරය සහ පාර්ලිමේන්තුවේ ඉදිරි න්‍යායපත්‍රය පිළිබඳව මෙහිදී සාකච්ඡා කිරීමට නියමිතව තිබේ.", "URL": "https://sinhala.adaderana.lk/news.php?nid=88420", "Category": null, "Parent URL": null}