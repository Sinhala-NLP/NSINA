{"Source": "Adaderana", "Timestamp": "October 18, 2010 10:41 am", "Headline": "රටේ සියලු සුළු ජාතීන්ගේ සමානත්වය තහවුරු කරනවා", "News Content": "ද්‍රවිඩ ජනතාව ඇතුළු ශ්‍රී ලංකාවේ ජීවත්වන සියලු සුළු ජාතික ජන කොටස් වල අයිතීන් තහවුරු කෙරෙන ලෙස ජාතික මට්ටමින් බලය බෙදාහැරීමේ ක්‍රමයක් පිළිබඳ ශ්‍රී ලංකාව සිය දැඩි අවධානය යොමුකර ඇති බව විදේශ කටයුතු අමාත්‍ය මහාචාර්ය ජී. එල්. පීරිස් මහතා පවසයි. පසුගියදා ඉන්දියාවේ දිල්ලි නගරයේ සමරු දේශනයක් පවත්වමින් ඒ මහතා මේ බව සඳහන් කර තිබේ. වඩා යහපත් බලය විමධ්‍යගත කිරීමේ යෝජනාවක් සඳහා තවත් සපුරාගත යුතු අවශ්‍යතාවයන් කිහිපයක්ම ඇති බවට ශ්‍රී ලංකාව තවදුරටත් විශ්වාස කරන බව ද අමාත්‍යවරයා මෙහිදී සඳහන් කර ඇත. ශ්‍රී ලංකාවට සාධනීය තත්ත්වයක පවතින ජාතික මට්ටමින් බලය බෙදාහැරීමේ ක්‍රමයක් අවශ්‍ය බවත්, ඒ පිළිබඳව දැඩි අවධානය යොමුකර ඇති බවත් හෙතෙම අවධාරණය කර ඇති බව ද සඳහන්ය. අදාළ විවිධ ක්‍රමවේදයන් පිළිබඳව මේ වනවිටත් අත්හදාබැලීම් සිදුකෙරෙන බවද පීරිස් මහතා ප්‍රකාශ කර තිබේ. දශක දෙකකටත් අධික කාලයක් පුරා සමස්ත ශ්‍රී ලාංකේය ජනතාව පීඩා විඳි එල්. ටී. ටී. ඊ ත්‍රස්තවාදයෙන් මිදීමට හැකියාව ලැබීමේ ප්‍රීතිය මේ වනවිට මෙරට ජනතාව සමරමින් සිටින බව අදාළ දේශනයේදී ආරක්ෂාව සම්බන්ධ කරුණු පිළිබඳව අදහස් දක්වමින් ජී. එල්. පීරිස් මහතා අවධාරණය කර ඇති බව සඳහන්ය. එමෙන්ම ලබාගත් සාමය තවදුරටත් තහවුරු කර ගැනීම සඳහා ශ්‍රී ලංකා රජය විදෙස් රටවල වෙසෙන ශ්‍රී ලාංකේය ජනතාවගේ උපකාරය හා සහයෝගය අපේක්ෂා කරන බව ද අමාත්‍යවරයා මෙහිදී සඳහන් කර තිබේ. යුද්ධයෙන් විපතට පත් උතුරු හා නැගෙනහිර ප්‍රදේශ නැවත ගොඩනැගීම සඳහාද ශ්‍රී ලංකා රජය එම ජනතාවගේ සහය පතන බව හෙතෙම අවධාරණය කර තිබේ.", "URL": "https://sinhala.adaderana.lk/news.php?nid=11568", "Category": null, "Parent URL": null}