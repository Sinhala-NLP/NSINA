{"Source": "Adaderana", "Timestamp": "December 20, 2018 10:34 am", "Headline": "පොලීසියේ තවත් වැඩක්", "News Content": "එළවළු ව්‍යාපාරිකයෙකුගේ මුදල් පසුම්බිය කොල්ලකෑ කොල්ලකරුවන් පිරිස අත්අඩංගුවට ගත් බව වැලිමඩ පොලීසිය පවසයි. වැලිමඩ දික්කාපිටියේදී එළවළු ව්‍යාපාරිකයෙකුගෙන් ඉකුත් 12 වනදා රුපියල් දෙලක්ෂ හැත්තෑදහසක් සහිත මුදල් පසුම්බිය කොල්ලකෑ කොල්ල කරුවන් අත්අඩංගුවට ගත්බව වැලිමඩ පොලීසිය පවසයි. මෙම ව්‍යාපාරිකයා සිය ලොරි රථයෙන් එළවළු රැගෙන බිබිල තොග වශයෙන් විකුණා රාත්‍රී 10.30ට පමණ, ලොරි රථ සිය නිවසට ධාවනය කිරීමට මාර්ගයක් නොමැති බැවින් එය පාරේ නවතා පාගමින්න නිවසට යද්දී තේ වත්තක සැඟවී සිටි කොල්ලකරුවන් විසින් මෙම මුදල් පසුම්බිය කොල්ලකා පලාගොස් තිබිණි. බණ්ඩාරවෙල පොලිස් අධිකාරි සුදත් මාසිංහ මහතගේ උපදෙස් මත දීර්ඝ විමර්ශනයකින් පසු වැලිමඩ පොලිස් ස්ථානාධිපති ප්‍රධාන පොලිස් පරීක්ෂ ප්‍රමුඛ විශේෂ පොලිස් නිලධාරීන් කණ්ඩායමක් විසින් මෙම කොල්ලයට සම්බන්ධ සැකකරුවන් සිවුදෙනෙක් ඊයේ (19) දා අත්අඩංගුවට ගෙන ඇත. සැකකරුවන් බදුල්ල, වැලිමඩ, ඌව පරණගම, යන ප්‍රදේශ වල පදිංචි අවුරුදු 44,38,35, සහ 33 යන වයස් ඛාණ්ඩ වලට අයත් වූවන් බව පොලීසිය පවසයි. සැකකරුවන් අතර මීට පෙර සිගරැට් වෑන් රථයකින් මුදල් කොල්ලකෑමේ නඩුවක විත්තිකරුවෙක්, යුධ හමුදාවෙන් පළාගිය සෙබළෙක් හා වඩු කාර්මිකයෙක්ද වන බව පොලීසිය සඳහන් කළේය. පැමිණිලිකාර ව්‍යාපාරිකයා ‍ සමඟ වැඩ කළ සේවකයෙක් විසින් දෙන ලද ඔත්තුවක් මත සැකකරුවන් ඔහුටත් නොදන්වා මෙම කොල්ලය ක්‍රියාත්මක කර ඇති බවද විමර්ශන වලදී අනාවරණය වී තිබේ. සැකකරුවන් රදවාගෙන ප්‍රශ්න කිරීමේ නියෝගයක්ද ලබාගෙන ඇති අතර බණ්ඩාරවෙල පොලිස් අධිකාරී සුදත් මාසිංහ මහතාගේ උපදෙස් මත වැලිමඩ පොලිස් ස්ථානාධිපති ප්‍රධාන පොලිස් පරීක්ෂක එච්.එම්.ඩබ්ලිව්.හේරත් මහතාගේ මෙහෙයවීමෙන් වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=101038", "Category": null, "Parent URL": null}