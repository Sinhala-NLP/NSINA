{"Source": "Adaderana", "Timestamp": "April 5, 2016 07:28 am", "Headline": "ව්‍යවස්ථා මණ්ඩලය රැස්වෙන්න සූදානම්", "News Content": "ආණ්ඩුක්‍රම ව්‍යස්ථා මණ්ඩලය අද පළමුවරට පාර්ලිමේන්තුවේ දී රැස්වෙයි.නව රජය බලයට පත්වීමෙන් පසු පත් කෙරුණු ආණ්ඩුක්‍රම ව්‍යවස්ථා මණ්ඩලය මගින් ආණ්ඩුක්‍රම ව්‍යවස්ථා පනත් කෙටුම්පතක් සම්පාදනය කිරීමට නියමිතය.සමස්ත පාර්ලිමේන්තුවම සමන්විත වන පරිදි පූර්ණ කාරක සභා බලතල සහිතව එම ව්‍යවස්ථා මණ්ඩලය පත්කිරීමට අදාළව අග්‍රාමාත්‍යවරයා විසින් කළ යෝජනාව පසුගිය මාර්තු මස 09 වැනිදා සම්මතවිය. විධායක ජනාධිපති ධුරය අහෝසි කිරීම, නව මැතිවරණ ක්‍රමයක් ස්ථාපිත කිරීම , පුරවැසියන්ගේ ප්‍රජාතාන්ත්‍රික අයිතීන් ශක්තිමත් කිරීම, ජාතික ප්‍රශ්නයට ව්‍යවස්ථා විසඳුමක් සැකසීම ඇතුළු කරුණු මුල්කරගනිමින් ආණ්ඩුක්‍රම ව්‍යවස්ථා පනත් කෙටුම්පතක් සම්පාදනය කිරීම ව්‍යවස්ථා මණ්ඩලයේ අරමුණයි. රැස්වීමක් සඳහා 20 දෙනෙකුගෙන් සමන්විත ඝණ පූර්ණයක් අවශ්‍ය වන අතර එම මණ්ඩලයට අනු කමිටු කිහිපයක් ද ඇතුළත් වෙයි.", "URL": "https://sinhala.adaderana.lk/news.php?nid=58952", "Category": null, "Parent URL": null}