{"Source": "Adaderana", "Timestamp": "March 7, 2018 08:59 pm", "Headline": "තෙල්දෙණියේ ගැටුම ගැන සොයන්න ජනාධිපති කොමිසමක් ගම්මන්පිල ඉල්ලයි", "News Content": "තෙල්දෙණියේ ගැටුම ආරම්භ කිරීමට මුලික වු පුද්ගලයන් සහ රාජ්‍ය යාන්ත‍්‍රණය ඒ සම්බන්ධයෙන් හැසිරුණු ආකාරය පිළිබඳව සෙවීමට වහාම ජනාධිපති කොමිසමක් පත් කළ යුතු බව පිවිතුරු හෙළ උරුමය පවසයි. අද(07) පැවති එම පක්ෂයේ මාධ්‍ය හමුවකට එක් වෙමින් එහි නායක පාර්ලිමේන්තු මන්ත‍්‍රී උදය ගම්මන්පිල මහතා මෙම අදහස් පළ කළේය. එහිදී අදහස් දැක්වු ඒ මහතා වැඩිදුරටත් මෙසේ පැවසීය. \"තෙල්දෙණියේ ගැටුම ආරම්භ කිරීමට මුලික වු පුද්ගලයන් සහ රාජ්‍ය යාන්ත‍්‍රණය හැසිරුණු ආකාරය පිළිබඳව සෙවීමටත් වහාම ජනාධිපති කොමිසමක් පත් කළ යුතුයි. එවිට අපිට සොයා ගත හැකි ඇඳිරිනීතිය මැද පහරදීම් සිදු කිරීමට පසුබිම සැකසුනේ කොහොමද, 24 දෙනා අහේතුක ව අත්අංඩගුවට අරගෙන මේ මහා ගැටුමට පාර කැපීමට පොලීසිය තල්ලු කලේ කවුද, ඒ වගේම ප‍්‍රදේශයේ ජනතාවගේ හද ගැස්ම හදුනන මන්ත‍්‍රිවරයෙක් ලෙස දිලුම් අමුණුගම මන්ත‍්‍රීතුමා කළ අනතුරු ඇඟවීම නොසලකා හැරීමට නියෝජ්‍ය පොලිස්පතිවරයා පෙලබුවේ කවු ද, කියන ප‍්‍රශ්නවලට මෙවැනි කොමිසමක් හරහා උත්තර හොයාගන්න පුළුවන් වේවි. මේ මොහොතේ සාමකාමී වී රට ගිණි ගොඩක් ලේ විලක් වීමට දායක වෙන්න එපා කියලා ගැටුම්වලට මැදිහත්වෙලා සිටින සියලුම දෙනාගෙන් අපි ඉතාම ඕනෑකමින් ඉල්ලා සිටිනවා.", "URL": "https://sinhala.adaderana.lk/news.php?nid=85326", "Category": null, "Parent URL": null}