{"Source": "Adaderana", "Timestamp": "July 10, 2018 05:36 pm", "Headline": "රියදුරු පාසලේ විදුහල්පතිගේ පුහුණුව වැරදුන හැටි-සිදුවු අනතුරින් යතුරුපැදිකරුට බරපතළයි", "News Content": "රත්නපුර, බලංගොඩ ප්‍රධාන මාර්ගයේ මොරතොට මංසන්ධිය ආසන්නයේදී බලංගොඩ ඩිපෝවට අයත් ලංකා ගමනා ගමන මණ්ඩලයේ රියදුරු පුහුණු පාසලේ වෑන් රථයක් ප්‍රතිවිරුද්ධ දෙසින් ධාවනය වු යතුරුපැදියක ගැටී අනතුරක් සිදුවී ඇති බව අද දෙරණ වාර්තාකරු පවසයි. අද(10) දහවල් මෙම අනතුර සිදුව තිබේ. මෙලෙස අනතුරට ලක්ව ඇත්තේ බලංගොඩ ප්‍රාදේශීය ලේකම් කාර්යාලයේ සේවය කරන ග්‍රාම නිලධාරීවරයෙක් වන අතර ඔහු තුවාල ලබා රත්නපුර මහ රෝහලට ඇතුළත් කර ඇති බව වාර්තා වෙයි. තුවාලකරුගේ තත්ත්වය මේ වන විට බරපතළ බව ද අප වාර්තාකරු සඳහන් කළේය. ලංකා ගමනා ගමන මණ්ඩලයේ රියදුරු පුහුණු පාසලේ විදුහල්පතිවරවයා විසින් මෙම වෑන් රථය පදවා ගෙන ගොස් ඇත. රියදුරු පාසලේ රිය ධාවනය පුරුදු වීමට සිටි ළමුන් කිහිප දෙනෙක් ද රථය තුළ සිට ඇති අතර, වෑන් රථය මාර්ගයේ තවත් වාහනයක් ඉස්සර කර යෑමට තැත් කිරීමේ දී එක් වරම වෑන් රථය මාර්ගයේ ප්‍රතිවිරුද්ධ දෙසින් පැමිණි යතුරුපැදියේ ගැටෙයි. කෙසේ වෙතත් මේ වන විට වෑන් රථයේ රියදුරු කහවත්ත පොලීසිය විසින් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=92312", "Category": null, "Parent URL": null}