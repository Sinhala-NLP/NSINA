{"Source": "Adaderana", "Timestamp": "April 30, 2010 08:25 am", "Headline": "හොර මත්පැන් විකුණූ 46කට දඩ", "News Content": "නීතී විරෝධී මත්පැන් ළඟ තබා ගැනීම, අලෙවි කිරීම සහ ප්‍රවාහනය කිරීම ඇතුළු චෝදනා රැසක් සම්බන්ධයෙන් වැරදිකරුවන් වූ පුද්ගලයන් 46 දෙනෙකුට මඩකලපුව මහේස්ත්‍රාත් අධිකරණය විසින් දඩ නියම කර තිබේ. මඩකලපුව මහේස්ත්‍රාත් වී. රාමකමලන් මහතා විසින් රුපියල් දෙලක්ෂ දෙදහසක දඩ මුදලක් ගෙවන ලෙස සැකකරුවන්ට ඊයේ නියෝග කළේය. මඩකලපුව කිරාන්කුලම් කලුදාවලි, පෙරියපෝරතිව්, මන්ඩූර් සහ වන්දාරමුල්ල යන ප්‍රදේශ වල කළ සෝදිසි මෙහෙයුම් වල දී සැකකරුවන් අත්අඩංගුවට ගෙන තිබුණි. මඩකලපුව සුරාබදු ඒකකයේ නිලධාරී කණ්ඩායමක් විසින් මෙම වැටලීම් සිදු කර ඇති බව සඳහන්ය.", "URL": "https://sinhala.adaderana.lk/news.php?nid=8089", "Category": null, "Parent URL": null}