{"Source": "Adaderana", "Timestamp": "July 18, 2018 01:33 pm", "Headline": "ගාලු පුරවරය වෙනස් වෙයි-ක්‍රිකට් ක්‍රීඩාංගනයත් ඉවත් වෙයි?", "News Content": "“ක්‍රියේට් ගෝල්“ නගර සැලැස්ම යටතේ ගාල්ල නගරයට අනවශ්‍ය සියලූම ඉදිකිරීම් සියල්ල ඉවත් කිරීමට නාගරික සංවර්ධන අධිකාරිය තීරණය කර ඇති බව අද දෙරණට වාර්තා විය. ගාලු නගරය සංචාරක පුරවරයක් බවට පත් කිරීම හා නගරය පුළුල් කිරීමේ අරමුණෙන් මෙම අනවශ්‍ය ඉදිකිරීම් සියල්ල ඉවත් කරනු ඇති බව සඳහන්ය. රජයේ ප්‍රධාන පෙලේ අමාත්‍යවරුන් හා නිළධාරීන් කිහිප දෙනෙකු විසින් මෙම ඉදිකිරීම් ඉවත් කිරීමට තීරණය ගෙන ඇති බව වාර්තා වෙයි. මෙම අනවශ්‍ය ඉදිකිරීම් අතරට ගාල්ල ජාත්‍යන්තර ක්‍රිකට් ක්‍රීඩාංගණයද ඉවත් කිරීමේ සුදානමක් පවතින බවට මේ දිනවල විවිධ මාධ්‍ය වාර්තාවල පළ වෙයි. ගාල්ල ජාත්‍යන්තර ක්‍රිකට් ක්‍රීඩාංගනය ආශ්‍රිතව සිදුකර ඇති ඉදිකිරීම් හේතුවෙන් ලෝක උරුමයක් ලෙස නම් කර ඇති ගාලු කොටු පවුරේ ආරක්ෂාවට තර්ජනයක් සිදුව ඇති බවට යුනෙස්කෝ සංවිධානය විසින් සිදුකර ඇති දැනුම්දීමත් සමඟ මෙම තත්ත්වය උද්ගතව ඇති බව වාර්තා වෙයි. යුනෙස්කෝ සංවිධානය සිදුකර ඇති දැනුම් දීම සම්බන්ධයෙන් ඊයේ(17) සංස්කෘතික කටයුතු අමාත්‍යංශයේ දී සාකච්ඡාවක් පවත්වා ඇති අතර ඊට සංස්කෘතික කටයුතු අමාත්‍යංශය, ක්‍රීඩා අමාත්‍යංශය, පුරාවිද්‍යා දෙපාර්තමේන්තුව ඇතුළු පාර්ශවයන් සහභාගී වී සිටි බව සඳහන් වෙයි. මේ සම්බන්ධයෙන් අද දෙරණ කළ විමසීමකදී සංස්කෘතික කටයුතු අමාත්‍යංශයේ ලේකම් ජේ.ජේ. රත්නසිරි මහතා සඳහන් කළේ ගාල්ල ජාත්‍යන්තර ක්‍රිකට් ක්‍රීඩාංගණය ඉවත් කිරීම සම්බන්ධයෙන් කිසිදු සාකච්ඡාවක් එහිදී සිදු නොවූ බවයි. ලෝක උරුමයක් වන ගාලු කොටු පවුර ආරක්ෂා කරගැනීම සම්බන්ධයෙන් පමණක් එහිදී සාකච්ඡා වූ බව ඔහු පැවසීය. පෞරාණික, ඓතිහාසික ස්ථාන සංරක්ෂණයට බාධා එල්ලවන ආකාරයේ කටයුතු ගාල්ල ජාත්‍යන්තර ක්‍රිකට් ක්‍රීඩාංගණය ආශ්‍රිතව සිදුව ඇති අතර එසේ වුවහොත් ගාලු කොටු පවුර ලෝක උරුම ලැයිස්තුවෙන් ඉවත් වීමේ අවදානමක් පවතින බවට යුනෙස්කෝ සංවිධානය විසින් දැනුම් දී ඇති බව ජේ.ජේ. රත්නසිරි මහතා සඳහන් කළේය. ක්‍රිකට් කවුන්සිලය විසින් කිසිදු අවසරයකින් තොරව යම් යම් ඉදිකිරීම් ප්‍රමාණයක් එම ස්ථානයේ සිදුකර ඇති බවට ඊයේ පැවති සාකච්ඡාවේදී අනාවරණය වූ බව ඔහු කියා සිටියේය. ක්‍රීඩා අමාත්‍යංශ ලේකම් කමල් පද්මසිරි මහතා සඳහන් කළේ ගාල්ල ජාත්‍යන්තර ක්‍රිකට් ක්‍රීඩාංගණය ඉවත් කිරීම සම්බන්ධයෙන් රජය ප්‍රතිපත්තිමය තීරණයක් ගත යුතු බවයි. කෙසේ වෙතත් ගාලු කොටුව ආශ්‍රත මීටර් 400 ක් දුර විහිද ඇති පුරා විද්‍යා සීමාව තුළ මෙම ඉදි කිරීම් ඉවත් වන්නේ නම්, ගාලු ක්‍රිකට් ක්‍රීඩාංගනය පමණක් නොව ගාල්ල පොලීසිය, ගාල්ල ප්‍රධාන බස් නැවතුම් පොළ හා තවත් ඉදිකිරීම් කිහිපයක් ඉවත්ව විය යුතු බව ද වාර්තා වෙයි. ක්‍රීඩාංගණයේ පවතින ඉදිකිරීම් ඉවත් කළහොත් ඉදිරියට මෙහි ක්‍රිකට් තරඟ පැවැත්වීම සම්බන්ධයෙන් ගැටලු රැසක් මතුවීමේ අවධානමක් පවතියි. මේ අතර එළඹෙන නොවැම්බර් මස 10 දින ගාල්ල ජාත්‍යන්තර ක්‍රිකට් ක්‍රීඩාංගණයේ පැවැත්වීමට නියමිත එංගලන්ත ශ්‍රී ලංකා ටෙස් තරගාවලිය සඳහා මේ වන විට ටිකට් පත් 3000 පමණ අලෙවි වී ඇති බව වාර්තා වෙයි. 1998 වසරේදී ජාත්‍යන්තර ක්‍රිකට් වරම් ලද ගාල්ල ක්‍රීඩාංගණයේ මේ වන විට ටෙස්ට් තරඟ 31ක් සහ එක්දින තරග 6ක් පවත්වා තිබේ. එම ටෙස්ට් තරඟ 31න් තරඟ 18ක් ශ්‍රී ලංකාව ජයගෙන ඇති අතර, තරඟ 6ක් ජය පරාජයෙන් තොරව නිමාවට පත්වුණි.", "URL": "https://sinhala.adaderana.lk/news.php?nid=92771", "Category": null, "Parent URL": null}