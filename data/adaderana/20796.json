{"Source": "Adaderana", "Timestamp": "December 19, 2011 12:10 pm", "Headline": "කැලණිය සරසවියේ සිසු විරෝධතාවක්", "News Content": "කැලණිය විශ්ව විද්‍යාලයේ සිසුන් පිරිසක් විරෝධතාවක‍ නිරත වූහ. සිසුන්ගේ‍ නේවාසිකාගාර පහසුකම් කප්පාදු කිරීමට සහ ශිෂ්‍ය මර්දනයට එරෙහිව මෙම විරෝධතාව පැවැත් වූ බව එම විශ්ව විද්‍යාලයේ මහා ශිෂ්‍ය සංගමයේ සභාපති සුරන්ජිත් බණ්ඩාර මහතා සඳහන් කළේය. ජ්‍යෙෂ්ඨ සිසුන්ගේ අධ්‍යයන කටයුතු අද(19) ආරම්භ වන බව පවසන ශිෂ්‍ය සංගම් සභාපතිවරයා ඔවුන්ගේ නේවාසික පහසුකම් අහිමි කර ඇති බවට චෝදනා කරයි. අසත්‍ය චෝදනා මත සිසුන් 50 දෙනෙකුගේ පමණ පන්ති තහනම් කර ඇති බව ඔහු ප්‍රකාශ කළේය. එම සියලු කරුණුවලට විරෝධය පළ කරමින් අද දිනයේ විරෝධතාව සංවිධානය කළ බව කැළණිය විශ්ව විද්‍යාල‍යේ මහා ශිෂ්‍ය සංගමය පවසයි. මේ අතර සිසුන්ගේ එම චෝදනා සම්බන්ධයෙන් අද දෙරණ කැළණිය විශ්ව විද්‍යාලයේ ජන මාධ්‍ය ඒකකයේ අධ්‍යක්ෂ මහාචාර්ය මාපා තිලකරත්න මහතාගෙන් විමසීමක් කරනු ලැබීය. පෙරවරුවේ සුළු විරෝධතාවක් පැවතිය ද මේ වන විට අධ්‍යයන කටයුතු ආරම්භ වී ඇති බව ඔහු සඳහන් කළේය.", "URL": "https://sinhala.adaderana.lk/news.php?nid=20796", "Category": null, "Parent URL": null}