{"Source": "Adaderana", "Timestamp": "September 3, 2019 11:39 am", "Headline": "රතු ග්‍රහයාට සමාන අපූරු ගුහාවක්", "News Content": "අඟහරු ග්‍රහයා වෙත පිවිසියා වැනි අත්දැකීමක් ලබාදෙන අපූරු ගුහාවක් පිළිබඳ මේ පුවත වාර්තා වුණේ ස්පාඤ්ඤයෙන්. උතුරුදිග ස්පාඤ්ඤයේ කන්ටැබ්‍රියා හි අරෙදොන්දෝ ප්‍රදේශයේ පිහිටා තිබෙන, රතු ග්‍රහයාට සමාන පාරිසරික තත්ත්වයන්ගෙන් සමන්විත ගුහාවයි මේ. මීටර් 60කින් උසකින් යුත් මෙම ගුහාව කිලෝමීටර් එකහමාරක දිගකින් යුක්තයි. තුනී වායුගෝලය, ඉතා අඩු උෂ්ණත්වය, කොස්මික් කිරණ වැනි අඟහරු මත ඇති ලක්ෂණ මෙම ගුහාවේද පවතින බවයි එහි නිර්මාණකරුවන් පවසයි. සංචාරකයන්ට මෙම ගුහාවේ රාත්‍රීන් තුනක් සමඟ දින හතරක චාරිකාවක නිරතවීමට මේ වන විට අවස්ථාව උදාකරදී තිබේ. එහෙත් චාරිකාවට පෙර සෑම පුද්ගලයෙක්ම දින 26ක ඔන්ලයින් පාඨමාලාවක් සහ දින තුනක දැඩි පුහුණුවක් හැදෑරිය යුතුයි. අදාළ පාඨමාලාව සහ පුහුණුව සම්පූර්ණ කිරීමෙන් අනතුරුව අඟහරු මත ඇවිද යන ආකාරයෙන්ම ගුහාවේ සංචාරය කිරීමට අවස්ථාව උදාවෙයි. මෙම ගුහාවේ එක් මෙහෙයුම් වාරයක් සඳහා පුද්ගලයන් දස දෙනෙකුගෙන් යුත් කණ්ඩායමක් සහභාගි කරගනු ලබයි. ගුහාවේ සම්පූර්ණ චාරිකාව සඳහා පුද්ගලයෙක්ගෙන් අය කෙරෙන මුදල යූරෝ හයදහස් හයසීයක්. මෙම ව්‍යාපෘතිය ස්පාඤ්ඤයේ සංචාරක ක්ෂේත්‍රයේ වර්ධනයටද දැඩි රුකුලක් වනු ඇති බව විදෙස් වාර්තා පෙන්වා දෙයි.", "URL": "https://sinhala.adaderana.lk/news.php?nid=118147", "Category": null, "Parent URL": null}