{"Source": "Adaderana", "Timestamp": "October 19, 2013 05:10 pm", "Headline": "ලබන වසර තුළ මෙරට සියලු නිවාස වලට විදුලිය දෙනවා", "News Content": "ලබන වර්ෂය ඇතුළත මෙරට සියලූම නිවාස වලට විදුලිය ලබා දීමට රජය ප්‍රතිපත්තිමය තීන්දුවක් ගෙන ඇති බව විදුලිබල හා බලශක්ති අමාත්‍යංශය පවසයි. ජනතාවට අඩු මුදලට විදුලිය ලබා දීම සදහා නව විදුලි බලාගාර ආරම්භ කිරීම රජයේ ප්‍රමුඛ අරමුණ බව එම අමාත්‍යංශය සඳහන් කළේය. නොරොච්චෝලේ බලාගාරයේ දෙවන හා තුන් වන අදියර සහ සාම්පුර් ගල් අගුරු බලාගාරය ඉදිකිරීමෙන් පසුව අඩු මිලට විදුලිය නිපදවීමට හැකි වන බව ද විදුලිබල හා බලශක්ති අමාත්‍යංශය නිකුත් කළ නිවේදනයක සඳහන්ය. පසුගිය වසර තුළ සමස්ථ විදුලි නිෂ්පාදනයෙන් සියයට 70 ක් ඉන්ධන භාවිතා කර නිපදවා ඇත. 2005 වර්ෂය දක්වා මෙරට තුළ නව විදුලි ව්‍යාපෘති ආරම්භ කිරීමට නිසි ක්‍රමවේදයක් නොතිබු බව පවසන විදුලිබල හා බලශක්ති අමාත්‍යංශය සඳහන් කළේ 2005 වර්ෂයේ දී ජනාධිපතිවරයා ඉන්දියාවේ සිදුකළ සංචාරයක ප්‍රතිඵලයක් මත සාම්පුර් ගල් අගුරු බලාගාරය ආරම්භ කිරීමට හැකි වු බවයි.", "URL": "https://sinhala.adaderana.lk/news.php?nid=38236", "Category": null, "Parent URL": null}