{"Source": "Adaderana", "Timestamp": "June 16, 2014 06:58 am", "Headline": "සීගිරි අභය භූමියේ ඉඩ අඩුකිරීමේ සූදානමක් ", "News Content": "සීගිරි අභයභූමි කලාපයේ භූමි ප්‍රමාණය අඩු කිරීමට සූදානම් වන බව වාර්තා වේ. 1997 වර්ෂයේ දි ගැසට් පත්‍රයක් මගින් අක්කර 12,600 ක ප්‍රමාණයක් සීගිරි අභයභූමි කලාපය ලෙස නම් කරනු ලැබ තිබේ. කෙසේ වෙතත් අදාළ පනතින් පාරම්පරික ගම්මාන කිහිපයක් අදාළ භූමි ප්‍රමාණයට අයත්විය. ඒ අනුව ඔවුන්ගේ ඇතැම් ඉඩම් සීගිරි අභයභූමි කලාපයට අයත් වූ අතර ඔවුන් දිගින් දිගටම පවසා සිටියේ නිසි ක්‍රමවේදයක් භාවිතා කරමින් තමන්ට හිමි ඉඩම් ලබාදීමට කටයුතු කරන ලෙසයි. ඒ අනුව පසුගිය වසරේ ජූලි මාසයේ පැවති මාතලේ දිස්ත්‍රීක් සංවර්ධන කමිටු රැස්වීමේ දි දඹූල්ල ප්‍රාදේශිය සභාවේ සභාපතිවරයා මේ පිළිබඳව වාර්තාවක් එම රැස්වීමට ඉදිරිපත් කළේය. අදාළ සාකච්ඡාවට ජනාධිපතිවරයා ද සහභාගි වූ අතර එහිදි ජනාධිපතිවරයා පවසා සිටියේ යළි මැනුම් කටයුතු සිදු කිරීමෙන් අනතුරුව නිසි ක්‍රමවේදයක් යටතේ අදාළ පුද්ගලයින්ට ඉඩම් ලබාදීමට කටයුතු කරන ලෙසයි. කෙසේ වෙතත් මේ වන විට දේශපාලන බලඅධිකාරියේ ඇතැම් පිරිස් අත්තනෝමතික ලෙස සීගිරි අභයභූමි කලාපය අඩු කිරීමේ ක්‍රියාවලියක නිරත වෙමින් සිටින බවද සඳහන්ය. ඒ අනුව දැනට පවතින අක්කර 12, 600 භූමි ප්‍රමාණයෙන් අක්කර 10,000ක ප්‍රමාණයක් ඉවත් කිරිමේ සූදානමක් පවතින බවට තොරතුරු අනාවරණය වෙමින් පවතී.", "URL": "https://sinhala.adaderana.lk/news.php?nid=43989", "Category": null, "Parent URL": null}