{"Source": "Adaderana", "Timestamp": "March 20, 2019 09:35 pm", "Headline": "වකුගඩු රෝගීන්ගේ සංඛ්‍යාව සැළකිය යුතු මට්ටමින් පහලට-ජනපති", "News Content": "වකුගඩු රෝග නිවාරණය වෙනුවෙන් ඉකුත් සිව් වසර තුළ ප්‍රමුඛත්වය ලබා දෙමින් ඉටු කළ පුළුල් සේවාව හේතුවෙන් දිවයිනපුරා වකුගඩු රෝගීන්ගේ සංඛ්‍යාව මේ වන විට සැළකිය යුතු මට්ටමින් පහල බැස ඇති බව ජනාධිපති මෛත්‍රීපාල සිරිසේන මහතා පවසයි. ජනාධිපතිවරයා මේ බව ප්‍රකාශ කළේ අනුරාධපුර මහ රෝහලට අනුබද්ධව ඉදි කෙරුණු \"මෙත්සිරි සෙවණ \" වකුගඩු රෝගී සහන සත්කාර , සුබසාධන හා පර්යේෂණ මධ්‍යස්ථානය ජනතා අයිතියට පත් කිරීමේ අවස්ථාවට එක්වෙමින්ය. ජාතික වකුගඩු අරමුදල යටතේ අනුරාධපුර මහ රෝහලට අනුබද්ධව ඉදිකෙරුණු \"මෙත්සිරි සෙවණ \" වකුගඩු රෝගී සහන සත්කාර, සුබසාධන හා පර්යේෂණ මධ්‍යස්ථානය අද(20) ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් ජනතා අයිතියට පත් කෙරුණි. එහිදී මෙම මධ්‍යස්ථානය සදහා ඇතුළත් කෙරුණු පළමු රෝගියා ලියාපදිංචි කිරීම සිදු කෙරුණේද ජනාධිපතිවරයා අතින්ය. රුපියල් මිලියන 437ක මූල්‍ය ප්‍රතිපාදන යොදවමින් ඉදිකර ඇති මෙම මධ්‍යස්ථානයෙන් අනුරාධපුර හා පොළොන්නරුව ප්‍රදේශවල සියලුම වකුගඩු රෝගීන්ට එකවර ප්‍රතිකාර ලබාගැනීමේ පහසුකම් සලසා තිබේ. මේ අතර අඩු ආදායම්ලාභී පවුල් 2000ක් සදහා ගෘහස්ත ජල පෙරණ උපකරණ ලබාදීම, උතුරු මැද පළාත් සෞඛ්‍ය අමාත්‍යංශය වෙත රුධිර පීඩන මාපක උපකරණ භාරදීම සහ වකුගඩු රෝග නිවාරණය සම්බන්ධව දීපව්‍යාප්තව පැවති තරගාවලියකින් ජයගත් සිසුන්ට ත්‍යාග හා සහතිකපත් ප්‍රදානය කිරීමද මෙහිදී සිදු කෙරුණි. එසේම මෙත්සිරි සෙවණ වකුගඩු රෝගී සහන සත්කාර මධ්‍යස්ථානය ඉදිකිරීම වෙනුවෙන් කළ කැපකිරීම අගයමින් නිලධාරීන්ට ජනාධිපතිවරයා විසින් සමරු තිළිණ ප්‍රදානය කරනු ලැබුවේය. ඒ අතර මිහින්තලේ රාජ්‍ය පරිපාලන අමාත්‍යංශයට අයත් නිවාඩු නිකේතනයේ ස්ථාපනය කර ඇති 601 වැනි ප්‍රති ආශ්‍රැතකරණ ජල පද්ධතිය දුරස්ථ සංනිවේදන තාක්ෂණය ඔස්සේ විවෘත කිරීම ද ජනාධිපතිවරයා අතින් සිදු කෙරුණි. පසුව ඉසුරුමුණිය විහාරස්ථානය වෙත ගිය ජනාධිපතිවරයා ආගමික වතාවත්වල නිරත වී ආශිර්වාද ලබා ගත්තේය. අනතුරුව ජනාධිපතිවරයා විහාර පරිශ්‍රයේ ඉදිකර ඇති ප්‍රතිආශ්‍රැතකරණ ජල පද්ධතිය විවෘත කිරීමේ අවස්ථාවටද එක්වුණි.", "URL": "https://sinhala.adaderana.lk/news.php?nid=106433", "Category": null, "Parent URL": null}