{"Source": "Adaderana", "Timestamp": "November 10, 2010 03:35 pm", "Headline": "සූදු පනත් කෙටුම්පත පාර්ලිමේන්තුවට", "News Content": "සූදූ විශේෂ විධිවිධාන සංශෝධන පනත් කෙටුම්පත මුදල් නියෝජ්‍ය අමාත්‍ය, ආචාර්ය සරත් අමුණුගම මහතා විසින් අද පාර්ලිමේන්තුවට ඉදිරිපත් කර තිබේ. දිවයින පුරා දැනට පවත්වාගෙන යන එවැනි ආයතන නියාමනය කිරීමට අවශ්‍ය බැවින් මෙම කෙටුම්පත ඉදිරිපත් කරන බව කෙටුම්පත ඉදිරිපත් කරමින් නියෝජ්‍ය අමාත්‍යවරයා සඳහන් කළේය. නගර සභා සහ පළාත් සභා වැනි ආයතනවල අනුමැතිය යටතේ දැනට ක්‍රියාත්මක එවැනි ආයතන නියාමනය කිරීමට මධ්‍යම රජයට අවශ්‍ය බව අමුණුගම මහතා මෙහිදී පෙන්වා දී තිබේ. එවැනි ආයතන පවත්වාගෙන යාමට විශේෂ කලාප ඇති කිරීම සහ පිළිගත් ස්ථානවලට සීමා කිරීම මෙම පනතේ තවත් අරමුණක් බව ද ආචාර්ය සරත් අමුණුගම මහතා කියා සිටියේය. මේ යටතේ සංචාරක ව්‍යාපාරයේ දියුණුවක් ද අපේක්ෂා කරන බව මුදල් නියෝජ්‍ය අමාත්‍ය සරත් අමුණුගම මහතා වැඩි දුරටත් සඳහන් කළේය.", "URL": "https://sinhala.adaderana.lk/news.php?nid=12054", "Category": null, "Parent URL": null}