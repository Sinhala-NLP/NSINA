{"Source": "Adaderana", "Timestamp": "September 28, 2017 01:29 pm", "Headline": "නැගෙනහිර මන්ත්‍රීන් 3ක් බුලත් කොළෙන් පොහොට්ටුවට", "News Content": "නැගෙනහිර පළාත් සභාවේ ශ්‍රී ලංකා නිදහස් පක්ෂ මන්ත්‍රීවරුන් තිදෙනෙකු ශ්‍රී ලංකා පොදුජන පෙරමුණට එක්වීමට තීරණය කර තිබේ. ඩබ්ලිව්.ඩි.වීරසිංහ, ටි.එම්.ජයසේන යන මන්ත්‍රීවරුන් දෙදෙනා සහ චන්ද්‍රා තෙවරප්පෙරුම මන්ත්‍රීවරිය මෙලෙස නිදහස් පක්ෂයෙන් ඉවත් වීමට තීරණය කර ඇති බව සඳහන් වෙයි. ඔවුන් සිය තීරණය අද(28) පෙරවරුවේ අම්පාර ප්‍රදේශයේ දී මාධ්‍ය හමුවක් පවත්වමින් දැනුම් දුන්නේය. එහිදි අදහස් දක්වමින් පළාත් සභා මන්ත්‍රී ඩබ්ලිව්.ඩි.වීරසිංහ මහතා මෙම අදහස් පළ කළේය. ඔවුන් තිදෙනාගේ අවසන් ශ්‍රී ලංකා නිදහස් පක්ෂ මාධ්‍ය හමුව මෙය වන බවත් කණගාටුවෙන් වුවත් මෙම තීරණය ගත් බවත් අනාගතයේ දී මහින්ද රාජපක්ෂ මහතා සමඟ එක්ව නව ආණ්ඩුවක් ගොඩ නැඟීම සඳහා ඔවුන් සමඟ සියලු දෙනාට එක්වන ලෙසත් මන්ත්‍රීවරයා මෙහිදී කියා සිටියේය. ජනාධිපති මෛත්‍රීපාල සිරිසේන මහතා දිගින් දිගටම රනිල් වික්‍රමසිංහ මහතා සමඟ එක්ව ශ්‍රී ලංකා නිදහස් පක්ෂය විනාශ කරමින් සිටින බවත්, අතීතයේ මහින්ද රාජපක්ෂ මහතා විසින් බේරාගත් රට අද වන විට බන්දේසියක තබා වෙනත් රටක් බවට පත් කිරීමට උත්සහ ගන්නා බවත් මන්ත්‍රීවරයා මෙහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=78114", "Category": null, "Parent URL": null}