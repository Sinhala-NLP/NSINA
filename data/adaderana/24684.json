{"Source": "Adaderana", "Timestamp": "June 1, 2012 03:05 pm", "Headline": "බලපත්‍ර නැතිව පවත්වාගෙන ගිය දැව ඉරුම්හලක් වටලයි", "News Content": "රඹුක්කන, තල්වැව ප්‍රදේශයේ බලපත්‍ර නොමැතිව පවත්වාගෙන ගිය දැව ඉරුම්හලක් වැටලීමට නාරම්බැද්ද පොලිස් විශේෂ කාර්ය බලකායේ සෙබළුන් සමත්ව තිබේ. එහිදි දැව ඉරුම් කටයුතුවල යෙදී සිටි පුද්ගලයින් දෙදෙනෙකු සහ ඉරන ලද දැව ඇතුළු තවත් භාණ්ඩ තොගයක් සිය භාරයට ගැනීමට හැකි වූ බව විශේෂ කාර්ය බලකායේ සෙබළුන් පවසයි. ඉරන ලද මහෝගනි ලෑලී 15 ක්, මිල්ල දැව කඳන් එකක්, මහෝගනි දැව කඳන් 4 ක් සහ අත්ට්‍රැක්ටර් එන්ජිමක් මෙලෙස පොලිස් විශේෂ බලකා සෙබලුන් භාරයට ගෙන ඇති බව සඳහන්ය. සිය භාරයට ගත් භාණ්ඩවල වටිනාකම රුපියල් 150,000ක් වන අතර සිද්ධිය සම්බන්ධයෙන් වැඩිදුර පරීක්ෂණ සඳහා රඹුක්කන පොලිසියට සැකකරුවන් සහ භාණ්ඩ භාරදී තිබේ.", "URL": "https://sinhala.adaderana.lk/news.php?nid=24684", "Category": null, "Parent URL": null}