{"Source": "Adaderana", "Timestamp": "April 16, 2015 02:37 pm", "Headline": "කෑමට නුසුදුසු ආහාර කෑමට සුදුසු කරන මාෆියාවක් හෙළිවෙයි  ", "News Content": "සිංහල හා හින්දු අලුත් අවුරුද්දට සමගාමීව පිටකොටුව ප්‍රදේශයේ සිදුකරන ලද සෝදිසි මෙහෙයුම්වලදී පරිභොජනයට නුසුදුසු ආහාර ද්‍රව්‍ය රැසක් සොයගැනීමට හැකි වූ බව පාර්භෝගික කටයුතු පිළිබඳ අධිකාරිය පවසයි. එම අධිකාරියේ සභාපති රෑමි මර්ෂුක් මහතා සඳහන් කළේ වෙළඳසැල් හා ජංගම අළෙවි රථ 78 ක් මෙහිදී පරික්ෂාවට ලක් වූ බවයි. පිටකොටුව 04 වන හරස් වීධියේ තොග ගබඩා වලින් ඉවත් කරන ලද අල, ලූනූ , ඇපල් සහ දොඩම් සෝදා බෝධිරාජ මාවතේ වෙළඳසැල් වල අළෙවි කර තිබූ අතර ඒවායේ පණුවන්ද සිට ඇති බව සඳහන්ය. එම ආහාර ද්‍රව්‍ය කොළඹ නගරයේ ආපන ශාලා වල ආහාර වර්ග සකස් කිරීම සඳහා යොදාගන්නා බවට අනාවරණය වී ඇති බව රූමි මර්ෂුක් මහතා පවසයි. සොයා ගන්නා ලද නරක් වූ ආහාර කොළඹ මහනගර සභාවේ නිලධාරීන් විසින් විනාශ කර ඇති අතර අදාළ ව්‍යාපාරිකයින්ට එරෙහිව ඉදිරියේදී නඩු පැවරීමට කටයුතු කරන බව සභාපතිවරයා සඳහන් කළේය. මේ අතර පසුගිය පළමු වනදා සිට මේ දක්වා පාරිභෝගික කටයුතු පිළිබඳ අධිකාරිය වෙත පාරිභෝගික පැමිණිලි 2368 ක් ලැබී තිබේ.ඉන් වැඩිම පැමිණිලි සංඛාවක් කොළඹ දිස්ත්‍රික්කයෙන් ලැබී ඇති බව පාරිභෝගික අධිකාරිය සඳහන් වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=50683", "Category": null, "Parent URL": null}