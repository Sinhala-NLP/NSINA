{"Source": "Adaderana", "Timestamp": "June 1, 2017 10:55 am", "Headline": "අාධාර දෙන්න ගිය රජයේ නිලධාරීන්ට බාධා කළ අය සොයා විමර්ශන අරඹයි", "News Content": "ආපදා තත්ත්වය හේතුවෙන් පීඩාවට පත් ජනතාවට ආධාර බෙදාදීම සඳහා ගිය, ඉංගිරිය ප්‍රාදේශීය ලේකම්වරියට සහ ග්‍රාම නිලධාරීවරියකට බැණ වැදී රාජකාරියට බාධා කළ බව කියන පුද්ගලයෙකු අත්අඩංගුවට ගැනීම සඳහා ඉංගිරිය පොලීසිය විමර්ශන ආරම්භ කර තිබේ.පසුගිය 30 වනදා සහනාධාර රැගෙන ඉංගිරිය නාම්බපාන ප්‍රදේශයට ගිය අවස්ථාවේ තමන්ට ආධාර නොලැබුණු බව පවසා පුද්ගලයෙකු විසින් ප්‍රාදේශීය ලේකම්වරියට සහ ඉංගිරිය, නාම්බපාන ග්‍රාම නිලධාරීවරියට බැණ තර්ජනය කර ඇති බව සඳහන්වේ.මෙම තත්ත්වය තුළ නාම්බපාන ප්‍රදේශයේ රාජකාරී කටයුතු සිදුකිරීම ග්‍රාම නිලධාරීවරිය විසින් ප්‍රතික්ෂේප කර ඇති අතර ඊට එරෙහිව එම ප්‍රදේශයේ ජනතාව එක්ව ඊයේ(30) විරෝධතාවයක් ද පවත්වා ඇති බව වාර්තාවේ.කෙසේවෙතත් සිද්ධියට අදාළ සැකකරු අත්අඩංගුවට ගැනීමට කටයුතු කරන බවට සහ ආරක්ෂාව තහවුරු කරන බවට ඉංගිරිය පොලීසිය විසින් ග්‍රාම නිළධාරීවරියට ලබාදුන් පොරොන්දුවක් මත ඇය යළි සේවයට වාර්තා කිරීමට එකඟතාව පළ කර ඇති බව පොලිස් මාධ්‍ය ප්‍රකාශක කාර්යාලය පැවසුවේය.", "URL": "https://sinhala.adaderana.lk/news.php?nid=73801", "Category": null, "Parent URL": null}