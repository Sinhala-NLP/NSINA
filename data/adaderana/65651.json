{"Source": "Adaderana", "Timestamp": "November 2, 2016 03:51 pm", "Headline": "අනාරක්ෂිත දුම්රිය ගේට්ටුවලට සිවිල් ආරක්ෂකයින් දානවා", "News Content": "වැඩ වර්ජනයේ නිරතව සිටින අනාරක්ෂිත දුම්රිය ගේට්ටුකරුවන් හේතුවෙන් අනාරක්ෂිත වී ඇති ස්ථාන සඳහා සිවිල් ආරක්ෂක භටයින් යෙදවීමට පියවර ගන්නා බව ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා පවසයි.අද පෙරවරුවේ සිවිල් ආරක්ෂක ප්‍රධානීන්, කම්කරු දෙපාර්තමේන්තු, මහා භාණ්ඩාගාර නියෝජිතයින් සහ දුම්රිය සාමාන්‍යාධිකාරීවරයා ඇතුළු නිලධාරීන් පිරිසක් සමග පැවති සාකච්ඡාවක දී අමාත්‍යවරයා මේ බව ප්‍රකාශ කර ඇති බව සඳහන්ය.අනාරක්ෂිත දුම්රිය හරස් මාර්ග ගේට්ටු 676ක සේවයේ නිරතව සිටි ගේට්ටුකරුවන්ගෙන් සියයට 25ක පමණ පිරිසක් වැඩ වර්ජනයේ නිරතව සිටින බව නිමල් සිරිපාල ද සිල්වා අමාත්‍යවරයා එහිදී පෙන්වාදී ඇත.වර්ජනයේ නිරත දුම්රිය ගේට්ටුකරුවන් කිසිසේත්ම දුම්රිය දෙපාර්තමේන්තුවේ සේවකයින් නොවන බව පවසන අමාත්‍යවරයා එසේ ඔවුන් බඳවා ගැනීමට අවශ්‍ය ප්‍රතිපාදන නොමැති බව ද සඳහන් කර තිබේ.කෙසේවෙතත් මෙම ගැටලුව නිරාකරණය කරගැනීමට අමාත්‍ය මණ්ඩල නිර්දේශය අනුව අනාරක්ෂිත දුම්රිය ගේට්ටුකරුවන් නොමැති අවස්ථාවල සිවිල් ආරක්ෂක භටයින් ඒ සඳහා යෙදවිය යුතු බවට තීරණය වී ඇති බව ද නිමල් සිරිපාල ද සිල්වා අමාත්‍යවරයා එහිදී ප්‍රකාශ කර ඇති බව සඳහන්ය.", "URL": "https://sinhala.adaderana.lk/news.php?nid=65651", "Category": null, "Parent URL": null}