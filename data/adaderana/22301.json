{"Source": "Adaderana", "Timestamp": "February 22, 2012 10:12 am", "Headline": "අලි ප්‍රහාරයකින් තරුණියක් මරුට-ප්‍රදේශවාසීන් උද්ඝෝෂණයේ", "News Content": "හම්බන්තොට , වැලිගත්ත ප්‍රදේශයේ ප්‍රදේශවාසීන් පිරිසක් උද්ඝෝෂණයක නිරතවෙති. කතරගම - කොළඹ ප්‍රධාන මාර්ගයේ බූන්දල ප්‍රදේශයේ මෙම උද්ඝෝෂණය පැවැත්වෙන බව අද දෙරණ වාර්තාකරු පවසයි. වන අලි උවදුරට එරෙහිව බලධාරීන් කිසිදු ක්‍රියාමාර්ගයක් ගෙන නොමැති බව පවසමින් ඔවුන් මෙම උද්ඝෝෂණයේ නිරත වන බව සඳහන් වේ. අද අලුයම ද 24 හැවිරිදි තරුණියක් වැලිගත්ත ප්‍රදේශයේ දී වන අලි පහර දීමකින් ජීවිතක්ෂයට පත්ව තිබේ. පහරදීමෙන් තරුණියගේ පියා ද තුවාල ලබා ඇති බව වාර්තා වේ. මීට පෙර කිහිප අවස්ථාවක මෙම ප්‍රදේශයේ දී වන අලි පහරදීමට ලක්ව පුද්ගලයින් 6 දෙනෙකුට අධික පිරිසක් ජීවිතක්ෂයට පත්ව ඇති බව උද්ඝෝෂණයට සහභාගී වී සිටින ප්‍රදේශවාසීහු පවසති. මාස කිහිපයකට පෙර මෙම වන අලි උවදුරට පිළියමක් වශයෙන් විදුලි වැටක් ඉදිකරන බවට බලධාරීන් පොරොන්දු වුවද මෙතෙක් ඒ සම්බන්ධයෙන් පියවර ගෙන නොමැති බවට ප්‍රදේශවාසීහු චෝදනා කරති.", "URL": "https://sinhala.adaderana.lk/news.php?nid=22301", "Category": null, "Parent URL": null}