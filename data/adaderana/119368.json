{"Source": "Adaderana", "Timestamp": "September 18, 2019 09:27 am", "Headline": "ජනාධිපති ධුර කාලය ගැන විමසන්න තවමත් කල් තිය‍ෙනවා", "News Content": "ජනාධිපතිවරයාගේ ධුර කාලය පිළිබඳව ශ්‍රේෂ්ඨාධිකරණයේ මතය විමසීම සඳහා තවමත් කාලය ජනාධිපතිවරයා වෙත පවතින බව මධ්‍යම පළාත් ආණ්ඩුකාර කීර්ති තෙන්නකෝන් මහතා පැවසීය. මධ්‍යම පළාත් ආණ්ඩුකාර කීර්ති තෙන්නකෝන් මහතා දඹුල්ල ප්‍රදේශයේ රාජකාරි සංචාරයක නිරත වූ අවස්ථාවේ දී මාධ්‍යවේදීන් නැගූ ප්‍රශ්න කීපයකට පිළිතුරු ලබා දෙමින් ඊයේ (17) ඒ මහතා මේ බව සඳහන් කළේය. මැතිවරණ කොමිෂන් සභාව ඉදිරි දින දොළහක් දහතුනක් ඇතුළත ජනාධිපතිවරණය ප්‍රකාශයට පත් කිරීමට නියමිත බවත් මෙරට නීතිය අනුව එය ප්‍රමාද කිරීමේ හැකියාව පවතින එකම ආයතනය ශ්‍රේෂ්ඨාධිකරණය බවත් එය යොමු කිරීමේ හැකියාව පවතින්නේ ජනාධිපතිවරයාට පමණක් බවද ඒ මහතා පවසයි. ජනාධිපති වරයා එය ශ්‍රේෂ්ඨාධිකරණයට යොමු කිරීම සඳහා කටයුතු කිරීමක් සිදුකරයි ද යන්න පෙනෙන්නට නොමැති බවද ඔහු පැවසීය. කෙසේ වෙතත් දෙසැම්බර් මාසේ ජනාධිපතිවරණය පවත්වා මහජන ඡන්දයෙන් ජනාධිපතිවරයෙක් තෝරා පත්කර ගැනීමේ අවස්ථාව පවතින බවද ඉදිරිපත් වන අපේක්ෂකයන් ප්‍රධාන දේශපාලන පක්ෂ වල අපේක්ෂකයන් තවමත් ඉදිරිපත්වී නොමැතිකම ප්‍රශ්නයක් බවට පත්ව තිබෙන බවද එක්සත් ජාතික පක්ෂය තුළ තවමත් අපේක්ෂකයෙකු තෝරාගෙන නැති බවද ඒ මහතා පවසයි. මැතිවරණයක අන්තිම මොහොත දක්වා අපේක්ෂකයන් ඉදිරිපත් නොකිරීම එක්සත් ජාතික පක්ෂයේ තිබුණු ප්‍රශ්නයක් නොවන බවත් එය දිගින් දිගටම පැවැති ප්‍රශ්නයක් බවද කීවේය. ජනාධිපතිවරයාගේ ධුර කාලය පිළිබඳව ශ්‍රේෂ්ඨාධිකරණයේ මතය විමසීමකින් පමණක් අවසාන තීරණයකට එළැඹිය හැකි බවත් මේ වන විට ශ්‍රේෂ්ඨාධිකරණය ජනපති ධුරකාලය සම්බන්ධයෙන් තීන්දුවක් ලබාදී තිබෙන බවත් එය සිදු කළ හැක්කේ ශ්‍රේෂ්ඨාධිකරණය විසින් හා සත්පුද්ගල සාමාජික සංඛ්‍යාවකින් යුතු නඩු තීන්දුවකින් පසුව බවද මෙම අවස්ථාවේදී එවැන්නක් සිදුවන බවක් පෙනෙන්නට නැති බවද හෙතෙම පවසයි. ජනාධිපතිවරයාට තවමත් අවශ්‍ය නම් ශ්‍රේෂ්ඨාධිකරණයවෙත මෙම මත විමසීම සිද්ධ කරන්නට හැකියාව පවතින බවද සදහන් කළේය .", "URL": "https://sinhala.adaderana.lk/news.php?nid=119368", "Category": null, "Parent URL": null}