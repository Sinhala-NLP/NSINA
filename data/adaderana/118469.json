{"Source": "Adaderana", "Timestamp": "September 6, 2019 07:12 pm", "Headline": "රනිල් ජනපති අපේක්ෂක-සජිත් අගමැති අපේක්ෂක?", "News Content": "එක්සත් ජාතික පක්ෂය නොබෙදී තබාගැනීමට නම් ජනාධිපති ධුර අපේක්ෂකත්වය රනිල් වික්‍රමසිංහ මහතාටත්, අග්‍රාමාත්‍ය ධුර අපේක්ෂකත්වය සජිත් ප්‍රේමදාස මහතාටත් ලබාදිය යුතු බවට අද රැස්වූ පක්ෂයේ ජ්‍යෙෂ්ඨයින් බහුතරයක් යෝජනා කර තිබේ. ඒ අනුව මේ යෝජනාව සම්බන්ධයෙන් පක්ෂ නායක රනිල් වික්‍රමසිංහ මහතා සහ නියෝජ්‍ය නායක සජිත් ප්‍රේමදාස මහතා අතර සෘජු සාකච්ඡාවක් පවත්වා එකඟත්වයකට පැමිණිය යුතු බවට එහිදී ජ්‍යෙෂ්ඨ මන්ත්‍රීවරුන් තීරණය කර තිබුණි. එක්සත් ජාතික පක්ෂයේ නායක අග්‍රාමාත්‍ය රනිල් වික්‍රමසිංහ මහතා විසින් සිදුකළ කැඳවීමකට අනුව පක්ෂයේ ජ්‍යෙෂ්ඨ අමාත්‍යවරුන් අද අරලියගහ මන්දිරයේදී සාකච්ඡාවකට සහභාගි වුණි. ඒ සඳහා ලක්ෂ්මන් කිරිඇල්ල,කබීර් හෂීම්,අකිල විරාජ් කාරියවසම්,ෆීල්ඩ් මාර්ෂල් සරත් ෆොන්සේකා,රංජිත් මද්දුමබණ්ඩාර,මලික් සමරවික්‍රම,ජෝන් අමරතුංග,දයා ගමගේ,වජිර අබේවර්ධන,නවීන් දිසානායක,ගාමිණී ජයවික්‍රම පෙරේරා යන අමාත්‍යවරුන් සහභාගි වී සිටියේය. ජනාධිපති ධුර අපේක්ෂකත්වය සම්බන්ධයෙන් පවතින ගැටලුව විසඳීම සඳහා ගතයුතු ඉදිරි ක්‍රියාමාර්ග පිළිබඳව මෙහිදී දීර්ඝ ලෙස සාකච්ඡා වී තිබේ. එහිදී ජ්‍යෙෂ්ඨයින් යෝජනා කර තිබෙන්නේ පක්ෂය දෙකඩ නොවන විසඳුමකට යා යුතු බවයි. එහිදී ජ්‍යෙෂ්ඨයින් බහුතරයක් දෙනා යෝජනා කර තිබෙන්නේ පක්ෂය නොබෙදී තබාගැනීමට නම් ජනාධිපති ධුර අපේක්ෂකත්වය රනිල් වික්‍රමසිංහ මහතාටත්,අග්‍රාමාත්‍ය ධුර අපේක්ෂකත්වය සජිත් ප්‍රේමදාස මහතාටත් ලබාදිය යුතු බවයි. මේ යෝජනාව සම්බන්ධයෙන් පක්ෂ නායක රනිල් වික්‍රමසිංහ මහතා සහ නියෝජ්‍ය නායක සජිත් ප්‍රේමදාස මහතා අතර සෘජු සාකච්ඡාවක් පවත්වා එකඟත්වයකට පැමිණිය යුතු බවට එහිදී ජ්‍යෙෂ්ඨ මන්ත්‍රීවරුන් තීරණය කර තිබුණ. මේ අතර අද පැවති මෙම සාකච්ඡාවේදී අමාත්‍ය ලක්ෂ්මන් කිරිඇල්ල මහතා සහ අමාත්‍ය කබීර් හෂීම් මහතා අතර බහින්බස් විමක් සිදුව ඇති බවද වාර්තා වෙයි. ඒ කබීර් හෂීම් මහතා යටතේ පවතින ඛනිජ තෙල් සම්පත් සංවර්ධන අමාත්‍යාංශය ඔහුගෙන් ඉවත් කර තමන්ට ලබාදීමට ජනාධිපතිවරයා තීරණය කර තිබියදී කබීර් හෂීම් ඇතුළු පිරිසක් ජනාධිපතිවරයා හමුවී එය වැළැක්වූ බවට කිරිඇල්ල අමාත්‍යවරයා චෝදනා කිරීම හේතුවෙන්ය.", "URL": "https://sinhala.adaderana.lk/news.php?nid=118469", "Category": null, "Parent URL": null}