{"Source": "Adaderana", "Timestamp": "June 30, 2014 02:48 pm", "Headline": "ප්‍රීතිය වැඩි කල් නොපවතී - 3ක් රෝහලේ!", "News Content": "කරුවලගස්වැව - අළුත්ගම ප්‍රදේශයේ පැවති මංගල උත්සවයකදී ඇතිවූ ගැටුමකින් තිදෙනෙකු තුවාල ලබා රෝහල් ගත කර ඇති අතර සිද්ධියට සම්බන්ධ එක් අයෙකු අත්අඩංගුවට ගෙන ඇති බව සාලියවැව පොලීසිය කියයි. මෙම ගැටුමට මැදිවූ මනමාළියගේ පාර්ශවය නිරුපද්‍රිතව ගම්බිම් බලා යැවීමට පොලිස් ආරක්ෂාව සැපයීමටද සිදුවී ඇත. ඊයේ රාත්‍රීයේ මෙම ගැටුම සිදුවී තිබේ. ගැටුමෙන් තුවාල ලැබූ දෙදෙනෙකු නොච්චියාගම දිසා රෝහලටද එක් අයෙකු පුත්තලම මූලික රෝහලටද ඇතුළත් කර ඇත. කරුවලගස්වැව - අළුත්ගම ප්‍රදේශයේ පදිංචි තරුණයෙකු මීට මාසයකට පමණ පෙර මනමාළියක් කැඳවාගෙන ඇවිත් තිබේ. ඔහු කරුවලගස්වැව ප්‍රාදේශීය සභාවේ සේවකයෙකි. තමා විවාහ වූ ප්‍රීතිය නිමිත්තෙන් වූ සාදයක් ඊයේ රාත්‍රීයේ පවත්වා ඇත. එම සාදයට කරුවලගස්වැව ප්‍රාදේශීය සභාවේ සභාපතිවරයා මෙන්ම උප සභාපතිවරයාද සහභාගි වී තිබේ. සාදය පැවැත්වෙන අතර තුර ප්‍රාදේශීය සභාවේ සේවකයින් හා ගම්වාසීන් අතර ගැටුමක් හට ගෙන ඇත. පැරණි ආරවුලක් මෙම ගැටුමට හේතුව බව පොලීසිය කියයි. ගැටුමෙන් ගම්වාසීන් දෙදෙනෙකු සහ ප්‍රාදේශීය සභා සේවකයෙකු තුවාල ලබා රෝහල් ගත කර ඇත. එම ගැටුමට ප්‍රාදේශීය සභා සභාපතිවරයා හෝ උප සභාපතිවරයා මැදිවී නැති බව පොලීසිය කියයි. ගැටුමෙන් පසුව මනමාළියගේ පාර්ශවයට සහ ආණමඩුව ප්‍රදේශයෙන් පැමිණ සිටි පිරිසක් පොලිස් ආරක්ෂාව මැද පිටත් කර හැර ඇත. සිද්ධිය සම්බන්ධයෙන් සාලියවැව පොලීසිය පරීක්ෂණ කරගෙන යයි.", "URL": "https://sinhala.adaderana.lk/news.php?nid=44319", "Category": null, "Parent URL": null}