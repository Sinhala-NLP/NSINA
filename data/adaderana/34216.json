{"Source": "Adaderana", "Timestamp": "May 19, 2013 02:56 pm", "Headline": "ලයිට් බිල වැඩි කළේ ජනතාව පීඩාවට පත්කරන්න නොවේලු", "News Content": "විදුලිගාස්තු ඉහළ නැංවීම අසාධාරණ බව පෙන්වා දෙමින් ජනතාව නොමග යවා තම දේශපාලනික පටුපරමාර්ථ ඉටුකරගැනීම සඳහා බොරදියේ මාළුබෑමේ වැඩපිළිවෙළක ඇතැම් දේශපාලන පක්ෂ නිරත වන බව ශ්‍රී ලංකා නිදහස් පක්ෂය පවසයි. නිවේදනයක් නිකුත් කරමින් එම පක්ෂයේ මහලේකම් සෞඛ්‍ය අමාත්‍ය මෛත්‍රීපාල සිරිසේන මහතා පෙන්වා දෙන්නේ රජය විසින් විදුලිගාස්තු ඉහළ නැංවීම සිදුකරන ලද්දේ මහජනතාව පීඩාවට පත් කිරීමේ අරමුණින් නොවන බවයි. ශ්‍රී ලංකාවේ ප්‍රමුඛ මහජන දේපළක් වන විදුලිබල සේවාව රැකගැනීමේ වැඩපිළිවෙළක් වශයෙන් මෙම විදුලිගාස්තු ඉහළ නැංවීම සිදුකර ඇති බව මෛත්‍රීපාල සිරිසේන අමාත්‍යවරයා පෙන්වා දෙයි. නමුත් විපක්ෂය සහ ඇතැම් වෘත්තීය සමිති කිහිපයක් එක්ව මෙම මස 21 වන දින පැවැත්වීමට යෝජිත වැඩවර්ජනය විදුලිගාස්තු ඉහළ නැංවීම දඩමීමා කරගනිමින් ජනතාව නොමග යැවීමේ කුමන්ත්‍රණයක් බව අමාත්‍යවරයා කියයි. හුදෙක් එය දේශපාලන වාසී ලබාගැනීමේ යටිකූට්ටු අරමුණකින් ක්‍රියාත්මක කරන වැඩපිළිවෙලක් බව එම නිවේදනයේ දැක්වෙයි. එබැවින් මෙවැනි දේශපාලන යටි උගුල්වලට හසුනොවී රජය විසින් රටේ සංවර්ධනය සඳහා ක්‍රියාත්මක කර තිබෙන දැවැන්ත ජාතික සංවර්ධන වැඩපිළිවෙළට සහය දක්වන්නැයි ශ්‍රී ලංකා නිදහස් පක්ෂය වැඩකරන ජනතාවගෙන් ඉල්ලා සිටියි.", "URL": "https://sinhala.adaderana.lk/news.php?nid=34216", "Category": null, "Parent URL": null}