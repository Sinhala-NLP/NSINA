{"Source": "Adaderana", "Timestamp": "April 2, 2016 11:22 pm", "Headline": "අලුත් සහල් මංගල්‍ය ජනපති ප්‍රධානත්වයෙන්", "News Content": "අලුත් සහල් මංගල්‍ය චාරිත්‍රය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පොළොන්නරුව ගල්විහාර පරිශ්‍රයේදී පවත්වා තිබේ. නිසි කලට වැසි වස්සවා රට කෘෂිකර්මාන්තයෙන් සමෘද්ධිමත් කිරීම සඳහා බුද්ධරත්නයේ ආශිර්වාදය ලබාගැනීම අතීතයේ සිට පැවැත එන අලුත් සහල් මංගල්‍ය චාරිත්‍රයෙන් අපේක්ෂා කෙරෙයි.මෙවර අලුත් සහල් මංගල්‍ය චාරිත්‍රය ආරම්භ කරමින් පොළොන්නරුව ගල්විහාර බුද්ධ ප්‍රතිමා වහන්සේ අභියසදී කිරි ආහාර පූජාව පැවැත්වු ජනාධිපතිවරයා අලුත් සහල් මංගල්‍යයේ ආගමික කටයුතුවල නිරත වු බව ජනාධිපති මාධ්‍ය අංශය සඳහන් කළේය.අනතුරුව ආරම්භ වු අලුත් සහල් මංගල්‍ය පෙරහැර ගල්විහාර ප්‍රතිමා වහන්සේ දක්වා ගමන් ආරම්භ කර තිබේ. සර්වඥ ධාතුන් වහන්සේ වැඩම කරවීම, සධාතුක කරඞුව බුද්ධ ප්‍රතිමාව අභියස තැන්පත් කිරීම, ගල්විහාර සැතපෙන පිළිමේ සිරිපා දෝවනය සහ අලුත් සහල් පූජා කිරීම ජනාධිපති මෛත්‍රීපාල සිරිසේන මහතාගේ අතින් සිදුවු බවයි ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=58870", "Category": null, "Parent URL": null}