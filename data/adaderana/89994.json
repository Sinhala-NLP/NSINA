{"Source": "Adaderana", "Timestamp": "May 29, 2018 07:32 am", "Headline": "සෝමාලිලන්තයේ අතරමංව සිටි ලාංකීක ශ්‍රමිකයෝ 12 ක් යළි දිවයිනට", "News Content": "සෝමාලිලන්තයේ අතරමංව සිටි ශ්‍රී ලාංකික ශ්‍රමිකයින් 12 දෙනෙකු මෙරටට රැගෙන ඒමට විදේශ කටයුතු අමාත්‍යාංශය පියවර ගෙන තිබේ. විදේශ කටයුතු අමාත්‍යාංශය සඳහන් කළේ කම්කරු ආරවුලක් හේතුවෙන් මෙම ශ්‍රී ලාංකිකයින් 12 දෙනා සෝමාලිලන්තයේ අතරමංව සිටි බවයි. සංක්‍රමණ පිළිබඳ ජාත්‍යන්තර සංවිධානයේ සහය ඇතිව ඉතියෝපියාවේ අඩීස් අබ්බා නුවර පිහිටි ශ්‍රී ලංකා තානාපති කාර්යාලයේ සම්බන්ධීකරණයෙන් මෙම ශ්‍රී ලාංකිකයින් පිරිස දිවයිනට ගෙන්වා ගැනීමට පියවර ගෙන ඇති බව සඳහන් වෙයි. සෝමාලිලන්තයේ ශ්‍රී ලංකා දූත මණ්ඩලයක් හෝ කොන්සල් කාර්යාලයක් පිහිටුවා නොමැති බැවින් සංක්‍රමණ පිළිබඳ ජාත්‍යන්තර සංවිධානයේ සහය ඇතිව මෙම ශ්‍රී ලාංකිකයින් දිවයිනට ගෙන්වා ගැනීමට කටයුතු සැලසුම් කළ බව විදේශ කටයුතු අමාත්‍යාංශය සඳහන් කළේය. අදාළ ශ්‍රී ලාංකිකයින් සේවය කළ ආයතනයේ සේවා යෝජකයා සමඟ සාකච්ඡා කොට පැවති කම්කරු ආරවුල විසඳා ගෙන මෙම ශ්‍රී ලාංකිකයින් 12 දෙනා නිරුපද්‍රිතව නිදහස් කරගැනිමට හැකි වී ඇති අතර ඔවුන් ඉදිරියේ දී දිවයිනට ළඟාවීමට නියමිතයි. නේවාසික ශ්‍රී ලංකා දූත මණ්ඩල හෝ කොන්සල් කාර්යාල පිහිටා නොමැති ඉහළ අවදානමකින් යුත් රටවල රැකියා සඳහා පිටත්ව යාමේ දී දැඩි ලෙස සැලකිළිමත් විය යුතු බව විදේශ කටයුතු අමාත්‍යාංශය පෙන්වා දෙයි.", "URL": "https://sinhala.adaderana.lk/news.php?nid=89994", "Category": null, "Parent URL": null}