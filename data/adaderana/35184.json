{"Source": "Adaderana", "Timestamp": "June 23, 2013 10:11 pm", "Headline": "ඇමති රාජිත හා තිස්ස නැති එක පුදුමයි", "News Content": "13 වැනි ආණ්ඩුක්‍රම ව්‍යවස්ථා සංශෝධනය සම්බන්ධයෙන් සොයා බැලීමට පත්කළ පාර්ලිමේන්තු විශේෂ කාරක සභාවට ඇමති රාජිත සේනාරත්න හා ඇමති තිස්ස විතාරණ නොමැති වීම ගැන පුදුමයට පත්වන බව ප්‍රජාතන්ත්‍රවාදී ජනතා පෙරමුණ පවසයි. එම පක්ෂයේ නියෝජ්‍ය නායක හා බස්නාහිර පළාත් සභා මන්ත්‍රී නල්ලයියාහ් කුමරගුරුබරන් මහතා මේ බව සඳහන් කරයි. අදාළ ව්‍යවස්ථා සංශෝධනය සම්බන්ධයෙන් සොයා බැලීමට නියෝජිතයින් 19 දෙනෙකුගේ නම් පසුගිය 21 වැනිදා කථානායකවරයා විසින් පාර්ලිමේන්තුවට දැනුම්දෙන ලදී. නිමල් සිරිපාල ද සිල්වා අමාත්‍යවරයාගේ සභාපතිත්වයෙන් යුතුව පත්කර ඇති එම කමිටුවට ඇමති රාජිත සේනාරත්න හා ඇමති තිස්ස විතාරණ ඇතුළත් නොකිරීම ගැටලු සහගත බව මන්ත්‍රීවරයා පෙන්වාදෙයි. ඇමති රාජිතත් ඇමති තිස්ස විතාරණත් 13 වැනි සංශෝධනය යටතේ ඉඩම් හා පොලිස් බලතල ලබාදීම සම්බන්ධයෙන් රජ‍ය නියෝජනය කරන ඇතැම් දේශපාලන පක්ෂවල ඇමතිවරුන්ගේ ස්ථාවරයන්ට විරුද්ධව මත දක්වන ලදී. 13 වැනි සංශෝධනය සම්බන්ධයෙන් සොයා බැලීමට පත්කළ පාර්ලිමේන්තු විශේෂ කාරක සභාවේ සාමාජිකයින් වන්නේ නිමල් සිරිපාල ද සිල්වා, මහාචාර්ය ජී.එල්. පීරිස්, මෛත්‍රිපාල සිරිසේන, ඩබ්ලිව්.ඩී.ජේ.සෙනෙවිරත්න, අනුර ප්‍රියදර්ශන යාපා, දිනේෂ් ගුණවර්ධන, සුසිල් ප්‍රේම් ජයන්ත, ඩග්ලස් දේවානන්ද, ඒ.එල්.එම්. අතාවුල්ලා, ඩිව්. ගුණසේකර, රිෂාද් බදියුදීන්, පාඨලි චම්පික රණවක, විමල් වීරවංශ, බැසිල් රාජපක්ෂ, ලක්ෂ්මන් සෙනෙවිරත්න, වාසුදේව නානායක්කාර, මුත්තු සිවලිංගම්, ජානක බණ්ඩාර, සුදර්ශනි ප්‍රනාන්දු පුල්ලේ යන ඇමතිවරුන් හා මන්ත්‍රීවරුන්ය.", "URL": "https://sinhala.adaderana.lk/news.php?nid=35184", "Category": null, "Parent URL": null}