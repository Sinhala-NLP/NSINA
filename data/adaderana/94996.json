{"Source": "Adaderana", "Timestamp": "August 25, 2018 11:51 am", "Headline": "අනතුරකින් ජීවිතය අනූ නවයෙන් බේරුණු මව සහ පුතු", "News Content": "ගලේවෙල දඹුල්ල ප්‍රධාන මාර්ගයේ ඉබ්බන්කටුව ප්‍රදේශයේදී ඊයේ (24) දින පස්වරුවේ කැබ් රථයක් සහ ලොරි රථයක් අනතුරකට පත්ව මාර්ගය ආසන්නයේ කුඩා වෙළදසලකට කඩා වැදීමෙන් සිදුවූ රිය අනතුරකදී එක් අයෙකු මියගොස් තවත් අයෙකු බරපතළ තුවාල ලබා රෝහල් ගත කොට ඇති බව ගලේවෙල පොලිසිය පවසයි. මෙසේ මියගොස් ඇත්තේ දඹුල්ල පහලවැව කපුවත්ත ප්‍රදේශයේ පදිංචි ජයන්ත අජිත් කුමාර (41) නැමැති අයෙකු වේ. අනතුරින් තුවාල ලැබූ අනෙක් පුද්ගලයා බරපතළ තත්ත්වයේ දඹුල්ල රෝහලට ඇතුලත් කිරීමෙන් පසු මහනුවර මහ රෝහලේ දැඩි සත්කාර ඒකකයට මාරු කර යැවූ බව දඹුල්ල රෝහලේ ප්‍රකාශකයකු පැවසීය. අනතුරට පත් කැබ්රථය දඹුල්ල දෙසින් ගලේවෙල දෙසට ධාවනය කරමින් තිබියදී ප්‍රධාන මාර්ගයේ නැවතත් දඹුල්ල දෙසට හැරවීමට උත්සාහ කිරීමත් සමඟ ගලේවෙල දෙසින් දඹුල්ල දෙසට ධාවනය වූ ලොරි රථයක ගැටී කැබ් රථය මාර්ගය ආසන්නයේ පිහිටි කුඩා හෝටලයකට කඩා බැදී මෙම අනතුර සිදුවී ඇතැයි පරීක්ෂණ පවත්වන ගලේවෙල පොලිසිය පවසයි. එම අවස්ථාව වන විට හෝටලයේ සිටි මවක සහ පුතෙකු බේරී ඇත්තේ අනූ නමයෙන් බව ඔවුන් පවසති. විනාඩි කීපයකට පෙර වෙළඳසැල සිටි මව සහ පුතා වෙනත් ක්‍රියාවලියක් සඳහා නිවසට ගිය අවස්ථාවේ එකවරම මෙම අනතුර සිදු වූ බව ඇය දැඩි භීතියෙන් යුතුව පැවසුවාය. මියගිය ජයන්ත අජිත් කුමාර මහතාගේ හදිසි මරණ පරීක්ෂණ කටයුතු දඹුල්ල රෝහලේ දී සිදු කෙරුණු අතර එහිදී ඇයගේ බිරිඳ කියා සිටියේ පස්වරුවේ තම සැමියා මියගිය බව රෝහලට පැමිණි අවස්ථාවෙහි දැනගත් බවය. එමෙන්ම තම සැමියා අඹ කඩන රැකියාවේ නිරතව සිටින බවද ඇය වැඩිදුරටත් පැවසුවාය. පසුගිය වෙසක් පෝයට පෙර දින මියගිය ජයන්ත අජිත් කුමාර මහතාගේ වැඩිමහල් සහෝදරයා අඔ ගසකින් වැටී මියගිය බවත් මෙවර ඇසල පොහොය දිනයේ ද පෙරදින තම සැමියා මියගිය බවද ඇය පැවසුවාය. අනතුර සම්බන්ධයෙන් ලොරි රථයේ රියදුරු සැකපිට ගලේවෙල පොලිසිය මගින් අත්අඩංගුවට ගෙන තිබේ රිය අනතුර පිළිබඳව ගලේවෙල පොලීසිය වැඩිදුර පරීක්ෂණ පවත්වති.", "URL": "https://sinhala.adaderana.lk/news.php?nid=94996", "Category": null, "Parent URL": null}