{"Source": "Adaderana", "Timestamp": "June 5, 2018 04:57 pm", "Headline": "වතුර නැතිව ගොවියෝ දැඩි අසීරුතාවයක-කුඹුරු අක්කර 200 කට බලපෑම්", "News Content": "පොළොන්නරුව කටුව හා සිරිකඳු යාය ගම්මානවල කුඹුරු අක්කර 200කට පමණ ජලය ලබාගැනීමට නොහැකිවීමෙන් එම ප්‍රදේශවල ගොවි ජනතාව දැඩි අසීරුතාවට පත්ව සිටියි. ඔවුන් ඉල්ලා සිටින්නේ වගාබිම්වලට අවශ්‍ය ජලය සිරිකඳු යාය අමුණෙන් ලබාගැනීම සඳහා ඇළ මාර්ගයක් කඩිනමින් සකස් කර දෙන ලෙසයි. ඇලහැර ප්‍රාදේශීය ලේකම් කොට්ඨාසයට අයත් බකමූණ 503 ප්‍රදේශයේ ඉදිකරන ලද සිරිකඳුයාය අමුණ ඉදිකර වසර 7ක් ගත වී ඇතත් එම අමුණ මඟින් ගොවිබිම් වෙත ජලය ලබාගැනීම සඳහා ඇළ මාර්ගයක් මෙතෙක් ඉදි නොවීම නිසා එම ප්‍රදේශවල ජනතාව දැඩි අසීරුතාවට පත්ව තිබේ. උතුරු මැද පළාත් සභාවට අයත් වාරිමාර්ග දෙපාර්තමේන්තුවේ මූල්‍ය ප්‍රතිපාදනය මත රුපියල් කෝටි 4කට වඩා වැඩි මුදලක් මෙම අමුණ සඳහා වෙන්කර තිබුණත් අමුණ මඟින් ගොවිබිම් වෙත ජලය ගෙන යාම සඳහා ඇළ මාර්ගයක් සකස් කර නොමැත. මේ හේතුවෙන් එම අමුණේ එක් රැස්වන ජලය කිසිදු ප්‍රයෝජනයකින් තොරව අඳං ගඟට ගලා යන බව ගොවි ජනතාව පවසයි. ඇලහැර ව්‍යාපාරයේ යෝධ ඇලේ ජලයෙන් වගාකරනු ලබන ගොවිබිම්වලින් ජලය එකතු කර ඉන් ගොවිබිම් අස්වැද්දීම සඳහා කටයුතු සැළසුම් කලත් අමුණෙන් වගාබිම්වලට ජලය ගෙන යාමට නිසි ඇළ මාර්ගයක් ඉදිනොවීම හේතුවෙන් ගොවිබිම් අස්වැද්දීම මේ වන විට සිහිනයක් බවට පත්ව තිබේ. ඒ සම්බන්ධයෙන් ප්‍රදේශවාසීන් අවස්ථා රැසකදී ඉල්ලීම් කළ නමුත් මේ දක්වා එය කිසිදු බලධාරියෙකුගේ අවධානයට මෙතෙක් යොමු වී නැති බව එම ගොවිජනතාව පවසයි.", "URL": "https://sinhala.adaderana.lk/news.php?nid=90396", "Category": null, "Parent URL": null}