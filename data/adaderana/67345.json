{"Source": "Adaderana", "Timestamp": "December 25, 2016 08:57 am", "Headline": " ලොව පුරා කිතුණු බැතිමතුන් අසිරිමත් නත්තල සමරයි", "News Content": "ලොව පුරා කිතුණු බැතිමතුන් අද(25) අසිරිමත් නත්තල සමරනු ලබයි. සාමයේ පුවත ලැබ මෙලොවට වැඩම කළ ජේසු බිළිඳුන්ගේ අසිරිමත් උපත සිහිකිරීම නත්තල් දිනයේ සිදුකෙරෙයි.ජේසුස් ක්‍රිස්තුස් වහන්සේ ලෝකයට දුන් විශ්වීය දයාවේ ඉවසීමේ හා අවබෝධයේ අලුත් ඉගැන්වීම් සමග උන්වහන්සේගේ උපත මානව වර්ගයාගේ විමුක්තියට මග පෑදු බව කිතුණු බැතිමතුන්ගේ විශ්වාසයයි. අනෙකාට ප්‍රේම කරන ලෙසත් සහෝදරත්වයෙන් වෙලී ජීවත් වන ලෙසත් ක්‍රිස්තුස් වහන්සේ දේශනා කළ ධර්මයේ ඇතුළත්ය. ලොව පුරා කිතුණු බැතිමතුන් ඊයේ(24) රාත්‍රී දේව මෙහෙයෙන්ට සහභාගී වු අතර ප්‍රැන්සිස් පාප්වහන්සේගේ ප්‍රධානත්වයෙන් ප්‍රධාන දේව මෙහෙය වතිකානයේ දී පවත්වනු ලැබීය. මෙරට නත්තල් උත්සවයේ ප්‍රධාන දේවමෙහෙය අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් කඳාන ශාන්ත සෙබෙස්තියන් දේවස්ථානයේදී පැවැත්වුණි.නත්තල් දිනය නිමිත්තෙන් ජනාධිපති මෛත්‍රීපාල සිරිසේන මහතා ද සුබපැතුම් පණිවිඩයක් නිකුත් කර තිබේ.සියල්ලන් කෙරෙහි ප්‍රේමය දායාද කරමින්, නත්තලේ සැබෑ පණිවිඩය වන සාමය සතුට සහ දයාවෙන් මනුසත් බව පැහැබර කරන්නාවු, තවත් උත්කර්ෂවත් නත්තලකට සියලු කිතුණු බැතිමතුන් වෙත සුබාසිංශන පිරිනමන බව ජනාධිපතිවරයා සිය නත්තල් දින පණිවිඩයෙන් දැනුම්දෙයි. එදවස දිළිදු ගවලෙනක් කේන්ද්‍ර කරගනිමින් ගලාගිය නව ආගමික දැක්මක ආලෝකය, නැකත් තරුවක රුවින්, එදා මෙදා තුර මානව උදාරත්වයේ තවත් මග සළකුණක්ව දිදුළන බව ජනාධිපතිවරයා පෙන්වා දෙයි. සාමයේ කුමාරයානන් ලෙසින් සුහසක් කිතුණු බැතිමතුන්ගේ ගෞරවාදරයට පාත්‍ර වන ක්‍රිස්තුන් වහන්සේගේ උපත සමස්ත මානව ඉතිහාසයේ සුවිශේෂී සංසිද්ධියක් බව නත්තල් දින සුබාසිංශන පණිවිඩයක් නිකුත් කරමින් අග්‍රාමාත්‍ය රනිල් වික්‍රමසිංහ මහතා පවසයි.අග්‍රාමාත්‍යවරයා පෙන්වා දෙන්නේ ආගමික ජාතික, සංස්කෘතික විවිධත්වය අගය කරමින් සියල්ලන් සමග සහජීවනයෙන් දිවිගෙවන්නට මෙම නත්තල් දිනයේ දී අදිටන් කරගත යුතු බවයි.", "URL": "https://sinhala.adaderana.lk/news.php?nid=67345", "Category": null, "Parent URL": null}