{"Source": "Adaderana", "Timestamp": "June 14, 2017 05:18 pm", "Headline": "උතුරේ අමාත්‍යවරු 2කට ඉල්ලා අස්වෙන්න නියෝග ", "News Content": "උතුරු පළාත් අධ්‍යාපන අමාත්‍ය ටී. කුරුකුලරාජා මහතාට සහ උතුරු පළාත් කෘෂිකර්ම අමාත්‍ය පී. අයින්ගරනේෂන් මහතාට සිය අමාත්‍ය ධූරවලින් ඉල්ලා අස්වෙන ලෙසට උතුරු පලාත් ප්‍රධාන අමාත්‍ය සී.වී.විග්නේශ්වරන් මහතා නියෝග කර තිබේ. පළාත් අමාත්‍යවරුන්ට එරෙහිව පැවති දූෂණ හා වංචා විමර්ශණය කළ කමිටුවේ වාර්තාව පළාත් සභාව වෙත ඉදිරිපත් කිරීමෙන් අනතුරුව ප්‍රධාන අමාත්‍යවරයා විසින් අද (14) මෙම නියෝගය සිදු කර ඇති බව සඳහන් වෙයි. අදාළ අමාත්‍යවරුන්ට අමතරව පළාත්සභා සෞඛ්‍ය අමාත්‍යවරයා ලෙස කටයුතු කළ පී. සත්‍යලිංගම් මහතාගේ හා ප්‍රවාහන හා ධීවර අමාත්‍යවරයා ලෙස කටයුතු කළ පී. ඩෙනිෂ්වරන් මහතාගේ අමාත්‍යධූර මසක කාලයකට අත්හිටුවන ලෙසට ද ප්‍රධාන අමාත්‍යවරයා නියෝග කර තිබේ. ඒ අනුව උතුරු පළාත් සභා නියෝජිතයින්ගේ එකඟතාව මත අමාත්‍යවරුන්ට එල්ල වී පවතින වංචා හා දූෂණ සම්බන්ධයෙන් විමර්ෂණය කිරීමට කමිටුවක් පත් කරනු ලැබීය. අදාළ කමිටුවේ වාර්තාවට අනුව පළාත් අධ්‍යාපන අමාත්‍යවරයාට හා පළාත් කෘෂිකර්ම අමාත්‍යවරයාට එරෙහිව පැවති දූෂණ හා වංචා චෝදනා තහවුරු වීම හේතුවෙන් ඔවුන් එම අමාත්‍යධුරවලින් ඉවත් කිරීමට ප්‍රධාන අමාත්‍ය සි.වී. විග්නේෂ්වරන් මහතා නියෝග කර තිබේ. කෙසේ වෙතත් අදාළ චෝදනා සම්බන්ධයෙන් තමන් නිවැරදිකරුවන් බවද එම අමාත්‍යවරුන් පවසා ඇත. මේ අතර මීළඟ උතුරු පළාත් සභා වාරය ලබන 22 දා පැවැත්වීමට නියමිත අතර පළාත් අමාත්‍යධුරයන්ගේ පුරප්පාඩු පිරවීම සම්බන්ධයෙන් එදිනට සාකච්ඡා කිරීමට නියමිතයි.", "URL": "https://sinhala.adaderana.lk/news.php?nid=74219", "Category": null, "Parent URL": null}