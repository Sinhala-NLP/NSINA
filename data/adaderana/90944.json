{"Source": "Adaderana", "Timestamp": "June 15, 2018 06:47 pm", "Headline": "සිංහරාජෙ සද්ධන්තයින් රැගෙන යන්න ආපු වාහන අදත් එතැනමයි-මෙහෙයුම මඟ නවතියි", "News Content": "සිංහරාජ රක්ෂිතයේ සැරිසරන දුර්ලභ ගණයේ වන අලි දෙදෙනා එම ප්‍රදේශයෙන් ඉවත් කිරීමේ කටයුතු අඛණ්ඩව ක්‍රියාත්මක කරන ලෙසට ජනාධිපතිවරයා තමන්ට උපදෙස් දුන් බව වනජීවී අමාත්‍ය ෆීල්ඩ් මාර්ෂල් සරත් ෆොන්සේකා මහතා පවසයි. අමාත්‍යවරයා වැඩිදුරටත් සඳහන් කළේ සිංහරාජය ලෝක උරුම ලැයිස්තුවෙන් ඉවත් වීම වළක්වා ගැනීම සඳහා යුනෙස්කෝ සංවිධානයට ලිඛිතව කරුණු ඉදිරිපත් කිරීමට බලාපොරොත්තු වන බවයි. ලෝක උරුමයක් ලෙස සැළකෙන සිංහරාජ වනාන්තරය තුළ දැනට ඉතිරිව ඇත්තේ වන අලින් දෙදෙනෙක් පමණයි. මෙම වන අලි දෙදෙනාගෙන් අවට ගම්මානවල ජනතාවට පසුගිය වකවානුව තුළ සිදුවූ විවිධ හිරිහැර පිළිබඳ සැකලිල්ලට ගනිමින් පසුගියදා පොතුපිටිය රජවත්ත විහාරස්ථානයේදී වනජීවී අමාත්‍යවරයාගේ සහ නියෝජ්‍ය අමාත්‍යවරයාගේ ප්‍රධානත්වයෙන් රැස්වීමකදී විෂය භාර අමාත්‍ය සරත් ෆොන්සේකා මහතා වන අලි දෙදෙනා සිංහරාජ වනාන්තරයෙන් රැගෙන යාමට ජනතාවට පොරොන්දු විය. ඒ අනුව අලි දෙදෙනා සිංහරාජ වනාන්තරයෙන් රැගෙන යාම සඳහා වනජීවි දෙපාර්තමේන්තුවෙන් ඊයේ(14) මෙහෙයුමක් ආරම්භ කළේය. මෙම මෙහෙයුම ක්‍රියාත්මක වන අතරතුර සිංහරාජ රක්ෂිතයේ සැරිසරන මෙම දුර්ලභ ගණයේ වන අලි දෙදෙනා තවදුරටත් එම රක්ෂිතයේම රඳවා තබන ලෙසට ජනාධිපතිවරයා අදාළ නිලධාරින්ට උපදෙස් ලබා දුන් බවට වන නිවේදනයක් ඊයේ පස්වරුවේ මාධ්‍ය වෙත නිකුත් කෙරුණි. යම් හෙයකින් මෙම අලි දෙදෙනා වෙනත් වාසස්ථානයක් කරා යොමු කිරීමට සිදු වන්නේ නම් ඒ පිළිබඳව විශේෂඥ දැනුමක් ඇති පිරිසක් විසින් සිදුකරන පූර්ණ විද්‍යාත්මක අධ්‍යයනයකින් අනතුරුව පමණක් ඉදිරි පියවර ගත යුතු බව ජනාධිපතිවරයා මෙහිදී වනජීවි නිලධාරින්ට උපදෙස් ලබා දී ඇත. මේ අතර මෙම අලි දෙදෙනා සොයා රක්වාන පොතුපිටිය ප්‍රදේශයට පැමිණි වනජීවී නිලධාරීන් අද දිනයේත් එම ප්‍රදේශයේම රැඳී සිටි අතර අලි රැගෙන යාම සඳහා ගෙන ආ වාහන ද ප්‍රදේශයේම නවතා ඇති අයුරු දක්නට ලැබුණි. වනජීවී නිලධාරීන් විසින් ඊයේ දිනය පුරා සිංහරාජ රක්ෂිතය තුළ සෙවූ වන අලි දෙදෙනා අද දිනත් ප්‍රදේශය අවට සැරිසරන ආකාරයද අප කැමරාවේ මෙලෙස සටහන් විය. කෙසේ වෙතත් විෂය භාර අමාත්‍ය සරත් ෆොන්සේකා මහතා පැවසුවේ අලි දෙදෙනා එම ප්‍රදේශයෙන් ඉවත් කිරීමේ කටයුතු අඛණ්ඩව ක්‍රියාත්මක කරන ලෙසට ජනාධිපතිවරයා තමන්ට උපදෙස් දුන් බවයි. වනජීවි දෙපාර්තමේන්තුවේ පශු වෛද්‍යවරු වර්ජනයේ නිසා ගුවන් හමුදාවෙන් එවා තිබු පශු වෛද්‍ය නිලධාරීන් ජනාධිපතිවරයාගේ නියෝගයක් මත නැවත වතාවක් පිටත් කළ බවත්, කෙසේ වෙතත් තමාගේ උපරිම කැපවීමෙන් මෙම කර්තවය සිදු කරන බව ද අමාත්‍යවරයා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=90944", "Category": null, "Parent URL": null}