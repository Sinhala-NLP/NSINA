{"Source": "Adaderana", "Timestamp": "January 2, 2019 12:14 pm", "Headline": "අවුරුදු උදාව දා ගම්මාන කිහිපයකට බත්පත අහිමි", "News Content": "කැකිරාව ප්‍රාදේශීය ලේකම් කොට්ඨාසයට අයත් ගම්මාන හතරක කිරි වදිමින් තිබූ වී වගාවකට වන අලින් 100ක පමණ කණ්ඩායමක් අලුත් අවුරුදු උදාවත් සමඟ කඩා වැදී සම්පුර්ණයෙන්ම විනාශ කිරීම නිසා ගොවීන්ට විශාල පාඩුවක් සිදුව තිබේ. කලාවැව රක්ෂිතය ආසන්නයේ පිහිටි කැකිරාව සෙම්බුකුලිය, ඔලොම්බැව, නිකිණියාව, හෝරාපොළ, සූරියගම යන ගම්මාන වලට මේ දිනවල විදුලි වැට කඩාගෙන වන අලින් ගම් වදින බව ප්‍රාදේශවාසීහු පෙන්වා දෙයි. කැකිරාව හෝරාපොල ප්‍රදේශයේ කුඹුරු යායකට අලුත් අවුරුදු උදාවත් සමඟ රාත්‍රී 12ට පමණ වන අලින් රංචුවක් කඩා වැදි කිරි වදිමින් තිබූ ගොයම සම්පුර්ණයෙන්ම කා දමා ඇතැයි ගොවීහු පෙන්වා දෙයි. උදෑසන කුඹුරු වලට ගොවීන් යද්දි සම්පූර්ණයෙන්ම කුඹුරුයාය විනාශ කොට ඇති බව ගොවීහු පවසයි. කුඹුරු යායට පැමිණි ගෙවිලියන් හා ගොවීන්, උදා වූ අලුත් අවුරුද්ද උදෑසනම හඬා වැටෙමින් කියා සිටියේ කන්න 6කින් පමණ අතහැර දමා තිබූ කුඹුරු යාය මෙවර වර්ෂාව වැටීමත් සමඟ වගා කළ බවත් එහෙත් අවුරුදු උදාවත් සමඟ මෙම ජනතාවට සිදුවූයේ කිරිවදින ගොයම දැක හඬා වැටීමට බවත්ය. විදුලි වැට නිසියාකාරව ක්‍රියාත්මක නොවීම මෙන්ම විදුලි වැටේ ක්‍රියාකාරීත්වය අක්‍රීය වීම වන අලින් විදුලි වැට කඩා දැමීම නිසා මෙම තත්ත්වය උදාවී ඇතැයි ඔවුහු පෙන්වා දුන්හ. සිංහල අලුත් අවුරුද්ද ඉලක්ක කරගෙන තමන් මෙම වී වගාව ආරම්භ කළ බවත් කන්න ගණනාවක් ම තම නිවෙස් වල වී ඇටයක් නොමැතිව දැඩි අසරණ ව සිටි පිරිසක් බවද ඔවුහු පවසයි. විශේෂෙන්ම කැකිරාව හෝරාපොළ ප්‍රදේශවල ජනතාවට වන අලින්ගෙන් සිදුවන තර්ජන පිළිබඳව වහාම සොයා බලන්නැයි ගොවීහු බලධාරීන්ගෙන් ඉල්ලීමක් කර සිටියි. අලුත් අවුරුදු උදාවත් සමඟ වන අලින් 100 ක පමණ කණ්ඩායමක් මෙම ප්‍රදේශයට කඩා වැදී සිදුකළ විනාශය කුඹුරු අක්කර කොතෙක්ද යන්න වත් ගනන් බලා ගැනීමටවත් නොහැකි බව ඔවුහු පෙන්වා දෙයි.", "URL": "https://sinhala.adaderana.lk/news.php?nid=101681", "Category": null, "Parent URL": null}