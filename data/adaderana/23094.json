{"Source": "Adaderana", "Timestamp": "March 27, 2012 08:29 am", "Headline": "සිරිකොත ප්‍රහාරය පිළිබඳ වාර්තාව අද කෘත්‍යාධිකාරී මණ්ඩලයට ", "News Content": "එක්සත් ජාතික පක්ෂ මූලස්ථානය වන සිරිකොතට පහරදීමේ සිද්ධිය සම්බන්ධයෙන් සොයා බැලීම සඳහා පත් කළ කමිටුවේ වාර්තාව පක්ෂ කෘත්‍යාධිකාරී මණ්ඩලයට ඉදිරිපත් කිරීමට නියමිතය. එම වාර්තාව අද දිනයේ පක්ෂ කෘත්‍යාධිකාරී මණ්ඩලයට ඉදිරිපත් කරන බව එක්සත් ජාතික පක්ෂයේ සභාපති ගාමිණි ජයවික්‍රම පෙරේරා මහතා සඳහන් කළේය. පළාත් සභා මන්ත්‍රී ජනාධිපති නිතීඥ ශ්‍රීනාත් පෙරේරා මහතාගේ ප්‍රධානත්වයෙන් යුත් අදාළ කමිටුව විසින් සකස් කළ වාර්තාව ඊයේ පස්වරුවේ විපක්ෂ නායක රනිල් වික්‍රමසිංහ මහතාට භාරදී තිබේ. මේ අතර මෙවර මැයි දිනය සම්බන්ධයෙන් ද එක්සත් ජාතික පක්ෂ කෘත්‍යාධිකාරී මණ්ඩල රැස්වීමේ දී සාකච්ඡා කිරීමට නියමිතව ඇති බව වාර්තා වේ. යාපනයේ දී පැවැත්වීමට නියමිත එක්සත් ජාතික පක්ෂයේ ප්‍රධාන මැයි රැලිය සඳහා ඕනෑම පක්ෂයකට සහභාගී විය හැකි බව ගාමිණි ජයවික්‍රම පෙරේරා මහතා සඳහන් කළේය.", "URL": "https://sinhala.adaderana.lk/news.php?nid=23094", "Category": null, "Parent URL": null}