{"Source": "Adaderana", "Timestamp": "May 4, 2015 03:43 pm", "Headline": "මෛත්‍රී - මහින්ද හමුව 06දා ..ළඟදීම ශ්‍රීලනිප ආණ්ඩුවක් එනවා", "News Content": "ජනාධිපති මෛත්‍රීපාල සිරිසේන සහ හිටපු ජනාධිපති මහින්ද රාජපක්ෂ යන මහත්වරුන් අතර පැවැත්වීමට නියමිතව පැවති සාකච්ඡාව එළඹෙන 06 වන දින කොළඹදී පැවැත්වෙන බව ශ්‍රීලනිප මාධ්‍ය ප්‍රකාශක,නිවාස හා සමෘද්ධි රාජ්‍ය අමාත්‍ය ඩිලාන් පෙරේරා මහතා පවසයි.ඉකුත් මැයි 01 වන දින තමන් ඇතුළු පිරිස හයිඩ් පිටියට පෙළපාලි ගියේ 'එනවා එනවා මහින්ද එනවා-සමගි වෙලා දෙනව බැටේ'කිය කියා බවත්,එතැන් සිට සමහරුන් කිරුළපන එජනිස මැයි රැළියට ගියෙත් එම සටන්පාඨ කියවමින් බවත් පෙරේරා මහතා කියා සිටියි.එබැවින් හිටපු ජනාධිපතිවරයාගේ හා වත්මන් ජනාධිපතිවරයාගේ මෙම හමුව එම සටන්පාඨ සැබෑවක් බවට පත්කරන පෙරනිමිත්තක් බව අමාත්‍යවරයා කියා සිටියේ අද දෙරණට විශේෂ ප්‍රකා‍ශයක් කරමිනි.එසේ වුවද එය විශේෂ ප්‍රවෘත්තියක් ‍ලෙස හුවා දැක්වීමට තරම් දෙයක් නොව මෙසේ සිදුවන්නේ ශ්‍රීලනිපයේ වත්මන් සභාපතිවරයා හිටපු සභාපතිවරයා අතර හමුවක් බවත්,වත්මන් සභාපතිවරයා වසර 13 ක් පමණ පක්ෂයේ මහලේකම් ලෙස කටයුතු කරද්දී එහි සභාපති ලෙස කටයුතු කළේද මහින්ද රාජපක්ෂ මහතා බැවින් පක්ෂයේ අනාගතය පිළිබඳ කෙරෙන සාකච්ඡාවකට දෙදෙනා එකතුවීම අහම්බයක් නොවන බව පෙරේරා මහතා අවධාරණය කළේය.එහෙත් මෙම සාකච්ඡාවට එක්වන ශ්‍රීලනිප ජ්‍යෙෂෂ්ඨයින් කවුරුන්ද යන්න පිළිබඳ මෙතෙක් අවසන් තීරණයකට එළඹ නැති බව හෙතෙම සඳහන් කළේය.ශ්‍රීලනිපයේ ඉදිරි ගමන්මග,ඉදිරි මහමැතිවරණයට හා පළාත්පාලන මැතිවරණයට මුහුණදෙන ආකාරය පිළිබඳ මෙහිදී සාකච්ඡාවට ලක්වනු ඇති බවද ඔහු පෙන්වා දුන්නේය.බොහෝ දෙනෙකු ශ්‍රීලනිපය කඩා බිඳ දැමීමට උත්සාහ දැරූ බවත්,එම පිරිසට මෙම අවස්ථාව කණේ පාරක් වනු ඇති බවත් අමාත්‍යවරයා කියා සිටියේය.19 වන ව්‍යවස්ථා සංශෝධනය පාර්ලිමේන්තුවට ගෙන ආ මොහොතේ ශ්‍රීලනිපය දෙකඩ වේයැයි බොහෝ දෙනා කල්පනා කළද එය එසේ නොවී පක්ෂයේ සමගිය රැකගෙන එය සම්මත කර ගැනීමට ජනාධිපතිවරයා සමත්වූ බව අමාත්‍යවරයා සඳහන් කළේය.2016 මැයි දිනය සමරනු ලබන්නේ මෙම පිනා ආණ්ඩුව ගෙදර යවා ජනාධිපති මෛත්‍රීපාල සිරිසේන මහතාගෙන් සහ ශ්‍රීලනිප අගමැතිවරයෙකුගෙන් යුතු ආණ්ඩුවකින් බවත්,මෙම සාකච්ඡාව ඒ සඳහා තීරණාත්මක වනු ඇති බවත් ඔහු පෙන්වා දුන්නේය.මහින්ද රාජපක්ෂ මහතාගේ දේශපාලන කටයුතු සම්බන්ධයෙන්ද ජනාධිපතිවරයා කැමැත්ත පළකර ඇති බවත්,මෙම හමුවේදී එකී දේශපාලන කටයුතු පිළිබඳවද සාකච්ඡා කෙරෙනු ඇති බවත් හෙතෙම කියා සිටියේය.එම නිසා ඉතා ඉක්මනින්ම 20වන ආණ්ඩුක්‍රම ව්‍යවස්ථා සංශෝධනයද සම්මත කොටගෙන ශ්‍රීලනිප ආණ්ඩුවක් පිහිටුවීමට කටයුතු කරන බව අමාත්‍ය ඩිලාන් පෙරේරා මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=51096", "Category": null, "Parent URL": null}