{"Source": "Adaderana", "Timestamp": "November 19, 2013 02:59 pm", "Headline": "නන්දවුර් සිද්ධිය ගැන නැගෙනහිර පළාත් සභාවේ කතාබහක් ", "News Content": "නන්දවූරු ප්‍රදේශයේ ඇති වී තිබෙන ගැටුම්කාරී තත්ත්වය පිළිබඳව නැගෙනහිර පළාත් සභා මුස්ලිම් කොංග්‍රස් මන්ත්‍රී ඒ.එම් ජමිල් මහතා නැගෙනහිර පළාත් සභාව වෙත හදිසි යෝජනා කිහිපයක් ගෙන ඇති බව වාර්තා වෙයි. අද(19) පෙරවරුවේ ආරම්භ වූ නැගෙනහිර පළාත් සභා රැස්වීමේදී මෙම යෝජනා ඉදිරිපත් කර ඇති බව සඳහන්ය. නන්දවූර් ප්‍රදේශයේ ප්‍රදේශවාසීන් විසින් අල්ලාගත් බව කියන සොරුන් දෙදෙනා පොලිස් විශේෂ කාර්ය බලකා සෙබළු විසින් බේරා ගැනීම සම්බන්ධයෙන් තමන් කණගාටුව ප්‍රකාශ කරන බවත්, මහජනතාවට හානීයක් වන අයුරින් පොලිස් විශේෂ කාර්ය බලකාය කටයුතු කිරීම හේතුවෙන් එහිදී ගැටුම්කාරී තත්ත්වයක් හට ගෙන ඇති බවත්, හෙතෙම පළාත් සභාවේදී ප්‍රකාශ කර තිබෙන බව අද දෙරණ වාර්තාකරු පවසයි. මේ ගැටුම්කාරී තත්ත්වය වෙනත් ප්‍රදේශවලට පවා පැතිරීයාම වළක්වා ගැනීමට කටයුතු කිරීම රජයේ වගකීම බව ‍ඒ මහතා එහිදී සඳහන් කර ඇති බව සඳහන් වෙයි‍. ‍උද්ගත වී ඇති මෙම සිද්ධියට සම්බන්ධ පුද්ගලයින් වහාම අත්අඩංගුවට ගෙන නීතිමය ක්‍රියාමාර්ග ගත යුතුව ඇති බවත්, මින් ඉදිරියට මෙවන් වූ සිද්ධීන්ගෙන් වැළකී සිටීමට වග බලාගත යුතු බවත්, පළාත් සභා මන්ත්‍රී ඒ.එම්.ජමිල් මහතා එහිදී සඳහන් කර තිබේ.", "URL": "https://sinhala.adaderana.lk/news.php?nid=38961", "Category": null, "Parent URL": null}