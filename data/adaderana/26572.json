{"Source": "Adaderana", "Timestamp": "August 14, 2012 09:42 am", "Headline": " සන්ධාන ප්‍රචාරක කටයුතු මැතිවරණ නිරීක්ෂක විවේචනයට", "News Content": "අම්පාර දිස්ත‍්‍රික් පාර්ලිමේන්තු මන්ත‍්‍රී සරත් වීරසේකර මහතා විසින් මහඔය සිවිල් ආරක්ෂක බලකා කාර්ය මණ්ඩලය කැදවා එක්සත් ජනතා නිදහස් සන්ධානයට ඡන්දය ලබාදෙන ලෙසට බලපෑම් කර ඇතැයි මානව හිමිකම් පිළිබද විද්වත් සංසදයේ මැතිවරණ නිරීක්ෂණ ජාලය පවසයි. එසේම ශ‍්‍රී ලංකා ගමනාගමන මණ්ඩලය, සෞඛ්‍ය අමාත්‍යාංශය, නිවාස අමාත්‍යාංශය, රාජ්‍ය නිර්මාණ නීතිගත සංස්ථාව, දකුණු පළාත් සභාව, මිල්කෝ ආයතනය පශු සම්පත් සංවර්ධන අමාත්‍යාංශය, මහවැලි සංවර්ධන අධිකාරිය, නිවාස අධිකාරිය, නැගෙනහිර පළාත් සභාව යන ආයතනවල වාහන එක්සත් ජනතා නිදහස් සංධානයේ මැතිවරණ ප‍්‍රචාරක කටයුතු සදහා යොදවා ගෙන ඇති බවට පැමිණිලි ලැබී ඇතැයි එහි ප්‍රධාන විධායක ආචාර්ය උදිත ගුණසේකර මහතා පෙන්වාදෙයි. පළාත් සභා මැතිවරණයට අදාළ උතුරුමැද, නැගෙනහිර සහ සබරගමුව යන පළාත්වලින් මැතිවරණ ප‍්‍රචණ්ඩ ක‍්‍රියා සහ මැතිවරණ නීති උල්ලංඝනය කිරීම් 80ක් වාර්තා වී ඇතැයි ද ඒ සම්බන්ධයෙන් නිකුත් කළ නිවේදනයක සඳහන් වෙයි. පහත දැක්වෙන්නේ එම නිවේදනයයි. පහත සදහන් කාණ්ඩ යටතේ මැතිවරණ නිරීක්ෂකයන් විසින් මානව හිමිකම් පිළිබද විද්වත් සංසදයේ මැතිවරණ නිරීක්ෂණ ජාලයට පැමිණිලි කර ඇත. 1. මැතිවරණ ප‍්‍රචණ්ඩ ක‍්‍රියා - 03 2. නීති විරෝධී ප‍්‍රචාරක කටයුතු පිළිබද පැමිණිලි - 42 3. රාජ්‍ය සම්පත් මැතිවරණ ප‍්‍රචාරක කටයුතු සදහා යොදාගැනීම් - 22 4. රාජ්‍ය බලය මැතිවරණ කටයුතු සදහා භාවිතා කිරීම් පිළිබද පැමිණිලි - 08 5. මහජන මතයට අනිසි බලපෑම් කිරීමි - 04 මුළු එකතුව - 78 මහජන මතයට අනිසි බලපෑම් සිදුකරමින් විවිධ මහජන ආධාර බෙදාදීම්, නිවාසාධාර බෙදාදීම්, උදළුතල, උලු වැනි උපකරණ බෙදාදීම් විශාල වශයෙන් රාජ්‍ය ආයතන උපයෝගී කර ගනිමින් එක්සත් ජනතා නිදහස් සංධාන අපේක්ෂකයන්ගේ ජයග‍්‍රහණය සදහා සිදුකරන බවට පැමිණිලි ලැබී තිබේ. අම්පාර දිස්ත‍්‍රික් පාර්ලිමේන්තු මන්ත‍්‍රී සරත් වීරසේකර මහතා විසින් මහඔය සිවිල් ආරක්ෂක බලකා කාර්ය මණ්ඩලය කැදවා එක්සත් ජනතා නිදහස් සංධානයට ඡන්දය ලබාදෙන ලෙසට බලපෑම් කර ඇත. හිටපු සිවිල් ආරක්ෂක ප‍්‍රධානියා ලෙස කටයුතු කළ පාර්ලිමේන්තු මන්ත‍්‍රී සරත් වීරසේකර මහතා රජයේ නිලධාරීන්ට තමන්ගේ පක්ෂයේ අපේක්ෂකයන්ගේ ජයග‍්‍රහණය සදහා බලපෑම් කිරීම බරපතල ලෙස මැතිවරණ නීති උල්ලංඝනය කිරීමකි. තව ද මිහින්තලේ පොලීසියේ සේවය කරන සාජන් කුමාර මහතා 2012/08/10 දින එක්සත් ජනතා නිදහස් සංධානයේ ප‍්‍රධාන අමාත්‍ය අපේක්ෂක බර්ටි පේ‍්‍රමලාල් මහතාගේ මැතිවරණ ප‍්‍රචාරක පෝස්ටර් මිහින්තලේ නගරයේ අලවමින් සිටිනු නිරික්ෂණය වූ බවට පැමිණිල්ලක් මානව හිමිකම් පිළිබද විද්වත් සංසදයේ මැතිවරණ නිරීක්ෂණ ජාලයට වෙත ලැබී ඇත. මැතිවරණ නීතිරීති ආරක්ෂා කිරීම සදහා සහ එවැනි දෑ වැළැක්වීම සදහා නීතිය ක‍්‍රියාත්මක කිරීමට බැඳී සිටින පොලිසිය වැනි ආයතනයක් මැතිවරණ අපේක්ෂකයන් පෝස්ටර් ඇලවීම සදහා යොදා ගැනීමෙන් පැහැදිලි වන්නේ පොලීසිය ප‍්‍රදේශයේ දේශපාලන බලය සහිත අපේක්ෂකයන්ගේ ග‍්‍රහණයට නතු වී ඇති බවයි. මැතිවරණය ප‍්‍රකාශයට පත්කර ඇති පළාත් සභාවල ඉහළින්ම කැපී පෙනෙන කරුණක් වන්නේ නීතිවිරෝධී ප‍්‍රචාරක කටයුතුයි. පොලීසිය නිහඩව බලා සිටිය දී විශාල ප‍්‍රචාරක පුවරු සවිකරගත් හෝ සම්පූර්ණ වාහනයම ස්ටීකර් කරන ලද වාහන සිය ගණනක් අනුරාධපුර දිස්ත‍්‍රික්කයේ එක්සත් ජනතා නිදහස් සන්ධාන මැතිවරණ අපේක්ෂක බර්ටි පේ‍්‍රමලාල් මහතා වෙනුවෙන් යොදවා ඇති බවට පැම්ණිලි ලැබී තිබේ. තව ද රජයේ මැති ඇමතිවරුන් තමන් සතු රාජ්‍ය සම්පත් සිය අපේක්ෂකයන්ගේ ජයග‍්‍රහණ සදහා යොදවා ඇත. නීතිවිරෝධී ප‍්‍රචාරක කටයුතු නැවැත්වීම සඳහා පොලීසිය කිසිදු ක‍්‍රියාමාර්ගයක් අනුගමනය නොකරන බවට වූ පැමිණිලි කීපයක් ද අනුරාධපුර දිස්ත‍්‍රික්කයෙන් වාර්තා වී ඇත. ශ‍්‍රී ලංකා ගමනාගමන මණ්ඩලය, සෞඛ්‍ය අමාත්‍යාංශය, නිවාස අමාත්‍යාංශය, රාජ්‍ය නිර්මාණ නීතිගත සංස්ථාව, දකුණු පළාත් සභාව, මිල්කෝ ආයතනය පශු සම්පත් සංවර්ධන අමාත්‍යාංශය, මහවැලි සංවර්ධන අධිකාරිය, නිවාස අධිකාරිය, නැගෙනහිර පළාත් සභාව යන ආයතනවල වාහන එක්සත් ජනතා නිදහස් සංධානයේ මැතිවරණ ප‍්‍රචාරක කටයුතු සදහා යොදවා ගෙන ඇති බවට පැමිණිලි මානව හිමිකම් පිළිබද විද්වත් සංසදයේ මැතිවරණ නිරීක්ෂණ ජාලය වෙත වාර්තා වී ඇත. මේ අයුරින් ඉතා සීඝ‍්‍රයෙන් ඉහළ යන නීතිවිරෝධී ප‍්‍රචාරක කටයුතු මෙන්ම රාජ්‍ය සම්පත් මැතිවරණ ව්‍යාපාරය සදහා යොදා ගැනීම පූර්ව මැතිවරණ ක‍්‍රියාවලිය තුළ ඉතා විශාල වශයෙන් සිදුවෙමින් පැවතීම සහ එය වැළැක්වීම සදහා මැතිවරණ බලධාරීන් කිසිදු ක‍්‍රියාමාර්ගයක් නොගැනීම නිදහස් හා සාධාරණ මැතිවරණයක් සදහා නිර්මාණය කළ යුතු වටපිටාව ක‍්‍රමිකව ඇහිරීමක් බව මානව හිමිකම් පිළිබද විද්වත් සංසදයේ මැතිවරණ නිරීක්ෂණ ජාලය අවධාරණය කරයි. මෙම තත්ත්වය වැළැක්වීමට මැතිවරණ බලධාරීන්ගේ සහ දේශපාලන පක්ෂවල වගකීමක් වන අතර මේ තත්ත්වය පාලනය කිරීම සදහා රජය වහාම මැදිහත් විය යුතු බවත් එසේ නොමැත්තේ නම් නිදහස් හා සාධාරණ ප‍්‍රජාතන්ත‍්‍රවාදී මැතිවරණයක් කිසිසේත් අපේක්ෂා කළ නොහැකි බවත් මානව හිමිකම් පිළිබද විද්වත් සංසදයේ මැතිවරණ නිරීක්ෂණ ජාලයේ අදහසයි.", "URL": "https://sinhala.adaderana.lk/news.php?nid=26572", "Category": null, "Parent URL": null}