{"Source": "Adaderana", "Timestamp": "December 23, 2017 08:49 pm", "Headline": "නාමයෝජනා පත්‍ර  යළි පරික්ෂා කිරීම ඇරඹේ", "News Content": "පළාත් පාලන මැතිවරණයට අදාලව දිස්ත්‍රික් ලේකම් කාර්යාලවල භාරගනු ලැබූ නාමයෝජනා පත්‍ර යලි පරික්ෂා කිරිම් කටයුතු මැතිවරණ මහ ලේකම් කාර්යාලයේදි මේ දිනවල සිදු කෙරෙන බව මැතිවරණ කොමිසම පවසනවා. භාරදුන් නාමයෝජනා පත්‍රවල සහතික කළ පිටපත් මහ ලේකම් කාර්යාලය වෙත ගෙන්වාගෙන මෙම පරික්ෂා කිරිම් කටයුතු සිදු කරන බවයි එම කොමිසම සදහන් කළේ. ඊයේ දිනයේදී දිස්ත්‍රික් 04ක නාමයෝජනා පත්‍ර සහකාර කොමසාරිස්වරුන් විසින් මැතිවරණ මහ ලේකම් කාර්යාලය වෙත රැගෙන විත් තිබෙනවා. ඒ අනුව අද දිනයේදී තවත් දිස්ත්‍රික්ක 08ක නාමයෝජනා පත්‍රයේ සහතික කළ පිටපත් සහකාර මැතිවරණ කොමසාරිස්වරුන් විසින් රැගෙන ඒමට නියමිත බවයි මැතිවරණ කොමිසම සදහන් කළේ. හෙට සහ අනිද්දා දිනවලදී ද මෙම කටයුතු සිදු කිරිමට නියමිත අතර පරික්ෂා කිරිම් කටයුතු වලින් අනතුරුව ඡන්ද පත්‍රිකා මුද්‍රණය කිරිමේ කටයුතු ආරම්භ කිරිමට සැලසුම් කර තිබෙනවා. මෙම පරික්ෂා කිරිම් වලින් අනතුරුව නිවාස වෙත යොමු කරනු ලබන දැන්වීම් පත්‍රිකා සහ ඡන්ද පොල මධ්‍යස්ථාන වෙත යොමු කරන දැන්වීම් පත්‍රිකා තැපැල් මාර්ගයෙන් යොමු කිරිමට කටයුතු කරන බව ද මැතිවරණ කොමිසම සදහන් කළා.", "URL": "https://sinhala.adaderana.lk/news.php?nid=81989", "Category": null, "Parent URL": null}