{"Source": "Adaderana", "Timestamp": "August 31, 2017 07:12 am", "Headline": "හොරණ ප්‍රතිජීවක එන්නත් කම්හල ජනපති  විවෘත කරයි", "News Content": "දේශීය ඖෂධ නිෂ්පාදන ක්ෂේත්‍රය තුළ නවමු සංදිස්ථානයක් සනිටුහන් කරමින් හොරණ දී ඉදිකෙරුණු නවෙස්ටා ෆාමසියුටිකල්ස් ප්‍රතිජීවක එන්නත් නිෂ්පාදන කර්මාන්ත ශාලාව ඊයේ (30) පස්වරුවේ ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් විවෘත කෙරුණි. නවෙස්ටා ෆාමසියුටිකල්ස් සමාගම විසින් රුපියල් බිලියන එකයි දශම හතරක ආයෝජනයක් සිදුකරමින් මෙම කර්මාන්ත ශාලාව ඉදිකර තිබේ. මෙම නවතම ඖෂධ නිෂ්පාදනාගාරය තුළ වාර්ෂිකව ආසන්න වශයෙන් ඖෂධ කුප්පි මිලියන 50ක් රජයේ සෞඛ්‍ය අංශයට ලබාදීමට නියමිතයි.එමෙන්ම ජෛව රසායන, ඖෂධ විද්‍යාව, අනුක ජීව විද්‍යාව ආදී ඖෂධ නිෂ්පාදනයට අදාළ ක්ෂේත්‍රවල විශේෂඥ දැනුම සහිත ලාංකිකයින්ට රැකියා අවස්ථා උත්පාදනය කිරීම ද මෙමගින් සිදුකෙරේ.", "URL": "https://sinhala.adaderana.lk/news.php?nid=76914", "Category": null, "Parent URL": null}