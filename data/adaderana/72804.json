{"Source": "Adaderana", "Timestamp": "May 4, 2017 11:26 am", "Headline": " මත්ස්‍ය අලෙවිසැල්වල විදුලි බුබුළු භාවිතය ගැන වාර්තාවක් ඉල්ලයි ", "News Content": "මත්ස්‍ය අලෙවිසැල්වල අධි වෝල්ටීයතාවයෙන් යුතු විදුලි බුබුළු භාවිතය සම්බන්ධයෙන් පරීක්ෂණයක් පවත්වන ලෙස ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා නාරා ආයතනයට උපදෙස් ලබාදී තිබේ.පුද්ගලික මත්ස්‍ය අලෙවිසැල්වල අධි වෝල්ටීයතාවයෙන් යුතු විදුලි බුබුළු දල්වා තිබීම හේතුවෙන් මසුන් ඉක්මණින් නරක්වීමේ තත්වයක් පවතින බවට අනාවරණය වී අති බව සඳහන්ය.අධි වෝල්ටීයතාවයෙන් යුත් විදුලි බුබුළු මඟින් නිකුත් වන උෂ්ණත්වය හේතුවෙන් මසුන් ඉක්මණින් නරක් වන නමුත් විදුලි බුබුළු වල දීප්තිය හේතුවෙන් පාරිභෝගිකයින්ට එම තත්වය අවබෝධ කරගත නොහැකි වන බව මහින්ද අමරවීර අමාත්‍යවරයා පෙන්වා දෙයි.ජනතාවගේ පරිභෝජනය සඳහා අලෙවි කරන මසුන් ගුණාත්මකභාවයෙන් යුතුව අලෙවි කිරීම අලෙවිකරුවන්ගේ වගකීම බව පවසන අමාත්‍යවරයා මේ සම්බන්ධයෙන් වහාම පරීක්ෂණයක් පවත්වා තමන් වෙත වාර්තාවක් ලබාදෙන ලෙස නාරා ආයතනයට උපදෙස් ලබාදී තිබේ.එමෙන්ම එම විදුලි බුබුළු වෙනුවට එල්.ඊ.ඩී විදුලි බුබුළු භාවිත කිරීමට ඇති හැකියාව කෙරෙහි අවධානය යොමු කරන ලෙස ද අමාත්‍ය මහින්ද අමරවීර මහතා නාරා ආයතනයට දැනුම් දී ඇති බව සඳහන්ය.", "URL": "https://sinhala.adaderana.lk/news.php?nid=72804", "Category": null, "Parent URL": null}