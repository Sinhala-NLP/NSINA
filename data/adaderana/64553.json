{"Source": "Adaderana", "Timestamp": "September 29, 2016 08:09 pm", "Headline": "දුම්වැටිවලට බදු පිට බදු", "News Content": "දුම්වැටියක් සඳහා නිෂ්පාදන බද්ද රුපියල් පහකින් ඉහළ නැංවීමටත්, ඊට සියයට 15ක එකතු කළ අගය මත බද්දක් පැනවීමටත් කැබිනට් මණ්ඩලය අනුමැතිය ලබා දී තිබේ.දුම්වැටි සඳහා දැනට පනවා ඇති බදු සංශෝධනය කිරීම සඳහා ජනාධිපති මෛත්‍රීපාල සිරිසේන මහතා සහ සෞඛ්‍ය අමාත්‍ය රාජිත සේනාරත්න මහතා ඉදිරිපත් කළ ඒකාබද්ධ යෝජනාවක් සලකා බැලීමෙන් අනතුරුව මෙම තීරණය ලබාදී ඇති බව සඳහන්ය.මේ පිළිබඳව සොයාබැලීම සඳහා අමාත්‍යවරයා විසින් කමිටුවක්ද පත් කර තිබූ අතර එම කමිටුවේ නිර්දේශ මෙම කැබිනට් මණ්ඩලය වෙත ඉදිරිපත් කර තිබේ.මීට අමතරව බීඩි කොළ ආනනයනය කිරීමේදී කිලෝග්‍රෑමයකට පනවනු ලබන ආනයන සෙස් බද්ද රුපියල් 2000 සිට රුපියල් 3000 දක්වා වැඩි කිරීමට අමාත්‍ය මණ්ඩලයේ අනුමැතිය හිමිව ඇති බවද සඳහන්ය.වෙනත් ක්‍රියාමාර්ග ද අනුගමනය කරමින් මෙරට තුළ දුම්කොළ භාවිතය අවම කිරීම සඳහා පියවර ගැනීමටද අමාත්‍ය මණ්ඩලය විසින් තීරණය කර ඇති බව රජයේ ප්‍රවෘත්ති දෙපාර්තමේන්තුව නිවේදනය කළේය.", "URL": "https://sinhala.adaderana.lk/news.php?nid=64553", "Category": null, "Parent URL": null}