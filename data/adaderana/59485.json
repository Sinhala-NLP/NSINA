{"Source": "Adaderana", "Timestamp": "April 25, 2016 05:08 pm", "Headline": "නඩරාජා ඝාතන සිද්ධියේ පාර්ශවකරුවන්ගෙන් ලිඛිත දේශන ඉල්ලයි", "News Content": "පාර්ලිමේන්තු මන්ත්‍රී නඩරාජා රවිරාජ් මහතා ඝාතන සිද්ධියේ විත්තිකරුවන් තවදුරටත් රඳවා ගැනීමට අවසර ලබා දෙන ලෙස නීතිපතිවරයා සිදු කළ ඉල්ලීම සම්බන්ධයෙන් ලිඛිත දේශන ඉදිරිපත් කරන ලෙස කොළඹ මහාධිකරණය පාර්ශවකරුවන්ට නියම කර තිබේ.අදාළ විත්තිකරුවන් මේ වන විට වසරකට ආසන්න කාලයක් රඳවාගෙන සිට ඇති අතර ඇප පනතේ විධි විධානවලට අනුව තවත් මාස 03 ක කාලයක් රඳවා ගැනීමට අවසර දෙන ලෙස නීතිපතිවරයා මහාධිකරණයෙන් ඉල්ලා ඇත.එහිදී එම ඉල්ලීමට විරෝධය පළ කළ විත්තිකාර පාර්ශවයේ නීතිඥවරුන් පවසා ඇත්තේ දීර්ඝ කාලයක් මෙලෙස සැකකරුවන් රඳවා ගැනීමට අවසර ඉල්ලීම ආණ්ඩුක්‍රම ව්‍යවස්ථාවට පටහැනි බවයි.එවැනි නියෝගයක් නිකුත් කිරීමට අධිකරණයට නොහැකි බවත් එම නිසා එම ඉල්ලීම ප්‍රතික්ෂේප කරන ලෙසත් විත්තිකාර පාර්ශවයේ නීතිඥවරුන් අධිකරණයෙන් ඉල්ලීමක් කර තිබේ.ඒ අනුව කරුණූ සැළකිල්ලට ගත් කොළඹ මහාධිකරණ විනිසුරු මනිලාල් වෛද්‍යතිලක මහතා සිද්ධියට අදාළ ලිඛිත දේශන මැයි මස 16වනදා ඉදිරිපත් කරන ලෙස නියෝග කළ බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=59485", "Category": null, "Parent URL": null}