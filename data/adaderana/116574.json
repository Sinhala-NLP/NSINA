{"Source": "Adaderana", "Timestamp": "August 15, 2019 10:01 am", "Headline": "ඉන්දියාවේ අයහපත් කාලගුණයෙන් සිය ගණනක් මරුට", "News Content": "මෝසම් වර්ෂාවත් සමග ඉන්දියාවේ සිදුවූ ගංවතුර හා නායයෑම් වලින් මියගිය ගණන දෙසිය හැත්තෑව ඉක්මවා තිබේ. අයහපත් කාලගුණය හේතුවෙන් අවතැන්වී සිටින ගණන මිලියනයකට අධිකයි. සති දෙකක පමණ කාලයක් ඇදහැලුණු අධික වර්ෂාවෙන් ඉන්දියාවේ කේරළ, කර්ණාටක, ගුජරාට ඇතුළු ප්‍රාන්ත හයකට දැඩි බලපෑම් එල්ල වී තිබේ. ඉන් වැඩිම බලපෑමක් එල්ල වුණේ දකුණුදිග කේරළ ප්‍රාන්තයටයි. ගංවතුර හා නායයෑම්වලින් එම ප්‍රාන්තයේ සියයකට අධික පිරිසක් මියගිය අතර පුද්ගලයන් පනස් දෙනෙකු පමණ තවමත් අතුරුදන්ව සිටියි. අයහපත් කාලගුණය හේතුවෙන් ඉන්දියාව පුරා මිලියනයකට අධික පිරිසක් අවතැන්වී සිටියි. ඔවුන්ට සහන සැපයීම සඳහා ප්‍රාන්ත රජයන් මෙන්ම ඉන්දීය මධ්‍යම රජයද විශේෂ වැඩසටහන් ක්‍රියාත්මක කර ඇති බව සඳහන් වෙයි. කෙසේ නමුත් ජලය බැස යමින් පවතින ප්‍ර දේශවල ජනතාව යළි සිය නිවෙස් වෙත යමින් සිටින බව විදෙස් වාර්තා සඳහන් කළේය. මේ අතර ඔඩිෂා සහ ආන්ද්‍රා ප්‍රාන්තයන්හි ජලාශවල ජල මට්ටම තවදුරටත් ඉහළ යමින් ඇති අතර ප්‍රාන්ත කිහිපයකටම ඉදිරියේදීත් තද වැසි අපේක්ෂා කරයි. මේ හේතුවෙන් හම ප්‍රාන්තවලට තවදුරටත් ගංවතුර අපේක්ෂා කරන බවයි විදෙස් වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=116574", "Category": null, "Parent URL": null}