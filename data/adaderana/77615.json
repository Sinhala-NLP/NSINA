{"Source": "Adaderana", "Timestamp": "September 16, 2017 11:42 am", "Headline": " වර්ජනයේ නිරත රැඳවියන්ගේ ඉල්ලීම් ගැන හොයන්න කමිටුවක්", "News Content": "ආහාර වර්ජනයේ නිරත බන්ධනාගාර රැඳවියන්ගේ ඉල්ලීම් සම්බන්ධයෙන් සොයා බැලීම සඳහා කමිටුවක් පත් කර තිබේ. ශ්‍රේෂ්ඨාධිකරණ විනිසුරු මඩුල්ලකගෙන් යුත් කමිටුවක් මෙලෙස පත් කර ඇති බව බන්ධනාගාර දෙපාර්තමේන්තුව සඳහන් කළේය. බෝගම්බර බන්ධනාගාරයේ රඳවා සිටින මරණ දණ්ඩනය නියම වූ සහ ජීවිතාන්තය දක්වා සිරදඬුවම් නියම වූ රැඳවියන් 30 දෙනෙකු ඊයේ(15) උදෑසන සිට ආහාර වර්ජනයක් ආරම්භ කළේය. ඊට සහයෝගය පල කරමින් වැලිකඩ බන්ධනාගාරයේ මරණ දණ්ඩනය නියම වූ සහ ජීවිතාන්තය දක්වා සිරදඬුවම් නියම වූ රැඳවියන් 30 දෙනෙකු ද ඊයේ පස්වරුවේ සිට ආහාර වර්ජනයක් ආරම්භ කර තිබේ. මරණ දණ්ඩනය නියම වූ රැඳවියන්ට ජිවිතාන්තය දක්වා සිරදඬුවම් ලබා දෙන ලෙසත්, ජිවිතාන්තය දක්වා සිර දඬුවම් නියම වූ රැඳවියන්ට වසර 20ක පමණ කාලයක් සිර දඬුවම් ලබා දෙන ලෙසත් ආහාර වර්ජනයේ නිරත රැඳවියන් ඉල්ලීම් කර ඇති බව බන්ධනාගාර දෙපාර්තමේන්තුව සඳහන් කළේය. කෙසේවෙතත් මේ පිළිබඳව බන්ධනාගාර දෙපාර්තමේන්තුව සහ බන්ධනාගාර අමාත්‍යංශය ඒකාබද්ධව මෙම කමිටුව පත් කිරිමට පියවර ගෙන තිබේ. මෙම කමිටු වාර්තාව ඉතා ඉක්මනින් අධිකරණ අමාත්‍යශය වෙත බාරදිමට නියමිත බව බන්ධනාගාර මාධ්‍ය ප්‍රකාශක බන්ධනාගාර කොමසාරිස් තුෂාර උපුල්දෙණිය මහතා සඳහන් කළේය.", "URL": "https://sinhala.adaderana.lk/news.php?nid=77615", "Category": null, "Parent URL": null}