{"Source": "Adaderana", "Timestamp": "August 21, 2019 11:44 pm", "Headline": "වතුර බොන්න සීගිරියේ තැනු අලි පොකුණු", "News Content": "පවතින දැඩි නියං කාලගුණික තත්ත්වය හේතුවෙන් සීගිරිය අභය භූමියේ සියලු වැව් ජල උල්පත් සිඳී යාම හේතුවෙන් වන අලින්ට සහ වන සතුන්ට වතුර බීම සඳහා සීගිරිය වැව ඉස්මත්තේ ඉදිකරන ලද ජල පොකුණ හීලෑ අලි දෙදෙනෙකු යොදවා විවෘත කිරීම අද (21) පෙරවරුවේ සිදු කෙරිනි. සීගිරිය වනජීවී කාර්යාලය සීගිරිය මධ්‍යම සංස්කෘතික අරමුදල සීගිරිය පුරාවිද්‍යා කාර්යාලය සහ පින ව්‍යාපෘතිය මගින් මෙම වන සතුන් සහ වන අලින් සඳහා ජල තටාකය ඉදිකොට තිබිණි. වනජීවී කාර්යාලයේ වනජීවී අඩවි ආරක්ෂක ආර් .එම් .සි . බණ්ඩාරනායක මහතා හට ප්‍රදේශයේ තරුණ පිරිසක් එක්ව කාලිකව හෝ වනසතුන්ට බීමට ජලය ලබා දෙන වැඩපිළිවෙළක් ක්‍රියාත්මක කරන ලෙස කළ ඉල්ලීමක් මත බණ්ඩාරනායක මහතා සීගිරිය මධ්‍යම සංස්කෘතික අරමුදලේ ව්‍යාපෘති කළමනාකරු මේජර් අනුර නිශාන්ත මහතා සමග සාකච්ඡා කොට පුරාවිද්‍යා නිලධාරීන්ගේ ද සහයෝගයෙන් පින ව්‍යාපෘතියේ සභාපති ආචාර්ය අරුණ අබේගුණවර්ධන රුපියල් තුන් ලක්ෂ අසූ දහසක මුදලක් වියදම් කොට මධ්‍යම සංස්කෘතික අරමුදලේ සේවක ශ්‍රමයෙන් වියළි කාලගුණික තත්වයන් හිදී ස්ථිරවම වනසතුන්ට ජලය බීම සඳහා මෙම ස්ථිර ජල තටාංගනය ඉදිකොට තිබේ. මෙම ජල තථාංගය ජලය පානය කිරීම සඳහා සීගිරිය අභය භූමියේ සිටින වන අලින් මුවන් ගෝනුන් සහ රිලව් වඳුරන් ඉත්තෑවන් වැනි සතුන් රැසක් පැමිණෙන බව වනජීවී නිලධාරීහු පවසයි. සීගිරි පව්ව ඉදිරිපිට ඇති අභයභූමියේ වැව වනසතුන්ගේ දිය පිපාසාව නිවා ගත් බවත් මේ වන විට සීගිරිය අභය භූමියේ සෑම වැව ක්ම ඇළක් ම දොළක් ම සිඳී යාම හේතුවෙන් වන සතුන් දැඩි අසීරුතාවයකට පත්ව ඇතැයි වනජීවී නිලධාරීන් ප්‍රකාශ කළේය. වන සතුන් වෙනුවෙන් සිගිරිය ‍ප්‍රදේශයේ රාජ්‍ය ආයතන තුනක් එකතු වී සිදුකළ මෙම මාහැඟි ක්‍රියාව සතුන් වෙනුවෙන් සිදුකළ මහා පුණ්‍යකර්මයක් බව ප්‍රදේශවාසීහු පවසති. සීගිරියේ මධ්‍යම සංස්කෘතික අරමුදල කාර්යාල සඳහා රැගෙන යන ජල නලයකින් මෙම පොකුණ සඳහා ජලය සැපයීම සිදු කොට තිබේ.", "URL": "https://sinhala.adaderana.lk/news.php?nid=117149", "Category": null, "Parent URL": null}