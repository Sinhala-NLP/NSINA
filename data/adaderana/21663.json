{"Source": "Adaderana", "Timestamp": "January 26, 2012 01:00 pm", "Headline": "නීතිඥයින් එක්ක ගනුදෙනුවට පොලිසියට ආචාරධර්ම පද්ධතියක්", "News Content": "රාජකාරි කටයුතු සඳහා පොලිස් ස්ථානවලට පැමිණෙන නිතීඥයන් සමඟ කටයුතු කළ යුතු ආකාරය පිළිබඳ ආචාරධර්ම පද්ධතියක් සකස් කරන්නැයි පොලිස්පතිවරයා වෙත ශ්‍රේෂ්ඨාධිකරණය නියෝග කර තිබේ. පොලිස් ස්ථානවලදී විවිධ අපහසුතාවලට මුහුණ පෑ නිතීඥවරුන් පිරිසක් ගොනුකළ පෙත්සම් අද(26) කැඳවූ අවස්ථාවේ දී ශ්‍රේෂ්ඨාධිකරණය මෙම නියෝගය කර ඇති බව සඳහන්ය. පොලිස් ස්ථානවලට පැමිණෙන නීතිඥවරුන් සමග ගනුදෙනු කරන ආකාරය දැක්වෙන මාර්ගෝපදේශ මාලාවක් දැනටමත් පොලිස් දෙපාර්තමේන්තුව මගින් සකස්කර ඇති බව අදාළ පෙත්සම් කැඳවූ අවස්ථාවේ දී නීතිඥවරිය අද අධිකරණය වෙත දැනුම් දී සිටියාය. ඒ පිළිබඳව අවසන් තීන්දුවක් ගැනීම සඳහා තවත් මාස 03 ක පමණ කාලයක් ලබාදෙන ලෙස රජයේ නීතිඥවරිය අධිකරණයෙන් ඉල්ලා සිටියේය. එම ඉල්ලීම සලකා බැලූ අග්‍ර විනිශ්චයකාර ආචාර්ය ශිරාණි බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඬුල්ල මේ පිළිබඳව කටයුතු කිරීම සඳහා මැයි මස 23 වන දින දක්වා කාලය ලබා දී තිබේ. එදිනට මේ පිළිබඳව වාර්තාවක් අධිකරණයට ඉදිරිපත් කරන ලෙස ශ්‍රේෂ්ඨාධිකරණය පොලිස්පතිවරයාට දැනුම් දී ඇත.", "URL": "https://sinhala.adaderana.lk/news.php?nid=21663", "Category": null, "Parent URL": null}