{"Source": "Adaderana", "Timestamp": "October 4, 2018 02:22 pm", "Headline": "ලංකාවටත් රොබෝ ශ්‍රමිකයන් එයිද?", "News Content": "නෝර්වේ රාජ්‍යයේ තෙදින නිළ සංචාරයක නිරතව සිටින අග්‍රාමාත්‍ය රනිල් වික්‍රමසිංහ මහතා එරට රොබෝ තාක්ෂණයෙන් ක්‍රියාත්මක වන ගබඩා කටයුතු නිරීක්ෂණය කර තිබේ. ඔස්ලෝ නුවර පිහිටි XXL ගබඩා සංකීර්ණයේ කටයුතු මෙලෙස අග්‍රාමාත්‍යවරයාගේ නිරීක්ෂණයට ලක්වූ බව අග්‍රාමාත්‍ය කාර්යාලය සඳහන් කළේය. මෙම රොබෝ තාක්ෂණික කාර්යයන් හරහා කඩිනමින් හා කාර්යක්ෂම ලෙස ගබඩා ගත කිරීමට මෙන්ම ඒවා යලි ඇසුරුම් කර නැව් ගත කිරීමට හැකියාව ලැබී ඇති බව සඳහන්ය. ඇඟලුම් ඇතුළු වෙනත් නිෂ්පාදන මෙන්ම මත්ස්‍යයින්, එළවළු හා පළතුරු ද මෙම රොබෝ තාක්ෂණය යොදාගනිමින් ගබඩා කිරීමට හා ඇසුරුම් කිරීමට හැකියාව පවතින බව මෙහිදී අනාවරණය වී තිබේ. ධීවර ක්ෂේත්‍රයේ සංවර්ධනය සඳහා මෙවැනි ගබඩා පිහිටුවීම සම්බන්ධයෙන් මේ වන විටත් මූලික සැකසුම් සකස් කර ඇති අතර නෝර්වේ හි ක්‍රියාත්මක සමාගම් හා එක්ව ලබන දෙසැම්බර් මාසයේදී ශ්‍රී ලංකාව වෙත මෙවැනි රොබෝ තාක්ෂණික ගබඩාවක් ඉදි කිරීමට පසුබිම සැකසී ඇති බව අග්‍රාමාත්‍යවරයා සමග නෝර්වේ සංචාරයට එක්ව සිටින ධීවර අමාත්‍ය විජිත් විජයමුණි සොයිසා මහතා පෙන්වාදී ඇත.", "URL": "https://sinhala.adaderana.lk/news.php?nid=97170", "Category": null, "Parent URL": null}