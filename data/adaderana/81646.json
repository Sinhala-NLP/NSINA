{"Source": "Adaderana", "Timestamp": "December 17, 2017 01:18 pm", "Headline": " නත්තල  ජාතීන් අතර සංහිඳියාව සහ සහජීවනය ශක්තිමත් කිරීමට ඉතා වැදගත්", "News Content": "අසිරිමත් නත්තල ජාතීන් අතර සංහිඳියාව සහ සහජීවනය ශක්තිමත් කිරීමට ඉතා වැදගත් අවස්ථාවක් බව ජනාධිපති මෛත්‍රීපාල සිරිසේන මහතා පවසයි. ත්‍රීකුණාමලය හින්දු සංස්කෘතික මධ්‍යස්ථානයේ පැවැති රාජ්‍ය නත්තල් උත්සවය අමතමින් ජනාධිපතිවරයා මේ බව සඳහන් කළේය. මෙහිදී වැඩිදුරටත් අදහස් දැක්වු ජනාධිපතිවරයා සඳහන් කළේ නත්තලේ අරමුණ වන දුප්පතුන් වෙනුවෙන් පහන් ආලෝකය දැල්වීම සඳහා අප සියලු දෙනා වෙත වගකීමක් පැවරී ඇති බවයි. එමෙන්ම ඔවුන් සියලුදෙනාගේ ජීවන තත්ත්වය උසස් කිරීම සඳහා කටයුතු කිරීම සියලු දෙනාගේ වගකීමක් බව ද ජනාධිපතිවරයා සඳහන් කර සිටියි. රටේ අනාගතය සඳහා සෑම විටම ජාතීන් අතර සාමය සහ සංහිඳියාව ශක්තිමත් විය යුතු අතර නැවත රට තුළ යුද්ධයක් ඇති වීමට ඉඩ නොතබා සියලු ජාතීන් සහ ආගමිකයින් අතර සංහිඳියාව ඇති කිරීමට එක්වන ලෙස තමා සියලු දෙනාගෙන් ඉල්ලා සිටින බව ද ජනාධිපතිවරයා මෙහිදී ඉල්ලා සිටියි.", "URL": "https://sinhala.adaderana.lk/news.php?nid=81646", "Category": null, "Parent URL": null}