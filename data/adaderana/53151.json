{"Source": "Adaderana", "Timestamp": "August 10, 2015 10:03 am", "Headline": "තාජූඩීන්ගේ මළ සිරුර ගොඩගනියි", "News Content": "රගර් ක්‍රීඩක මෙහොමඩ් වසීම් තාජූඩීන්ගේ සිරුර මීට සුළු මෙහොතකට පෙර ගොඩගෙන තිබේ.එම කටයුත්ත අද උදේ දෙහිවල ජුම්මා පල්ලි භූමියේදී සිදුකෙරුණි. අධිකරණ නියෝගයට අනුව අධිකරණ වෛද්‍ය නිලධාරීන්, පොලිසිය සහ දෙහිවල ග්‍රාමසේවකවරයාද එහි පැමිණ සිටි අතර එම අවස්ථාව ආවරණය කිරීමට මාධ්‍යවේදීන්ට අවස්ථාව හිමිවුයේ නැත.රිය අනතුරක් හේතුවෙන් මිය ගිය බවට ප‍්‍රකාශ වී තිබූ තාජූඩීන්ගේ මරණය ඝාතනයක් විය හැකි බවට සැක පළවී ඇත.ඒ අනූව ඊට අදාළව සිදුකෙරෙන වැඩිදුර පරීක්ෂණ සඳහා ඔහුගේ මළ සිරුර මෙලෙස ගොඩගනු ලැබීය. අපරාධ පරික්ෂණ දෙපාර්තමේන්තුව කළ ඉල්ලීමක් සලකා බලා පසුගියදා කොළඹ මහේස්ත්‍රාත් අධිකරණය තජූඩීන්ගේ සිරුර ගොඩනැගිමට අවසර ලබාදී තිබිණ.පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා සඳහන් කළේ සිරුර මේ වන විට කොළඹ අධිකරණ වෛද්‍ය නිලධාරිවරයොගේ භාරයට ගෙන ඇති බවයි.මේ අතර එම ස්ථානය අසළ සිටි පිරිසක් මහින්ද රාජපක්ෂ මහතා‍ගේ ඡායා රූප ප්‍රදර්ශනය කරමින් විරෝධතාවයකද නිරත වූහ.", "URL": "https://sinhala.adaderana.lk/news.php?nid=53151", "Category": null, "Parent URL": null}