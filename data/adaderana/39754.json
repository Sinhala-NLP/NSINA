{"Source": "Adaderana", "Timestamp": "December 21, 2013 10:30 am", "Headline": "දෙන්නම හොරු?", "News Content": "වනාතවිල්ලුව වතුයායක ගේට්ටු කොටස් සොරකම් කිරීමේ සිද්ධියට සම්බන්ධ බව කියන එම වතුයායේ කළමනාකරුවෙකු සහ සේවකයෙකු අත්අඩංගුවට ගෙන ඇති බව වනාතවිල්ලුව පොලීසිය පවසයි. තමන්ට අයත් වනාතවිල්ලුව - තිරික්කපල්ලම පිහිටි වත්තක තිබු රුපියල් 250,000 ක් වටිනා ගේට්ටු කොටස් 21ක් කිසියම් අයෙකු විසින් සොරා ගෙන ඇති බව එම වතුයායේ හිමිකරු බව කියන මාදම්පේ - මැදගම වත්ත පදිංචි සමන් රොහාන් රත්නායක යන අය පොලීසියට පැමිණිලි කරමින් පවසා ඇති බව අප වාර්තාකරු කියයි. ඒ අනුව පරීක්ෂණ සිදු කළ පොලීසිය එම වතුයායේ කළමනාකරුවෙකු සහ සේවකයෙකුව අත්අඩංගුවට ගෙන ප්‍රශ්න කර ඇත. එහිදී හෙළිවී ඇත්තේ මෙම ගේට්ටු කොටස් තමන් විසින් ගෙන ගොස් මාදම්පේ ප්‍රදේශයේ සගවා ඇති බවයි. ඒ අනුව අදාළ ගේට්ටු කොටස්ද පොලීසිය විසින් සොයා ගෙන ඇත. අත්අඩංගුවට ගෙන ඇති සැකකරුවන් මාදම්පේ පදිංචිකරුවන් වන අතර ඔවුන් අතරින් කළමනාකරු ලෙස කටයුතු කළ අය කලක් පොලීස් කොස්තාපල්වරයෙකු ලෙස සේවය කළ අයෙකු බවත් ඔහුගේ සේවය මේ වන විට අත්හිටුවා ඇති බවත් පොලීසිය විසින් හෙළි කරගෙන තිබේ‍. මෙම වතුයායේ හිමිකරු බව කියන සමන් රොහාන් රත්නායක යන අය වනාතවිල්ලුව ප්‍රදේශයේ පිහිටි රුපියල් ලක්ෂ 100 ක් වටිනා රජයේ ඉඩම් අක්කර 160ක් ව්‍යාජ බලපත්‍ර සකස් කර අලෙවි කර ඇති බවට ජනාධිපති විමර්ශන අංශය විසින් මේ වන විට හෙළි කර ගෙන ඇත. ඒ අනුව පසුගිය 19 වැනිදා ජනාධිපති විමර්ශන අංශය විසින් ඔහු අත්අඩංගුවට ගෙන අධිකරණය වෙත ඉදිරිපත් කිරීමෙන් පසුව ඇප මත මුදා හරින ලදී. ගේට්ටු කොටස් සොරකම් කිරීමේ සිද්ධිය සම්බන්ධයෙන් අත්අඩංගුවට ගෙන ඇති සැකකරුවන් පුත්තලම දිසා අධිකරණයට ඉදිරිපත් කිරීමට නියමිතය. වනාතවිල්ලුව පොලිස් ස්ථානාධිපති පොලිස් පරීක්ෂක ජනක විතානගේ මහතා ඇතුළු නිලධාරීන් විසින් වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=39754", "Category": null, "Parent URL": null}