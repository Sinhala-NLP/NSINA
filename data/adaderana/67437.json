{"Source": "Adaderana", "Timestamp": "December 28, 2016 12:26 pm", "Headline": "උසස් පෙළ ප්‍රතිඵල ජනවාරී 12ට කලින් නිකුත් කරනවා", "News Content": "මෙවර අධ්‍යයන පොදු සහතික පත්‍ර උසස් පෙළ විභාග ප්‍රතිඵල ජනවාරි මස 12 වැනිදාට පෙර නිකුත් කරන බව විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා පවසයි.උසස් පෙළ විභාග ප්‍රතිඵල පෙර වසරවලට සාපේක්ෂව ප්‍රමාද වී ඇති බවට ඇතැම් පාර්ශව විසින් විවිධ ප්‍රකාශ සිදුකර තිබුණි.කෙසේවෙතත් එවැනි සැලකිය යුතු ප්‍රමාද වීමක් සිදුව නොමැති බව පවසන විභාග කොමසාරිස් ඩබ්ලිව්.එම්.එන්.ජේ.පුෂ්පකුමාර මහතා පෙන්වාදෙන්නේ මෙවර තාක්ෂණික විෂය ධාරවෙන් පෙනී සිටි සිසුන් සංඛ්‍යාව 30,000කින් වැඩි වී ඇති බවයි.තාක්ෂණික විෂයට අදාළ ප්‍රායෝගික පරීක්ෂණවල ලකුණු ලිඛිත පරීක්ෂණ සඳහා එකතු කළ යුතු අතර ඒ සඳහා යම් කාලයක් ගත වන බව විභාග කොමසාරිස්වරයා පවසයි.2015 වසරේ උසස් පෙළ විභාග ප්‍රතිඵල නිකුත් කරනු ලැබුවේ ද 2016 වසරේ ජනවාරි 03 වැනිදා බව විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා කියා සිටියේය.මෙම තත්ත්වය තුළ මෙවර ප්‍රතිඵල ප්‍රමාදයක් පවතින බවට පළ වන වාර්තා පදනම් විරහිත බව ඔහු වැඩිදුරටත් සඳහන් කළේය.මෙවර අධ්‍යයන පොදු සහතික පත්‍ර උසස් පෙළ විභාගය පසුගිය අගෝස්තු මස 2 වැනිදා ආරම්භ වු අතර විභාගය සඳහා සිසුන් 315,605 දෙනෙකු පෙනී සිටි‍යහ.", "URL": "https://sinhala.adaderana.lk/news.php?nid=67437", "Category": null, "Parent URL": null}