{"Source": "Adaderana", "Timestamp": "August 2, 2012 03:03 pm", "Headline": "සෝමාවතියේ ගින්නක්  අක්කර 50 ට හානි", "News Content": "සෝමාවතිය රක්ෂිතයේ ඇති වු ගින්නකින් මේ වන විට අක්කර 50 ක් පමණ විනාශ වී තිබේ. රක්ෂිතයට අයත් සුංගාවිල පොලිස් මුරපොළේ සිට කිලෝ මීටර් 6 දුරත් සෝමාවතිය පූජා භූමියේ සිට කිලෝ මීටර් 6 ක දුරත් අතර ප්‍රදේශයක මෙම ගින්න හටගෙන ඇති බව පොලිස් මාධ්‍ය ප්‍රකාශක පොලිස් අධිකාරි අජිත් රෝහණ මහතා සඳහන් කරයි. මේ වන විට ගින්න මැඩපැවැත්වීම සඳහා ශ්‍රී ලංකා ගුවන් හමුදාවට අයත්‍ බෙල් 212 වර්ගයේ හෙලිකෝපටර් යානයක් යොදවා ඇති බව හෙතෙම සඳහන් කරයි. ශ්‍රී ලංකා යුද හමුදාවත්, පොලිසිය හා වනජීවි නිලධාරීන් ද මේ වන විට රක්ෂිතයට ඇතුළු වී ගින්න මැඩපැවැත්වීම සඳහා කටයුතු කරමින් සිටින බව පොලිස් මාධ්‍ය ප්‍රකාශකවරයා සඳහන් කළේය. බෙල් 212 හෙලිකොප්ටර් යානා මගින් 6 වතාවක් මේ වන විට සුංගාවිල ප්‍රදේශයට ජලය ඉසින ලද බවත් හෙලිකොප්ටර් යානා ගින්න නිවීමේ කටයුතු සඳහා තවදුරටත් පියවර ගනිමින් සිටින බව ගුවන් හමුදා මාධ්‍ය ඒකකය පවසයි.", "URL": "https://sinhala.adaderana.lk/news.php?nid=26269", "Category": null, "Parent URL": null}