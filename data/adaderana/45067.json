{"Source": "Adaderana", "Timestamp": "August 1, 2014 09:49 pm", "Headline": " ගුරුවරිය දණ ගැස්වූ නඩුවේ  සාක්ෂිකරුවෙකුගේ  මළ සිරුර ළිඳක", "News Content": "නවගත්තේගම පාසල් ගුරුවරියක වයඹ පළාත් සභා මන්ත්‍රීවරයෙකු විසින් දණ ගැස්වීමේ නඩුවේ සිව්(04) වෙනි සාක්ෂිකරුගේ මළ සිරුර ළිඳක තිබී හමුවී ඇති බව නවගත්තේගම පොලීසිය පවසයි. මිය ගොස් ඇත්තේ නවගත්තේගම රෝහල පාර පදිංචිව සිටි රාජකරුණා අබේරත්න මුදියන්සේලාගේ පුණ්‍යසෝම බණ්ඩාර නම් අයෙකි. නවගත්තේගම නවෝද්‍යා මහා විද්‍යාලයේ විනය බාර ගුරුවරිය වූ ප්‍රියාණි සුසිලා හේරත් මහත්මියව වයඹ පළාත් සභා මන්ත්‍රී ආනන්ද සරත් කුමාර මහතා විසින් පාසල තුළදී දණ ගැසීවීමේ සිද්ධියේ සිව් (04) වෙනි සාක්ෂිකරු වූයේ මිය ගොස් ඇති පුණ්‍යයසෝම බණ්ඩාර යන පුද්ගලයා බව වාර්තා වෙයි. මෙම නඩු විභාගයේදී ඉතාමත්ම වැදගත් සාක්ෂියක් එම පුද්ගලයා විසින් ලබා දී ඇති බව එම නඩු විභාගයෙදී පුත්තලම මහාධිකරණයේදී අනාවරණය විය. මිය ගොස් ඇති අය දින කීපයක සිට අසල්වාසීන් විසින් දැක නැත. අද දහවල් ඔහුගේ නිවසට ආසන්න ළිඳ ක තිබී මළ සිරුර දැක ඇති අයෙකු විසින් ඒ බව පොලීසියට දන්වා ඇත. මළ සිරුර මෙතෙක් ගොඩ ගෙන නොමැති අතර මෙය ඝාතනයක්ද, එසේත් නැත්නම් වෙනත් ආකාරයකට මිය යාමක්ද යන්න මෙතෙක් අනාවරණය වී නොමැත. නවගත්තේගම පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=45067", "Category": null, "Parent URL": null}