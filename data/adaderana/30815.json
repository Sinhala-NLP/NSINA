{"Source": "Adaderana", "Timestamp": "January 16, 2013 03:09 pm", "Headline": "අධිකරණය පූර්ණ ලෙස දුර්මුඛ කරලා", "News Content": "දෝෂාභියෝග ක‍්‍රියාවලිය හරහා මෙරට අධිකරණය පූර්ණ ලෙස දුර්මුඛ කර ඇති බව එක්සත් භික්ෂු පෙරමුණ පවසයි. රටේ ප‍්‍රජාතන්ත‍්‍රවාදයේ සුරක්ෂිත භාවය රඳාපවතින එක් මුරගලක් වන අධිකරණය මෙරට පාලකයින් විසින් කඩා බිඳ දමා ඇති බව නිවේදනයක් නිකුත් කරමින් එම පෙරමුණ සඳහන් කරයි. හිටපු අගවිනිසුරුවරියට එරෙහි දෝෂාභියෝගය ඉදිරිපත් කළ ආකාරය සහ විමර්ශනය කළ ආකාරය පිළිබද රට තුළත්, ආගමික නායකයින් විසිනුත් පළ කළ අදහස් පිළිබඳව නොසලකා හැරීම හේතුවෙන් මේ වන විට ජාත්‍යන්තරය තුළ දැඩි විරෝධතා එල්ල වෙමින් පවතින බව එක්සත් භික්ෂු පෙරමුණ පෙන්වාදෙයි. රට අරාජිකත්වයට පත්කරන්නා වූ මෙවැනි තත්ත්වයන් ඇති කිරීම රටේ ස්ථාවරත්වයට බලවත් වූ පහරක් බව එම පෙරමුණ වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=30815", "Category": null, "Parent URL": null}