{"Source": "Adaderana", "Timestamp": "June 25, 2013 11:35 am", "Headline": "වාස් ජූලි 09 තෙක් යළි රිමාන්ඩ් - තර්ජනය කළාට බිරිඳත් අධිකරණයට කැඳවයි", "News Content": "බම්බලපිටිය ප්‍රදේශයේ ව්‍යාපාරිකයෙකුවූ මොහොමඩ් සියාම්ගේ ඝාතනයට අදාළව රිමාන්ඩ් භාරයේ පසුවන බස්නාහිර උතුර පළාත් හිටපු නියෝජ්‍ය පොලිස්පති වාස් ගුණවර්ධන මහතා ජූලි 09 වන දින දක්වා යළි රක්ෂිත බන්ධනාගාර ගත කොට තිබේ. සැකකාර ගුණවර්ධන මහතා අද (25) දින අපරාධ පරීක්ෂණ දෙපාර්තමේන්තුවේ නිලධාරීන් විසින් කොළඹ, මහේස්ත්‍රාත් අධිකරණයට ඉදිරිපත් කිරීමෙන් පසු මෙලෙස යළි රක්ෂිත බන්ධනාගාර ගත කළ බව අද දෙරණ අධිකරණ වාර්තාකරු පවසයි. එසේම අදාළ නඩුවේ සාක්ෂිකරුවන්ට තර්ජනය කළ බව කියන වාස් ගුණවර්ධන මහතාගේ බිරිදටද ජූලි 09 වන දින අධිකරණය හමුවේ පෙනී සිටින ලෙස අධිකරණය විසින් නියෝග කර ඇත. මොහොමඩ් සියාම් නැමති ව්‍යාපාරිකයා ඉකුත් මැයි මස 22 වන දින බම්බලපිටිය ප්‍රදේශයෙන් පැහැරගෙන ගොස් දොම්පෙ ප්‍රදේශයේදී වෙඩිතබා ඝාතනය කර තිබුණි. මෙම සිද්ධියට අදාළව ප්‍රථමයෙන් උ.පො.පරීක්ෂකවරයෙකු හා පොලිස් කොස්තාපල්වරුන් තිදෙනකු අත්අඩංගුවට ගනු ලැබූ අතර ඔවුන්ගේ කටඋත්තර ලබාගැනීමෙන් අනතුරුව සිද්ධිය සම්බන්ධයෙන් සැකපිට නියෝජ්‍ය පොලිස්පතිවරයාද අත්අඩංගුවට ගනු ලැබිණි. මේවන විට වැඩ තහනමට ලක්ව ඇති හිටපු නියෝජ්‍ය පොලිස්පතිවරයා මිනිස් ඝාතන, පැහැරගැනීම්,කප්පම් ගැනීම් ඇතුළු තවත් අපරාධ ගණනාවකට සම්බන්ධ බවට මූලික පරීක්ෂණ වලින් තහවුරු වී ඇති බව පොලිස් ආරංචි මාර්ග සඳහන් කරයි.", "URL": "https://sinhala.adaderana.lk/news.php?nid=35233", "Category": null, "Parent URL": null}