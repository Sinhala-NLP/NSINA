{"Source": "Adaderana", "Timestamp": "October 2, 2011 07:31 pm", "Headline": "දොම්පෙන් ගම්පහට-එරාවුර් වලින් දොම්පෙට", "News Content": "දොම්පෙ පොලිස් ස්ථානාධිපතිවරයාට වහාම ක්‍රියාත්මක වන පරිදි ගම්පහ මූලස්ථාන පොලීසියට ස්ථාන මාරුවක් ලබා දී ඇති බව පොලිස් මූලස්ථානය සඳහන් කරයි. එසේම මේවනතුරු එරාවුර් පොලීසියේ ස්ථානාධිපතිවරයා ලෙස රාජකාරී කටයුතු කරමින් සිටි පොලිස් නිලධාරියා දොම්පේ පොලිස් ස්ථානයට මාරු කර එවීමට කටයුතු කර ඇති බව පොලිස් මාධ්‍ය ප්‍රකාශක,පොලිස් අධිකාරී මැක්සි ප්‍රොක්ටර් මහතා සඳහන් කරයි. පසුගියදා දොම්පෙ පොලීසිය විසින් අත්අඩංගුවට ගනු ලැබූ සැකකරුවෙකු අත්අඩංගුවේදී මිය යාමේ සිදුවීමට අදාළව අපරාධ පරීක්ෂණ දෙපාර්තමේන්තුව විසින් තවදුරටත් පරීක්ෂණ කටයුතු සිදුකරන බව මැක්සි ප්‍රොක්ටර් මහතා පෙන්වාදෙයි. සිදුවීමට අදාළව අත්අඩංගුවට ගනු ලැබූ පොලිස් නිලධාරීන් පස්දෙනා අද ගම්පහ මහේස්ත්‍රාත් අධිකරණයට ඉදිරිපත් කරන ලද අතර එහිදී ඔවුන් ලබන 14 වන දින දක්වා තවදුරටත් රක්ෂිත බන්ධනාගාරගත කරන ලෙස අධිකරණය විසින් නියෝග කර තිබේ.", "URL": "https://sinhala.adaderana.lk/news.php?nid=19101", "Category": null, "Parent URL": null}