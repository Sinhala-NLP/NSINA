{"Source": "Adaderana", "Timestamp": "June 14, 2011 12:58 pm", "Headline": "සරසවි ඇදුරන්ගේ තීරණය විභාග කොමසාරිස්ට දැනුම්දෙයි", "News Content": "එළඹෙන උසස් පෙළ උත්තර පත්‍ර ඇගයීම් කටයුතුවලින් ඉවත් වීමේ වෘත්තීය ක්‍රියාමාර්ගයකට අවතීර්ණ වීමට විශ්ව විද්‍යාල ආචාර්යවරුන්ගේ සමිති සම්මේලනය තීරණය කර තිබේ. මේ සම්බන්ධයෙන් විභාග කොමසාරිස්වරයා දැනුවත් කිරීමට කටයුතු කර ඇති බව එහි සභාපති ආචාර්ය නිර්මාල් රංජිත් දේවසිරි මහතා සඳහන් කළේය. මේ වනවිටත් විශ්ව විද්‍යාල ආචාර්යවරුන්ගේ වැටුප් පිළිබඳ ප්‍රශ්නයට පිළිගත හැකි ප්‍රතිචාරයක් බලධාරීන් වෙතින් ලැබී නොමැති බව ආචාර්ය නිර්මාල් රංජිත් දේවසිරි මහතා පෙන්වාදුන්නේය. තවමත් අදාළ ගැටලුව පිළිබඳ සාකච්ඡා පැවැත්වෙමින් තිබුණද එම සාකච්ඡාවල පිළිගත හැකි ප්‍රගතියක් දක්නට නොලැබෙන නිසා මීළඟ වෘත්තීය සමිති ක්‍රියා මාර්ගය වන උසස් පෙළ උත්තර පත්‍ර ඇගයීම් කටයුතුවලින් ඉවත් වීම පිළිබඳව විභාග කොමසාරිස්වරයාට දැනුම්දීමට තීරණය කළ බව ඒ මහතා පෙන්වාදුන්නේය.", "URL": "https://sinhala.adaderana.lk/news.php?nid=16755", "Category": null, "Parent URL": null}