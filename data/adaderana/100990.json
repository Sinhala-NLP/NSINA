{"Source": "Adaderana", "Timestamp": "December 19, 2018 01:47 pm", "Headline": "මහින්ද තවමත් ශ්‍රීලනිපයට සාමාජික මුදල් ගෙවනවා", "News Content": "හිටපු ජනාධිපති මහින්ද රාජපක්ෂ මහතා තවමත් ශ්‍රී ලංකා නිදහස් පක්ෂයේ සාමාජිකයෙකු බව එක්සත් ජනතා නිදහස් සන්ධාන පාර්ලිමේන්තු මන්ත්‍රී ඩබ්ලිව්.ඩී.ජේ සෙනවිරත්න මහතා පැවසීය. කොළඹදී අද(19) පෙරවරුවේ පැවැති මාධ්‍ය හමුවකදී මන්ත්‍රීවරයා මේ බව සඳහන් කළ අතර ඊට මහින්දානන්ද අලුත්ගමගේ සහ වාසුදේව නානායක්කාර යන මන්ත්‍රීවරුන්ද එක්ව සිටියහ. මහින්ද රාජපක්ෂ මහතා සෑම මසකම ශ්‍රී ලංකා නිදහස් පක්ෂයට සාමාජික ගාස්තු ගෙවන බවත් රුපියල් 3000ක් තමන්ගේ පාර්ලිමේන්තු වියදමින් අඩු කර ගන්නැයි ඔහු අවසර දී ඇති බව ඔහු පැවසීය. ඒ අනුව ශ්‍රී ලංකා නිදහස් පක්ෂයේ අරමුදලට එම රුපියල් 3000 සාමාජික මුදල් වශයෙන් ඔහු ගෙවන බවත් පක්ෂයේ සාමාජිකයෙකු වශයෙන් රැඳී සිටීමට තිබෙන ප්‍රධානම සුදුසුකම එය වන බවත් ඩබ්ලිව්.ඩී.ජේ සෙනවිරත්න මහතා පැවසීය. යම් විදියකින් මහින්ද රාජපක්ෂ මහතාට ශ්‍රී ලංකා නිදහස් පක්ෂයෙන් ඉවත් වීමට අවශ්‍යතාවය තිබුනේ නම් එම මුදල අඩු කර නොගෙන එය නවත්වන්නැයි දැන්වීමට ඔහුට පැවසීමේ හැකියාව තිබූ නමුත් එවැන්නක් මෙතෙක් සිදු වී නොමැති බව ඔහු පැවසිය. එලෙසම මහින්ද රාජපක්ෂ මහතා ශ්‍රී ලංකා නිදහස් පක්ෂයේ අනුශාසක වන බවද ඩබ්ලිව්.ඩී.ජේ සෙනවිරත්න මහතා පැවසීය. පසුගිය සම්මේලන වාරයේදීත් ඔහු අනුශාසක වශයෙන් පත් කළ බවත් කොතැනකදී වත් අනුශාසක ලෙස පත් නොකරන්නැයි ඔහු පවසා නොමැති බවත් ඔහු පැවසීය. පක්ෂය සමඟ සමීප සම්බන්ධතාවයක් පවත්වා ගනිමින් ඔහු අද වන විට රැඳී සිටින බවද ඔහු පැවසීය.", "URL": "https://sinhala.adaderana.lk/news.php?nid=100990", "Category": null, "Parent URL": null}