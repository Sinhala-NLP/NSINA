{"Source": "Adaderana", "Timestamp": "September 28, 2012 05:48 pm", "Headline": "නාලක ගොඩහේවා අතිරේක තනතුර අත්හරී", "News Content": "සුරැකුම්පත් හා විනිමය කොමිෂන් සභාවේ සභාපති ආචාර්ය නාලක ගොඩහේවා මහතා අතිරේක තනතුරක් ලෙස දැරූ ශ්‍රී ලංකා සංවර්ධන අධිකාරියේ සභාපති ධුරයෙන් ඉල්ලා අස්වී තිබේ. සුරැකුම්පත් හා විනිමය කොමිෂන් සභාවේ සභාපති වී මසක් සපිරෙන අද (28) දිනයේ දී හෙතෙම මෙලෙස ඉල්ලා අස්වී ඇත. නව තනතුරේ භාරදූර වගකීම් නිසි ලෙස ඉටුකිරීම සඳහා මෙතෙක් අතිරේකව දැරූ වගකීම්වලින් නිදහස්වීමට හෙතෙම තීරණය කර ඇති බව ආරංචි මාර්ග සඳහන් කරයි. කෙසේ වෙතත් නාලක ගොඩහේවා මහතා සුරැකුම්පත් හා විනිමය කොමිෂන් සභාවේ සභාපති ලෙස පත්වීමට පෙර එම ධුරය හෙබ වූ දෙදෙනෙකු වසරක කාලයක් තුළ ධූරය හැර ගොස් ඇත්තේ එහි පවතින මතභේදාත්මක තත්ත්වයක් නිසාවෙන් බව සඳහන්ය. සුරැකුම්පත් හා විනිමය කොමිෂන් සභාවේ සභාපති ධුරය දැරූ ආචාර්ය තිලක් කරුණාරත්න මහතා පසුගිය අගොස්තු මස 17 වන දින සිය ඉල්ලා අස්වීමේ ලිපිය භාරදුන්නේය. කොටස් වෙළඳපළ හසුරවන අදිසි හස්තයක් මඟින් තමාට අදාළ තනතුරෙන් ඉවත් වන ලෙසට බලපෑම් එල්ල වූ නිසාවෙන් තමන් එම තීරණය ගත් බව ‍‍හිටපු දේශපාලඥයෙකු වූ කරුණාරත්න මහතා එහිදී සඳහන් කළේය. කලක් ආසියාවේ හොඳම කොටස් වෙළඳපළ ලෙස පැවති මෙරට කොටස් වෙළඳපළ 2012 මැද භාගය වනවිට දැඩි පසුබෑමකට ලක්ව තිබිණි‍. එහෙත් නාලක ගොඩහේවා මහතා සුරැකුම්පත් හා විනිමය කොමිෂන් සභාවේ සභාපති ධුරයට පත්වී සති දෙකක් යාමටත් මත්තෙන් \"බ්ලූම් බර්ග්\" දත්ත අනුව ලොව හොඳම තෙවන කොටස් වෙළඳපළ මෙරට කොටස් වෙළඳපළ විය. ශ්‍රී ලංකා රක්ෂණ සංස්ථාවේ, යුනිලිවර්, සන්ටෙල් හා මාස් හෝල්ඩින් නම් ආයතනවල අධ්‍යක්ෂක මෙන්ම විධායක නිලධාරියෙකු වූ නාලක ගොඩහේවා මහතා සංචාරක ප්‍රවර්ධන අධිකාරියේ සභාපති බවට පත්වූයේ පසුගිය ජුනි මසදීය.", "URL": "https://sinhala.adaderana.lk/news.php?nid=27836", "Category": null, "Parent URL": null}