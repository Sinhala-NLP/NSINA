{"Source": "Adaderana", "Timestamp": "August 25, 2010 05:19 pm", "Headline": "වධයට ලක්වූ ඇගේ  ප්‍රකාශ සෞදි බලධාරීන්ට යවනවා", "News Content": "සෞදි අරාබියේදී වධ හිංසාවට ලක්වු කාන්තාවගෙන් ලබාගත් ප්‍රකාශ එරට බලධාරීන් වෙත යොමු කිරීමට පියවර ගන්නා බව ශ්‍රී ලංකා විදේශ සේවා නියුක්ති කාර්යාංශයේ සභාපති කිංස්ලි රණවක මහතා පවසයි. එම ප්‍රකාශ මේ වන විට අරාබි බසට පරිවර්තනය කරමින් සිටින බව ඔහු සඳහන් කරයි. මෙම ප්‍රශ්නය සම්බන්ධයෙන් විදේශ කටයුතු අමාත්‍යාංශය හරහා ඉදිරි පරීක්ෂණ මෙහෙය වන බව ද කිංස්ලි රණවක මහතා සඳහන් කරයි. මෙම සිද්ධිය සම්බන්ධයෙන් ජාත්‍යන්තර මානව හිමිකම් සංවිධාන දැනුවත් කිරීමට පියවර ගන්නා බව ද හෙතෙම වැඩිදුරටත් කියා සිටියි. අදාළ ශ්‍රී ලාංකික කාන්තාව පසුගිය 21 වැනිදා දිවයිනට පැමිණිය ද ඇයට සිදුව ඇති වධ හිංසා සම්බන්ධයෙන් කිසිදු පාර්ශවයක් දැනුවත් කර නොතිබීම හේතුවෙන් පරීක්ෂණ කටයුතු පමා වූ බව මීට පෙර වාර්තා කෙරිණි. 49 හැවිරිදි මෙම කාන්තාව මාතර, කඹුරුපිටිය ප්‍රදේශයේ පදිංචිකාරියක බව සඳහන් වන අතර සෞදියේ රැකියාවට ගොස් පැමිණි අදාළ කාන්තාවගේ ශරීරයේ පිළිස්සුම් කැළල් හා යක‍ඩ ඇණ කිහිපයක් පවතින බවට වෛද්‍ය පරීක්ෂණවලදී ඊයේ අනාවරණය විය.", "URL": "https://sinhala.adaderana.lk/news.php?nid=10437", "Category": null, "Parent URL": null}