{"Source": "Adaderana", "Timestamp": "September 20, 2018 10:36 am", "Headline": "සනීපාරක්ෂක තුවාවලට තිබූ සෙස් බද්ද ඉවතට", "News Content": "කාන්තා 'සනීපාරක්ෂක තුවා' (Sanitary Pads) සඳහා පනවා තිබූ සියයට 40කට ආසන්න සෙස් බද්ද ඉවත් කිරීමට මුදල් හා ජනමාධ්‍ය අමාත්‍ය මංගල සමරවීර මහතා විසින් ගෙන ඇති තීරණය සම්බන්ධයෙන් අපේ ශ්‍රී ලංකා ජාතික ව්‍යාපාරයේ ස්තුතිය පිරිනමා තිබේ. මෙරට 52%ක් පමණ වන කාන්තා ජනගහනය තම ජිවිත කාලයේ දී අනිවාර්යෙන් අත්විඳින ආර්ථවය සඳහා අත්‍යවශ්‍ය කාන්තා 'සනීපාරක්ෂක තුවා' (Sanitary Pads) සඳහා පනවා ඇති බදු ඉවත් කිරීම පිළිබඳව රජයේ අවධානය යොමුකල යුතුව ඇති බව අපේ ශ්‍රී ලංකා ජාතික ව්‍යාපාරය විශ්වාස කල අතර ඊට සමාජ ජාල තුළ කතිකාවතක් නිර්මාණය වී තිබිම ද අතිශය සාධනීය කාරණයක් බව අපේ ශ්‍රී ලංකා ජාතික ව්‍යාපාරයේ අදහස විය. කෙසේ නමුත්, පෙරේදා (18) දිනයේ අපේ ශ්‍රී ලංකා ජාතික ව්‍යාපාරය පෙන්වාදුන් මෙම කරුණ සම්බන්ධව ක්ෂණික ප්‍රතිචාර දැක්වීම පිළිබඳ මුදල් හා ජනමාධ්‍ය අමාත්‍ය මංගල සමරවීර මහතාට සංවිධානයේ විශේෂ ස්තූතිය පිරිනම න බව ද ශ්‍රී ලංකා ජාතික ව්‍යාපාරය පවසයි. මෙතරම් කඩිනම් ප්‍රතිචාර දැක්වීමක් අප සංවිධානය අපේක්ෂා නොකළත් අමාත්‍යවරයාගේ මෙම මැදිහත්වීම අනෙක් අමාත්‍යවරුන්ටද ආදර්ශයක් බව ද එම ව්‍යාපාරය පෙන්වා දෙයි. රටේ සෞඛ්‍ය ක්ෂේත්‍රයට වැනි අතිශය වැදගත් කාරණා තුළ ඇති 'සනීපාරක්ෂක තුවා' වැනි අර්බුධයන් දියුණු ආර්ථික ප්‍රතිපත්තිවලට බාධාවක් නොවන ලෙස විසඳා ගත යුතුව තිබෙන බව ද එම ව්‍යාපාරය නිවේදනයක් නිකුත් කරමින් සඳහන් කරයි.", "URL": "https://sinhala.adaderana.lk/news.php?nid=96387", "Category": null, "Parent URL": null}