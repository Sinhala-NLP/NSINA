{"Source": "Adaderana", "Timestamp": "October 30, 2010 08:00 am", "Headline": "ධනුන වෙනුවෙන් පෙනී සිටීමට අවසර ඉල්ලයි", "News Content": "හයිකෝප් මූල්‍ය වංචා නඩුවේ ප්‍රධාන විත්තිකරු වූ ධනුන තිලකරත්න මහතා විදේශ ගත වී ඇති බවට උපකල්පනය කළ හැකි තොරතුරු ලැබී ඇති හෙයින් ඔහු වෙනුවෙන් පෙනී සිටීම සඳහා අවසර දෙන මෙන් නීතීඥවරයෙකු කොළඹ මහාධිකරණය වෙතින් ඉල්ලා තිබේ. අදාළ නඩුව කැඳවූ අවස්ථාවේ දී නීතීඥ අසේල රැකව මහතා විසින් මෙම ඉල්ලීම කර ඇති බව සඳහන්ය. මෙම නීතීඥවරයාට පෙනී සිටීම සඳහා ධනුන තිලකරත්නගෙන් විධිමත් උපදෙස් ලැබී තිබේදැයි විමසා බලන ලෙස එහිදී රජයේ නීතීඥ දමිත් තොටවත්ත මහතා අධිකරණයෙන් ඉල්ලා සිටියේය. ඒ අනුව විත්තිකාර ධනුන් තිලකරත්නගේ අත්සන ඇතුළත් ලේඛනයක් නීතීඥ අසේල රැකව මහතා අධිකරණයට ඉදිරිපත් කර තිබේ. එම ලේඛනය සලකා බැලූ මහාධිකරණ විනිසුරු සුනිල් රාජපක්ෂ මහතා නීතීඥවරයාගේ ඉල්ලීමට ඉඩදෙමින් නඩු විභාගයට පෙනී සිටීම සඳහා අවසර ලබාදුන්නේය. නීතීඥවරයෙකු යම් වැරදි උපදෙසක් මත අධිකරණයේ පෙනී සිට යම් වැරදි ක්‍රියාවක් සිදුකරනු ලැබුවහොත් එම ‍නීතීඥවරයාට ශ්‍රේෂ්ඨාධිකරණය මගින් දඩුවම් ලැබීමට සිදුවන බව ද විනිසුරුවරයා විවෘත අධිකරණයේ ප්‍රකාශ කර ඇත.", "URL": "https://sinhala.adaderana.lk/news.php?nid=11821", "Category": null, "Parent URL": null}