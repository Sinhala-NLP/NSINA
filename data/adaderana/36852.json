{"Source": "Adaderana", "Timestamp": "August 23, 2013 05:20 pm", "Headline": "විවෘත මනසකින් ශ්‍රී ලංකාව දෙස බලනවා ", "News Content": "ජාත්‍යන්තර ප්‍රජාවෙන් යුද අපරාධ පිළිබඳ ශ්‍රී ලංකාවට චෝදනා එල්ලවී තිබියදී තමන් පූර්ව විනිශ්චයන්ගෙන් තොරව විවෘත මනසකින් යුතුව ශ්‍රී ලංකාවේ සංචාරය කරන බව එක්සත් ජාතීන්ගේ සංවිධානයේ මානව හිමිකම් පිළිබඳ ප්‍රධානී නවනීදන් පිල්ලෙයි මහත්මිය පවසයි. එක්සත් ජාතීන්ගේ සංවිධානයේ මානව හිමිකම් පිළිබඳ කොමසාරිස්වරිය සතියක කාලයක් සඳහා අගෝස්තු මස 25 වන දින ශ්‍රී ලංකාවට පැමිණීමට නියමිතව ඇත. දශක 3 ක ලේ හැළුණු යුද්ධය 2009 වසරේදී නිමාවීමෙන් පසුව පසුව එක්සත් ජාතීන්ගේ සංවිධානයේ ජ්‍යෙෂ්ඨයෙකු ශ්‍රී ලංකාවේ සංචාරයේ යෙදෙන ප්‍රථම අවස්ථාව මෙය බව විදෙස් මාධ්‍ය උපු‍ටා දක්වයි. ශ්‍රී ලංකාවේ පුනරුත්ථාපන කටයුතු හා නැවත ගොඩනැඟීම තමාට තමාගේ ඇස් දෙකෙන්ම දැක ගැනීමට අවශ්‍ය බවත් , වගවීම හා ප්‍රතිසන්ධානය පිළිබඳ ප්‍රගතියද තමා අත්දැකිය යුතුව ඇති බවත් ඇය කියා සිටියේ අද (23) රොයිටර් පුවත් සේවය සමග සාකච්ඡාවකට එක්වෙමිනි. කිසි දෙයක් පිළිබඳ තමන් පූර්ව විනිශ්චයන්ට එළඹීමට සූදානම් නැති බවත් , ඇතැම් ධනාත්මක සංවර්ධනයන් මෙන්ම කනගාටුදාය පැති පිළිබඳවද මෙම සංචාරයේදී තමාගේ අවධානය යොමුවන බවත්, ඒ පිළිබඳ සාකච්ඡා කිරීමට සූදානම් බවත් පිල්ලෙයි මහත්මිය පෙන්වාදෙයි. තම සංචාරය නිමාවීමෙන් පසු ඒ පිළිබඳ සමබර අපක්ෂපාතී ප්‍රකාශයක් කිරීමට බලාපොරොත්තු වන බව ද ඇය එහිදී අවධාරණය කර තිබේ. කෙසේ වෙතත් යුදමය වාතාරවරණයේ අවසාන කාලය තුළ 40,000 ට අධික සිවිල් වැසියන් පිරිසක් ඝාතනයට ලක්ව ඇති බවත්, ඒ පිළිබඳ ස්වාධීන පරීක්ෂණයක් කළ යුතු බව ජාත්‍යන්තර ප්‍රජාවේ මතය බවත් රොයිටර් පුවත් සේවය පෙන්වාදෙයි.", "URL": "https://sinhala.adaderana.lk/news.php?nid=36852", "Category": null, "Parent URL": null}