{"Source": "Adaderana", "Timestamp": "December 25, 2018 10:12 pm", "Headline": "වෛරයේ ගිනි දැල්ලෙන් දැවී ගිය ජීවිත", "News Content": "කුලියාපිටිය පහල පිදුම ප්‍රදේශයේ නිවසකට කිසියම් පිරිසක් විසින් පෙරේදා රාත්‍රියේ(24) සැමියා, බිරිඳ හා තුන් හැවිරිදි දැරියක්ද නිවසේ සිටියදී නිවැසියන්ගේ ඇදිවත පමණක් ඉතිරිවන අයුරින් මුලූමණින්ම ගිනි තබා ඇත. ගින්නෙන් දිවි බේරාගත් නිවැසියන් හා ප්‍රදේශවාසීහු පවසන අන්දමට යාබද නිවසේ සිටි තම සහෝදරිය හා මස්සිනා එම ගිනි තැබීම සිදුකරන්නට ඇතැයි සැක පහල කරති. රාත්‍රී 10ට පමණ සිඟිත්තියට ආහාර කවමින් සිටියදී ඇසුන අඩි සද්දයක් නිසා ජනේලයෙන් බලන අවස්ථාවේ සැකකාර සහෝදරිය නිවස වටා සුදු පැහැති කෑන් එකක්ද සහිතව ඇවිදිනු නිවෙස් හිමි කාන්තාව හා දැරිය දැක තිබූ බව පසවන අතර සිඟිත්තියද ලොකු නැන්දා මේ අසලින් ගිය බව පවසයි. පසුව ඇතිවූ සැකය මත නිවෙස් හිමි ස්වාමිපුරුෂයා සේවාස්ථානයෙන් කැඳවාගෙන තිබූ බව පවසන ඇය ඒ පිළිබඳව සාකච්ඡා කරමින් සිටියදී එක්වරම ගිනි ජාලාවක් නිවස පිටුපසින් ආ බවද පැවසීය. එහිදී සිඟිත්තියද කැටුව ඉදිරිපස දොරෙන් එළියට පැන ගින්න නිවීමට උත්සහ ගත්තද යාබද සහෝදරියගේ නිවසේ ජල නල පහසුකම් පවා විසන්ධිකර තිබූ නිසා එයද ව්‍යර්ථ වූ බව ද ගිනිබත්වූ නිවසේ කාන්තාව පවසයි. සිඟිත්තිය එළියට ගැනීමේදී තුන් හැවිරිදි ඇයගේ එක් පාදයක් පිළිස්සීමට ලක්ව තිබූ අතර මේ වනවිට ඇය කුලියාපිටිය මූලික රෝහලේ ප්‍රථීකාර ලබයි. පිළිස්සුන නිවස අසළ සිට දැරියගේ සුවදුක් බැලීමට ලබාගන්නා සෑම ඇමතුමකදීම දැරිය විසින් ලොකු නැන්දාගේ නිවස අසළට පැමිණි බව පැවසීම විශේෂත්වයකි. යාබදව පිහිටි නිවසේ, අසූ හය හැවිරිදි මිත්තණිය අගුලූ ලා තිබූ කාමරයක අමානුෂික අන්දමින් සිරකොට දමා 23දා උදෑසන සිට නිවැසියාගේ මව පියා පිටව ගොස් තිබිණ. කොට්ඨාසය බාර මන්ත්‍රීවරිය ප්‍රදේශවාසීන් සමගින් එක්ව ජනේලයෙන් කිරි ආදිය ලබාදුන්නත් බඩගිනී කියමින් කෑගසනු ඇසුනු බව ද පැවසෙයි. කෙසේ වෙතත් පිළිස්සුනු නිවෙස මල්පෝච්චිවල ගංජා පැල සිටුවන බව දුටු තමන් පොලිසියට දැනුම්වත් කිරීම හේතුවෙන් වෛර බැඳගෙන සිට ඇති අතර සොහොයුරිය තවත් විවාහයක් සිදුකරගෙන තිබූ පසුබිමක තමන් විසින් ගොඩනගාගත් නිවස ඇය දෙමාපියන් හරහා නිතර ඉල්ලාසිටි බවත් ගිනි ගැනීමට ලක්වු නිවැසියන් පවසයි.", "URL": "https://sinhala.adaderana.lk/news.php?nid=101285", "Category": null, "Parent URL": null}