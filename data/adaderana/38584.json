{"Source": "Adaderana", "Timestamp": "November 3, 2013 03:28 pm", "Headline": "හම සුදු කරන තැන්වල ක්‍රීම් ගාන්නේ බලාගෙනයි", "News Content": "දිවයිනේ ප්‍රදේශ රැසක රූපලාවන්‍යාගාර ආශ්‍රිතව සිදුකරන ලද පරීක්ෂා කිරීම් වලදී භාවිතයට නුසුදුසු ආලේපන හා ක්‍රීම් වර්ග රැසක් පාරිභෝගික අධිකාරිය භාරයට ගෙන තිබේ. කොළඹ, මහනුවර, කුරුණෑගල, ගම්පහ, යාපනය, මඩකළපුව, මාතර සහ පුත්තලම යන දිස්ත්‍රික්කවල රූපලාවන්‍යාගාර 107ක් මෙහිදි පරීක්ෂාවට ලක් කළ බව පාරිභෝගික අධිකාරිය පවසයි. රූපලාවන්‍යාගාර තුළ භාවිතයට ගන්නා කල් ඉකුත් වු ප්‍රමිතියෙන් තොර සහ අනුමැතියකින් තොරව භාවිත කරන ආලේපන වර්ග හේතුවෙන් සිදුවන ආසාත්මිකතා සහ ශරීරයට අහිතකර තත්ත්වයන් පිළිබඳ ලැබුණු පැමිණිලි මත රූපලාවන්‍යාගාර පරීක්ෂාවට ලක් කිරීමට පාරිභෝගික අධිකාරිය තීරණය කළේය. ඒ අනුව සිදුකරන ලද පරීක්ෂා කිරීම්වලදී රූපලාවන්‍යාගාර 67ක තිබු භාවිතයට නුසුදුසු ආලේපන වර්ග රැසක් සොයාගෙන ඇති අතර එම රූපලාවන්‍යාගාර හිමිකරුවන්ට එරෙහිව නීතිමය ක්‍රියාමාර්ග ගන්නා බව පාරිභෝගික අධිකාරිය කියයි. ඉදිරියේ දී මෙවැනි වැටලීම් සිදුකර අදාළ රූපලාවන්‍යාගාර හිමිකරුවන්ට එරෙහිව තරාතිරම නොබලා නීතිමය ක්‍රියාමාර්ග ගන්නා බව එම අධිකාරිය වැඩිදුරටත් සඳහන් ක‍රයි.", "URL": "https://sinhala.adaderana.lk/news.php?nid=38584", "Category": null, "Parent URL": null}