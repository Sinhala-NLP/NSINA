{"Source": "Adaderana", "Timestamp": "July 27, 2016 11:10 am", "Headline": "ඇසළ මංගල්‍යය වෙනුවෙන් සුරාසැල් ගණනාවක් වැසේ", "News Content": "මහනුවර ශ්‍රී දළදා මාලිගාවේ ඇසළ පෙරහැර මංගල්‍යය වෙනුවෙන් මහනුවර සහ තදාසන්න ප්‍රදේශවල සියලුම සුරාසැල් ලබන 8 වැනිදා සිට වසා දැමීමට තීරණය කර ඇති බව සුරාබදු දෙපාර්තමේන්තුව පවසයි.එම දෙපාර්තමේන්තුවේ ආදායම් මෙහෙයුම් සහ නීති ක්‍රියාත්මක කිරීමේ වැඩබලන අතිරේක සුරාබදු කොමසාරිස් ජනරාල් ඒ.බෝදරගම මහතා සඳහන් කළේ ලබන 18 වැනිදා දක්වා සුරාසැල් වසා තැබෙන බවයි.ඒ අනුව මහනුවර කඩවත්සතර, ගඟවට කෝරළේ ප්‍රාදේශීය ලේකම් කොට්ඨාසය තුළ පිහිටි සියලු සුරාසැල් වසා දැමීමට නියමිත බව සඳහන්ය.එමෙන්ම මහනුවරට තදාසන්න ප්‍රදේශවල සිට මත්පැන් පානය කර ඇසළ පෙරහැර මංගල්‍යය සඳහා පුද්ගලයන් පැමිණීම වැළැක්වීමේ අරමුණින් මෙවර තවත් ප්‍රදේශ කිහිපයක සුරාසැල් වසා තැබීමට තීරණය කර ඇති බව වැඩබලන අතිරේක සුරාබදු කොමාසාරිස් ජනරාල්වරයා සඳහන් කළේය.ඒ අනුව කෙංගල්ල, කටුගස්තොට, පේරාදෙණිය, අලදෙණිය, අඹතැන්න, මඩවල, දිගන සහ තලාතුඔය යන ප්‍රදේශවල ද සුරාසැල් අගෝස්තු මස 08 වැනිදා සිට 18 වැනිදා දක්වා වසා තැබෙනු ඇත.", "URL": "https://sinhala.adaderana.lk/news.php?nid=62478", "Category": null, "Parent URL": null}