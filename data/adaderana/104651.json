{"Source": "Adaderana", "Timestamp": "February 20, 2019 08:33 am", "Headline": "අනතුරකින් අයෙකුට දිවි අහිමි වෙයි", "News Content": "පුත්තලම-හලාවත මාර්ගයේ මදුරන්කුලිය කරිකට්ටිය මුස්ලිම් දේවස්ථානය ඉදිරිපිටදී යතුරුපැදියක් පුද්ගලික බස් රථයක ගැටීමෙන් සිදුවී ඇති අනතුරකින් යතුරුපැදිකරු මිය ගොස් ඇති බව මුන්දලම පොලීසිය කියයි. ඊයේ(19) සවස 5.00ට පමණ මෙම අනතුර සිදුවී ඇති බව පොලීය පවසයි. අනතුරින් මිය ගොස් ඇත්තේ මදුරන්කුලිය - කරිකට්ටිය අවතැන් කඳවුරේ පදිංචිව සිටි සෙල්ලකාන්දන් සලාබ්දීන් නැමති 70 හැවිරිදි පුද්ගලයෙකි. අනතුරට පත්ව ඇති අය යතුරු පැදියකින් පැමිණ එය මාර්ගය හරහා ධාවනය කර ඇති අතර එම අවස්ථාවේදී හලාවත දෙස සිට පුත්තලම දෙසට පැමිණ ඇති පුද්ගලික බස් රථයක් එම යතුරුපැදියේ ගැටී ඇති බව වාර්තා වෙයි. අනතුරින් තුවාල ලබා සිටි යතුරුපැදිකරුව එම අවස්ථාවේදීම පුත්තලම මූලික රෝහලට ඇතුළත් කර ඇති නමුත් ඔහු මිය ගොස් ඇත. අනතුරට සම්බන්ධ බස් රථය පොලිස් බාරයට ගෙන ඇති අතර, එය පැදවූ රියදුරුව අත්අඩංගුවට ගෙන ඇත. යතුරු පැදිකරුගේ අනාරක්ෂිත ධාවනය අනතුරට හේතුව බව විමර්ශණ වලදී හෙළිවී ඇති අතර මුන්දලම පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=104651", "Category": null, "Parent URL": null}