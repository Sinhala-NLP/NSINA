{"Source": "Adaderana", "Timestamp": "August 17, 2012 08:45 am", "Headline": "දිවිනැගුම පනත් කෙටුම්පතට පෙත්සමක්", "News Content": "පාර්ලිමේන්තුවට ඉදිරිපත් කර ඇති දිවිනැගුම පනත් කෙටුම්පත පිළිබඳ විමසීමක් කරන ලෙස ඉල්ලා ශ්‍රේෂ්ඨාධිකරණය හමුවේ පෙත්සමක් ගොනු කර ඇත. සමෘද්ධි නිලධාරීන්ගේ සංගමය ඊයේ (16) ඉදිරිපත් කළ පෙත්සමෙන් වගඋත්තකරු ලෙස නම් කර ඇත්තේ නීතිපතිවරයාය. දිවිනැගුම නැමැති පනත් කෙටුම්පත අගෝස්තු 10 වැනිදා පාර්ලිමේන්තු න්‍යාය පත්‍රයට ඇතුළත් කර ඇති බව පෙත්සමෙන් පෙන්වා දී තිබේ. මෙම පනත් කෙටුම්පත පළාත් සභාවන්ට අදාළ කාර්යයන් සඳහා බලපාන බැවින් ඒ පිළිබඳ පළාත් සභා දැනුවත් කළ යුතුය. එහෙත් එවැනි දැනුවත් කිරීමක් සිදුකර නොමැති බව පෙත්සමෙන් පෙන්වාදෙයි. අදාළ පනත් කෙටුම්පත පිළිබඳ විමසීමක් කර එය ආණ්ඩුක්‍රම ව්‍යවස්ථාවට පටහැනි ද යන්න තීරණය කරන ලෙස පෙත්සමෙන් ඉල්ලා සිටියි.", "URL": "https://sinhala.adaderana.lk/news.php?nid=26642", "Category": null, "Parent URL": null}