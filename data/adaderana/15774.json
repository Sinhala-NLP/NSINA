{"Source": "Adaderana", "Timestamp": "April 29, 2011 09:31 am", "Headline": "එජනිස මැයි රැළිය කොළඹදී -එජාප රැළිය බණ්ඩාරවෙලදී", "News Content": "මෙවර මැයි දින සැමරුම සඳහා දේශපාලන පක්ෂ සහ කණ්ඩායම් මේ වන විට කටයුතු සැලසුම් කරමින් තිබේ. ජනාධිපති මහින්ද රාජජපක්ෂ මහතාගේ ප්‍රධානත්වයෙන් කොළඹ නගර සභා පිටියේ දී එක්සත් ජනතා නිදහස් සන්ධානයේ මැයි දින රැළිය පැවැත්වෙයි. \"උපන් බිමට දා බිඳුවක් - රට සුරකින ජන පවුරක්\" යන තේමාව යටතේ මෙවර මැයි දිනය සමරන බව එක්සත් ජනතා නිදහස් සන්ධාන මැයි දින කමිටු සභාපති අමාත්‍ය ඩලස් අලහප්පෙරුම මහතා ප්‍රකාශ කළේය. එක්සත් ජනතා නිදහස් සන්ධානයේ දේශපාලන පක්ෂ 16 ක් සහභාගී වන මැයි දින සමරුව පෙළපාලි කිහිපයකින් සමන්විත බව අමාත්‍යවරයා සඳහන් කළේය. මේ අතර එක්සත් ජාතික පක්ෂ මැයි පෙළපාලිය සහ රැළිය විපක්ෂ නායක රනිල් වික්‍රමසිංහ මහතාගේ ප්‍රධානත්වයෙන් බණ්ඩාරවෙල නගරයේ දී පැවැත්වෙයි. වැඩකරන ජනතාවගේ අයිතිවාසිකම් ලබාගැනීම වෙනුවෙන් මෙවර මැයි දින රැළිය පවත්වන බව එක්සත් ජාතික පක්ෂයේ මහලේකම් තිස්ස අත්තනායක මහතා ප්‍රකාශ කළේය. මේ අතර ජනතා විමුක්ති පෙරමුණ ද බී.ආර්.සී. පිටියේ දී සිය මැයි දින රැළිය පැවැත්වීමට සැලසුම් කර තිබේ. දෙහිවල එස්. ද එස්. ජයසිංහ ක්‍රීඩාංගණයේ සිට මැයි දින පෙළපාලිය ආරම්භ වීමට නියමිත බව එම පක්ෂයේ ප්‍රධාන ලේකම් ටිල්වින් සිල්වා මහතා සඳහන් කළේය. වසර 03 ට පසු ජනතා විමුක්ති පෙරමුණ මැයි දින පෙළපාලියක් පැවැත්වීම විශේෂත්වයකි. මීට අමතරව වෘත්තීය සමිති රැසක් ද මැයි දින පෙළපාලි කිහිපයක් සංවිධාන කර තිබේ.", "URL": "https://sinhala.adaderana.lk/news.php?nid=15774", "Category": null, "Parent URL": null}