{"Source": "Adaderana", "Timestamp": "August 19, 2019 05:11 pm", "Headline": "කාන්තාවන් සුරකින්න සජිත්ගෙන් පොරොන්දුවක්", "News Content": "මෙරට බහුතරයක් වූ කාන්තා සමාජය ශක්තිමත් කරමින් ඉදිරියේ දී කාන්තාව මූලික කරගෙන රටේ ආර්ථිකය ශක්තිමත් කිරීමට බලාපොරොත්තු වන බව අමාත්‍ය සජිත් ප්‍රේමදාස මහතා පවසයි. විදේශීය රටවලින් ණය ලබා ගැනීමේ ක්‍රියාවලියෙන් තොරව රට සංවර්ධනය කිරීමට කාන්තා ප්‍රඥප්තියක් ඇති කරන බව ද නිවාස හා සංස්කෘතික කටයුතු අමාත්යව සජිත් ප්‍රේමදාස මහතා අද(19) දඹුල්ලේ දී කියා සිටියේය. නිවාස සංවර්ධන අධිකාරිය මඟින් ණය ආධාර මත ඉදිකළ 258 වන ගම්මානය දඹුල්ල ඇඹුල්අඹේ \"රන්දදගම\" නමින් නම්කොට අමාත්‍යවරයා අතින් එය විවෘත කෙරිණි. මෙම ගම්මානයේ නිවාස විසිතුනකි. අලුතින් ඉදි වූ නිවාස, අඩක් ඉදිකර තිබූ නිවාස අලුත්වැඩියා කිරීම, කපරාරු කිරීම සහ වහල සෙවිලි කොට නිවස අංග සම්පූර්ණ කිරීම ආදී කටයුතු සඳහා නිවාස සංවර්ධන අධිකාරිය මඟින් ණය ආධාර යටතේ ඉදිකොට තිබිණි. ගම්මානේ සමරු ඵලකය විවෘත කිරීමෙන් අනතුරුව අමාත්‍යවරයා නිවාස කීපයක් විවෘත කිරීමට එක්වූ අතර පසුව එහි පැමිණ සිටි ජනතාව අමතමින් කාන්තා මූලික ආර්ථිකය ශක්තිමත් කරන ආකාරය පිළිබඳව පැහැදිලි කිරීමක් කළේය. අද වන විට ජන සමාජය තුළ කාන්තාවන් බහුතරයක් ඇති බවත්, සියයට 51 අභිබවා ඇති කාන්තා පාර්ශවය පුරුෂ පක්ෂය අභිබවා ගොස් ඇතැයි ද අමාත්‍යවරයා මෙහිදී පැවසීය. විශේෂයෙන් මැතිවරණ කාලයේ දී ඡන්දය ඉලක්ක කර ගෙන කාන්තාවන් රවටන කථා අසන්නට ලැබෙන බවත් පැවසු අමාත්‍යවරයා, ආදයම් මට්ටම වර්ධනය වන විට දරුවන්ට හා පවුලේ සාමාජිකයින්ට ලැබිය යුතු පෝෂ්‍යදායි ආහාර හිමිවන බවත් කියා සිටියේය. ඒ තුළින් දරුවන්ගේ මොළය වර්ධනය වන විට ඥානාර්විත පරපුරක් බිහි වන බවත් පැවසු අමාත්‍යවරයා, ඒ තුළින් රටේ නිෂ්පාදන ධාරිතාවය වැඩි වෙන බවත් පැවසීය. ඒ අනුව අපනයනය මත පදනම් වු ආර්ථිකයක් හිමි වන බවත්, නිවසේ අම්මව ශක්තිමත් කිරීමෙන් ශක්තිමත් ඉදිරි ගමනක් යා හැකි බවත් අමාත්‍යවරයා මෙහිදී වැඩිදුරටත් කියා සිටියේය. නොවැම්බර් මාසයේ ලබා දෙන ජන වරම සමඟ කාන්තා පරපුර සුරකින බවට මෙහිදී අමාත්‍යවරයා පොරොන්දුවක් ද ලබා දුන්නේය. ඉතිරි කිරීමේ ගුණාංගය රට තුළ ක්‍රියාත්මක කළ යුතු බවත්, කාන්තාවන් සියලු දෙනා ඉතිරි කරන්න පෙළඹවිය යුතු බවත් එවිට ආයෝජනය සඳහා මුල්‍ය සම්පත අපේ රටේම නිර්මාණය වන බවද අමාත්‍යවරයා පැවසීය. කාන්තා ප්‍රඥප්තිය තුළින් කාන්තාවන්ට ශක්තියක් ලබා දී ඒ තුළින් රටේ ආර්ථිකය නඟා සිටිවන බවත්, එම ප්‍රඥාප්තිය මැතිවරණය ඉලක්ක කර ගනිමින් නොව රටේ අනාගතය ඉලක්ක කර ගෙන නිර්මාණය වන බවත් සජිත් ප්‍රේමදාස මහතා මෙහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=116939", "Category": null, "Parent URL": null}