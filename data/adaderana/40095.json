{"Source": "Adaderana", "Timestamp": "January 4, 2014 08:16 pm", "Headline": "චොපර් ජෝන්ගේ පුතා මරුට", "News Content": "බඳින තුවක්කුවක් පත්තුවීමෙන් ගෝමරන්කඩවල අඩම්පනේ ප්‍රදේශයේ අ‍ෙයකු අද සවස මිය ගොස් ඇති බව ගෝමරන්කඩවල පොලීසිය පවසයි. මෙසේ මියගොස් ඇත්තේ,ගෝමරන්කඩවල අඩම්පනේ පදිංචි නයිගුරාලාගේ චන්ද්‍රසිරි නැමැති 45 හැවිරිදි අයෙකු බව අප වාර්තාකරු කියයි. මිය ගිය අය තවත් තිදෙනකු සමඟ අද දහවල් මසුන් ඇල්ලීම සඳහා ආලන්කුලම වැවට ගොස් කැලෑ පාරකින් නැවත අඩම්පනේ වෙත එමින් සිටියදී මෙම අනතුරට ලක්වී තිබේ. මිය ගිය අය ප්‍රදේශයේ ප්‍රකට පුද්ගලයකු වන “ චොපර් ජෝන්“ නැමැති අයගේ පුතා බව ප්‍රදේශවාසීහු කියා සිටිති. චොපර් ජෝන් යනු පසුගිය යුද සමයේ කුච්චවේලි ප්‍රදේශයේ වන ගතව පිහිටි කොටි කඳවුරු වලට ගුවනින් බෝම්බ හෙලීම සඳහා මේජර් ජෙනරාල් ඩෙන්සිල් කොබ්බෑකඩුව මහතා සමඟ හෙලිකොප්ටර් යානා වල නැගී ගොස් කොටි කඳවුරු පිහිටි ස්ථාන පෙන්වු අයෙකු බවද අප වාර්තාකරු කියයි. මිය ගිය අයගේ සිරුර මේ වන විට ගෝමරන්කඩවල රෝහලේ මෘත ශරීරාගාරයේ තබා ඇති අතර,පශ්චාත් මරණ පරීක්ෂණය සඳහා සිරුර ත්‍රීකුණාමලය මහ රෝහල වෙත ගෙන ඒමට නියමිතය. ගෝමරන්කඩවල පොලීසිය මේ සම්බන්ධයෙන් වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=40095", "Category": null, "Parent URL": null}