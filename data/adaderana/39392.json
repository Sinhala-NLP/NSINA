{"Source": "Adaderana", "Timestamp": "December 7, 2013 10:32 am", "Headline": "රැස්වෙහෙර පාරේ අලි බුදියන වළවල්! - හදන්නේ කවදා ද?", "News Content": "ගල්නෑව, රැස්වෙහෙර කුඹුක්වැව ගම්මානය හරහා දිවෙන මාර්ගය අබලන්වීම හේතුවෙන් ජනතාව දැඩි දුෂ්කරතාවයට පත්ව තිබේ. ගම්වාසීන් පවසන්නේ මෙම මාර්ගය පිළිසකර කර දෙන ලෙස කොතෙක් ඉල්ලා සිටිය ද බලධාරීන් ඊට පිළියම් යොදා නොමැති බවයි. ප්‍රාදේශීය දේශපාලනඥයින්ට කටින් කියලා, ලියුම් දීලා කොතරම් දැනුම්දුන්නද මේ දක්වා කිසිදු ප්‍රතිචාරයක් නැති බවට ගම්වාසින් චෝදනා කරයි. අලින්ට පවා නිදාගත හැකි වළවල් පාරේ ඇති බවත්, රැස්වෙහෙර රජමහා විහාරයට යාමට භාවිතා කරන මෙම මාර්ගයේ විදේශිකයින් මාසයකට හාරසීයයක් පන්සියයක් යන බවත් ගැමියන් පෙන්වාදෙයි. සිසු සැරිය බස් පවා මෙම පාරේ යන බවත් ඒවාද නිතර අනතුරුවලට ලක්වන බවත් මේ නිසා මීට කඩිනම් විසඳුමක් ලබාදෙන්නැයි ඔවුන් ජනපති මහින්ද රාජපක්ෂ මහතාගෙන් ද ඉල්ලීමක් කරයි.", "URL": "https://sinhala.adaderana.lk/news.php?nid=39392", "Category": null, "Parent URL": null}