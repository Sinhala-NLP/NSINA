{"Source": "Adaderana", "Timestamp": "January 3, 2014 12:59 pm", "Headline": "මත්ද්‍රව්‍ය බෙදාහරින කේන්ද්‍රස්ථානයෙන් ජනපති තරුණ අසහනය ඉවත් කරන්නේ කෙසේද?", "News Content": "ශ්‍රී ලංකාව ආසියාවේ මත්ද්‍රව්‍ය බෙදාහැරීමේ කේන්ද්‍රස්ථානය ලෙස පත්ව තිබියදී තරුණ අසහනය මෙරට ශබ්ද කෝෂයෙන් ඉවත් කරන බවට ජනපති මහින්ද රාජපක්ෂ මහතා කර ඇති ප්‍රකාශය තමාට ගැටලුවක් යැයි එජාප මහලේකම් තිස්ස අත්තනායක මහතා පවසයි. ලොව බේබදු රටවල් අතරින් පළමු තැන ඉකුත් වසරේදී ලැබී ඇත්තේ ශ්‍රී ලංකාවට බවත් නවදිල්ලි පොලීසිය පවා ශ්‍රී ලංකාව මත්කුඩු බෙදාහැරීමේ මධ්‍යස්ථානයක් ලෙස පසුගියදා ප්‍රකාශ කර ඇති බවත් හෙතෙම කියා සිටියේය. මන්ත්‍රීවරයා මේ බව පැවසුවේ කොළඹදී අද (03) පෙරවරුවේ පැවති මාධ්‍ය හමුවකදීය. ආසියාවේ මත්කුඩු හා මත්ද්‍රව්‍ය කේන්ද්‍රස්ථානයක් බවට පත්ව ඇති ශ්‍රී ලංකාවේ තරුණ අසහනය යන වචනය ජනපති ඉවත් ක‍රන්නේ කෙසේද යන ගැටලුව මේනිසා තමාට මතුවන බව මන්ත්‍රීවරයා පෙන්වාදුන්නේය. දේශපාලකයින්, පොලීසිය මත්කුඩු ව්‍යාපාරයට සම්බන්ධ වී ඇති අයුරු පැහැදිලිවම දක්නට ඇති බවත් ගම්බද තරුණයින් අසහනයෙන් මුදාගත හැක්කේ මේවා සහමුලින්ම තුරන් කිරීමෙන් පමණකැයිද හෙතෙම කියා සිටියේය. පසුගිය කාලයේදී මෙරටට ගෙන්වූ එතනෝල් කන්ටේනර් ගැන දැන් කිසි ශබ්දයක් නැතැයිද පැවසූ තිස්ස අත්තනායක මහතා රට බේබදුකරණයට ලක්ව ඇති බවද බේබදු ආර්ථිකයක් මෙරට දක්නට ඇතැයිද පැවසීය. බෞද්ධ රටක් මත්කුඩු බෙදාහැරීමේ‍ කේන්ද්‍රස්ථානයක් බවට පත්ව හමාර යැයිද කියා සිටි මන්ත්‍රීවරයා ඒකාබද්ධ වෘත්තීය සමිති ක්‍රියාමාර්ගයක් ඔස්සේ ආණ්ඩු විරෝධි සියලුදෙනා පෙළ ගැස්විය යුතු බව පෙන්වාදුන්නේය. ලබන 8 වැනිදා එජාප කෘත්‍යාධිකාරි මණ්ඩල රැස්වීමේදී එළඹෙන දකුණු හා බස්නාහිර පළාත් සභා මැතිවරණයට තරග කරන අපේක්ෂකයින් තෝරාගැනීම පිළිබඳ සාකච්ඡා කිරීමට නියමිත බවද ඒ සඳහා නාම යෝජනා මණ්ඩල පත්කිරීම ද සිදුවන බව හෙතෙම පැවසීය. එජාපය අතහැර ආණ්ඩුවට එක්වන පුද්ගලයින් එසේ ආණ්ඩුවට යන්නේ ජනතාවට ඇති ආදරයට නොව වෙනත් අරමුණු ඉටුකර ගැනීමට යැයිද හෙතෙම මාධ්‍ය‍ෙව්දීන්ගේ ප්‍රශ්න හමුවේ වැඩිදුරටත් කියා සිටියේය.", "URL": "https://sinhala.adaderana.lk/news.php?nid=40055", "Category": null, "Parent URL": null}