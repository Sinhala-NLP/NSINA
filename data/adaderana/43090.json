{"Source": "Adaderana", "Timestamp": "May 9, 2014 11:22 am", "Headline": "ශ්‍රී ලංකාවටත් අප්‍රිකානු සංගමයේ සාමාජිකත්වය", "News Content": "ශ්‍රී ලංකාව අප්‍රිකානු සංගමයේ සාමාජිකත්වය ලබාගෙන තිබේ. මෙම වසරේ අප්‍රේල් මාසයේ සිට බලපැවැත්වෙන පරිදි එම සංගමයේ අප්‍රිකානු නොවන රාජ්‍යයන් අතරට ලංකාව ද එක්ව ඇති බව විදේශ කටයුතු අමාත්‍යංශය සඳහන් කළේය. ඒ අනුව අප්‍රිකානු සංගමයේ සාමාජිකත්වය ලබාගත් තෙවන දකුණු ආසියානු රට වන්නේ ද ශ්‍රී ලංකාවය. එම සංගමයේ සාමාජිකත්වය දරන අනෙකුත් දකුණු ආසියානු රටවල් වන්නේ ඉන්දියාව සහ පාකිස්ථානයයි. අප්‍රිකානු රටවල් සමග වඩා සුහද සබඳතා ගොඩනගාගැනිමේ අරමුණින් ලංකාව අප්‍රිකානු සංගමයේ සාමාජිකත්වය ලබාගත් බව විදේශ කටයුතු අමාත්‍යංශය සඳහන් කළේය. මෙරට විදේශ ප්‍රතිපත්තියට අලුත් මුහුණුවරක් එක්කරමින් සමාජ ආර්ථික හා වෙළඳ කටයුතු වඩාත් සහයෝගිතාවයෙන් යුක්තව පවත්වාගෙන යාම සඳහා ද මෙය පිටිවහලක් වනු ඇති බව එම අමාත්‍යංශය පවසන්නේය.", "URL": "https://sinhala.adaderana.lk/news.php?nid=43090", "Category": null, "Parent URL": null}