{"Source": "Adaderana", "Timestamp": "August 6, 2018 02:46 pm", "Headline": "යාපනේ සිදුවු රිය අනතුරින් එකම පවුලේ දෙදෙනෙක් මරුට-4කට තුවාලයි", "News Content": "යාපනය නුවර ප්‍රධාන මාර්ගයේ යාපනය අයියකච්චි ප්‍රදේශයේ අද (6) අලූයම සිදුවූ අනතුරකින් පුද්ගලයින් දෙදෙනකු මියගොස් තවත් හයදෙනකු තුවාල ලබා රෝහල් ගත කර ඇතැයි පලෙයි පොලීසිය පවසයි. ‍පොලීසිය පැවසූවේ හබරණ සිට යාපනය දක්වා විදුලි කණු රැගෙන ගිය ලොරි රථයක් මාර්ගය පසෙක නවතා තිබියදී එයට පිටුපසින් පැමිණි වෑන් රථයක් අදාළ ලොරි රථයේ ගැටී අනතුර සිදුව ඇති බවයි. අනතුරින් මියගොස් ඇත්තේ යාපනය පේදුරුතුඩුව පදිංචි ලූවිස් ඇන්ටනී නැමති රියදුරු හා සුදාකරන් පරස් සාන්තනී (41) හැවිරිදි කාන්තාවක් බව පොලීසිය සඳහන් කළේය. මියගිය දෙදෙනා සහ තුවාල ලැබූවන් එකම පවුලේ ඥාතීන් වන අතර, ඉදිරිපස අසුනේ ගමන්ගත් කාන්තාව හා රියදුරු කිලිනොච්චිය හා යාපනය රෝහල් වෙත ඇතුළත් කිරීමේදී මියගොස් ඇති බවද පොලීසිය පැවසීය. තුවාලකරුවන් යාපනය හා කිලිනොච්චිය රෝහල් වෙත ඇතුළත් කොට ඇති අතර, සිද්ධිය සම්බන්ධයෙන් පලෙයි පොලිසිය වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=93924", "Category": null, "Parent URL": null}