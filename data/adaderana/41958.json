{"Source": "Adaderana", "Timestamp": "March 21, 2014 10:34 am", "Headline": "හලාවතට පොලිස් රණවිරු ස්මාරකයක්", "News Content": "පොලිස් රණවිරු දිනය නිමිත්තෙන් ඉදිකරන ලද රණවිරු ස්මාරකයක් අද (21) හලාවත පොලිස් අධිකාරී කාර්යාලය ඉදිරිපිටදී විවෘත කර තිබේ. හලාවත කොට්ඨාස බාර ජ්‍යෙෂ්ඨ පොලිස් අධිකාරී සාලිය සිල්වා මහතා විසින් එය විවෘත කරන ලදී. අනතුරුව පොලිස් සේවයේ යෙදී සිටියදී මිය ගිය පොලිස් නිලධාරීන්ගේ ඥාතීන් සහ පොලිස් නිලධාරීන් විසින් එම පොලිස් රණවිරු ස්මාරකයට පුෂ්පෝපහාර දැක්වීය. එහිදී පොලිස් සේවයේ යෙදී සිටින විට මිය ගිය පළමු පොලිස් නිලධාරියා ලෙස සැලකෙන පොලිස් සැරයන් සබාත් මහතාගේ මී මිණිපිරියක් වන හලාවත පදිංචි ජී.එම්.ෂෙරිෆ් මහත්මිය සහ ඇයගේ පුතෙකු විසින් පොලිස් රණවිරු ස්මාරකයට පුෂ්පෝපාහාර දක්වන ආකාරය ඡායාරූපයේ වේ. උතුවන් කන්දේ සැගවී සිටි බව කියන සරදියල් අත්අඩංගුවට ගැනීමට යාමේදී සරදියෙල්ගේ සහායකයෙකු වන මම්මලේ විසින් තබන ලද වෙඩි පහරකින් 1864 මාර්තු මස 21 වැනිදා පොලිස් සැරයන් සබාත් මහතා මිය ගොස් ඇත. පොලිස් රණවිරු දිනය පැවැත්වෙන්නේ ඒ නිමිත්තෙනි. මෙම අවස්ථාවට හලාවත කොට්ඨාස බාර ජේෂ්ඨ පොලිස් අධිකාරී සාලිය සිල්වා මහතා ඇතුළු උසස් පොලිස් නිලධාරීන් රැසක්ම සහභාගි විය. ඡායා රූ - ජූඩ් සමන්ත", "URL": "https://sinhala.adaderana.lk/news.php?nid=41958", "Category": null, "Parent URL": null}