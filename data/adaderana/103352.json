{"Source": "Adaderana", "Timestamp": "January 30, 2019 01:04 pm", "Headline": "බිග්බෑෂ් ලීග් ක්‍රිකට් තරගයක ජය සිඩ්නි සික්සර්ස් කණ්ඩායමට", "News Content": "බිග්බෑෂ් ලීග් ක්‍රිකට් තරගාවලියේ පැවති තරගයකින් ජය වාර්තා කිරීමට සිඩ්නි සික්සර්ස් කණ්ඩායම සමත් විය. ඒ ඇඩ්ලේඩ් ස්ට්‍රියිකස් කණ්ඩායම කඩුළු 8කින් පරාජය කරමිනි. බිග්බෑෂ් ලීග් ක්‍රිකට් තරගාවලියේ 45 වැනි තරගය ඊයේ(29) පැවැත්වුනේ සිඩ්නි ක්‍රිකට් ක්‍රීඩාංගණයේදීය. තරගයේ කාසියේ වාසිය දිනු සිඩ්නි සික්සස් පිල ප්‍රථමයෙන් පන්දු රැකීමට තීරණය කළේය. ඒ අනුව ඇඩ්ලේඩ් ස්ට්‍රියිකස් කණ්ඩායම නියමිත පන්දුවාර 20 අවසානයේ කඩුළු 8 ක් දැවි ලකුණු 124ක් රැස් කළේය. ජේක් ලේමන් පන්දු 46කදී ලකුණු 46ක් රැස් කළ අතර මිචෙල් නීසර් ලකුණු 31ක් රැස් කළේය. පන්දු යැවීමේ දී බෙන් ඩෝෂස් කඩුළු 3ක් දවා ගත්තේය. සීන් ඇබොට් දවා ගත් කඩුළු සංඛ්‍යාව 2කි. ලකුණු 125ක ජයග්‍රාහි ඉලක්කයක් හඹා යෑමට පිටියට පිවිසි සිඩ්නි සික්සස් කණ්ඩායම පන්දුවාර 14 යි එක් පන්දුවකදී කඩුළු 2ක් පමණක් දැවී ජයග්‍රාහි ඉලක්කය පසු කර ගියේය. ඩැනියල් හියස් පන්දු 44කදී ලකුණු 51ක් රැස් කළ අතර මොයිසස් හෙන්රික්ස් පන්දු 31කදි හතරේ පහර 5ක් සහ හයේ පහර 4ක් සමගින් රැස් කළ ලකුණු සංඛ්‍යාව 61කි. 45 වැනි තරගයේ ජය හිමි කර ගත් සිඩ්නි සික්සස් පිලට ප්‍රසාද ලකුණු 2ක් හිමි වු අතර ඔවුන් මේ වන විට ප්‍රසාද ලකුණු සටහනේ පසුවන්නේ දෙවන ස්ථානයේයි.", "URL": "https://sinhala.adaderana.lk/news.php?nid=103352", "Category": null, "Parent URL": null}