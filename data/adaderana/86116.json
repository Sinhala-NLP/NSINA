{"Source": "Adaderana", "Timestamp": "March 22, 2018 11:15 am", "Headline": " පෙබරවාරියේ  උද්ධමනය අඩුවෙලා", "News Content": "‍මේ වසරේ පෙබරවාරි මාසය තුළ උද්ධමනය සියයට 3.2 දක්වා අඩු වී තිබේ. ජනවාරි මාසයේ උද්ධමනය සියයට 5.4ක් වූ අතර පසුගිය වසරේ පෙබරවාරි මාසයට සාපේක්ෂව ‍මේ වසරේ පෙබරවාරි මාසය තුළ උද්ධමනය විශාල ලෙස අඩුවී ඇති බව ජන හා සංඛ්‍යාලේඛන දෙපාර්තමේන්තුව සඳහන් කළේය. තවද 2016 අප්‍රේල් මාසයේ සිට වාර්තා වූ අවම උද්ධමනය ලෙස මෙය සැලකෙයි. මේ වසරේ පෙබරවාරි මාසයේ ආහාර ද්‍රව්‍ය වල පැවති අඩු මිළ මට්ටම් උද්ධමනය පහල වැටීමට හේතු වී ඇති බව ජන හා සංඛ්‍යාලේඛන දෙපාර්තමේන්තුව පෙන්වා දෙයි. එළවළු, අමුමිරිස්, රතු ලූණු, සහල්, ලොකු ලූණු, කෙසෙල්, මයිසූර් පරිප්පු, මාළු, අර්තාපල්, සීනි, දෙහි සහ පැපොල් යනආහාර ද්‍රව්‍ය වල මිල අඩුවීම උද්ධමනය පහල වැටීමට බලපා තිබේ.", "URL": "https://sinhala.adaderana.lk/news.php?nid=86116", "Category": null, "Parent URL": null}