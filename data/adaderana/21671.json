{"Source": "Adaderana", "Timestamp": "January 26, 2012 04:23 pm", "Headline": "මහිම- දොරට වඩියි", "News Content": "ප්‍රවෘත්ති සහ තොරතුරු සම්පාදනයේ නිම් වළලු පුළුල් කරමින් සබරගමුව පළාත් සභා මාධ්‍ය ඒකකයේ මාසික ප්‍රකාශනයක් ලෙස \"මහිම\"නමින් තවත් ප්‍රාදේශීය පුවත්පතක් හඳුන්වා දී තිබේ. එහි මංගල කලාපය දොරට වැඩුම අද (26) කෑගල්ලේදී සිදුවිය. පළාතේ සමාජ ආර්ථික හා සංස්කෘතික සංවර්ධනයට මාධ්‍ය ක්ෂේත්‍රයේ පුළුල් දායකත්වය ලබා දීමේ අරමුණින් ප්‍රකාශයට පත්කෙරෙන මහිම මාසික පුවත්පත හරහා අධ්‍යාපන , සංචාරක, කෘෂිකර්ම , ආර්ථික සමාජ හා සංස්කෘතික වශයෙන් පුළුල් කතිකාවතක් ගොඩනැගීම එහි ප්‍රකාශකයින් විසින් අපේක්ෂා කරයි. එම පුවත්පතේ මංගල කලාපය එහි කතෘ ලසන්ත නිරෝෂණ පෙරේරා මහතා විසින් සබරගමුව මහ ඇමති සහ පළාත් ප්‍රවෘත්ති විෂය භාර අමාත්‍ය මහීපාල හේරත් මහතා වෙත පිරිනැමුණු අතර මෙම පුවත්පත පළාතේ 1107 ක් වූ ජාතික හා පළාත් පාසල් , සියලු රාජ්‍ය ආයතන සහ පෞද්ගලික අංශය අතර නොමිලේ බෙදාහැරීමට කටයුතු කෙරෙනු ඇත.", "URL": "https://sinhala.adaderana.lk/news.php?nid=21671", "Category": null, "Parent URL": null}