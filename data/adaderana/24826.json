{"Source": "Adaderana", "Timestamp": "June 7, 2012 11:00 am", "Headline": "ෆොන්සේකා හා ලේකම්ට එරෙහි නඩුව තවදුරටත් විභාග කෙරෙයි", "News Content": "පසුගිය ජනාධිපතිවරණ සමයේ යුද හමුදාවෙන් පලාගිය සෙබළුන් සේවයේ යොදාගත් බවට චෝදනා ලබා සිටින හිටපු යුද හමුදාපති සරත් ෆොන්සේකා හා ඔහුගේ ලේකම් සේනක ද සිල්වා එරෙහිව පවරා ඇති නඩුව තවදුරටත් විභාග කිරීමට කොළඹ මහාධිකරණ අද(07) තීන්දු කර තිබේ. අදාළ නඩු කැඳවූ අවස්ථාවේ දී ඇප මත මුදාහැර සිටින හිටපු යුද හමුදාපති සරත් ෆොන්සේකා මහතා අධිකරණය හමුවෙහි පෙනී සිටියේය. මෙම නඩුව විභාග කිරීම සඳහා සාක්ෂිකරුවන්ට සිතාසි නිකුත් කරන ලෙස මෙහිදී රජයේ නීතිඥවරයා අධිකරණයෙන් ඉල්ලා සිටියේය. එම ඉල්ලීම පිළිගත් මහාධිකරණ විනිසුරු සුනිල් රාජපක්ෂ මහතා අදාළ නඩුව ලබන 21 වන දින විභාග කිරීමට දින නියම කරමින් එහි සාක්ෂිකරුවන්ට සාක්ෂි දීම සඳහා අධීකරණය හමුවෙහි පෙනීසිටින මෙන් දන්වා සිතාසි නිකුත් කළේය. අනතුරුව වැඩිදුර නඩු විභාගය ලබන 21 වන දිනට කල් තැබිණි. පසුගිය ජනාධිපතිවරණ සමයේ යුද හමුදාවෙන් පලාගිය සෙබළුන් 10 දෙනෙකු සේවයේ යොදවා ඔවුන්ට වැටුප් ගෙවීම තුළින් හිටපු යුද හමුදාපතිවරයා සහ ඔහුගේ ලේකම්වරයා වරදක් සිදුකර ඇතැයි චෝදනා කරමින් නීතිපතිවරයා මෙම නඩුව පවරා තිබේ.", "URL": "https://sinhala.adaderana.lk/news.php?nid=24826", "Category": null, "Parent URL": null}