{"Source": "Adaderana", "Timestamp": "December 31, 2010 09:24 am", "Headline": "ජනපති කොමිසම හා සාකච්ඡාවට පමණක් විද්වත් කමිටුව සූදානම් නෑ", "News Content": "ශ්‍රී ලංකාවේ සිවිල් යුද ගැටුම් පැවති කාල සීමාව තුළ සිදුවූ බව කියන මානව හිමිකම් කඩවීම සම්බන්ධව උපදෙස් ලබාගැනීම සඳහා පත්කළ එක්සත් ජාතීන්ගේ උපදේශන කමිටුවේ කාර්යභාරය උගත් පාඩම් හා ප්‍රතිසන්ධානය පිළිබඳ ජනාධිපති කොමිසම සමග සාකච්ඡාව කිරීමට පමණක් සීමා වී නොමැති බව එක්සත් ජාතීන්ගේ සංවිධානය පවසයි. එම කමිටුවේ කාර්යයභාරය ජනාධිපති කොමිසම සමග සාකච්ඡා කිරීමට වඩා පුළුල්ව පැතිරගිය එකක් බව කමිටුවට ශ්‍රී ලංකාවට පැමිණීමට වීසා ලබාදීම පිළිබඳව රජය විසින් සිදුකරන ලද ප්‍රකාශයට පිළිතුරු දෙමින් එක්සත් ජාතීන්ගේ සංවිධානය සඳහන් කරයි. උගත් පාඩම් හා ප්‍රතිසන්ධානය පිළිබඳ ජනාධිපති කොමිසම වෙත සාක්ෂි ලබාදීම සඳහා පමණක් එක්සත් ජාතීන්ගේ උපදේශන කමිටුවට ශ්‍රී ලංකාවට පැමිණීම සඳහා වීසා ලබාදීමට සූදානම් බව ඊයේ(30) ජනමාධ්‍ය හා ප්‍රවෘත්ති අමාත්‍ය කෙහෙළිය රඹුක්වැල්ල මහතා විසින් සඳහන් කර තිබිණි. එමෙන්ම අදාළ කමිටුවට ශ්‍රී ලංකාව තුළ විමර්ශන කටයුතු සිදුකිරීම සඳහා අවසර ලබානොදෙන බව ද ඊයේ රජයේ ප්‍රවෘත්ති දෙපාර්තමේන්තුවේ පැවති කැබිනට් මණ්ඩල තීරණ දැනුම්දීමේ මාධ්‍ය හමුවට එක්වෙමින් රඹුක්වැල්ල මහතා අවධාරණය කර සිටියේය. නමුත් විද්වත් කමිටුවේ කාර්යයභාරය ජනාධිපති කොමිසම සමග සිදුකෙරෙන සරල ගනුදෙනුවකට වඩා පුළුල් වූවක් බවට කමිටුව විසින් පැහැදිලිව අනාවරණය කර ඇති බව එම ප්‍රකාශය වෙත ප්‍රතිචාර දක්වමින් එක්සත් ජාතීන්ගේ නියෝජ්‍ය මාධ්‍ය ප්‍රකාශක ෆර්හාන් හක් මහතා සඳහන් කර ඇත.", "URL": "https://sinhala.adaderana.lk/news.php?nid=13175", "Category": null, "Parent URL": null}