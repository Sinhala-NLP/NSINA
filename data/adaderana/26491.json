{"Source": "Adaderana", "Timestamp": "August 11, 2012 11:56 am", "Headline": "නැවත පදිංචි කිරීම් අවසන් අදියරට", "News Content": "වව්නියාව, කදිරගාමර් සහ ආනන්ද කුමාරස්වාමි සහන ගම්මානවල පවුල් 1,183 කට අයත් පුද්ගලයින් 4,107 දෙනෙකු නැවත පදිංචි කරවීම සඳහා සිටින බව නැවත පදිංචි කිරීම් අමාත්‍යාංශය පවසයි. උතුරු පළාතේ නැවත පදිංචි කිරී‍මේ වැඩසටහන යටතේ වව්නියාව, මැණික් ෆාම් සහන ගම්මානයේ සිටි පවුල් 73,498 කට අයත් පුද්ගලයින් දෙලක්ෂ 65,523 දෙ‍නෙකු ඔවුන්ගේ මුල් ගම්බිම්වල නැවත පදිංචි කර ඇති බව එම අමාත්‍යාංශය සඳහන් ක‍ළේය. අදාළ ප්‍රදේශවල බිම්බෝම්බ ඉවත් කර ආරක්ෂාව තහවුරු කිරීමෙන් අනතුරුව ‍මෙම නැවත පදිංචි කිරීමේ කටයුතු සිදුකර ඇති බව නැවත පදිංචි කිරීමේ අමාත්‍යාංශය පැවසුවේය. මේ අතර අනිද්දා දිනයේ දී තවත් පවුල් 174 කට අයත් පුද්ගලයින් 569 දෙනෙකු පුදුකුඩිඉරිප්පු ප්‍රාදේශීය ලේකම් කොට්ඨාශයේ මල්ලිකයිතිවු ප්‍රදේශයේ නැවත පදිංචි කිරීමට නියමිතය. නැවත පදිංචි කරන පිරිස් සඳහා මාස 06 ක් සඳහා අවශ්‍ය වියළි ආහාර, පානීය ජලය සහ අනෙකුත් පහසුකම් ලබාදීමට ද අමාත්‍යාංශය පියවර ගෙන තිබේ.", "URL": "https://sinhala.adaderana.lk/news.php?nid=26491", "Category": null, "Parent URL": null}