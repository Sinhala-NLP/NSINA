{"Source": "Adaderana", "Timestamp": "June 1, 2016 04:00 pm", "Headline": " ගින්නක් නැතිව දුමක් නඟින්නේ නෑනේ!", "News Content": "සෞඛ්‍ය අමාත්‍යංශය තමන්ගේ පවුලේ සාමාජිකයින්ගේ බූදලයක් බවට පත්ව ඇතැයි වෛද්‍ය සංගමය එල්ල කරන චෝදනාවලට පාර්ලිමේන්තු මන්ත්‍රීවරයෙකු ලෙස ‍තම පුත් චතුර සේනාරත්න පිළිතුරු දීමේ වරදක් නොදකින බව කැබිනට් ප්‍රකාශක ඇමති රාජිත සේනාරත්න මහතා කියයි.තම පවුල ඉලක්ක කර වෛද්‍ය සංගමය එල්ල කරන චෝදනා හේතුවෙන් එම සංගමයේ ක්‍රියාකලාපය තවත් වෛද්‍ය සංගම්වල දෝෂ දර්ශනයට ලක්ව ඇති බවද ඇමතිවරයා කියයි.කැබිනට් තීරණ දැනුම්දීමේ මාධ්‍ය හමුවට අද එක්වෙමින් අමාත්‍යවරයා මේ බව කියා සිටියේ මාධ්‍යවේදීන්ගේ ප්‍රශ්නවලට පිළිතුරු දෙමිනි.ගින්නක් නැතිව දුමක් නඟින්නේ නැතැයි පැවසූ ඇමතිවරයා මේ ආකාරයට චෝදනා කරන්නේ නම් ඔහුට පාර්ලිමේන්තුවේ වරප්‍රසාද ප්‍රශ්නයක් මතු කර අදාළ වෛද්‍යවරයා පාර්ලිමේන්තුවට ගෙන්වා සමාව ගත යුතු තැනට පත් කළ හැකි බවද එසේ සමාව නොගන්නේ නම් ශ්‍රේෂ්ඨාධිකරණයෙන් ඊට අදාළ දඬුවම හිමිවනු ඇති බවද හෙතෙම පෙන්වාදුන්නේය.තමන්ට ද වරක් ලංකා බැංකු සේවක සංගමයේ සභාපතිවරයා සිදුකළ අපහාසයක් සම්බන්ධයෙන් පාර්ලිමේන්තුවට ඔහු කැඳවා සමාවගත් බවද ඒ මහතා සිහිපත් කළේය.ආපදා අවස්ථාවේදී චතුර සේනාරත්න කඩුවෙල ප්‍රදේශයට ගොස් ජනතා අවශ්‍යතා ඉටුකළ බවත්, ඒ සඳහා සෞඛ්‍ය අමාත්‍යංශයේ කිසිවක් ඔහු විසින් බෙදා නොදුන් බවත්, ජනපති පවා ඔහුගේ එම සේවය අගය කළ බවත් ඇමතිවරයා කීවේය.එසේම වෛද්‍ය සංගමය ඔවුන්ගේ වර්ජනය සාර්ථක යැයි පැවසුවද විශේෂඥ වෛද්‍යවරු ඇතුළු බොහෝ පිරිසක් සේවයට වාර්තා කළ බවත්, වෛද්‍ය සංගමයට හැකිවූයේ බාහිර රෝගී ප්‍රතිකාර පමණක් අඩාල කිරීමට බවත්, ඇමතිවරයා පෙන්වාදුන්නේය.කෙසේ වුවද තමන් වෘත්තීය සමිති මෙහෙයවූ කාලයේ වෛද්‍ය සංගමයේ මෙවැනි බෙදීමක් නොතිබූ බවත්, වර්ජනයක් නම් සියලුදෙනා එක්ව වර්ජනය කළ බවත්, පිල් බෙදීම නිසා එවැන්නක් දැන් දක්නට නැති බවත්, හෙතෙම පැවසීය.මතබේදයට තුඩුදුන් පශ්චාත් සීමාවාසික පත්වීම් ලැයිස්තුවේ කිසිදු වෙනසක් සිදුකර නැති බවත්, වෛද්‍ය සංගමයට එය පැමිණ නැවත බලන්නැයි දැන්වූ බවත්, සෞඛ්‍ය අමාත්‍යවරයා ලෙස සෞඛ්‍ය අධ්‍යක්ෂ ජනරාල්වරයා ආරක්ෂා කළ බවට එල්ල කරන චෝදනා ප්‍රතික්ෂේප කරන බවත්, ඇමතිවරයා කීවේය.මේ අතර වජිර අබේවර්ධනගේ ස්වදේශ කටයුතු අමාත්‍යං‍ශයේ ලේකම් තනතුරට අනූෂ පැල්පිට පත්කිරීම, දමයන්ති ජයසූරිය නැමැති හිටපු අතිරේක ලේකම්වරිය විදේශගතවීම යන චෝදනා සම්බන්ධයෙන් ස්ථාවරය කුමක්දැයි මාධ්‍යවේදීන් විමසූ කළ රාජිත ඇමතිවරයා කියා සිටියේ \"තමාට වඩා වජිර ගැන දන්නේ ගයන්ත\" බවයි.කෙසේ වුවද තමාට වජිර ගැන ප්‍රශ්නයක් නැති බව එහිදී ගයන්ත ඇමතිවරයා පැවසීය.ප්‍රශ්න ඇති නම් වජිරගෙන්ම ඒ ගැන අහගන්නා ලෙසද ඇමතිවරයා පිළිතුරු දුන්නේය.", "URL": "https://sinhala.adaderana.lk/news.php?nid=60683", "Category": null, "Parent URL": null}