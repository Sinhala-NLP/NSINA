{"Source": "Adaderana", "Timestamp": "December 20, 2016 09:07 am", "Headline": "නිවාඩු අවලංගු කළත් තැපැල් සේවකයින් වර්ජනයේ!", "News Content": "තැපැල් දෙපාර්තමේන්තුවේ සියලුම කාර්යය මණ්ඩලවල නිවාඩු අවලංගු කරනු ලැබුවද තැපැල් සේවකයින් වැඩ වර්ජනයක් ආරම්භ කර තිබේ.ඊයේ මධ්‍යම රාත්‍රී සිට පැය 48ක කාලයක් මෙම වැඩ වර්ජනය ක්‍රියාත්මක කරන බව ඒකාබද්ධ තැපැල් වෘත්තීය සමිති පෙරමුණේ සම කැඳවුම්කරු එස්.එච්.කාරියවසම් මහතා සඳහන් කළේය.වැටුප් විෂමතා ඉවත් කිරීම ඇතුළු ඉල්ලීම් 14ක් මුල් කරගනිමින් මෙම වැඩ වර්ජනය ආරම්භ කර තිබේ.සිය ඉල්ලීම්වලට යහපත් ප්‍රතිචාර නොලැබුණහොත් ඉදිරියේදී අඛණ්ඩ වැඩ වර්ජනයකට යොමුවන බව එස්.එච්.කාරියවසම් මහතා සඳහන් කළේය.කෙසේවෙතත් ඊයේ මධ්‍යම රාත්‍රීයේ සිට ලබන 21 වන දින මධ්‍යම රාත්‍රිය දක්වා කාලය තුළ තැපැල් දෙපාර්තමේන්තුවේ සියලුම කාර්යය මණ්ඩලවල නිවාඩු අවලංගු කිරීමට පියවර ගෙන ඇති බව තැපැල්පති රෝහණ අබේරත්න මහතා සඳහන් කළේය.එහෙත් තම වෘත්තීය සමිති ක්‍රියාමාර්ගයට නිවාඩු අවලංගු කිරීම ගැටලුවක් නොවන බව ඒකාබද්ධ තැපැල් වෘත්තීය සමිති පෙරමුණේ සම කැඳවුම්කරු එස්.එච්.කාරියවසම් මහතා පැවසුවේය.", "URL": "https://sinhala.adaderana.lk/news.php?nid=67188", "Category": null, "Parent URL": null}