{"Source": "Adaderana", "Timestamp": "February 16, 2018 08:11 am", "Headline": " පැමිණිලි විභාගය අතරතුර 10 හැවිරිදි දරුවාට පහරදීලා ", "News Content": "පවුල් ආරවුලක් විසඳන අතර තුර පොලිස් ස්ථානය තුළදී තම පුතාට ජංගම දුරකථනයකින් පහර දුන් බව කියන සැකකරුවෙකුව වෙන්නප්පුව පොලීසිය විසින් අත්අඩංගුවට ගෙන ඇත. 15 වැනිදා වෙන්නප්පුව පොලීසියේ විවිධ පැමිණිළි අංශයේදී මෙම පහර දීම සිදුවී ඇති බව සඳහන්ය. පොලීසිය විසින් අත්අඩංගුවට ගෙන ඇත්තේ වෙන්නප්පුව - නයිනමඩම පදිංචිකරුවෙකුවය. සැකකරු සහ ඔහුගේ බිරිද කලක් ඉතාලියේ සේවය කර මෑතකදී මෙරටට පැමිණ ඇති අඹු - සැමි යුවළකි. මෙරටට පැමිණීමෙන් පසුව අඹු - සැමියන් අතර නිතර පවුල් ආරවුල් ඇති වී තිබේ. තමන්ට සිදුවන තාඩන පීඩන සම්බන්ධයෙන් බිරිද වෙන්නප්පුව පොලීසියට පැමිණිලි කර ඇත. එම පැමිණිල්ල විභාග කිරීම සඳහා දෙපාර්ශවයම පසුගිය 15 වැනිදා වෙන්නප්පුව පොලීසියට කැඳවා තිබේ. පැමිණිලිකාර බිරිද පොලීසියට පැමිණ ඇත්තේ 10 හැවිරිදි තම දරුවාද සමඟය. පොලිස් පරීක්ෂකවරයා පැමිණිල්ල විභාග කරමින් සිටින අතර තුර දරුවා තම මව සමෙඟ කිසියම් දෙයක් පවසා ඇත. ඉන් උරණ වී ඇති සැකකරු තමා අත තිබූ ජංගම දුරකථනයෙන් දරුවාට පහර දී ඇත. සිද්ධිය දුටු විවිධ පැමිණිලි අංශයේ ස්ථානාධිපතිවරයා තමා සිදු කරමින් සිටි පැමිණිලි විභාගය පසෙක තබා සැකකරුව එම අවස්ථාවේදීම අත්අඩංගුවට ගෙන ඇත. සැකකරු මාරවිල දිසා අධිකරණයට ඉදිරිපත් කිරීමට නියමිතව ඇත.", "URL": "https://sinhala.adaderana.lk/news.php?nid=84395", "Category": null, "Parent URL": null}