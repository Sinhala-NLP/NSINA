{"Source": "Adaderana", "Timestamp": "July 31, 2019 11:18 am", "Headline": "නීති විරෝධීව විදේශ මුදල් සිංගප්පූරුවට ගෙනියන්න ගිය පුද්ගලයෙක් අත්අඩංගුවට", "News Content": "විදේශ මුදල් තොගයක් නීතිවිරෝධී ලෙස සිංගප්පූරුව බලා රැගෙන යෑමට තැත් කළ ශ්‍රී ලාංකික ගුවන් මගියෙකු ඊයේ (30) දහවල් කටුනායක ගුවන් තොටුපළ පිටත්වීමේ පර්යන්තයේ දී රේගු නිලධාරීන් පිරිසක් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක අතිරේක රේගු අධ්‍යක්ෂ ජනරාල් සුනිල් ජයරත්න මහතා පැවසීය. මොහු කොළඹ,කොල්ලුපිටිය ප්‍රදේශයේ පදිංචි 38 හැවිරිදි ව්‍යාපාරිකයෙකි. ඔහු ඊයේ (30) දහවල් 12.45 ට සිංගප්පූරුව බලා පිටත්ව යන ශ්‍රී ලන්කන් ගුවන් සේවයේ යූ.එල්.- 306 දරන ගුවන් යානයට කටුනායක ගුවන් තොටුපළ වෙත පැමිණ තිබුණි. ඔහු විසින් රැගෙන විත් තිබූ ගමන් මල්ලේ වූ ඇදුම් අතර , පත්තර කොළ වලින් ඔතා මෙම විදේශ මුදල් තොගය සඟවා ගෙන තිබේ. එහි ඇමෙරිකානු ඩොලර් 22,000 ක් සහ සිංගප්පූරු ඩොලර් 381 ක් තිබූ අතර , ඒ මුදල් සියල්ලේ ශ්‍රී ලංකා රුපියල් වටිනාකම 39,65,530 ක් බව රේගුව පවසයි. මේ පිළිබඳව විධිමත් රේගු පරීක්ෂණය නියෝජ්‍ය රේගු අධ්‍යක්ෂ කේ.එච්.පී.කුමාරසිරි මහතා විසින් පැවැත්වූ අතර ,එහිදී මෙම විදේශ මුදල් සියල්ල රාජසන්තක කිරීමට නියෝග කර තිබේ.", "URL": "https://sinhala.adaderana.lk/news.php?nid=115409", "Category": null, "Parent URL": null}