{"Source": "Adaderana", "Timestamp": "October 12, 2016 12:57 pm", "Headline": "නයිට් ක්ලබ් ගැටුම ගැන ජනපති උපදෙසින් පූර්ණ පරීක්ෂණයක්", "News Content": "කොළඹ, යූනියන් පෙදෙස රාත්‍රී සමාජ ශාලාවක සිදුවූ‍ ගැටුම සම්බන්ධයෙන් පූර්ණ පරීක්ෂණයක් සිදුකරන මෙන් ජනාධිපතිවරයා ආරක්ෂක අංශවලට උපදෙස් ලබාදී ඇති බව පාර්ලිමේන්තු ප්‍රතිසංස්කරණ හා ජනමාධ්‍ය නියෝජ්‍ය අමාත්‍ය කරූ පරණවිතාන මහතා පවසයි.මේ සිදුවීම සම්බන්ධයෙන් පොලිස් පැමිණිල්ලක් තිබුණද,නැතද සිද්ධිය සම්බන්ධයෙන් ජනාධිපතිවරයාගේ පුතු වන දහම් සිරිසේන මහතාගේ නමද ඈදා ගනිමින් පුවත් පළවන බැවින් මෙලෙස උපදෙස් ලබාදී ඇති බව පරණවිතාන මහතා සඳහන් කළේය.අද(12)රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවකදී හෙතෙම මේ බව කියා සිටියේය.මීට අමතරව ජනාධිපති විමර්ශන ඒකකය විසින් ද මේ සම්බන්ධයෙන් පරීක්ෂණයක් සිදුකරන බව ඔහු කියා සිටියේ පැවති මාධ්‍ය හමුවේදී මාධ්‍යවේදියෙකු විසින් අසන ලද පැනයකට ප්‍රතිචාර දක්වමිනි.මෙම පරීක්ෂණවල ප්‍රතිඵල අනුව ඉදිරි ක්‍රියා මාර්ග ගනු ඇති බවට නියෝජ්‍ය අමාත්‍යවරයා විශ්වාසය පළ කළේය.නමුත් මෙම සිද්ධියට අදාළ ආයතනයේ හමිකරු පවසා ඇත්තේ මෙවැනි සිදුවීමක් සිදු නොවූ බවයි.එමෙන්ම පහරකෑමට ලක් වූ පුද්ගලයා පවසා ඇත්තේ අදාළ සිදුවීම සිදු වන අවස්ථාවේ පැමිණි පුද්ගලයින් හා තමාට පහරදුන් පුද්ගලයින් හදුනා ගැනීමට නොහැකි වූ බවකි. මෙවැනි තත්ත්වයක් තුළ අමාත්‍යවරයාගෙන් මාධ්‍යවේදියෙකු විසමා සිටියේ සිද්ධියට අදාළ පිරිස් මෙවැනි ප්‍රකාශයන් සිදු කරන්නේ කුමන හේතූන් නිසාද යන්නයි.එම අවස්ථාවේදී අමාත්‍යවරයා කියා සිටියේ යම් බලපෑමකට ලක් වී ඔවුන් මෙලෙස ප්‍රකාශයන් සිදු කිරීමටද ඉඩ කඩ ඇති බවත් ඒ පිළිබඳව පරීක්ෂණ සිදු කරන බවත්ය.එමෙන්ම දුමින්ද සිල්වා සිද්ධියේ 10 වැනි සැකකරු අතුරුදන්වීම සම්බන්ධයෙන්ද පරීක්ෂණයක් සිදු කරන බවද ඒ මහතා පෙන්වා දී ඇත.හිටපු මහ බැංකු අධිපතිවරයා රජයේ කිසිඳු තනතුරක් බාර නොගන්නා බවට ප්‍රකාශ කර තිබුණද වර්තමානය වන විට ඒ මහතා යම් තනතුරක් ලබා දී ඇති බවට පැතිර යන ප්‍රචාරය පිළිබඳව අමාත්‍යවරයාගෙන් මාධ්‍යවේදියෙකු විසමා සිටි අවස්ථාවේ ඒ මහතා කියා සිටියේ ඒ පිළිබඳව අර්ජුන් මහේන්ද්‍රන් මහතාගෙන්ම විමසා සිටිම වඩාත් සුදුසු බවයි.එමෙන්ම 2017 අය වැය මගින් ජනාධිපතිවරයාගේ වැය ශීර්ෂ්‍ය ඉහළ දැමීම පිළිබඳව මාධ්‍යවේදියෙකු යොමු කළ පැනයට පිළිතුරු දුන් ඒ ඔහු ප්‍රකාශකර සිටියේ වැය ශීර්ෂය ඉහළ ගොස් ඇත්තේ ජනාධිපතිවරයාගේ පෞද්ගලික වියදම් නිසා නොව ඒ යටතේ සිදු වන සංවර්ධව ව්‍යාපෘති නිසාවෙන් බවයි. එට්කා ගිවිසුම අත්සන් කිරීම මගින් විශාල රැකියා අවස්ථාවන් ගණනාවක් මෙරට තුළ නිර්මාණය වන බව පැවසූ අමාත්‍ය වරයා පෙන්වා දී ඇත්තේ එහි වාසි තත්ත්වයන් මෙන්ම අවාසි තත්ත්වයන්ද ඇති බවකි.එමෙන්ම 2017 අයවැය පාර්ලිමේන්තුවට ඉදිරිපත් කිරීම නොවැම්බර් මස සිදු කරන බවත්, එය දෙවන වර කියවීම හා විවාදය දින 26ක් පුරා නොවැම්බර් හා දෙසැම්බර් මාස වලදී සිදු කිරීමට නියමිත බවත් ඒ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=64979", "Category": null, "Parent URL": null}