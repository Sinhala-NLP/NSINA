{"Source": "Adaderana", "Timestamp": "July 4, 2019 10:55 am", "Headline": "විරෝධතාවක් උණුසුම් වෙයි", "News Content": "චිලී රාජ්‍යයේ සන්තියාගෝ අගනුවර පැවති විරෝධතාවක් අතරතුර කලහකාරී තත්ත්වයක් උද්ගත වී ඇත. ඒ විරෝධතාව පාලනය කිරීම සඳහා ආරක්ෂක අංශ මැදිහත්වීමත් සමඟයි. චිලී රාජ්‍යයේ ගුරුවරුන් සහ සිසුන් සන්තියාගෝ අගනුවරදී විරෝධතාවක නිරත වී ඇත. ඒ අධ්‍යාපන ක්ෂේත්‍රයට වෙන්කෙරෙන ප්‍රතිපාදන ඉහළ දමන ලෙස බලකරමිනි. අධ්‍යාපන ක්ෂේත්‍රයට ප්‍රතිපාදන වෙන්කිරීම පිළිබඳ ගැටළුවට විසඳුම වශයෙන් රජය ගෙන ආ යෝජනාව ගුරුවරුන් විසින් ප්‍රතික්ෂේප කර ඇති අතර වැඩවර්ජනයක් සිදු කිරීමටත් ඔවුන් එකඟ වී ඇත. විරෝධතාව පවත්වා ඇත්තේ ගුරුවරුන් එම තීරණයට එළඹීමත් සමඟයි. කෙසේ නමුත් විරෝධතාව පාලනය කිරීම සඳහා පොලීසිය මැදිහත්වීමත් සමඟ ගැටුමක් හටගෙන තිබුණි. එහිදී විරෝධතාකරුවන් පොලිස් රථයකට ගිනි තබා ඇති අතර පොලිස් නිලධාරීන් වෙත ගල්මුල් ප්‍රහාර එල්ල කළ බව සඳහන්ය. පිරිස විසුරුවා හැරීමට පොලීසිය ජල සහ කඳුළු ගෑස් ප්‍රහාර එල්ල කර ඇත. මෙහිදී විරෝධතාකරුවන් රැසක් අත්අඩංගුවට ගෙන ඇති බවද විදෙස් වාර්තා සඳහන් කළේය. මේ අතර පොලීසිය විරෝධතාව පාලනය කිරීම සඳහා දැඩි ක්‍රියාමාර්ග අනුගමනය කළ බවට ජනතාව චෝදනා කරයි.", "URL": "https://sinhala.adaderana.lk/news.php?nid=113337", "Category": null, "Parent URL": null}