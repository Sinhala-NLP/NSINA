{"Source": "Adaderana", "Timestamp": "February 28, 2012 12:49 pm", "Headline": "අත යටින් ගාණ ඉල්ලූ පී.එච්.අයිට වැඩවරදියි", "News Content": "අල්ලස් ලබාගැනීමේ සිද්ධියක් සම්බන්ධයෙන් වේවැල්දෙණිය ප්‍රදේශයේ මහජන සෞඛ්‍ය පරීක්ෂකවරයෙකු අත්අඩංගුවට ගෙන තිබේ. අල්ලස් හෝ දූෂණ විමර්ශන කොමිසම කියා සිටියේ වෙළෙඳසැල් හිමියෙකුගෙන් රුපියල් 10,000ක අල්ලස් මුදලක් ලබාගන්නා අවස්ථාවේ දී අදාළ සෞඛ්‍ය පරීක්ෂකවරයා අත්අඩංගුවට ගත් බවයි. මොහු මීරිගම සෞඛ්‍ය වෛද්‍ය නිලධාරී කාර්යාලයට අනුයුක්තව සේවය කළ අයෙකි. පාරිභෝජනයට නුසුදුසු තත්ත්වයේ ආහාර වෙළෙඳාම් කිරීම හා අපිරිසිඳු තත්ත්වයෙන් වෙළෙඳසැළ පවත්වාගෙන යාම යන කරුණු වලට එරෙහිව නීති මගින් කටයුතු නොකිරීමට අදාළව සෞඛ්‍ය පරීක්ෂකවරයා විසින් වෙළෙඳසැල් හිමියාගෙන් මෙම අල්ලස් මුදල ඉල්ලා තිබේ. අල්ලස් හෝ දූෂණ විමර්ශන කොමිසමේ නිලධාරීන් විසින් අත්අඩංගුවට ගත් සැකකරු අත්තනගල්ල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=22457", "Category": null, "Parent URL": null}