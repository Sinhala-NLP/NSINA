{"Source": "Adaderana", "Timestamp": "September 23, 2010 09:56 pm", "Headline": "මුහුණුවර කුමක් වුවත් ත්‍රස්තවාදයේ වෙනසක් නෑ", "News Content": "කුමන මුහුණුවරකින්, කුමන සංයුතියකින් පැමිණියද ත්‍රස්තවාදයෙහි වෙනසක් නොවන බවත්, එය ත්‍රස්තවාදයම වන බවත් ජනාධිපති මහින්ද රාජපක්ෂ පවසයි. මීට සුළු මොහොතකට පෙර නිව්යෝර්ක් නගරයේදී එක්සත් ජාතීන්ගේ 65 වන මහා සමුළුව අමතමින් ජනාධිපතිවරයා මේ බව අවධාරණය කළේය. සියලු දේශයක් රැකගැනීමේ වගකීම තමන් වෙත පැවරී ඇති බව ද ඒ මහතා එහිදී සඳහන් කළේය. එමෙන්ම අන්තර්ජාතික මානුෂික නීතීන් කෙතරම් දුරට නූතනයට අනුකූල වන්නේද යන කරුණ පිළිබඳව හැදෑරිය යුතු බව රාජපක්ෂ මහතා ප්‍රකාශ කළේය. ගැටලු වලට පවතින සාර්ථකම විසඳුම සාකච්ඡාව බව විශ්වාස කරන බවත්, නමුත් එය වඩාත් ඵලදායී විය යුතු බවත් ඔහු පෙන්වා දුන්නේය. එමෙන්ම පූර්ණකාලීන, කල්පවත්නා සාමයක් වෙනුවෙන් කටයුතු කරන බව ද ජනාධිපතිවරයා අවධාරණය කළේය. සියලු ජනතාව වෙනුවෙන් ආර්ථික ප්‍රගතිය සකස් වන බවත්, තවදුරටත් ශ්‍රී ලංකාවේ ආර්ථික සංවර්ධනය වෙනුවෙන් ජාත්‍යන්තර සහය අපේක්ෂා කරන බවත් හෙතෙම කියා සිටියේය. බාහිර විසඳුම් බලෙන් පැටවීම සාර්ථක නොවන බව ද මහින්ද රාජපක්ෂ මහතා සමුළුව අමතමින් අවධාරණය කළේය. එමෙන්ම හදිසි නීති රෙගුලාසි ඉවත් කිරීම සඳහාද ඉදිරියේදී කටයුතු කරන බව ඔහු සඳහන් කළේය. මේ වනවිට පුද්ගලික අංශයට ද රට තුළ ආයෝජන අවස්ථා වර්ධනය වී ඇති බව ජනාධිපති මහින්ද රාජපක්ෂ මහතා ප්‍රකාශ කළේය. උගත් පාඩම් හා ප්‍රතිසන්ධානය පිළිබඳ ජනාධිපති කමිටුවේ කාර්යයභාරය පිළිබඳ සඳහන් කරමින් එම කමිටුව මගින් මේ වනවිට තමන් වෙත සන්දේශයක් මගින් පරිපාලන නිර්දේශ කිහිපයක් ඉදිරිපත් කර තිබෙන බව පෙන්වා දුන්නේය. අවතැන් වූ ජනතාව නැවත පදිංචි කිරීමේ කටයුතු මේ වනවිට 90% ක් පමණ අවසන්ව තිබෙන බවද ජනාධිපතිවරයා සඳහන් කළේය. නැගෙනහිර පළාතේ සංවර්දන කටයුතු මේ වනවිට අවසන්ව ඇති බවත්, උතුරේ පළාතේ සංවර්ධන කටයුතු ද කඩිනමින් සිදුවන බව හෙතෙම සමුළුව හමුවෙහි පෙන්වාදුන්නේය. ත්‍රස්තවාදය නැවත ඇතිවීම වැලැක්වීමට කටයුතු කරන බව ද මෙහිදී මහින්ද රාජපක්ෂ මහතා අවධාරණය කළේය.", "URL": "https://sinhala.adaderana.lk/news.php?nid=11054", "Category": null, "Parent URL": null}