{"Source": "Adaderana", "Timestamp": "February 1, 2019 06:55 pm", "Headline": "සාකච්ඡා අසාර්ථකයි-රේගුව අකුරට වැඩ දිගටම", "News Content": "රේගු වෘත්තීය සමිති සන්ධානය විසින් ආරම්භ කර ඇති අකුරට වැඩ කිරීමේ වෘත්තීය ක්‍රියාමාර්ගය හේතුවෙන් මේවන විට රේගු ආදායම සියයට හැටකින් අඩුවී ඇති බව වෘත්තීය ක්‍රියාමාර්ගයේ නිරත වෘත්තීය සමිති පවසයි. මේ අතර අද(01) පස්වරුවේ මෙම ගැටලුව සම්බන්ධයෙන් වෘත්තීය සමිති හා මුදල් අමාත්‍යවරයා සමග පැවැති සාකච්ඡාවට අසාර්ථක වූ බව රේගු වෘත්තීය සමිති සන්ධානය පැවසීය. රේගු අධ්‍යක්ෂ ජනරාල්වරියවන පී.එස්.එම්. චාර්ල්ස් මහත්මිය හදිසියේ ස්ථාන මාරුකර ඒ වෙනුවට විශ්‍රාමික නාවික හමුදා නිලධාරියෙකු පත්කිරීමට විරෝධය පලකරමින් රේගු වෘත්තීය සමිති සන්ධානය ආරම්භ කළ අකුරට වැඩ කිරීමේ වෘත්තීය සමිති ක්‍රියාමාර්ගය තුන්වන දිනටත් අද ක්‍රියාත්මක වුණි. කෙසේ වෙතත් අත්‍යවශ්‍ය සේවා වලින් මේවන තෙක් ඉවත් නොවන බවත් කටුනායක ගුවන්තොටුපලේ සහා කොළඹ වරායේ අත්‍යවශ්‍ය සේවා මේවන විට සාමාන්‍ය පරිදි ක්‍රියාත්මක වන බවත් රේගු වෘත්තීය සමිති සන්ධානය ප්‍රකාශ කළේය. අතර කෙසේවෙතත් අද දිනයේදී රේගු මූලස්ථානයේ කටයුතු වෘත්තීය සමිති ක්‍රියාමාර්ගය හේතුවෙන් අඩාලවී තිබූ අතර අංශ කිහිපයක් ඒ හේතුවෙන් පාළු සොබහවයක් ගෙන තිබූණි. මේ අතර වැඩ බලන රේගු අධ්‍යක්ෂ ජනරාල්වරයා රේගු මූලස්ථානයට නොපැමිණි අතර ඔහුගේ නිලකාරමයට අගුළුදා තිබුණි. එමෙන්ම රේගු වෘත්තීය සමිති ක්‍රියාත්මක කරන අකුරට වැඩ කිරීමේ වෘත්තීය ක්‍රියාමාර්ගය හේතුවෙන් කොළඹ වරායේද අංශ රැසක වැඩ කටයුතු අඩාල වුණි. ඒ හේතුවෙන් එහිද පාළු සොබහවයක් ගත් අතර ඇතැම් ඒකකවල දිගු පොලීම්ද දැකගත හැකි විය. මෙම මාධ්‍ය හමුවෙන් අනතුරුව වෘත්තීය ක්‍රියාමාර්ගයේ නිරත රේගු නිලධාරීන් හා මුදල් අමාත්‍ය මංගල සමරවීර මහතා අතර සාකච්ඡාවක් එම අමාත්‍යංශයේදී පැවැත්වුණි.", "URL": "https://sinhala.adaderana.lk/news.php?nid=103548", "Category": null, "Parent URL": null}