{"Source": "Adaderana", "Timestamp": "February 1, 2013 02:08 pm", "Headline": " අගවිනිසුරුට එරෙහි මූලික අයිතිවාසිකම් පෙත්සම නිෂ්ප්‍රභයි", "News Content": "අගවිනිසුරු මොහාන් පීරිස් මහතා නීතිපතිවරයාව සිටිය දී ශ්‍රී ලංකා රේගුවට පෞද්ගලික ආයතනයකින් ලැබිය යුතු රුපියල් මිලියන 619 ක මුදලක් අහිමිකිරීම සම්බන්ධයෙන් රේගුවෙහි සහකාර අධිකාරීවරයෙකු පවරා ඇති මූලික අයිතිවාසිකම් පෙත්සම දඩ මුදලකට යටත් කොට නිෂ්ප්‍රභ කිරීමට අධිකරණය විසින් නියෝග කර තිබේ. අදාළ මූලික අයිතිවාසිකම් පෙත්සම අද ශ්‍රේෂ්ඨාධිකරණය හමුවේ කැඳවීමෙන් පසු පී.ඒ රත්නායක, එස්.ඊවා වනසුන්දර,සත්‍යා හෙට්ටිගේ යන ත්‍රිපුද්ගල විනිසුරු මඩුල්ල විසින් මෙම පෙත්සම නිෂ්ප්‍රභ කර ඇත. පෙත්සම විභාග කිරීමට අවසර ගැනීමට පෙර නියෝජ්‍ය සොලිසිටර් ජනරාල් ශවීන්ද්‍ර ප්‍රනාන්දු මහතා මූලික විරෝධයක් ගොනු කළ බව අද දෙරණ අධිකරණ වාර්තාකරු පවසයි. මීට පෙරාතුවද මෙම පෙත්සම ඉදිරිපත් කළ බවත්, එකී අවස්ථාවේදී එහි කිසියම් වරදක් නිසා එය නිෂ්ප්‍රභ කළ බැවින් යළි විභාගයට ගැනීම මූලික අයිතිවාසිකම් ගණයට අයත් නොවන බවත් ශවීන්ද්‍ර ප්‍රනාන්දු මහතා පෙන්වා දී තිබේ. මුල් අවස්ථාවේදී එය ප්‍රතික්ෂේප කරනු ලැබූවේ අධිකරණ නියෝගයකින් බැවින් අධිකරණ නියෝගයකට මූලික අයිතිවාසිකම් නඩුවක් ගොනු කළ නොහැකි බවද නියෝජ්‍ය සොලිස්ටර් ජනරාල්වරයා එහිදී පෙන්වා දුන්නේය. එසේම පී.ඒ.රත්නායක විනිසුරුවරයා පෙත්සම් විභාගයට සහභාගී නොවන බව ප්‍රකාශ කළ අතර සිද්ධියට සම්බන්ධ නඩුවක් මීට පෙර අධිකරණයට ඉදිරිපත් වු අවස්ථාවේ දී තමන් එය ප්‍රතික්ෂේප කිරීමට පියවර ගත් බැවින් මෙම පෙත්සම විභාගයට ඉදිරිපත් නොවන බව ඔහු සඳහන් කළේය. මීට පෙර අදාළ පෙත්සම ඉදිරිපත් වු අවස්ථාවේ දී එය ඉක්මනින් ලැයිස්තුගත කරන ලෙස හිටපු අගවිනිසුරුවරිය කළ නියමයක් සත්‍යාහෙට්ටිගේ විනිසුරුවරයා විසින් නොසලකා හැර තිබීම හේතුවෙන් ඔහු මෙම පෙත්සම් විභාගයට ඉදිරිපත් වීමට විරෝධය පළ කරන බව පෙත්සම්කරු වෙනුවෙන් පෙනී සිටි නීතීඥවරයා එහිදී ප්‍රකාශ කළේය. කෙසේ වුව ද සත්‍යාහෙට්ටිගේ සහ ඊවා වනසුන්දර යන විනිසුරුවරුන් දෙදෙනා මෙම පෙත්සම සලකා බැලීමට මුලදී තීරණය කළ අතර එහිදී නියෝජ්‍ය සොලිසිටර් ජනරාල් ශවීන්ද්‍ර ප්‍රනාන්දු මහතා මූලික විරෝධතා ඉදිරිපත් කරමින් ප්‍රකාශ කළේ මෙම පෙත්සම මූලික අයිතිවාසිකම් පෙත්සමක් ලෙස සැලකිය නොහැකි බවයි. ඒ අනුව අවසාන වශයෙන් විරෝධතාව පිළිගත් විනිසුරු මඩුල්ල ගාස්තුවකට යටත්ව පෙත්සම නිෂ්ප්‍රභ කිරීමට නියෝග කර තිබේ.", "URL": "https://sinhala.adaderana.lk/news.php?nid=31263", "Category": null, "Parent URL": null}