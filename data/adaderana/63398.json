{"Source": "Adaderana", "Timestamp": "August 24, 2016 11:34 am", "Headline": "බාල පොලිතීන් තොගයක් රත්මලානෙන් හා හෝකන්දරින් මාට්ටු", "News Content": "ආහාර ඇසුරුම් කිරීම සඳහා යොදාගත් ප්‍රමිතියෙන් තොර පොලිතින් තොගයක් පාරිභෝගික කටයුතු පිළිබඳ අධිකාරිය විසින් සොයාගෙන තිබේ.එම අධිකාරියේ සභාපති හසිත තිලකරත්න මහතා සඳහන් කළේ හෝකන්දර දකුණ සහ රත්මලාන ප්‍රදේශවල පවත්වාගෙන ගිය පොලිතින් නිෂ්පාදන ආයතනයක් තුළ තිබී මෙම පොලිතින් තොගය සොයාගත් බවයි. මයික්‍රෝන 20ට අඩු තත්ත්වයේ එම ආහාර ඇසුරුම් දහස බැගින් අඩංගු පැකැට්ටු 510 ක් හෝකන්දර දකුණ නිෂ්පාදන ආයතනයේ තිබී සොයාගෙන ඇති අතර ඇසුරුම් දහස බැගින් අඩංගු පැකැට්ටු 410ක් රත්මලාන නිෂ්පාදන ආයතනයේ තිබී සොයාගෙන ඇත. අදාළ නිෂ්පාදකයා සිය නිෂ්පාදන ව්‍යාජ ව්‍යාපාර නාමයක්, ව්‍යාජ ලිපිනයක් යටතේ වෙළෙඳපළට නිකුත් කර තිබූ බව පාරිභෝගික අධිකාරියේ සභාපතිවරයා කියා සිටියේය. එමෙන්ම ඔහුගේ ව්‍යාපාර නාම අංකය ද ව්‍යාජ එකක් බවට අනාවරණය වූ බව සභාපතිවරයා පැවසුවේය. සැකකාර නිෂ්පාදකයා ලබන 29 වන දින කඩුවෙල මහේස්ත්‍රාත් අධිකරණය වෙත ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=63398", "Category": null, "Parent URL": null}