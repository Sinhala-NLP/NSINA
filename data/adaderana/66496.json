{"Source": "Adaderana", "Timestamp": "November 28, 2016 02:17 pm", "Headline": " තහනම් නියෝගයක් ඉල්ලා අභියාචනාධිකරණයට යයි", "News Content": "පුත්තලම දිස්ත්‍රික්කය තුළ නීති විරෝධී ධීවර ආම්පන්න භාවිත කිරීම තහනම් කරන ලෙස නියෝගයක් නිකුත් කරන ලෙස ඉල්ලා අභියාචනාධිකරණයට පෙත්සමක් ඉදිරිපත් වී තිබේ.අදාළ ප්‍රදේශයේ ජීවත්වන ධීවරයින් 8 දෙනෙකු විසින් පෙත්සම ඉදිරිපත් කර ඇති බව අද දෙරණ අධිකරණ වාර්තාකරු සඳහන් කළේය.පෙත්සමේ වගඋත්තරකරුවන් ලෙස ධීවර අමාත්‍යවරයා, ධීවර දෙපාර්තමේන්තුව සහ නීතිපතිවරයා නම් කර තිබේ.පුත්තලම දිස්ත්‍රික්කය තුළ මසුන් මැරීම සඳහා තහනම් දැල් භාවිතයෙන් විශාල පාරිසරික හානියක් සිදු වන අතර ඒ තුළින් සාගර සම්පතට සහ මත්ස්‍ය සම්පතට හානියක් සිදු වන බව පෙත්සම්කරුවන් පෙන්වා දෙයි.බලධාරීන්ට මේ පිළිබඳව පැමිණිලි කළද සාධාරණයක් ඉටු නොවූ බැවින් නීති විරෝධී ධීවර ආම්පන්න භාවිත කිරීම තහනම් කිරීමේ නියෝගයක් වගඋත්තරකරුවන් වෙත නිකුත් කරන ලෙස පෙත්සම්කරුවන් අධිකරණයෙන් ඉල්ලා සිටියි.", "URL": "https://sinhala.adaderana.lk/news.php?nid=66496", "Category": null, "Parent URL": null}