{"Source": "Adaderana", "Timestamp": "July 7, 2017 10:51 am", "Headline": "විධායක ජනාධිපති ක්‍රමය ඇති තැන පාර්ලිමේන්තුවෙන් වැඩක් නෑ   ", "News Content": "විධායක ජනාධිපති ක්‍රමයක් නොමැති නව ආණ්ඩුක්‍රම ව්‍යවස්ථාවක් අවශ්‍ය බවත් ඒ තුළින් මහජන නියෝජිතයින්ට හා පාර්ලිමේන්තුවට බලය ලැබිය යුතු බවත් ජාතික වෘත්ති සමිති සම්මේලනයේ සභාපති කේ.ඩි.ලාල්කාන්ත මහතා පවසයි. ඊයේ(06) පොළොන්නරුව ගොවි වෘත්තීය සමිති ඒකාබද්ධ දිසා මහ සමුළුවට සහභාගී වෙමින් ලාල්කාන්ත මහතා මෙම අදහස් පළ කළේය. විධායක ජනාධිපති ක්‍රමය පවතින තැනක පාර්ලිමේන්තුවෙන් වැඩක් නොමැති බවත් එනිසා නිසැකයෙන්ම ආණ්ඩු ක්‍රම ව්‍යවස්ථාව වෙනස් විය යුතු බවත් මෙහිදී අදහස් දක්වමින් ලාල් කාන්ත මහතා කියා සිටියේය. කෙසේ හෝ එළඹෙන 2020 මහ මැතිවරණයක දී ගොවියන්ගේ ආණ්ඩුවක් සෑදීමට සුදානමින් සිටිය යුතු බවත් එදාට ගොවියා රජ කරවන පාලනයක් බිහි වන බවත් ලාල්කාන්ත මහතා පැවසීය. නිදහසින් පසු බලයට පැමිණි සෑම ආණ්ඩුවක් හා දේශපාලන පක්ෂයක්ම ගොවි ජනතාව එක් තැනකදී අත්හැර දැමූ බවත් එසේ සිදු කරනු ලැබුවේ ගොවිතැනේ සාරය ධනපතියාට අවශ්‍ය ලෙස පාලනයට ගැනීමට අවස්ථාව සලසා දීමට බවත් ලාල්කාන්ත මහතා තව දුරටත් කියා සිටියේය.", "URL": "https://sinhala.adaderana.lk/news.php?nid=74972", "Category": null, "Parent URL": null}