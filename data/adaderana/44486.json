{"Source": "Adaderana", "Timestamp": "July 7, 2014 02:43 pm", "Headline": "කුරාම් ෂයික් ඝාතන නඩුව - “හෝටලයේ කෝලාහලයක් වුණත් එතැනින් ඉවත්ව ගියා”", "News Content": "බ්‍රිතාන්‍ය ජාතික කුරාම් ෂයික් ඝාතනය කර ඔහුගේ රුසියානු ජාතික පෙම්වතිය දූෂණය කිරීමේ සිද්ධියට සම්බන්ධ නඩුවේ විත්තිකරුවන් 06 දෙනා අද (07) ඔවුන්ගේ විත්තිවාචක ඉදිරිපත් කර තිබේ. සිද්ධියට සම්බන්ධ නඩුව අද කොළඹ මහාධිකරණ විනිසුරු රෝහිනී වල්ගම මහත්මිය ඉදිරියේ කැඳවූ අවස්ථාවේ විත්තිකරුවන් මෙලෙස ඔවුගේ විත්ති වාචකය ඉදිරිපත් කළ බව අද දෙරණ අධිකරණ වාර්තාකරු සඳහන් කළේය. එහිදී තංගල්ල ප්‍රාදේශිය සභාවේ සභාපති සම්පත් චන්ද්‍ර පුෂ්ප විදාන පතිරණ ප්‍රකාශ කර ඇත්තේ ඔහු එම හෝටලයට පැමිණ ආහාර ගැනීමෙන් අනතුරුව මිතුරන් දෙදෙනෙකු සමග සාකච්ඡා කරමින් සිටිය දී හෝටලයේ යම්කිසි කෝලහලයක් සිදුවූවද ඔහු එම ස්ථානයෙන් නික්ම ගිය බවයි. එම හේතුවෙන් ඔහු එවැනි සිදුවීමකට සම්බන්ධ නොමැති බව ද ප්‍රකාශ කර තිබේ. අනෙක් විත්තිකරුවන් 05 දෙනා ප්‍රකාශකර ඇත්තේ එදින එම හෝටලයේ නත්තල් සාදයක් තිබුණු අතර එහි නැටුම්වලට ද සහභාගි වුවද කෝලාහලය පටන්ගත් අවස්ථාවේ ඔවුන් එම ස්ථානයෙන් නික්ම ගිය බවයි. මේ හේතුවෙන් ඔවුන් ද අදාළ අපරාධයට කිසිම අයුරකින් සම්බන්ධ නොවූ බවට අධිකරණය හමුවේ ප්‍රකාශකර තිබේ. කොළඹ මහාධිකරණ විනිසුරු රෝහිනී වල්ගම මහත්මිය විසින් සිද්ධියට අදාළ නඩුව හෙට දින දක්වා කල් දැමූ බව අද දෙරණ වාර්තාකරු සඳහන් කළේය. කෙසේ වුවද පසුගිය 19 වැනිදා අධිකරණයේදී හෙළි කෙරුණේ බ්‍රිතාන්‍ය ජාතික කුරාම් ෂයික් ඝාතනය කළ ස්ථානයේ පැවති ලේ පැල්ලම්, එවක තංගල්ල සභාපතිගේ සහ තවත් විත්තිකරුවන් දෙදෙනෙකුගේ ලේ සාම්පල් සමග සැසඳෙන බව ඩී.එන්.ඒ පරීක්ෂණයෙන් තහවුරු වූ බවයි. 2011 දෙසැම්බර් 25 වැනිදා මෙම පුද්ගල ඝාතනය සිදුව තිබුණි.", "URL": "https://sinhala.adaderana.lk/news.php?nid=44486", "Category": null, "Parent URL": null}