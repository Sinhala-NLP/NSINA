{"Source": "Adaderana", "Timestamp": "July 26, 2012 12:01 pm", "Headline": "එල්.එල්.ආර්.සි නිර්දේශ ක්‍රියාවට නැංවීමට ජාතික සැලැස්මක්", "News Content": "උගත් පාඩම් හා ප්‍රතිසංවිධාන කොමිසන් සභා වාර්තාවේ අඩංගු නිර්දේශ ක්‍රියාත්මක කිරීම සඳහා ක්‍රියාකාරි ජාතික සැලැස්මක් සැකසීමට කැබිනට් මණ්ඩල අනුමැතිය හිමිව තිබේ. ඒ අනුව එය ක්‍රියාත්මක කිරීම සඳහා නිර්ණායක 4ක් නිර්දේශ කර තිබේ. ජාතික ප්‍රතිපත්තියට අදාළ නිර්දේශ, ගැටුමේ අවසන් අදියරට අදාළ නිර්දේශ, මානව හිමිකම් හා ජාතික ආරක්ෂාව පිළිබඳ නිර්දේශ හා නැවත පදිංචි කිරීම් හා සංවර්ධනය පිළිබඳ යන්න එම නි‍ර්දේශවේ. මේ අතර අද (26) පැවැති මාධ්‍ය හමුවකදි මේ සම්බන්ධයෙන් විදේශ කටයුතු අමාත්‍ය මහාචාර්ය ජී.එල් පීරිස් මහතා ද අදහස් පළ කළේය. උගත් පාඩම් වාර්තාව සම්බන්ධයෙන් සොයා බැලීමට පත් කළ ජනාධිපති ලේකම් ලලිත් වීරතුංග මහතාගේ ප්‍රධානත්වයෙන් යුත් කමිටුව විසින් අදාළ වාර්තාවට අනුව ක්‍රියාත්මක කර ඇති කරුණු කිහිපයක් පිළිබඳව එහිදි ඔහු අදහස් දක්වන ලදි. ඒ අනුව උතුරු ප‍ළාතේ නැවත පදිංචි කිරීමේ කටයුතු සියයට 98 කින් අවසන් කර ඇති බවත්, පුනරුත්ථාපන කටයුතු සියයට 90 කින් අවසන් කර ඇති බවත් ඔහු ප්‍රකාශ කළේය. එසේම බිම් බෝම්බ ඉවත් කිරීමේ කටයුතු මේ වන විට අවසාන අදියරට පැමිණ ඇති බවද ඔහු එහිදි වැඩිදුරටත් කියා සිටියේය. මේ අතර උගත් පාඩම් වාර්තාව සිංහල හා ද්‍රවිඩ භාෂාවලින් මුද්‍රණය කර ජනතාවට කියවිමට ඉදිරි සතියේදී අවස්ථාව ලබාදීමට සැලසුම් කර ඇත.", "URL": "https://sinhala.adaderana.lk/news.php?nid=26083", "Category": null, "Parent URL": null}