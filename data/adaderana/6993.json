{"Source": "Adaderana", "Timestamp": "March 1, 2010 07:51 am", "Headline": "සමුළුවේදී දැක්වූ සහය බ්‍රිතාන්‍ය මිත්‍රත්වයට බලපෑමක්  ", "News Content": "බ්‍රිතාන‍්‍යයේ පැවති ගෝලීය දෙමළ සමුළුවේදී ඊට සහය දැක්වීම තුළින් ශ්‍රි ලංකාව හා බ්‍රිතාන්‍ය අතර මිත්‍රත්වයට බලපෑමක් එල්ල වී ඇතැයි බ්‍රිතාන්‍යයේ ශ්‍රි ලංකා මහකොමසාරිස් නිහාල් ජයසිංහ මහතා පවසයි. බ්‍රිතාන්‍යයේ දකුණු ආසියානු කටයුතු පිළිබද අතිරේක අධ්‍යක්ෂ ඇන්ඩෲ පැට්ට්‍රික් මහතා හමුවු අවස්ථාවේදී නිහාල් ජයසිංහ මහතා මේ බව ප්‍රකාශ කර තිබේ. බ්‍රිතාන්‍ය විදේශ ලේකම් ඩෙවිඩ් මිලිබෑන්ඩ් මහතා අදාළ සමුළුවට සහභාගි වීමට විරෝධය පළ කිරීම වෙනුවෙන් මෙම හමුව සිදුවුණි. ගෝලීය දෙමළ සමුළුව මගින් එල්.ටි.ටි.ඊ. සංවිධානයේ බෙදුම්වාදී න්‍යාය පත්‍රය ක්‍රියාත්මක කරන බව පැහැදිලිවම පෙනී යන බව නිහාල් ජයසිංහ මහතා පෙන්වාදෙයි. එය ශ්‍රි ලංකාවේ ‍ස්වෛරීභාවයට හා භෞමික අකණ්ඩතාවයට එරෙහි වීමක් ලෙස ද ඔහු පෙන්වා දී ඇත. කෙසේ වෙතත් දෙමළ ජනතාව සෙසු ප්‍රජාවන් සමග සමාදානයෙන් කටයුතු කිරීමේ ප්‍රජාතන්ත්‍රවාදී මාවතට යොමු කිරීම ධෛර්යවත් කිරීම සඳහා පමණක් විදේශ ලේකම්වරයා එම සමුළුවට සහභාගි වු බව පැට්ට්‍රික් මහතා ප්‍රකාශ කර ඇත. මිලිබෑන්ඩ් මහතා සිය කථාවේදී එල්.ටි.ටි.ඊ. සංවිධානයේ ප්‍රචණ්ඩත්වය සහ ළමා සොල්දාදුවන් බඳවා ගැනීම සම්බන්ධයෙන් විරෝධය පළ කර ඇති බවද ඇන්ඩෲ පැට්ට්‍රික් මහතා නිහාල් ජයසිංහ මහතා‍ වෙත පෙන්වා දී තිබේ. මේ අතර ශ්‍රී ලංකාවේ අභ්‍යන්තර ප්‍රශ්නවලට අතපෙවීමට බ්‍රිතාන්‍යයන් දරන උත්සාහයට එරෙහිව මෙරට බ්‍රිතාන්‍ය තානාපති කාර්යාලය ඉදිරිපිට උද්ඝෝෂණ ව්‍යාපාරයක් පැවැත්වීමට ජාතික නිදහස් පෙරමුණ තීරණය කර ඇත. එම පක්ෂයේ මහජන නියෝජිතයින්ගේ ‍සහභාගීත්වයෙන් මෙම උද්ඝෝෂණය අද දිනයේ දී පැවැත්වීමට නියමිතය.", "URL": "https://sinhala.adaderana.lk/news.php?nid=6993", "Category": null, "Parent URL": null}