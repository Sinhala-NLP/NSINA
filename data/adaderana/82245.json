{"Source": "Adaderana", "Timestamp": "December 30, 2017 10:52 am", "Headline": "යාපනයේ භූතයා තවත් ජීවිතයක් බිළිගනියි - මියගිය සංඛ්‍යාව 21 දක්වා ඉහළට", "News Content": "යාපනය හා මුලතිව් පළාත්වල පැතිර යන මෙතෙක් හදුණානොගත් උණ රෝගයට ගොදුරු වී මුලතිව් කාන්තාවක් 30 දා අළුයම යාපනය ශීක්ෂණ රෝහලේදී මිය යාමත් සමගම එම රෝගයෙන් මිය ගිය සංඛ්‍යාව 21 ක් දක්වා ඉහල ගොස් තිබේ. මෙසේ මියගොස් ඇත්තේ මුරුගානන්දන් ජෙයනී නැමති 44 හැවිරිදි මුලතිව් වට්ටුවාල් පළාතේ පදිංචි දෙදරු මවකි. උණ රෝගය වැළදුණු කාන්තාව මුලින්ම මුලතිව් රෝහලට ඇතුළත් කොට ඇති අතර ඇගේ තත්ත්වය බරපතල වූ බැවින් යාපනය ශීක්ෂණ රෝහලට ඇතුළත් කොට එහි ප්‍රතිකාර ලබමින් සිටියදී මියගොස් තිබේ. ඇගේ ස්වාමිපුරුෂයා වූ පී.මුරුගානන්දන් මීට දින 17 කට ඉහතදී මුලතිව් රෝහලේදී මියගොස් ඇත්තේද මෙම උණ රෝගය වැළදීමෙනි. මේ කාන්තාවගේ මරණයත් සමගම මුලතුව් පළාතේ මෙතෙක් හදුනා නොගත් උණ රෝගයෙන් මිය ගිය සංඛ්‍යාව 10 ක් දක්වා ඉහල ගොස් ඇති අතර යාපනයේදී මේ උණ රෝගයෙන් මියගිය සංඛ්‍යාව 11 කි. මෙම උණ රෝගය කුමක්දැයි හදුනා ගැනීම සඳහා සෞඛ්ය අමාත්‍යංශයේ විශේෂඥ වෛද්‍යවරුන් පිරිසක් මුලතුව් ප්‍රදේශයට පැමිණ විශේෂ පරීක්ෂණයක් සිදුකරමින් සිටිති. ඔවුන් මුලතිව් පළාතට පැමිණි පසුව යාපනයෙන් හා මුලතිව් පළාතෙන් එක් රෝගියා බැගින් රෝගීන් දෙදෙනෙකු මේ වන විට මිය ගොස් තිබේ. යාපනයේ වැසියන් භූත උවදුරක් නිසා මේ උණ රෝගය වැළදෙන බවත් එම රෝගයෙන් මියයන පිරිස් භූතයින් ලෙස ඉපදී පැමිණ පවුලේ උදවියට කරදර කරන බවත් පවසමින් මේ දිනවල බියට පත්ව සිටිති. යාපනයේ වෛද්‍යවරුන් මෙවැනි භූත උවදුරක් නොමැති බව ප්‍රකාශ කොට ජනතාවට බියකින් තොරව ජීවත්වන මෙන් දැණුම් දී ඇතත් 29 දා වන විට මෙම උණ රෝගය වැළදී එකම පවුල් දාමයක නව දෙනෙකු මියගිය පිරිස වෙළදාම් කල වෙළද සංකීර්ණයේ වෙළෙද සැල් 89 කින් 67 ක් ම වසා දමා ඇත්තේ භූත බිය නිසාවෙනි. අළුතින්ම මිය ගිය කාන්තාව මුලතිව් වට්ටුවාල් ප්‍රදේශයේ ජීවත් වූ කාන්තාවක් වන අතර ඇගේ ස්වාමියා මීට දින 17 කට කලින් මේ උණ රෝගයෙන්ම මිය යාමත් නිසා යාපනයේ මිනිසුන්ට ඇති භූත බිය දැන් මුලතිව් පළාතටත් ළගා වන බව යාපනයේ වැසියෝ කියා සිටිති.", "URL": "https://sinhala.adaderana.lk/news.php?nid=82245", "Category": null, "Parent URL": null}