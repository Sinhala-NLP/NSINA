{"Source": "Adaderana", "Timestamp": "December 28, 2018 12:38 pm", "Headline": "විධායක ජනාධිපතිධුරය නැති කරන්න කරූ ආගමික නායකයින්ගේ සහය පතයි", "News Content": "ජාතිවාදය හා ආගම්වාදය පිටුදැකීමටත් විධායක ජනාධිපතිධුරය අහෝසි කිරීමටත් මූලිකත්වය ගෙන කටයුතු කරන ලෙස කථානායක කරූ ජයසූරිය මහතා සර්ව ආගමික සමුළු නියෝජිතයින්ගෙන් ඉල්ලීමක් කර තිබේ. සර්ව ආගමික සමුළුවේ ප්‍රධාන නියෝජිතයන් සමඟ කථානායක නිල නිවසේ දී පැවැති විශේෂ හමුවක දී කතානායකවරයා සඳහන් කර ඇත්තේ ආගමික සිද්ධස්ථාන මුල් කර ගනිමින් ජාතිවාදය පැතිරවීමට දේශපාලනඥයන්ට ඉඩ නොතැබිය යුතු බවයි. පාර්ලිමේන්තු ප්‍රජාතන්ත්‍රවාදයට කිසි ලෙසකින්වත් දරා ගත නොහැකි විධායක ජනාධිපති ධූරය අහෝසි කිරීමට දිගු කලක් තිස්සේ සමාජයෙන් නැ‍ගෙන බලවත් මහජන හඬ‍‍ට සර්ව ආගමික සමුළුවේ නායකත්වය සහ මඟ පෙන්වීම ලබා දෙන ලෙස කතානායක කරූ ජයසූරිය මහතා එහිදී ඉල්ලීමක් සිදුකර තිබේ. සර්ව ආගමික සමුළුව සැමවිටම දේශපාලනයෙන් තොරව රටේ අභිවෘද්ධිය වෙනුවෙන් කැප වූ බව සිහිපත් කළ කරූ ජයසූරිය මහතා රට තුළ ගොඩ නැගෙමින් පැවැති ප්‍රජාතන්ත්‍ර විරෝධි ඒකාධිපතීත්වයට විරුද්ධව සමාජය පෙළ ගැස්වූ බලවත්ම චරිතය මාදුළුවාවේ සෝභිත නාහිමියන් බව ද සිහිපත් කර තිබේ. එම සමාජ පෙළ ගැස්වීමට අවශ්‍ය වූයේ පොදු අපේක්ෂකයෙක් ලෙස පුද්ගලයෙක් ගෙනවිත් නැවත ජනපති ධූරයක් ස්ථාපිත කිරීම නොව, පොදු ප්‍රතිපත්තියක් ජයග්‍රහණය කරවා විධායක ජනාධිපති ධූරය අහෝසි කර ප්‍රජාතන්ත්‍රවාදය බල ගැන්වීම බව කරූ ජයසූරිය මහතා ප්‍රකාශ කර තිබේ. ආණ්ඩුක්‍රම ව්‍යවස්ථා සභාව, ස්වාධීන කොමිෂන් සභා ස්ථාපිත කිරීම, තොරතුරු දැන ගැනීමේ අයිතිය තහවුරු කිරීම, අධිකරණයේ ස්වාධීනත්වය විශිෂ්ඨ අන්දමින් තහවුරු කිරීම වැනි බොහෝ ජයග්‍රහණ ගෙවුණු කෙටි කාලය තුල දිනා ගැනීමට හැකි වුවද විධායක ජනපති ධූරය අහෝසි කිරිමේ ඉලක්කය සපුරා ගැනීමට නොහැකිවීම කණගාටුවට කරුණක් බව ඔහු සඳහන් කර තිබේ. මෙහිදී පසුගිය කාලය තුල පාර්ලිමේන්තුවේ ඇති වූ සිද්ධිදාමය පිළිබඳව සර්වාගමික නියෝජිතයන් හමුවේ කරුණු පැහැදිලි කර ඇති කථානායකවරයා එම කාලයේ දී සභා ගර්භයේදීම වෙඩි තබන බවට, ඇසිඩ් ප්‍රහාර එල්ල කරන බවට තමාට තර්ජන එල්ලවූ බව ප්‍රකාශ කර තිබේ. ගතවූ මාස දෙකක කාලය තුල රට විශාල පරාජයක් ලැබූ බවත් ලොවටම පූර්වාදර්ශ දුන් මෙරට පාර්ලිමේන්තුවේ ගෞරවයට ඉන් විශාල කැළලක් සිදුවූ බවත් කතානායකවරයා සඳහන් කර තිබේ. මෙහිදී සර්වආගමික සමුළු නියෝජිතයන් කථානායකවරයාගෙන් පොදු ඉල්ලීමක් ඉදිරිපත් කරමින් සඳහන් කර ඇත්තේ දේශපාලනයේ යම් සංහිදියාවක් දක්නට ලැබුණ ද තවමත් ප්‍රධාන බල කේන්ද්‍රයන් දෙකක් වන ජනපතිවරයා සහ අග්‍රාමාත්‍යවරයාගේ තීරණ අතර පවතින යම් යම් පරස්පරතා රටට හානිකර බැවින් ඒ පිලිබඳව මැදහත් වී ක්‍රියා කරන ලෙසයි.", "URL": "https://sinhala.adaderana.lk/news.php?nid=101427", "Category": null, "Parent URL": null}