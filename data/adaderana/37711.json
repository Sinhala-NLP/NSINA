{"Source": "Adaderana", "Timestamp": "September 26, 2013 01:31 pm", "Headline": "ජනාධිපති කමලේෂ් ෂර්මා හමුවෙයි", "News Content": "ජනාධිපති මහින්ද රාජපක්ෂ මහතා පොදු රාජ්‍ය මණ්ඩලයීය මහලේකම් කමලේෂ් ෂර්මා මහතා හමුවී තිබේ. ජනාධිපති ප්‍රකාශක හා ජාත්‍යන්තර මාධ්‍ය ඒකකය පවසන්නේ ජගත් මහ මණ්ඩල සැසිවාරයට සමගාමීව මෙම හමුව සිදුව ඇති බවයි. එහිදී කමලේෂ් ෂර්මා මහතා ප්‍රකාශ කර ඇත්තේ පොදු රාජ්‍ය මණ්ඩලයීය නායක හමුව අත්පත් කර ගැනීමට අපේක්ෂා කරන බලාපොරොත්තු පිළිබඳව ධනාත්මක ආකල්පයක් පවතින බවයි. පොදු රාජ්‍ය මණ්ඩලයීය නායක හමුවේ තේමාව ලෙස “ වෘද්ධිය සමඟ යුක්තිය සහභාගී සංවර්ධනය“ යන්න සෑම කෙනෙකුගේම පිළිගැනීමට ලක්ව ඇති බව හෙතෙම ප්‍රකාශ කර තිබේ. එම සමුළුවෙන් ඵලදායක ප්‍රතිඵල අත්පත්කරගත යුතු අතර නොඑසේනම් එය හුදෙක් රැස්වීමක් පමණක් වනු ඇති බව ජනාධිපති මහින්ද රජපක්ෂ මහතා එහිදී ප්‍රකාශ කර ඇති බව සඳහන් වෙයි. මේ අතර ජනාධිපති මහින්ද රාජපක්ෂ මහතා නිව්යෝර්ක් හිදී පකිස්ථාන අග්‍රාමාත්‍ය නවාස් ෂෙරීෆ් මහතා හමුවී තිබේ. එහිදී දෙරට අතර ද්විපාර්ශික සබඳතා තර කර ගැනීමට අදාළ කරුණු පිළිබඳ අවධානය යොමුවූ බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කරයි.", "URL": "https://sinhala.adaderana.lk/news.php?nid=37711", "Category": null, "Parent URL": null}