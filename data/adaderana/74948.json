{"Source": "Adaderana", "Timestamp": "July 6, 2017 02:51 pm", "Headline": "එස්.අයිගෙන් අල්ලස් ගත්තු කොස්තාපල් රිමාන්ඩ්", "News Content": "කොල්ලුපිටිය පොලීසියේ උප පොලිස් පරීක්ෂකවරයෙකුගෙන් රුපියල් 20,000ක අල්ලසක් ලබාගත් එම පොලිස් ස්ථානයේම සේවය කරන පොලිස් කොස්තාපල්වරයෙකු හෙට දිනය දක්වා රක්ෂිත බන්ධනාගාර ගත කර තිබේ.උප පොලිස් පරීක්ෂකවරයාගෙන් එම අල්ලස් මුදල ගාලු මුවදොර අසළදී ලබාගන්නා අවස්ථාවේ අල්ලස් කොමිසමේ නිළධාරීන් විසින් සැකකාර කොස්තාපල්වරයා ඊයේ අත්අඩංගුවට ගෙන ඇත.කොල්ලුපිටිය පොලිස් ස්ථානයේ පරිසර අංශයේ ස්ථානාධිපතිවරයා ලෙස කටයුතු කරන අදාළ උප පොලිස් පරීක්ෂකවරයාට එරෙහිව චීන සමාගමක් විසින් පොලිස් මූලස්ථානයට කර ඇති පැමිණිල්ලක් අදාළ සමාගම මගින් ඉවත් කර දීමට සැකකාර කොස්තාපල්වරයා එම අල්ලස ලබාගෙන ඇති බව අල්ලස් කොමිසම අධිකරණයට දැනුම් දී තිබේ.අදාළ නඩුව අද (06) කැඳවූ අවස්ථාවේ සැකකාර පොලිස් කොස්තාපල්වරයා හෙට දිනය දක්වා රක්ෂිත බන්ධනාගාර ගත කිරීමට කොළඹ ප්‍රධාන මහේස්ත්‍රාත් ලාල් රණසිංහ මහතා නියෝග කළ බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=74948", "Category": null, "Parent URL": null}