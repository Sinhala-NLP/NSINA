{"Source": "Adaderana", "Timestamp": "February 1, 2012 04:18 pm", "Headline": "   දේශපාලන පක්ෂ 3 ක් ලැයිස්තුවෙන් අතුගෑවෙයි", "News Content": "දේශපාලන පක්ෂ තුනක ලියාපදිංචිය අත්හිටුවීමට මැතිවරණ කොමසාරිස්වරයා විසින් තීරණය කර තිබේ. ඒ අනුව ඊලාම් ජාතික ප්‍රජාතන්ත්‍රවාදී විමුක්ති පෙරමුණ,ජාතික සමගි පෙරමුණ,විමුක්ති කොටි ජනතා පෙරමුණ 2012 වර්ෂය වෙනුවෙන් නීත්‍යනුකූල නොවන බව මැතිවරණ කොමසාරිස් මහින්ද දේශප්‍රිය මහතා පවසයි. 1981 අංක 01 දරන පාර්ලිමේන්තු මැතිවරණ පනතේ 8 වන වගන්තියට අනුව මැතිවරණ කොමසාරිස්වරයා වෙත නියමිත කාලයක් තුළ ඉදිරිපත් කළ යුතු ලේඛන ඉදිරිපත් කිරීමට අපොහොසත්වී ඇති බැවින් අදාළ පනතේ 9(3)වගන්තිය ප්‍රකාරව එකී පක්ෂ නොපිළිගන්නා බව මැතිවරණ කොමසාරිස්වරයාගේ අත්සනින් යුතුව නිකුත් කළ නිවේදනයක දැක්වෙයි. එහි මෙසේද සඳහන් වේ. 2009 අංක 58 දරන පාර්ලිමේන්තු මැතිවරණ(සංශෝධන)පනතින් සංශෝධිත 1981 අංක 01 දරන පාර්ලිමේන්තු මැතිවරණ පනතේ 7(4)ආ වගන්තිය ප්‍රකාරව සෑම ලිත් වර්ෂකම ආරම්භයේදී මැතිවරණ කාර්යාලය සඳහා පිළිගත් දේශපාලන පක්ෂ ලෙස සලකුණු ලැබීමට හිමිකම් ලබා ඇති දේශපාලන පක්ෂවල නම් ඇතුළත්වන ලැයිස්තුවක් නිවේදනය කළ යුතුවේ. ඒ අනුව 2011 -01-27 වන දින අංක 1690/22 දරන අති විශේෂ ගැසට් පත්‍රයේ ඇතුළත් වූ නම් ලැයිස්තුවේ,පක්ෂ සංඛ්‍යාව 67 කි. එහෙත් 2012 වර්ෂය වෙනුවෙන් 2012-01-31 වන දින අංක 1743/9 දරන අති විශේෂ ගැසට් පත්‍රය මගින් ප්‍රකාශයට පත්කරනු ලදුව පිළිගත් දේශපාලන පක්ෂ ලැයිස්තුවට පහත සඳහන් දේශපාලන පක්ෂවල නම් ඇතුළත් නොකරන ලදී. 01.ඊලාම් ජාතික ප්‍රජාතන්ත්‍රවාදී විමුක්ති පෙරමුණ 02.ජාතික සමගි පෙරමුණ 03.විමුක්ති කොටි ජනතා පෙරමුණ", "URL": "https://sinhala.adaderana.lk/news.php?nid=21804", "Category": null, "Parent URL": null}