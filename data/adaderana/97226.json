{"Source": "Adaderana", "Timestamp": "October 5, 2018 02:14 pm", "Headline": "ශිෂ්‍යත්ව ප්‍රතිඵල ප්‍රමාද බව පාන්දරම පැමිණිල්ලක්", "News Content": "තම දියණියගේ පස්වන ශ්‍රේණියේ ශිෂ්‍යත්ව ප්‍රතිඵල ප්‍රමාද බව පවසමින් අද(05) අළුයම 3.00 ට පමණ පොලිස් හදිසි දුරකථන ඇමතුම් අංක 119 ට ලද පණිවිඩයක් හේතුවෙන් කන්දකැටිය පොලීසියේ නිලධාරීහු දැඩි අපහසුතාවකට පත් වූ බව අද දෙරණ වාර්තාකරු පවසයි. හදිසි දුරකථන ඇමතුම් අංශය වෙත ලද මෙම පැමිණිල්ල සම්බන්ධයෙන් සොයාබැලීම සඳහා අද උදෑසන කන්දකැටිය පොලීසියේ නිලධාරීන් පිරිසක් එම දුරකතන පණිවිඩය යවන ලද මීගහකිවුල, බලගොල්ල, 17 කනුව ප්‍රදේශයේ නිවසක් කරා ගොස් ඇති අතර දුරකථන ඇමැතුම දුන් එම පුද්ගලයා ඒ වන විටත් නිවසින් බහැරව ගොස් තිබිණි. දුරකතන ඇමැතුම දුන් පුද්ගලයාගේ බිරිඳ පොලීසියට පවසා ඇත්තේ සිය සැමියා කිසියම් අවශයතාවක් සඳහා උදෑසනින්ම නිවසින් බැහැරව ගොස් ඇති බවයි. කෙසේ වෙතත් පොලීසිය කළ සොයා බැලීමකදී එම නිවස තුළ මෙවර පහ ශ්‍රේණිය ශිෂ්‍යත්වයට ලියන ලද දැරියක් සිටි බවද අනාවරණය වී ඇත. පැමිණිල්ල ඉදිරිපත් කළ පුද්ගලයා පෞද්ගලික පන්ති පවත්වනු ලබන ගුරුවයෙකු බවටද හදුනාගෙන ඇති අතර සිද්ධිය සම්බන්ධයෙන් කන්දකැටිය පොලීසිය වැඩිදුර පරීක්ෂණ සිදු කරයි.", "URL": "https://sinhala.adaderana.lk/news.php?nid=97226", "Category": null, "Parent URL": null}