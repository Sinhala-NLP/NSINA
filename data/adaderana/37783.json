{"Source": "Adaderana", "Timestamp": "September 29, 2013 12:57 pm", "Headline": "පුත්තලමේ ශාන්ත ඇන්ඩෘ විද්‍යාලයෙන් තවත් ඡන්ද පත්‍රිකා මතුවෙයි", "News Content": "පුත්තලම ශාන්ත ඇන්ඩෘ මධ්‍ය මහා විද්‍යාලයේ තවත් ශාලාවක තිබී සලකුණු කරන ලද ඡන්ද පත්‍රිකා තොගයක් නැවත වතාවක් හමුවී ඇති බව වයඹ පළාත් සභාවට එක්සත් ජනතා නිදහස් සන්ධානයෙන් තරග කළ අපේක්ෂකයෙකු වු හිටපු පළාත් සභා මන්ත්‍රී ආබ්දීන් යෙහියා මහතා පවසයි. ඊයේ 28 වැනිදා පුත්තලමේ දී පැවැති මාධ්‍ය හමුවකදී ඔහු මේ බව කියා සිටි බව අප වාර්තාකරු පැවසීය. පුත්තලම ශාන්ත ඇන්ඩෘ මධ්‍ය මහා විද්‍යාලයේ ශාලාවක් තුළ තිබී ඡන්ද පත්‍රිකා තොගයක් මුලින්ම හමුවුයේ පසුගිය 24 වැනිදා සවසය. එම ඡන්ද පත්‍රිකා තොගය මේ වන විට මුද්‍රා තබා පුත්තලම අධිකරණ බාරයේ ඇත. මේ අතර ඊට පසු දින එනම් 25 වැනිදා නැවත වතාවක් එම විද්‍යාලයේ ශාලාවක තිබී තවත් ඡන්ද පත්‍රිකා තොගයක් හමුවී ඇති බවට හිටපු පළාත් සභා මන්ත්‍රීවරයා කියා සිටී. මෙසේ හමුවී ඇති ඡන්ද පත්‍රිකා තොගය අදාල පාසලේ විදුහල්පතිවරයා විසින් පුත්තලම තේරීම් බාර නිලධාරියාට බාර දී ඇති නමුත් එම ඡන්ද පත්‍රිකා සම්බන්ධයෙන් ගෙන ඇති ක්‍රියා මාර්ගය මෙතෙක් රහසක් බවද ඔහු කියා සිටියේය. 24 වැනිදා හමුවු ඡන්ද පත්‍රිකා තොගය මේ වන විට නඩු භාණ්ඩයක් සේ සලකා අධිකරණය බාරයේ තිබෙන විට එම ස්ථානයේම තිබී නැවත හමුවු ඡන්ද පත්‍රිකාද නඩු භාණ්ඩ බවත්,එම ඡන්ද පත්‍රිකා පුත්තලම දිසා ලේකම්වරයා බාරයේ තබා ගැනීම නීති විරෝධී කටයුත්තක් බවද හෙතෙම කියා සිටියේය. මෙසේ අධිකරණයට බාර දිය යුතු ඡන්ද පත්‍රිකා දිසා ලේකම්වරයා බාරයේ තබා ගැනීම සම්බන්ධයෙන් සැකයක් මතුවන බවද හිටපු පළාත් සභා මන්ත්‍රීවරයා කියු බව අප වාර්තාකරු පැවසීය. එමෙන්ම දැයට කිරුළ වැඩ සටහන යටතේ පැවැති ජංගම සේවාවලදී ජාතික හැඳුනුම්පත් අලුත් කිරීමට බාර ගෙන නව හැඳුනුම්පත් නොලැබීම නිසා විශාල පිරිසකට තම ඡන්දය අහිමිවී ගිය බවද හෙතෙම කියා සිටි බව ඔහු සඳහන් කළේය. “පැරැණි හැඳුනුම්පත අලුත් කිරීමට යැයි කියා මෙම ජංගම සේවාවන්වලදී බාර ගත්තා.ඒ වෙනුවට රිසිට් පතක් නිකුත් කළත් මැතිවරණයට පෙර අලුත් හැඳුනුම්පත ලැබී තිබුණේ නෑ.ඒ නිසා විශාල පිරිසකට මෙවර තම ඡන්දය අහිමිවී ගියා.” ලෙස හිටපු මන්ත්‍රීවරයා පවසා ඇත. පුත්තලම ශාන්ත ඇන්ඩෘ මධ්‍ය මහා විද්‍යාලයේ තිබී 25 වැනිදා හමුවු බව කියන ඡන්ද පත්‍රිකා තොගය සම්බන්ධයෙන් පුත්තලම තේරීම් බාර නිලධාරී කිංස්ලි ප්‍රනාන්දු මහතාගෙන් අද දෙරණ වාර්තාකරු ජූඩ් සමන්ත කළ විමසීමකදී ඔහු ලබාදුන් පිළිතුර පහත පරිදිය. “තවත් ඡන්ද පත්‍රිකා තොගයක් ශාන්ත ඇන්ඩෘ විදයාලයේ තිබෙන බවට ලද තොරතුරක් අනුව මැතිවරණ කාර්යාලයේ නිලධාරීන් යවා එම පත්‍රිකා අපි බාරයට ගත් බව සත්‍යයක්. එසේ හමුවු ඡන්ද පත්‍රිකා ප්‍රමාණය කොතෙක්ද යන්න ගණන් කර නැතත් ඒ සියල්ල මුද්‍රා තබා සුරක්ෂිතාගාරයේ තැන්පත් කිරීමට කටයුතු කරනු ලැබුවා. මේ සම්බන්ධයෙන් ද මැතිවරණ කොමසාරිස්වරයා දැනුවත් කර තිබෙන බැවින් ඉදිරියේදී ලැබෙන උපදෙස් අනුව අවශ්‍ය කටයුතු සිදු කිරීමට සුදානමින් සිටිනවා.\"", "URL": "https://sinhala.adaderana.lk/news.php?nid=37783", "Category": null, "Parent URL": null}