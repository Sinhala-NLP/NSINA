{"Source": "Adaderana", "Timestamp": "August 6, 2014 04:10 pm", "Headline": "සන්ධානය බදුල්ලට නාමයෝජනා දුන්‍ පසු තත්ත්වය මෙහෙමයි", "News Content": "ඌව පළාත් සභා මැතිවරණයේ බදුල්ල දිස්ත්‍රික්කයේ නාමයෝජනා බාරදීම සඳහා මහියංගණයේ සිට නීති විරෝධී පෙළපාළියකින් පැමිණි එක්සත් ජනතා නිදහස් සන්ධානයේ පිරිසක් මේ වන විටත් කන්දකැටිය විදුහල අසල රැඳී සිටින බවට තොරතුරු ලැබී ඇතැයි කැෆේ සංවිධානය පවසයි. මෙම පෙළපාලියට රථවාහන 80 ක් හෝ ඊට වැඩි සංඛ්‍යාවක් ඇතුළත් වී ඇති බවත්, අද පෙරවරුවේ ලොග්ගල් ඔය අසල දී කුරුණෑගල නියොජ්‍ය මැතිවරණ කොමසාරිස් නාමල් තලංගම ඇතුළු මැතිවරණ නිලධාරින් පිරිසකට සහ පොලිස් නිලධාරීන්ට තර්ජනය කළ පුද්ගලයින් ද මෙම කණ්ඩායමට ඇතුළත් බවත් නිරීක්ෂණය වී ඇතැයි එම සංවිධානය කියයි. මැතිවරණ කොමසාරිස්වරයාගේ නියෝග සහ බදුල්ල නියෝජ්‍ය පොලිස්පතිවරයා විසින් ලබාදී ඇති නියෝග නොතකා පක්ෂ සලකුණු සහිත ධජ සහිතව රැස්වී සිටින මෙම පිරිස විසිරුවා හැරීම සඳහා ඉක්මන් පියවර ගන්නා ලෙස බදුල්ල ජ්‍යෙෂ්ඨ නියෝජ්‍ය පොලිස්පතිවරයා වෙත ලිඛිතව දැනුම්දුන් බවද කැෆේ සංවිධානය කියයි.", "URL": "https://sinhala.adaderana.lk/news.php?nid=45170", "Category": null, "Parent URL": null}