{"Source": "Adaderana", "Timestamp": "August 5, 2014 08:06 am", "Headline": "ජනපති චීනයට ශෝකය පළකරයි", "News Content": "චීනයට බලපෑ භූමිකම්පාවෙන් සිදුවු ව්‍යසනය සම්බන්ධයෙන් ජනාධිපති මහින්ද රාජපක්ෂ මහතා චීන ජනාධිපතිවරයා වෙත සිය ශෝකය පළ කර තිබේ. චීනයේ යුනාන් පළාතට පසුගිය ඉරිදා දිනයේ බලපෑ ප්‍රබල භූමිකම්පනයෙන් සිදුවු ජීවිත හා දේපළ හානී පිළිබඳව තමා අතිශය කණගාටුවට පත් වන බව ජනාධිපතිවරයා පෙන්වා දෙයි. චීන ජනාධිපති ෂී ජින් පිං වෙත ශෝක පණිවිඩයක් නිකුත් කරමින් ජනාධිපති මහින්ද රාජපක්ෂ මහතා මේ බව සඳහන් කර තිබේ. එම ව්‍යසනයෙන් මියගිය පුද්ගලයින්ගේ ඥාතීන්ට ශ්‍රී ලංකා රජයේ සහ ජනතාවගේ බලවත් ශෝකය පළ කර සිටින අතර තුවාල ලැබු පුද්ගලයින්ට ඉක්මන් සුවය ප්‍රාර්තනා කරන බව ජනාධිපතිවරයා එම ශෝක පණිවිඩයේ සඳහන් කර ඇත. ශ්‍රී ලංකා රජය විසින් අනතුරෙන් විපතට පත්වූවන් සඳහා වෛද්‍ය ආධාර ලබාදීමට සූදානම් බව ද ජනාධිපති මහින්ද රාජපක්ෂ මහතා චීන ජනාධිපතිවරයා වෙත පවසා තිබේ. මේ අතර 2018 වසර වන විට මෙරට පානීය ජල ගැටලුවට විසඳුම් ලබාදෙන බව ජනාධිපති මහින්ද රාජපක්ෂ මහතා පවසයි. කුරුණෑගල දිස්ත්‍රික් සංවර්ධන රැස්වීමට එක්වෙමින් ජනාධිපති මහින්ද රාජපක්ෂ මහතා මෙම අදහස් පල කළේය. මේ අතර අනවසරයෙන් සිදුකරන කුඹුරු ඉඩම් ගොඩ කිරීමට එරෙහිව දැඩිව නීතිය ක්‍රියාත්මක කරන බව ජනාධිපති මහින්ද රාජපක්ෂ මහතා සඳහන් කළේය.", "URL": "https://sinhala.adaderana.lk/news.php?nid=45131", "Category": null, "Parent URL": null}