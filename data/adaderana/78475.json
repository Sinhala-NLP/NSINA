{"Source": "Adaderana", "Timestamp": "October 8, 2017 04:09 pm", "Headline": "ශිෂ්‍යත්වයෙන් හපනිය වූ දුලංජලීගේ සිහිනය", "News Content": "බොහෝ දෙමවුපියන් දරුවන් 5 වසර ශිෂ්‍යත්ව ප්‍රතිඵලයත් සමඟ ජනප්‍රිය පාසල් සොයන යුගයක රටටම ආදර්ශමත් වූ ගලේවෙල පුංචි දියණියගේ කතාවක් ගලේවෙල අධ්‍යාපන කලාපයට අයත් පහල දිග්ගල ප්‍රාථමික විදුහලන් වාර්තාවේ. ඇය පහල දිග්ගල ගමේ පදිංචි දුලාංජලී මදුමාලි ප්‍රේමරත්න දියණියයි .වසර 45 ක පාසල් ඉතිහාසයේ ප්‍රථම වතාවට ශිෂ්‍යත්ව විභාගයෙන් සමත් වූයේ මෙම දියණියයි. ඇයගේ පියා මීට වසර කිහිපයකට ඉහත දී වකුගඩු රෝගය බරපතල ලෙස රෝගාතුරව සිට මියගොස් ඇත. අම්මා විසින් මේ දියණියත් පුතත් ජිවත් කරනුයේ එකයි සත විසිපහ බැගින් කුලියට ගඩොල් කපමින්ය. තවමත් ඔවුන්ටම කියා නිවසක් ද නැත. ඔවුහු සිය මිත්තනියගේ නිවසේ පදිංචිව සිටීති . දහසක් අඩුපාඩු මැද්දේ දුලාංජලී කිසිදු උපකාරක පන්තියකට නොගොස් තම පන්ති භාර ගුරුතුමිය වන නීතා කුමාරි මහත්මියගේ ඉගැන්වීමෙන් සහ විදුහල්පති සෝමසිරි අත්තනවත්ත මහතාගේ උනන්දුව පමණක් 5 වසර ශිෂ්‍යත්ව විභාගයෙන් ලකුණු 168 සාමාර්ථයක් ලබා සිය විද්‍යාලයේ වසර 45 ක ඉතිහාසයට අලුත් නමක් එක් කළාය. අධ්‍යාපනය සඳහා අඩුපාඩු රැසක් පැවතියද ඒ සියල්ල විඳ දරා ගනිමින් මෙම ජයග්‍රණය ලැබීම විශේෂත්වයකි. දුලාංජලීගේ එකම බලාපොරොත්තුව වෛද්‍යවරියක් වීමය.ඒ වකුගඩු රෝගීන්ට ප්‍රතිකාර කිරීම සඳහා ය. තමන්ගේ පියා වකුගඩු රෝගයෙන් මිය යෑමත් සමඟ කම්පනයට පත් ඇය එම බලාපොරොත්තුව සිතෙහි ගල්වා ගෙන සිටීන්නීය . එහෙත් දුලාංජලීගේ මව සඳහන් කළේ ඇයගේ බලාපොරොත්තුව සිහිනයක් පමණක් වන අතර නිවසක්වත් නොමැතිව කුලියට ගඩොල් කපා එම සිහිනය සැබෑ කිරීමට ඇයට හැකියාවක් නැති බවයි. දියණියගේ එම බලාපොරොත්තුව මල්ඵල ගන්වන්නට කාට හෝ උදව්වක් කරන්ට හැකියාව තිබේනම් එය උතුම් ක්‍රියාවක් යැයි සිතන්නෙමු.", "URL": "https://sinhala.adaderana.lk/news.php?nid=78475", "Category": null, "Parent URL": null}