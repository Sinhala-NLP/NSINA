{"Source": "Adaderana", "Timestamp": "May 30, 2012 10:07 am", "Headline": " හමුදාව කොළඹ වෙච්චි පොඩි පොඩි නීති විරෝධී දේට සම්බන්ධ නෑ", "News Content": "ශ්‍රී ලංකා යුද හමුදාව මාධ්‍ය මර්දනයට සම්බන්ධ බවට ඇඟවීම් සිදුවූයේ ජනාධිපතිවරයා විසින් ඇතැම්විට කරනු ලැබූ ප්‍රකාශ නිසා බව හිටපු හමුදාපති,ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතා පවසයි. බීබීසී සංදේශය සමග දීර්ඝ සම්මුඛ සාකච්ඡාවකට එක්වූ හිටපු ජනරාල් සරත් ෆොන්සේකා ඒ බව ප්‍රකාශ කළේ කීත් නොයාර් සහ නාමල් පෙරේරා වැනි මාධ්‍යවේදීන්ට එල්ලවූ ප්‍රහාරවලට යුද හමුදාව සම්බන්ධ බවට එල්ලවූ චෝදනා පිළිබඳව විමසූ අවස්ථාවේදීය. \"ඔය කොළඹ ප්‍රදේශයේ වෙච්ච පොඩි පොඩි වටිනාකමක් නැති නීති විරෝධී වැඩවලට අපට සම්බන්ධ වෙන්න අවශ්‍යතාවයක් තිබුණේ නෑ,\"එහිදී ඔහු පවසා ඇත. කීත් නොයාර් මාධ්‍යවේදියා පැහැරගෙන ගොස් ඔහුට දරුණු අන්දමින් පහරදී අත්හැර දමා ගොස් තිබුණු අතර, කොළඹ පිහිටි බ්‍රිතාන්‍ය මහා කොමසාරිස් කාර්යාලයේ නිළධාරියෙකුගේ වාහනයෙන් ගමන් කරමින් සිටියදී නාමල් පෙරේරා පැහැරගැනීමට දැරුණු උත්සාහයක් ව්‍යර්ථ කෙරුණු නමුත්, එහිදී පහරකෑමට ලක්වුනු ඔවුන් දෙදෙනාම රෝහල් ගත කිරීමට සිදුවූ බව බී.බී.සී පුවත්‍ සේවය උපුටා දක්වයි. මාධ්‍යවේදීන්ට එරෙහි මෙම ප්‍රහාරවලට හමුදාව සම්බන්ධ බවට චෝදනා එල්ලවූ අතර එම ප්‍රහාර හමුදා බුද්ධි අංශයේ ක්‍රියාවක් බවට විපක්ෂ නායක රනිල් වික්‍රමසිංහ පාර්ලිමේන්තුව අමතමින් වරෙක ප්‍රකාශ කර තිබිණි. එහෙත් බී.බී.සී පුවත් සේවය හා එක්වෙමින් ෆොන්සේකා මහතා මෙසේ කියා සිටියේය. \"ජනාධිපති මාධ්‍ය ප්‍රධානීන් කැඳවලා අරලිය ගහ මන්දිරේදී කියනවා සමහර වෙලාවට,\"ඕගොල්ලෝ හමුදාව එක්ක හැප්පිලා ප්‍රශ්න හදාගත්තොත් මට ඒවා විසඳන්න බෑ\"වගේ වගකීම් විරහිත ජනාධිපති වරයා ප්‍රකාශ කරලා තිබුණා. ඉතින් ඒ නිසා සමහර අය හමුදාවට ඇඟිල්ල දික්කලා\" එහෙත් එම සිදුවීම් පිළිබඳව පරීක්ෂණ පවත්වා වැරදි කරුවන් සොයා දඬුවම් පැමිණවීම ආණ්ඩුවේ වගකීම බවද ඔහු සඳහන් කළේය. බ්‍රිතාන්‍ය චැනල්4 රුපවාහිනිය මගින් විකාශනය කරන ලද යුද අපරාධ චෝදනා ඇතුළත් වීඩියෝ පට පිළිබඳව අදහස් දක්වූ සරත් ෆොන්සේකා, තමන් ඒවා දැක නැතත්, එහි අඩංගු චෝදනා ගැන පරීක්ෂණ පැවැත්වීමද ආණ්ඩුවේ වගකීමක් බව කියා සිටියේය.", "URL": "https://sinhala.adaderana.lk/news.php?nid=24620", "Category": null, "Parent URL": null}