{"Source": "Adaderana", "Timestamp": "May 14, 2012 06:55 pm", "Headline": "පොළොන්නරුව ශිව දේවාලයේ ශිව ලිංගයත් උස්සලා", "News Content": "පොළොන්නරුව පූජා භූමියේ පිහිටි විශාලතම ශිව දේවාලය නිධන් සොරුන් විසින් විනාශ කර තිබේ. අඩි 4ක් පමණ උසින් යුත් ශිව ලිංගය ද සොරුන් විසින් රැගෙන ගොස් ඇති බව අද දෙරණ වාර්තාකරු පවසයි. ශිව ලිංගය සිටුවා තිබූ ප්‍රදේශය කැණීම් කර එහි තිබූ ඉපැරණි භාණ්ඩ ද රැගෙන ගොස් ඇති බවට තොරතුරු ලැබී තිබේ. මේ සම්බන්ධයෙන් පරීක්ෂණ පැවැත්වීම සඳහා පොලිස් කණ්ඩායමක් පත් කර ඇති බව වාර්තා වේ. මේ අතර මීගලෑව , කැප්ඇල ප්‍රදේශයේ නිධන් හාරමින් සිටි පුද්ගලයින් 8 දෙනෙකු ‍මීගලෑව පොලිසිය විසින් අත්අඩංගුවට ගෙන තිබේ. දිගින් දිගටම සිදුවන නිධන් සොරකම් කිරීම සම්බන්ධයෙන් අද පැවති මාධ්‍ය හමුවක දී එක්සත් ජාතික පක්ෂ මාධ්‍ය ප්‍රකාශක ගයන්ත කරුණාතිලක මහතා කියා සිටියේ නිධන් හෑරීම ස්වයං රැකියාවක් බවට පත්ව ඇති බවයි.", "URL": "https://sinhala.adaderana.lk/news.php?nid=24247", "Category": null, "Parent URL": null}