{"Source": "Adaderana", "Timestamp": "May 21, 2014 01:59 pm", "Headline": "මෝඩිගේ දිවුරුමට ජනපති මහින්දටත් ඇරයුම්", "News Content": "ඉන්දියාවේ මීළඟ අග්‍රාමාත්‍යවරයා වන නරෙන්ද්‍ර මෝඩිගේ දිවුරුම්දීමේ උත්සව අවස්ථාවට ජනාධිපති මහින්ද රාජපක්ෂ මහතාටද ආරාධනා කරනු ඇති බව භාරතීය ජනතා පක්ෂයේ ආරංචි මාර්ග සඳහන් කරයි. මැයි 26 වන දින පැවැත්වීමට නියමිත ඉන්දීය අග්‍රාමාත්‍යවරයාගේ මෙම දිවුරුම්දීමේ අවස්ථාවට දකුණු ආසියාවේ සියලුම රාජ්‍ය නායකයින්ට ආරාධනා කිරීමට මෝඩි අපේක්ෂා කරන බව එම ආරංචි මාර්ග කියා සිටියි. නරෙන්ද්‍ර මෝඩි මේ පිළිබඳ ඉන්දීය ජනාධිපති ප්‍රනාබ් මුඛර්ජි සමගද අදහස් හුවමාරු කරගෙන ඇති බවත්, දකුණු ආසියාතික නායකයින් කැඳවීම හොඳ අදහසක් බවත් ඉන්දීය ජනාධිපතිවරයා සඳහන් කර ඇතැයි කියැවෙයි. මෝඩිගේ යෝජනාව ඉන්දීය විදේශ කටයුතු අමාත්‍යංශයට යොමුකර ඇති ඒ අනූව දකුණු ආසියාතික රටවල රාජ්‍ය තාන්ත්‍රිකයින්ට මෙම උත්සව අවස්ථාවට සහභාගිවීමට ඉඩ ලබාදෙන ආකාරය ගැන අධ්‍යයනය කරමින් සිටින බව ඉන්දීය මාධ්‍ය වාර්තා අනාවරණය කරයි. මෙලෙස දකුණු ආසියාතික නායකයින් ඒකරාශි කිරීම තුළින් කලාපයේ සහයෝගිතාව පිළිබඳ ලෝකයට ශක්තිමත් පණිවිඩයක් ලබාදෙනු ඇතැයි බොහෝ දෙනෙකු විශ්වාසය පළකරයි. මේ අතර භාරතීය ජනතා පක්ෂයේ සභාපති රාජනාත් සිං ඊයේ පවසා තිබුණේ නරෙන්ද්‍ර මෝඩිගේ දිවුරුම් දීමේ උත්සවය සඳහා 3000ට පමණ ආරාධනා කර ඇති බවයි.", "URL": "https://sinhala.adaderana.lk/news.php?nid=43361", "Category": null, "Parent URL": null}