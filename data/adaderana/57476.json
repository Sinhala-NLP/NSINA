{"Source": "Adaderana", "Timestamp": "February 22, 2016 10:30 am", "Headline": " ඒ නිලධාරියා ළඟට ආයෙත් යන්නේ කොහොමදැයි ගැමියන් අසයි", "News Content": "තම කාර්යාලය තුළදී වයස අවුරුදු16ක තරුණියකට ලිංගික අපරාධයක් සිදු කළ බව කියන ග්‍රාම නිලධාරීවරයෙකු එම අපරාධය සිදුවූ ප්‍රාදේශීය ලේකම් කොට්ඨාසයේම වෙනත් ග්‍රාම නිලධාරී වසමක සේවය සඳහා යොදවා ඇති බවට වනාතවිල්ලුව ප්‍රදේශයේ ගම්වැසියෝ චෝදනා කරති.2010 වර්ෂයේ දිනක රාජකාරි කටයුත්තක් සඳහා වයස අවුරුදු 16ක තරුණියක වනාතවිල්ලුව ප්‍රාදේශීය ලේකම් කොට්ඨාසයේ අංක 637/2 දරණ රාල්මඩුව ග්‍රාම නිලධාරීවරයා හමුවට පැමිණ ඇත.එම අවස්ථාවේදී අදාළ ග්‍රාම නිලධාරීවරයා ඇයගේ රාජකාරි කටයුත්ත සිදු කර දෙනවා වෙනුවට ඇයට ලිංගික අතවරක් සිදු කර තිබේ.අතවරයට පත්ව ඇති තරුණිය මේ සම්බන්ධයෙන් වනාතවිල්ලුව පොලීසියට කරන ලද පැමිණිල්ල අනුව අදාළ ග්‍රාම නිලධාරීවරයාව අත්අඩංගුවට ගෙන පරීක්ෂණයක්ද සිදු කර ඇත.පසුව ඔහුව පුත්තලම දිසා අධිකරණයට ඉදිරිපත් කිරීමෙන් පසුව මාස කීපයක් රක්ෂිත බන්ධනාගාර ගත කර තිබී ඇත.එමෙන්ම මෙම ග්‍රාම නිලධාරීවරයාව අනිවාර්ය නිවාඩු යැවීමටද වනාතවිල්ලුව ප්‍රාදේශීය ලේකම්වරයා කටයුතු කර තිබේ.මේ සම්බන්ධයෙන් වූ නඩුව දැනට පුත්තලම මහාධිකරණයේ අංක H/C 21/2013 ලෙස විභාග වෙමින් පවතී.දැනට නැවත සේවයේ පිහිටුවා ඇති මෙම ග්‍රාම නිලධාරීවරයා මේ වන විට වනාතවිල්ලුව ප්‍රාදේශීය ලේකම් කොට්ඨාසයේම වෙනත් ග්‍රාම නිලධාරී වසමක සේවය සඳහා යොදවා ඇති බව ප්‍රදේශවාසීහූ කියති. එමෙන්ම 2010 වර්ෂයේදී ග්‍රාම නිලධාරී පත් වීම් ලද මෙම නිලධාරියාට එරෙහිව දැනට මහාධිකරණයේ නඩුවක් විභාග වන නමුත් ඔහුට එරෙහිව විනය පරීක්ෂණයක් පැවැත්වීමක් හෝ චෝදනා පත්‍රයක් බාර දීමක්ද මෙතෙක් සිදු කර නොමැති බවද ඔවුන් කියයි.එවැනි තත්ත්වයක් යටතේ තම කාර්යාලය තුළදී රාජකාරි කටයුත්තක් කර ගැනීමට පැමිණි තරුණියට ලිංගික අපරාධයක් සිදු කළ මෙවැනි නිලධාරීන් සම්බන්ධයෙන් තමන්ට විශ්වාසයක් තැබිය නොහැකි බවද ඔවුන් කියා සිටී.මේ සම්බන්ධයෙන් පුත්තලම දිසා ලේකම් එන්.එච්.එම්. චිත්‍රානන්ද මහතාගෙන් අප විමසු සිටියෙමු.“මේ සම්බන්ධයෙන් මටත් පැමිණිලි කීපයක් ලැබී තිබෙනවා. නමුත් මෙම ග්‍රාම නිලධාරීවරයාව වෙනත් ප්‍රාදේශීය ලේකම් කොට්ඨාසයකට මාරු කර යවනවාට තවත් පිරිසක් විරුද්ධයි. නමුත් සදාචාරාත්මක හේතු මත එම නිලධාරියාව වනාතවිල්ලුව ප්‍රාදේශීය ලේකම් කොට්ඨාසයේම සේවය සඳහා යොදවා තිබීම වැරදි කරුණක්.ඒ අනුව ඉදිරියේදී මේ සම්බන්ධයෙන් කටයුතු කිරීමට බලාපොරාත්තු වනවා.\" දිසා ලේකම්වරයා කියා සිටියේය.", "URL": "https://sinhala.adaderana.lk/news.php?nid=57476", "Category": null, "Parent URL": null}