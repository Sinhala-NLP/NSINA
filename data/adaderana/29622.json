{"Source": "Adaderana", "Timestamp": "November 30, 2012 10:39 pm", "Headline": "දරුවාට පහරදී පියා එල්ලෙයි", "News Content": "තම සිඟිති පුතාට අධික ලෙස පහර දී තුවාල සිදු කළ පියෙක් ගෙල වැලලාගෙන සිය දිවි නසා ගෙන ඇති බව පොලීසිය පවසයි. අද (30) පෙරවරුවේ දංකොටුව - මෝරුක්කුලිය ප්‍රදේශයේදී මෙය සිදුව ඇතැයි අප වාර්තාකරු කියයි. මෙම පුද්ගලයා නිතරම තම දරුවාට පහරදෙන බව අසල්වැසියන් පවසන්නේ යැයිද අප වාර්තාකරු පවසයි. අද (30) පෙරවරුවේද ඒ ආකාරයටම මෙම පුද්ගලයා තම දරුවාට පහරදී ඇති අතර පසුව අසල්වාසීන් විසින් දරුවා දංකොටුව දිසා රෝහලට ඇතුළත් කර තිබේ. පසුව දරුවා මීගමුව මහා රෝහලට මාරු කර යවා ඇත. එම සිද්ධියෙන් පසුව මෙම පුද්ගලයා අසල ගෙවත්තක පිහිටි ළිඳක තිබූ කඹයක් යොදාගෙන සියදිවි හානිකර ගැනීමට උත්සහ කර තිබේ. පසුව ප්‍රදේශවාසීන් විසින් ඔහු දංකොටුව දිසා රෝහලට ඇතුළත් කර ඇතත් මීගමුව මහා රෝහලට මාරු කර යැවීමෙන් පසු මියගොස් ඇතැයිද අප වාර්තාකරු පවසයි.", "URL": "https://sinhala.adaderana.lk/news.php?nid=29622", "Category": null, "Parent URL": null}