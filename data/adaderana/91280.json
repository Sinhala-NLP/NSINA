{"Source": "Adaderana", "Timestamp": "June 21, 2018 07:01 pm", "Headline": "ඥානසාර හිමියන්ට රාජයෝගයක් තියෙනවා", "News Content": "පූජ්‍ය ගලගොඩඅත්තේ ඥානසාර හිමියන්ට නක්ෂත්‍රයට අනුව රාජයෝගයක් පවතින බව සිංහල රාවය සංවිධානයේ මහ ලේකම් මාගල්කන්දේ සුදත්ත හිමියන් අද (21) බොදුබල සේනා සංවිධානයේ මාධ්‍ය හමුවකදී ප්‍රකාශ කළේය. අද (21) පැවති මාධ්‍ය හමුවකට එක් වෙමින් උන්වහන්සේ මේ බව ප්‍රකාශ කළේය. ඉදිරියේ පැවැත්වෙන ජනාධිපතිවරණය සඳහා ඉදිරිපත්වීමට පූජ්‍ය ගලගොඩඅත්තේ ඥානසාර හිමියන්ට බලාපොරොත්තුවක් නොමැති බවද උන්වහන්සේ වැඩිදුරටත් පැවසීය. මේ අතර ඥානසාර හිමියන් වෙනුවෙන් අදත් සත්‍යග්‍රහ සහ පා ගමන් පැවැත්විණි. පූජ්‍ය ගලගොඩඅත්තේ ඥානසාර හිමියන් ඇප මත මුදාහරින්නැයි ඉල්ලා භාර දෙනු ලැබූ අභියාචනයට අදාළ නඩුව හෝමාගම මහේස්ත්‍රාත්වරයා හමුවේ පසුගිය 19 වනදා කැඳවනු ලැබූ නමුත් නීතිපති දෙපාර්තමේන්තුවේ නිලධාරියෙකු එම අවස්ථාවට නොපැමිණීම හේතුවෙන් අභියාචනය සලකා බැලීම හෙට දක්වා කල් තැබිණි ඒ අනුව ඥානසාර හිමියන්ගේ අභියාචනයට අදාළ නඩුව හෙට යළි කැඳවීමට නියමිතය. එවන් පසුබිමක උන්වහන්සේට ඇප ලබා දෙන ලෙස ඉල්ලා බොදුබල සේනා සංවිධානයේ හිමිවරුන්ගේ සහභාගිත්වයෙන් මේ වන විටත් කොටුව බෝධීන්වහන්සේ අබියස උපවාසයක් පැවැත්වේ.", "URL": "https://sinhala.adaderana.lk/news.php?nid=91280", "Category": null, "Parent URL": null}