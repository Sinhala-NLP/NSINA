{"Source": "Adaderana", "Timestamp": "March 7, 2013 08:12 am", "Headline": " කොළඹට එන්නට පාර වැහුවාට අමෙරිකාව අවධානයෙන්", "News Content": "වව්නියාවේ සිට කොළඹට පැමිණෙමින් සිටි පිරිසකට අවහිර කිරීම සම්බන්ධයෙන් සිය අවධානය යොමුව ඇති බව ශ්‍රී ලංකාවේ අමෙරිකානු තානාපති කාර්යාලය පවසයි. ශ්‍රී ලාංකික පුරවැසියන්ට නිදහසේ ගමන් කිරීමට ඇති අයිතිය තහවුරු කළ යුතු බව නිවේදනයක් නිකුත් කරමින් එම කාර්යාලය පෙන්වා දෙයි. අතුරුදන් වූවන් සොයදෙන ලෙස බලකරමින් රජයට එරෙහිව කොළඹදී ඊයේ පැවැත්වීමට නියමිතව තිබූ විරෝධතාවක් සඳහා පැමිණෙමින් සිටි පිරිසකට අතරමගදී මෙසේ බාධා එල්ල වී තිබුණි. මේ සම්බන්ධයෙන් කළ විමසීමකදී පොලිසිය කියා සිටියේ අදාළ පිරිසගේ ආරක්ෂාව තහවුරු කිරීම සඳහා පොලිසිය එවැනි පියවරක් ගත් බවයි. කෙසේ වුව ද එම පිරිස වව්නියාවේදී අදාළ උද්ඝෝෂණයේ නිරත වූහ. මේ අතර එල්.ටී.ටී.ඊ සංවිධානයේ ක්‍රියාකාරකම් හේතුවෙන් මියගිය සහ අතුරුදන් වූවන් වෙනුවෙන් විශාල පිරිසක් ඊයේ කොළඹදී විරෝධතාවක නිරත වූ අතර ඔවුහු නෙළුම් පොකුණ රඟහල ආසන්නයේ සිට පාගමනකින් පැමිණ කොළඹ පිහිටි එක්සත් ජාතීන්ගේ කාර්යාලයට සංදේශයක් භාරදුන්හ.", "URL": "https://sinhala.adaderana.lk/news.php?nid=32178", "Category": null, "Parent URL": null}