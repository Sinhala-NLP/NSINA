{"Source": "Adaderana", "Timestamp": "November 4, 2013 07:26 am", "Headline": "  පොදුරද සමුළුව වර්ජනය කරන ලෙස බ්‍රිතාන්‍යයේ විරෝධතා", "News Content": "මෙරට පැවැත්වෙන පොදු රාජ්‍ය මණ්ඩලයීය රාජ්‍ය නායක සමුළුව වර්ජනය කරන ලෙස බ්‍රිතාන්‍ය නායකයින්ගෙන් ඉල්ලා සිටීමේ උද්ඝෝෂණයක් සංවිධානය කර තිබේ. බ්‍රිතාන්‍ය අග්‍රාමාත්‍ය ඩේවිඩ් කැමරන්ගේ කාර්යාලය ඉදිරිපිට ඊයේ පස්වරුවේ උද්ඝෝෂණය පැවැත්විණි. එයට එක් වුවන් කියා සිටියේ ඔටුන්න හිමි චාර්ල්ස් කුමරු ඇතුළු නියෝජිත පිරිස සමුළුවට සහභාගී විම තුළින් මානව හිමිකම් උල්ලංඝණය කිරීම සහ යුධ අපරාධ චෝදනා එල්ල වී සිටින ශ්‍රී ලංකාවේ ආණ්ඩුවට ඍජු සහය දැක්වීමක් සිදුවන බවයි. උද්ඝෝෂණය සංවිධානය කළ බ්‍රිතාන්‍ය දෙමළ සංසදය අග්‍රාමාත්‍ය ඩේවිඩ් කැමරන් වෙත සංදේශයක් ද බාර දී තිබේ. ඇම්නස්ටි ඉන්ටර්නැෂනල් සංවිධානයේ මෙහෙයවිමෙන් ලන්ඩන් නුවර වෙස්ට්මිනිස්ටර් පාර්ලිමේන්තුව ඉදිරිපිටදි තවත් උද්ඝෝෂණයක් සංවිධානය කර තිබුණි. එසේම එල්.ටී.ටී.ඊ හිතවාදී දෙමළ සංවිධාන සහ ඊට සම්බන්ධ ආයතන කිහිපයක් විසින් ශ්‍රී ලංකාවට එරෙහිව ලොව පුරා විවිධ වැඩසටහන් ක්‍රියාත්මක කරමින් සිටියි. එහෙත් ලොව රටවල් රැසක් ශ්‍රී ලංකාව සම්බන්ධයෙන් අදාළ චෝදනා ප්‍රතික්ෂේප කරමින් රජයට සහය දැක්වීමට පියවර ගෙන තිබේ.", "URL": "https://sinhala.adaderana.lk/news.php?nid=38594", "Category": null, "Parent URL": null}