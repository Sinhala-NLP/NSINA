{"Source": "Adaderana", "Timestamp": "April 3, 2013 06:01 pm", "Headline": " සේවයෙන් බැහැරවූ සේවකයින්ට ගෙදරම යන්න අවසරයි", "News Content": "සේවයට වාර්තා කර අවසරයෙන් තොරව සේවා ස්ථානයෙන් බැහැර වූ කොළඹ ජාතික රෝහලේ සියලු ආදේශක සෞඛ්‍ය කාර්ය සහායක සේවකයින්ගේ සේවය අවසන් කිරීමට සෞඛ්‍ය අමාත්‍යංශය තිරණය කර තිබේ. ජාතික රෝහලේ සේවකයෙකුට රාජ්‍ය සේවා කොමිසමේ නිර්දේශ පරිදි සෞඛ්‍ය අමාත්‍යංශය විසින් ලබා දුන් ස්ථාන මාරුවකට එරෙහිව කනිෂ්ඨ සේවකයින් පිරිසක් වෘත්තීය ක්‍රියාමාර්ගයක නිරත වී සිටිති. කෙසේ වෙතත් සෞඛ්‍ය අමාත්‍යංශ ලේකම් වෛද්‍ය නිහාල් ජයතිලක මහතා ඊයේ දැනුම් දුන්නේ අදාළ වෘත්තීය ක්‍රියාමාර්ගයේ නිරතව සිටින ආදේශක සෞඛ්‍ය කාර්ය සහායක සේවකයින්ට අද දිනයේ අනිවාර්‍යෙන්ම සේවයට වාර්තා කරන ලෙසයි. එසේ නැතහොත් ඔවුන් සේවය හැරගියා සේ සලකන බව අමාත්‍යංශ ලේකම්වරයා දැනුම් දෙන ලදී. ඒ අනුව එම සේවකයින් අද දිනයේ සේවයට වාර්තා කර ඇතත් කිසිදු අවසරයකින් තොරව සේවයෙන් බැහැරව ඇති බවට තොරතුරු ලැබුණු බව සෞඛ්‍ය අමාත්‍යංශය සඳහන් කරයි. එම නිසා සේවයට වාර්තා කර අවසරයකින් තොරව රාජකාරියෙන් බැහැර වූ ජාතික රෝහලේ සියලු ආදේශක සෞඛ්‍ය කාර්ය සහායක සේවකයින්ගේ සේවය අවසන් කිරීමට අමාත්‍යංශය තීරණ කර ඇති අතර ඊට අදාළ ලිපි ඔවුන් වෙත නිකුත් කර තිබේ.", "URL": "https://sinhala.adaderana.lk/news.php?nid=32980", "Category": null, "Parent URL": null}