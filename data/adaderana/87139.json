{"Source": "Adaderana", "Timestamp": "April 8, 2018 09:50 pm", "Headline": " පොකුණු ඉස්සන්ට තර්ජනයක් වෙන ඉස්සන් තොගය මෙරටට ගෙන එයි ", "News Content": "ආනයනය කිරීම තහනම් කරන ලෙස පුත්තලම දිස්ත්‍රික් ඉස්සන් වගා කරුවන්ගේ සංවර්ධන සංධානය විසින් ඉල්ලුම් කර තිබූ “වනමී” යනුවෙන් හඳුන්වන මව් ඉස්සන් තොගය 08 වැනිදා පෙරවරුවේ මෙරටට ගෙනවිත් ඇති බව වාර්තා වේ. මව් ඉස්සන් ජෝඩු 50 ක් අඩංගු බහාලුමක මෙම ඉස්සන් තොගය අසුරා තිබී ඇත. ඒවායේ බර කිලෝ ග්‍රෑම් 550 කි. අමෙරිකාවේ හවායි ගුවන් තොටුපලේ සිට කොරියානු ගුවන් සමාගමකට අයත් යානයකින් මෙම මව් ඉස්සන් තොගය මෙරටට අද (08) අළුයම 4.30 ට එම ගුවන් යානය මෙරටට ගෙන්වා තිබේ. “වනමී” නමින් හඳුන්වන මෙම ඉස්සන් මෙරටට ගෙන්වීම තුළින් භයානක රෝග පැතිර යා හැකි බවට ඇතමුන් තුළ මතයක් ඇති වී ඇත. කිසිඳු නීරෝධායන කටයුත්තකින් තොරව මෙම මව් ඉස්සන් තොගය මෙරටට ගෙනවිත් වෙන්නප්පුව - නයිනමඩම ප්‍රදේශයේ පිහිටි ඉස්සන් අභිජනනාගාරයකදී පැටවුන් බිහි කිරීමට කටයුතු යොදා ඇති බව පුත්තලම දිස්ත්‍රික් ඉස්සන් වගා සංවර්ධන සංධානයේ සභාපති කමල් පුෂ්පකුමාර මහතා හලාවත කොට්ඨාස බාර පොලිස් අධිකාරීවරයාට පැමිණිලි කර ඇත. ඒ අනුව පොලීසිය විසින් කරන ලද දැණුම් දීමක් මත මව් ඉස්සන් ඇතුළත් බහාලුම තම බාරයට ගෙන පරීක්ෂා කිරීමට රේගු නිලධාරීන් කටයුතු කර ඇත. අමෙරිකාවෙන් මෙම ඉස්සන් තොගය ගුවන් ගත කිරීමට පෙර නිරෝධායන කටයුතු කර ඇති බවට වාර්තාවක්ද ඒ සමඟ තිබී ඇත. ඒ අනුව 08 වැනිදා පෙරවරු 8.22 ට පමණ කටුනායක ගුවන් තොටුපලේ බහාලුම් ප්‍රන්තයේ රඳවා තබා ගෙන සිටි මව් ඉස්සන් ඇතුළත් බහාලුම රේගු නිලධාරීන් විසින් නිදහස් කර ඇත. පසුව පොලිස් ආරක්ෂාව යටතේ අදාළ බහාලුම වෙන්නප්පුව - නයිනමඩමේ පිහිටි ඉස්සන් අභිජනනාගාරය වෙත ගෙනවිත් ඇත. රේගු දෙපාර්තමේන්තුවේ නිරෝධායන අංශයේ නිලධාරීන්ද ඒ සමඟ පැමිණ ඇත. ජල ජීවී වගා සංවර්ධන අධිකාරියේ නිලධාරීන් සහ වෛද්‍යවරුන් විසින් සිදු කරණු ලබන පරීක්ෂණවලින් අනතුරුව මෙරටට ගෙනවිත් ඇති මව් ඉස්සන්ගෙන් පැටව්න් ලබා ගැනීමට නියමිතව ඇත.", "URL": "https://sinhala.adaderana.lk/news.php?nid=87139", "Category": null, "Parent URL": null}