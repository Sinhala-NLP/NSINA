{"Source": "Adaderana", "Timestamp": "July 16, 2015 11:52 am", "Headline": "දුම්රියේ ගැටී දෙදෙනෙක් මරුට-දෙදෙනෙකුට තුවාලයි", "News Content": "ප්‍රදේශ කිහිපයක සිදුවූ දුම්රිය අනතුරු වලින් පුද්ගලයින් දෙදෙනෙකු මියගොස් තවත් දෙදෙනෙකු තුවාල ලබා තිබේ.කොළඹ සිට මාතර බලා ගමන් කළ දුම්රියක වැල්ලවත්ත දුම්රිය ස්ථානය අසළදී පුද්ගලයෙකු ගැටී ඇති බව පොලීසිය පවසයි.බරපතළ තුවාල ලැබූ එම පුද්ගලයා කළුබෝවිල රෝහලට ඇතුළත් කිරීමේදී මියගොස් තිබේ.මියගොස් ඇත්තේ වැල්ලවත්ත ප්‍රදේශයේ පදිංචිව සිටි 30 හැවිරිදි පුද්ගලයෙකි.මේ අතර කඩුගන්නාව ප්‍රදේශයේදීද දුම්රියක ගැටීමෙන් වයස අවුරුදු 50ක පමණ පුද්ගලයෙකු මියගොස් තිබේ.ඉහළ කෝට්ටේ සහ බලන දුම්රිය ස්ථාන අතර මාර්ගයේදී කොළඹ සිට මහනුවර බලා ධාවනය වූ දුම්රියක අදාළ පුද්ගලයා ගැටී ඇති බව සඳහන්ය.මියගිය පුද්ගලයාගේ අනන්‍යතාවය මෙතෙක් තහවුරු වී නොමැති අතර මළ සිරුර කඩුගන්නාව රෝහලේ මෘත ශරීරාගාරයේ තබා ඇති බව පොලීසිය සඳහන් කරයි.මේ අතර එරාවූර් ප්‍රදේශයේදී කොළඹ සිට මඩකළපුව බලා ධාවනය වූ දුම්රියක ගැටීමෙන් තරුණයින් දෙදෙනෙකු බරපතළ තුවාල ලබා තිබේ.දුම්රිය මාර්ගයේ නිදාගෙන සිටියදී අද අලුයම මොවුන් අනතුරට ලක්ව ඇති බව වාර්තා වන අතර තුවාල ලැබූ තරුණයින් දෙදෙනා මේ වන විට මඩකළපුව ශික්ෂණ රෝහලේ ප්‍රතිකාර ලබයි.", "URL": "https://sinhala.adaderana.lk/news.php?nid=52666", "Category": null, "Parent URL": null}