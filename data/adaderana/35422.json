{"Source": "Adaderana", "Timestamp": "July 2, 2013 12:37 pm", "Headline": "මන්මෝහන්ගේ පණිවිඩයක් රැගෙන මෙනන් එයි", "News Content": "ඉන්දීය අග්‍රාමාත්‍ය ආචාර්ය මන්මෝහන් සිංගේ විශේෂ පණිවිඩයක් ද රැගෙන ජනාධිපති මහින්ද රාජපක්ෂ මහතා හමුවීමට එරට ජාතික ආරක්ෂක උපදේශක ශිවශංකර් මෙනන් මහතා ලංකාවට පැමිණෙන බව ඉන්දීය මාධ්‍ය වාර්තා කරයි. ඒ අනුව ඉන්දීය ජාතික ආරක්ෂක උපදේශක ශිවශංකර් මෙනන් මහතා එළඹෙන 8 වැනිදා දිවයින පැමිණීමට නියමිත අතර පසුදින ඔහු ජනාධිපති මහින්ද රාජපක්ෂ මහතා හමුවීමට නියමිතය. 13 වැනි ව්‍යවස්ථා සංශෝධනය පිළිබඳ සාකච්ඡා පැවැත්වීම සංචාරයේ අරමුණ වී ඇති බව සඳහන්ය. ඉන්දීය අග්‍රාමාත්‍යවරයා විසින් ජනාධිපති මහින්ද රාජපක්ෂ මහතා වෙත යොමුකරන විශේෂ පණිවිඩයක් ද ශිවශංකර් මෙනන් මහතා විසින් රැගෙන එන බව ඉන්දීය මාධ්‍ය වාර්තා කරයි. එහිදී 13 වන ආණ්ඩුක්‍රම ව්‍යවස්ථාවේ යෝජිත සංශෝධනය පිළිබඳ දීර්ඝ වශයෙන් සාකච්ඡා වනු ඇති බව සඳහන්ය. ශිවශංකර් මෙනන් මහතා ජනාධිපති ලේකම් ලලිත් වීරතුංග, ශ්‍රී ලංකාවේ ඉන්දීය මහකොමසාරිස් යස්වර්ධන් කුමාර් සිංහා යන මහත්වරුන් හමුවී සාකච්ඡා පැවැත්වීමට ද නියමිත බවද වාර්තා වේ. මීට අමතරව 13 වන ආණ්ඩුක්‍රම ව්‍යවස්ථාව පිළිබඳ මතුව ඇති ගැටලුකාරී තත්ත්වය සම්බන්ධයෙන් එක්සත් ජාතික පක්ෂය, දෙමළ ජාතික සන්ධානය සහ මුස්ලිම් කොංග්‍රස නියෝජිතයින් සමඟ ද ශිවශංකර් මෙනන් මහතා සාකච්ඡා පැවැත්වීමට නියමිතය. ඉන්දීය විදේශ කටයුතු අමාත්‍ය සල්මන් කුර්ෂිඩ් මහතා ද මෙරට සංචාරයක නිරත වීමට නියමිත බව ද ඉන්දීය මාධ්‍ය වාර්තා කරයි. මේ අතර ආර්ථික සංවර්ධන අමාත්‍ය බැසිල් රාජපක්ෂ මහතා ලබන 4 වැනිදා ඉන්දියාවේ සංචාරයක නිරත වීමට නියමිතය. දෙරටට වැදගත් වන කරුණු කිහිපයක් සම්බන්ධයෙන් ඉන්දීය බලධාරීන් සමඟ සාකච්ඡා පැවැත්වීම අමාත්‍යවරයාගේ සංචාරයේ අරමුණ වී තිබේ.", "URL": "https://sinhala.adaderana.lk/news.php?nid=35422", "Category": null, "Parent URL": null}