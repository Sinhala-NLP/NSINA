{"Source": "Adaderana", "Timestamp": "September 11, 2018 09:43 am", "Headline": "ඉතිහාසය අළුත් කළ විල්පත්තුව", "News Content": "විල්පත්තුව ජාතික වන උද්‍යානය ඉතිහාසයේ වාර්ථාගත ආදායම වු එක්කෝටි හැට නව ලක්ෂයක මුදලක් අගෝස්තු මාසයේ සංචාරකයින් පැමිණීමේන් උපයා ඇති බව විල්පත්තුව ජාතික වනෝද්‍යානයේ උදයාන පාලක චමත් ලක්ෂමන් පෙරේරා මහතා පවසයි. උද්‍යාන පාලකවරයා පවසන්නේ විල්පත්තුව ජාතික වනෝද්‍යානය ආරම්භ කළ සමයේ සිට මේ ආකාරයෙන් ආදායමක් උපයා නැති බවයි. එසේම මෙම වාර්ථා ගත ආදායම වු එක්කෝටි හැට නව ලක්ෂයක මුදල ලබා ගැනීමට හැකිව ඇත්තේ උද්‍යානය නැරඹිමට පැමිණි දේශීය සංචාරකයින් 8000 කට ආසන්න පිරිසක් සමඟ විදේශීය සංචාරකයින් 4500 කට ආසන්න ප්‍රමාණයක් වෙත අලෙවි කළ ප්‍රවේශ පත්‍ර බව සඳහන් කළේය. දිස්ත්‍රික්ක තුනකට මායිම්ව පිහිටි විල්පත්තුව ජාතික වනෝද්‍යානය ශ්‍රී ලංකාවේ පිහිටි විශාලතම වන උද්‍යානයයි. දශක කිපයක් එල්.ටි.ටි.ඊ තර්ජන හේතුවෙන් වසා තිබුනද නැවත විවෘත කිරිමත් සමඟ සංචාරකයින් මේ ආකර්ශනීය භුමිය නැරඹිමට පැමිණීම වැඩිව තිබෙන බව වන ජීවි නිලධාරින් පවසයි. විල්ලු සහ විශාල කරදිය හා කිවුල් දිය මිශ්‍ර ජලය ඇති වැව් රැසකින් සමන්විත විල්පත්තුව වඩාත් ජනප්‍රිය වී ඇත්තේ දිවියන් දැක ගත හැකි උද්‍යානයක් ලෙසයි. එසේම අලි ඇතුන් මුවන් ගොනුන් ඇතුළු වන සතුන් සේම උරඟ විශේෂ සමනල් විශේෂ ඇතුළු සතුන් විශාල ප්‍රමාණයකින් පෝෂීත භුමියක් ලෙස ප්‍රසිද්ධියක් උසුලයි. එසේම දෙස් විදෙස් සංචාරකයින් ආකර්ශණයට ලක් කරන සංචාරක බංගලා ද විල්පත්තුවේ අගය තවත් වැඩි කර තිබේ. මුහුදු මට්ටමේ සිට සාමන්‍ය මිටර 15.2 ක් පමන ඉහළින් පිහිට ඇති මෙම ජාතික උද්‍යානයේ උතුරු ප්‍රදේශයට මායිම් ව මල්වතු ඔය හා මෝදගම් ආරු ද දකුණට මායිම්ව කළාඔය ද පිහිටා තිබිම උද්‍යානයේ අලංකාරය වැඩි කිරීමට හේතු වි තිබේ. (ඡායාරූප-හිරාන් ප්‍රියංකර)", "URL": "https://sinhala.adaderana.lk/news.php?nid=95904", "Category": null, "Parent URL": null}