{"Source": "Adaderana", "Timestamp": "December 18, 2015 04:51 pm", "Headline": "බලපෑම් කිරීමේ යුගය මම අවසන් කළා", "News Content": "විධායකය, ව්‍යවස්ථාදායකයට සහ අධිකරණයට බලපෑම් කළ යුගය තමා අවසන් කළ බව ජනාධිපති මෛත්‍රිපාල සිරිසේන මහතා පවසයි.ජනාධිපතිවරයා පෙන්වාදෙන්නේ විධායක ජනාධිපතිධුරයේ තිබූ අසීමිත බලතල හැකි උපරිම ලෙස අවම කිරීමට තමන් කටයුතු කළ බවයි.අධිකරණ සේවා සංගමයේ වාර්ෂික සම්මේලනය අමතමින් ජනාධිපති මෛත්‍රීපාල සිරිසේන මහතා මේ බව පැවසීය.නව රජය බලයට පත් වී ගෙවීගිය මාස 11 ක කාලය තුළ යහපාලනය සැබෑලෙසම අර්ථවත් කරමින් තීන්දු තීරණ රැසක් ගත් බව ජනාධිපතිවරයා පෙන්වාදෙයි.විධායකයේ, ව්‍යවස්ථාදායකයේ සහ අධිකරණයේ තිබිය යුතු සමබරතාවය ආරක්ෂා කරමින් රටේ සියළු ක්ෂේත්‍ර තුළ යහපාලනය ගොඩනැගීමට නව රජය කටයුතු කළ බව ජනාධිපති මෛත්‍රිපාල සිරිසේන මහතා එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=55810", "Category": null, "Parent URL": null}