{"Source": "Adaderana", "Timestamp": "July 11, 2011 11:02 am", "Headline": "ලසන්ත ඝාතනයේ සැකකරු ඇප මත මුදාහැරෙයි", "News Content": "සන්ඩේ ලීඩර් පුවත්පතේ හිටපු කර්තෘ ලසන්ත වික්‍රමතුංග ඝාතනය සම්බන්ධව අත්අඩංගුවට ගත්, දැනට රිමාන්ඩ් භාරයේ පසුවන සැකකරු ඇප මත මුදාහැරීමට කොළඹ මහාධිකරණය අද(11) තීන්දු කර ඇත. වසර එකහමාරකට අධික කාලයක් එම සැකකරු රිමාන්ඩ් භාරයේ පසුවන බව සැකකරු වෙනුවෙන් ඉදිරිපත් කර තිබූ ඇප ඉල්ලුම් පත කැඳවූ අවස්ථාවේදී ඔහුගේ නීතිඥවරයා අධිකරණයට කියා සිටියේය. සැකකරු තවදුරටත් යුද හමුදා සේවයේ නිරතව සිටින නිසා ඔහු ඇප මත මුදාහරින ලෙස නීතිඥවරයා ඉල්ලා සිටියේය‍. එම ඉල්ලීමට තමන් විරුද්ධ නොවන බව ර‍ජයේ නීතිඥවරයා සඳහන් කළේය. ඒ අනුව අදාළ සැකකරු රුපියල් 75, 000 ක මුදල් ඇප සහ රුපියල් ලක්ෂයක ශරීර ඇප මත මුදාහැරීමට කොළඹ මහාධිකරණ විනිසුරු පී. පී. සූරසේන මහතා නියෝග කළේය.", "URL": "https://sinhala.adaderana.lk/news.php?nid=17330", "Category": null, "Parent URL": null}