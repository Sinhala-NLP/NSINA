{"Source": "Adaderana", "Timestamp": "October 24, 2011 03:37 pm", "Headline": "ප්‍රශ්න විසඳුවේ නැත්නම් විනය ක්‍රියා මාර්ග ගන්නවා", "News Content": "කොටිකාවත්ත-මුල්ලේරියාව බල ප‍්‍රදේශය තුළ වූ අවාසනාවත්න හා කනගාටූදායක සිදුවීම් යළි කෙදිනකවත් නොවීමට සන්ධානයක් හෝ පක්‍ෂයක් හැටියට තනිතනිව සේම එක්ව කළහැකි සියලූම කාර්යභාරයන් ඉටුකළ යුතු බව සියල්ලෝම මතක තබාගත යුතුයැයි එක්සත් ජනතා නිදහස් සන්ධානයේ මහලේකම් සුසිල් පේ‍්‍රමජයන්ත මහතා පවසයි. කොටිකාවත්ත-මුල්ලේරියාව ප‍්‍රාදේශීය සභාවට එක්සත් ජනතා නිදහස් සන්ධානයෙන් තේරී පත්වූ මන්ත‍්‍රීවරුන් එම සන්ධානයේ මහලේකම් අමාත්‍ය සුසිල් පේ‍්‍රමජයන්ත මහතා ඉදිරියේ ඛනිජ තෙල් කර්මාන්ත අමාත්‍යාංශයේ දී අද (24) පෙරවරුවේ දිවුරුම් දුන් අතර එම අවස්ථාවේ දී අදහස් දක්වමින් මහලේකම්වරයා එසේ සඳහන් කළේය. මෙහිදි රංගජීව ජයසිංහ, රචිත ප‍්‍රියංකර, රණසිංහ ආරච්චිගේ අජිත්, සුජීව ධර්මවික‍්‍රම, සෞම්‍ය සඳරුවන් රත්නායක, ඉඳුනිල් ජගත් කුමාර, අලියාර් සනීර්, ජි.එස්.පෙරේරා, අජිත් ගුණසේකර, වෝල්ටර් පෙරේරා, ප‍්‍රින්ස් ගුණසේකර, ඉසුරු උමංග පෙරේරා, සූරියආරච්චිගේ රංජිත් යන මන්ත‍්‍රීවරු මහලේකම් සුසිල් පේ‍්‍රමජයන්ත මහතා ඉදිරියේ දිවුරුම් දුන්හ. මෙම අවස්ථාව අමතමින් අමාත්‍ය සුසිල් පේ‍්‍රමජයන්ත මහතා මෙසේ ද පැවසීය. ඉතාම සාර්ථක ප‍්‍රාදේශීය සභාවක් පවත්වාගෙන යාම සඳහා කොටිකාවත්ත-මුල්ලේරියාව ප‍්‍රදේශීය සභාවට තේරීපත්වූ සභාපති, උපසභාපති ඇතුළු මන්ත‍්‍රීවරුන්ට හෘදයාංගම සුභපැතුම් එක්කරනු ලබනවා. මෙවර පළාත් පාලන ආයතන 23 ක් සඳහා මැතිවරණය පැවති දිනය කොළොන්නාව දේශපාලන ඉතිහාසය සේම රටේ දේශපාලන ඉතිහාසය තුළ නොමැකෙන දිනයක් බවට පත්වුණා. එම දිනයේවූ ඉතාම අවාසනාවන්ත හා කනගාටුදායක සිදුවීම්වල ප‍්‍රතිවිපාක කිසිදු බේදයකින් තොරව අප සියලූදෙනාමට දැනෙනවා. අප සමඟ කාලාන්තරයක් දේශපාලන කටයුතු කළ හිටපු පාර්ලිමේන්තු මන්ත‍්‍රී භාරත ලක්‍ෂ්මන් පේ‍්‍රමචන්ද්‍ර මහතාගේ අභාවයත්, ප‍්‍රදේශයභාර සංවිධායක පාර්ලිමේන්තු මන්ත්‍රී‍්‍ර දුමින්ද සිල්වා මහතා බරපතල තුවාල ලබා රෝහල්ගත වීමත් යන සිදුවීම් දෙකම අපට ඉතාම කනගාටුදායකයි. විරුද්ධ දේශපාලන පක්‍ෂවල නොවෙයි මේ සිදුවීම් වී තිබෙන්නේ.මෙවැනි සිදුවීම් යළි කිසිදිනකවත් නොවීමට සන්ධානයක් හෝ පක්‍ෂයක් හැටියට තනි තනිව සේම,එක්ව කළහැකි සියලූම කාර්යභාරයන් ඉටුකළ යුතුය යන කාරණය හැමෝම මතක තබාගත යුතුයි. මෙවර පැවැති පළාත් පාලන ආයතන ජයග‍්‍රහණය සඳහා අතිගරු ජනාධිපතිතුමන් ප‍්‍රමුඛ කොටගත් අමාත්‍යවරුන්ගේ, පාර්ලිමේන්තු මන්ත‍්‍රීවරුන්ගේ, පළාත් සභා මන්ත්‍රීවරුන්ගේ දායකත්වය, කැපවීම හේතුවුණා. ඒ නිසා කොටිකාවත්ත-මුල්ලේරියාව ප‍්‍රාදේශීය සභාවට තේරිපත්වූ සභාපතිතුමන්, උපසභාපතිතුමන් ඇතුළු මන්ත‍්‍රීවරුන් එකම කණ්ඩායමක් ලෙස කටයුතු කළ යුතුව තිබෙනවා. පළාත් පාලන ආයතන 335 න් මේ වනවිට පළාත් පාලන ආයතන 333 ක් සඳහා මැතිවරණය පැවැති අතර එම ආයතනවලින් 273 ක් එක්සත් ජනතා නිදහස් සන්ධානය සෘජුව හිමිකරගෙන තිබෙනවා. එමෙන්ම සන්ධානය සමග එක්ව කටයුතු කරන මුස්ලිම් කොංග‍්‍රසයට ආයතන 2 ක්, ටී.එම්.වී.පී.පක්‍ෂයට ආයතන 8 ක්, කදුරට ජනතා පෙරමුණට ආයතන 1 ක් හා ස්වාධීන කණ්ඩායමක් නියෝජනය කරන ආයතන 1 ක් වශයෙන් ආයතන 17 ක බලය ද සන්ධානයට ලැබී තිබෙනවා. ඒ අනුව පළාත් පාලන ආයතන 333 න් 290 ක් ජයග‍්‍රහණය කිරීමට එක්සත් ජනතා නිදහස් සන්ධානයට හා සන්ධානයට සහය දක්වන පක්‍ෂවලට හැකිවී තිබෙනවා. මීට අමතරව තිබෙන ආයතන 43 න් එක්සත් ජාතික පක්‍ෂයට හිමි වී තිබෙන්නේ ආයතන 10 ක් පමණයි. මේ අනුව ශ්‍රී ලංකාවේ ප‍්‍රථම වරට පළාත් පාලන ආයතන වලින් 6/5 ක බලයක් සන්ධානයට ලැබුණා. මීට පෙර පැවැති පළාත් පාලන මැතිවරණයේ දී එක්සත් ජාතික පක්‍ෂයට ආයතන 40 ක් හිමිව තිබුණත් මෙවර ඔවුන්ට හිමිව ඇත්තේ ආයතන 10 ක් පමණයි. මෙයට ප‍්‍රධාන හේතුව වී තිබෙන්නේ එම පක්‍ෂයේ දුර්වලතාව හා අසමගියයි. අසමගිය ඇති සෑමතැනම දුර්වල වෙනවා.ජනතා විශ්වාසය නැතිවෙනවා. අතිගරු ජනාධිපතිතුමාගේ නායකත්වයෙන් එක්සත් ජනතා නිදහස් සන්ධානය පාර්ලිමේන්තුව නියෝජනය කරන පක්‍ෂ 12 ක් ඇතුළුව දේශපාලන පක්‍ෂ 16 ක් එකට තියාගෙන කටයුතු කරනවා. මේ සමගිය, එකට වැඩකිරිමේ හැකියාව ප‍්‍රාදේශීය සභාවටත් පොදුයි. ප‍්‍රාදේශීය සභා කණ්ඩායම එකට එකතු වී කටයුතු කරනවා නම් එම කණ්ඩායම් ජයග‍්‍රහණය කිසිවෙකුට වළක්වන්න බැහැ. කොළොන්නාව ආසනයේ එක්සත් ජනතා නිදහස් සන්ධාන පාක්‍ෂිකයින්ට, ජනතාවට සන්ධානය හැටියටත්, රජය හැටියටත් විය යුතු යුතුකම් කොටස ඉටුකිරීම සඳහා අප නිරතුරුව පෙනී සිටින බව සඳහන් කරනවා. මැතිවරණයකට පෙර පැවැති මනාප සඳහා පැවැති සියලූ අමනාපකම් මෙතනින් අවසන් විය යුතුයි. මනාප ප‍්‍රශ්නමත ඇතැම් පළාත් පාලන ආයතන තුළ යම් යම් අර්බුද මේ වනවිට මතු වී තිබෙනවා. එම මන්ත‍්‍රීවරුන්ට අදාළව විනයානුකූලව කටයුතු කරන අතර එම මන්ත‍්‍රීවරු හෙට සිට කැඳවා එම ප‍්‍රශ්න පිළිබඳව සාකච්ඡා කොට ඒවා විසඳන්න පියවර ගෙන තිබෙනවා. එම ප‍්‍රශ්න විසදෙන්නේ නැත්නම් එම මන්ත‍්‍රීන් සම්බන්ධව විනයානුකූල ක‍්‍රියාමාර්ග ගන්නවා.සන්ධාන ව්‍යවස්ථාව ඉතාම ප‍්‍රබලයි. යම් පළාත් පාලන ආයතනයක යම් ප‍්‍රශ්නයක් ඇත්නම් මාසික රැස්වෙන ප‍්‍රාදේශීය සංවර්ධන කමිටුවේ දී හෝ අපව මුණගැසී හෝ සිය ප‍්‍රශ්න එක්සත් ජනතා නිදහස් සන්ධානයට දැනුම් දීමට හැකියාව තිබෙනවා. මෙම අවස්ථාවට මුදල් හා ක්‍රමසම්පාදන නියෝජ්‍ය අමාත්‍ය ගීතාංජන ගුණවර්ධන,බස්නාහිර පළාත් සභා මන්ත්‍රී රේණුක පෙරේරා,පළාත් සභා මන්ත්‍රීනි අශෝකා ලංකාතිලක යන මහත්ම මහත්මීහු ඇතුළු පිරිසක්ද සහභාගීවූහ.", "URL": "https://sinhala.adaderana.lk/news.php?nid=19563", "Category": null, "Parent URL": null}