{"Source": "Adaderana", "Timestamp": "November 28, 2016 01:18 pm", "Headline": " මූලික අයිතිවාසිකම් පෙත්සම් 3ක් විභාගයට තීන්දුයි ", "News Content": "දක්ෂිණ අධිවේගී මාර්ගයේ පෞද්ගලික බස් රථ කිහිපයක බලපත්‍ර අහෝසි කිරීමට ජාතික ප්‍රවාහන කොමිසම ගත් තීන්දුවකට එරෙහිව ගොණු කළ මූලික අයිතිවාසිකම් පෙත්සම් 03ක් විභාගයට ගැනීමට ශ්‍රේෂ්ඨාධිකරණය අවසර ලබාදී තිබේ.අදාළ පෙත්සම් අගවිනිසුරු කේ. ශ්‍රී පවන් මහතා ප්‍රමුඛ ත්‍රි පුද්ගල විනිසුරු මඩුල්ලක් හමුවේ සලකා බැලූ බව අද දෙරණ අධිකරණ වාර්තාකරු සඳහන් කළේය.එහිදී පෙත්සම්කාර පාර්ශවය අධිකරණයට දන්වා ඇත්තේ සිය මාර්ග බලපත්‍ර කිසිඳු සාධාරණ හේතුවක් නොමැතිව අත්තනෝමතික ලෙස අහෝසි කිරීමට ජාතික ප්‍රවාහන කොමිසම කටයුතු කර ඇති බවයි.ඒ තුළින් තම මූලික අයිතිවාසිකම් කඩ වන බවට තීන්දුවක් ලබා දෙන ලෙස පෙත්සම්කරුවන් අධිකරණයෙන් ඉල්ලා තිබේ.ඉදිරිපත් වූ කරුණු සලකා බැලූ විනිසුරු මඩුල්ල අදාළ පෙත්සම් ජනවාරි මස 26 වනදා විභාගයට ගැනීමට නියම කළ බව අද දෙරණ අධිකරණ වාර්තාකරු පැවසුවේය.නඩු විභාගය අවසන් වන තෙක් අහෝසි කළ බලපත්‍ර සඳහා අලුතින් බලපත්‍ර නිකුත් කිරීමේ ටෙන්ඩර් කැඳවීමෙන් වලකින ලෙස ද ශ්‍රේෂ්ඨාධිකරණය ජාතික ප්‍රවාහන කොමිසමට අතුරු නියෝගයක් නිකුත් කර තිබේ.", "URL": "https://sinhala.adaderana.lk/news.php?nid=66491", "Category": null, "Parent URL": null}