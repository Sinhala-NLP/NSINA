{"Source": "Adaderana", "Timestamp": "April 7, 2013 10:43 am", "Headline": "අබමල් රේණුවක තරම් ගැටලුවක් තිබුණොත් ගෙන්වා ගන්නවා", "News Content": "උතුරු කොරියාවේ තර්ජන පැවතිය ද දකුණු කොරියාවේ සිටින ශ්‍රී ලාංකිකයන් සම්බන්ධයෙන් ගැටලු පැන නැගී නොමැති බව විදේශ රැකියා ප්‍රවර්ධන හා සුබසාධන අමාත්‍ය ඩිලාන් පෙරේරා මහතා පවසයි. අබමල් රේණුවක තරම් ගැටලුවක් තිබුණොත් ශ්‍රී ලාංකිකයින් මෙරටට ගෙන්වා ගන්නා බව අමාත්‍යවරයා කියයි. එරට ශ්‍රී ලාංකිකයින් 25,000ක් පමණ එරට සේවය කරන බව විදේශ සේවා නියුක්ති කාර්යංශය පවසයි. මේ අතර වීසා නොමැතිව රැඳී සිටින විදේශීය ජාතිකයින් නෙරපා හැරීමට සෞදි අරාබි රජය මෙහෙයුමක් ආරම්භ කර තිබේ. මේ හේතුවෙන් වෙළෙඳසැල්, ව්‍යාපාරික ස්ථාන සහ පාසල් ද වසා දැමීමේ තත්ත්වයක් උද්ගත වී ඇති බව විදෙස් වාර්තා පවසයි. එරට තුළ විදේශීය ජාතිකයින් මිලියන ගණනක් විවිධ රැකියාවන් හි නිරතව සිටින බව පැවසෙයි. ශ්‍රී ලාංකිකයන් ද තුන් ලක්ෂ 50,000ක් පමණ සෞදි අරාබිය තුළ විවිධ රැකියාවන් වල නිරතව සිටින බව අනාවරණය වේ. සෞදි රජය විසින් හඳුන්වා දී ඇති නව නීති මගින් විදේශීය ශ්‍රමිකයන්ට අනුග්‍රහය දක්වන පුද්ගලයන්ට දැඩි සීමා කිරීම් පනවා ඇත. විදේශීය ශ්‍රමිකයන් වෙනුවට එරට වැසියන්ට වැඩි රැකියා අවස්ථා ලබාදීමේ අරමුණින් එම පියවර ගන්නා බව සෞදි බලධාරීන් ප්‍රකාශ කර තිබේ. මේ අතර සයිප්‍රසයේ පවතින ආර්ථික අර්බුදකාරී තත්ත්වය හේතුවෙන් තාවකාලිකව එරටට ශ්‍රමිකයින් යොමු කිරීම නවතා දැමීමට ශ්‍රී ලංකාව ගත් තීරණය තවදුරටත් ක්‍රියාත්මකය.", "URL": "https://sinhala.adaderana.lk/news.php?nid=33072", "Category": null, "Parent URL": null}