{"Source": "Adaderana", "Timestamp": "February 3, 2013 11:42 am", "Headline": "වස නිසා 2000ක් මරුට", "News Content": "කෘමිනාශක, වල්නාශක සහ රසායනික පොහොර භාවිතයේ දී නව නීති ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. කෘෂිකර්මාන්තයේ දී මෙම කෘමිනාශක, වල්නාශක හා රසායනික පොහොර ප්‍රමිතියෙන් තොරව යෙදීම නිසා සෞඛ්‍ය ගැටලු රැසක් මතුව ඇති බව සෞඛ්‍ය අමාත්‍යාංශය සඳහන් කළේය. මෙම කෘමිනාශක විෂවීම හේතුවෙන් වාර්ෂිකව පුද්ගලයින් දස දහසක් පමණ රෝහල් ගත කෙරෙන බව සඳහන්ය. එම පුද්ගලයින්ගෙන් 2000ක පමණ පිරිසක් ජීවිතක්ෂයට පත් වන බව ද සෞඛ්‍ය අමාත්‍යාංශය පැවසුවේය. එමෙන්ම තවත් විශාල පිරිසක් විවිධ රෝගාබාධවලට ලක් වේ. මේ තත්ත්වය තුළ කෘමිනාශක භාවිතයේ දී දැනට හඳුන්වාදී ඇති නීති පද්ධතිය දැඩිව ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. ඒ අනුව ඉදිරියේ දී මීට අදාළ නව නීති ගැසට් පත්‍රයක් මගින් ප්‍රකාශයට පත්කිරීමට ද තීරණය කර ඇති බව එම අමාත්‍යාංශය සඳහන් කළේය. ඉදිරියේ දී බාල වයස්කරුවන්ට කෘමිනාශක, වල්නාශක හා රසායනික පොහොර අලෙවි කිරීම සම්පූර්ණයෙන්ම තහනම් වන අතර ගොවීන් විසින් ඒවා භාවිත කිරීමේ දී ලබාදී ඇති ආරක්ෂිත උපදෙස් ක්‍රියාත්මක කිරීම අනිවාර්යය කිරීමට ද සෞඛ්‍ය අමාත්‍යාංශය තීරණය කර තිබේ.", "URL": "https://sinhala.adaderana.lk/news.php?nid=31305", "Category": null, "Parent URL": null}