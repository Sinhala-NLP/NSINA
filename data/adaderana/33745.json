{"Source": "Adaderana", "Timestamp": "May 2, 2013 10:29 am", "Headline": "ලොතරැයියක් ඉස්සරහට දමා සල්ලි ගරලා - කතකට කොකා පෙන්නූ තවත් කතකට වැඩවරදියි", "News Content": "දුරකථන සමාගමකින් මෝටර් රථ දිනුමක් ඇති බව පවසා මුදල් වංචා කිරීමේ සිද්ධියක් සම්බන්ධයෙන් කාන්තාවක දකුණු කළුතර පොලිසිය විසින් අත්අඩංගුවට ගෙන තිබේ. පසුගිය මස 18 වැනිදා දකුණු කළුතර, කලමුල්ල ප්‍රදේශයේ පදිංචි කාන්තාවක පොලිසියට සිදුකරන ලද පැමිණිල්ලකට අනුව සිදුකළ විමර්ශනයකදී සැකකාරිය අත්අඩංගුවට ගෙන ඇති බව සඳහන්ය. පැමිණිලිකාර කාන්තාවගේ ජංගම දුරකථනයට ඇමතුමක් ලබා දී මෝටර් රථයක් ජයග්‍රහණය කර ඇති බවට එම මෝටර් රථය ලියාපදිංචි කිරීම සඳහා රුපියල් 30, 000 ක මුදලක් බැංකු ගිණුමකට තැන්පත් කරන ලෙස සැකකාර කාන්තාව විසින් දැනුම් දී තිබේ. ඒ අනුව පැමිණිලිකාර කාන්තාව අදාළ මුදල තැන්පත් කර ඇති අතර පසුව යළිත් වරක් රුපියල් දහසේ දුරකථන පෙරගෙවුම් කාඩ් පත් 4 ක් ලබා ගෙන එහි රහස් අංක ලබා දෙන ලෙසට සැකකාර කාන්තාව දැනුම්දී ඇති බව සඳහන්ය. මේ සම්බන්ධයෙන් සැකසිතූ පැමිණිලිකාර කාන්තාව දකුණ කළුතර පොලිසියට කරන ලද දැනුම්දීමකට අනුව උස්වැටකෙයියාව පුබුදු ගම ප්‍රදේශයේ පදිංචි සැකකාර කාන්තාව අත්අඩංගුවට ගෙන තිබේ. සැකකාරිය ඊයේ කළුතර මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 13 වැනිදා දක්වා රක්ෂිත බන්ධනාගාර ගතකළ බව පොලිසිය පවසයි.", "URL": "https://sinhala.adaderana.lk/news.php?nid=33745", "Category": null, "Parent URL": null}