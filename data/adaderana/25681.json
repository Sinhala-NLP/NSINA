{"Source": "Adaderana", "Timestamp": "July 11, 2012 10:47 am", "Headline": "පෞරාණික වස්තුවල අඩංගු මූලද්‍රව්‍ය පිළිබඳ සොයා ගැනීමට තාක්ෂණ ක්‍රමවේදයක්", "News Content": "පෞරාණික වස්තුවල අඩංගු මූලද්‍රව්‍ය පිළිබඳ තොරතුරු සොයා ගත හැකි තාක්ෂණ ක්‍රමවේදයක් හඳුන්වා දීමට පරමාණුක ශක්ති අධිකාරිය සැලසුම් කොට තිබේ. එක්ස් කිරණ ප්‍රතිදීප්තිමිතික තාක්ෂණය යනුවෙන් හැඳින්වෙන මෙම නව තාක්ෂණ ක්‍රමය තුළින් පෞරාණික වැදගත්කමකින් යුත් භාණ්ඩවල පවතින රසායනික සංඝටකයන් පිළිබඳ සොයා ගැනීමට හැකි බව පරමාණුක බලශක්ති අධිකාරිය සඳහන් කළේය. මෙම නව තාක්ෂණ ක්‍රමවේදය තුළින් පෞරාණික ද්‍රව්‍ය සංරක්ෂණය කිරීම සඳහා අවස්ථාව සැලසෙන බව ද එම අධිකාරිය පවසයි. මෙහි පළමු පියවර වශයෙන් අදාළ තාක්ෂණික ක්‍රමවේදය හඳුන්වා දීම සඳහා වන සම්මන්ත්‍රණයක් මේ මස 16 වන දින පරමාණුක ශක්ති අධිකාරියේ දී පැවැත්වීමට නියමිතය. ක්ෂේත්‍රයට අදාළ නිලධාරීන් වන ‍පුරාවිද්‍යා නිලධාරීන් , කෞතුකාගාර කාර්යය මණ්ඩල සාමාජිකයින්, පෞරාණික භාණ්ඩ සංරක්ෂකයින් , පර්යේෂකයින් හා පෞරාණික වස්තු ආයතනවල කළමනාකරුවන් ඉලක්ක කර මෙම වැඩමුළුව පැවැත්වීමට පියවර ගෙන ඇත.", "URL": "https://sinhala.adaderana.lk/news.php?nid=25681", "Category": null, "Parent URL": null}