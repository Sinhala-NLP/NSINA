{"Source": "Adaderana", "Timestamp": "February 29, 2016 09:33 am", "Headline": "ඉන්දියාව 13 ට‍ හෝ ෆෙඩරල් ක්‍රමයකට උදව් කළේ නෑ", "News Content": "1986 දී එවක ඉන්දීය අග්‍රාමාත්‍ය රජීව් ගාන්ධි විසින් ලංකාවට ෆෙඩරල් ආණ්ඩුක්‍රම ව්‍යවස්ථාවක් සඳහා යෝජනා නොකළ බව හිටපු උතුරු-නැගෙනහිර ප්‍රධාන අමාත්‍ය ඒ.වර්ධරාජාපෙරුමාල් මහතා පවසයි.එසේම 13 වන ආණ්ඩුක්‍රම ව්‍යවස්ථා සංශෝධනය සම්බන්ධයෙන්ද ඉන්දියාව එතරම් තැකීමක් නොකළ බව Express පුවත් සේවයට ප්‍රකාශයක් කරමින් හෙතෙම කියා සිටියි.එසේ වුවද ලංකාවේ ද්‍රවිඩ ජනයාට තමන් කැමති අන්දමේ ‍ආණ්ඩුක්‍රම ව්‍යවස්ථාවක් සඳහා යෝජනා ආණ්ඩුවට ඉදිරිපත් ‍කොට බලපෑම් කිරීමේ නිදහස තිබිය යුතු බව රජීව් ගාන්ධිතුමන් විශ්වාස කළ බව වර්ධරාජාපෙරුමාල් සිහිපත් කරයි.ස්වයංපාලනය ඉල්ලා පන්ජාබ් ප්‍රාන්තයේ සන්නද්ධ ව්‍යාපාරයක් බිහිව තිබීමත්,එයට මුහුණදීමට රජීව් ගාන්ධි අග්‍රාමාත්‍යවරයාට සිදුවීමත් හේතුවෙන් හෙතෙම එවන් අදහසක් දරන්නට ඇති බව පෙරුමාල් මහතා පෙන්වාදෙයි.1988-90 කාලයේ මාස 14ක කාලයක පමණක් වර්ධරාජාපෙරුමාල් මහතා උතුරු-නැගෙනහිර ප්‍රධාන අමාත්‍යවරයා ලෙස කටයුතු කරන ලදී.ශ්‍රී ලංකාවට නිසි ප්‍රතිචාර දැක්වීමට ඉන්දියාව අසමත්වූ බවත්,13 වන ආණ්ඩුක්‍රම ව්‍යවස්ථා සංශෝධනය ස්ථාපිත කිරීමෙහිලා වුවද ඉන්දියාවට භූමිකාවක් නොතිබුණු බව ඔහු අවධාරණය කර තිබේ.", "URL": "https://sinhala.adaderana.lk/news.php?nid=57708", "Category": null, "Parent URL": null}