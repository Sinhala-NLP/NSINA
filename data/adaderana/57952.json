{"Source": "Adaderana", "Timestamp": "March 7, 2016 08:21 am", "Headline": "දෙමළ ජාතික සන්ධාන පාර්ලිමේන්තු මන්ත්‍රීන් අතර විශේෂ සාකච්ඡාවක් ", "News Content": "දෙමළ ජාතික සන්ධාන පාර්ලිමේන්තු මන්ත්‍රීවරුන් අතර විශේෂ සාකච්ඡාවක් පවත්වා තිබේ.ඊයේ පස්වරුවේ දෙමළ ජාතික සන්ධාන නායක සහ විපක්ෂ නායක ආර්.සම්බන්ධන් මහතාගේ ප්‍රධානත්වයෙන් මෙම සාකච්ඡාව පැවැති බව වාර්තා වෙයි.මෙම සාකච්ඡාව සඳහා සෙල්වම් අඩෙයිකලනාදන්, එම්.ඒ සුමන්තිරන්, යන පාර්ලිමේන්තු මන්ත්‍රීවරුන් ඇතුළු පාර්ලිමේන්තු මන්ත්‍රීවරුන් පිරිසක් සහ තවත් නියෝජිතයින් පිරිසක් එක්ව සිටි බව සඳහන්ය.මෙහිදී දේශපාලන සිරකරුවන් සම්බන්ධයෙන් දීර්ඝ ලෙස කරුණු සාකච්ඡා වී තිබේ.විශේෂයෙන්ම ඉදිරියේදී දේශපාලන සිරකරුවන් සම්බන්ධයෙන් විවාදයක් පැවැත්වීම සම්බන්ධයෙන් පාර්ලිමේන්තුවට යෝජනාවක් ඉදිරිපත් කිරීම සම්බන්ධයෙන් ද මෙහිදී කරුණු සාකච්ඡා වී ඇති බව සඳහන්ය.මේ අතර දේශපාලන සිරකරුවන් 13 දෙනෙකු ආරම්භ කළ උපවාසය මේ වන විටත් ක්‍රියාත්මක වෙයි.ඔවුන් සම්බන්ධයෙන් අවශ්‍ය නීතිමය ක්‍රියාමාර්ග ගැනීම පිළිබඳව නීතිපති දෙපාර්තමේන්තුව සහ අනෙකුත් පාර්ශවයන් මේ වන විටත් අවශ්‍ය ක්‍රියාමාර්ග ගෙන ඇති බව බන්ධනාගාර දෙපාර්තමේන්තුව සඳහන් කළේය.මෙම වර්ජනයේ නිරත රැදවියන්ගේ සෞඛ්‍ය තත්ත්වය පිළිබඳව කිසිදු ගැටළු සහගත තත්ත්වයක් මතුව නොමැති බව බන්ධනාගාර නිලධාරීන් පවසයි.", "URL": "https://sinhala.adaderana.lk/news.php?nid=57952", "Category": null, "Parent URL": null}