{"Source": "Adaderana", "Timestamp": "March 30, 2015 03:39 pm", "Headline": "එල්.ටී.ටී.ඊ තහනම කේ.පීගෙන් පොහොසත් වෙන්න බලා සිටි අයටත් පහරක්", "News Content": "රනිල් වික්‍රමසිංහ මහතාගේ කරුණු දැක්වීම් සැලකිල්ලට ගෙන යුරෝපා හවුල විසින් එල්.ටී.ටී.ඊ සංවිධානය තහනම් කිරීමේ ප්‍රවෘත්තියට එතරම් ප්‍රසිද්ධියක් නොලැබුණු බව නියෝජ්‍ය විදේශ අමාත්‍ය අජිත් පී පෙරේරා මහතා පවසයි.එහෙත් පසු ගිය කාලයේ එල්.ටී.ටී.ඊ තහනම තාවකාලිකව ඉවත් කිරීමට යුරෝපා හවුල විසින් කටයුතු කිරීමේ සිද්ධියට ඉමහත් ප්‍රසිද්ධියක් ලැබුණු බවත්, එය රනිල් වික්‍රමසිංහ මහතාගේ බලපෑම මත සිදුවූවක් බවට හුවාදැක්වීමේ මඩ ව්‍යාපාරයක් එකල ගෙන ගිය බවත් ඔහු කියා සිටියි.එවක රජය විසින් මෙම ප්‍රශ්නයට නිසි ලෙස කරුණු නොදැක්වීම හේතුකොට ගෙන එල්.ටී.ටී.ඊ සංවිධානය ත්‍රස්තවාදී සංවිධානයක් ලෙස සැලකීම දෝෂ සහිත බවට යුරෝපා අධිකරණය විසින් තීන්දු කරනු ලැබුවද එකී තීන්දුව මාස 3ක කාලයක් දක්වා ක්‍රියාත්මකවීම අත්හිටුවා තිබුණු බැවින් කුමරන් පද්මනාදන් හෙවත් කේ.පීට මහාපරිමාණ වශයෙන් ජාත්‍යන්තරය තුළ සඟවා තබා ඇති මුදල් ලබාගත නොහැකි තත්ත්වයක් උද්ගතවූ බව හෙතෙම සඳහන් කළේය.එදා රනිල් වික්‍රමසිංහ මහතා විපක්ෂ නායකවරයාව සිටියදී වුව රටට ආදරය කරන මිනිසෙකු ලෙස යුරෝපා හවුලට කරනු ලැබූ කරුණු දැක්වීම නොඑන්නට කේපීලා විසින් සඟවා ඇති ධනය ද ලබාගෙන එල්.ටී.ටී.ඊ සංවිධානය නැවත හිසඑසවීමේ අවදානමක් පැවති බව නි.ඇමතිවරයා කියා සිටියේ අද(30) කොළඹ පැවති මාධ්‍ය හමුවකදීය.ප්‍රභාකරන්ගෙන් පසුව ඉතිරිව සිටි ප්‍රබල නායකයා වූ කුමරන් පද්මනාදන් හෙවත් කේ.පී ඉකුත් රජය විසින් විදේශ රටකදී අත්අඩංගුවට ගෙන ලංකාවට ගෙන ආවද එතැන් සිට ඔහුට එරෙහිව නීතිය ක්‍රියාත්මක නොවූ බවත්,හිරේ නොදැම්ම ඔහු රජයේ නිවාසවල සැප පහසුවට ජීවත්වූ බවත් පෙරේරා මහතා අවධාරණය කළේය.එසේම පසුගිය රජ‍ය සමයේ කේ.පී රාජ්‍ය නොවන සංවිධාන සමග සහයෝගයෙන් විවිධ ක්‍රියාකාරකම්වල නිරතවූ බවත්,එජනිසයට ඡන්දය ලබාදෙන ලෙස උතුරේ ප්‍රචාරණ කටයුතුවල නිරතවූ බවත් ඔහු පෙන්වාදුන්නේය.එබැවින් කේ.පී හරහා එල්.ටී.ටී.ඊයේ මුදල් ඇතුළු ධනය ලබා ගැනීමේ අවස්ථාව හිටපු පාලකයින්ට තිබුණු බව නි.අමාත්‍යවරයා අවධාරණය කළේය.ඒ අනුව එල්.ටී.ටී.ඊ සංවිධානය යුරෝපා හවුල විසින් ත්‍රස්තවාදී සංවිධානයක් ලෙස නම්කරමින් තහනම් කිරීම එල්.ටී.ටී.ඊ යට පමණක් නොව කේ.පීගෙන් මුදල් ගෙන පොහොසත් වෙන්න බලාගෙන සිටිය පාලකයින්ටද පහරක් වන බව හෙතෙම සිහිපත් කළේය.එහෙත් මෙහිදී මාධ්‍යවේදියෙකු ප්‍රශ්නයක් නඟමින් අසා සිටියේ තාමත් කේ.පී අත්අඩංගුවට ගැනීමට ක්‍රියා නොකරන්නේ මන්ද යන්නයි.එම ප්‍රශ්නයට ප්‍රතිචාර දක්වමින් අජිත් පී පෙරේරා මහතා කියා සිටියේ කේ.පීට එරෙහි නඩුව විභාගවෙමින් පවතින බව හා ඔහු පිළිබඳ දීර්ඝ ලෙස පරීක්ෂණ පැවැත්වීමට පොලීසිය විසින් අධිකරණයෙන් කල් ඉල්ලා ඇති බවයි.", "URL": "https://sinhala.adaderana.lk/news.php?nid=50324", "Category": null, "Parent URL": null}