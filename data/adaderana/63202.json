{"Source": "Adaderana", "Timestamp": "August 19, 2016 06:49 am", "Headline": "බීමත් රියැදුරා මල් කැකුළක් බිලිගනියි -මව්පියන්ට තුවාලයි", "News Content": "බීමත් රියදුරෙකු විසින් පැදවූ ජීප් රථයක යතුරුපැදියක් ගැටීමෙන් කුඩා දරුවෙකු මිය ගොස් එම දරුවාගේ මව්පියන් බරපතළ ලෙස තුවාල ලබා පුත්තලම මූලික රෝහලට ඇතුළත් කර තිබේ.ඊයේ(18)රාත්‍රී 8.15 ට පමණ ආණමඩුව - හලාවත මාර්ගයේ සංඝට්ටිකුලම ප්‍රදේශයේදී මෙම අනතුර සිදුවී ඇති බව ආණමඩුව පොලීසිය පවසයි.අනතුරින් මිය ගොස් ඇත්තේ ආණමඩුව - මුදලක්කුලිය පදිංචිව සිටි රාජකරුණා හේරත් මුදියන්සේලාගේ දෙව්මි සෞභාග්‍යා රාජකරුණා (අවු:05) නම්වූ කුඩා දැරියකි.අනතුරින් තුවාල ලබා ඇත්තේ රාජකරුණා හේරත් මුදියන්සේලාගේ ලක්ෂමන් ජයලත් රාජකරුණා (අවු:44) සහ රාජකරුණා හේරත් මුදියන්සේලාගේ දමයන්ති රාජකරුණා (අවු:32) නම් වූ අඹු - සැමි යුවළකි.අනතුරට සම්බන්ධ ජීප් රථය හලාවත දෙස සිට ආණමඩුව දෙසට ගමන් කරමින් තිබී ඇති බවත්,යතුරු පැදිය ආණමඩුව දෙස සිට හලාවත දෙසට ගමන් කරමින් තිබී ඇති බවත් පොලීසිය කියයි.ජීප් රථය සහ යතුරු පැදිය මුහුණට මුහුණ ගැටීමෙන් යතුරු පැදියේ ගමන් කළ තිදෙනාම බරපතළ තුවාල ලබා ඇති අතර තිදෙනාම එම අවස්ථාවේදීම ආණමඩුව දිසා රෝහලට ඇතුළත් කළද, එහිදී දැරිය මිය ගොස් ඇත.තුවාල ලබා සිටි අඹු - සැමියන්ගේ තත්ත්වය බරපතළ බැවින් ඔවුන් දෙදෙනා පුත්තලම මූලික රෝහලට මාරු කර යැවීමට ආණමඩුව දිසා රෝහලේ වෛද්‍යවරුන් කටයුතු කර ඇති බව අප වාර්තාකරු කියයි.අනතුරට සම්බන්ධ ජීප් රථය පැදවූ රියදුරු ආණමඩුව පොලීසිය විසින් අත්අඩංගුවට ගෙන ඇත.අනතුර සිදුවන විට ඔහු අධික ලෙස මත්පැන් පානය කර සිට ඇති බව පොලීසිය කියයි. සැකකරු ආණමඩුව - සමගිඋදාගම පදිංචිකරුවෙකි.ආණමඩුව පොලීසියේ රථ වාහන අංශය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=63202", "Category": null, "Parent URL": null}