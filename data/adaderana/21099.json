{"Source": "Adaderana", "Timestamp": "January 2, 2012 08:30 am", "Headline": "වෙද ගැටලු ගැන ජනපති සමග සාකච්ඡාවක් ", "News Content": "වෛද්‍ය ක්ෂේත්‍රයේ පවතින ගැටලු පිළිබඳව ජනාධිපති මහින්ද රාජපක්ෂ මහතා සමග සාකච්ඡා කිරීමට රජයේ වෛද්‍ය නිලධාරින්ගේ සංගමය තීරණය කර තිබේ. ලබන 6 වන දින ජනාධිපතිවරයා සමග සාකච්ඡා කිරීමට නියමිත බව එම සංගමයේ ලේකම් වෛද්‍ය චන්දික එපිටකඩුව මහතා ප්‍රකාශ කළේය. වෛද්‍ය අධ්‍යාපනය සහ වෛද්‍යවරුන් මුහුණ දී සිටින විවිධ ගැටලු සම්බන්ධව සාකච්ඡා කිරීම සඳහා අවස්ථාවක් ලබාදෙන ලෙස ජනාධිපතිවරයාගෙන් ඉල්ලීමක කර තිබූ බව ඒ පිළිබඳව අද දෙරණට අදහස් දැක්වූ වෛද්‍ය චන්දික එපිටකඩුව මහතා සඳහන් කළේය. මේ අතර ශ්‍රී ලංකා වෛද්‍ය සභාවේ නව සභාපතිවරයා ලෙස මහාචාර්ය කාලෝ ෆොන්සේකා මහතා අද(03) සිය ධුරයේ වැඩ භාරගැනීමට නියමිතය. කොළඹ පිහිටි ශ්‍රී ලංකා වෛද්‍ය සභා කවුන්සිලයේ දී කාලෝ ෆොන්සේකා මහතා වැඩ භාරගැනීමට නියමිත බව සෞඛ්‍ය අමාත්‍ය මෛත්‍රීපාල සිරිසේන මහතා සඳහන් කළේය. කෙසේවෙතත් පත්වූ පුද්ගලයා ක්‍රියාකිරීම සම්බන්ධව අවධානය යොමුකර සිටින බව වෛද්‍ය සභාවේ ‍සභාපතිවරයා පත්වීම සම්බන්ධයෙන් අදහස් දක්වමින් රජයේ වෛද්‍ය නිලධාරීන්ගේ සංගමයේ ලේකම් වෛද්‍ය චන්දික එපිටකඩුව මහතා ප්‍රකාශ කළේය. ශ්‍රී ලංකාවේ සෞඛ්‍ය ක්ෂේත්‍රයට සහ වෛද්‍ය වෘත්තියේ ප්‍රමිතිය සම්බන්ධ ගැටලු සහගත අවස්ථාවලදී වෛද්‍ය සභාවේ සභාපති ධුරයට පත්වන පුද්ගලයා ඥානවන්ත අයුරින් කටයුතු කළ යුතු බව ද ඒ මහතා පෙන්වා දුන්නේය. ‍එසේ කටයුතු නොකරන අවස්ථාවලදී රජයේ වෛද්‍ය නිලධාරීන්ගේ සංගමය ලෙස අවශ්‍ය මැදිහත්වීම් සඳහා සූදානම් බව ද හෙතෙම අවධාරණය කළේය.", "URL": "https://sinhala.adaderana.lk/news.php?nid=21099", "Category": null, "Parent URL": null}