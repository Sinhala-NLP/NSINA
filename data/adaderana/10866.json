{"Source": "Adaderana", "Timestamp": "September 15, 2010 10:06 am", "Headline": "අත්අඩංගුවට ගත් කොළඹ සරසවි සිසුන් මුදාහැරෙයි", "News Content": "පහර දීමේ සිද්ධියක් සම්බන්ධයෙන් අත්අඩංගුවට ගත් කොළඹ විශ්ව විද්‍යාලයේ සිසුන් තිදෙනෙකු තරයේ අවවාද කර ඇප මත මුදා හැරීමට කොළඹ ප්‍රධාන මහේස්ත්‍රාත් අධිකරණය නියම කර තිබේ. කොළඹ ප්‍රධාන මහේස්ත්‍රාත් රශ්මි සිංගප්පුලි මහතා අදාළ සිසුන් තිදෙනාට රුපියල් 5000 බැගින් දඩයක් ද නියම කර තිබේ. ඉදිරියේ දී මෙවැනි ක්‍රියාවල නිරත වූ බවට පැමිණිලි ඉදිරිපත් වුවහොත් ඇප අවලංගු කර නඩු විභාගය අවසන් වන තෙක් රක්ෂිත බන්ධනාගාර ගත කරන බව මහේස්ත්‍රත්වරයා ප්‍රකාශ කර ඇත. පේරාදෙණිය විශ්ව විද්‍යාලයේ සිසුන් පිරිසක් එම විශ්ව විද්‍යාලයට සම්බන්ධ පොස්ටර්යක් කොළඹ විශ්ව විද්‍යාලය ඉදිරිපිට ප්‍රදර්ශනය කිරීමට උත්සාහ කිරීමක දී ඇති වූ බහින්බස් වීමක් දුර දිග යාමෙන් ගැටුමක් ඇතිවී තිබිණි. එහි දී සිදු කළ පහර දීමකින් පේරාදෙණිය විශ්ව විද්‍යාලයේ සිසුන් පස් දෙනෙකුට තුවාල සිදු කළ බවට සැකකාර ශිෂ්‍යයන්ට එරෙහිව චෝදනා එල්ලවිය.", "URL": "https://sinhala.adaderana.lk/news.php?nid=10866", "Category": null, "Parent URL": null}