{"Source": "Adaderana", "Timestamp": "October 18, 2012 02:21 pm", "Headline": "බහුදින ධීවර යාත්‍රාව පැහැරගැනීමට අදාළව 2 ක් දැලේ", "News Content": "තංගල්ල, කුඩාවැල්ල ධීවර වරායෙන් මුහුදු ගිය බහුදින ධීවර යාත්‍රාවට ප්‍රහාරයක් එල්ල කර එය පැහැරගෙන යාමේ සිද්ධිය සම්බන්ධයෙන් පුද්ගලයින් දෙදෙනෙකු අත්අඩංගුවට ගෙන තිබේ. දකුණු පළාත් භාර ජ්‍යේෂ්ඨ නියෝජ්‍ය පොලිස්පතිවරයාගේ නියෝග මත විශේෂ පොලිස් කණ්ඩායමක් විසින් මේ පිළිබඳ පරීක්ෂණ සිදු කළේය. පසුගිය 14 වැනි දින කුඩාවැල්ල ධීවර වරායෙන් ධීවර ක‍ටයුතු සඳහා මුහුදු ගිය ධීවරයින් 5 දෙනෙකු රැගත් බහුදින යාත්‍රාවකට කුඩා බෝට්ටුවකින් පැමිණි පිරිසක් ප්‍රහාරයක් එල්ල කර තිබිණි. ප්‍රහාරයට ලක්වූ ධීවරයින් දෙදෙනෙකු බේරාගැනීමට හැකිවූ අතර සෙසු තිදෙනා අතුරුදන් වු බව වාර්තා විය. සිද්ධිය සම්බන්ධයෙන් සිදුකළ පරීක්ෂණවලට අනුව පහරදීම සඳහා පැමිණි කුඩා බෝට්ටුවේ සිටි පුද්ගලයෙකු සහ ඊට අනුබල දුන් පුද්ගලයෙකු අත්අඩංගුවට ගැනීමට හැකිවූ බව පොලීසිය සඳහන් කළේය.", "URL": "https://sinhala.adaderana.lk/news.php?nid=28393", "Category": null, "Parent URL": null}