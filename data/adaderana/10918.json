{"Source": "Adaderana", "Timestamp": "September 17, 2010 11:53 am", "Headline": "ශ්‍රී ලාංකික කතකට කටාර්හිදීත් වධ හිංසා  ", "News Content": "දෝහා කටාර් නගරයේ ගෘහ සේවිකාවක ලෙස සේවය කළ කාන්තාවක් එහිදී සිදුවූ සිද්ධියකින් අධික ලෙස පිළිස්සුම් තුවාල ලබා මෙරටට පැමිණීමෙන් පසු මූන්දලම දිසා රෝහලට ඇතුළත් කර ඇත. මෙසේ රෝහල් ගත කර ඇත්තේ මදුරන්කුලිය -කනමුල්ල ප්‍රදේශයේ පදිංචි ඒ. එම්. හිල්මියා (27) නම් විවාහක කාන්තාවකි. මෙම කාන්තාව සේවය කළ කටාර් නිවසෙහි ගෙහිමි කාන්තාව විසින් එම කාන්තාවගේ සිරුරුට උණු වතුර වත්කර ඇති බව සඳහන්ය. මෙසේ උණු වතුර වත්කිරීම නිසා මෙම කාන්තාවගේ උදරය ප්‍රදේශයේ සිට පාද දක්වාම දරුණු ලෙස පිළිස්සී ඇත. පසුව දෝහා බලධාරීන් විසින් පසුගිය 13 වන දින මෙම කාන්තාව නැවත ශ්‍රී ලංකාවට එවීමට කටයුතු කර ඇති අතර ඇය පසුගිය 15 වන දින මෙරටට ළඟා වී ඇත. පසුව 16 වන දින මෙම කාන්තාව ප්‍රතිකාර ලබා ගැනීම සඳහා මූන්දලම රෝහලට ඇතුළත් කර ඇත. ඇයගේ තත්ත්වය බරපතල නොවන බව රෝහල් ප්‍රකාශයකු සඳහන් කර තිබේ. පසුගිය වසරේ අග භාගයේදී මැය ගෘහ සේවිකාවක් ලෙස සේවය කිරීමට දෝහා කටාර් නගරය බලා ගොස් ඇත. පසුගිය දිනවල සෞදි අරාබියේ සේවය කළ ශ්‍රී ලාංකික කාන්තාවක්ද ඇය සේවය කළ නිවසෙහි හිමිකරුවන් අතින් දරුණු වධ හිංසාවට ලක්ව තිබිණි. ඇයගේ සිරුරට රත් කරන ලද යකඩ ඇණ ගසා තිබූ අතර ඇය ශ්‍රී ලංකාවේදී ශල්‍ය කර්මයකට ද ලක්විය.", "URL": "https://sinhala.adaderana.lk/news.php?nid=10918", "Category": null, "Parent URL": null}