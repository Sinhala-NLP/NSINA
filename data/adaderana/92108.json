{"Source": "Adaderana", "Timestamp": "July 6, 2018 07:43 pm", "Headline": "දියණියට අතවර කරන්න ආපු පුද්ගලයෙකු පහරදුන්නාට ජීවිතයෙන් වන්දි ගෙවූ පියා", "News Content": "අනුරාධපුර දීපානි විද්‍යාලය ඉදිරිපිටදී සන්නද්ධ කණ්ඩායමක් විසින් තියුණු ආයුධ වලින් කපා කොටා පුද්ගලයෙකු ඝාතනය කර තිබේ. සිය දියණියට අතවර කිරීමට උත්සහ කළ පුද්ගලයෙකුට පහර දීම නිසා ඊට පළිගැනීමක් ලෙස මෙම ඝාතනය සිදු කර ඇති බවයි මියගිය පුද්ගලයාගේ ඥාතින් පවසයි. අනුරාධපුර වන්නියන්කුලම් ප්‍රදේශයේ පදිංචිව සිටි 45 හැවිරිදි සුජීව ප්‍රසන්න කුමාර හෙට්ටිආරච්චි තිදරු පියෙකි. මීට මාස 10කට පමණ ඉහත විවාහ මංගල්‍ය උත්සවයකදී සුජීවගේ පුතණුවන් සහ එම ප්‍රදේශයේම පදිංචි පුද්ගලයෙකු අතර ගැටුමක් ඇති වී ඉන් ඔහු බේරා ගැනීම සඳහා සුජීවගේ දියණිය මැදිහත් වී තිබිණි. ඒ අවස්ථාවේදී එම පුද්ගලයා විසින් දියණිය නිරුවත් කිරීමට උත්සහ කිරීමත් සමග ඇයව බේරා ගැනීම සඳහා මැදිහත් වූ සුජීව ඔහුට පහර දී තිබේ. මේ අතරවාරයේ ඊයේ පස්වරු 3ට පමණ සුජීවගේ වාහන අලුත්වැඩියා කිරීමේ වැඩපොළට පැමිණි පුද්ගලයෙකු සිය මොර්ටර් රථය ක්‍රියා විරහිත වූ බව පවසමින් ඔහුව දීපානි මහ විද්‍යාලය අසලට රැඟෙන ගොස් තිබේ. එම ස්ථානයට ළඟා වනවාත් සමඟම තියුණු ආයුධ අතැතිව මෝටර් රථයකින් පැමිණි සිව් දෙනෙකු සුජීව කපා කොටා ඝාතනය කර පළා ගොස් තිබිණි. කෙසේවෙතත් විවාහ මංගල්‍ය උත්සයවයේදී තමන්ව නිරුවත් කිරීමට උත්සහ කළ පිරිස විසින් සිය පියා ඝාතනය කළ බවයි මියගිය සුජීවගේ දියණිය චෝදනා කරයි. මේ අතර සුජීවගේ හිසට සිදුවූ බරපතළ තුවාල හේතුවෙන් මෙම ඝාතනය සිදුවී ඇති බවට මරණ පරික්ෂණයේදී අනාවරණ වී තිබේ. සිද්ධිය සම්බන්ධයෙන් පරික්ෂණ සිදු කරන අනුරාධපුර පොලිසිය පැවසුවේ ඝාතනය සම්බන්ධයෙන් පුද්ගලයින් සිව් දෙනෙකු හඳුනා ගෙන ඇති නමුත් මෙතෙක් ඔවුන්ට අත්අඩංගුවට ගෙන නොමැති බවයි.‍", "URL": "https://sinhala.adaderana.lk/news.php?nid=92108", "Category": null, "Parent URL": null}