{"Source": "Adaderana", "Timestamp": "August 16, 2013 11:15 pm", "Headline": "ජලය යනු ආයුධයක් නොවේ", "News Content": "අපි දැඩි විනයක් ඇතිව ජලය පාලනය කළ ජාතියක්බව ආර්ථික සංවර්ධන අමාත්‍ය බැසිල් රාජපක්ෂ මහතා පවසයි. ජලය යනු ආයුධයක් නොවන බවද අමාත්‍යවරයා කියා සිටියේ අනුරාධපුර උතුරු මැද පළාත් සභා ශ්‍රවණාගාරයේදී ප්‍රජා සංවර්ධනය සඳහා ජල සහයෝගිතාව මැයින් අද ආරම්භ වූ තෙදින ජගත් සමුළුවේ සමාරම්භක සැසියට එක්වෙමිනි. අපි දැඩි විනයක් ඇතිව ජලය පාලනය කළ ජාතියක් බවත් ගොවි ජනතාව ජල කළමණාකරණය හොදින් සිදුකළ අතර තනි තින්දු තිරණ මගින් ඒවා කිරීමට යෑමේදී පාඩු සහ හානි වියහැකි බැවින් ඒවා සියල්ල සහයෝගයෙන් විසදාගත යුතු බවද ජලය යනු ආයුධයක් නොවන අතර අතීතයේදී ජලය හොදින් කළමණාකරණය කළ බවත් ආර්ථික සංවර්ධන අමාත්‍ය බැසිල් රාජපක්ෂ මහතා ප්‍රකාශ කළේය. බ්‍රිතාන්‍ය වැනි අධිරාජ්‍යයන් ශ්‍රී ලංකාව යටත්කර ගැනීමෙන් පසු ජාතියේ තිබු ස්වාධිනත්වය, ස්වෛරිභාවය, අභිමානය අපේ රටේ ජාතියෙන් ඉවත් කිරීමට කටයුතු කළ අතර ඒ සඳහා ඔවුන් ජල සම්පත විනාශ කළේ එමගින් රටේ ජනතාව වැව් ආර්ථිකය තිබෙන තාක් ඔවුන්ව යටපත් කිරීමට නොහැකි බව දන්නා නිසා බව අමාත්‍යවරයා කීවේය. ඒ අනුව ඔවුන් වැව් විනාශකර සාරවත් වගාබිම් සහ එම ඉඩම් ආශ්‍රිත ප්‍රදේශ සියල්ලම මුඩුබිම් බවට ඔවුන් පත්කිරීමට කටයුතු කළ බවද ඔහු පෙන්වාදුන්නේය. මහින්ද චින්තන ඉදිරි දැක්ම නිසා රට යළිත් ස්වයංපෝෂිත වෙමින් පවතින බවත් වැව් පිළිසකර කරමින් වැව් නගා සිටුවන්න යද්දී විවිධ ගැටලුවලට රටට මුණදීමට සිදුවූ බවත් ඔහු කීය. ලාංකීය ජනතාව ජාතින් ලෙස වෙන් ‍කිරීමට ඉඩදිය නොහැකි අතර හැම ආකාරයකින්ම අපි දියුණුවට පත්වූ ජාතියක් බවත් ආර්ථිකය දියුණු වෙන මෙම අවස්ථාවේදී ඇතැමුන්ගේ ක්‍රියාකාරකම් නිසා ගැටලු රැසක් මතුවී ඇති බවත් අමාත්‍යවරයා පැවසීය. එහිදී අමාත්‍යවරයා වැඩිදුරටත් මෙසේද කීය \"ශ්‍රි ලාංකිකයින් මේ ජලය, ජල සම්පත පිළිබඳව ඉතාම ලැදිව කටයුතු කරන ජාතියක් බව අපි දන්නවා. එපමණක් නොවේ සංස්කෘතික වශයෙන් විශාල සම්බන්ධයක් ඇති ජාතියක්. ජලය පිරවූ කළයක් සුබ සංකේතයක් විදිහට සැලකුවා. අතිතයේ දි අපේ රටේ ජනතාව එවැනි වැදගත් අවස්ථාවන් ගණනාවක් සඳහා ජලය යොදාගත්තා. බ්‍රිතාන්‍ය අධිරාජ්‍යවාදින් එන්න කලින් මේ රටේ විවාහය ස්ථිර කළේ ඇඟිල්ලට ජලය වත් කිරිමෙන්. ඒ කටයුතු වගේම අපේ බෞද්ධ ජනතාවෙ පිරිත් පැන්, පිරිත් දේශන ඉතා ඉහළින් අගය කළා. පිරිත් පැන් වැඩීම අපේ සංස්කෘතියට එකතු වී තිබුණා. ඒ වගේම සිරිතක් තිබුණා මියගිය අය , මැරිච්ච අය වෙනුවෙන් ජලය, නැත්නම් පැන් වඩන්න. ඒ විදිහට ජල සම්පත අපි බොහෝ ළගින් සම්බන්ධ කර ගෙන සංස්කෘතික , ආගමික වශයෙන් ඉතා ළගින් සම්බන්ධ වුණ රටක්. ඒ වගේම ආගමක්, ජාතියක් ලෙස අපි වාරි කර්මාන්තය පැත්තෙන් බැලුවත් ඉතා කිට්ටු සම්බන්ධතාවක් තිබුණා. අතිතයේත් අපේ ජාතිකයන්ට වාරිමාර්ග තාක්ෂණයෙන් ගත්තත් ඒ සම්බන්ධයෙන් අනුරාධපුරේ ඉහළම තැනක් හිමි වි තිබුණා. එම අවස්ථාව අනුරාධපුර පොළොන්නරුව යුගයේ පමණක් නොවේ එතනිනුත් එහාට සියලු අධිරාජ්‍ය කාලය තුළත් ඈත අතිතය දක්වා වාරි කර්මාන්තයෙන් ජලය බෙදා හැරිමට අපි බොහෝම ඈත ඉතිහාසයක් තියෙන රටක්. මුතුන්මිත්තන් එදා කිව්වේ ගමක් සම්පුර්ණ වෙන්න නම් වැවක් තියෙන්න ඕනේ කියලා. ඒක තමා අපි ලංකාවේ ගම හඳුන්වන්න කෙටි විග්‍රහය ගමයි පන්සලයි වැවයි දාගැබයි කියලා කිව්වේ. සෑම අතින්ම සම්පූර්ණ වෙන සෑම ගමකම වැවක් තියෙනවා. ඒකේ දාගැබක් පන්සලක් තිබිය යුතුයි. කියන එක ගැමියන්ගේ අදහසයි. අපේ ජල පෝෂිත ප්‍රදේශ ක්‍රමයෙන් නොවේ එකවර විශාල ලෙස විනාශ වෙනවා. ඒ වගේම පුද්ගලයින්ගේ විවිධ ක්‍රියා නිසා භූගත ජලය විවිධාකාරයෙන් අපිරිසිදු විම් වලට ලක් වෙලා. මහජන ක්‍රියාකාරකම් නිසා පරිසර විනාශවලට අපේ ජලයේ, අපේ භූගත ජල පිළිබද යම් යම් ප්‍රශ්න ඇතිවෙලා තියෙනවා. තාක්ෂණය දියුණු වෙනකොට රටේ සංවර්ධනයක් ඇති වෙනකොට විවිධ කර්මාන්ත ඇති වෙනකොට ඒවායේ පාවිච්චි කරන යම් යම් අපද්‍රව්‍ය ජලයට මුසු වෙලා ඒ නිසා අපිරිසිදු වීම නිසා අද අපිට ගැටලු වලට මුහුණ දෙන්න සිදු වෙලා තියෙනවා. අද ඇළ වේලි සුද්ද කරනවා. වැව්වල රොන් මඩ ඉවත් කරන්න කටයුතු කළා. ආර්ථිකය ශක්තිමත් කරන්න ඉතාම සහයෝගයෙන් වැඩ කලා. ජලය බෙදා හැරිම, පොහොර ලබාදීම විවිධ ක්‍රම මගින් වෙන් කළා. පසු කාලයේ නිත්‍යානුකූලව ඒ දේවල් වෙන්කලා. ඒ අනුව හැම වෙලාවෙම මේ වැනි තිරණ වලින් ජලය පාලනය කිරිම සිදු වුණා. ඒ වගේම වැව් වලින් වගා කළ අස්වැන්න නෙලීම පවා හොදින් සිදු වූ බවට ඉතිහාසය සදහන් වෙනවා. ඒ වගේම ඒ කාලයේ දැඩි නීති රිති තිබුණා. ජල පෝෂක ප්‍රදේශ ආරක්ෂා කරගෙන භූගත ජල සම්පත ආරක්ෂා කරගෙන අරපිරිමැස්මෙන් විවිධ කටයුතු සදහා ආර්ථික කටයුතු සදහා බෙදා ගන්නා ආකාරය පිළිබඳවත් ඒ වගේම මේ ප්‍රදේශයේ මේ රටේ පමණක් නොවේ දකුණු ආසියාවෙන් පැමිණ සිටින සියලු නියෝජිතයන්ට මේ කටයුත්ත කිරීමට හැකිවේවා\".", "URL": "https://sinhala.adaderana.lk/news.php?nid=36688", "Category": null, "Parent URL": null}