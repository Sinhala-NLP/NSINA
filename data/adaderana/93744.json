{"Source": "Adaderana", "Timestamp": "August 3, 2018 01:18 pm", "Headline": "ඇමෙරිකානු රාජ්‍ය ලේකම් මැලේසියාවේ නිල සංචාරයක", "News Content": "මැලේසියාවට පැමිණි රාජ්‍ය ලේකම්වරයා පිළිගැනීමට එරට අගමැති මහතීර් මොහොමඩ්ද පැමිණ සිටියේය. ඇමෙරිකාවේ රාජ්‍ය ලේකම් මයික් පොම්පේයෝ නිල සංචාරයක් සදහා මැලේසියාවට පැමිණියේය. සිවුදින සංචාරයක් සඳහා ආසියානු කලාපයට පැමිණි රාජ්‍ය ලේකම්වරයා ක්වලාලාම්පූර් අගනුවරදී මැලේසියානු අගමැති මහතීර් මොහොමඩ් හමුවුණි. ඇමෙරිකානු ව්‍යවසායකයන් සම්බන්ධයෙන් ආසියානු කලාපය දැනුම්වත් කිරීම පොම්පේයෝගේ නිල සංචාරයේ එක් අරමුණක්ය. සංචාරය අතරතුර සිංගප්පූරුවේ පැවැත්වෙන ආසියාන් සමුළුවට සහභාගිවීමට රාජ්‍ය ලේකම්වරයා අපේක්ෂා කරන බව විදෙස් මාධ්‍ය වාර්තා කරයි. කෙසේ වෙතත් ඇමෙරිකාව, චීනය ඇතුළු බටහිර රටවලින් එල්ලවන ආර්ථික බලපෑම්වලින් වැළැකීම අරමුණුකරගත් මෙවර ආසියාන් සමුළුවට ඇමෙරිකානු රාජ්‍ය ලේකම්වරයා පැමිණීම බොහෝදෙනා අතර කතාබහට ලක්වූ කරුණක්ය.", "URL": "https://sinhala.adaderana.lk/news.php?nid=93744", "Category": null, "Parent URL": null}