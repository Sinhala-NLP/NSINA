{"Source": "Adaderana", "Timestamp": "April 28, 2013 05:19 pm", "Headline": "මන්ත්‍රී සිසිරට ඇප!", "News Content": "අයුතු ජන රාශියක් කර ජනතාව කැළඹවීමට ලක්වන ආකාරයට කටයුතු කළේ යැයි චෝදනා කරමින් පොලීසිය විසින් අත්අඩංගුවට ගෙන සිටි වයඹ පළාත් සභා මන්ත්‍රී ශාන්ත සිසිර කුමාර අබේසේකර මහතා රුපියල් 50,000 ක ශරීර ඇප මත මුදා හරින ලෙස හලාවත වැඩ බලන මහේස්ත්‍රාත් ඩී.එෆ්.මැදගොඩ මහතා අද (28) නියෝග කර තිබේ. පළාත් සභා මන්ත්‍රීවරයා සමග ඔහුගේ ආධාරකරුවෙකු බව කියන විතාරණගේ වසන්ත පුෂ්පකුමාර යන අයද පොලීසියේ අත්අඩංගුවට ගෙන තිබුණු අතර ඔහුද ශරීර ඇප මත මුදා හරින ලෙස වැඩ බලන මහේස්ත්‍රාත්වරයා නියෝග කළ බව අද දෙරණ වාර්තාකරු පවසයි. වැඩිවු විදුලි බිලට එරෙහිව පාර්ලිමේන්තු මන්ත්‍රී පාලිත රංගේ බණ්ඩාර මහතා විසින් සංවිධානය කළ විරෝධතාවයක් ඊයේ රාත්‍රීයේ හලාවත නගරයේදී පැවැත්වුණි. හුළු අතු පත්තු කරගත් විරෝධතාකරුවන් විනාඩි කීපයක් තම විරෝධතාවය පල කර පිටත්ව යාමට සුදානම් වන විට එම ස්ථානයට කඩා වැදී ඇති පළාත් සභා මන්ත්‍රී ශාන්ත සිසිර කුමාර මහතා ඇතුළු කණ්ඩායමක් රංගේ බණ්ඩාර මන්ත්‍රීවරයාගේ කැබ් රථයට පහර දීඅලාභ හානි සිදු කර ඇත. මෙම සිද්ධියෙන් තමන්ට රුපියල් ලක්ෂයක අලාභයක් සිදුවී ඇති බව රංගේබණ්ඩාර මන්ත්‍රීවරයා විසින් මාදම්පේ පොලීසියට පැමිණිළි කර තිබුණි. මෙම සිදධිය සිදුවී ඇත්තේ හලාවත පොලිස් බල ප්‍රදේශයේ බැවින් අදාල පරීක්ෂණ කටයුතු මාදම්පේ පොලීසිය විසින් හලාවත පොලීසියට බාර දීමෙන් පසු වයඹ පළාත් සභා මන්ත්‍රීවරයා අත්අඩංගුවට ගෙන ඇත්තේ අයුතු ජන රාශියක් කර මහජනතාව කැළඹවීමට කටයුතු කළේ යැයි චෝදනා කරමිනි. සැකකාර මන්ත්‍රීවරයා ඒ අනුව අධිකරණයට ඉදිරිපත් කිරීමෙන් පසු මෙම නියෝගය ලබාදී ඇති අතර ලබන මැයි මස 07 වැනි දින මෙම නඩුව නැවත කැඳවන ලෙසද වැඩ බලන මහේස්ත්‍රාත්වරයා නියෝග කළ බව අප වාර්තාකරු කියයි.", "URL": "https://sinhala.adaderana.lk/news.php?nid=33657", "Category": null, "Parent URL": null}