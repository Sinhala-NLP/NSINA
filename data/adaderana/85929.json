{"Source": "Adaderana", "Timestamp": "March 19, 2018 11:30 am", "Headline": "විමල් වීරවංශ සහ ජයන්ත සමරවීර  වහාම අත්අඩංගුවට අරන් අධිකරණයට ඉදිරිපත් කරන්න ", "News Content": "විමල් වීරවංශ සහ ජයන්ත සමරවීර යන පාර්ලිමේන්තු මන්ත්‍රීවරුන් දෙදෙනා වහාම අත්අඩංගුවට ගෙන අධිකරණයට ඉදිරිපත් කරන ලෙස කොළඹ මහේස්ත්‍රාත් අධිකරණය නියෝග කර තිබේ. කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා අද එම නියෝගය නිකුත් කල බව අද දෙරණ අධිකරණ වාර්තාකරු සඳහන් කළේය. එක්සත් ජාතීන්ගේ මානව හිමිකම් කොමසාරිස් හුසේන් කුමරුගේ මෙරට සංචාරයට විරෝධය පල කරමින් 2016 වසරේදී මහජන පීඩාවන් ඇතිවන අයුරින් උද්ඝෝෂණයේ නිරත වීම ඇතුළු චෝදනා යටතේ අදාළ මන්ත්‍රීවරුන් දෙදෙනා ඇතුළු සැකකරුවන් 07 දෙනෙකුට එරෙහිව කුරුඳුවත්ත පොලිසිය විසින් නඩු පවරා තිබේ. අදාළ නඩුව අද කැදවූ අවස්ථාවේදී විමල් වීරවංශ සහ ජයන්ත සමරවීර යන සැකකාර මන්ත්‍රීවරුන් දෙදෙනා අධිකරණයේ පෙනී නොසිටි බව වාර්තා වේ. ඒ පිළිබඳ නඩු විභාගය ජුනි මස 12 වනදා නැවත කැදවීමට මහේස්ත්‍රාත්වරයා නියෝග කල බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=85929", "Category": null, "Parent URL": null}