{"Source": "Adaderana", "Timestamp": "March 11, 2011 05:58 pm", "Headline": "රාජකීය-තෝමස් බිග් මැච් විස්තර විචාරයෙන් ලූෂන් කපාදමයි", "News Content": "ගල්කිස්ස ශාන්ත තෝමස් විදුහල හා කොළඹ රාජකීය විද්‍යාලය අතර පැවත්වෙන මෙවර අන්තර් පාසල් ක්‍රිකට් තරගයේ විස්තර විචාරය කිරීම සඳහා ප්‍රවීණ ජාත්‍යන්තර ක්‍රිකට් විස්තර විචාරකයෙකු ලෙස කටයුතු කරන ලූෂන් විජේසිංහ මහතාට ආරාධනා කර ඇතත් ඒ සඳහා අවස්ථාව ලබා දී නැතැයි සඳහන් වේ. කලක සිට සෑම වසරකම ශාන්ත තෝමස් විදුහල හා රාජකීය විද්‍යාලය අතර පැවත්වෙන අන්තර් පාසල් ක්‍රිකට් තරගාවලීන් වලදී විස්තර විචාරකයෙකු ලෙස කටයුතු කරනු ලැබුවේ ලූෂන් විජේසිංහ මහතාය. මෙවරද ඒ සඳහා ඔහුට ක්‍රිකට් සංවිධායකයින් විසින් ආරාධනා කරනු ලැබ ඇතත් ඒ සඳහා අවස්ථාව ලබාදිය නොහැකි බව ශ්‍රී ලංකා ගුවන් විදුලි සංස්ථාවේ පාලනාධිකාරිය විසින් තීරණය කර තිබේ. සෑම වසරකම පාහේ කිසිදු මුදලක් අය කර නොගෙන මෙම අන්තර් පාසල් තරගයේ විස්තර විචාරය ගෙන එන ලූෂන් විජේසිංහ මහතා කොළඹ රාජකීය විදුහලේ ආදි සිසුවෙකි. ලූෂන් විජේසිංහ මහතා ට අවස්ථාව ලබා නොදීමට හේතුව කුමක්දැයි පැහැදිලි කර නැතත් එෆ්.එම් දෙරණ හා එක්ව මෙවර ලෝක කුසලාන ක්‍රිකට් තරගාවලියේ විස්තර විචාරකයෙකු ලෙස ඔහු කටයුතු කරන බැවින් එම තීරණය ගෙන ඇතැයි විශ්වාසදායි ආරංචි මාර්ග සඳහන් කරයි. 2011 ලෝක කුසලාන ක්‍රිකට් තරගාවලියේ නිල විස්තර ප්‍රචාරණ අයිතිය ලබා ගැනීමට ශ්‍රී ලංකා ගුවන් විදුලි සංස්ථාව විසින්ද උත්සාහ දැරූවද එය ව්‍යර්ථ වූ කල්හි ඇති වූ නොමනාපය හේතුවෙන් හා ලූෂන් විජේසිංහ මහතා එෆ්.එම් දෙරණ සමග සහයෝගයෙන් කටයුතු කිරීම හේතුවෙන් මෙම තීරණය ගෙන ඇතැයි දැනගන්නට ලැබේ. මේ පිළිබඳ ශ්‍රී ලංකා ගුවන් විදුලි සංස්ථාවෙන් විමසා කරුණු දැන ගන්නට අප විසින් කිහිප විටක් උත්සාහ කරන ලද නමුත් වගකිව යුතු කිසිදු අයෙකු සම්බන්ධ කර ගැනීමට නොහැකි විය.", "URL": "https://sinhala.adaderana.lk/news.php?nid=14783", "Category": null, "Parent URL": null}