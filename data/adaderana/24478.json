{"Source": "Adaderana", "Timestamp": "May 24, 2012 08:21 am", "Headline": "අනුරාධපුර පොලිසියේ සිව්දෙනෙකුගේ සේවය අත්හිටුවයි ", "News Content": "අනුරාධපුර ප්‍රදේශයේ දී 13 හැවිරිදි දැරියක අපහරණය කිරීමේ සිදුවීමක් නිසි ආකාරයට විමර්ශන නොකිරීම සම්බන්ධයෙන් අනුරාධපුර පොලිසියේ නිලධාරීන් සිව්දෙනෙකුගේ සේවය අත්හිටුවා තිබේ. පොලිස් විශේෂ විමර්ශන ඒකකය සිදුකළ පරීක්ෂණයක දී අදාළ සැකකරුවන් රාජකාරිය පැහැර හැර ඇති බවට අනාවරණය වීමෙන් පසුව පොලිස්පතිවරයා විසින් මෙම තීරණය ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කරයි. ඒ අනුව අදාළ සිද්ධිය සම්බන්ධයෙන් එවකට අනුරාධපුර පොලිස් ස්ථානයේ මූලස්ථාන පොලිස් පරීක්ෂකවරයාගේ සහ සුළු පැමිණිලි අංශ‍යේ ස්ථානාධිපතිවරුන් ලෙස කටයුතු ‍කළ පොලිස් පරීක්ෂකවරුන් දෙදෙනෙකුගේත් සේවය අත්හිටුවා ඇත. මීට අමතරව අනුරාධපුර ‍පොලිසියේ ළමා හා කාන්තා කාර්යාංශයේ වැඩබලන ස්ථානාධිපතිවරිය ලෙස කටයුතු කළ කාන්තා උපපොලිස් පරීක්ෂකවරියකගේ ද සේවය අද (24) සිට ක්‍රියාත්මක වන පරිදි අත්හිටුවා ඇති බව පොලිස් මාධ්‍ය ප්‍රකාශක කාර්යාලය වැඩිදුරටත් සඳහන් කරයි. මේ සම්බන්ධයෙන් ඉදිරියේ දී එම පොලිස් නිලධාරීන්ට එරෙහිව චෝදනා පත්‍ර ‍ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=24478", "Category": null, "Parent URL": null}