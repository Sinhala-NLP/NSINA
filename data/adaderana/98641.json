{"Source": "Adaderana", "Timestamp": "November 3, 2018 03:58 pm", "Headline": "දෙලක්ෂ පනස්දහසක්", "News Content": "රුපියල් දෙලක්ෂ පනස්දහසක ව්‍යාජ මුදල් නොට්ටු තොගයක් සමඟ පුද්ගලයෙකු අද (03) වවුනියාව තේක්කවත්ත ප්‍රදේශයේදී අත්අඩංගුවට ගෙන තිබේ. පොලිසිය පැවසූවේ පොලිසිය වෙත ලද තොරතුරක් මත සිදුකළ වැටලීමකදී ගංජා ජාවාරමේ නිරත පුද්ගලයෙකුට ව්‍යාජ ‍මුදල් ලබාදි ගංජා රැගෙනයාමට පැමිණි පුද්ගලයෙකු එලෙස අත්අඩංගුවට ගත් බවයි. ජාවාරම වෙනුවෙන් පුද්ගලයින් සිව්දෙනෙකු පැමිණ ඇති අතර,එහිදි පොලිසිය වැටලීම සිදුකරන අවස්ථාවේ පුද්ගලයින් තිදෙනෙකු පළාගොස් ඇති බවද පොලිසිය සඳහන් කළේය. පුත්තලම ප්‍රදේශයේ පදිංචි 24 හැවිරිදි තරුණයෙකු ව්‍යාජ මුදල් තොගය සමඟ එලෙස අත්අඩංගුවට ගෙන තිබේ. සැකකරු හා ව්‍යාජ මුදල් තොගය වවුනියාව මහේස්ත්‍රාත් අධිකරණයට ඉදිරිපත් කිරීමට නියමිත අතර, සිද්ධිය සම්බන්ධයෙන් වවුනියාව පොලිසිය වැඩිදුර පරීක්ෂණ මෙහෙයවයි. ඡායාරූප-මාධව කුලසූරිය.", "URL": "https://sinhala.adaderana.lk/news.php?nid=98641", "Category": null, "Parent URL": null}