{"Source": "Adaderana", "Timestamp": "March 19, 2013 04:33 pm", "Headline": "කරුණානිධිගේ ඉවත්වීම ගැන කිසිවක් කියනු බෑ", "News Content": "එම්.කරුණානිධිගේ නායකත්වයෙන් යුත් ඩි.එම්.කේ.පක්ෂය ඉන්දීය සන්ධාන ආණ්ඩුවෙන් ඉවත්වීම පිළිබඳ කිසිවක් ප්‍රකාශ කළ නොහැකි බව එරට කොංග්‍රස් පක්ෂ නායිකා සෝනියා ගාන්ධි මහත්මිය පවසයි. කොංග්‍රස් පක්ෂ රැස්වීමක් අමතමින් ඇය මේ බව පවසා ඇත. ශ්‍රී ලංකාවේ දෙමළ ජනතාවගේ මානව හිමිකම් වෙනුවෙන් ඉන්දියාව පෙනී සිටින බව ඉන්දීය කොංග්‍රස් පක්ෂ නායිකා සෝනියා ගාන්ධි එහිදී පවසා තිබේ. ශ්‍රී ලංකාවේ දෙමළ ජනතාවගේ මානව හිමිකම් කඩවීම් පිළිබඳව ස්වාධීන සහ විශ්වසනීය පරීක්ෂණයක් පැවැත්විය යුතු බව ඇය පවසා ඇත. එමෙන්ම ශ්‍රී ලංකාවේ දෙමළ ජනතාවගේ නීත්‍යානුකූල අයිතිය මේ වන තෙක් ලැබී නොමැති බව ද ඇය පවසා තිබේ. ඔවුන් වෙනුවෙන් දේශපාලන හිමිකම් අඛණ්ඩව ක්‍රියාත්මක වී නොමැති බව ද ඇය මෙහිදී පවසා ඇත. මෙහිදී වැඩිදුරටත් අදහස් පළ කර ඇති කොංග්‍රස් පක්ෂ නායිකාව සඳහන් කර ඇත්තේ 2009 වසරේ අවසන් කාලය තුළ ශ්‍රී ලංකාවේ සිදුවු බව කියන සිවිල් ජනතාව සහ කුඩාදරුවන් ඝාතනයට ලක්වීම පිළිබඳව තමන් බොහෝ සෙයින් සංවේගයට පත්වන බවයි.", "URL": "https://sinhala.adaderana.lk/news.php?nid=32565", "Category": null, "Parent URL": null}