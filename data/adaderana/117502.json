{"Source": "Adaderana", "Timestamp": "August 26, 2019 11:49 am", "Headline": "සරත් විජේසූරියට එරෙහි පැමිණිල්ලට විරෝධතා ගොනු කරන්න අධිකරණයෙන් දින දෙයි", "News Content": "අධිකරණයට අපහාස කළේයැයි චෝදනා කරමින් සිවිල් සංවිධාන ක්‍රියාකාරිකයකු වන මහාචාර්ය සරත් විජේසූරිය මහතාට එරෙහිව ඉදිරිපත්කර තිබෙන පැමිණිල්ලට එරෙහිව විරෝධතා ඉදිරිපත් කරන බව ඔහුගේ නීතිඥවරු අද (26) අභියාචනාධිකරණයට දැනුම් දුන්නේය. මෙම පැමිණිල්ල ඉදිරිපත් කර තිබුණේ නීතිඥ සම්පත් විජිත කුමාර මහතා විසිනි. මෙම පැමිණිල්ල අභියාචනාධිකරණ විනිසුරු අචල වෙන්ගප්පුලි මහතා ඉදිරියේ කැඳවනු ලැබුවේය. එහිදී වගඋත්තරකාර මහාචාර්ය සරත් විජේසූරිය මහතා වෙනුවෙන් පෙනී සිටි ජනාධිපති නීතිඥ උපුල් ජයසූරිය මහතා අධිකරණයේ කරුණු දක්වමින් මෙම චෝදනාවලට එරෙහිව තමන් විරෝධතා ඉදිරිපත් කිරීමට අපේක්ෂා කරන බව ප්‍රකාශ කළේය. පෙත්සම්කාර පාර්ශවයේ නීතිඥවරයා සඳහන් කර සිටියේ වගඋත්තරකාර පාර්ශ්වය විසින් පසුගිය වතාවේ ද මෙම ප්‍රකාශයම සිදුකළ බවයි. කෙසේ වෙතත් නඩුවට අදාළ විරෝධතා තිබේනම් ඒවා නොවැම්බර් මස 21 වනදාට පෙර ගොනු කිරීමට පියවර ගන්නා ලෙස සරත් විජේසූරිය මහතාට නියෝග කළ අභියාචනාධිකරණය අනතුරුව පැමිණිල්ල නොවැම්බර් මස 25 වනදා කැඳවීමට නියම කළේය. ප්‍රසන්න විතානගේ මහතා විසින් අධ්‍යක්ෂණය කළ \"උසාවිය නිහඬයි \" නැමැති චිත්‍රපටය සම්බන්ධයෙන් නිකුත් කළ අධිකරණ නියෝගය විවේචනය කරමින් අන්තර්ජාලය ඔස්සේ සිදුකළ ප්‍රකාශය කිහිපයකින් සරත් විජේසූරිය මහතා මෙරට අධිකරණ පද්ධතියට සහ විනිසුරුවරුන්ට අපහාසයක් සිදු කර ඇතැයි චෝදනා කරමින් මෙම පැමිණිල්ල ඉදිරිපත් කර තිබේ.", "URL": "https://sinhala.adaderana.lk/news.php?nid=117502", "Category": null, "Parent URL": null}