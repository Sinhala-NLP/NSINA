{"Source": "Adaderana", "Timestamp": "October 3, 2011 10:03 am", "Headline": "ආණ්ඩුව සමග ටී.එන්.ඒ  සාකච්ඡා 16 දා ", "News Content": "රජය සහ දෙමළ ජාතික සන්ධානය අතර මීළඟ වටයේ සාකච්ඡා මේ මස 16 වන දින පැවැත්වීමට තීරණය කර තිබේ. අදාළ සාකච්ඡා වටයේ තවත් සාකච්ඡාවක් අද දිනයේ පැවැත්වීමට සැලසුම් කර තිබුණි. එහෙත් ලබන 8 වැනිදා පැවැත්වෙන මැතිවරණය හේතුවෙන් එය කල් දැමුණු බව දෙමළ ජාතික සන්ධානයේ ප්‍රකාශකයෙක් සඳහන් කළේය. උතුරු- නැගෙනහිර අර්බුදයට දේශපාලන විසඳුමක් සෙවීම ඇතුළු ප්‍ර‍ධාන ගැටලු කිහිපයක් සම්බන්ධයෙන් සාකච්ඡා කිරීමට දෙපාර්ශවය එකඟතාව පළ කර තිබේ. ඒ අනුව මේ වන විට දෙපාර්ශවය අතර සාකච්ඡා වට 10ක් පමණ පවත්වා ඇත. මේ අතර මෙතෙක් අදාළ සාකච්ඡාවන් සඳහා සහභාගී වූ දෙමළ ජාතික සන්ධානයේ මාවෙයි සේනාධීරාජා සහ තවත් ද්‍රවිඩ ජාතික සන්ධානයේ නායකයකු වන ශ්‍රීධරන් යන මන්ත්‍රීවරුන් දෙදෙනා ස්විට්ස්ලන්තයේ සංචාරයක නිරත වී සිටින බව වාර්තා වේ.", "URL": "https://sinhala.adaderana.lk/news.php?nid=19110", "Category": null, "Parent URL": null}