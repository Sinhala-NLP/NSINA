{"Source": "Adaderana", "Timestamp": "July 5, 2012 10:20 pm", "Headline": "හෙට දහවල් 12 සිට විදුලි සේවකයෝ අඛණ්ඩ වර්ජනයේ", "News Content": "හෙට(06) දහවල් 12 සිට අඛණ්ඩ වැඩ වර්ජනයක නිරතවීමට තීරණය කර ඇති බව ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය පවසයි. ‍ පසුගියදා පැවති සංකේත වැඩ වර්ජනය සඳහා සහභාගි වූ විදුලි සේවකයින් පිරිසකගේ සේවය නිමාකර ඇති බවට විදුලිබල මණ්ඩල සාමාන්‍යාධිකාරීවරයා විසින් දැනුම් දී ඇති බවත්, ඊට විරෝධය පළකරමින් මෙම වැඩ වර්ජනය ආරම්භ කරන බවත් එම සන්ධානයේ මෙහෙයුම් කමිටු සාමාජික රන්ජන් ජයලාල් මහතා සඳහන් කරයි. ‍ වැටුප් විෂමතාවය ඉවත් කිරීමට බලධාරීන් පියවර නොගැනීමට විරෝධය පාමින් පසුගිය 03 වන දින මධ්‍යම රාත්‍රී 12 සිට විදුලි සේවකයින් පැය 24 ක කාලයක් සංකේත වැඩ වර්ජනයක නිරත විය. ‍ අදාළ වැඩ වර්ජනයට සහභාගි වීම නිසා සේවය නිමාකළ සේවකයින් නැවත සේවයේ පිහිටුවන තුරු අඛණ්ඩ වැඩ වර්ජනයෙහි නිරත වන බව ද රන්ජන් ජයලාල් මහතා අවධාරණය කරයි. ‍ එමෙන්ම හෙට උදෑසන කළු ඇඳුමින් සැරසී සේවයට වාර්තා කරන බව ද අද දෙරණ වෙත අදහස් දක්වමින් ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=25547", "Category": null, "Parent URL": null}