{"Source": "Adaderana", "Timestamp": "November 20, 2013 11:06 pm", "Headline": "නින්දවූර් ගැටුම පිටුපස මුස්ලිම් කොංග‍්‍රසය සිටිනවා ", "News Content": "අක්කරෙයිපත්තුව - නින්දවූර් ගම්මානයේ ජනතාව හා පොලිස් විශේෂ කාර්ය බලකාය අතර ගැටුම නිර්මාණය කිරීම පිටුපස ශී‍්‍ර ලංකා මුස්ලිම් කොංග‍්‍රසය සිටින බව ජාතික හෙළ උරුමය පවසයි. ජතික හෙළ උරුමයේ මාධ්‍ය ලේකම් නිශාන්ත ශී‍්‍ර වර්ණසිංහ මහතාගේ අත්සනින් යුතු මාධ්‍ය නිවේදනයේ මේ බව සඳහන් කර තිබේ. එම මාධ්‍ය නිවේදනය පහත පරිදි වෙයි. අක්කරෙයිපත්තුව - නින්දවූර් ගම්මානයේ මුස්ලිම් ජනතාව හා පොලිස් විශේෂ කාර්ය බලකාය අතර ගැටුම නිර්මාණය කිරීම පිටුපස ශී‍්‍ර ලංකා මුස්ලිම් කොන්ග‍්‍රසය සිටින බව පැය 36 ක කාලයක් පාර හරස් කර විරෝධතාවේ යෙදී සිටින්නන්ට නායකත්වය ලබා දුන්නන් දෙස බැලීමේදී තහවුරු වේ. කල්මුණේ, අක්කරෙයිපත්තුව, නින්දවූර්, සමන්තුරෙයි පමණක් නොව නැගෙනහිර පළාතේ ආරක්‍ෂක කටයුතු සඳහා විශේෂ කාර්ය බලකාය යෙදවීම සම්බන්ධයෙන් පසුගිය කාලය පුරාම මුස්ලිම් කොන්ග‍්‍රසයත් එහි නායකත්වයත් විරෝධය පළ කළ බව අපට අමතක නැත. මෙම ප‍්‍රදේශ වල සිදුවන නීති විරෝධී කටයුතු හා ජාවාරම් වලට එරෙහිව විශේෂ කාර්ය බලකාය නිරන්තර මෙහෙයුම් සිදු කරමින් නීතිය කි‍්‍රයාත්මක කළ අතර, එය නොඉවසන ජාවාරම්කරුවන් හා ප‍්‍රාදේශීය දේශපාලඥයින් පිරිසක් මෙම විරෝධතාවය හා ගැටුම පිටුපස සිටින බව පැහැදිලිය. පැය 36 ක් පුරා නින්දවූර්, අක්කරෙයිපත්තුව ප‍්‍රධාන මාර්ගය හරස් කරමින් විරෝධතාකරුවන්ට නායකත්වය දුන්නේ මුස්ලිම් කොන්ග‍්‍රසයේ නැගෙනහිර පළාත් සභාවේ මන්තී‍්‍රවරයෙකි. මෙම ප‍්‍රදේශයේ සිදුවන නීති විරෝධී කටයුතු බාධාවකින් තොරව නිදැල්ලේ කරගෙන යෑමට හිසරදයක්ව පැවතියේ විශේෂ කාර්ය බලකායයි. මෙම ප‍්‍රදේශ මුදා නොගත් ප‍්‍රදේශ ලෙස පවත්වා ගැනීමේ උවමනාවක් ජාවාරම්කරුවන්ගේත්, නීති විරෝධී කටයුතු වල නිරත වන්නන්ගේත් අවශ්‍යතාවය විය. නින්දවූර් ජනතාව පොලිස් විශේෂ කාර්ය බලකායට එරෙහිව අවුස්සමින්, එය ප‍්‍රශ්නයක් කර ගනිමින් නැගෙනහිර පළාත් සභාව දෙමළ ජාතික සන්ධානයත් සමග එකතුව පෙරළා දැමීමට මෙය නිමිත්තක් කර ගැනීමේ ආරම්භය විය හැක. තම දේශපාලන අරමුණු වෙනුවෙන් ආරක්‍ෂක අංශ වලට එරෙහිව ජනතාව කුපිත කිරීමේ මුස්ලිම් කොන්ග‍්‍රසයේ මේ කි‍්‍රයා කලාපයට අපගේ බලවත් විරෝධය පල කර සිටින අතර, නීතිය අතට ගෙන ජන ජීවිතය අඩාල කිරීමට පාරවල් වසා අරාජික තත්වයක් නිර්මාණය කිරීමට කවර බලවේගයකට හෝ ඉඩ නොදිය යුතුය.", "URL": "https://sinhala.adaderana.lk/news.php?nid=38989", "Category": null, "Parent URL": null}