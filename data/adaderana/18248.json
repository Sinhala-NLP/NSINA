{"Source": "Adaderana", "Timestamp": "August 23, 2011 08:40 am", "Headline": "එජාප නාමයෝජනා සැකසීම අදින් අවසන්", "News Content": "ඉදිරි පළාත් පාලන ආයතන ඡන්ද විමසීමට අදාළව නාමයෝජනා පත්‍ර සකස් කිරීමේ කටයුතු අද(23) දිනයේ අවසන් කිරීමට බලාපොරොත්තු වන බව එක්සත් ජාතික පක්ෂය පවසයි. මේ වන විටත් පළාත් පාලන ආයතන රැසක නාමයෝජනා පත්‍ර සකස් කර අවසන් බව එම පක්ෂයේ සභාපති ගාමිණි ජයවික්‍රම පෙරේරා මහතා සඳහන් කළේය. කොළඹ මහනගර සභාව ඇතුළු ඉතා සුළු පළාත් පාලන ආයතන සංඛ්‍යාවක් සඳහා නාමයෝජනා පත්‍ර සකස් කිරීමේ කටයුතු අද දිනය තුළ සිදුකරන බව සභාපතිවරයා ප්‍රකාශ කළේය. ඒ අනුව හෙට(24) සහ අනිද්දා(25) යන දිනවල සිය නාමයෝජනා පත්‍ර බාරදීමේ කටයුතු සිදුකරන බව ගාමිණි ජයවික්‍රම පෙරේරා මහතා ප්‍රකාශ කළේය. මේ අතර එක්සත් ජනතා නිදහස් සන්ධානය සහ ජනතා විමුක්ති පෙරමුණ ද අදාළ පළාත් පාලන ඡන්ද විමසීම සඳහා නාමයෝජනා පත්‍ර සකස් කිරීම මේ වන විට අවසන් කර තිබේ. ඒ අනුව ඔවුන් අද දිනයේ සිට සිය නාමයෝජනා පත්‍ර බාරදීමේ කටයුතු සිදුකරනු ඇත.", "URL": "https://sinhala.adaderana.lk/news.php?nid=18248", "Category": null, "Parent URL": null}