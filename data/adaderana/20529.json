{"Source": "Adaderana", "Timestamp": "December 7, 2011 09:27 pm", "Headline": "මන්ත්‍රී වුණත් ඇතුළුවීම් බෑ-අජිත් කුමාර හරවා එවයි", "News Content": "උතුරේ යළි පදිංචි කළ ජනතාවට උපරිම පහසුකම් සලසාදී ඇති බව ආණ්ඩුව විසින් පුන පුනා සඳහන් කළද ඔවුන්ගේ ජීවන තත්ත්වය අන්ත දුක්ඛිත බව ජ.වි.පෙ පාර්ලිමේන්තු මන්ත්‍රී අජිත් කුමාර මහතා පවසයි. මේ හේතුව නිසාම එකී ප්‍රදේශවලටත් විශේෂයෙන්ම සහන කඳවුරුවලටත් කිසිවෙකුට ඇතුළු වෙන්නට මේවනතුරුත් අවස්ථාව ලබාදී නොමැති බවට හෙතෙම චෝදනා කරයි. තමන් අද මැණික් ෆාම් සහන ගම්මානයට ගියද ඊට ඇතුළුවීමට ආරක්ෂක අංශ විසින් ඉඩකඩ ලබා නොදුන් බව ඔහු අද දෙරණට කියා සිටියේය. මෙම සහන ගම්මානය අයත් වන්නේ නැවත පදිංචි කිරීමේ අමාත්‍යංශයට බැවින් ඊයේ දිනයේ තමන් අමාත්‍යංශ ලේකම්වරයාට කතා කළ බවත්,අද මැණික් ෆාම් ජනතාව දැක බලා ගැනීමට යන බව පවසා සිටිද්දී ඊට පහසුකම් සලසන බවට ඔහු ප්‍රකාශ කළද අද එම ස්ථානයට ගිය පසු ඇතුළුවීමටනම් ආරක්ෂක අමාත්‍යංශයේ අවසරයක් ලබාගත යුතු බව රැකවලේ සිටින ආරක්ෂක අංශ විසින් කියා සිටින බවත් මන්ත්‍රීවරයා පෙන්වාදෙයි. මෙම ස්ථානය සිර කඳවුරක් නොවූවද,ආරක්ෂක අමාත්‍යංශයට අයත් නොවූවද,සිවිල් පාලනය ස්ථාපිත කර ඇතැයි කීවද,හදිසි නීතිය පවා ඉවත්කර ඇතත් පාර්ලිමේන්තු මන්ත්‍රීවරයෙකුට පවත්නා වරප්‍රසාදයවත් සැලකිල්ලට නොගෙන තමන්ගේ ගමනට බාධාකිරීම ඉතාම කනගාටුදායක තත්ත්වයක් බව අජිත් කුමාර මහතා අවධාරණය කළේය.", "URL": "https://sinhala.adaderana.lk/news.php?nid=20529", "Category": null, "Parent URL": null}