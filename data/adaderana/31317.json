{"Source": "Adaderana", "Timestamp": "February 3, 2013 09:47 pm", "Headline": "65 වන නිදහස් සැමරුම හෙටයි!", "News Content": "1948 පෙබරවාරී මස 04 වැනිදින ශ්‍රී ලංකාව බටහිර අධිරාජ්‍යවාදීන්ගෙන් නිදහස ලබා ගැනීමෙන් පසු හෙටට 201‍3 පෙබරවාරී මස 04 දිනට උදාවන 65වන ජාතික නිදහස් දින සැමරුම් උත්සවය අභිමානවත් අයුරින් ත්‍රීකුණාමලය පෙඩ්‍රික් කොටුපවුර ඉදිරිපිට මාර්ගයේදී හෙට පැවැත්වීමට කටයුතු යොදා තිබේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් එම උත්සවය හෙට පෙරවරුවේ ආරම්භ කිරීමට සියලු කටයුතු මේවන විට යොදා අවසන්ය. නිදහස් දින උත්සවය නිමිත්තෙන් ආරක්ෂක අංශවල සහභාගිත්වයෙන් එහි අවසන් පෙරහුරුව අද (03) පැවැත්විණ. හෙට පැවැත්වෙන නිදහස් උත්සවයේ ආචාර පෙළපාලිය සඳහා ආරක්ෂක අංශ නියෝජනය කරමින් 3000 කට ආසන්න පිරිසක් සහභාගීවීමට නියමිත බව සඳහන්ය. මීට සමගාමීව ත්‍රිකුණාමලය ප්‍රදේශයේ සංවර්ධන වැඩසටහන් රැසක් ද ක්‍රියාත්මක කර ඇති අතර ඒ අනූව මේ වසර අවසානවීමට පෙර ති‍්‍රකුණාමලය නගරයේ මහා මාර්ග ජලපවාහන සහ විදුලිබලය ඇතුළු යටිතල පහසුකම් සංවර්ධනය කිරීමට කටයුතු යොදා තිබේ. මේ අතර නිදහස් දිනයට සමගාමීව ජනපති පොදු සමාව යටතේ සිරකරුවන් එක්දහස් දෙසීයක් පමණ නිදහස් කිරීමට නියමිතය.", "URL": "https://sinhala.adaderana.lk/news.php?nid=31317", "Category": null, "Parent URL": null}