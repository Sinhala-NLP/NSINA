{"Source": "Adaderana", "Timestamp": "April 26, 2016 04:17 pm", "Headline": "සරසවි අයදුම්පත් අන්තර්ජාලයෙන් යොමුකරන්නැයි ඉල්ලයි", "News Content": "නව අධ්‍යයන වර්ෂය සඳහා විශ්වවිද්‍යාලවලට සිසුන් ඇතුළත් කරගැනීමේ අයදුම්පත් අන්තර්ජාලය ඔස්සේ යොමුකිරීමට ප්‍රමුඛත්වය ලබාදෙන ලෙස විශ්වවිද්‍යාල ප්‍රතිපාදන කොමිෂන් සභාව සිසුන්ගෙන් ඉල්ලීමක් කරයිනව අධ්‍යයන වර්ෂය සඳහා විශ්වවිද්‍යාලවලට සිසුන් ඇතුළත් කරගැනීමේ අයදුම්පත් භාර ගැනීම ඊයේ(25) දිනයේ සිට ආරම්භ කළ බව විශ්ව විද්‍යාල ප්‍රතිපාදන කොමිෂන් සභාව පවසයි.ඊට අදාළ විශ්වවිද්‍යාල ප්‍රවේශ අත්පොත නිකුත් කිරීම (24) දිනයේ සිදු කරනු ලැබීය.සිසුන්ට පහසුවෙන් තේරුම්ගත හැකි වන පරිදි විශ්වවිද්‍යාල ප්‍රවේශ අත්පොත මෙවර ඉතා සරළව සකස් කර ඇති බව විශ්වවිද්‍යාල ප්‍රතිපාදන කොමිෂන් සභාව සඳහන් කළේය. අදාළ ප්‍රවේශ අත්පොත අන්තර්ජාලයට එක් කර ඇති අතර පොත්හල් වලින් ද ඒවා මිලදී ගැනීමේ අවස්ථාව සිසුන්ට හිමිවනු ඇත.තැපැල් මාර්ගයෙන් ද අයදුම්පත් යොමුකළ හැකි අතර අන්තර්ජාලය ඔස්සේ අයදුම්පත් යොමුකිරීම වඩා පහසුදායි මෙන්ම විශ්වාසවන්ත, ආරක්ෂාකාරී මාර්ගයක්වන බවද විශ්වවිද්‍යාල ප්‍රතිපාදන කොමිෂන් සභාව පවසයි.මෙම අයදුම්පත් භාර ගැනිමේ කටයුතු මාස 03ක කාලයක් සිදු කිරීමට නියමිතය.එමෙන්ම මෙම අයදුම්පත් අන්තර්ජාලය ඔස්සේ යොමු කරන ලෙසත් ඉන් සිදුවිය හැකි අක්‍රමිකතා සම්බන්ධයෙන් සම්පූර්ණ වගකීම විශ්වවිද්‍යාල ප්‍රතිපාදන කොමිෂන් සභාව විසින් භාර ගන්නා බවත් පවසා ඇත.ගිය වර්ෂයට වඩා විශ්වවිද්‍යාල සඳහා මෙවර සිසුන් 2208 දෙනෙකු වැඩිපුර බඳවා ගන්නා බවද සඳහන්ය.අන්තර්ජාලය මගින් අයදුම්පත් යොමුකිරීමේදී www.ugcac.lk යන වෙබි අඩවියට පිවිස එම වෙබ් අඩවියේ ගිණුමක් ආරම්භ කර පිළිවෙලින් ආකෘතිය සම්පූර්ණ කළ යුතු බවද, වැඩිදුර තොරතුරු වෙබි අඩවියේ සඳහන් බවද පෙන්වා දෙයි.එමෙන්ම මෙවර විශ්වවිද්‍යාල පද්ධතියට නව පාඨමාලා කිහිපයක් ආරම්භ කරන බවද විශ්වවිද්‍යාල ප්‍රතිපාදන කොමිෂන් සභාව පවසයි.", "URL": "https://sinhala.adaderana.lk/news.php?nid=59531", "Category": null, "Parent URL": null}