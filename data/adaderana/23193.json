{"Source": "Adaderana", "Timestamp": "March 31, 2012 11:32 am", "Headline": "මත්පැන් සඳහා වන බදු වැඩිවෙයි", "News Content": "newtaxes-20120331අද(31) සිට ආනයනික බීර, දේශීය බීර හා සැර මත්පැන් සඳහා වන බදු ඉහළ නැංවීමට තීරණය කර ඇති බව මුදල් හා ක්‍රමසම්පාදන අමාත්‍යාංශය පවසයි. ඒ අනුව ආනයනික බීර ලීටරයක් සඳහා වන තීරු බද්ද රුපියල් 50 න් ද, දේශීය බීර ලීටරයක් සඳහා වන සුරා බද්ද රුපියල් 05 න් සහ සැර මත්පැන් ලීටරයක් සඳහා වන සුරා බද්ද රුපියල් 60 න් ද ඉහළ නැංවෙනු ඇත. එමෙන්ම සෑම වර්ගයකම දුම්වැටියක මිල රුපියලකින් වැඩිවන පරිදි දුම්වැටි සඳහා වන නිෂ්පාදන බද්ද ඉහළ නංවා තිබේ. ඒ අනුව මත්පැන් හා දුම්වැටි සඳහා වන බදු සංශෝධනය මගින් අපේක්ෂිත බදු ආදායම රුපියල් බිලියන 03 ක් පමණ වන බව ද මුදල් හා ක්‍රමසම්පාදන අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=23193", "Category": null, "Parent URL": null}