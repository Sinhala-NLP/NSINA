{"Source": "Adaderana", "Timestamp": "July 30, 2010 09:36 am", "Headline": "කොළඹ දූවිල්ල අඩුවෙයි ", "News Content": "කොළඹ නගරයේ වාතයේ පවතින මයික්‍රොමීටර් 10 ට අඩු දූවිලි අංශුවල කැපී පෙනෙන අඩුවීමක් පෙන්නුම් කරන බව පරිසර අමාත්‍යාංශයේ වායු සම්පත් කළමනාකරණ කේන්ද්‍රය පවසයි. පරිසර අමාත්‍යාංශය විසින් ආරම්භ කර ඇති වාහන විමෝචන පරීක්ෂණ වැඩසටහනෙහි ප්‍රතිඵලයක් ලෙස මෙම තත්ත්වය උදා වී ඇති බව වායු සම්පත් කළමනාකරණ කේන්ද්‍රය පෙන්වාදෙයි. අදාළ වැඩසටහන ආරම්භ කිරීමට පෙර කොළඹ නගරයේ වාතයේ ඝන මීටරයක් තුළ මයක්‍රොමීටර් 10 ට අඩු දූවිලි අංශු ඒකක 72 ක් තිබුණ ද 2009 වසර වන විට එය ඒකක 64 දක්වාත් 2010 වසරේ ගතවූ මාස 6 තුළ එය ඒකක 60 දක්වාත් අඩු වී ඇති බව සඳහන්ය. මේ හේතුවෙන් කොළඹ නගරයේ ජීවත්වන ජනතාවට මෙන්ම නන්දෙසින් කොළඹට පැමිණෙන ජනතාවට ද වඩා හිතකර තත්ත්වයක් උදා වී ඇති බව වායු සම්පත් කළමනාකරණ කේන්ද්‍රය පෙන්වාදෙයි. මෙම වැඩසටහන මේ වන විට උතුරු හා නැගෙනහිර පළාත් දෙක හැරුණු විට අනිකුත් සියලුම පළාත්වල ක්‍රියාත්මක කර තිබේ.", "URL": "https://sinhala.adaderana.lk/news.php?nid=9924", "Category": null, "Parent URL": null}