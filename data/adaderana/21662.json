{"Source": "Adaderana", "Timestamp": "January 26, 2012 12:32 pm", "Headline": "පේරාදෙණිය සරසවි සිසුන් තිදෙනෙකු රිමාන්ඩ්", "News Content": "නවක වද සිද්ධියක් සම්බන්ධයෙන් අධිකරණය හමුවේ පෙනී සිටි පේරාදෙණිය සරසවියේ සිසුන් තිදෙනෙකු ලබන 9 වැනිදා දක්වා රක්ෂිත බන්ධනාගාරගත කිරීමට මහනුවර මහේස්ත්‍රාත් අධිකරණය නියෝග කර තිබේ. අධිකරණය නිකුත් කර තිබූ නොතිසී මත පේරාදෙණිය සරසවියේ සිසු සිසුවියන් 25 දෙනෙකු අද(26) අධිකරණය හමුවේ පෙනී සිටි බව අද දෙරණ වාර්තාකරු සඳහන් කළේය. ඒ අතරින් සරසවි සිසුන් තිදෙනෙකු හැර සෙසු සියලුදෙනාට රුපියල් ලක්ෂය බැගින් වන ශරීර ඇප නියම වී ඇත. අනෙක් සිසුන් තිදෙනා රක්ෂිත බන්ධනාගාර ගත කිරීමට මහනුවර මහේස්ත්‍රාත් රවීන්ද්‍ර ප්‍රේමරත්න මහතා නියෝග කර තිබේ‍. ඔවුන්ට එරෙහිව නවක වදය ලබාදීම‍, පොලුවලින් පහරදීම සහ අස්වාභාවික ලිංගික අපයෝජන සිදුකිරීම යන චෝදනා එල්ල වී ඇත. අපරාධ පරීක්ෂණ දෙපාර්තමේන්තුව සහ පේරාදෙණිය පොලිසිය ඒකාබද්ධව මෙම සිද්ධිය සම්බන්ධ පරීක්ෂණ සිදුකරයි.", "URL": "https://sinhala.adaderana.lk/news.php?nid=21662", "Category": null, "Parent URL": null}