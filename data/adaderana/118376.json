{"Source": "Adaderana", "Timestamp": "September 5, 2019 04:59 pm", "Headline": "හොරකම් කරලා සල්ලි දුන්නාම ගන්න හාමුදුරුවරු කැමති නෑ-ජානක වක්කුඹුර", "News Content": "අමාත්‍ය සජිත් ප්‍රේමදාස මහතා, වැරදි විදිහට හොයන සල්ලිවලින් පන්සල්, පල්ලි,කෝවිල් සැදීම අනුමත කළ නොහැකි බව එක්සත් ජනතා නිදහස් සන්ධාන පාර්ලිමේන්තු මන්ත්‍රී ජානක වක්කුඹුර මහතා පවසයි. අද(05) කොළඹ පැවති මාධ්‍ය හමුවකට එක්වෙමින් ඒ මහතා මෙම අදහස් පළ කළේය. එහිදී වැඩිදුරටත් අදහස් දක්වමින් ඒ මහතා කියා සිටියේ, හොරකම් කරලා සල්ලි පන්සලකට හෝ පල්ලියකට ලබා දෙන්නේ නම් එහි හාමුදුරුවරුන් හෝ පූජකවරු මුදල් ගැනීමට අකමැති බවයි. මෙහිදී තවදුරටත් අදහස් දැක්වු පාර්ලිමේන්තු මන්ත්‍රීවරයා මෙසේ පැවසීය. “සංස්කෘතික අරමුදලෙහි සිද්ධිය සම්බන්ධයෙන් ඉදිරි පාර්ලිමේන්තුවේ දී ඊයේ විවාදයක් පැවැත්වුණා. එහිදී සජිත් ප්‍රේමදාස මහතා කිව්වෙ අනිත් අය කරපු විදියට මමත් සංස්කෘතික අරමුදලේ කටයුතු සිදුකළ බවයි. දෙදහස් පහළොවේ දී මේ අය අප පරාජය කළේ අපි වැරදි කළා කියලයි. නමුත් මේ අය දිගින් දිගටම කරන්නේ වැරදි. අකිල විරාජ් කාරියවසම් සංස්කෘතික අරමුදලේ මුදල් භාවිතා කොට තිබෙනවා. සජිත් ප්‍රේමදාස කියන්නේ එම ක්‍රමයට ම තමන් මුදල් ගත්තා කියලයි. වැඩ කරන්න ඕනි කියලා වැරදි විදිහට මුදල් භාවිතා කරන්න සජිත් ප්‍රේමදාසට දෙන්න හැකියාවක් නැහැ. ඊයේ විවාදයේදී සජිත් ප්‍රේමදාස කිව්වේ ඒ මුදල්වලින් පන්සල් පල්ලි කෝවිල් හැදුවා කියලයි. වැරදි විදිහට හොයන සල්ලි වලින් මේ පන්සල් පල්ලි කෝවිල් හදන එක අනුමත කරන්න බැහැ. හොරකම් කරලා සල්ලි පන්සලකට හෝ පල්ලියකට දුන්නොත් එහි හාමුදුරුවරුන් හෝ පූජකවරු මුදල් ගන්න කැමති වෙන්නේ නැහැ. අද වෙනකොට මේ රටේ සංඝයා වහන්සේලා ගෝඨාභය රාජපක්ෂ මහතා එක්ක එකතු වෙලා ඉවරයි. ඒ තත්ත්වය වෙනස් කරන්න පන්සල් පල්ලිවල පල්ලිවල පූජක හිමිවරුන්ට මුදල් පොම්ප කිරීමට සජිත් ප්‍රේමදාස කටයුතු කරමින් ඉන්නවා. “", "URL": "https://sinhala.adaderana.lk/news.php?nid=118376", "Category": null, "Parent URL": null}