{"Source": "Adaderana", "Timestamp": "March 15, 2014 01:35 pm", "Headline": "ධීවර සාකච්ඡා පණගන්වන්න ජයලලිතා දිනයක් ඉල්ලයි", "News Content": "පසුගිය 13 වනදා පැවැත්වීමට නියමිතව තිබු ඉන්දු - ශ්‍රී ලංකා ධීවර සාකච්ජාව සඳහා නැවත අලුතින් දින නියම කළ යුතු බව තමිල්නාඩු ප්‍රාන්තයේ ප්‍රධාන අමාත්‍ය ජයලලිතා ජයරාම් පවසයි. අදාළ සාකච්ජාව සඳහා අලුතින් දින නියම කිරීමට ශ්‍රී ලංකා රජයෙන් ඉල්ලා සිටින ලෙස, ජයලලිතා ජයරාම් මහත්මිය ඉන්දීය මධ්‍යම රජයෙන් ඉල්ලීමක් කර තිබේ. ලිපියක් යොමු කරමින් තමිල්නාඩු ප්‍රාන්ත රජය ඉන්දීය මධ්‍යම රජයෙන් මෙම ඉල්ලීම සිදුකර ඇති බව ඉන්දීය මාධ්‍ය වාර්තා කළේය. තමිල්නාඩු ප්‍රාන්තයේ ධීවර අමාත්‍ය එස්.විජයකුමාර් විසින් ඉන්දීය‍ විදේශ අමාත්‍යංශය වෙත මෙම ලිපිය යොමු කර තිබේ. සාකච්ජාව පැවැත්වීමට සුදානම් කර තිබු දිනය වනවිටත් ඉන්දීය ධිවරයින් 61 දෙනෙකු සහ ධීවර යාත්‍රා 18ක් ශ්‍රී ලංකාව භාරයේ සිටි බැවින් අදාළ සාකච්ජාව පසුගිය 13 වනදා පැවැත්වීමට තමිල්නාඩු ප්‍රාන්තය අකමැත්ත පළ කර තිබු බව එම ලිපියෙහි සඳහන්ය. කෙසේ වෙතත් මේ වනවිට අදාළ ධීවරයින් සහ යාත්‍රා මුදාහැර ඇති බැවින් නැවතත් සාකච්ජාවක් පවත්වන්නේ නම් ඊට සහභාගි වීමට තමිල්නාඩු ආණ්ඩුව බලාපොරොත්තුවෙන් සිටින බව එම ලිපියේ වැඩිදුරටත් සඳහන් කර ඇත. තමිල්නාඩු අමාත්‍ය එස්.විජය කුමාර් පවසන්නේ පසුගිය 12 වැනිදා ජයලලිතා ජයරාම් මහත්මිය සිදුකළ ඉල්ලීමකට අනුව ශ්‍රී ලංකාව විසින් ඉන්දීය ධීවරයින් 116 දෙනෙකු සහ ධීවර යාත්‍රා 26ක් මුදා හැරීමට ගත් පියවර අගයකරමින් ඔවුන් මෙම තීරණය ගත් බවයි.", "URL": "https://sinhala.adaderana.lk/news.php?nid=41826", "Category": null, "Parent URL": null}