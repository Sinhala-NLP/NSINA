{"Source": "Adaderana", "Timestamp": "March 9, 2012 09:40 am", "Headline": "යළි වර්ජනයකට යොමුවීම ගැන තීරණය අදයි", "News Content": "යළි වර්ජනයකට යොමුවීම පිළිබඳව අද(09) පෙරවරුවේ තීරණයක් ගන්නා බව අනුරාධපුර ශික්ෂණ රෝහලේ කාර්යය‍ මණ්ඩලය පවසයි. ඊයේ පස්වරුවේ ඔවුන් වර්ජනය ආරම්භ කළ අතර පසුව යළි සේවයට වාර්තා කර තිබුණි. විනය පරීක්ෂණයකට භාජනය වී සිටින හෙද නිලධාරීන් දෙදෙනෙකුගේ වැඩ තහනම් කිරීමට සෞඛ්‍ය අමාත්‍යාංශය ගත් තීරණයකට විරෝධය පළ කිරීම සඳහා වර්ජනය කැඳවා තිබුණි. අනුරාධපුර ශික්ෂණ රෝහලේ ශල්‍යාගාරය භාරව කටයුතු කළ නිලධාරියෙක් සහ තවත් හෙද නිලධාරියෙක් විසින් ශල්‍යාගාරයේ කාමරයක් තුළ දී සුළු සේවිකාවන් දෙදෙනෙකුට අතවර කිරීමට තැත් කර තිබේ. මීට සති ‍කිහිපයකට පෙර සිදුවූ ‍එම සිද්ධිය සම්බන්ධයෙන් සෞඛ්‍ය අමාත්‍යාංශය විසින් පරීක්ෂණ ආරම්භ කිරීමෙන් පසු අදාළ වැඩ තහනම සිදුකර ඇති බව වාර්තා වේ. රෝහල් කාර්යය මණ්ඩලය හදිසියේ ගත් තීරණය හේතුවෙන් දුෂ්කරතා රැසක් මතුවූ බව මේ සම්බන්ධයෙන් කළ විමසීමක දී රෝහල් අධ්‍යක්ෂ වෛද්‍ය එම්.ටී.බී. විජේකෝන් මහතා සඳහන් කළේය.", "URL": "https://sinhala.adaderana.lk/news.php?nid=22682", "Category": null, "Parent URL": null}