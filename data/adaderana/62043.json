{"Source": "Adaderana", "Timestamp": "July 14, 2016 09:25 am", "Headline": "අනාරක්ෂිත විදුලි රැහැනකට ජර්මන් ජාතික දරුවා බිලි", "News Content": "සංචාරක ‍හෝටලයක නවාතැන් ගෙන සිටි ජර්මන් ජාතික කුඩා දරුවෙකු විදුලි සැර වැදීමෙන් මිය ගොස් ඇති බව වෙන්නප්පුව පොලීසිය කියයි.මිය ගොස් ඇත්තේ ජර්මන් ජාතික ලොයිඩ් හෙන්ඩ්‍රික් නමැති වයස අවුරුදු 1යි මාස 10 ක් වූ කුඩා දරුවෙකි.ඊයේ රාත්‍රී 10.00 ට පමණ වෙන්නප්පුව - වයික්කාල ප්‍රදේශයේ පිහිටි සංචාරක හෝටලයකදී මෙම අනතුර සිදුවී ඇත.අනතුරින් මිය ගොස් ඇති දරුවා තම මව්පියන් සමග සංචාරයක් සඳහා මෙරටට පැමිණ වෙන්නප්පුව - වයික්කාල ප්‍රදේශයේ හෝටලයක නවාතැන් ගෙන සිට ඇති බව සඳහන්ය.මව්පියන් භෝජනාගාරයේ රාත්‍රී ආහාර ගනිමින් සිටින විට දරුවා බිම සෙල්ලම් කරමින් සිට ඇති බව මූලික විමර්ශන වලදී අනාවරණය වී තිබේ.භෝජනාගාරයේ බිම තිබී ඇති අනාරක්ෂිත විදුලිය රැහැනක් දරුවා විසින් ස්පර්ශ කර ඇති බවත්,එම අවස්ථාවේදී දරුවාට විදුලිය සැර වැදී ඇති බවත් මව්පියන් පොලීසියට පවසා ඇත. පසුව දරුවාව සුළු වේලාවකින් දංකොටුව දිසා රෝහලට ඇතුළත් කළත් ඔහු මිය ගොස් ඇත.පශ්චාත් මරණ පරීක්ෂණය පැවැත්වීමට නියමිතව ඇත.වෙන්නප්පුව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=62043", "Category": null, "Parent URL": null}