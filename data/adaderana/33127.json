{"Source": "Adaderana", "Timestamp": "April 9, 2013 09:34 am", "Headline": "2012 උසස් පෙළ සිසුන් මැයි මස සරසවියට ගන්නවා", "News Content": "2012 වසරේ අධ්‍යයන පොදු සහතික පත්‍ර උසස් පෙළ විභාගය සමත් සිසුන් විශ්ව විද්‍යාලවලට බඳවා ගැනීම සඳහා අවශ්‍ය කටයුතු සැලසුම් කිරීම ලබන මැයි මාසයේ ආරම්භ කරන බව විශ්ව විද්‍යාල ප්‍රතිපාදන කොමිසන් සභාව පවසයි. මාස 2 ක කාලයක් තුළ සිසුන් ඇතුළත් කරගැනීමට අදාළ සැලසුම් සකස් කිරීමට බලාපොරොත්තු වන බව එහි සභාපති මහාචාර්ය ක්ෂණිකා හිරිඹුරේගම මහත්මිය සඳහන් කළාය. අනතුරුව අයැදුම්පත් කැඳවා 2012 වසරේ විශ්ව විද්‍යාල සුදුසුකම් ලැබූ සිසුන් විශ්ව විද්‍යාලවලට බඳවා ගැනීමේ කටයුතු ආරම්භ කරන බව විශ්ව විද්‍යාල ප්‍රතිපාදන කොමිසන් සභාව පවසයි. 2011 වසරේ උසස් පෙළ විභාගය සමත්ව විශ්ව විද්‍යාල සුදුසුකම් ලැබු සිසුන් සියලු දෙනා මෙම සතිය ඇතුළත විශ්ව විද්‍යාලවලට බඳවා ගැනීමේ කටයුතු අවසන් කිරීමට නියමිතය. එම වසරට අදාළව ඉදිරිපත් වී තිබු අභියාචනා සියල්ල ද ඊයේ (08) දිනයේ අවසන් කිරීමට හැකි වු බව මහාචාර්ය ක්ෂණිකා හිරිඹුරේගම මහත්මිය සඳහන් කළාය.", "URL": "https://sinhala.adaderana.lk/news.php?nid=33127", "Category": null, "Parent URL": null}