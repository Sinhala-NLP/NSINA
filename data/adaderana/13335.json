{"Source": "Adaderana", "Timestamp": "January 7, 2011 01:26 pm", "Headline": "නාය යෑමේ අවදානමක් -විමසිලිමත්වන්නැයි බදුලු ජනතාව‍ගෙන් ඉල්ලයි", "News Content": "මේ දිනවල ඇද හැලෙන වැසි හේතුවෙන් බදුල්ල දිස්ත්‍රික්කයේ ප්‍රදේශ කිහිපයක් නාය යෑමේ අවදානමක් ඇති බැවින් ඒ පිළිබඳ විමසිලිමත්ව සිටින ලෙස බදුල්ල දිස්ත්‍රික් ලේකම් රෝහණ කීර්ති දිසානායක මහතා අදාළ ප්‍රදේශවල වැසියන්ගෙන් ඉල්ලා සිටියි. බදුල්ල, අළුගොල්ල මාර්ගයේ පිටවල ගම, අක්කර 5ක පමණ භූමි ප්‍රදේශයක් සහ මාර්ගයේ කොටසක් නාය යෑමට ලක්ව තිබේ. එබැවින් බදුල්ල, අළුගොල්ල හරහා කන්දෙගෙදර මාර්ගයේ ගමනාගමන කටයුතු ඇණ හිට ඇති බව වාර්තා වේ. ගල් පෙරලීම් සහ පස් කඳු කඩා වැටීම හේතුවෙන් බදුල්ල, හාලිඇල, සොරණාතොට සහ හල්දුම්මුල්ල යන ප්‍රාදේශීය ලේකම් කොට්ඨාශවල නිවාස 50 කට හානි සිදුවී ඇත. මේ අතර උඩරට දුම්රිය මාර්ගයේ උඩුනුවර දුම්රිය ස්ථානය සහ උඩුවර යකඩ පාලම අතර ප්‍රදේශ‍යේ දී දුම්රිය මාර්ගයට පස් කඳු කඩාවැටීමෙන් බදුල්ල - බණ්ඩාරවෙල දුම්රිය ගමනා ගමනය ඊයේ පස්වරුවේ සිට ඇණ හිට තිබේ. මේ හේතුවෙන් බදුල්ලේ සිට කොළඹ බලා අද පස්වරුවේ ධාවනය වීමට නියමිතව තිබු රාත්‍රී තැපැල් දුම්රිය අවලංගු කළ බව දුම්රිය දෙපාර්තමේන්තුව පවසයි. සෙසු දුම්රිය සේවාවන් බණ්ඩාරවෙල දක්වා සිදුවන බව එම දෙපාර්තමේන්තුව සඳහන් කරනු ලැබීය. කෙසේ වුවද තවත් නොබෝ වේලාවකින් අදාළ දුම්රිය මාර්ගය යථා තත්ත්වයට පත්කළ හැකිවනු ඇති බව අද දෙරණ කළ විමසීමක දී දුම්රිය පාලක මැදිරිය පැවසීය.", "URL": "https://sinhala.adaderana.lk/news.php?nid=13335", "Category": null, "Parent URL": null}