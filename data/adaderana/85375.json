{"Source": "Adaderana", "Timestamp": "March 8, 2018 04:21 pm", "Headline": "මහනුවර ගැටුම ගැන කථානායක කරු ගෙන් දැඩි ප්‍රතිචාරයක්", "News Content": "‍ ආණ්ඩුක්‍රම ව්‍යවස්ථාවට අනුව මෙරට පුරවැසියන් වෙත හිමිව ඇති මූලික අයිතිවාසිකම් සුරක්ෂිත කිරීම උදෙසා කටයුතු කරන ලෙස රජයෙන්, පාර්ලිමේන්තුවෙන් සහ ස්වාධීන අධිකරණයක් තමා ඉල්ලා සිටින බව කථානායක කරු ජයසූරිය මහතා පවසයි. නිවේදනයක් නිකුත් කරමින් කථානායකවරයා පවසන්නේ ප්‍රචණ්ඩත්වයෙන් සහ තර්ජනයෙන් පීඩා විදින ජනතාව සුරක්ෂිත කිරීම අතිශයින් වැදගත් කටයුත්තක් වන බවය. තම ආත්මාර්ථකාමී දේශපාලන අවශ්‍යතා වෙනුවෙන් රට නැවතත් අතීතයේ අඳුරු යුගය කරා රැගෙනයාමට උත්සාහකරන්නන් පිළිබඳ අධිකරණයේද අවධානය යොමුකරවිය යුතු බව කථානායකවරයා පෙන්වා දී ඇත. මහනුවර සහ අනෙකුත් ප්‍රදේශවල මෑතකදී හටගත් සිදුවීම බිම් මට්ටමේ ජනවර්ග අතර ගැටුමක ප්‍රතිඵල නොවන බවත් එම ක්‍රියාවන් පැහැදිලිවම රටේ ජනතාව බෙදා වෙන්කිරීම සහ ඔවුන් වෙත ප්‍රචණ්ඩත්වය මුදා හැරීම තම දේශපාලන ක්‍රමවේදය බවට පත් කරගත් පිරිසකගේ ක්‍රියාවක් බව පවසයි. වර්ගවාදී ලෙස මෙරට ජනතාව බෙදීමට උත්සාහ කරන පිරිස්වලට එරෙහිව සිය හඬ අවදි කරන ලෙස සියලු ආගමික නායකයින්ගෙන් තමා ඉල්ලා සිටින බව කථානායක කරූ ජයසූරිය මහතා නිකුත් කළ නිවේදනයේ සඳහන්ය.", "URL": "https://sinhala.adaderana.lk/news.php?nid=85375", "Category": null, "Parent URL": null}