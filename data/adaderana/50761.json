{"Source": "Adaderana", "Timestamp": "April 20, 2015 05:50 pm", "Headline": " මහජන නියෝජිතයින්ට තීරණාත්මකයි", "News Content": "මහජන නියෝජිතයින්ට රට වෙනුවෙන් වගකීම ඉටු කිරීමට තීරණාත්මක මොහොතක් එළැඹ ඇති බව ට‍්‍රාන්ස්පේරන්සි ඉන්ටනැෂනල් ශ‍්‍රි ලංකා ආයතනය පවසයි.මෙම අතිශයින්ම තීරණාත්මක මොහොතේ ආණ්ඩුක‍්‍රම ව්‍යවස්ථාවේ 19 වැනි සංශෝධනය සම්මත කරගැනීමට පාර්ලිමේන්තුව නියෝජනය කරන සියලූ මන්ත‍්‍රීවරුන් අත්වැල් බැඳගෙන සහයෝගයෙන් කටයුතු කළ යුතු යැයි එම ආයතනය ඉල්ලා සිටියි.ප‍්‍රජාතන්ත‍්‍රවාදයට සහ යහපාලනය වෙනුවෙන් තමන් අතර පවත්නා සියලූ දේශපාලන බේද සහ මතවාදයන් අතහැර දමා එකාවන්ව කටයුතු කිරීම අද ජාතික අවශ්‍යතාවක් වී ඇතැයිද එම ආයතනය විසින් නිකුත් කළ නිවේදනයක දැක්වෙයි.එකී නිවේදනයේ මෙසේද සඳහන්ය.වත්මන් ජනාධිපතිවරයා බලයට පත්වූයේ විධායක බලතල සීමා කිරීම වෙනුවෙන් බැවින් පාර්ලිමේන්තුවද ඊට සහය වනු ඇතැයි බව ජනතාවගේ බලාපොරොත්තුවයි. එමෙන්ම දින 100 කාලසීමාව ගතවීමට මත්තෙන් පාර්ලිමේන්තුව නව මැතිවරණ ක‍්‍රමයකට මෙන්ම විගණන පනත ඇතුළු අනෙකුත් අණ පනත් සම්මත කරගැනීමට එකඟතාවයකට පැමිණිය යුතු බව අපගේ විශ්වාසයයි.18 වැනි සංශෝධනය හරහා ස්ථාපිත කරන ලද පසුගාමී නීතී 19 වැනි සංශෝධනය මගින් අහෝසි වන අතර රාජ්‍ය සේවා කොමිෂන් සභාව, මැතිවරණ කොමිසම, ජාතික පොලිස් කොමිසම වැනි ස්වාධීන කොමිෂන් සභා නැවත ස්ථාපිතවීම අතිශයින්ම තීරණාත්මකය. මේවා වඩාත් ශක්තිමත් ප‍්‍රජාතන්ත‍්‍රවාදයකට අවශ්‍ය යාන්ත‍්‍රණයන්ය. එමෙන්ම තොරතුරු දැනගැනීමේ පනතද වහාම පාර්ලිමේන්තුවට ඉදිරිපත් කර සම්මත කරගැනීම රජයේත් ව්‍යවස්ථාදායකයේත් වගකීමය. පාර්ලිමේන්තුව ජනතාවගේ නියොජිතායතනය මෙන්ම මහජන අභිලාෂයන් ඉටුකෙරෙන ක්‍රෙන්ද්‍රස්ථානයයි. එබැවින් තමන්ගේ පෞද්ගලික උවමනා එපාකම් වෙනුවට රට වෙනුවෙන් මහජන වගකීම ඉටුකිරීමට පෙරට එන ලෙස ට‍්‍රාන්ස්පේරන්සි ඉන්ටනැෂනල් ශ‍්‍රි ලංකා ආයතනය පාර්ලිමේන්තු මන්ත‍්‍රීවරුන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=50761", "Category": null, "Parent URL": null}