{"Source": "Adaderana", "Timestamp": "January 27, 2013 08:08 am", "Headline": "මහ වැස්සෙන් ලක්ෂ තුනහමාරකට පීඩා", "News Content": "ආපදා තත්ත්වය හේතුවෙන් මේ වන විට පවුල් 95,844 ට අයත් පුද්ගලයින් 3,51,703 ක් පීඩාවට පත්ව සිටින බව ආපදා කළමනාකරණ මධ්‍යස්ථානය පවසයි. එක් පුද්ගල මරණයක් ද වාර්තා වන බව එම මධ්‍යස්ථානය කියයි. නිවාස 901 ක් සම්පූර්ණයෙන් හානියට පත්ව ඇති අතර නිවාස 2450 කට අර්ධ හානි සිදුව තිබේ. අවතැන් කඳවුරු 40ක පවුල් 1711ට අයත් පුද්ගලයින් 6196 දෙනෙක් රැඳී සිටින බව එම මධ්‍යස්ථානය පවසයි. ඇද හැළෙන ධාරාණිපාත වර්ෂාව හේතුවෙන් සුංගාවිල සිට සෝමාවතිය බලා ගමන් කෙරෙන මාර්ගය ජලයෙන් යටවීම නිසා එහි වාහන ගමනා ගමනයට බාධා පැමිණ ඇති බව ආපදා කළමනාකරණ මධ්‍යස්ථානය කියයි. මේ අතර වාහන ගමනාගමනය ඇණහිට තිබූ මහනුවර - අම්පාර මාර්ගය සහ පොළොන්නරුව - මඩකලපුව මාර්ගය යළි විවෘත කළ බව එම මධ්‍යස්ථානය කියයි. කෙසේ වෙතත් ආපදා තත්ත්වයෙන් විපතට පත්වූවන්ට සහන සැලසීමේදී ආණ්ඩුව නිසියාකාර ක්‍රියාමාර්ග ගෙන නොමැති බව ජනතා විමුක්ති පෙරමුණේ විජිත හේරත් මන්ත්‍රීවරයා චෝදනා කරයි. එහෙත් ආපදා කළමනාකරණ අමාත්‍ය මහින්ද අමරවීර මහතා පවසන්නේ එම චෝදනා පදනම් විරහිත බවයි.", "URL": "https://sinhala.adaderana.lk/news.php?nid=31104", "Category": null, "Parent URL": null}