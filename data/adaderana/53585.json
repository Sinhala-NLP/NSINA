{"Source": "Adaderana", "Timestamp": "September 1, 2015 03:37 pm", "Headline": "රජයේ දේපළ අවභාවිතා කරන අය නීතිය හමුවට ගෙනඒමට පසුබට වෙන්නේ නෑ", "News Content": "දූෂණය පිටුදැකීම හා රාජ්‍ය දේපළ සුරැකීම සිය රජයේ ප්‍රතිපත්තිය බවත්, රජයේ දේපළ අවභාවිතා කරන අයට එරෙහිව තරාතිරම නොබලා කටයුතු කිරීමට පසුබට නොවන බවත්, ජනාධිපති‍ මෛත්‍රිපාල සිරිසේන මහතා අවධාරණය කරයි.ඒ සඳහා දැනට පවත්නා ආයතන ශක්තිමත් කරන බවද අභිනව රජයේ ප්‍රතිපත්තිය ප්‍රකාශය පාර්ලිමේන්තුව හමුවේ ඉදිරිපත් කරමින් හෙතෙම කියා සිටියේය.ජනාධිපති මෛත්‍රිපාල සිරිසේන මහතා අද පස්වරුවේ රතු පලස මතින් පාර්ලිමේන්තු සභා ගර්භයට පැමිණි අතර කථානායක කරු ජයසූරිය මහතා ඇතුළු පිරිසක් විසින් ඔහුව පාර්ලිමේන්තු සභා ගර්භයට කැඳවාගෙන එන ලදී.අනතුරුව ජනාධිපතිවරයා අභිනව රජයේ ප්‍රතිපත්ති ප්‍රකාශය පාර්ලිමේන්තුව හමුවේ ඉදිරිපත් කළේය.අප රටේ ඉතිහාසයේ පැවැති සාමකාමි මැතිවරණයෙන් තේරී පත්වූ සියලුදෙනාට සිය ප්‍රසාදය පළ කරන බවද පැවසූ ජනාධිපතිවරයා මෛත්‍රී පාලනයක් ප්‍රතිපත්ති ප්‍රකාශනයේ පැහැදිළිව දක්වා ඇති පරිදි තමන් මූලිකත්වය ගෙන කටයුතු කරන්නේ රට ගොඩනැඟීම වෙනුවෙන් යැයිද එහිදී කියා සිටියේය.එසේ රට ගොඩනැඟීමට දෙවසරකට හරි සම්මුති සන්ධාන රජයක් ගොඩනැඟීම වැදගත් බවත්, ඒ අනූව මෛත්‍රි පාලනයක් ස්ථාවර රටක් මූලික පදනම වශයෙන් තබා ගනිමින් සෙසු දේශපාලන පක්ෂවල ප්‍රතිපත්ති ප්‍රකාශනද රට ගොඩනැඟීමට පදනම වශයෙන් යොදාගන්නා බවද හෙතෙම කීවේය.එසේම 1978 ආණ්ඩුක්‍රම ව්‍යවස්ථාවට අනූව විධායක ජනාධිපති ක්‍රමය ඉවත් කිරීම ගැන මෙතෙක් කතා බහ සිදුව ඇති බවත්, විධායක ජනාධිපති ක්‍රමය තවදුරටත් තිබිය යුතුද නැද්ද යන්න පාර්ලිමේන්තුවේ අසුන්ගෙන සිටින ඔබගේ වගකීමක් බවත්, ජනාධිපතිවරයා ප්‍රකාශ කළේය.රටේ ඒක පුද්ගල ආදායම ඉහළ නැංවීමටත්, ආදායම් බෙදීයාමේ විෂමතාව අවම මට්ටමක පවත්වාගෙන යාමටත්, සංවර්ධනය රටේ සෑම අස්සක් මුල්ලක් නෑරම ව්‍යාප්ත වන සේ පවත්වාගෙන යාමටත් කටයුතු කරන බව ජනාධිපතිවරයා සඳහන් කළේය.ගෝලීය ලෝක රටාවක් මධ්‍යයේ සෑම රටක්ම එක සේ වැදගත් ලෙස සලකා කටයුතු කරන බවත්, ආසියානු කේන්ද්‍රීය මැද මාවතක විදේශ ප්‍රතිපත්තිය ක්‍රියාත්මක කරන බවත් ‍ජනාධිපති මෛත්‍රීපාල සිරිසේන මහතා කියා සිටියේය.පසුගිය කාලයේ වැඩිම වශයෙන් ඇසුණේ 'ජිනීවා' යන වචනය බවත්, එමගින් රටේ සංකීර්ණ තත්ත්වයන් වර්ධනය වූ බවත්, නව රජය යටතේ රටේ අභිමානය හා කීර්තිය වැඩි වර්ධනය වෙමින් ජාත්‍යන්තර ප්‍රජාවේ සහය ලබාගැනීමට හැකිවූ බවත් ඔහු පෙන්වා දුන්නේය.පොදු ස්ථානවල, පොදු ලියකියවිලිවල තම පෙළපත් නාමය භාවිතා කිරීමේදී අපහසුතාවට පත්වන පිරිස් සිටින බැවින් තම පෙළපත් නාමය තම කැමැත්තෙන් තොරව ප්‍රසිද්ධියේ භාවිතා නොකරන ලෙස කටයුතු කිරීමට පුරවැසියන්ට අයිතියක් ඇති බවද ජනාධිපතිවරයා අවධාරණය කළේය.එවැනි අයට තම පෙළපත් නාමය වෙනුවට මුලකුරු සහිතව නම භාවිතා කළ හැකි බවත්, කැමති නම් පමණක් පෙළපත් නාමය බාධාවකින් තොරව ප්‍රසිද්ධියේ භාවිතා කළ හැකි බවත් හෙතෙම සිහිපත් කළේය.ඉකුත් පාලන කාලයේ විවිධ හේතුන් නිසා විදෙස් ගතව සිටින උගතුන් හා බුද්ධිමතුන්ට කැමති නම් යළි මව්බිමට පැමිණ තම සේවය සැලසිය හැකි බවත්, එවැන්නන් රතු පළස් මතින් කැඳවාගෙන ඒමට තමන් යටතේම විශේෂ කාර්යාංශයක් පිහිටුවන බවත් ජනාධිපතිවරයා කියා සිටියේය.", "URL": "https://sinhala.adaderana.lk/news.php?nid=53585", "Category": null, "Parent URL": null}