{"Source": "Adaderana", "Timestamp": "April 2, 2013 07:54 am", "Headline": "උත්සව සමයේ විශේෂ ආරක්ෂක වැඩපිළිවෙළක්", "News Content": "එළඹෙන උත්සවය සමය නිමිත්තෙන් විශේෂ ආරක්ෂක වැඩපිළිවෙළක් ක්‍රියාත්මක කිරීමට පොලීසිය සැලසුම් කර තිබේ. දිවයිනේ ප්‍රධාන නගර සහ කොළඹ නගරය ආවරණය වන පරිදි මෙම ආරක්ෂක වැඩපිළිවෙල ක්‍රියාත්මක කර ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය. ප්‍රධාන නගර ආවරණය වන පරිදි විශේෂ පොලිස් කණ්ඩායම්වලට අමතරව සිවිල් ඇඳුමින් සැරසුණු පොලිස් නිලධාරීන් ද ආරක්ෂක කටයුතු සඳහා යොදවා තිබේ. ඊට අමතරව දුරගමන් බස් රථ සඳහා ද සිවිල් ඇඳුමින් සැරසුණු පොලිස් නිළධාරීන් යොදවා ඇති බව බුද්ධික සිරිවර්ධන මහතා සඳහන් කළේය. දිවයින පුරා පිහිටා ඇති රථ ගාල් ආශ්‍රිතව ද විශේෂ ආරක්ෂක වැඩපිළිවෙලක් ක්‍රියාත්මක කර ඇති අතර බීමත් රියදුරන් අත්අඩංගුවට ගැනීම සඳහා ද විශේෂ නිළධාරීන් පිරිසක් යොදවා තිබේ. බීමත් රියදුරන් පරීක්ෂා කිරීම සඳහා යොදා ගන්නා බැලූන 40,000 ක් ද ආනයනය කර ඇති බව පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතා සඳහන් කළේය.", "URL": "https://sinhala.adaderana.lk/news.php?nid=32928", "Category": null, "Parent URL": null}