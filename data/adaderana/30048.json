{"Source": "Adaderana", "Timestamp": "December 18, 2012 08:14 am", "Headline": "වැස්ස නිසා සා.පෙ. මගහැරුණු සිසුන් වෙනුවෙන් වැඩපිළිවෙළක්", "News Content": "අයහපත් කාලගුණය හේතුවෙන් අධ්‍යයන පොදු සහතික පත්‍ර සාමාන්‍ය පෙළ විභාගයට පෙනී සිටීමට නොහැකි වු සිසුන් සඳහා යම් වැඩපිළිවෙලක් සකස් කරන ලෙස අධ්‍යාපන අමාත්‍යාංශය විභාග කොමසාරිස්වරයාට උපදෙස් ලබාදී තිබේ. දිවයිනේ ප්‍රදේශ කිහිපයකට ඇද හැලෙන අධික වර්ෂාව හේතුවෙන් ඊයේ (17) පැවති ගණිත ප්‍රශ්න පත්‍රයට පිළිතුරු ලිවීම සඳහා ඇතැම් සිසුන්ට අවස්ථාව නොලැබුණ බව වාර්තා වේ. මාතලේ, නාවුල ප්‍රදේශයේ විභාග මධ්‍යස්ථානයක සිසුන් 18 දෙනෙකුට එලෙස ගණිත ප්‍රශ්න පත්‍රයට පෙනී සිටීමට නොහැකි වී ඇති බවට තොරතුරු ලැබී ඇති බව අධ්‍යාපන අමාත්‍ය බන්දුල ගුණවර්ධන මහතා සඳහන් කළේය. ඊට අමතරව බදුල්ල, මීගහකිවුල ප්‍රදේශයේ සිසුන් පිරිසකට ද සාමාන්‍ය පෙළ විභාගය සඳහා ඊයේ දිනයේ පෙනී සිටීමට නොහැකි වු බව වාර්තා වේ. අයහපත් කාලගුණ තත්ත්වය හේතුවෙන් විභාගයට පෙනී සිටීමට නොහැකි වු සිසුන් සඳහා යම් වැඩපිළිවෙලක් සකස් කරන ලෙසට විභාග කොමසාරිස්වරයාට උපදෙස් දුන් බව අද දෙරණ කළ විමසීමක දී අධ්‍යාපන අමාත්‍ය බන්දුල ගුණවර්ධන මහතා සඳහන් කළේය. වර්ෂාව හේතුවෙන් ඊයේ දිනයේ විභාගයට පෙනී සිටීමට නොහැකි වු සිසුන් කෙරෙහි අවධානය යොමුකර ඇති බව විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා පැවසීය. කෙසේ වෙතත් ඒ සම්බන්ධයෙන් ගනු ලබන ක්‍රියාමාර්ගය කුමක් ද යන්න පිළිබඳව පසුව තීරණය කරන බව කොමසාරිස්වරයා කියා සිටියේය. මේ අතර පොළොන්නරුව, බකමුණ මහා විද්‍යාලයේ විභාගයට පෙනී සිටි සිසුන් තිස් දෙදෙනෙකුට අයහපත් කාලගුණ තත්ත්වය හේතුවෙන් ඊයේ දිනයේ සිය නිවෙස් කරා යාමට නොහැකි වී තිබේ. අදාළ සිසුන්ට අවශ්‍ය ආහාර සහ නවාතැන් ලබා දී අද දිනයේ ද විභාගයට පෙනී සිටීම සඳහා අවශ්‍ය කටයුතු ද සම්පාදනය කළ බව පොළොන්නරුව දිස්ත්‍රික් ලේකම් නිමල් අබේසිරි මහතා සඳහන් කළේය.", "URL": "https://sinhala.adaderana.lk/news.php?nid=30048", "Category": null, "Parent URL": null}