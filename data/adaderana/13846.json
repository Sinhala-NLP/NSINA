{"Source": "Adaderana", "Timestamp": "January 30, 2011 09:18 am", "Headline": "ප්‍රවීණ කැමරා ශිල්පියා ලෝකය හැරයයි", "News Content": "ප්‍රවීණ කැමරා ශීල්පී කේ.ඒ ධර්මසේන මහතා අ‍භාවප්ප්‍රාප්ත වී තිබේ. කලක් රෝගාතුරව සිටි ඒ මහතා ඊයේ පස්වරුවේ අභාවප්ප්‍රාප්ත වී ඇති බව සඳහන් වේ. ලෙස්ටර් ජේම්ස් පිරීස් මහතාගේ\"ගම්පෙරළිය\" චිත්‍රපටයේ ශිල්පියෙකු හැටියට කලා දිවිය ආරම්භ කළ ධර්මසේන මහතා මිය යන විට 64 වන වියේ පසුවිය. ලෙස්ටර් ජේම්ස් පීරීස් මහතාගේ\"යහළුවෝ\",\"අම්මාවරුනේ\" වැනි චිත්‍රපට වල කැමරා අධ්‍යක්ෂකවරයා ලෙස කටයුතු කළ ඔහු අනුර චන්ද්‍රසිරි මහතාගේ\"තුන්වැනි ඇස\",\"සයනේ සිහිනය\"වැනි චිත්‍රපට වල ද කැමරා අධ්‍යක්ෂකවරයා ලෙස ද කටයුතු කර තිබේ. සුමිත්‍රා පීරීස් මහත්මියගේ\"දුවට මවක මිස\"චිත්‍රපටයේ කැමරා අධ්‍යක්ෂකවරයා මෙන්ම බූඩී කීර්තිසේන මහතාගේ\"මාතා\" සහ\"මිල්ලෙ සොයා \"යන චිත්‍රපට වල කැමරා අධ්‍යක්ෂවරයා ලෙස ද කටයුතු කර ඇත්තේ ධර්මසේන මහතාය. සුදත් රෝහණ මහතාගේ\"ස්වයංජාත\",\"සරදියෙල්\" වැනි ටෙලි නාට්‍ය වල කැමරා අධ්‍යක්ෂවරයා වශයෙන් ද කේ.ඒ ධර්මසේන මහතා කටයුතු කර තිබේ. ධර්මසේන මහතා වසර ගණනාවක් හොඳම චිත්‍රපට සහ ටෙලිනාට්‍ය කැමරා ශිල්පියා වශයෙන් ජනාධිපති සම්මාන , සුමති සම්මාන සහ ස්වර්ණ සංඛ සම්මාන උළෙල වල දී සම්මානයෙන් පිදුම් ලැ‍බුවෙකි. ඒ මහතාගේ දේහය අද දිනයේ(30) බොරැල්ල ජයරත්න මල් ශාලාවේ මහජන ගෞරවය සඳහා තබන අතර හෙට දිනයේ අවසන් කටයුතු සිදු කිරීමට නියමිතව තිබේ.", "URL": "https://sinhala.adaderana.lk/news.php?nid=13846", "Category": null, "Parent URL": null}