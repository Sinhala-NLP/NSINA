{"Source": "Adaderana", "Timestamp": "November 23, 2017 09:59 am", "Headline": "විමල් සහ පියසිරි ගැටෙයි - විමල් නැතුව ඉදිරියට යා හැකි බව පියසිරි කියයි", "News Content": "ජාතික නිදහස් පෙරමුණ බෝඩ් ලෑල්ලකට පමණක් සීමා වන කාලය වැඩි ඈතක නොවන බව එම පෙරමුණේ ජාතික සංවිධායක පියසිරි විජේනායක මහතා පවසයි. පක්ෂය වෙනුවෙන් ක්‍රියාකාරීව කටයුතු කරන පුද්ගලයින් පක්ෂයෙන් ඉවත් වීම බරපතල ගැටලුවක් බව ඔහු පෙන්වා දෙයි. ජාතික නිදහස් පෙරමුණේ මහලේකම්වරයාගේ ඉල්ලා අස්වීම සම්බන්ධයෙන් අදහස් පළ කරමින් පියසිරි විජේනායක මහතා මෙම අදහස් පළ කළේය. ජාතික නිදහස් පෙරමුණේ ලේකම් වරයා ඉල්ලා අස් වන බව තමන් දැන ගත්තේ මාධ්‍ය මගින් බවත් පක්ෂය වෙනුවෙන් කැපවී වැඩ කළ ප්‍රියන්ජිත් විතාරන මහතාගේ ඉල්ලා අස් වීම තුළ අප නොදන්නා රහසක් ඇති බව ඔහු ප්‍රකාශ කරයි. විමල් වීරවංශ මහතාගේ නායකත්වය නොමැතිව ජාතික නිදහස් පෙරමුණට ඉදිරියට යා හැකි බවත් විමල් වීරවංශ මහතා සිරගත වී සිටින විට පක්ෂයේ මහ සමුළුව පැවැත් වූයේ පක්ෂයේ ලේකම් සහ අනෙකුත් සාමාජිකයන්ගේ ශක්තියෙන් බවත් ඔහු වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=80405", "Category": null, "Parent URL": null}