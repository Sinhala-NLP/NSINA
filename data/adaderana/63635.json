{"Source": "Adaderana", "Timestamp": "August 31, 2016 01:29 pm", "Headline": "දරුවන්ගේ රැවුම් ගෙරවුම් පහරදීම් නිසා අසරණ වූ මවක් පාළු සොහොනක!", "News Content": "මෙලොව උතුම් පදවියක් ලෙස සැලකෙන මව් පදවිය ශතයකටවත් මායිම් නොකරන වර්තමාන සමාජයේ මේ වන විට දරුවන් නිසා අසරණව සිටින මව්වරු සිය ගණනක් අප සමාජය තුළ සිටියි. කනගාටුවට කරුණක් වී ඇත්තේ මෙලෙස අසරණව සිටිනා බොහෝ මව්වරුන් අසරණව සිටින්නේ මව් පදවියට උරුමකම් කියන කාන්තාවන්ගෙන්ම වීමද විශේෂත්වයකි.දස මසක් කුසෙහි තියාගෙන දරුවන් මෙලොවට බිහිකර ඇයගේ ලේ ටික උතුම් දරු සෙනෙහසින් කිරි බවට පත්කර දරුවන්ට පොවා උස් මහත් කර සමාජයේ හොද තැනකට තම දරුවන් ගෙන ඒමට ඇය ගන්නේ අපමණ උත්සාහයකි. එසේ හැදෙනා දරුවන් සමාජයේ හොද හොද තැන්වල වැජඹෙන විට තම වයෝවෘද්ධ දෙමාපියන් මහ මගට ඇද දැමීමට තරම් අකාරුණික වන්නේ තිරිසන් සතුන්ගේ ලක්ෂණද පෙන්වමිනි.එහෙත් තිරිසන් සතුන් තුළ පවා තිබෙන හොද ගති පැවතුම් වර්තමාන සමාජයේ පුද්ගලයෙකු තුළ දකින්නට නැත,බල්ලෙකුට ආහාර වේලක් දුන් පසු ඒ සතා ඔහු දකින සෑම විටකම ඊට ගරු කිරීමක් ලෙස තම වලිගය වනමින් අචාර කරයි.නමුත් එවැනි ගුණ ධර්ම සාරධර්ම අද වන විට අප සමාජයෙන් ගිලිහී ගොස් තිබීම කනගාටු දායකය.වර්තමාන සමාජයේ මිනිසාගේ ක්‍රියාකාරකම් තිරිසන් සතුන්ගේ ක්‍රියාවන් ලෙසවත් උපමා කල නොහැකි ආකාරයට සමාජය පිරිහී ගොස් තිබේ.එවැනි වූ ආකාරයේ තවත් දරුවන් නිසා මහා මගට වැටුණු අසරණ මවක් පසු ගිය දා අපට හුංගම තුඩුව පාලු සුසාන භූමියක් අසල වූ ප්‍රජාශාලාවක සිටියදී මුණ ගැසිනි.බුදු දහමෙහි කියවෙන ආකාරයට ; පින් මද පුතුන් සියයක් ලදුවත් නිසරු ... ගුණ නැණ බෙලෙන් යුතු පුතුමය ඉතා ගරු .., යන වදන අපට මතකයට නැගුනේ මෙම මවගේ කතාවත් ඊට සමාන වූ නිසාවෙනි.හුංගම තුඩුව ප්‍රදේශයේ පදිංචි ඇය මල්ලිකා විජේසිංහ නම් 71 හැවිරිදි කාන්තාවක් වූවාය.දරුවන් සිව් දෙනෙකුගේ මවක් වන ඇය තම බාලම පුතුගේ බිරිඳගෙන් ඇයට වන වධහිංසා ඉවසාගැනීමට නොහැකිව මෙලෙස පැමිණ තිබේ.පිරිමි දරුවන් සිව්දෙනෙකුම මෙලොවට බිහිකර උස්මහත් කල ඇය අද තම කිසිම දරුවෙකුගේ පිළිසරණක් නොමැතිව හුංගම තුඩුව මාර්ගයේ පාලු සොහොන් බිමක් අසල වූ ප්‍රජාශාලාවක හිද අවට ප්‍රදේශවාසීන්ගේ උදව් උපකාරයෙන් තම දිවියේ අවසන් යුගය ගෙවන්නීය.තම දරුවන්ගේ මුණුපුරන් මිණිපිරියන්ගේ සුරතල් බලමින් තම දිවියේ අවසන් යුගය ගත කිරීමට කැමැත්තක් දක්වන ඇයට අද ඉතිරිව ඇත්තේ තමන්ගේ දරුවන් විසින්ම ඇයට උරුම කර දුන් දුක් කඳුළු පමණි.ඇයගේ දුක් මුසු ජීවිත කතාව පිළිබඳව විමසීමේදී ඇය දෑසේ කදුළු පුරෝගනිමින් අප සමග මෙසේ පැවසුවාය .“මගේ මහත්තයෝ මම මේ හුංගම තුඩුව ප්‍රදෙශයෙමයි ජීවත් උනේ.මට පිරිමි දරුවන්ම හතර දෙනෙක් හිටියා.මගේ මහත්තයා මීට අවුරුදු ගානකට පෙර මිය ගියා.අපිට ඒ තරම් මිල මුදල් නොතිබුනත් අපි හැමෝම ගොඩක් සතුටින් හිටියා.මහත්තයා නැතිව මම කොහොමහරි මගේ දරුවන් හදා වඩා ගත්තා.දරුවනුත් මට ගොඩාක් ආදරෙන් හිටියේ.ඔහොම ඉද්දි මට ගොඩාක් ආදරය කරපු මගේ ගැන නිතරම හොයලා බලපු මගේ දෙවැනි පුතා හදිසියේම මිය ගියා.මට ඉතුරු උනේ දරුවන් තුන්දෙනයි.පස්සේ මේ අය විවාහ වෙලා ලොකු පුතා ඉන්නේ මාවනැල්ලේ එයා හොද ව්‍යාපාරයක් කරනවා.දෙවැනි පුතා මැරුණා.තුන්වෙනි පුතා ගන්දර ප්‍රදේශයේ ධීවර රැකියාව කරන්නේ බෝට්ටු හිමියෙක්.දැන් එයා ලෙඩවෙලා .මගේ හතරවෙනි පුතා මෙහෙ තුඩුව ගෙදර නෝනත් එක්ක ඉන්නේ.එයත් මේ හුංගම ප්‍රදේශයේම රුපියල් 35,000ක් විතර ගන්න රැකියාවක් කරනවා.මම හිටියේ ඒ පුතාගේ ගෙදර මගේ නමට තමයි ඒ ඉඩකඩම් තියෙන්නේ .ඒ පුතාගේ නෝනා මට ගොඩක් වද දුන්නා.මගේ ගෙදර මම හිටපු තැනට මම නැතිවෙලාවේ ගිනි තිව්වා.ගෙදර ඔප්පුව බලෙන්ම ගත්තා.මම පොලීසි ගියාම පොලීසියෙන් කිව්වා මේවා පුතාලට දීලා පාඩුවේ ඉන්න කියලා.මට මේ දේපළ ඕනේ නෑ මහත්තයෝ මැරිලා යනකම් වැටිලා ඉන්න තැනකුයි ඕන.එහෙම කියලා මම ආපහු ගෙදර ආවා.පුතාගේ දරුවොනම මට ගොඩක් ආදරෙයි.ලෙලි මට බැන්නා ගැහුවා.ඒ හැම මොහොතකම මං අඬ අඬ ඉන්නකොට දරුවෝ මගේ ගාවට ඇවිත් කියනවා ආච්චි අඬන්න එපා දන්නවනේ අපේ අම්මගේ හැටි.හරියට යකින්නක් වගේනේ.අපිටත් ගහනවා බනිනවනෙ ඒ නිසා අඩන්න එපා කියලා මගේ ඇස්වල කදුළු පිහිදානවා.මේ විදියට මගේ බාලම ලෙලි මට ගොඩක් වැඩ හිංසා දුන්න යකඩ කූරු රත්කරල මගේ ඇඟ පිච්චුවා.මම නිදාගෙන ඉන්නකොට වතුර බාල්දියෙන් ගහනවා,බැරිම තැන තමයි මහත්තයෝ මම මෙතනට ආවේ.මේ අවට ඉන්න මිනිස්සු හරි හොදයි.මට කන්න බොන්න බෙහෙත් හේත් ගෙනත් දෙන්නේ මේ අය.මම මාසෙකට වැඩිය වෙනවා මෙතනට ඇවිත්.මට හතිය රෝගය තියෙන නිසා මේ අයට මගෙන් හරිම කරදරයි.මාව නිතරම වගේ ලෙඩ වෙනකොට මේ අය තමයි මම ගැන බලන්නේ.ප්‍රදේශවාසීන් කිහිප දෙනෙකුද අප සමග මෙලෙස පැවසූහ.“මේ අම්මා මෙතනට ඇවිත් මාසයක් විතර වෙනවා.මීට අවස්ථා කිහිපයකදීම ලේලි ගහනවා බනිනවා කියලා මෙතනට ඇවිත් හිටියා අපි ග්‍රාමසේවක මහත්තයට කියලා මේ අම්මව නැවත ගෙදර යැව්වා.කොයිතරම් කරුණු පැහැදිලි කරලා දීලා නතර කරලා ආවත් ලේලි මේ අම්මට ඉන්න දීලා තිබුනේ දවස් දෙකක් විතරයි.උණු වතුර ගහලා ගෙදරින් එළවලා තෙත රෙදි පිටින් අපේ ගෙදර ආවා.හතියත් හොදටම වැඩිවෙලා.පස්සේ මම ඇදුමකුත් දීලා බෙහෙත් ගෙනත් දුන්නා.එදා ඉදලා මේ අම්ම මෙතන ඉන්නේ.අපිට පුළුවන් විදියට මේ අවට හැමෝම මේ අම්ම ගැන හොයලා බලනවා එත් අපිටත් හැමදාම මේ දේවල් කරන්න බෑ.මොකද මේ අම්මට හතිය රෝගය තියෙනවා.වරුසාව වහිනකොට මේ ප්‍රජාශාලවට හිරිපොද වැටිලා තෙමෙනවා.ඉතින් මේවගේ රෝගී අම්ම කෙනෙක් කොහොමද ඉන්නේ.මේවට වගකිවයුතු අයට කිව්වට මෙතෙක් වැඩක් වෙලා නෑ.පිරිම දරුවොම තුන්දෙනෙක් ඉන්නවා හොද රැකියා කරන ඒත් එක පුතෙක් නැති උනා මේ අම්ම බලාගන්න.හොදට ආදරෙන් හිටිය පුතා තමයි මැරුණේ.බාල පුතාගේ නෝනා මේ අම්මව පුච්චලා ඇග පුරාම තුවාල කැළැල් .මේ අම්මට හතිය හැදුනම උරන්න දීපු ඉන්හේලර් එකත් ලේලි පුච්චලා.ජීවිතේ අවසාන කාලේ මැරිලා යනකම්වත් කන්න බොන්න දීලා බලාගන්න පුතෙක් මේ අම්මට දැන් නෑ.එක අම්මගේ කිරි බීපු පුතාලා තුන්දෙනෙක් මේ විදියට වෙනකොට ඒ පුතාල ගෙනාපු අම්මලා තුන්දෙනෙක්ගෙන් කිරි බීපු ලේලිලා ගැන තවත් අමුතුවෙන් කියන්න දෙයක් නෑ.මොනවා උනත් ඒ පුතාල හිතන්න ඕන මේ අපි මේ ලෝකෙට බිහි කරපු අපිට කවල පොවලා උස් මහත් කරපු අම්ම නේද මේ කියලා.”වර්තමානයේ අප සමාජයන් තුළ මෙවැනි අකටයුතුකම් විශාල වශයෙන් සිදුවෙමින් පවතී.කාන්තා හිංසනය පිළිබඳව පුරසාරම් දොඩවන කාන්තා සංවිධාන රටෙහි සෑම නගරයකම ප්‍රදේශයකම අද දකින්නට ඇත.එහෙත් මෙවැනි කාන්තාවන් වෙනුවෙන් මේ සංවිධාන පිළිසරණක් නොවන්නේ ඇයිද යන්න ගැටලුවකි.කාන්තාවකට මවකට පිරිමයකු ලබාදෙන ගෞරවය අද කාන්තාවකගෙන් ලැබෙන්නේ නැත.ගැබිණි මාතාවක් බසයකට ගොඩ වූ පසු ඔවුන් වෙනුවෙන් වෙන් වී තිබෙන ආසනය පවා දීමට කටයුතු කරනවා වෙනුවට වර්තමාන සමාජයේ කාන්තාව කරනු ලබන්නේ ඇයව නොදැක්කා සේ ඉවත බලාගැනීම හෝ නිදාගනීමය.මේ රටෙහි කාන්තා අයිතිවාසිකම් දිනා ගැනීමටනම් පළමුවෙන්ම කාන්තාවන් කාන්තාවන්ට ගරුකිරීමට පුරුදු කළ යුතුව ඇත,එවිට අන් අයගේද ගෞරවය කාන්තාවට නොඅඩුව ලැබෙනු ඇත.අජිත් අම්බලන්තොට", "URL": "https://sinhala.adaderana.lk/news.php?nid=63635", "Category": null, "Parent URL": null}