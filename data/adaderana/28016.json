{"Source": "Adaderana", "Timestamp": "October 4, 2012 09:44 pm", "Headline": "මේක ලයිට් නිවීමක් නෙවෙයි-අරපරිස්සමෙන් පාවිච්චි කිරීමක්", "News Content": "වර්ෂාව නොලැබීමත් සමඟ විදුලිබල ක්ෂේත්‍රයේ අසාමාන්‍ය තත්ත්වයක් උද්ගත විය හැකි බව විදුලිබල හා බලශක්ති අමාත්‍ය පාඨලී චම්පික රණවක මහතා පවසයි. අද වනවිට ශ්‍රි ලංකාව පමණක් නොව, සමස්ත ලෝකයම මුහුණදෙමින් සිටින ප්‍රධානතම ප්‍රශ්න ගොන්න අතර බලශක්ති අර්බුදයද පවතින බවත්, මේ සඳහා පවතින එකම විකල්පය වන්නේ කාර්යක්ෂමව සහ සකසුරුවමින් බලශක්ති ප්‍රභවයන් පාවිච්චි කිරීම බව ලෝක විද්‍යාඥයින් අවධාරණය කර සිටින වගත් අමාත්‍යවරයා සඳහන් කරයි. මේ තත්ත්වය හමුවේ ශ්‍රී ලාංකේය විදුලි පාරිභෝගිකයන් බලශක්ති සංරක්ෂණය වෙනුවෙන් යොමුකරවීම සඳහා පසුගිය මාර්තු මාසයේදී \"හෙට වෙනුවෙන් අද\" විදුලිබලය සුරැකීමේ ජාතික සත්කාරය ආරම්භ කෙරුණු බව ඔහු පෙන්වාදුන්නේය. ගෘහස්ත පාරිභෝගික ජනතාවගේ කැපවීම මත එය සාර්ථක කරගැනීමට හැකිවූ බවත්, ඒ සඳහා විදුලි පාරිභෝගිකයන් ලක්ෂ 21 ක් සෘජුවම දායක වී, ගිගාවොට් පැය 91.8 ක විදුලිබල ප්‍රමාණයක් ජාතික පද්ධතියට ඉතිරිකරදුන් අතර එහි මූල්‍ය වටිනාකම රු. මිලියන 438 ක් බවත් හෙතෙම කියා සිටියේය. අද(04)කොළඹ පැවති මාධ්‍ය හමුවකට එක්වෙමින් අදහස් දැක්වූ අමාත්‍ය චම්පික රණවක මහතා මෙසේද කියා සිටියේය. අපේ රටේ මුළු විදුලි පාරිභෝගික සංඛ්‍යාව ලක්ෂ 50 ක්. ඒ අතරින් පාරිභෝගිකයින් 21 ලක්ෂයක් බලශක්ති සංරක්ෂණ වැඩසටහනේ පළමු අදියරට දායකවුන නිසා විදුලිය ගිගාවොට් පැය 91.8 ක් ඉතිරිකරගන්න හැකිවුණා. වසරක කාලයක් මේ වගේ විදුලිය සංරක්ෂණය කළොත්, වික්ටෝරියා බලාගාරයෙන් වසරකට ලබාගන්න ගිගාවොට් පැය 360ක් ඉතිරිකරගන්න පුළුවන්. ලයිට් නිවන්න නම් මොකටද ආණ්ඩුවක්, ලයිට් නිවන්න නම් මොකටද ඇමතිවරයෙක් කියලා මිනිස්සු හිනාවෙනවා. නමුත් මේක ලයිට් නිවීමක් නෙමෙයි. අනිසි ලෙස විදුලිය පාවිච්චි කිරීමෙන් වැළකීමක්. විදුලිබලය අරපිරිමැස්මෙන් පාවිච්චි කිරීමක්. එහෙම විදුලිය ඉතිරිකරගත්තොත් තමන්ගේ විදුලි බිලත් අඩුවෙනවා. අනාගතය වෙනුවෙන් විදුලියත් ඉතිරිවෙනවා . මෙවැනි අර්බුද අපේ රටේ පමණක් නෙමෙයි, වෙනත් රටවලත් තියෙනවා. අපේ අසල්වැසි රට වන ඉන්දියාවේ විදුලි අර්බුදය හේතුවෙන් දිනකට පැය ගණනක් විදුලිය කපනවා. නමුත් අපි එහෙම කරන්නේ නැහැ. ඒ නිසයි අපි කියන්නේ මේ ලබාදෙන විදුලිය අරපිරිමැස්මෙන් පාවිච්චි කරන්න කියලා. මේ වනවිට බලශක්ති සංරක්ෂණ වැඩසටහනට පාසල් 2300 ක් පමණ එකතුවෙලා ඉන්නවා. රටේ සියළුම ජනතාව මේ වෙනුවෙන් පෙලගැසුනොත්, රාත්‍රි 6.30 ත් 9.30 ත් අතර කාලයේ තමන්ගේ නිවසේ දැල්වෙන එක විදුලි බුබුළක් හෝ නිවාදමලා මේ වෙනුවෙන් සහයෝගය දැක්වූවොත්, මොන අභියෝගය ආවත් අඛණ්ඩව විදුලිය ලබාදෙන්න අපට පුළුවන් . මෙම අවස්ථාවට ලංකා විදුලිබල මණ්ඩලයේ සභාපති මහාචාර්ය විමලධර්ම අබේවික්‍රම, ශ්‍රි ලංකා සුනිත්‍ය බලශක්ති අධිකාරියේ සභාපති ආචාර්ය කිත්සිරි දිසානායක, විදුලිබල හා බලශක්ති අමාත්‍යාංශයේ වැඩබලන ලේකම් එම්.අයි.එම්. රෆීක් යන මහත්වරුන් ඇතුළු අමාත්‍යාංයේ ජ්‍යෙෂ්ඨ නිලධාරීන් පිරිසක් සහභාගි වූහ.", "URL": "https://sinhala.adaderana.lk/news.php?nid=28016", "Category": null, "Parent URL": null}