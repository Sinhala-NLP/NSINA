{"Source": "Adaderana", "Timestamp": "October 29, 2010 10:19 am", "Headline": "ජනපතිවරණ ප්‍රතිඵල වලට එරෙහි ෆොන්සේකාගේ පෙත්සම ප්‍රතික්ෂේපයි", "News Content": "පසුගිය ජනාධිපතිවරණ ප්‍රතිඵලය අවලංගු කොට තමන් ජනාධිපතිවරයා‍ ලෙස තේරීපත්වූ බවට නියෝගයක් නිකුත් කරන ලෙස ඉල්ලා විපක්ෂයේ පොදු අපේක්ෂක සරත් ෆොන්සේකා මහතා විසින් ඉදිරිපත් කළ ඡන්ද පෙත්සම විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණය අද(29) තීන්දු කර තිබේ. අගවිනිසුරු අශෝක ද සිල්වා මහතා ප්‍රමුඛ පංච පුද්ගල විනිසුරු මඩුල්ල හමුවේ පෙත්සම අද යළි සලකා බැලීමෙන් පසු මෙම නියෝගය නිකුත් කර ඇත. ජනාධිපතිවරණ සමයේත් මැතිවරණ දිනයේත් දූෂණ හා අක්‍රමිකතා රැසක් සිදුවූ බැවින් එම ප්‍රතිඵලය නිත්‍යානුකූල නොවන බව පෙත්සම ගොනු කරමින් සරත් ෆොන්සේකා මහතා සඳහන් කර තිබේ. එම නිසා අදාළ මැතිවරණ ප්‍රතිඵලය අවලංගු කර තමන් ජනාධිපතිවරයා වශයෙන් ‍තේරී පත්වූ බවට නියෝගයක් නිකුත් කරන්නැයි සරත් ෆොන්සේකා මහතා පෙත්සමෙන් ඉල්ලා තිබුණි. එහෙත් ෆොන්සේකා මහතා සිය පෙත්සමෙන් දක්වා ඇති කරුණුවලින් ජනාධිපතිවරණ අවසන් ප්‍රතිඵලයට කිසිදු බලපෑමක් එල්ල නොවන බැවින් එය විභාගයට නොගෙන ප්‍රතික්ෂේප කළ යුතු බව ඊට මූලික විරෝධතා ගොනු කරමින් ජනාධිපති මහින්ද රාජපක්ෂ මහතා අධිකරණය හමුවේ කියා සිටියේය. එය පිළිගත් පංච පුද්ගල විනිසුරු මඩුල්ල ෆොන්සේකා මහතා‍ විසින් ගොනු කළ පෙත්සම නිෂ්ප්‍රභ කරනු ලැබීය.", "URL": "https://sinhala.adaderana.lk/news.php?nid=11805", "Category": null, "Parent URL": null}