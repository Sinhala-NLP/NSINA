{"Source": "Adaderana", "Timestamp": "May 24, 2014 04:16 pm", "Headline": "ජා.නි.පෙ. යෝජනාවලිය ජනපතිට බාරදෙයි ", "News Content": "ජාතික නිදහස් පෙරමුණේ මහ සමුළුවේ දී සම්මත වු යෝජනාවලිය අද(24) පෙරවරුවේ ජනාධිපති මහින්ද රාජපක්ෂ මහතා වෙත බාරදී තිබේ. ජාතික නිදහස් පෙරමුණේ නායක අමාත්‍ය විමල් වීරවංශ මහතා විසින් අද පෙරවරුවේ අරලියගහ මන්දිරයේ දි ජනාධිපතිවරයා වෙත අදාළ යෝජනාවලිය බාරදුන් බව ජනාධිපති මාධ්‍ය අංශය සඳහන් කළේය. එහදී අදාළ යෝජනාවලියේ ඇතුළත් කරණු සම්බන්ධයෙන් මෙහිදි දීර්ඝ වශයෙන් සාකච්ඡා වු බව ජනාධිපති මාධ්‍ය අංශය පැවසුවේය. මේ අතර රටේ වත්මන් තත්ත්වය අනුව ජනතාව වෙනුවෙන් සාධනීය ප‍්‍රතිසංස්කරණ සිදු විය යුතු බව තමන්ගේද අදහස බවත් ශ‍්‍රී ලංකා නිදහස් පක්‍ෂයේ ජ්‍යේෂ්ඨ නායකයන් සමඟ සාකච්ඡා කර නුදුරේදීම ජා.නි.පෙ. යෝජනාවලිය පිළිබඳව තම අදහස ප‍්‍රකාශ කරන බව ජනාධිපතිතුමන් පැවසුවේ යැයි ජාතික නිදහස් පෙරමුණේ මාධ්‍ය ප‍්‍රකාශක මොහොමඞ් මුසම්මිල් මහතා සඳහන් කරයි. මෙම සාකච්ඡාවට ජාතික නිදහස් පෙරමුණ නියෝජනය කරමින් එහි නායක අමාත්‍ය විමල් වීරවංශ, දේශපාලන මණ්ඩල සභික, නියෝජ්‍ය අමාත්‍ය වීරකුමාර දිසානායක, හිටපු සංස්කෘතික අමාත්‍ය පියසිරි විජේනායක, හිටපු පාර්ලිමේන්තු මන්ත‍්‍රී ජයන්ත සමරවීර, සබරගමුව පළාත් සභා මන්ත‍්‍රී දීපාල් ගුණසේකර හා මාධ්‍ය ප‍්‍රකාශක මොහොමඞ් මුසම්මිල් යන මහත්වරු සහභාගී විය.", "URL": "https://sinhala.adaderana.lk/news.php?nid=43440", "Category": null, "Parent URL": null}