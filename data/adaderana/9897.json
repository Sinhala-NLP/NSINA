{"Source": "Adaderana", "Timestamp": "July 29, 2010 08:36 am", "Headline": "රවීගේ පෙත්සම ඉවතට", "News Content": "තමන්ට එරෙහිව විනිමය පාලන පනත ‍යටතේ පවරා ඇති නඩුව නීති විරෝධි යැයි ප්‍රකාශ කරන මෙන් ඉල්ලා එක්සත් ජාතික පක්ෂයේ පාර්ලිමේන්තු මන්ත්‍රී රවී කරුණානායක මහතා විසින් ඉදිරිපත් කළ පෙත්සමක් ශ්‍රේෂ්ඨාධිකරණය ප්‍රතික්ෂේප කර තිබේ. ආචාර්ය ශිරාණී බණ්ඩාරනායක මහත්මිය ප්‍රමුඛ ත්‍රිපුද්ගල විනිසුරු මඩුල්ල විසින් මෙම පෙත්සම ප්‍රතික්ෂේප කර ඇත. මහේස්ත්‍ර‍ාත් අධිකරණය, මූලික නඩු විභාගයන් පැවැත්වීමකින් තොරව සෘජුවම මහාධිකරණය හමුවේ අධි චෝදනා ඉදිරිපත් කිරීමට නීතිපතිවරයා ගත් තීරණය නීති විරෝධි බව අදාළ පෙත්සම තුළින් රවී කරුණානායක මහතා පෙන්වා දී තිබුණේය. විනිමය පාලන පනත යටතේ පවරා ඇති එම නඩුව නීතියට අනුකූල නොවන බව ප්‍රකාශයක් කරන ලෙස ද ඔහු ශ්‍රේෂ්ඨාධිකරණයෙන් ඉල්ලා තිබේ. එහෙත් එම පෙත්සමින් ඉල්ලා ඇති සහනය ලබාදීමට තරම් ප්‍රමාණවත් පදනමක් නොමැති බව තීන්දු කළ ශ්‍රේෂ්ඨාධිකරණය අනතුරුව ගාස්තු නොමැතිව එය ප්‍රතික්ෂේප කර ඇත.", "URL": "https://sinhala.adaderana.lk/news.php?nid=9897", "Category": null, "Parent URL": null}