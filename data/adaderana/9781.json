{"Source": "Adaderana", "Timestamp": "July 22, 2010 04:38 pm", "Headline": "සුදු කොඩි වෙනුවෙන් ෆොන්සේකා 29 දා අධිකරණයට", "News Content": "සුදුකොඩි සිද්ධිය සම්බන්ධයෙන් චෝදනා පත්‍ර භාරදීම සඳහා දැනට රැඳවුම් භාරයේ පසුවන ජෙනරාල් සරත් ෆොන්සේකා මහතා මෙම මස 29 වැනි දින අධිකරණය හමුවට ඉදිරිපත් කරන ලෙස ත්‍රිපුද්ගල විශේෂ මහාධිකරණ විනිසුරු මඩුල්ල නියෝග කර තිබේ. නීතිපතිවරයා විසින් ඉදිරිපත් කර තිබූ චෝදනා පත්‍ර සලකා බැලීමෙන් පසුව අද රැස්වූ ත්‍රිපුද්ගල විනිසුරු මඩුල්ල, ජෙනරාල් සරත් ෆොන්සේකා මහතාට සිතාසි නිකුත් කරනු ලැබිණි. පසුගිය යුද ගැටුම් අවසාන‍ෙය් දී රජයට භාරවූ එල්.ටී.ටී.ඊ. නායකයින් ආරක්ෂක ලේකම්වරයාගේ නියමයෙන් මරා දැමූ බවට අසත්‍ය ප්‍රකාශයක් ෆොන්සේකා මහතා විසින් සන්ඩේ ලීඩර් පුවත්පතට සිදුකිරීම තුළින් ජනතා ආරක්ෂාව අනතුරේ හෙළීම ඇතුළු චෝදනා මුල් කරගෙන නීතිපතිවරයා විසින් මෙම නඩුව ගොනු කර තිබුණි. නීතිපතිවරයා විසින් කරන ලද ඉල්ලීමක් සලකා බැලූ අගවිනිසුරුවරයා විසින් මෙම නඩුව විශේෂ නඩු කටයුත්තක් සේ සලකා විභාග කිරීම සඳහා ත්‍රිපුද්ගල මහාධිකරණ විනිසුරු මඩුල්ලක් නම් කරන ලදී.", "URL": "https://sinhala.adaderana.lk/news.php?nid=9781", "Category": null, "Parent URL": null}