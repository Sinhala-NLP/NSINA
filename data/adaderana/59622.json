{"Source": "Adaderana", "Timestamp": "April 29, 2016 11:09 am", "Headline": " ජනතාව නොමඟ යවන්න එපා - හර්ෂ මහින්දගෙන් ඉල්ලයි", "News Content": "ජනතාව නොමඟ යැවීමෙන් වළකින්නැයි නියෝජ්‍ය විදේශ කටයුතු අමාත්‍ය හර්ෂ ද සිල්වා මහතා හිටපු ජනපති මහින්ද රාජපක්ෂ මහතාගෙන් ඉල්ලීමක් කරයි.යෝජිත වැට් බදු සංශෝධනය සම්බන්ධයෙන් හිටපු ජනාධිපතිවරයා ජනතාව මුලාකරන බව සඳහන් කරමින් හර්ෂ ද සිල්වා මහතා සිය ෆේස්බුක් ගිණුමේ තැබූ සටහනක මේ බව සඳහන්ය.ඊට අනූව අධ්‍යාපන ක්ෂේත්‍රයේ කිසිදු අංශයකට අලුතින් කිසිදු වැට් බදු වැඩිවීමක් සිදුකර නැති බවත්, වැට් බදු වැඩිකර ඇතැයි කියමින් ජනතාව නොමඟ යැවීමෙන් වළකින ලෙසත් ඒ මහතා හිටපු ජනපතිගෙන් ඉල්ලා සිටියි.එහි වැඩිදුරටත් දැක්වෙන්නේ කුරුණෑගල දිස්ත්‍රීක් පාර්ලිමේන්තු මන්ත්‍රී හා හිටපු ජනපති මහින්ද රාජපක්ෂ නැවත වරක් අද (28) නිවේදනයක් නිකුත් කරමින් අසත්‍ය කාරණා රැසක් එහි ඇතුළත් කර ඇති බවයි.පෙර පාසල් අධ්‍යාපනයේ සිට තෘතියික අධ්‍යාපනය මෙන්ම පෞද්ගලික උපකාර පංති වලට පවා අලුතින් වැට් බදු වැඩිවීමක් සිදුකර නැති බව දැන දැනම හිටපු ජනාධිපතිවරයා ජනතාව නොමඟ යැවීමට උත්සාහ කරන බව හර්ෂ ද සිල්වා මහතා සඳහන් කරයි.ඒ අනූව සත්‍ය කාරණා මත පදනම්ව මේ ගැන විවාද කරමු යනුවෙන්ද ඒ මහතා සිය ෆේස්බුක් ගිණුමේ වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=59622", "Category": null, "Parent URL": null}