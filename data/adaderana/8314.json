{"Source": "Adaderana", "Timestamp": "May 10, 2010 06:11 pm", "Headline": "නිකවැරටියේ  ලේ බැංකුව ලෙඩවෙයි ", "News Content": "නිකවැරටිය දිස්ත්‍රික් මහ‍ රෝහලේ ලේ බැංකුවෙහි වැඩකටයුතු වලින් අද සිට ඉවත් වීමට වෛද්‍යවරුන් තීරණය කර තිබේ. මෙම රෝහලේ ලේ බැංකුවේ කටයුතු වලට හානි දායක ලෙස ක්‍රියාකිරීමේ චෝදනාව මත වෙනත් රෝහලකට මාරු කෙරුණු හෙදි නිලධාරිනියක් යළි නිකවැරටිය රෝහලට එවීමට විරෝධය පළ කරමින් මෙම වර්ජනය ආරම්භ කළ බව වෛද්‍යවරුන් පවසයි. පසුගිය 2008 වසරේ දී මෙම රෝහලේ ලේ බැංකුවේ සේවය කළ වෛද්‍යවරියකගේ සහ හෙද නිලධාරිනියගේ නොසැලකිලිමත්කම හේතුවෙන් රැධිරය ගබඩා කර තැබූ ප්ලාස්මා කට්ටල 400 කට අධික ප්‍රමාණයක් විනාශ කිරීමට සිදු වී තිබිණි. මේ සම්බන්ධයෙන් සෞඛ්‍ය අමාත්‍යාංශය සහ රුධිර පාරවිලායන මධ්‍යස්ථානය මඟින් ආරම්භ කළ පරීක්ෂණ කටයුතු අවසන් වන තුරු මෙම වෛද්‍යවරිය සහ හෙද නිලධාරිනි‍ය වෙනත් රෝහලකට මාරු කර යවා තිබුණි. ‍එහෙත් එම හෙද නිලධාරිනිය මාරු වීම පිළිනොගෙන නැවතත් නිකවැර‍ටිය රෝහල වෙත පැමිණ ඇති බව රෝහලේ වෛද්‍යවරු පවසති. මේ අතර හෙද නිලධාරිනිය කුරුණෑගල ශික්ෂණ රෝහලට මාරු කර යැවීමට සෞඛ්‍ය අධ්‍යක්ෂ ජනරාල්වරයා ක්‍රියා කර තිබුණ ද ඇය බලහත්කාරයෙන් නිකවැරටිය රෝහලේ ලේ බැංකුවේ තවදුරටත් සේවය කරන බව සමස්ත ලංකා වෛද්‍ය සේවා සංගමයේ නිකවැරටිය ශාඛ්‍යාවේ ලේකම් වෛද්‍ය සිද්දි මහතා වැඩිදුරටත් කියා සිටියේය..", "URL": "https://sinhala.adaderana.lk/news.php?nid=8314", "Category": null, "Parent URL": null}