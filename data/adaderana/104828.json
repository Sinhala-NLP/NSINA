{"Source": "Adaderana", "Timestamp": "February 22, 2019 02:41 pm", "Headline": "මුද්දරවලට ගිය ලංකාවේ කුළුබඩු", "News Content": "ශ්‍රී ලංකාවේ ප්‍රධාන දේශීය කුළුබඩු වර්ග හතරක සිතුවම් නිරූපිත මුද්දර 4ක් නිකුත් කිරීමට බලාපොරොත්තු වන බව ප්‍රාථමික කර්මාන්ත සහ සමාජ සවිබලගැන්වීම් අමාත්‍යාංශය සඳහන් කරයි. එළැඹෙන පෙබරවාරි 26 වැනිදා පස්වරු 1.30ට අමාත්‍ය දයා ගමගේ හා තැපැල් සේවා හා මුස්ලිම් ආගමික කටයුතු අමාත්‍ය එම්. එස්. අබ්දුල් හලීම් යන අමාත්‍යවරුන්ගේ ප්‍රධානත්වයෙන් බත්තරමුල්ල, සුහුරුපාය, 16 වන මහලේ පිහිටි ප්‍රාථමික කර්මාන්ත අමාත්‍යාංශ ශ්‍රවණාගාරයේ දී මෙම මුද්දර එළි දැක්වීමට නියමිතව තිබේ. කුරුඳු, ගම්මිරිස්, කරාබු නැටි සහ සාදික්කා යන කුළු බඩු වල සිතුවම් ඇතුළත් රුපියල් 15 බැගින් වූ මුද්දර හතරක් මෙහිදී නිකුත් කෙරෙයි.", "URL": "https://sinhala.adaderana.lk/news.php?nid=104828", "Category": null, "Parent URL": null}