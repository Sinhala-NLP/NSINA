{"Source": "Adaderana", "Timestamp": "November 8, 2012 08:54 am", "Headline": "ඇදුරු වර්ජනය නතර කිරීම අරගලය පාවාදීමක් ද?", "News Content": "ඕනෑම වෘත්තීය සමිති අරගලයක් ඉදිරියට ගෙන යාමේ දී ගැටලු ඇති වන බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. සිය වෘත්තීය සමිති අරගලයේ දී ද එවැනි පසුබෑමක් සිදුවූ බව එහි සභාපති ආචාර්ය නිර්මාල් රංජිත් දේවසිරි මහතා සඳහන් කළේය. විශ්ව විද්‍යාල ආචර්යවරුන්ගේ සමිති සම්මේලනය දියත් කළ වැඩ වර්ජනයේ පසු විපරමක් ඊයේ (07) පස්වරුවේ කොළඹ දී පැවැත්විණි. ඇතැම් විට මෙම වැඩ වර්ජනය නතර කිරීම අරගලය පාවාදීමක් ලෙස ද අර්ථකතනය කළ හැකි බව ද එහිදී අදහස් දැක්වූ ආචාර්ය නිර්මාල් රංජිත් දේවසිරි මහතා සඳහන් කළේය. මේ අතර ගුරු විදුහල්පති වැටුප් ගැටලුව සම්බන්ධයෙන් ඉදිරි දින කිහිපය ඇතුළත නොදන්වා වැඩ වර්ජනයක නිරත වන බව ලංකා ගුරුසේවා සංගමය පවසයි. අදාළ ගැටලු සම්බන්ධයෙන් විසඳුම් ලබාදීමට බලධාරීන්ට ලබා දී තිබූ කාලය අවසන් බව එහි ප්‍රධාන ලේකම් මහින්ද ජයසිංහ මහතා සඳහන් කළේය.", "URL": "https://sinhala.adaderana.lk/news.php?nid=29008", "Category": null, "Parent URL": null}