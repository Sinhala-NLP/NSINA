{"Source": "Adaderana", "Timestamp": "December 11, 2011 11:08 am", "Headline": "ජංගම දුරකථනයේ අසැබි දේ තිබුණැයි අත්අඩංගුවට ගත් සැකකරු එල්ලී මැරෙයි ", "News Content": "හම්බන්තොට බන්ධනාගාරයේ සිර මැදිරියක් තුළ සිරකරුවෙකු ගෙල වැල දමාගෙන සිය දිවි හානිකරගෙන තිබේ. ඊයේ රාත්‍රීයේ මෙම පුද්ගලයා රෙදි පටියකින් ගෙල වැල දමාගෙන මියගොස් ඇති බව බන්ධනාගාර කොමසාරිස් ජනරාල් පී.ඩබ්ලිව්.කොඩිප්පිලි මහතා ප්‍රකාශ කළේය. තිස්සමහරාම මහේස්ත්‍රාත් අධිකරණයේ නියෝගයක් මත අදාළ සැකකරු ඊයේ රාත්‍රී 7.00ට පමණ මෙම සිරමැදිරියට ගෙනවිත් තිබේ. පසුව රාත්‍රී 11.00ට පමණ මොහු ‍ගෙල වැල දමාගෙන ඇති අතර බන්ධනාගාර නිලධාරීන් හම්බන්තොට රෝහලට ඇතුළත් කිරීමෙන් අනතුරුව සිරකරු මියගොස් ඇති බව සඳහන්වේ. මොහු හතළිස් හැවිරිදි කතරගම ප්‍රදේශයේ පදිංචිකරුවෙකු බව වාර්තා වේ. ජංගම දුරකථනයේ අසභ්‍ය පින්තූර තිබීම හේතුවෙන් මෙම පුද්ගලයා පොලිසිය විසින් අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව රිමාන්ඩ් බන්ධනාගාර ගත කර ඇති බව බන්ධනාගාර කොමසාරිස්වරයා ප්‍රකාශ කළේය.", "URL": "https://sinhala.adaderana.lk/news.php?nid=20602", "Category": null, "Parent URL": null}