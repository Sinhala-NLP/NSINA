{"Source": "Adaderana", "Timestamp": "September 29, 2011 03:20 pm", "Headline": "බ්‍රිතාන්‍යය වැටලීම් වැඩිකරයි -තවත් ශ්‍රී ලාංකිකයන් එරටින් ඉවතට?", "News Content": "බ්‍රිතාන්‍යය විසින් නීති විරෝධීව එරට තුළ රැඳී සිටින සංක්‍රමණියන් අත්අඩංගුවට ගැනීම සඳහා සිදුකරන වැටලීම් තවදුරටත් වර්ධනය කර ඇති බව විදෙස් මාධ්‍ය වාර්තා පවසයි. බ්‍රිතාන්‍ය දේශ සීමා පොලිසිය මගින් පසුගිය සතියක කාලයක් තුළ සිදුකළ වැටලීම්වලදී තවත් ශ්‍රී ලාංකිකයින් සිව්දෙනෙකු අත්අඩංගුවට ගෙන තිබේ. එරටින් පිටුවහල් කරන ලද ශ්‍රී ලාංකිකයින් 50 දෙනෙකු අද(29) පෙරෙවරුවේ ශ්‍රී ලංකාවට ළඟාවිය. වීසා බලපත්‍රයේ වලංගු කාලය ඉක්ම ගිය පසුවද නීති විරෝධීව විඩ්නස් නගරයේ සේවයේ යෙදී සිටි 39 හැවිරිදි ශ්‍රී ලාංකිකයෙක් අත්අඩංගුවට ගෙන ඇති අතර රන්කෝන් හි සිදුකළ වැටලීම්වලින් 37 හැවිරිදි සහ 23 හැවිරිදි ශ්‍රී ලාංකිකයින් දෙදෙනෙකු අත්අඩංගුවට ගෙන ඇත. බ්‍රිතාන්‍යයෙන් පිටුවහල් කිරීම සඳහා අවශ්‍ය ක්‍රියාමාර්ග ගන්නා තුරු මෙම පුද්ගලයින් සිව්දෙනා රැඳවුම්භාරයට පත්කර ඇති බව ද විදෙස් මාධ්‍ය වාර්තා සඳහන් කරයි. ඒ අතර කොල්චෙස්ටර් හි වෙළඳසැලක් පවත්වාගෙන ගිය 41 හැවිරිදි ශ්‍රී ලාංකිකයෙකු ද වැටලීම්වලදී අත්අඩංගුවට පත්ව ඇති අතර ඔහුගේ වෙළඳසැල ද තාවකාලිකව වසා දමා ඇති බව වාර්තා වේ.", "URL": "https://sinhala.adaderana.lk/news.php?nid=19043", "Category": null, "Parent URL": null}