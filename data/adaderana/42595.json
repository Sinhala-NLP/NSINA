{"Source": "Adaderana", "Timestamp": "April 17, 2014 10:15 am", "Headline": "මාධ්‍යවේදී ඝාතනවලට දඬුවම් නැති රටවලින් ලංකාව 4 වැනි තැන - ඉන්දියාවට 13", "News Content": "ඉහත ඡායා රූපයෙන් දැක්වෙන්නේ එම දර්ශකයයි. “මාධ්‍යවේදීන් ආරක්ෂා කිරීමේ කමිටුව” (CPJ) විසින් නිකුත් කොට ඇති නවතම වාර්තාව අනුව ශ්‍රී ලංකාව \"දඬුවමින් මිදී සිටීමේ\" ලෝක දර්ශකයේ ඉහළ ස්ථානයකට පත්ව තිබේ. එම වාර්තාවට අනුව මාධ්‍යවේදීන් ඝාතන සම්බන්ධයෙන් නීතිය ක්‍රියාත්මක නොවී දඬුවම් ලබා නොදීම අතින් ශ්‍රී ලංකාව හතරවැනි ස්ථානයට පත්ව ඇති බව (CPJ) විසින් නිකුත් කොට ඇති නවතම වාර්තාව උපුටා දක්වමින් බී.බී.සී. සිංහල සංදේශය වාර්තාකරයි. යම් මාධ්‍යවේදී ඝාතනයක් සම්බන්ධයෙන් කිසිවෙක් දඬුවමකට යටත් කොට නැත්නම් එය “දඬුවමින් මිදී සිටීමේ දර්ශකය” සඳහා සලකා බැලෙන අතර එවැනි නොවිසඳුණු සිදුවීම් 5ක් හෝ ඊට වැඩි ගණනක් ඇති රටවල් දර්ශකයට ඇතුළත් කෙරෙන බව සංදේශය එය උපුටා දක්වමින් වාර්තාකරයි. ඒ අනූව ලෝකයේ සියලු රටවල සිදුවන මාධ්‍යවේදී ඝාතන “මාධ්‍යවේදීන් ආරක්ෂා කිරීමේ කමිටුව” (CPJ) විසින් පරීක්ෂාවට ලක් කරනු ලැබේ. මේ යටතේ 2013 සිට 2014 දක්වා වූ වසරක කාලයට අදාළ දත්ත මෙම නවතම වාර්තාවට පාදක වී තිබේ. ඒ අනුව, මේ වසරේ “දඬුවමින් මිදී සිටීමේ දර්ශකය” (Impunity Index) ගණනය කර ඇත්තේ මේ දක්වා විසඳුමකට පත්ව නැති මාධ්‍යවේදී ඝාතන සංඛ්‍යාව අදාළ රටේ ජනගහණයේ ප්‍රතිශතයක් ලෙස සැලකීමෙනි. එම දර්ශකයට අනුව එහි ඉහළින්ම සිටින්නේ ඉරාකය වේ. සෝමාලියාව හා පිලිපීනය පිළිවෙළින් දෙවන හා තුන්වන ස්ථානයේ සිටින අතර එම දර්ශකයේ ඊළඟට සිටින්නේ ශ්‍රී ලංකාවය. එසේම ඇෆ්ගනිස්ථානය හයවැනි ස්ථානයත් පකිස්ථානය නම වැනි ස්ථානයත් ඉන්දියාව දහතුන් වැනි ස්ථානයත් හිමිකර ගෙන ඇත. “ ශ්‍රී ලංකාවේ පැවති යුද්ධය අවසන් වී වසර පහක් ගතවී ඇතත්, පළමුව අගමැති වශයෙනුත් දෙවනුව ජනාධිපති වශයෙනුත් මහින්ද රාජපක්ෂගේ නායකත්වයෙන් යුත් රජයන් යටතේ මාධ්‍යවේදීන් නම දෙනෙකු ඝාතනයට ලක්වී ඇති අතර ඒ පිළිබඳව සාධාරණය ඉටු කිරීමට ඔහුගේ රජය කිසිදු උනන්දුවක් පෙන්වා නැත. ප්‍රවීන මාධ්‍යවේදී ලසන්ත වික්‍රමතුංග ඝාතනය ඇතුළු ඇතැම් ඝාතනයන් පසු පස රජය සහ හමුදා නිලධාරීන් සිටින බවට සැක කරනු ලබයි” යනුවෙන් වැඩිදුරටත් එහි සඳහන් වේ. “මේ ඝාතන සිදු කොට ඇත්තේ කවුද යන්න අපට ඔප්පු කිරීමට බැරි වී තිබේ. ශ්‍රී ලංකා රජය ඔප්පු කිරීම ප්‍රතික්ෂේප කොට ඇත්තේත් එම ඝාතනවලට වගකිවයුත්තේ කවුරුන්ද යන කාරණය” බව මාධ්‍යවේදීන් ආරක්ෂා කිරීමේ කමිටුවේ ආසියානු වැඩසටහන් සම්බන්ධීකාරක රොබර්ට් ඩීට්ස් ප්‍රකාශ කර තිබේ. 2009 සිට 2013 දක්වා අලුතෙන් ඝාතන සිද්ධීන් වාර්තා නොවුණ ද සිදුව තිබූ මාධ්‍යවේදීන් ඝාතනය කිරීම් වලට වගකිවයුත්තන් සොයා දඬුවම් දීම වෙනුවෙන් ශ්‍රී ලංකාව සහ ඇෆ්ගනිස්ථානය කිසිදු පියවරක් ගෙන නැති බව CPJ වාර්තාව මගින් අනාවරණය කරන බව සංදේශය වැඩිදුරටත් අනාවරණය කරයි.", "URL": "https://sinhala.adaderana.lk/news.php?nid=42595", "Category": null, "Parent URL": null}