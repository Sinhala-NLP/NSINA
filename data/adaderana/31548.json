{"Source": "Adaderana", "Timestamp": "February 11, 2013 11:03 pm", "Headline": "ආණ්ඩුව පෙරළන්න එක්වෙමු - මැතිවරණවලදී වෙන්වෙමු", "News Content": "ඉදිරියේදී පාරට බැසීමට සිදුවන බවත් ආණ්ඩුව පරාජය කිරීම සඳහා ගම්මට්ටමින් සංවිධානය විය යුතු බවත් එක්සත් ජාතික පක්ෂයේ නායක රනිල් වික්‍රමසිංහ මහතා පවසයි. ඉදිරි දේශපාලන කටයුතු සඳහා ඒකාබද්ධ විපක්ෂය විසින් කොළඹදී අද (11) අවබෝධතා ගිවිසුමකට අත්සන් තැබූ අතර එම උත්සවයට සහභාගි වෙමින් විපක්ෂනායකවරයා මේ බව පැවසීය. ආණ්ඩුව පෙරළීම සඳහා එක්ව කටයුතු කළ යුතු බවත් මැතිවරණ සඳහා වෙන් වෙන්ව තරග වැදීමට සූදානම් විය යුතු බවත් ඔහු එහිදී පෙන්වාදුන්නේය. මෙය එක අතකින් රාජපක්ෂ රෙජිමයට විරුද්ධ සියලු බලවේග ඒකරාශි කරන කේන්ද්‍රස්ථානයක් බවද එසේම මෙය අලුත් දේශපාලන පිළිවෙතක ඇරඹුමක් බවද ඔහු පෙන්වාදුන්නේය. රැඩිකල් ප්‍රකාශනය අනූව එක්සත් ජාතික පක්ෂයේ ප්‍රතිපත්ති ප්‍රකාශනය සකස් කරන බවද රනිල් වික්‍රමසිංහ මහතා සඳහන් කළේය. ඒ අනුව අද අත්සන් තැබු ගිවිසුම පක්ෂයේ ප්‍රතිපත්ති ප්‍රකාශයට හා ප්‍රජාතන්ත්‍රවාදයට අනුකූලදැයි සොයා බලන බවත් ඔහු පැවසීය. එක්සත් ජාතික පක්ෂය, දෙමළ ජාතික සන්ධානය, නව සම සමාජ පක්ෂය, නව සිහල උරුමය ඇතුළු දේශපාලන පක්ෂ 10ක් සහ සිවිල් සංවිධානයක්ද මෙම ඒකාබද්ධ විපක්ෂයට සම්බන්ධ වී සිටින අතර ඔවුන් අද එළඹී එම පොදු එකඟතාව කරුණු 7කින් සමන්විත බව සඳහන්ය.", "URL": "https://sinhala.adaderana.lk/news.php?nid=31548", "Category": null, "Parent URL": null}