{"Source": "Adaderana", "Timestamp": "April 27, 2012 02:55 pm", "Headline": "මැයි 03 සිට 09 දක්වා අමද්‍යප සතියක්", "News Content": "මැයි මස 03 වන දින සිට 09 වන දින දක්වා අමද්‍යප සතියක් ප්‍රකාශයට පත්කිරීමට සෞඛ්‍ය අමාත්‍යාංශය තීරණය කර තිබේ. සෞඛ්‍ය අමාත්‍ය මෛත්‍රීපාල සිරිසේන මහතාගේ උපදෙස් පරිදි \"මතින් තොර නිවහනක්\" යන තේමාව යටතේ මෙම සෞඛ්‍ය සතිය ක්‍රියාත්මක කිරීමට නියමිතය. වෙසක් සතිය තුළ පුද්ගලයින් මත්පැන් පානය සඳහා යොමුවීම වැළැක්වීමේ අරමුණින් මෙම වැඩපිළිවෙළ ක්‍රියාත්මක කර ඇත. විශේෂයෙන් මත්පැන්වලට ඇබ්බැහිවූවන් මත්පැන් පානය සඳහා යොමුවන්නේ සවස් කාලයේ බැවින් සවස් කාලය තුළ ඔවුන් නිවෙස් වෙත රඳවා ගැනීම සඳහා වැඩසටහන් ගණනාවක් මේ යටතේ ක්‍රියාත්මක කිරීමට සෞඛ්‍ය අමාත්‍යාංශය සැලසුම් කර තිබේ. සෞඛ්‍ය අමාත්‍යාංශය, අධ්‍යාපන අමාත්‍යාංශය, රාජ්‍ය පරිපාලන අමාත්‍යාංශය සහ තරුණ කටයුතු අමාත්‍යාංශය යන අමාත්‍යාංශ හතර ඒකාබද්ධව මෙම වැඩසටහන් ක්‍රියාත්මක කිරීමට නියමිතය.", "URL": "https://sinhala.adaderana.lk/news.php?nid=23849", "Category": null, "Parent URL": null}