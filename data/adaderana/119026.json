{"Source": "Adaderana", "Timestamp": "September 13, 2019 03:58 pm", "Headline": "සුහර්තෝ පාලනය පෙරලා දැමූ හබීබි", "News Content": "ඉන්දුනීසියාවේ හිටපු ජනාධිපති බී ජේ හබීබි ගේ අවසන් කටයුතු පසුගියදා සිදුකෙරුණි. 1998 වර්ෂයේ සිට 1999 දක්වා මාස 17ක් වැනි කෙටි කාලයක් ඔහු එරට ජනාධිපති ධූරය හොබවනු ලැබීය. ඉන්දුනීසියාවේ හිටපු ජනාධිපති බැහැරුඩින් යූසුෆ් හබීබි (Bacharuddin Jusuf Habibie) නොහොත් බී ජේ හබීබි ගේ අවසන් කටයුතු පසුගියදා සිදුකෙරුණි. විශාල පිරිසකගේ සහභාගිත්වයෙන් ජනාධිපතිවරයාගේ අවසන් කටයුතු සිදුකෙරුණේ ජකර්තා අගනුවරදීයි. යූසුෆ් හබීබි ලොව සිව්වැනි විශාලතම ජනගහනය හිමි රට වන ඉන්දුනීසියාවේ බලයට පත්වන්නේ 1998 වර්ෂයේදී. ඒ එරට හිටපු ආඥාදායකයෙකු ලෙස සැළකෙන සුහර්තෝ (Suharto) ගේ පාලනය පෙරලා දැමීමෙන් පසුව සිදුවූ ප්‍රජාතන්ත්‍රවාදී බල හුවමාරුවත් සමඟයි. කලිබාටා හීරොස් අනුස්මරණ උද්‍යානයේදී රාජ්‍ය ගෞරව සහිත ජනාධිපතිවරයාගේ අවසන් කටයුතු සිදුකළේය. ඒ වෙත දේහය රැගෙන යන අවස්ථාවේ මධ්‍යම ජකර්තා හි වීථි ජනතාවගෙන් පිරි ඉතිරි ගොස් තිබුණි. සුහර්තෝ ප්‍රකටව ඇත්තේ පුරා වසර 32ක් තිස්සේ ඉන්දුනීසියාව යකඩ හස්තයකින් පාලනය කළ තැනැත්තා ලෙසයි. කෙසේ වෙතත් ඔහුගෙන් පසුව බලයට පැමිණි හබීබි ට බලයේ රැදී සිටීමට හැකිවූයේ මාස 17 ක් වැනි කෙටි කාලයක් පමණක් වීමද විශේෂත්වයක්.", "URL": "https://sinhala.adaderana.lk/news.php?nid=119026", "Category": null, "Parent URL": null}