{"Source": "Adaderana", "Timestamp": "August 29, 2019 05:58 pm", "Headline": "උණුසුම් පිළිගැනීමක්", "News Content": "තුර්කි ජනාධිපති රිචෙප් තයියීප් එර්දොවාන් රුසියාවේ සංචාරයක නිරතව සිටියි. සිරියා අර්බුදයට විසඳුම් සෙවීමේ අරමුණින් තුර්කි ජනාධිපති රිචෙප් තයියීප් එර්දොවාන් රුසියාවේ මොස්කව් අගනුවරට පැමිණ රුසියානු ජනාධිපති ව්ලැඩිමීර් පුටින් හමුවිය. තුර්කි ජනාධිපතිවරයාට රුසියානු ජනාධිපතිවරයාගෙන් හිමිවුණේ ඉතාමත් උණුසුම් පිළිගැනීමක්. අයි එස් ත්‍රස්තයින් පරාජය කළද ඉඩ්ලිබ් පළාතේ සිරියානු රජයේ හමුදා සහ ඔවුන්ට පක්ෂ සන්න්ද්ධ කල්ලි සහ සිරියානු රජයට විරෝධය දක්වන විපක්ෂ දේශපාලන කණ්ඩායම් නියෝජනය කරන සන්නද්ධ කල්ලි අතර ගැටුම් පවතියි. රුසියාව සහය දක්වන්නේ සිරියානු ජනාධිපති බෂාර් අල් අසාද්ගේ රජයයි. තුර්කිය සහය දක්වන්නේ සිරියානු රජය පෙරලා දැමීමට උත්සහ කරන විපක්ෂ දේශපාලන කණ්ඩායම් නියෝජනය කරන සන්නද්ධ කණ්ඩායම්වලට බව සඳහන් වෙයි. පවතින ගැටුම් සම්බන්ධයෙන් පොදු එකඟතාවක් ඇතිකර ගැනීමට එර්දොවාන් සහ පුටින් අතර සාකච්ඡා පැවැත්විය. සිරියාව සම්බන්ධයෙන් පැවැත්වුණු සාකච්ඡාවලින් අනතුරුව නායකයින් දෙපළ ගුවන් සංදර්ශනයක් නැරඹීමට එක්ව තිබේ. එහිදී ජනාධිපති පුටින් තුර්කි ජනාධිපතිවරයාට රුසියානු අයිස් ක්‍රීම්වලින් සංග්‍රහ කිරීමට කටයුතු කළේය. සියලු මතභේද පසෙකලා දෙරටේ නායකයින් අයිස් ක්‍රීම් රස විඳීමට එක්ව සිටි අයුරුයි මේ.", "URL": "https://sinhala.adaderana.lk/news.php?nid=117798", "Category": null, "Parent URL": null}