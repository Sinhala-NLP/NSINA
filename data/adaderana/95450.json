{"Source": "Adaderana", "Timestamp": "September 3, 2018 09:49 am", "Headline": "යතුරු පැදියෙන් වැටී පුද්ගලයෙක් මරුට", "News Content": "යතුරු පැදියක් පදවා ගෙන යමින් සිටි අයෙකු ඉන් බිමට වැටී තුවාල ලබා රෝහල් ගත කිරීමෙන් අනතුරුව මිය ගොස් ඇති බව මුන්දලම පොලීසිය පවසයි. ඊයේ(02) රාත්‍රීයේ මදුරන්කුලිය -තොඩුවාව මාර්ගයේදී මෙම අනතුර සිදුවී ඇත. අනතුරින් මිය ගොස් ඇත්තේ මදුරන්කුලිය - තොඩුවාව පාර පදිංචිව සිටි කාසි මොහිදින් මොහොමඩ් අස්වර් නැමති වයස අවුරුදු 64 ක පුද්ගලයෙකි. යතුරු පැදිය පදවා ගෙන යමින් සිටින විට කිසියම් හේතුවක් මත ඔහු ඉන් බිමට වැටී ඇති බව පොලීසිය කියයි. බිම වැටී සිටි අයව එම අවස්ථාවේදීම පුත්තලම මූලික රෝහලට ඇතුළත් කර ඇත. පසුව ඔහුව වැඩිදුර ප්‍රතිකාර සඳහා කොළඹ ජාතික රෝහලට මාරු කර යැවීමට පුත්තලම මූලික රෝහලේ වෛද්‍යවරුන් කටයුතු කර ඇත. කොළඹ ජාතික රෝහලේදී ඔහු අද(03) වැනිදා අළුයම මිය ගොස් ඇත. මුන්දලම පොලීසියේ රථ වාහන අංශය වැඩිදුර විමර්ශන කටයුතු සිදු කරයි.", "URL": "https://sinhala.adaderana.lk/news.php?nid=95450", "Category": null, "Parent URL": null}