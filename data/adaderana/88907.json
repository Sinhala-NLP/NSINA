{"Source": "Adaderana", "Timestamp": "May 11, 2018 10:48 am", "Headline": "කොළඹ-පුත්තලම දුම්රියට පැන දිවි නසා ගත් පුද්ගලයා හමුදා සෙබළෙක් බව හඳුනා ගනියි", "News Content": "කොළඹ සිට පුත්තලම දක්වා ධාවනය වෙමින් තිබූ දුම්රියට ගෙල තබා සිය දිවි හානි කර ගෙන ඇත්තේ ගුවන් හමුදා සෙබළෙකු බවට අනාවරණය වී ඇතැයි හලාවත පොලීසිය පවසයි. මිය ගොස් ඇත්තේ පුත්තලම-පාලාවිය ගුවන් හමුදා කදවුරේ සේවය කරමින් සිටි වනිගසේකර ආරච්චිලාගේ දොන් ජෝර්ජ් මැක්ලම් වනිගසේකර නැමති වයස අවුරුදු 42 ක වු අයෙකි. එක් දරු පියෙකු වන ඔහු හෙට්ටිපොල - පහල මළගනේ ප්‍රදේශයේ පදිංචිකරුවෙකි. පසුගිය 08 වැනිදා රාත්‍රියේ හලාවත - අළුත්වත්ත ප්‍රදේශයේදී මෙම අනතුර සිදුවී ඇත. මිය ගොස් ඇති ගුවන් හමුදා සෙබළාගේ හිස කදෙන් වෙන්වී තිබුණි. හලාවත මහා රෝහලේ මෘත ශරීරාගාරයේ තැම්පත් කර තිබූ මළ සිරුර ඔහුගේ බිරිඳ විසින් හඳුනා ගෙන ඇත. පවුල් ආරවුලක් හේතුවෙන් මෙම මරණය සිදුවී ඇති බව මූලික විමර්ශනවලදී හෙලිවී ඇතැයි පොලීසිය කියයි. හලාවත පොලීසිය වැඩිදුර විමර්ශන කටයුතු කර ගෙන යයි.", "URL": "https://sinhala.adaderana.lk/news.php?nid=88907", "Category": null, "Parent URL": null}