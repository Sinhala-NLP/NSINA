{"Source": "Adaderana", "Timestamp": "May 21, 2018 10:05 am", "Headline": "ග්‍රාම ශක්ති ජනතා ව්‍යාපාරය අද ජනාධිපතිගේ ප්‍රධානත්වයෙන්", "News Content": "ඌව පළාත් රාජ්‍ය නිළධාරීන් වෙනුවෙන් පවත්වනු ලබන ග්‍රාම ශක්ති ජනතා ව්‍යාපාරය අද(21) ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවැත්වීමට නියමිතයි. බදුල්ල පළාත් සභා ශ්‍රවණාගාරයේදී මෙම රැස්වීම පැවැත්වීම නියමිතය. දිළිදුකම මුලිනුපුටා දමා ග්‍රාමීය ජනතාවගේ ජීවන මට්ටම ඉහළ නැංවීම සඳහා ජනාධිපති මෛත්‍රීපාල සිරිසේන මහතාගේ සංකල්පයක් මත මෙම වැඩසටහන ක්‍රියාත්මක කරනු ලබයි. ග්‍රාම ශක්ති ව්‍යාපාරය දියත්කරමින් ජනාධිපතිවරයා ලබාදුන් පොරොන්දුවක් අනුව සෑම පළාතකටම ගොස් ඒවාගේ ප්‍රගතිය පිළිබඳව සොයාබලා අවශ්‍ය උපදෙස් ලබාදීම මෙහි අරමුණයි. ඉතිහාසයේ දිලිඳුකම පිටුදැකීම වෙනුවෙන් සිදුකෙරුණු බොහෝ ව්‍යාපෘතීන් දියත් කරනු ලැබුවේ රජය සහ ජනතාව අතර ගනුදෙනුවක් වශයෙන් වුවද ග්‍රාමශක්ති ව්‍යාපාරය ප්‍රථම වරට දිළිඳුකම පිටුදැකීම සඳහා පෞද්ගලික අංශයේ දායකත්වය ද විධිමත් පරිදි යොදාගනු ලබයි. ජනතාවගේ නිෂ්පාදන වලට වඩාත් හොඳ සහ ස්ථාවර මිලක් මෙන්ම අඛණ්ඩ වෙලඳපලක් සම්පාදනය කිරීම සඳහා මෙලෙස පෞද්ගලික අංශයේ දායකත්වය ද ලබාගන්නා බව සඳහන්ය.", "URL": "https://sinhala.adaderana.lk/news.php?nid=89484", "Category": null, "Parent URL": null}