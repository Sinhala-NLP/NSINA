{"Source": "Adaderana", "Timestamp": "April 3, 2018 04:54 pm", "Headline": "රට පාලනය කරන්න නායකයින් වැඩි වෙද්දි තීන්දු ගැනීම අසීරු වෙනවා", "News Content": "රටක පාලනයෙහි නායකයන් වැඩි වන විට තීන්දු ගැනීම අසීරු වන බවත් , රටේ වත්මන් ගැටලු උග්‍රවීමට එම තත්ත්වය හේතු වී ඇති බවත් හිටපු ජනාධිපති මහින්ද රාජපක්ෂ මහතා පවසයි. කටාන ප්‍රදේශයේ විහාරස්ථානයක පැවැති උත්සවයකදී හිටපු ජනාධිපතිවරයා මේ බව සඳහන් කළේය. කටාන ශ්‍රී වර්ධනාරාම මහා විහාරස්ථානයේ නව ධාතු මන්දිරය විවෘත කිරීම සිදු කෙරුණේ හිටපු ජනාධිපති මහින්ද රාජපක්ෂ මහතාගේ ප්‍රධානත්වයෙනි. රට තුළ ඇති වෙන සුළු සුළු සිදුවීම් හේතුවෙන් අද වන විට සංහිඳියාවට බාධා ඇතිව තිබෙන බවත් පැවසු මහින්ද රාජපක්ෂ මහතා ඇතිව තිබෙන තත්ත්වයට රජය වගකිව යුතු බව ද පැවසීය. කෙසේ නමුත රජයට මේ සම්බන්ධයෙන් තීන්දුවක් ගැනීමට නොහැකි වීම මෙයට මුලික හේතුව බවත් පැවසු මහින්ද රාජපක්ෂ මහතා, පක්ෂයක නායකයින් වැඩි දෙනෙක් සිටින විට තීන්දු ගැනීම අපහසු බව ද සඳහන් කළේය. පන්සලක වුවත් නායක හාමුදුරුවරු දෙතුන් දෙනෙක් සිටින විට වැඩකටයුතු සිදුකිරීමේ අපහසුතාවයක් පවතින බවත් මහින්ද රාජපක්ෂ මහතා මෙහිදී සඳහන් කළේය.", "URL": "https://sinhala.adaderana.lk/news.php?nid=86841", "Category": null, "Parent URL": null}