{"Source": "Adaderana", "Timestamp": "October 23, 2018 01:24 pm", "Headline": "ගිලා බැසීම් සම්බන්ධයෙන් අපි අවධානයෙන් ඉන්නේ", "News Content": "පවතින වර්ෂාපතනයත් සමඟ සිදුවිය හැකි ගිලා බැසීම් තත්ත්වයන් සම්බන්ධයෙන් අවධානය යොමුකර ඇති බව ජාතික ගොඩනැගිලි පර්යේෂණ ආයතනය පවසයි. පසුගිය දින කිහිපය තුළ මධ්‍යම කඳුකරයේ ප්‍රදේශ කිහිපයක පොලොව ගිලාබැසීම් තත්ත්වයන් වාර්තා වු අතර මේ සම්බන්ධයෙන් අද දෙරණ ජාතික ගොඩනැගිලි පර්යේෂණ ආයතනයෙන් විමසීමක් කළේය. එහිදි එම ආයතනයේ නායයෑම් පර්යේෂණ අංශයේ වැඩබලන අධ්‍යක්ෂ ආචාර්ය ගාමිණි ජයතිස්ස මහතා සඳහන් කළේ මේ පිළිබඳව දැනටමත් පර්යේෂණ ආරම්භ කර ඇති බවයි. ඉදිරියේදීත් මෙවැනි තත්ත්වයන් ඇති විය හැකි බව ආචාර්ය ගාමිණි ජයතිස්ස මහතා සඳහන් කළේය. මේ අතර අද (23) පස්වරුවේද දිවයිනේ ප්‍රදේශ රැසකට වැසි අපේක්ෂා කරන බව කාලගුණ විද්‍යා දෙපාර්තමේන්තුවේ අනාවැකිකරණ අංශයේ අධ්‍යක්ෂක අනූෂා වර්ණසුරිය මහත්මිය සඳහන් කළේය.", "URL": "https://sinhala.adaderana.lk/news.php?nid=98099", "Category": null, "Parent URL": null}