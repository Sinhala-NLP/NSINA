{"Source": "Adaderana", "Timestamp": "February 2, 2013 08:37 am", "Headline": "ඩොල්ෆින් සංහාරය නතර කිරීමේ බලය නාවික හමුදාවට පැවරුවා", "News Content": "නීති විරෝධී ලයිලා දැල් යොදා ඩොල්ෆින් මසුන් විනාශ කිරීම සම්බන්ධයෙන් නීතිය දැඩිව ක‍්‍රියාත්මක කිරීමට පියවර ගෙන ඇති බව ධීවර අමාත්‍ය රාජිත සේනාරත්න මහතා පවසයි. කල්පිටිය කන්දකුලිය, බත්තලංගුන්ඩුව මුහුදු තීරයේ සිට නාවික සැතපම් 10 ක් පමණ ඈතින් මුහුදේ ලයිලා දැල් යොදා ඩොලිෆින් මසුන් විනාශ කළ 15 දෙනෙකු පොලීසිය විසින් අත්අඩංගුවට ගෙන අධිකරණයට ඉදිරිපත් කිරීමෙන් පසු ලබන 05 වැනිදා දක්වා රක්ෂිත බණ්ධනාගාරගත කර තිබේ. අදාළ සැකකරුවන් කල්පිටිය මහේස්ත‍්‍රාත් අධිකරණයට ඉදිරිපත් කිරිමෙන් ඇනතුරුව මෙම නියෝගය ලබා දී ඇති බව පොලීසිය පවසයි. මෙම ඩොල්ෆින් මසුන් විනාශය පිළිබඳව අද දෙරණ පරිසර නීතීවේ දී ජගත් ගුණවර්ධන මහතාගෙන් විමසීමක් කරන ලදී. එහිදී ඔහු පැවසුවේ තහනම් ආම්පන්න භාවිත කරමින් සිදුකරන මෙම සංහාරය පසුගිය දා වාර්තා වූ එක් හුදකළා සිද්ධියක් පමණක්ම නොවන බවයි. නීති විරෝධී ආම්පන්න භාවිත කරමින් මෙවැනි ධීවර කටයුතුවල නියැලෙන අයට එරෙහිව පියවර ගත් ඇතැම් අවස්ථාවල දී දේශපාලන බලපෑම් එල්ල වූ බව ජගත් ගුණවර්ධන මහතා අවනාවරණය කළේය. ධීවර අමාත්‍යංශයට පමණක් නොව වන ජීවි දෙපාර්තමේන්තුවටද කල්පිටිය මුහුද ආශ‍්‍රිතව සිදුවන ඩොල්ෆින් මත්ස්‍ය සංහාරය නැවැත්වීම සඳහා නීතිමය බලයක් පවතින බව පරිසරවේදී නිතීඥ ජගත් ගුණවර්ධන මහතා කියා සිටියේය. කෙසේ වෙතත් මෙම ඩොල්ෆින් සංහාරය නැවැත්වීමේ සම්පූර්ණ බලය නාවික හමුදාවට පැවරූ බව රාජිත සේනාරත්න අමාත්‍යවරයා අද දෙරණට පැවසීය.", "URL": "https://sinhala.adaderana.lk/news.php?nid=31274", "Category": null, "Parent URL": null}