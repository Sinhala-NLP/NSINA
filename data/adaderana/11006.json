{"Source": "Adaderana", "Timestamp": "September 21, 2010 03:21 pm", "Headline": "ජනපතිගේ නිව්යෝර්ක් සංචාරයේ වියදම මිලියන 140 ක්", "News Content": "ජනාධිපති මහින්ද රාජපක්ෂ මහතා ප්‍රමුඛ රජයේ දූත පිරිසගේ නිව්යෝර්ක් සංචාරය සඳහා රුපියල් මිලියන 140 ක මුදලක් වැය කර ඇති බව එක්සත් ජාතික පක්ෂ මහ ලේකම් තිස්ස අත්තනායක මහතා පවසයි. මෙසේ මහජන මුදල් නාස්ති කිරීම අවම කරන ලෙස ආණ්ඩු පක්ෂයෙන් ඉල්ලා සිටින බව ඔහු සඳහන් කළේය. විදෙස් සංචාරයන් සඳහා මෙසේ මුදල් නාස්ති කරන ආණ්ඩුව පාන් මිල වැඩිකරමින්, පරිප්පු සඳහා බදු පනවමින් ජනතාව අපහසුතාවයට පත්කරන බවට ඒ මහතා චෝදනා කරයි. කොළඹ දී අද පැවති මාධ්‍ය හමුවකට එක්වෙමින් ඔහු මේ අදහස් පළ කළේය. එමෙන්ම කොළඹ මහ නගර සභාව අධිකාරියක් බවට පත් කිරීමට එරෙහිව මහජන පෙත්සමක් අත්සන් තැබීමට කටයුතු යොදා ඇතැයි එක්සත් ජාතික පක්ෂ මහ ලේකම්වරයා සඳහන් කළේය. මෙම පෙත්සම හරහා කොළඹ මහ නගර සභා මැතිවරණයක් පවත්වන ලෙසට මැතිවරණ කොමසාරිස්වරයාට බල කිරීමට බලාපොරොත්තු වන බව තිස්ස අත්තනායක මහතා සඳහන් කළේය. මෙසේ කොළඹ මහ නගර සභාව අධිකාරියක් බවට පත් කිරීමට කටයුතු කිරීම ප්‍රජාතන්ත්‍ර විරෝධී ක්‍රියාවක් බව ද ඔහු පෙන්වා දෙයි.", "URL": "https://sinhala.adaderana.lk/news.php?nid=11006", "Category": null, "Parent URL": null}