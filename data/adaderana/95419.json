{"Source": "Adaderana", "Timestamp": "September 2, 2018 02:02 pm", "Headline": "ජනපති හා සාර්ක් මහ ලේකම් හමුවෙයි", "News Content": "නේපාලයේ නිල සංචාරයක නිරතව සිටින ජනාධිපති මෛත්‍රීපාල සිරිසේන මහතා සහ සාර්ක් මහලේකම් අම්ජාද් හුසෙයින් මහතා අතර හමුවක් සිදුව තිබේ. කත්මන්ඩු නුවර පිහිටි සාර්ක් මහලේකම් කාර්යාලයේ දී මෙම හමුව සිදුවූ බව ජනාධිපති මාධ්‍ය අංශය සඳහන් කළේය. සාර්ක් සංවිධානය තුළ ශ්‍රී ලංකාව ප්‍රබල රාජ්‍යයක් ලෙස තමා හඳුනාගෙන ඇති බව පෙන්වා දී ඇති සාර්ක් මහලේකම්වරයා සාර්ක් සංවිධානයේ අරමුණු මුදුන්පත් කරවාගැනීමට ශ්‍රී ලංකාව නිරන්තරයෙන් ලබාදෙන සහයෝගය ඇගැයීමට ලක්කර තිබේ. සාර්ක් කලාපීය රටවල් අතර සහයෝගය සහ බැඳීම තවදුරටත් ශක්තිමත් කරගැනීමේ වැදගත්කම ජනාධිපති මෛත්‍රීපාල සිරිසේන මහතා එහිදී අවධාරණය කළ බව ජනාධිපති මාධ්‍ය අංශය පැවසීය. සාර්ක් සංවිධානයේ කටයුතු ඉදිරියට පවත්වාගෙන යාම වෙනුවෙන් සෑම අවස්ථාවකම තම උපරිමය සහය ලබාදෙන බව ද ජනාධිපතිවරයා ප්‍රකාශ කර තිබේ.", "URL": "https://sinhala.adaderana.lk/news.php?nid=95419", "Category": null, "Parent URL": null}