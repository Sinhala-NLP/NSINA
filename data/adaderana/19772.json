{"Source": "Adaderana", "Timestamp": "November 3, 2011 09:22 pm", "Headline": "උද්‍යාන විද්‍යා පර්යේෂණ ගොවිපළ කළමනාකරුට ස්ථාන මාරුවක්", "News Content": "උල්පත්ගම, උද්‍යාන විද්‍යා පර්යේෂණ ගොවිපළ කළමනාකරුට වහාම ක්‍රියාත්මක වන පරිදි ස්ථාන මාරුවක් ලබාදිමට කෘෂිකර්ම අමාත්‍යාංශය පියවර ගෙන තිබේ. කෘෂිකර්ම අමාත්‍ය මහින්ද යාපා අබේවර්ධන මහතාගේ නියෝගයක් මත මෙම ස්ථාන මාරුව ලබාදී ඇති බව සඳහන්ය. අකාර්යක්ෂමතාව, ගොවීන්ගේ ගැටලුවලට විසඳුම් ලබානොදීම ඇතුළු චෝදනා රැසක් ඔහුට එරෙහිව එල්ල වී තිබුණි. ගොවීන්ගේ ගැටලුවලට නිසි පිළිතුරු ලබාදෙන කාර්යක්ෂම කළමනාකරුවෙක් හැකි ඉක්මනින් උල්පත්ගම උද්‍යාන විද්‍යා පර්යේෂණ ගොවිපළට අනුයුක්ත කරන ලෙස අමාත්‍ය මහින්ද යාපා අබේවර්ධන මහතා කෘෂිකර්ම අධ්‍යක්ෂ ජනරාල්වරයාට නියෝග කර තිබේ. ඉදිරි මාස 3 ඇතුළත මෙම ගොවිපළේ ප්‍රගතිය පිළිබඳ වාර්තාවක් ලබාදීමට කටයුතු කරන ලෙස ද උපදෙස් ලබාදී ඇති බව කෘෂිකර්ම අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=19772", "Category": null, "Parent URL": null}