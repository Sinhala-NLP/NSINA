{"Source": "Adaderana", "Timestamp": "April 26, 2014 04:06 pm", "Headline": "ක්‍රමෝපාය සංවර්ධන පනතට විරුද්ධ වූ ආණ්ඩුවේ මන්ත්‍රීන්ට වැඩ වරදී?", "News Content": "ක්‍රමෝපාය සංවර්ධන පනතට අදාළව ආණ්ඩු පක්ෂයේ මන්ත්‍රිවරුන් ක්‍රියාකළ ආකාරය සම්බන්ධයෙන් වාර්තාවක් ලබා දීමට කටයුතු කරන බව ආණ්ඩු පක්ෂයේ ප්‍රධාන සංවිධායක දිනේෂ් ගුණවර්ධන මහතා පවසයි. අදාළ වාර්තාව ජනාධිපති මහින්ද රාජපක්ෂ මහතා වෙත ඉතා කඩිනමින් ලබා දීමට කටයුතු කරන බව දිනේෂ් ගුණවර්ධන අමාත්‍යවරයා සඳහන් කළේය. පසුගියදා පාර්ලිමේන්තුවට ඉදිරිපත් කෙරුණු ක්‍රමෝපාය සංවර්ධන පනතට ආණ්ඩු පක්ෂයේ ඇතැම් මන්ත්‍රිවරුන් විරුද්ධව ඡන්දය භාවිත කළ අතර ඇතැම් මන්ත්‍රිවරුන් අදාළ ඡන්ද විමසීම සිදුකරන අවස්ථාවට සහභාගි වී සිටියේ නැත. අදාළ පනත පාර්ලිමේන්තුවට ඉදිරිපත් කිරිමට ප්‍රථම ආණ්ඩු පක්ෂය නියෝජනය කරන සියලුම මන්ත්‍රිවරුන් එක්වී මෙම පනත ජයග්‍රහණය කිරිම සඳහා සාකච්ඡා කළ ද ඇතැම් මන්ත්‍රිවරුන් එයට විරුද්ධව කටයුතු කළ බව දිනේෂ් ගුණවර්ධන අමාත්‍යවරයා පෙන්වාදෙයි.", "URL": "https://sinhala.adaderana.lk/news.php?nid=42807", "Category": null, "Parent URL": null}