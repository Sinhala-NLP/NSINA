{"Source": "Adaderana", "Timestamp": "September 12, 2012 01:10 pm", "Headline": "පුංචි පහේ ප්‍රශ්න පත්‍ර කලින් පිටවී නෑ", "News Content": "මෙවර පහේ ශිෂ්‍යත්ව විභාගයේ ප්‍රශ්න පත්‍ර කලින් පිටවූ බවට හා විභාග අක්‍රමිකතා සිදුවූ බවට එල්ලවන චෝදනා තහවුරු වී නොමැති බව පොලිස් මාධ්‍ය ප්‍රකාශක කාර්යාලය පවසයි. ඉහත විභාගයේ අක‍්‍රමිතා සිදු වී ඇති බවට ලංකා ගුරු සේවා සංගමයේ ලේකම් බව පවසමින් මහින්ද ජයසිංහ යන අය විසින් මාධ්‍ය වෙත දැනුම්දීමක් කර තිබු අතර අපරාධ පරික්ෂණ දෙපාර්තමේන්තුව වෙත ඊට අදාළ ප‍්‍රකාශයක්ද ලබාදෙන ලද බව පොලිස් මාධ්‍ය ප්‍රකාශක කාර්යාලය කියා සිටියි. එමෙන්ම ඊට අදාළ දුරකථන අංක කිහිපයක්ද අධිකරණය වෙත ඔහු විසින් ලබාදුන් බව සඳහන්ය. මහින්ද ජයසිංහ යන විසින් ඔහුට තොරතුරු ලබාදුන් බව කියන සියලූ දුරකථන අංක වල හිමිකරුවන්ගෙන් ප‍්‍රකාශ ලබාගත් අතර විභාගයේ අක‍්‍රමිකතාවක් හෝ වේලාවට කලින් ප‍්‍රශ්න පත‍්‍රය පිටවු බවට අපරාධ පරික්ෂණ දෙපාර්තමේන්තුව මගින් කළ විමර්ශනයේදි අනාවරණය වී නොමැති බව පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතාගේ අත්සනින් යුතුව නිකුත් කළ නිවේදනයක වැඩිදුරටත් දැක්වෙයි.", "URL": "https://sinhala.adaderana.lk/news.php?nid=27347", "Category": null, "Parent URL": null}