{"Source": "Adaderana", "Timestamp": "June 20, 2014 05:33 pm", "Headline": "තලාව පොලීසියේ 4ට ස්ථාන මාරු", "News Content": "පොලිස් අත්අඩංගුවේ සිටි කාන්තාවක් එයින් මිදී පළායාමේ සිද්ධිය සම්බන්ධයෙන් තලාව පොලිස් ස්ථානයේ නිලධාරීන් සිව්දෙනෙකුට ස්ථාන මාරුවීම් ලබාදී තිබේ. පොලිස් සැරයන්වරයෙකු, පොලිස් කොස්තාපල්වරයෙකු සහ කාන්තා පොලිස් කොස්තාපල්වරියන් දෙදෙනෙකු මෙලෙස මාරුකර යවා ඇති බව සඳහන්ය. චෙක්පත් වංචාවක් සම්බන්ධයෙන් පසුගිය 09 වැනිදා තලාව පොලීසිය මගින් කාන්තාවක් අත්අඩංගුවට ගත් අතර පොලිස් අත්අඩංගුවේ පසු වු ඇය ඉන් මිදී පළාගොස් තිබුණි. කෙසේ වෙතත් අදාළ කාන්තාව පසුගිය 18 වැනිදා මාතලේ, කූඹියන්ගොඩ ප්‍රදේශයේ දී අත්අඩංගුවට ගැනීමට තලාව පොලීසියේ නිලධාරීන් කණ්ඩායමක් සමත් විය. සැකකාරිය අත්අඩංගුවේ පසුවන අවස්ථාවේ තලාව පොලිස් ස්ථානයේ රාජකාරියේ නිරතව සිටි පොලිස් නිලධාරීන් සිව්දෙනාට රාජකාරිය පැහැරහැරීමේ චෝදනා මත මෙලෙස ස්ථාන මාරුවීම් ලබාදීමට තඹුත්තේගම පොලිස් අධිකාරී ජේ.යු.රාමවික්‍රම මහතා නියෝග කර ඇති බව සඳහන්ය. ඒ අනුව පොලිස් සැරයන්වරයා විලච්චිය පොලිස් ස්ථානයටත්, කොස්තාපල්වරයා පදවිය පොලිස් ස්ථානයටත්, කොස්තාපල්වරියන් දෙදෙනා හිදෝගම පොලිස් ස්ථානය වෙතත් මාරුකර යවා ඇති බව පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=44114", "Category": null, "Parent URL": null}