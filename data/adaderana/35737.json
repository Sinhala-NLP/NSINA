{"Source": "Adaderana", "Timestamp": "July 13, 2013 08:41 am", "Headline": "වියදම ගැන නොව උවදුර ගැන හිතන්න", "News Content": "ඩෙංගු උවදුර මැඩලීම සඳහා ස්ථිරසාර විසදුමක් ලබාදීමට අවශ්‍ය කටයුතු කරන ලෙස ජනාධිපති මහින්ද රාජපක්ෂ මහතා අදාළ නිලධාරීන්ට උපදෙස් දී තිබේ. ඒ සඳහා වැය වන වියදම පිළිබඳ නොව ඩෙංගු උවදුරට කඩිනම් විසදුම් ලබාදිය හැකි ක්‍රමවේදයක් සකස් කිරීම පිළිබද අවධානය යොමු කරන ලෙස ජනාධිපතිවරයා එහි දී උපදෙස් දී ඇත. පරිසර හා පුණර්ජනනීය බලශක්ති අමාත්‍යංශයේ ප්‍රගති සමාලෝචන රැස්වීමේ දී ජනාධිපති මහින්ද රාජපක්ෂ මහතා මෙම උපදෙස් ලබා දී ඇති බව ජනාධිපති මාධ්‍ය අංශය පැවසුවේය. මහින්ද චින්තන ඉදිරි දැක්මට සමගාමීව 2013 සිට 2016 දක්වා කාලය තුළ ක්‍රියාත්මක කරන මධ්‍ය කාලීන සැලසුම් සම්බන්ධයෙන් එහිදී අවධානය යොමුවී තිබේ. අපද්‍රව්‍ය කළමනාකරණය, පරිසර සංරක්ෂණය, වන වගාව, රුක් රෝපණය, වැලි ගොඩදැමීම ආදී කරුණු පිළිබද මෙහිදී වැඩි අවධානය යොමු වූ බව ජනාධිපති මාධ්‍ය අංශය පවසයි. කරදියාන සහ වැල්ලම්පිටිය වැනි කුණු කඳු ඉවත් කිරීමේ වැඩපිළිවෙළක් කඩිනමින් සකස් කරන ලෙස ද ජනාධිපතිවරයා පරිසර අමාත්‍යංශ නිලධාරීන්ට උපදෙස් ලබා දී තිබේ.", "URL": "https://sinhala.adaderana.lk/news.php?nid=35737", "Category": null, "Parent URL": null}