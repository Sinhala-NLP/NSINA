{"Source": "Adaderana", "Timestamp": "August 31, 2018 05:23 pm", "Headline": " අනූනවයෙන් බේරුණ දුම්රිය අනතුර", "News Content": "අනුරාධපුර, ශ්‍රාවස්තිපුර දුම්රිය ස්ථානයේ දී අද(31) පෙරවරු 11.10 ට පමණ මගී දුම්රිය දෙකක් මුහුණට මුහුණ ගැටී සිදුවන්නට ගිය දරුණු අනතුරක් එම දුම්රිය ස්ථානාධිපතිවරයා විසින් වළක්වා ගත් බව අද දෙරණ වාර්තාකරු පවසයි. ස්ථානාධිපතිවරයා විසින් ගනු ලැබූ තාක්ෂණික ක්‍රියාමාර්ගය හේතුවෙන් මෙම අනතුර වැළකී තිබේ. මෙසේ මුහුණට මුහුණ ගැටීමට ගොස් තිබුණේ ගල්කිස්සේ සිට කන්කසන්තුරේ බලා ධාවනය වෙමින් තිබූ යාල්දේවී සීඝ්‍රගාමී දුම්රිය හා මැදවච්චිය සිට කොළඹ කොටුව බලා ධාවනය වෙමින් මන්දගාමී දුම්රියයි. මෙම දුම්රිය දෙකෙහි මගීන් රැසක් සිටි බව ද අප වාර්තාකරු පැවසීය. ශ්‍රාවස්තිපුර දුම්රිය ස්ථානයේ ප්‍රකාශකයෙක් කියා සිටියේ, මැදවච්චියේ සිට පැමිණි මන්දගාමී දුම්රිය පළමුවෙන් දුම්රිය ස්ථානයට ඇතුල්වීමට සංඥා ලබා දී තිබිය දී යාල්දේවී දුම්රිය අනපේක්ෂීත ලෙස අනෙක් පසින් පැමිණීම නිසා මෙම අනතුර සිදුවීමට ගිය බවයි. එම ප්‍රකාශකයා වැඩිදුරටත් පැවසා සිටියේ, මන්දගාමී දුම්රිය එම ස්ථානයට පැමිණ නතර කරන තුරු අනෙක් පසින් පැමිණි යාල්දේවී දුම්රියට සංඥා ලබා දී නොතිබුණ බවයි. ශ්‍රාවස්තිපුර දුම්රිය ස්ථානයේ සිට කිලෝමීටරයක් පමණ දුරින් පළමු සංඥා කුළුණ පිහිටා ඇති අතර, එහි දුම්රිය නවත්වන ලෙසට කර තිබූ සංඥාව නොතකා යාල්දේවී දුම්රිය ඉදිරියට ධාවනය කරවීම නිසා මෙම අනතුර සිදුවන්නට ගිය බවයි. යාල්දේවී දුම්රිය ශ්‍රාවස්තිපුර දුම්රිය ස්ථානයේ නොනවත්වා ධාවනය කරන බැවින් අනපේක්ෂිත ලෙස එම දුම්රිය, දුම්රිය ස්ථානයේ පසුකර යෑමට පැමිණෙන දුටු දුම්රිය ස්ථානාධිපති එස්.කේ.චාමර මහතා, දුම්රිය වේදිකාවට පැමිණ දුම්රිය නවත්වන ලෙස යාල්දේවී දුම්රිය වෙත සංඥා කර දුම්රිය පීල්ල වෙනස් කර තිබේ. ඉන් අනතුරුව ඔහු අනෙක් පසින් පැමිණෙමින් තිබූ මන්දගාමී දුම්රිය ඉදිරියට දිව ගොස් එය නවත්වන්නැයි සංඥා කර තිබේ. ඒ අනුව මන්දගාමී දුම්රිය එම ස්ථානයේ නවත්වා ගැනීමට හැකි වී ඇති අතර, යාල්දේවී දුම්රිය මාරු කළ පිල්ලේ මද දුරක් ගොස් නතර වී තිබිණි. කෙසේ වෙතත් සිදුවීමට ගිය අනතුර සම්බන්ධයෙන් බලධාරීන් මේ වන විට පරීක්ෂණයක් ආරම්භ කර තිබේ. මේ අතර මන්දගාමී දුම්රිය පැයක පමණ ප්‍රමාදයකින් අනතුරුව නැවතත් කොළඹ බලා පිටත් වූ බව ද පැවසෙයි. මේ අතර යාල්දේවී දුම්රිය අනුරාධපුර දුම්රිය ස්ථානයේ නතර කර තිබී ඇති බවත්, එහි එන්ජිමේ තිරිංගවල යම් දෝෂයක් ඇති නොමැති බව අනාවරණය වූ බවත් වාර්තා වෙයි. කෙසේ වෙතත් යාල්දේවී දුම්රිය කන්කසන්තුරේ බලා ධාවනය කර වීමේ දී එහි ආරක්ෂාවට පරීක්ෂණ නිලධාරීන් දෙදෙනෙක් යෙදවූ බව ද වාර්තා විය.", "URL": "https://sinhala.adaderana.lk/news.php?nid=95321", "Category": null, "Parent URL": null}