{"Source": "Adaderana", "Timestamp": "May 27, 2013 10:52 am", "Headline": "යකඩ යකාට තරුණ ජීවිත 2ක් බිලි", "News Content": "හික්කඩුව, වැල්ලවත්ත අනාරක්ෂිත දුම්රිය හරස් මාර්ගයේ දී යතුරුපැදියක් දුම්රියක ගැටී 18 හැවිරිදි තරුණයෙකු මියගොස් තවත් අයෙතු තුවාල ලබා තිබේ. කොළඹ සිට ගාල්ල දක්වා ධාවනය වූ දුම්රියක ගැටීමෙන් අනතුර සිදුව ඇති බව පොලීසිය පැවසීය. අනතුරින් ජීවිතක්ෂයට පත්ව ඇත්තේ හික්කඩුව, කළුපේ ප්‍රදේශයේ පදිංචි තරුණයෙකි. යතුරුපැදියේ රියදුරු තුවාල ලබා බලපිටිය රෝහලට ඇතුළත් කර තිබේ. මෘත ශරීරය කරාපිටිය රෝහලේ මෘත ශරීරාගාරයේ තැන්පත් කර ඇත. මේ අතර අනුරාධපුර මධ්‍ය මහා විද්‍යාලය අසල දුම්රිය මාර්ගයේ ගමන් ගත් 25 හැවිරිදි තරුණයෙකු ද දුම්රියක ගැටීමෙන් මියගොස් තිබේ. වව්නියාවේ සිට කොළඹ දක්වා ධාවනය වූ දුම්රියක ගැටීමෙන් මෙම අනතුර සිදුව ඇති බව පොලීසිය සඳහන් කළේය. මියගොස් ඇත්තේ මිහින්තලය, ඉහළගම ප්‍රදේශයේ පදිංචි තරුණයෙකි. මෘත ශරීරය අනුරාධපුර රෝහලේ මෘත ශරීරාගාරයේ තැන්පත් කර ඇත.", "URL": "https://sinhala.adaderana.lk/news.php?nid=34423", "Category": null, "Parent URL": null}