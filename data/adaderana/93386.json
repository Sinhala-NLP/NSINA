{"Source": "Adaderana", "Timestamp": "July 29, 2018 11:06 am", "Headline": "මෝසම් වර්ෂාව නිසා ගොඩනැගිලි රැසක් කඩා වැටීමේ අවදානමක", "News Content": "ඉන්දියාවේ උත්තර් ප්‍රදේශ් ප්‍රන්තයට වර්ෂාව සහිත අහයපත් කාලගුණයෙන් දැඩි ලෙස බලපෑම් එල්ල වී තිබේ. වර්ෂාවත් සමඟ හටගත් ගංවතුරට හසුව පුද්ගලයින් 60 දෙනෙකු පමණ මරණයට පත්ව ඇති බවද එරට මාධ්‍ය වාර්තා කරයි. දහස් සංඛ්‍යාත පිරිසකට බලපෑම් එල්ල වූ ගංවතුරෙන් ප්‍රදේශයේ ස්ථාන රැසක් ජලයෙන් පිරී පැවති බව සඳහන් වේ. ආපදා තත්ත්වයෙන් තවත් පුද්ගලයින් පනස් දෙදෙනෙකු පමණ තුවාල ලබා ඇත. ප්‍රාන්තය තුළ මිලියන ගණනක් ජනතාව ආරක්ෂිත ස්ථාන වෙත යොමු කිරීමට ඉන්දීය බලධාරීන් පියවර ගෙන ඇති බවද වාර්තා විය. මේ අතර වර්ෂාවෙන් එල්ල වූ බලපෑම් හේතුවෙන් උත්තර් ප්‍රදේශ් ප්‍රාන්තයේ ගොඩනැගිල්ලක්ද කඩා වැටී තිබේ. සිදුවීම වාර්තා වීමත් සමග එම ස්ථානයට සහන සේවකයින් රැසක් යෙදවීමට බලධාරීන් පියවර ගත් අතර ඔවුන් සුන්බුන් අතර සිරව සිටි පුද්ගලයින් මුදාගැනීම සඳහා මෙහෙයුමක් ආරම්භ කළා. මේ දිනවල පවතින මෝසම් වර්ෂාවෙන් පාදමට එල්ල වන බලපෑම් හේතුවෙන් ඉන්දියාවේ ගොඩනැගිලි රැසක් කඩා වැටීමේ අවදානමක පවතින බවද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=93386", "Category": null, "Parent URL": null}