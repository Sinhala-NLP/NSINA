{"Source": "Adaderana", "Timestamp": "October 10, 2010 09:14 am", "Headline": "මදුරුවන් බෝ කළාට 4,484 ට නොතීසි", "News Content": "ඩෙංගු මදුරු කීටයන් බෝ විය හැකි යැයි සැලකෙන ස්ථාන පවත්වාගෙන ගිය පුද්ගලයින් 4484 දෙනෙකුට නොතේසි නිකුත් කර තිබේ. සෞඛ්‍ය අමාත්‍යාංශය විසින් ඊයේ දිනය තුළ සිදු කළ පරීක්ෂාවෙන් අනතුරුව මෙම නොතේසි නිකුත් කිරීම සිදු කර ඇති බව වාර්තා වේ. මෙහි දී දිවයින පුරා නිවාස දෙලක්ෂ අසූ පන් දහස් නවසිය දහ අටක් පරීක්ෂාවට ලක් කර ඇති බවත්, එහි දී ඩෙංගු මදුරුවන් බෝ විය හැකි අවදානම් ස්ථාන හැට හත් දහස් හත්සිය අනූ හයක් හඳුනාගෙන ඇති බවත්, වාර්තා වේ. මේ අතරින් වැඩිම අවදානම් ස්ථාන ප්‍රමාණයක් වයඹ , සබරගමුව සහ උතුරු මැද පළාත් වලින් වාර්තා වී තිබේ. මෙහි දී වයඹ පළාතේ පුද්ගලයින් අටසිය හැත්තෑ දෙදෙනෙකුට සබරගමු පළාතේ පුද්ගලයින් අටසිය පනස් එක් දෙනෙකුට බස්නාහිර පළාතේ පුද්ගලයින් පන්සිය එක් දෙනෙකුට දකුණු පළාතෙන් පුද්ගලයින් හාරසිය අනූ පස් දෙනෙකුට නොතීසි නිකුත් කර ඇත. ඌව පළාතෙන් පුද්ගලයින් එකසිය තිස් නව දෙනෙකුට ද , මධ්‍යම පළාතින් පුද්ගලයින් දෙසිය විසි අට දෙනෙකුට ද , උතුරු මැද පළාතින් පුද්ගලයින් පන්සිය පනස් එක් දෙනෙකුට ද , නැගෙනහිර පළාතින් පුද්ගලයින් හත්සිය විසි පස් දෙනෙකුට ද උතුරු පළාතින් පුද්ගලයින් එකසිය දෙදෙනෙකුට ද නොතීසි නිකුත් කර ඇති බව සඳහන් වේ. ජාතික ඩෙංගු මර්දන සතිය ලබන 9 වැනි දින දක්වා ක්‍රියාත්මක කෙරේ.", "URL": "https://sinhala.adaderana.lk/news.php?nid=11396", "Category": null, "Parent URL": null}