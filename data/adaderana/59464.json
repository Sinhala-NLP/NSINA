{"Source": "Adaderana", "Timestamp": "April 25, 2016 10:19 am", "Headline": " දිය රකුසාට 4ක් බිලි", "News Content": "නිලාවේලි පරෙවි දූපත අසළ මුහුදු තීරයේ කොරල්පර නරඹමින් සිටි 24 හැවිරිදි විශ්වවිද්‍යාල සිසුවෙකු මුහුදට වැටී මියගොස් තිබේ.කොරල්පර නරඹමින් සිටි සිසුන් 13 දෙනෙකු අතරින් එක් සිසුවෙකු මුහුදට වැටී ඇති බව පොලීසිය පවසයි. එහිදී පොලිස් ජීවිතාරක්ෂක නිලධාරීන් විසින් සිසුවා බේරාගෙන නිලාවේලි රෝහලට ඇතුළත් කර ඇති අතර එහිදී ඔහු මියගොස් තිබේ.මේ අතර කලවංචිකුඩිය, ඔන්දච්චිමඩම් මුහුදු ප්‍රදේශයේ දිය නාමින් සිටි 15 හැවිරිදි ළමයෙකු දියේ ගිළී මියගොස් තිබේ.දියේ ගිළීමෙන් අසාධ්‍ය තත්ත්වයේ පසු වූ අදාළ දරුවා කලවංචිකුඩි රෝහලට ඇතුළත් කිරීමෙන් පසු මියගිය බව පොලීසිය පවසයි.මේ අතර මීගමුව, කැපුම්ගොඩ මුහුදු තීරයේ දිය නෑමට ගිය ළමුන් තිදෙනෙකු අතරින් එක් ළමයෙකු දියේ ගිළී අතුරුදන්ව තිබේ.අතුරුදන්ව ඇත්තේ 17 හැවිරිදි පමුණුගම, පොන්නප්පාඩුව ප්‍රදේශයේ පදිංචි අයෙකු බව පොලීසිය පවසයි.නාවික හමුදාව, පොලීසිය සහ ප්‍රදේශවාසීන් එක්ව අතුරුදන්වූ ළමයා සෙවීමේ මෙහෙයුම් ආරම්භ කර තිබේ.මේ අතර කළාඔයේ දින නෑමට ගිය තරුණයෙකු දියේ ගිළී අතුරුදන්ව තිබේ.අදාළ තරුණයා තවත් අයෙකු සමග දිය නෑමට ගිය අවස්ථාවේ ජල පහරට හසුව ගසාගෙන ගොස් ඇති බව පොලීසිය පවසයි.එහිදී ප්‍රදේශවාසින් විසින් එක් අයෙකු බේරාගෙන පුත්තලම රෝහලට ඇතුළත් කර තිබේ.දියේ ගිළීමෙන් අතුරුදන්ව ඇත්තේ 21 හැවිරිදි මදුරන්කුලිය, මුට්ටිපාලකුලම් ප්‍රදේශයේ පදිංචිව සිටි තරුණයෙකි.නාවික හමුදාව, පොලීසිය සහ ප්‍රදේශවාසීන් එක්ව අතුරුදන් වූ තරුණයා සෙවීමේ මෙහෙයුම් ආරම්භ කර තිබේ.", "URL": "https://sinhala.adaderana.lk/news.php?nid=59464", "Category": null, "Parent URL": null}