{"Source": "Adaderana", "Timestamp": "March 10, 2015 02:46 pm", "Headline": "කුමාර පැන්නීමට දේශපාලන අරමුණක් නෑ ", "News Content": "කොළඹ විශ්ව විද්‍යාලයේ උපකුලපති තනතුර දරන ආචාර්ය කුමාර හිරිඹුරේගම මහතා ඉවත් කිරීමට ගෙන යන අරගලය දේශපාලන අරමුණක් නොවන බව විශ්වවිද්‍යාල ආචාර්යවරුන්ගේ සමිති සම්මේලනය පවසයි.එහි මාධ්‍ය ප්‍රකාශක ආචාර්ය නිර්මාල් රංජිත් දේවසිරි මහතා කියා සිටියේ හිරිඹුරේගම මහතාට ආයතනයක පරිපාලන කටයුතු ගැන දැනුමක් නැති බවත්, ඔහුට ඇති එකම සුදුසුකම දේශපාලන සුදුසුකම පමණක් බවත්ය.හිරිඹුරේගම මහතා එම තනතුරට පත්වීමට පෙර සිටම ඔහුගේ සුදුසුකම් ගැන සලකා එම තනතුරට ඔහු නුසුදුසු යැයි සරසවි ආචාර්යවරුන්ගේ සම්මේලනය විරෝධය පළ කළ බවත්, ඒ අනූව දැන් පවා ඔහු ඉවත් කිරීමට ගෙන යන අරගලය දේශපාලන අරමුණක් මත සිදුවන්නක් නොවන බවත්, ඒ මහතා පෙන්වාදුන්නේය.කොළඹ විශ්වවිද්‍යාලයේ උපකුලපති ලෙස කටයුතු කරන ආචාර්ය කුමාර හිරි‍ඹුරේගම මහතාට එම තනතුරින් ඉවත් වන ලෙසට බලපෑම් කරමින් සරසවි ආචාර්යවරුන් එම විශ්වවිද්‍යාල පරිශ්‍රයේ ඊයේ විරෝධතාවක් ආරම්භ කළ අතර එය අද නතර කරන ලදී.ඒ සම්බන්ධයෙන් සාකච්ඡාවක් අද විශ්වවිද්‍යාල ප්‍රතිපාදන කොමිස‍මේ සභාපති මොහාන් සිල්වා සමග පැවැත්වීමෙන් පසු ඔවුන් මාධ්‍ය හමුවක් පවත්වා ඉදිරි ක්‍රියාමාර්ග ගැන අදහස් දැක්වූ අතර ඊට එක්වෙමින් නිර්මාල් රංජිත් දේවසිරි මහතා මේ අදහස් පළ කළේය.විශ්වවිද්‍යාල ප්‍රතිපාදන කොමිසම ලබාදුන් ප්‍රතිචාරය අනූව දින කිහිපයක් බලා සිටින බවත්, එම කාලය තුළ හි‍රිඹුරේගම මහතා තනතුරින් ඉවත් නොවන්නේ නම් යළි විරෝධතා ආරම්භ කරන බවත්, ඒ මහතා කීවේය.නිර්මාල් රංජිත් දේවසිරි මහතා කියා සිටියේ කොළඹ සරසවියේ ආචාර්යවරුන් 685 දෙනාගෙන් එක් අයෙකු හෝ කුමාර හිරිඹුරේගම මහතාගේ පරිපාලනයට කැමැති නැති බවයි.හැකි නම් ආචාර්යවරුන් 85 දෙනෙකුවත් එක් කර පෙන්වන්නැයි ද හෙතෙම අභියෝග කළේය.කොළඹ පමණක් නොව යාපනය, අග්නිදිග විශ්වවිද්‍යාල වල පවා උපකුලපතිවරුන් පත්කිරීම සිදුව ඇත්තේ දේශපාලන අතකොළු විසින් බවත්, මින් ඉදිරියටවත් එවැනි පත් කිරීම් නොකර සුදුස්සන් එම තනතුරුවලට පත් කරන ලෙසත්, ඔහු එහිදී බලධාරීන්ගෙන් ඉල්ලා සිටියේය. මාධ්‍ය හමුවට එක්වූ කොළඹ විශ්ව විද්‍යාලයේ ආචාර්යවරුන්ගේ සමිති සම්මේලනයේ සභාපති දේවක කේ. වීරකෝන් පැවසුවේ පසුගිය කාල වකවානුවේ කොළඹ සරසවියේ කටයුතු සිදුවූ ආකාරය දෙස බැලිමේදී විශ්ව විද්‍යාල ප්‍රතිපාදන කොමිසමත් දේශපාලන අධිකාරියත් හිරිඹුරේගම මහතා ඉවත් විය යුතු ස්ථාවරයේ පැහැදිලිව සිටින බවයි.හිරිඹුරේගම මහතා කොළඹ සරසවියේ උපකුලපති තනතුරට නොගැලපෙන්නේ හේතු කිහිපයක් නිසා යැයිද ඔහු පෙන්වාදුන්නේය.ඔහුට එම ධූරය දැරීමට ශාස්ත්‍රීය හා පරිපාලන දැනුම අඩු බවත්, භාර්යාව යූජිසියේ සභාපති නිසා මත ගැටුමක් ඇතිවීමට තිබූ ඉඩත්, තෝරා ගැනීමේ පාලක මණ්ඩල ඡන්දයෙන් දෙවැනි තැන හිමිවීමත්, පසුගිය මාස 20ක කාලයක් තිස්සේ ඔහුගේ ක්‍රියාකලාපය සියුම්ව අධ්‍යයනය කර එම තනතුරේ රාජකාරී කළ ආකාරය පිළිගත නොහැකි බවත්, යන කාරණා මත කුමාර හිරිඹුරේගම මහතා එම තනතුරට නොගැලපෙන බව ඒ මහතා පැවසීය.සරසවි ආචාර්යවරුන් විසින් පසුගිය ජනවාරී 21දා ලේඛනයක් හදා ඒ මහතාට දුන් බවත්, ඔහු සම්බන්ධයෙන් විශ්වාසය බිඳ වැටී ඇති නිසා ධූරයෙන් ඉවත් වෙන්න කියූ බවත්, තනතුරෙන් නොගිය නිසා විරෝධතා දෙකක් ද කළ නමුත් ඔහු ඉවත් වූයේ නැති බවත් දේවක ‍ෙක්. වීරකෝන් මහතා කීවේය.මාධ්‍ය හමුවේදී අදහස් දැක්වූ විශ්ව විද්‍යාල ආචාර්යවරුන්ගේ සමිති සම්මේලනයේ සභාපති ප්‍රභාත් ජයසිංහ මහතා කියා සිටියේ නැගෙනහිර, අග්නිදිග හා යාපනය විශ්ව විද්‍යාල වලද ඇත්තේ මෙවැනිම තත්ත්වයක් බවයි.මෙය කේවල් කිරීමේ ප්‍රශ්නයක් නොවන බවත්, විශ්වාසය පිළිබඳ ප්‍රශ්නයක්බවත්, ඒ මහතා පැවසීය.“අපි ඔහුට ඉවත්වැන්නැයි කලින්ම පණිවිඩයක් දුන්නා නමුත් ඔහු ඉවත් වුණේ නෑ” ඒ මහතා කීවේය.සරසවි ඇදුරන්ගේ විරෝධතාවය හේතුවෙන් සිසුන්ගේ අධ්‍යයන කටයුතුවලට බාධාවක් නොවුණු බවද ඔහු වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=49862", "Category": null, "Parent URL": null}