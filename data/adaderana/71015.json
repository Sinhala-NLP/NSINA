{"Source": "Adaderana", "Timestamp": "March 18, 2017 07:49 am", "Headline": "පොහොර සහනාධාර ලෙස මිලියන 1500ක් ", "News Content": "තේ, රබර් සහ පොල් යන වැවිලි බෝග සඳහා පොහොර සහනාධාර ලෙස රුපියල් මිලියන 1500ක් ලබාදීමට රජය තීරණය කර තිබේ. වැවිලි කර්මාන්ත අමාත්‍ය නවීන් දිසානායක මහතාගේ ඉල්ලීමකට අනුව 2017 වසර සඳහා මෙම පොහොර සහනාධාර ලබාදීමට රජය තීරණය කර ඇති බව රජයේ ප්‍රවෘත්ති දෙපාර්තමේන්තුව පවසයි. ඒ අනුව පොහොර සහනාධාර ලබාදීම සඳහා කුඩා තේ වතු සංවර්ධන අධිකාරියට රුපියල් මිලියන 900ක්, පොල් වගා කිරීමේ මණ්ඩලයට රුපියල් මිලියන 500ක්, සහ රබර් සංවර්ධන දෙපාර්තමේන්තුවට රුපියල් මිලියන 100ක් ලෙස එම ප්‍රතිපාදන වෙන්කර ඇති බව සඳහන්ය. කුඩා තේවතු හිමියන් සඳහා උපරිමය හෙක්ටයාරයක් සඳහා රුපියල් 15,000කට යටත්ව පොහොර සහනාධාරය ලබා ගත හැකි අතර පොල් වගාකරුවන් සඳහා අක්කර 05ක උපරිමය දක්වා රුපියල් 9000කට යටත්ව පොහොර සහනාධාර ලබා ගත හැකිය. රබර් වගාකරුවන්ට හෙක්ටයාර් 02ක උපරිමයක් දක්වා පොහොර සහනාධාරයට ඉල්ලුම් කළ හැකි අතර උපරිමය රුපියල් 5000කට යටත්ව සහනාධාර මුදල් ඔවුන්ට හිමිවන බව සඳහන්ය. මෙම පොහොර සහනාධාර මුදල් ලබන ජුනි මස 30 වනදාට පෙර වගාකරුවන් වෙත ලබාදීමට අදාළ ආයතන වෙත උපදෙස් ලබාදී ඇති බව වැවිලි කර්මාන්ත අමාත්‍යංශය පෙන්වා දී ඇත.මේ අතර පසුගිය වර්ෂයේ පොහොර සහනාධාරය නොලැබුණු පොල් වගාකරුවන්ට ප්‍රමුඛත්වය ලබා දෙමින් මෙවර පොහොර සහනාධාරය ලබා දීමට කටයුතු කරන බව පොල් වගා කිරිමේ මණ්ඩලය පවසයි.එම මණ්ඩලයේ සාමාන්‍යාධිකාරි කේ.ඩි.එච් ධර්මසිරි මහතා සඳහන් කළේ පොහොර සහනාධාර ලෙස මෙම වසර සඳහා රුපියල් මිලියන 500ක මුදලක් පොල් වගා කිරීමේ මණ්ඩලය වෙත ලැබී ඇති බවය.", "URL": "https://sinhala.adaderana.lk/news.php?nid=71015", "Category": null, "Parent URL": null}