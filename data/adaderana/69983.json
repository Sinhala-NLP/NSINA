{"Source": "Adaderana", "Timestamp": "February 23, 2017 07:48 am", "Headline": "ජාතික බාලදක්ෂ සම්මාන ප්‍රදානය ජනපති ප්‍රධානත්වයෙන්", "News Content": "ජාතික බාලදක්ෂ සම්මාන ප්‍රදානය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවත්වා තිබේ.ඊයේ(22) පස්වරුවේ කොළඹ නෙළුම් පොකුණ රඟහලේදී මෙම සම්මාන ප්‍රදානය සිදුවූ බව ජනාධිපති මාධ්‍ය අංශය සඳහන් කළේය.ශ්‍රී ලංකා බාලදක්ෂ සංගමය, වසර 04කට වරක් පවත්වනු ලබන ජාතික බාලදක්ෂ සම්මාන ප්‍රදානයේදී බාලදක්ෂ සේවයට කැපවූ 20 දෙනෙකුට ජනාධිපති මෛත්‍රීපාල සිරිසේන මහතා අතින් “රජත සිංහ“ සම්මාන පිරිනමනු ලැබීය.එමෙන්ම ශ්‍රී ලංකාව පුරා විසිරී සිටින බාලදක්ෂ ආචාර්යවරුන් 565 දෙනෙකු සඳහා ද සම්මාන පිරිනැමීම මෙහිදී සිදුව තිබේ.ඉන්දියාව, කොරියාව, මැලේසියාව, නේපාලය යන රටවල බාලදක්ෂ කොමසාරිස්වරුන්ද ජනාධිපති මෛත්‍රීපාල සිරිසේන මහතා අතින් සම්මාන ලබාගත් බව ජනාධිපති මාධ්‍ය අංශය සඳහන් කළේය.බාලදක්ෂ ව්‍යාපාරය තුළ වැඩිහිටියන් ලෙස ස්වේඡාවෙන් හා කැපවීමෙන් කටයුතු කළ ආචාර්ය මහත්ම මහත්මීන් ජාතික මට්ටමෙන් ඇගයීම හා ඔවුන් දිරිගැන්වීම මෙම සම්මාන උළෙලේ අරමුණ වී තිබුණි.පෙරබරවාරි මස 22 වන දිනට යෙදෙන ලෝක බාලදක්ෂ දිනයට සමගාමීව මෙය සංවිධානනය කර තිබූ අතර ශ්‍රී ලංකා බාලදක්ෂ ව්‍යාපාරය සඳහා දක්වන දායකත්වය වෙනුවෙන් ජනාධිපති මෛත්‍රීපාල සිරිසේන මහතා වෙතද මෙහිදී විශේෂ සම්මානයක් පිරිනමනු ලබයි.", "URL": "https://sinhala.adaderana.lk/news.php?nid=69983", "Category": null, "Parent URL": null}