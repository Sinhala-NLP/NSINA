{"Source": "Adaderana", "Timestamp": "June 17, 2016 08:45 pm", "Headline": " ලාංකික සරණාගතයින් වැඳ වැටෙයි -  ඉන්දුනීසියානු බලධාරීන් කම්පා නොවෙයි", "News Content": "මීට දින කිහිපයකට ඉහතදී ශ්‍රී ලාංකික සරණාගතයින් පිරිසක් රැගෙන ඕස්ට්‍රේලියාව බලා යාත්‍රාකරමින් සිටියදී බෝට්ටුවේ ඇතිවූ තාක්ෂණික දෝෂයක් හේතුවෙන් ඉන්දුනීසියාවේ, අචේ පළාතේ ලොක්නා වෙරළේ යාත්‍රාවක දින 6 ක් ගත කළ ලාංකික සරණාගතයින් 44 දෙනෙකු අද යළි ජාත්‍යන්තර මුහුද වෙත හරවා යැවීමට එරට බලධාරීන් පියවර ගෙන තිබේ. ඉන්දුනීසියාවේ අචේ දිස්ත්‍රික්කයේ බලධාරීන් උපුටා දක්වමින් ජකර්තා ග්ලෝබ් පුවත්පතේ නිල වෙබ් අඩවිය මේ බව වාර්තා කරයි.ඒ අනූව ඕස්ට්‍රේලියාව බලා යාත්‍රාකරමින් සිටියදී බෝට්ටුවේ ඇතිවූ තාක්ෂණික දෝෂයක් හේතුවෙන් ඉන්දුනීසියානු වෙරළ තීරයට ඇදී ගිය ශ්‍රී ලාංකික සරණාගතයින් රැගත් යාත්‍රාව යළි ජාත්‍යන්තර මුහුදට හරවා යැවීමට ඉන්දුනීසියානු බලධාරීන් කටයුතු කර තිබේ.අදාළ යාත්‍රාවේ ශ්‍රී ලාංකික සරණාගතයින් 44 දෙනෙකු සිටින බව පැවසෙන අතර ඒ අතර දරුවන් 9 දෙනෙකු සහ කාන්තාවන් කිහිපදෙනෙකුද සිටින බව වාර්තා වේ.යාත්‍රාවේ එන්ජිමේ ඇතිවූ තාක්ෂණික ගැටළුවක් හේතුවෙන් ඔවුන් ඉන්දුනීසියාවේ අචේ ප්‍රාන්තයේ වෙරළට පැමිණ ඇති බව සඳහන්ය. විදෙස් වාර්තා පවසන ආකාරයට ඉන්දුනීසියානු රජය සරණාගතයින්ට ආහාර සහ සෞඛ්‍ය පහසුකම් ලබාදුන්නද ඔවුන්ව සිය රටට ඇතුළු කරගැනීම ප්‍රතික්ෂේප කර තිබේ.ඒ ඔවුන් සතුව කිසිදු නීතිමය වාර්තාවක් නොතිබුණ හේතුවෙන් බව ඉන්දුනීසියානු වාර්තා පෙන්වාදෙයි. මේ අතර ඔවුන් යළි ජාත්‍යන්තර මුහුදට යැවීමට එරෙහිව විරෝධතාවයේ යෙදෙමින් යාත්‍රාවේ සිටි සරණාගතයින් ඉන් පිටතට පනින ආකාරය සහ එරට බලධාරීන් ඉදිරියේ වැඳ වැටෙන ආකාරය විදෙස් මාධ්‍ය වාර්තා කර තිබුණි.ඉන්දුනීසියාව ඔවුන්ගේ ගමනාන්තය නොවන නිසා ගොඩ බැසීමට අවසර නොදෙන බව අචේ ප්‍රාන්ත බලධාරීන් වැඩිදුරටත් පවසා තිබේ.අචේ ප්‍රාන්ත පොලිස් බලධාරීන් අහසට වෙඩි තබමින් අනතුරු ඇඟවීම් ද නිකුත් කර ඇති අතර ඔවුන් පවසා ඇත්තේ කිසිසේත් සිය ප්‍රාන්තයට සරණාගතයින් බාර නොගන්නා බව යැයිද විදෙස් වාර්තාවල දැක්වෙයි.මේ අතර යාත්‍රාවෙන් බසින්න දෙන්න නැතිනම් වෙඩි තබන්න යැයිද සරණාගතයින් කියන අයුරු දක්නට ලැබේ.", "URL": "https://sinhala.adaderana.lk/news.php?nid=61205", "Category": null, "Parent URL": null}