{"Source": "Adaderana", "Timestamp": "March 5, 2017 06:57 am", "Headline": "අනතුරින් 3ක් මරුට-5ට තුවාල", "News Content": "රුවන්වැල්ල - තල්දූව ඌරාපොල මාර්ගයේ අමිතිරිගල ප්‍රදේශයේ දී සිදුවු රිය අනතුරකින් පුද්ලයින් තිදෙනෙකු මියගොස් තිබේ. වෑන් රථයක් සහ පුද්ගලික බස් රථයක් එකිනෙක ගැටීමෙන් අනතුර සිදුව ඇති බව පොලීසිය පැවසුවේය. අනතුරෙන් වෑන් රථයේ රියදුරු සහ එහි ගමන් කළ අට දෙනෙකු බරපතළ තුවාල ලබා අවිස්සාවේල්ල රෝහලට ඇතුළත් කර තිබේ. එහිදී වෑන් රථයේ රියදුරු සහ කාන්තාවන් දෙදෙනෙකු මියගිය බව පොලීසිය සඳහන් කළේය. මියගොස් ඇත්තේ යක්කල ප්‍රදේශයේ පදිංචිව සිටි 63න් හැවිරිදි සහ 65 හැවිරිදි වියේ පසුවු කාන්තාවන් දෙදෙනෙකි. මියගිය වෑන් රථයේ රියදුරු යක්කල - මාගවිට ප්‍රදේශයේ පදිංචිව සිටි 68 හැවිරිදි අයෙකු වෙයි. මේ අතර කන්තලේ ත්‍රිකුණාමලය මාර්ගයේ තඹලගමුව ප්‍රදේශයේ දී සිදුවු රිය අනතුරකින් පුද්ගලයින් 16 දෙනෙකු තුවාල ලබා තිබේ. ගොයම් කපන යන්ත්‍රයක් සහිත ට්‍රැක්ටර් රථයක ඉදිරියෙන් පැමිණි කුඩා ලොරි රථයක් ගැටීමෙන් අනතුර සිදුව ඇති බව පොලීසිය පැවසුවේය. මේ අතර දික්වැල්ල ප්‍රදේශයේ දී සිදුවු රිය අනතුරකින් තරුණයෙකු මියගොස් තිබේ. යතුරුපැදි දෙකක් එකිනෙක ගැටීමෙන් මෙම අනතුර සිදුව ඇති බව පොලීසිය සඳහන් කළේය. අනතුරෙන් බරපතළ තුවාල ලැබු යතුරුපැදිකරුවන් දෙදෙනා දික්වැල්ල රෝහලට ඇතුළත් කිරීමෙන් පසු එක් අයෙකු මියගොස් තිබේ. මියගොස් ඇත්තේ දික්වැල්ල ප්‍රදේශයේ පදිංචිව සිටි 25 හැවිරිදි තරුණයෙකි. අනතුර සම්බන්ධයෙන් දික්වැල්ල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=70433", "Category": null, "Parent URL": null}