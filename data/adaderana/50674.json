{"Source": "Adaderana", "Timestamp": "April 16, 2015 08:56 am", "Headline": "සන්ධාන නායකයින්ගේ සාකච්ඡාවක්! ", "News Content": "සන්ධානයේ දේශපාලන පක්ෂවල නායකයින්ගේ විශේෂ සාකච්ඡාවක් අද(16) පස්වරුවේ පැවැත්වීමට නියමිතව තිබේ. ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ජනාධිපති ලේකම් කාර්යාලයේදී මෙම සාකච්ඡාව පැවැත්වෙන බව වාර්තාවෙයි. මැතිවරණ ක්‍රමය සංශෝධනය කිරීමට අදාළ යෝජනා පිළිබඳව සාකච්ඡා කිරීම සඳහා සන්ධාන නායකයින් මෙලෙස රැස්වන බව පාර්ලිමේන්තු මන්ත්‍රී දිනේෂ් ගුණවර්ධන මහතා සඳහන් කළේය. පවතින මැතිවරණ ක්‍රමය වෙනුවට නව මැතිවරණ ක්‍රමයක් හඳුන්වාදීම සඳහා යෝජනාවක් ඉදිරිපත් කිරීමට ශ්‍රී ලංකා නිදහස් පක්ෂය මේ වන විට තීරණය කර තිබේ. ඒ සඳහා ජනාධිපති මෛත්‍රීපාල සිරිසේන මහතා විසින් ශ්‍රී ලංකා නිදහස් පක්ෂයට සම්බන්ධ අමාත්‍යවරුන් කිහිපදෙනෙකුගෙන් යුත් විශේෂ කමිටුවක්ද පත් කර ඇති බවද වාර්තාවෙයි. ඒ අනුව 20 වන ව්‍යවස්ථා සංශෝධනය ලෙස නව මැතිවරණ ක්‍රමය පිළිබඳව යෝජනාව ශ්‍රී ලංකා නිදහස් පක්ෂය විසින් පාර්ලිමේන්තුවට ඉදරිපත් කිරීමට නියමිතය. අද දිනයේ පැවැත්වෙන සාකච්ඡාවේදී නව මැතිවරණ ක්‍රමය පිළිබඳ සන්ධානයේ පක්ෂ වල නායකයින්ගේ අදහස් ලබා ගැනීම සිදුවනු ඇත.", "URL": "https://sinhala.adaderana.lk/news.php?nid=50674", "Category": null, "Parent URL": null}