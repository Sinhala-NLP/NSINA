{"Source": "Adaderana", "Timestamp": "March 3, 2013 04:11 pm", "Headline": "ලංකාවට එරෙහිව හෙට ඉන්දියාවේ කළු කොඩි එසවෙයි", "News Content": "ශ්‍රී ලංකාවට එරෙහිව කළු කොඩි එසවීමේ විරෝධතාවයක් හෙට (04) දිනයේ ක්‍රියාත්මක කිරීමට දකුණු ඉන්දීය දේශපාලන පක්ෂයක් තීරණය කර තිබේ. මක්කල් නල්වාෂු ලියක්කම් පක්ෂය ඊලාම් සහයෝගීතා දිනය ලෙස නම් කර මෙම විරෝධතාවය ක්‍රියාත්මක කරන බව ඉන්දීය මාධ්‍ය වාර්තා කරයි. එම පක්ෂයේ සම්බන්ධීකාරක ගානා කොරින්ජි මාධ්‍ය හමුවක් පවත්වමින් මේ බව පවසා තිබේ. එක්සත් ජාතීන්ගේ මානව හිමිකම් කවුන්සිලයට අමෙරිකාව විසින් ශ්‍රී ලංකාව සම්බන්ධයෙන් ගෙනඑන යෝජනාවට සහය දැක්වීම සහ අදාළ යෝජනාවේදී ශ්‍රී ලංකාවට එරෙහිව කටයුතු කරන ලෙස ඉන්දීය මධ්‍යම රජයට බලකිරීම හෙට දිනයේ පැවැත්වෙන විරෝධතාවේ අරමුණය. මේ අතර මානව හිමිකම් කවුන්සිලයට ඉදිරිපත් කිරීමට නියමිත ශ්‍රී ලංකාව සම්බන්ධ යෝජනාවට ඉන්දීය රජය සහය පළ කළ යුතු බව තමිල්නාඩු ඩී.එම්.කේ පක්ෂයේ නායක එම්. කරුණානිධි පවසයි. ලෝකය පුරා සිටින දෙමළ ජනතාව ඉන්දීය රජය ගනු ලබන තීරණය පිළිබඳ අවධානයෙන් පසුවන බව කරුණානිධි පෙන්වාදෙයි. මේ අතර ඩී.එම්.කේ පක්ෂයේ ප්‍රධානත්වය දරන ඊලාම් හිතවාදී ටෙසෝ සමුළුව ලබන 7 වන දින දිල්ලි නගරයේදී පැවැත්වීමට ද කටයුතු යොදා ඇත.", "URL": "https://sinhala.adaderana.lk/news.php?nid=32083", "Category": null, "Parent URL": null}