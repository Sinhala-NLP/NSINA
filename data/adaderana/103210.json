{"Source": "Adaderana", "Timestamp": "January 28, 2019 12:28 pm", "Headline": "මත්ද්‍රව්‍ය සම්බන්ධ වැරදිකරුවන්ට මරණ දඬුවම ලබා දිය යුතුයි-ජනපතිගෙන් ප්‍රකාශයක්", "News Content": "නීතිවිරෝධි මත්ද්‍රව්‍ය ජාවාරම්කරුවන්ට මරණ දඬුවම දිය යුතුම බව ජනාධිපති මෛත්‍රිපාල සිරිසේන මහතා අද (28) යළිත් අවධාරණය කළේය. ඒ මත්ද්‍රව්‍ය මර්දනය වෙනුවෙන් සක්‍රීය දායකත්වය දැක්වූ පොලිස් හා පොලිස් විශේෂ කාර්ය බලකා නිලධාරීන්ට සම්මාන ප්‍රදානය වෙනුවෙන් පැවති ජනපති ප්‍රශංසා සම්මාන උළෙල අමතමින්. පොලිස් දෙපාර්තමේන්තුවේ නිලධාරීන් වෙත මත්ද්‍රව්‍ය මැඩලීම වෙනුවෙන් ජනාධිපති සම්මාන පිරිනැමූ මෙරට ප්‍රථම අවස්ථාව මෙයයි. ජනාධිපති මෛත්‍රිපාල සිරිසේන මහතාගේ \"මතින් නිදහස් රටක් සංකල්පය\" සාර්ථක කරගැනීම සඳහා දිවිහිමියෙන් කැපවූ පොලිස් නිලධාරීන් ඇගයීම වෙනුවෙන් මත්ද්‍රව්‍ය නිවාරණ ජනාධිපති කාර්ය සාධන බලකාය සංවිධාන කළ ජනාධිපති ප්‍රශංසා සම්මාන උළෙල අද පෙරවරුවේ පැවැත්වුණේ කොළඹ සුගතදාස ගෘහස්ථ ක්‍රීඩාංගණයේදීයී. ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් පැවති මෙම උත්සවයට ත්‍රිවිධ හමුදාපතිවරුන්,පොලිස්පති පූජිත් ජයසුන්දර මහතා ප්‍රමුඛ පොලිස් හා පොලිස් විශේෂ කාර්ය බලකා නිලධාරීන් සහ මැතිඇමතිවරුන් රැසක් එක්ව සිටියේය. මත්ද්‍රව්‍ය මර්දනය කිරීමේ මෙහෙයුම් සඳහා සක්‍රීයව දායකවූ පොලිස් නිලධාරීන් 1034 දෙනෙකුට මෙහිදී සම්මාන ප්‍රදානය සිදු කළේය. ජනාධිපති පොලිස් වීරතා පදක්කම නිලධාරීන් 15 දෙනෙකුටත්,ජනාධිපති පොලිස් දක්ෂතා පදක්කම නිලධාරීන් 59 දෙනෙකු වෙතත්,සෙසු පිරිස වෙත ජනාධිපති ප්‍රශංසා සහතික පත් ප්‍රදානයත් සිදුකෙරුණේය.", "URL": "https://sinhala.adaderana.lk/news.php?nid=103210", "Category": null, "Parent URL": null}