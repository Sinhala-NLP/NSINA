{"Source": "Adaderana", "Timestamp": "April 19, 2019 01:02 pm", "Headline": "චෛත්‍ය කඩපු හොරු ගැන හොයන්න පොලීසියෙන් විශේෂ විමර්ශනයක්", "News Content": "කටුගස්තොට පොලිස් බල ප්‍රදේශයට අයත් ඓතිහාසික අනුරාගල රජ මහා විහාරස්ථානයට අයත් ඉපැරැණි චෛත්‍ය රාජයාණන්ව නිදන් හොරුන් විසින් කඩා විනාශ කරීමේ සිද්ධිය සම්බන්ධයෙන් කටුගස්තොට පොලීසිය විශේෂ විමර්ශනයක් ආරම්භ කර තිබේ. මහනුවර ඓතිහාසික අනුරාගල රජමහා විහාරයේ වෛත්‍යරාජයාණන් වහන්සේට සහ බුදු මැදුරට කිසියම් පිරිසක් විසින් හානි සිදු කර ඇති බව ඊයේ(18) දිනයේ දී වාර්තා විය. නිදන් සෙවීම සඳහා මෙලෙස ඊට හානි සිදු කරන්නට ඇති බවට පොලීසිය සැක පළ කරයි. වසර 400 ක් පමණ පැරණි මහනුවර ජම්බුගහපිටිය ඓතිහාසික අනුරාගල රජමහා විහාරයේ ඉපැරණි චෛත්‍යට හානි කර එහි තැන්පත් කර තිබූ නිදන් වස්තු කිසියම් පිරිසක් විසින් කොල්ල කා ඇතැයි ප්‍රදේශවාසීන් සැක පලකරයි. විහාරස්ථානයේ බුදු මැදුරෙහි දොරටු කඩා බිඳ දමා ඇති අතර සොරකම් කර ඇති භාණ්ඩ පිළිබද නිශ්චිත තොරතුරක් අනාවරණ වී නැහැ . කටුගස්තොට පොලීසිය හා මහනුවර මූලස්ථාන පොලීසිය එක්ව සිද්ධිය සම්බන්ධයෙන් පරීක්ෂණ ආරම්භ කර තිබේ. මධ්‍යම පළාත් භාර ජ්‍යෙෂ්ඨ නියෝජ්‍ය පොලිස්පති එස්.එම්.වික්‍රමසිංහ මහතාගේ සහ නියෝජ්‍ය පොලිස්පති රණවීර මහතාගේ උපදෙස් මත මහනුවර ජ්‍යෙෂ්ඨ පොලිස් අධිකාරී සිසිර කුමාර, මහතාගේ සහ සහකාර පොලිස් අධිකාරි ලලිත් අබේසේකර මහතාගේ මෙහෙයීම මත කටුගස්තොට පොලිස් ස්ථානාධිපති ප්‍රධාන පොලිස් පරීක්ෂක විතාරණ මහතා සමඟ අපරාධ විමර්ශණ අංශයේ උප පොලිස් පරීක්ෂක කරුණාවංශ, 10459 දයාරත්න, 29595 බෝගහලන්ද, 77915 වීරසූරිය යන මහත්වරුන් ඇතුළු නිලධාරිහූ මේ සම්බන්ධයෙන් වැඩිදුර විමර්ශණ සිදු කරති.", "URL": "https://sinhala.adaderana.lk/news.php?nid=108224", "Category": null, "Parent URL": null}