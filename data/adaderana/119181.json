{"Source": "Adaderana", "Timestamp": "September 15, 2019 09:17 pm", "Headline": "එජාපයේ කිසිම ගැටුමක් නෑ-රවී", "News Content": "එක්සත් ජාතික පක්ෂය තුළ කිසිදු අර්බුදයක් නැති බව විදුලි බල හා බලශක්ති අමාත්‍ය රවී කරුණානායක මහතා පවසයි. අමාත්‍යවරයා මෙම අදහස් පළකළේ, ඊයේ(14) කොටහේන ඓතිහාසික පරමානන්ද විහාරස්ථානයේ පැවති 53 වෙනි වාර්ෂික පෙරහැර මංගල්‍යයේ සමාරම්භක අවස්ථාවට සහභාගී වීමෙන් අනතුරුව මාධ්‍ය විසින් නැගූ ප්‍රශ්න වලට පිළිතුරු දෙමිනි. මෙහිදී වැඩිදුරටත් අදහස් දැක්වූ අමාත්‍ය කරුණානායක මහතා... \"පක්ෂයක් වශයෙන් අපි සියලු දෙනාම ඒකරාශීවෙලා, සියලු දෙනාගේම ඒකමතික තීරණයක් තුළින් කටයුතු කරන්නේ, අපේ රටත්, ජනතාවත් ආරක්ෂා කරගනිමින්, රට නියත ජයග්‍රහණයගක් කරා යාමේ දැඩි අධිෂ්ඨානයකින් යුතුවයි. සමහරු කියනවා එක්සත් ජාතික පක්ෂයේ අභ්‍යන්තර ගැටුම්කාරී ස්වභාවයක් උද්ගතවෙලා කියලා. නමුත් එක්සත් ජාතික පක්ෂය තුළ ඒ ආකාරයෙන් කිසිම අර්බුදයක් නැහැ. කිසිම ගැටුමක් නැහැ. ජනාධිපති අපෙක්ෂකයා නම් කිරීම සම්බන්ධයෙන් පක්ෂය තුළ සාර්ථකව කටයුතු සිදු වෙමින් පවතිනවා. ඉතාමත් මෑතකදී ඒ සම්බන්ධයෙන් ජනතාව දැනුවත් වේවි. මේ වනවිට පක්ෂය තුල සාකච්ඡා ගණනාවක් පැවැත්වෙනවා. ජනතාවගේ සිතුම් පැතුම් හදුනාගෙන, ඒවා මුදුන්පත් කරදීමටත්, රට වෙනුවෙන් සිතා රට බේරාගැනීමටත් තමයි මේ ආකාරයෙන් අපි සැලසුම් කරන්නේ\" යැයි පැවසීය.", "URL": "https://sinhala.adaderana.lk/news.php?nid=119181", "Category": null, "Parent URL": null}