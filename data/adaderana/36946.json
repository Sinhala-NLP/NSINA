{"Source": "Adaderana", "Timestamp": "August 28, 2013 07:39 am", "Headline": "වැඩිහිටියන්ට තාක්ෂණික හැඳුනුම්පතක්", "News Content": "වැඩිහිටියන් සදහා නවීන තාක්ෂණයට අනුකූලව නව හැඳුනුම්පතක් නිකුත් කිරීමට සමාජ සේවා අමාත්‍යංශය පියවර ගෙන තිබේ. නව හැඳුනුම්පත සඳහා වැඩිහිටියන්ගේ පෞද්ගලික තොරතුරු, රුධිර කාණ්ඩය, බැංකු ගිණුම් අංක, රෝගී තත්ත්වයන් ඇතුළු තොරතුරු රැසක් ඇතුළත් කිරීමට නියමිතය. මෙම හැදුනුම්පත භාවිතා කරන වැඩිහිටියන්ට රාජ්‍ය ඔසුසැල්වලින් සියයට 05ක වට්ටමක් සහිතව ඖෂධ ලබා ගැනීමේ හැකියාවත්, ජාතික හැඳුනුම්පත් නොමැති අයට ජන්දය ප්‍රකාශ කිරීමේ හැකියාව සහ රජයේ සේවා සපයන සියලුම රාජ්‍ය ආයතනවලින් ප්‍රමුඛත්වය ලබා ගැනීමේ හැකියාව ඇතුළු විශේෂ වරප්‍රසාද රැසක් ලබා ගැනීමේ හැකියාව පවතියි. පැරණි වැඩිහිටි හැඳුනුම්පත් ලාභීන් නවලක්ෂ 11,753ක් සඳහා ප්‍රථමයෙන් නව හැඳුනුම්පත ලබා දීමට නියමිත අතර ඉදිරියේ දී වයස අවුරුදු 60 ට වැඩි සියලු ජ්‍යෙෂ්ඨ පුරවැසියන් සඳහා මෙම නව හැඳුනුම්පත ලබාදීමට නියමිතය. වැඩිහිටි ප්‍රවර්ධන නිලධාරීන්, සමාජ සංවර්ධන නිලධාරීන් හා සමාජසේවා නිලධාරීන්ගේ මඟපෙන්වීම යටතේ ග්‍රාම නිලධාරීන්ගේ නිර්දේශ මත සියලූම ප්‍රාදේශීය ලේකම් කාර්යාල මගින් මෙම හැදුම්පත ලබා ගැනීමට හැකියාව පවතින බව සමාජ සේවා අමාත්‍යංශය පවසයි.", "URL": "https://sinhala.adaderana.lk/news.php?nid=36946", "Category": null, "Parent URL": null}