{"Source": "Adaderana", "Timestamp": "October 10, 2016 11:45 am", "Headline": "අඟරපතන අනතුරක් - සිසුන් ඇතුළු 71ක් රෝහලේ ", "News Content": "අඟරපතන ප්‍රදේශයේ සිදුවූ බස් රථ අනතුරකින් පාසල් සිසුන් ඇතුළු 71 දෙනෙකු තුවාල ලබා තිබේ.අද (10) උදෑසන කඳු පල්ලම් සහිත මාර්ගයේ ධාවනය වෙමින් තිබූ බස් රථය කාර්මික දෝෂයක් හේතුවෙන් පෙරළීයාමෙන් මෙම අනතුර සිදුව ඇති බවත්,තුවාල ලැබූවන් මේවන විට අඟරපතන රෝහලට ඇතුළත් කර ඇති බවත් අප වාර්තාකරු කියා සිටියි.අඟරපතන ප්‍රාදේශීය රෝහලේ දිස්ත්‍රීක් වෛද්‍ය නිලධාරී ඒ.ජෙයරාජ් මහතාගෙන් අද දෙරණ කළ විමසුමදී ඔහු කියා සිටියේ තුවාල ලැබූවන්ගෙන් බහුතරයක් පාසල් දරුවන් වන බව හා පස් දෙනෙකු පමණක් වැඩිහිටියන්ද සිටින බවයි.සිසු දරුවන්ගෙන් පිරිසක් සුළු ප්‍රතිකාර ලබා පිටව ගොස් ඇතත් තව පිරිසක් නේවාසිකව ප්‍රතිකාර ලබන බව දිස්ත්‍රීක් වෛද්‍ය නිලධාරියා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=64893", "Category": null, "Parent URL": null}