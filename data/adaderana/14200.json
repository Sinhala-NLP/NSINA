{"Source": "Adaderana", "Timestamp": "February 14, 2011 09:07 am", "Headline": "ටියුනීසියාවට ඉතාලියෙන් භට පිරිස්-ටියුනීසියානු රජයෙන් විරෝධය", "News Content": "ටියුනීසියාවේ පවතින තත්ත්වය හේතුවෙන් එරටට පොලිස් කණ්ඩායමක් යැවීමට ඉතාලිය ගත් තීරණයට ටියුනීසියානු රජය විරෝධය පළ කර තිබේ. ටියුනීසියානු රජයේ ප්‍රකාශකයෙක් සඳහන් කර ඇත්තේ වි‍දේශීය භට කණ්ඩායම් තම රටට පැමිණීම ප්‍රතික්ෂේප කරන බවයි. කෙසේ වුව ද අදාළ යෝජනාව පිළිබඳ එරට කැබිනට් මණ්ඩලයේ තවදුරටත් විවාදයට ලක්වෙමින් තිබේ. ටියුනීසියාවේ ජනතාව විශාල වශයෙන් සංක්‍රමණය වීම ආරම්භ කර ඇති හෙයින් ‍ඉතාලිය රජය මෙම තීරණය ගෙන තිබුණි. ටියුනීසියානු වැසියන් 4,000ක් පමණ ඉතාලියානු දූපතක් වන ලම්පෙඩියුසා වෙත පසුගිය දින කිහිපය තුළ පැමිණ තිබේ. පසුගිය මාසයේදී ටියුනීසියානු ජනාධිපති බෙන් අලීට එරෙහි විරෝධතා ආරම්භ වීමත් සමඟ ටියුනීසියාව තුළ දේශපාලන අස්ථාවර භාවයක් ගොඩනැගී තිබුණි.", "URL": "https://sinhala.adaderana.lk/news.php?nid=14200", "Category": null, "Parent URL": null}