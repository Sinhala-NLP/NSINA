{"Source": "Adaderana", "Timestamp": "March 14, 2016 11:03 am", "Headline": "රටවල් රැසක නියෝජිතයින් යුධ ගම්මානවල සංචාරයක", "News Content": "රටවල් රැසක තානාපතිවරුන්, මහ කොමසාරිස්වරුන් සහ නියෝජිතයින් අද(14) පොලොන්නරුව, මැදිරිගිරිය සහ වැලිකන්ද යන ප්‍රාදේශීය ලේකම් කොට්ඨාසවල සංචාරයක නිරත වීමට තීරණය කර තිබේ.ඒ අනුව මොවුන් යුද්ධයෙන් බලපෑමට ලක්වූ දුෂ්කර ගම්මානවල සංචාරය කිරීමට නියමිත බව පළාත් සභා සහ පළාත් පාලන අමාත්‍යාංශය සඳහන් කළේය.රටවල් 33කට අයත් තානාපතිවරුන්, මහකොමසාරිස්වරුන් සහ නියෝජිතයින් මෙම සංචාරය සඳහා එක්වීමට නියමිතය.යුද්ධය හේතුවෙන් ජනතාව අත්හැරදැමූ සහ යුද්ධය හේතුවෙන් සංවර්ධනය නොවූ දුෂ්කර ගම්මාන සංවර්ධනය සඳහා විදෙස් රටවල සහය ලබා ගැනීමේ අරමුණින් මෙම සංචාරය සංවිධානය කර තිබේ.අද පෙරවරුවේ මැදිරිගිරිය ප්‍රාදේශීය ලේකම් කොට්ඨාසයේ මීගස්වැව වඩිඟවැව ගම්මානය, ගොඩපොත්ත බේරුවිල මාර්ගයේ පතොක්වැව හන්දියේ සිට පල්ලියගොඩැල්ල මාර්ගය තනාපතිවරුන් සහ මහ කොමසාරිස්වරුන් විසින් නිරීක්ෂණය කිරීමට සැළසුම් කර තිබේ.ඔවුන් වැලිකන්ද ප්‍රාදේශීය ලේකම් කොට්ඨාසයේ මහවැලිතැන්න ගම්මානය, සිංහපුර පාසල, කුඩාපොකුණ මුස්ලිම් සහ දෙමළ ගම්මාන නිරික්ෂණය සඳහා අද පස්වරුවේ එක්වන බව පළාත් සභා සහ පළාත් පාලන අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=58197", "Category": null, "Parent URL": null}