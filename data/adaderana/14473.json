{"Source": "Adaderana", "Timestamp": "February 25, 2011 04:51 pm", "Headline": "මහ වැසි නිසා කුඹුරු අක්කර 29,000ක් මුළුමනින්ම විනාශයි", "News Content": "පසුගිය දිනවල පැවති අධික වර්ෂාව සහ ජලගැලීම් හේතුවෙන් වව්නියාව දිස්ත්‍රික්කයේ කුඹුරු අක්කර 29,000ක් සම්පූර්ණයෙන් විනාශ වී ඇති බව කෘෂිකර්ම දෙපාර්තමේන්තුව පවසයි. මේ අතර කුඹුරු අක්කර 34,000 ට අර්ධ වශයෙන් හානී සිදුවී තිබේ. විනාශ වූ කුඹුරු වලින් බොහෝමයක අස්වනු නෙළීමට ආසන්නව තිබු බැවින් ඒවායේ වී ජලයට යටවීම හේතුවෙන් පැළ වී සම්පූර්ණයෙන්ම විනාශයට ලක්වී ඇති බව කෘෂිකර්ම දෙපාර්තමේන්තුව සඳහන් කරයි. අර්ධ වශයෙන් හානියට ලක්වූ කුඹුරුවල අස්වනු නෙළාගත හැකි වන්නේ ද 12%ත් , 30%ත් අතර ප්‍රමාණයකි. වව්නියාව දිස්ත්‍රික්කයේ තිබෙන කුඹුරුවලින් රක්ෂණය කොට ඇත්තේ 400ට අඩු ප්‍රමාණයක් වීම හේතුවෙන් ඔවුන්ට විනාශ වු කුඹුරු සඳහා වන්දි ලබාගැනීමේදී ද අපහසුතාවන්ට ලක්වීමට සිදුව ඇති බව වාර්තා වේ. මේ අතර මන්නාරම දිස්ත්‍රික්කයේ කුඹුරු අක්කර 18,000ක් පමණ ද විනාශ වී ඇති බවත් කෘෂිකර්ම දෙපාර්තමේන්තුව වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=14473", "Category": null, "Parent URL": null}