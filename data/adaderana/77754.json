{"Source": "Adaderana", "Timestamp": "September 19, 2017 04:02 pm", "Headline": " විවිධ පිරිස් ජනපතිගේ වැඩපිළිවෙළ අසාර්ථක කරන්න උත්සහ කරනවා", "News Content": "විවිධ පිරිස් විසින් ජනාධිපතිවරයාගේ වැඩපිළිවෙළ අසාර්ථක කිරීමට උත්සහ දරණ බව ශ්‍රි ලංකා නිදහස් පක්ෂ තරුණ පෙරමුණේ සභාපති හිටපු පාර්ලිමේන්තු මන්ත්‍රී ශාන්ත බණ්ඩාර මහතා පවසයි.එමෙන්ම මානව හිමිකම් සම්බන්ධයෙන් මේ වන විට රටට එල්ල වී ඇති චෝදනා සම්බන්ධයෙන් ජනාධිපතිවරයා විසින් තම ස්ථාවරය ප්‍රකාශ කර ඇති බවත්, ඒ හේතුවෙන් එකිනෙක පුද්ගලයින් විවිධ අවස්ථාවන්වලදී ප්‍රකාශ කරන්නා වූ පදනම් විරහිත දෑ අදාළ නොවන බවද ඔහු පෙන්වා දී ඇත.ඒ මහතා මේ බව කියා සිටියේ අද(19) කොළඹදී පැවති මාධ්‍ය හමුවක් අමතමිනි.එපමණක් නොව පසුගිය ආණ්ඩුවෙන් සිදු කිරීමට නොහැකි වූ ඇතැම් දේවල් මෙම ආණ්ඩුව මඟින් සිදු කරන බවද ඒ මහතා පවසයි.එමෙන්ම ආබාධිත රණවිරුවන්ගේ ගැටළුවටද ජනාධිපතිවරයා විසින් නිසි විසඳුම් ලබාදීමට මැදිහත් වූ බවත් ඔහු කියා සිටියේය.රණවිරුවන් පිළිබඳව මාධ්‍ය සාකච්ඡා පවත්වනවාට වඩා සිදු කළ යුත්තේ ඔවුන්ගේ සුබ සාධනය වෙනුවෙන් කටයුතු කිරීම බවද ඒ මහතා පවසයි.එමෙන්ම රාජ්‍ය නොවන සංවිධානයන් විසින් නැවතත් එල්ටීටීඊයට හිස එසවීමට උදව් උපකාර කරන බවද ඒ මහතා කියා සිටියේය.මේ අතර එස්.ඩබ්.ආර්.ඩී. බණ්ඩාරනායක ශ්‍රීමතාණන්ගේ 58 වෙනි ගුණ සැමරුම සැප්තැම්බර් මස 26 දින හොරගොල්ල සමාධිය ඉදිරිපිටදී සැමරීමට සියලු කටයුතු සූදානම් කර ඇති බව ඔහු කියා සිටී.එමෙන්ම ඒ සඳහා අවශ්‍ය ආර්ථික, සමාජීය හා දේශපාලනික වශයෙන් වැඩ කටයුතු රාශ්‍රියක් මේ වන විට ක්‍රියාත්මක කරමින් යන බවද ඒ මහතා කීය.මේ සම්බන්ධයෙන් ජනාධිපතිවරයාගේ පැමිණීම සම්බන්ධයෙන් තවමත් නිල ප්‍රකාශයක් සිදු කර නොමැති බවත්, ජ්‍යේෂ්ඨ දේශපාලඥයින්ගේ සහභාගීත්වයෙන් මෙය සංවිධානය කර ඇති බව ඔහු පවසයි.", "URL": "https://sinhala.adaderana.lk/news.php?nid=77754", "Category": null, "Parent URL": null}