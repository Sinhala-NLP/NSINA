{"Source": "Adaderana", "Timestamp": "May 15, 2014 09:56 am", "Headline": "උතුරු මැද පාසල්වලට උ‍පදේශන සේවාවක්", "News Content": "උතුරුමැද පළාතේ සියලූම පාසැල්වල ළමා උපදේශන සේවා ක්‍රියාත්මක කිරීම සඳහා නව වැඩපිළිවෙළක් හදුන්වාදීමට පළාත් අධ්‍යාපන දෙපාර්තමේන්තුව පියවර ගෙන තිබේ. ඒ සදහා පළාතේ සියලු පාසැල් වලින් ගුරුවරියන් තිදෙනෙකු තෝරාගැනීමට නියමිතය. අදාළ ගුරුවරියන් පිළිබඳ නිර්දේශ ලබා දෙන ලෙස උතුරුමැද පළාතේ සියලූ පාසැල්වල විදුහල්පතිවරුන්ට ලිඛිතව දැනුම් දී ඇති බව පළාත් අධ්‍යාපන දෙපාර්තමේන්තුව සඳහන් කළේය. එම නිර්දේශ ලැබුණු පසු සියලූම ගුරුවරියන් ජාතික ළමා ආරක්ෂණ අධිකාරියේ අධීක්ෂණය යටතේ ළමා උපදේශන සේවාව පිළිබඳ වි‍ශේෂ පුහුණුවක් ලබාදීමට සැලසුම් කර ඇත. පාසැල් ළමුන්ගේ ගැටලු වලට පාසැල් තුළින්ම විසදුම් ලබාදීම සඳහා මෙම උපදේශන සේවාව හඳුන්වා දෙන බව උතුරුමැද පළාත් අධ්‍යාපන දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=43209", "Category": null, "Parent URL": null}