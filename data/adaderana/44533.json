{"Source": "Adaderana", "Timestamp": "July 9, 2014 10:18 am", "Headline": "උසස් පෙළ විභාගයේ ප්‍රවේශපත්‍ර නොලැබීනම් වහා ඇමතිය යුතුයි", "News Content": "මෙවර අ.පො.ස උසස් පෙළ විභාගයේ ප්‍රවේශපත්‍ර නොලැබුණු පාසල් හෝ පුද්ගලික අයදුම්කරුවන් සිටීනම් වහා අමතන ලෙස විභාග කොමසාරිස් ජනරාල් ඩබ්.එම්.එන්.ජී පුෂ්පකුමාර මහතා පවසයි. ඒ අනුව 01122784208/2784537 යන දුරකථන අංකවලට හා 2784422 යන ෆැක්ස් අංකයට ඒ බව දැන්විය හැකි බව හෙතෙම අද දෙරණට කියා සිටියේය. සියලුම විභාග අයදුම්කරුවන්ගේ ප්‍රවේශපත්‍ර ඉකුත් සතියේ තැපෑලට යොමු කළ බවත්, මේවන විට ඒවා ලැබිය යුතුව පවතින බවත් ඔහු පෙන්වාදුන්නේය. කෙසේ වෙතත් පාසල් අයදුම්කරුවන්ට හිමි ප්‍රවේශපත්‍ර මේවන විටත් විදුහල්පතිවරුන් සතුව පවතීනම් හැකි ඉක්මනින් ඒවා අයදුම්කරුවන්ට ලබාදිය යුතු බව ද විභාග කොමසාරිස් ජනරාල්වරයා අවධාරණය කළේය. එම ප්‍රවේශපත්‍රවලට අදාළව ගැටළු පවතීනම් වහා නිවරදි කළ යුතුව ඇති බැවින් ඒ පිළිබඳ අවධානය යොමුකළ යුතුව ඇති බවත්, ජූලි මස 16 වන දිනට ප්‍රථම ගැටළු ඇත්නම් දැන්විය යුතුව ඇති බවත් ඔහු පෙන්වාදුන්නේය. මෙවර අ.පො.ස (උ/පෙ)විභාගය අගෝස්තු මස 05-29 දින දක්වා පැවැත්වීමට නියමිත අතර විභාගයට අදාළ විෂය කාල සටහන මේවන විට විභාග දෙපාර්තමේන්තුවේ නිල වෙබ්අඩවියේ ප්‍රකාශයට පත්කර තිබේ.", "URL": "https://sinhala.adaderana.lk/news.php?nid=44533", "Category": null, "Parent URL": null}