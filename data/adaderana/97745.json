{"Source": "Adaderana", "Timestamp": "October 15, 2018 10:24 pm", "Headline": "සිසු විරෝධයෙන් ලොකු සර්ලගේ පත්වීම් නවතී", "News Content": "සීගිරිය කිබිස්ස ප්‍රාථමික විදුහලේ සිසු දරුවන් සහ දෙමව්පියන් එක්ව පැය හතරක පමණ කාලයක් සීගිරියට ප්‍රවිෂ්ට වන ප්‍රධාන මාර්ගය සීගිරිය කිබිස්ස හන්දිය ප්‍රදේශයෙන් අද(15) දින සම්පූර්ණයෙන්ම වසා දමා විරෝධතාවයක නිරත විය. සීගිරිය කිබිස්ස කනිෂ්ඨ විද්‍යාලයේ විදුහල්පතිවරයාට ස්ථාන මාරුවක් ලබා දී එම විද්‍යාලයේ ම වෙනත් ගුරුවරයෙකු විදුහල්පතිවරයා ලෙස පත් කිරීමට විරෝධය ප්‍රකාශ කරමින් සිසු දරු දැරියන් සහ දෙමව්පියන් එක්ව සිදුකළ මෙම විරෝධතාවය හේතුවෙන් සීගිරිය නැරඹීම සඳහා පැමිණි දෙස් විදෙස් සංචාරකයන් දැඩි අසීරුතාවයකට පත්ව සිටියහ. සීගිරිය ප්‍රධාන මාර්ගයේ කිබිස්ස හන්දිය ප්‍රදේශයෙන් සම්පුර්ණයෙන්ම මාර්ගය අවහිර කරමින් ප්‍රධාන මාර්ගයේ විරෝධතා බැනර් ප්‍රදර්ශනය කරමින් කෑ කෝ ගසමින් දෙමව්පියන් සහ දූ දරුවන් එක්ව මෙම විරෝධතාවය ක්‍රියාත්මක කළහ. විද්‍යාලයේ හිටපු විදුහල්පති නිරෝෂන් ප්‍රනාන්දු මහතා නැවතත් විදුහල්පති තනතුරේ තබන ලෙස එමෙන්ම නව විදුහල්පතිවරයා ලෙස පත්ව ඇති පී.ජි . ජයරත්න මහතා විදුහල්පති ඉවත් කරන ලෙසද ඔවුහු කෑ කෝගසමින් බල කරන්නට වූහ. මෙම උද්ඝෝෂණය පැවැත්වෙන අතරතුර දී අප විද්‍යාලයේ දැනට සේවයේ නිරතව සිටින විදුහල්පති සි.එල්. නිරෝෂන් ප්‍රනාන්දු මහතාගෙන් විමසීමේදී කියා සිටියේ මෙම උද්ඝෝෂණය පිළිබඳව තමන් කිසිවක් නොදන්නා බවය. තමන්ට මෙදින ස්ථාන මාරුවක් ලැබී තිබෙන බවත් තමන් කණ්ඩලම තෙන්නකෝන් විද්‍යාලයට විදුහල්පතිවරයා ලෙස වැඩ බාර ගැනීමට සූදානමින් සිටින බවද සඳහන් කළේය. විරෝධතාවය සඳහා පාසැල් ළමුන් යොදා ගැනීම පිළිබඳව විමසීමේ දී කියා සිටියේ ළමුන් යොදා ගැනීම පිළිබඳව තමන් කිසිවක් නොදන්නා බවය. එමෙන්ම එම විද්‍යාලයේම සේවයේ නිරතව සිටින නව විදුහල්පතිවරයා ලෙස පත්වීම් ලැබ සිටින පී.ජි. ජයරත්න මහතාගෙන් අප මේ පිළිබඳව විමසීමක් කළෙමු. ඒ මහතා කියා සිටියේ විදුහල්පතිවරයා අඩු ශ්‍රේණියක සිටින බවත් තමන් ඊට වඩා‍ ජ්‍යෙෂ්ඨ ශ්‍රේණියක පසුවන නිසා පළාත් අධ්‍යාපන අමාත්‍යාංශය මඟින් තමන් වෙත විදුහල්පති තනතුර ලබා දුන් බවය. අනවබෝධය නිසා දෙමව්පියන් මෙම විරෝධතාවය තවත් කාගේ හෝ උවමනාවකට සිදු කරන බව හෙතෙම සඳහන් කළේය. මෙම විරෝධතාවය පිටුපස වෙනත් හස්තයක් ක්‍රියාත්මක වන බව ද ඔහු පැවසීය. කෙසේවෙතත් දෙස් විදෙස් සංචාරකයන් රැසක් මෙම ස්ථානයේ පැය හතරක පමණ කාලයක් රැඳී සිටි අතර ඇතැම් විදේශීය සංචාරකයන් තමන් පැමිණි බස් රථවලින් බැස සීගිරි පව්ව තරණය කිරීම සඳහා පා ගමනින් යන අයුරු එහි ගිය අපට දැක ගැනීමට හැකියාව ලැබිණි. දහවල් වන විට ගලේවෙල කලාප අධ්‍යාපන කාර්යාලයේ නිලධාරීන් පිරිසක් උද්ඝෝෂකයන් ඉදිරිපිට පැමිණියහ. උද්ඝෝෂකයන් සමඟ සාකච්ඡා කිරීමට එම කණ්ඩායම නියෝජිතයින් කිහිප දෙනකු සමඟ කණිෂ්ඨ විද්‍යාලයට ගියහ. විනාඩි කිහිපයක් සිදුකළ සාකච්ඡා අසාර්ථක විණි. පසුව සාකච්ඡාවට පැමිණි දෙමාපියන් එම ස්ථානයෙන් පිටත්ව ගොස් විරෝධතාකරුවන් සමඟ එක්ව කලාප කාර්යාලයෙන් පැමිණි නිලධාරීන් ප්‍රාථමික විදුහලේ සිරකොට තබා ගෙන එළියට එන්නට නොදී ඔවුන් ඉන් නිවාස අඩස්සියට ලක් කරන්නට වූහ. පසුව මෙම ස්ථානයට පැමිණ සිටි සහකාර කලාප අධ්‍යාපන අධ්යසක්ෂ කේ. කේ .ඩී . උපාලි හේරත් මහතා ඉහළ නිලධාරීන්ට ජංගම දුරකථනය හරහා සාකච්ඡා කොට පිරිස සමඟ නැවත සාකච්ඡාවක් ගෙන තීරණයකට එළැඹෙන්නට වූහ. ඒ අනුව ලබන බදාදා වනතුරු ස්ථාන මාරු ලැබ සිටින නිරෝෂන් ප්‍රනාන්දු මහතා විදුහල්පතිවරයා ලෙස තවදුරටත් කටයුතු කිරීමටත් නව විදුහල්පතිවරයා ලෙස පත්වීම ලබා දී තිබු පී .ජි .ජයරත්න මහතාගේ පත්වීම තාවකාලික අත්හිටුවීමටත් ලබන බදාදා දිනය වන විට දෙමව්පියන් පිරිසක් සහ අමාත්‍යාංශ ලේකම් සමඟ මහනුවර දී සාකච්ඡාවක් පැවැත්වීමට දෙපාර්ශ්වය එකඟතාවයකින් ලිඛිත එකඟතාවයකට පැමිණියහ. ඒ අනුව විරෝධතාකරුවන් එම තීන්දුවට එකඟව විරෝධතාවය අවසන් කරන්නට වූහ.", "URL": "https://sinhala.adaderana.lk/news.php?nid=97745", "Category": null, "Parent URL": null}