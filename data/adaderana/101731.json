{"Source": "Adaderana", "Timestamp": "January 3, 2019 11:07 am", "Headline": "උතුරු කොරියානු නායකයා  හමුවීමට අමෙරිකානු ජනාධිපති සූදානමින්", "News Content": "උතුරු කොරියානු රාජ්‍ය නායකයා හමුවීමට තමන් සූදානමින් පසුවන බව අමෙරිකානු ජනාධිපතිවරයා අනාවරණය කර තිබේ. රාජ්‍ය නායකයන් අතර හමුව නුදුරේදීම සිදුවනු ඇති බවද මෙහිදී වැඩිදුරටත් සඳහන් විය. නුදුරේදීම උතුරු කොරියානු නායක කිම් ජොන්ග් උන් හමුවීමේ සූදානමක් පවතින බව අමෙරිකානු ජනාධිපති ඩොනල්ඩ් ට්‍රම්ප් පවසා තිබේ. මේ වන විටත් තමන් වෙත උතුරු කොරියානු නායකයාගෙන් ලිපියක් ලැබී ඇති බවද මෙහිදී අමෙරිකානු ජනාධිපතිවරයා අනාවරණය කළේය. උතුරු කොරියාව සමඟ පැවැති සාකච්ඡා කල් දැමීමට කිසිදිනෙක අපේක්ෂා නොකළ බවත් ජනාධිපති ට්‍රම්ප්ගේ මාධ්‍ය හමුවේදී වැඩිදුරටත් ප්‍රකාශ වී තිබේ. ඔහු වැඩිදුරටත් ප්‍රකාශ කළේ කඩිනමින් උතුරු කොරියානු න්‍යෂ්ටික අවි හරණ වැඩපිළිවෙල ක්‍රියාත්මක කිරීම අමෙරිකාවේ අපේක්ෂාව බවයි. මේ අතර සිය රටේ ස්වාධිපත්‍යට අතපෙවීමට අමෙරිකාවට ඉඩ නොතබන බව උතුරු කොරියානු නායකයා පැවසුවේ පසුගිය අගහරුවාදාය. කෙසේ වෙතත් සිය නව අවුරුදු පණිවිඩය අතර වැඩිදුරටත් කරුණු දක්වමින් කිම් ජොන්ග් උන් පෙන්වා දුන්නේ, න්‍යෂ්ටික වැඩපිළිවෙල මුලුමනින්ම අත්හැරීමට තමන් සූදානම් බවයි. ඉදිරියේදී අමෙරිකානු ජනාධිපතිවරයා හමුවීමටත් තමන් කැමැත්තෙන් පසුවන බවත් ඔහු එහිදී අනාවරණය කළේය. අමෙරිකාව සහ උතුරු කොරියාව අතර කාලයක් තිස්සේ පැවැති පසමිතුරුකම් අමතක කරමින් දෙරට අතර සබදතා තරකරගැනීමට පසුගිය සමයේදී විවිධාකාර පියවර අනුගමනය කෙරුණි. පසුගිය වසරේ ජූනි මස 12වැනිදා දෙරටේ රාජ්‍ය නායකයන් අතර හමුවක් සිදුවූයේ ද එහි ප්‍රතිඵලයක් ලෙසයි. සිංගප්පූරුවේ සෙන්තෝසා දූපතේදී සිදුවූ මේ හමුවෙන් පසු දෙරටේ නායකයන් අතර පැවැති සබඳතා බෙහෙවින් සමීප විය. නුදුරේදීම නායකයන් දෙපළ අතර යළි හමුවක් සිදුවන බව අවස්ථා කිහිපයකදී වාර්තා වුණත්, තවමත් එවැනි හමුවක් සිදුනොවීම විශේෂත්වයකි.", "URL": "https://sinhala.adaderana.lk/news.php?nid=101731", "Category": null, "Parent URL": null}