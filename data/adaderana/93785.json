{"Source": "Adaderana", "Timestamp": "August 4, 2018 08:57 am", "Headline": "නවතා තිබූ ලංගම බස් රථයක යතුරුපැදියක් ගැටී අයෙක් මරුට-තවත් අයෙකුට බරපතළයි", "News Content": "නවතා තිබූ ලංගම බස් රථයක යතුරු පැදියක් ගැටීමෙන් සිදුවී ඇති අනතුරකින් එක් අයෙකු මිය ගොස් තවත් අයෙක් බරපතළ ලෙස තුවාල ලබා ඇති බව පුත්තලම පොලීසිය පවසයි. ඊයේ (03) රාත්‍රී 7.30 ට පමණ පුත්තලම - ආණමඩුව මාර්ගයේ 2 කණුව ප්‍රදේශයේදී මෙම අනතුර සිදුවී ඇත. අනතුරින් මිය ගොස් ඇත්තේ කොත්තන්තිව් - කරුවාමඩුව ප්‍රදේශයේ පදිංචිකරුවෙකු වන මනුවෙල් සුජිත් නිශ්ශංක (අවු:26) නම් අයෙක් හා එම යතුරු පැදියේ ගමන් කළ කාන්තාවක් බරපතළ ලෙස තුවාල ලබා ප්‍රතිකාර සඳහා පුත්තලම මූලික රෝහලට ඇතුළත් කර ඇත.ඇය මිය ගොස් ඇති අයගේ බිරිද බවට හදුනා ගෙන තිබේ. පුත්තලමේ සිට ආණමඩුව දක්වා ධාවනය වෙමින් තිබී ඇති පුත්තලම ඩිපෝවට අයත් ලංගම බස් රථය මගීන් බැස්සවීම සඳහා නවතා තිබෙන විට යතුරු පැදිය බස් රථයේ පිටුපස ගැටී ඇති බව පොලීසිය පවසයි. අනතුරට සම්බන්ධ බස් රථය පොලිස් බාරයට ගෙන ඇති අතර,එහි රියදුරුව අත්අඩංගුවට ගෙන තිබේ. පුත්තලම පොලීසියේ රථ වාහන අංශය වැඩිදුර විමර්ශණ කටයුතු සිදුකරයි.", "URL": "https://sinhala.adaderana.lk/news.php?nid=93785", "Category": null, "Parent URL": null}