{"Source": "Adaderana", "Timestamp": "July 25, 2018 10:32 am", "Headline": "හලාවත රිය අනතුරු 03 ක් - සිව් දෙනෙකු රෝහලේ", "News Content": "හලාවත දී සිදුවී ඇති රිය අනතුරු 03 කින් සිව් දෙනෙකු තුවාල ලබා ප්‍රතිකර සඳහා රෝහල් ගත කර ඇති බව පොලීසිය පවසයි. ඊයේ (24) රාත්‍රීයේ සහ අද (25) වැනිදා අළුයම මෙම අනතුර සිදුවී ඇත. 24 වැනිදා රාත්‍රීයේ හලාවත - පුත්තලම මාර්ගයේ දැදුරුඔය පාලමට ආසන්නයේදී ලොරි රථ දෙකක් මුහුණට මුහුණ ගැටීමෙන් එක් අනතුරක් සිදුවී ඇත. එම අනතුරින් එක් ලොරියක රියදුරු බරපතල ලෙස තුවාල ලබා හලාවත මහා රෝහලට ඇතුළත් කර ඇත. 25 වැනිදා අළුයම හලාවත - පුත්තලම මාර්ගයේ ජයබිම ප්‍රදේශයේදී අනෙක් අනතුරු දෙක සිදුවී ඇත.නවතා තිබූ කුඩා ප්‍රමාණයේ ලොරියක යතුරු පැදියක් ගැටීමෙන් කාන්තාවක් තුවාල ලබා ඇත.බරපතළ තත්ත්වයේ පසුවන ඇය හලාවත මහා රෝහලට ඇතුළත් කිරීමෙන් පසුව කොළඹ ජාතික රෝහලට මාරු කර යවා ඇත. මේ අතර ජයබිම ප්‍රදේශයේදීම ත්‍රීරෝද රථයක් සහ යතුරු පැදියක් ගැටීමෙන් දෙදෙනෙකු තුවාල ලබා හලාවත මහා රෝහලට ඇතුළත් කර ඇති බව හලාවත පොලීසිය පවසයි. රියදුරන්ගේ වරද හේතුවෙන් මෙම අනතුරු සිදුවී ඇති බව පොලීසිය සඳහන් කරයි. හලාවත පොලීසියේ වල රථ වාහන අංශ වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=93166", "Category": null, "Parent URL": null}