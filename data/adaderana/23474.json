{"Source": "Adaderana", "Timestamp": "April 12, 2012 10:08 pm", "Headline": "පැහැරගැනීම් ශ්‍රී ලංකාවට අලුත් අත්දැකීමක් නෙවෙයි", "News Content": "පෙරටුගාමී සමාජවාදී පක්ෂයේ ක්‍රියාකාරීන් දෙදෙනකු වන කුමාර් ගුණරත්නම් හා දිමුතු ආටිගල යන දෙදෙනා පැහැරගැනීම ආසන්නතම හුදකලා සිදුවීමක් නොවන බව ආසියානු මානව හිමිකම් කොමිසම පවසයි. එය ශ්‍රී ලංකාවේ දීර්ඝ කාලයක් තිස්සේ සිදුවෙමින් පැවති පැහැරගැනීමේ ක්‍රියාදාමයේ කොටසක් පමණක් බව කොමිසම විසින් නිකුත් කරන ලද නිවේදනයක දැක්වෙයි. ශ්‍රී ලංකාවේ මෙම තත්ත්වය දීර්ඝ කාලයක් තිස්සේ සිදුවන බව පෙන්වාදෙන කොමිසම කැරලිකෝලාහල තත්ත්වය තුළ නීත්‍යනුකූලව පමණක් කටයුතු කළ නොහැකි බව හිටපු නියෝජ්‍ය ආරක්ෂක අමාත්‍ය රන්ජන් විජේරත්න මහතාද වරෙක පාර්ලමේන්තුවේ ප්‍රකාශ ඇති බව සිහිපත් කරයි. එසේ වුවද යුදමය ගැටුම් අවසාන බවට නිල වශයෙන් නිවේදන නිකුත් කිරීමෙන් පසුව පවා මෙම තත්ත්වයෙහි වෙනසක් සිදුවී නොමැති බවත්,එකී පාලනයෙන් පසුව බලයට පත්වූවන් පවා කැරලි කෝලාහල තත්ත්වයන් පමණක් නොව රජයට ප්‍රතිවිරුද්ධ සෑම ‍මතයක්ම මර්දනය කරමින් සිටින බවට ආසියානු මානව හිමිකම් කොමිසම චෝදනා කරයි. පැහැරගැනීම් පිළිබඳ චෝදනා මතුවූ සෑම අවස්ථාවකදීම ඒවා ප්‍රතික්ෂේප කිරීමට රජයේ ප්‍රකාශකයින් විසින් කටයුතු කරනු ලැබූවද තත්ත්වය පාලනය කිරීමට හෝ පැහැරගැනීම් නැවැත්වීමට කිසිදු ක්‍රියාමාර්ගයක් ගෙන නොමැති බව ඔවුන් පෙන්වාදෙයි.", "URL": "https://sinhala.adaderana.lk/news.php?nid=23474", "Category": null, "Parent URL": null}