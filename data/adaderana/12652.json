{"Source": "Adaderana", "Timestamp": "December 6, 2010 05:23 pm", "Headline": "මං ඉන්නේ ගිනි ගොඩකයි-හිත සැහැල්ලු කර ගන්නයි ලියන්නේ", "News Content": "මං සවුදියේ රැකියාවට ඇවිත් දැනට අවුරුද්දයි මාස දෙකක් වෙනවා.මගේ මහත්තයාට ස්ථීර රස්සාවක් නැති හින්දා කුලී වැඩ කරමින් තමයි අපි ජීවත් වුණේ.බාගෙට හදාගත්තු ගෙයි වැඩ ටික ඉවරකර ගන්නයි ළමයි දෙන්නට හොඳට උගන්වන්නයි හිතාගෙනයි පරම්පරාවෙන් හම්බවුණු ඉඩම උකස් කරලා ඒ සල්ලි වලින් තමයි මෙහෙ ආවේ.ඒත් දැන් ගමෙන් ලැබෙන ආරංචි ඇහුවම මට තිබුණු බලාපොරොත්තු ඔක්කෝම වතුරේ ගියා නේද කියලා හිතෙනවා. මගේ පොඩි අය ඉස්කෝලේ යන්නේ අපේ මහ ගෙදර නැවතිලා.චූටි දුව ඉගෙන ගන්නේ හයේ පන්තියේ.පුතා අටේ පන්තියේ.මම හම්බකරපු හැම සතේම ගෙදරට යැව්වා.ඒත් මහත්තයා ඒ සල්ලි දරුවන්ටවත්,දරුවන් වෙනුවෙන් වියදම් කරන්න කියලා මහ ගෙදරටවත් දීලා නෑ.මහ ගෙදර අය ජීවත්වෙන්නේත් ගොඩක් අගහිගකම් මැද්දේ.ඒ නිසා මගේ අම්මටයි තාත්තටයි වුණත් ළමයි දෙන්නගේ ඉස්කෝල වියදම්,එදිනෙදා ඕනෑ එපාකම් පිරිමහන එක ලේසි නෑ.අනෙක් යාළුවන් ඉස්සරහ ලැජ්ජා වෙන්න බෑ කියන පුතා දැන් ඉස්කෝලෙ යන්න අදිමදි කරනවා කියලා අම්මා ළඟදි ලියලා එවලා තිබුණා.මගේ මහත්තයා තදින් බීමට ඇබ්බැහිවෙලා යවපු හැම සතයම ඒ වෙනුවෙන් වියදම් කරන බව මගේ යාළුවොත් මට දන්වලා තිබුණා.බාගෙට හදාගෙන තිබුණු ගෙයි පැත්තක් කඩා වැටිලා.දැන් ඒ ගේත් තවදුරටත් ජරාජීර්ණ වෙලා කියලයි අම්මත් දන්වලා එවලා තිබුණේ. දෑවැද්දට කියලා මට මහ ගෙදර මගේම සහෝදර සහෝදරියන්ගේ විරෝධයන් පවා ගානකට නොගෙන අම්මා මට ලියා දුන්නු අක්කර භාගයක ඉඩම් කැබැල්ල උකස් කරලා ගත්තු සල්ලි වලින් තමයි මං රට ආවේ.දැන් මටම කියලා මං ඉතුරුකර ගත්තු සල්ලිත් නෑ.මෙච්චර කාලයක් දහදුක් විඳලා උපයපු හැම සතේමත් නෑ.සන්තකේට තිබිලා උකස් කරපු ඉඩම් කැබැල්ල දැන් හින්නවෙන්න ළඟයි.අපේ තාත්තා වුණත් ඒකට එච්චර හිත හොඳ නෑ.\"උඹලගේ අම්මා විනාශ වෙන්නේ අපි ඔක්කෝමත් විනාශ කරගෙනයි\"කියලා දවසක් අපේ තාත්තා පුතාට බැණ වැදිලා තිබුණා. නොදරුවාට ඒ ප්‍රශ්න තේරුම්ගන්න බෑ.එයා එදා දවසම කෑමක් බීමක් නැතිව අඬ අඬා ඉඳලා තියෙනවා.සීයා කියන්නේ මොකක්ද..?අම්මා සීයට වැරදි කරාද කියලා පුතා මට ලියුමක් එවලා තිබුණා.ඒක කියවපුවම මට ඇති වුණේ පුදුම දුකක්.මං ගැනම කළකිරීමක්.දැන් මං කරන්නේ මොනවාද නොකරන්නේ මොනවාද කියලා ම‍ට තේරුමක් නෑ.මේ දේවල් ගැන කල්පනා කරලමද කොහෙද දැන් මට දරුණු හිසේ කැක්කුමක් හැදිලා තියෙනවා. මගේ අසනීප තත්ත්වයත් එක්ක පාන්දර හතරේ පහේ ඉඳන් රෑ දොළහ විතර වෙනකල් මට වැඩකරන්න අමාරුයි.මේ ගෙදර මහ දෙන්නා ඇරුණාම ළමයින් සහ තවත් වැඩිහිටි අය දහයක් විතර ඉන්නවා.උයන පිහින වැඩ ඇරුණාම ඒ ඔක්කෝගේම ආවතේව වැඩ කරන්න ඕනත් මමමයි.මුලදී කොච්චර දුකක් වුණත් විඳගෙන එක හිතින් වැඩ කරේ ළමයි දෙන්නයි මහත්තයයි ගැන හිතලා.අපිට නැති වුණත් ළමයින්ගේ අනාගතය හරි හදලා දෙන්න ඕන කියලා කල්පනා කරලයි.ඒත් දැන් මට සිද්ධවෙලා තියෙන්නේ කබලෙන් ළිපට වැටෙන්නයි.මගේ අසනීප තත්ත්වය නිසා දැන් තියෙන වැඩ කන්දරාව අතපසු වෙන අවස්ථාත් තියෙනවා.ඒ වෙලාවට ගෙදර අයිතිකාර අයගෙන් වුණත් ගොඩක් බැණුම් හා විවිධ නොහොඳ නෝක්කාඩු කම් වලට මුහුණදෙන්න වෙනවා.මට නිතර අසනීප වෙන එක ගෙදර අයටත් ලොකු ප්‍රශ්නයක් වෙලා. \"අපි උඹට පඩිදීලා තියා ගත්තේ උඹේ ලෙඩ වලට වෙදකම් කරන්න නෙවෙයි..\"කියලා මේ ළඟදි දවසක මේ ගෙදර හාම්පුතා මට බැන්නා.මේවා මෙහෙම සිද්ධ වෙනකොට ආයෙ ලංකාවට ගිහින් මොකටද..මෙහෙදීම ජීවිතය ඉවරයක් කරගන්න ඇත්නම් කියලා හිතෙන අවස්ථා නැතුවා නෙවෙයි.ඒත් පුංචි උන් දෙන්නාගේ මූණ මතක්වෙන කොට මට එහෙම කරන්න බෑ.කියන්නේ කරන්නේ මොනවද කියලා මට තේරෙන්නේ නෑ.මං දැන් ඉන්නේ ගිනි ගොඩක.මගේ දුක කියල හිත සැහැල්ලු කර ගන්න ලැබෙන එකත් ලොකු දෙයක්. බොහෝම ස්තූතියි. මීට, මල්ලිකා රියාද් සිට.", "URL": "https://sinhala.adaderana.lk/news.php?nid=12652", "Category": null, "Parent URL": null}