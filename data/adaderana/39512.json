{"Source": "Adaderana", "Timestamp": "December 11, 2013 08:50 pm", "Headline": " කුඩු කන්ටේනරය නිදහස් කරන්නැයි කී බව කියන දි.මුගේ සම්බන්ධීකරණ ලේකම් ගෙදර යයි", "News Content": "හෙරොයින් තොගයක් සහිත කන්ටේනරයක් රේගුවෙන් නිදහස් කර ගැනීම සඳහා ලිපියක් යොමු කළ බව කියන අග්‍රාමාත්‍ය දි.මු ජයරත්න මහතාගේ සම්බන්ධීකරණ ලේකම්වරයා ඉල්ලා අස්වී තිබේ. ආන්දෝලනයට තුඩු දුන් මෙම පුවත ප්‍රසිද්ධියට පත්වීමත් සමග ඉකුත් 09 වන දින කීර්ති ශ්‍රී වීරසිංහ නමැති මොහුගේ ඉල්ලා අස්වීමේ ලිපිය අග්‍රාමාත්‍යවරයාට යොමු කර ඇති බව කියැවෙයි. කෙසේ වුවත් තමාට එල්ලවන චෝදනා පදනම් විරහිත හා අසත්‍ය බැව් දන්වා අද දිනයේ ඔහුගේ අත්සනින් යුතුව නිකුත් කළ නිවේදනයක් අප වෙත ලැබී තිබේ. එකී සම්පූර්ණ නිවේදනය පහත පරිදිය. දැනට මාධ්‍ය මගින් හුවාදක්වන මත්ද්‍රව්‍ය ආනයනය කිරීමේ දී මම විසින් සහයෝගය දැක්වූවා යැයි කරන චෝදනාව ඉතා පැහැදිලිව ප්‍රතික්ෂේප කරමි. මෙම කන්ටේනරය මෙරටට ගෙන්වීමේ දී සහ රේගුවෙන් නිදහස් කිරීම සඳහා කිසිදු ලිපියක් රේගුව වෙත ලබාදී නොමැති බවත් අවධාරණය කරන්නෙමි. එහෙත්, ගම්පොළ නාගරික මන්ත්‍රීවරයකු වන තරංග විට්ටච්චි මහතා, මෙම ව්‍යාපාරිකයන් හඳුනන බවත්, නානකාමර උපාංග හා ලිහිසි තෙල් සහිත කන්ටේනරයක් ආනයනය කර ඇති බවත්, එය මුදාගැනීමට නොහැකිව මාස 2 ½ ක පමණ කාලයක ප්‍රමාද ගුදම් ගාස්තු (Demurrage) ගෙවීමට සිදුව ඇති බවත්, එසේ වුවහොත් භාණ්ඩවල වටිනාකමට වඩා ප්‍රමාද ගුදම් ගාස්තු ගෙවීමට සිදුවන බැවින්, ඒ සඳහා සහනයක් ලබාදෙන ලෙස කරන ලද ඉල්ලීමකට අනුව, මා විසින් එම ප්‍රමාද ගුදම් ගාස්තු ගෙවීමට ඇති තැ.පෙ. 141, කොළඹ වරාය, කොළඹ ලිපිනයැති \"සවුත් ඒෂියා ගේට්වේ ටර්මිනල්ස් පෞද්ගලික සමාගමට\" ලිපියක්, ඉහත නාගරික මන්ත්‍රීවරයාගේ ඉල්ලීම පරිදි යවන ලදී. මෙම ආනයන කටයුත්ත සම්බන්ධයෙන් ශ්‍රී ලංකා රේගුවට කිසිදු අයුරකින් බලපෑමක් මා විසින් කර නොමැති බව අවධාරණය කරනු කැමැත්තෙමි. මා කැලණිය විශ්ව විද්‍යාලයේ වෛද්‍ය විද්‍යාලයේ වෛද්‍ය විද්‍යාව හදාරා ඇති අතර, පොල් සංවර්ධන අධිකාරියේ සභාපති ධූරය ඇතුළු රජයේ හා පෞද්ගලික ආයතනවල ඉහළ තනතුරු රාශියක් දරා ඇත. තවද ජාතික හා අන්තර්ජාතික ලෙස මම රට වෙනුවෙන් කරන ලද සේවයන් ඉතා ඉහළ මට්ටමේ බවද සඳහන් කිරීමට කැමැත්තෙමි. වගකීම් සහිත තනතුරු රැසක් හොබවා ඇති මම ඉහත ලිපිය අදාළ ආයතනය වෙත යොමු කරන ලද්දේ ඉතාමත් සද්භාවයෙනි. මේ සම්බන්ධයෙන් මාධ්‍ය මගින් කරන ලද චෝදනාවලට මමත්, අග්‍රාමාත්‍ය කාර්යාලයත් කිසිදු සම්බන්ධතාවයක් නොමැති බව පැහැදිලිව ප්‍රකාශ කර සිටිමි. නීතියට එරෙහිව කිසිදු කටයුත්තක් කිරීමට හෝ අනුබලයක් දීමට කිසිදු උවමනාවක් මට නොමැත. සිද්ධිය සම්බන්ධයෙන් දැනට ශ්‍රී ලංකා පොලීසිය හා අදාළ අංශ විසින් කරනු ලබන පරීක්ෂණය අනුව සත්‍යය හෙළිදරව් වනු ඇතැයි තරයේ විශ්වාස කරමි. ශ්‍රී ලංකා පොලීසියට හා අදාළ අංශයන්ට මේ සම්බන්ධයෙන් කටයුතු කිරීමට, මගෙන් ඉටුවිය යුතු කාර්යභාරය, ඕනෑම අවස්ථාවක ඉතා සද්භාවයෙන් මම ඉටු කරමි. දැනට කරගෙන යනු ලබන්නා වූ පරීක්ෂණ වඩාත් පහසුවනු පිණිසත්, ගරු අග්‍රාමාත්‍යතුමා සහ අග්‍රාමාත්‍ය කාර්යාලය මෙම චෝදනා නිසා අපහසුතාවයට පත් නොවීම පිණිසත්, මවිසින් දැනට දරනු ලබන සම්බන්ධීකරණ ලේකම් තනතුරින්, පරීක්ෂණ අවසන් වන තෙක් ඉල්ලා අස්වී, නියම රාජ්‍ය සේවකයකුගේ හා සිවිල් පුරවැසියකුගේ යුතුකම සහ වගකීම මෙරට ජනතාවට ඉටු කරන ලද බව දැනුම් දීමට කැමැත්තෙමි. කීර්ති ශ්‍රී වීරසිංහ 2013.12.11", "URL": "https://sinhala.adaderana.lk/news.php?nid=39512", "Category": null, "Parent URL": null}