{"Source": "Adaderana", "Timestamp": "November 18, 2010 01:55 pm", "Headline": "එජාපය පදවි ප්‍රාප්තිය වර්ජනය කිරීමට තීරණය කරයි", "News Content": "හෙට(19) දින පැවැත්වීමට නියමිත ජනපති පදවි ප්‍රාප්ති උත්සවය වර්ජනය කිරීමට එක්සත් ජාතික පක්ෂ කෘත්‍යාධිකාරී මණ්ඩලය තීරණය කර ඇති බව එම පක්ෂයේ නියෝජ්‍ය නායක කරූ ජයසූරිය මහතා පවසයි. ඒ අනුව එම උත්සවය වර්ජනය කරන ලෙස පාක්ෂිකයන් වෙත දැනුම් දීමට කටයුතු කරන බව ද හෙතෙම පවසයි. අද(18) කොළඹ පැවති මාධ්‍ය හමුවකදී අදහස් දක්වමින් කරූ ජයසූරිය මහතා මෙම අදහස් පළ කළේය. මීට පෙර මෙවැනි ජනපති පදවි ප්‍රාප්ති උත්සව පැවතිය ද එම උත්සව ඉතා චාම් අන්දමින් පැවති උත්සව බව ඔහු පෙන්වාදෙයි. නමුත් හෙට පැවැත්වීමට නියමිත ජනාධිපති මහින්ද රාජපක්ෂ මහතාගේ දෙවන පදවි ප්‍රාප්ති උත්සවය මහා ධනස්කන්ධයක් වැයකරන උත්සවයක් බවට ජයසූරිය මහතා චෝදනා කරයි.", "URL": "https://sinhala.adaderana.lk/news.php?nid=12239", "Category": null, "Parent URL": null}