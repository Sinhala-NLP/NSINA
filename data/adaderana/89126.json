{"Source": "Adaderana", "Timestamp": "May 15, 2018 11:20 am", "Headline": "ලක්ෂ 7ක් වටින නීතිවිරෝධි දුම්වැටි තොගයක් රේගු බාරයට ", "News Content": "නීතිවිරෝධී ලෙස සිංගප්පූරුවේ සිට රැගෙන ආ දුම්වැටි තොගයක් අද(15)දින අලුයම කටුනායක ගුවන් තොටුපොළේ දී රේගු නිලධාරීන් විසින් අත් අඩංගුවට ගත් බැව් වැඩබලන රේගු මාධ්‍ය ප්‍රකාශක විපුල මිනුවන්පිටිය මහතා පැවසීය. මොහු කොළඹ, බොරලැස්ගමුව ප්‍රදේශයේ පදිංචි 33 හැවිරිදි පුද්ගලයෙකි. ඔහු අද දින අලුයම 5.50 ට පමණ සිංගප්පූරුවේ සිට පැමිණි එමිරේට්ස් ගුවන් සේවයේ ඊ.කේ- 349 දරන ගුවන් යානයෙන් කටුනායක ගුවන් තොටුපොළ වෙත පැමිණ සිටි අතර , එදින උදෑසන 6.30 ට පමණ රේගු නිලධාරීන් විසින් මෙසේ අත් අඩංගුවට ගෙන තිබුණි. ඔහු විසින් රැගෙන ආ ගමන් මල්ලේ දුම්වැටි 15,400 ක් අඩංගු , දුම්වැටි කාටූන් 77 ක් සඟවා ගෙන තිබී රේගු නිලධාරීන් විසින් සොයා ගෙන තිබුණි. ඒවායේ වටිනාකම රුපියල් 7,70,000 ක් බව රේගුව සඳහන් කරයි. කටුනායක ගුවන් තොටුපොළ රේගු අධ්‍යක්ෂ ඕ.එම්.ජාබීර් මහතාගේ උපදෙස් මත , නියෝජ්‍ය රේගු අධ්‍යක්ෂ අචල චන්ද්‍රසේකර මහතා විසින් මේ පිළිබඳව වැඩිදුර රේගු පරීක්ෂණය පැවැත්වූ අතර , එහිදී මෙම දුම්වැටි තොගය රාජසන්තක කර , මේවා නීතිවිරෝධී ලෙස රැගෙන ආ පුද්ගලයාට රුපියල් 75,000 ක දඩ මුදලක් ගෙවන ලෙසද නියෝග කර තිබේ.", "URL": "https://sinhala.adaderana.lk/news.php?nid=89126", "Category": null, "Parent URL": null}