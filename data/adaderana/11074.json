{"Source": "Adaderana", "Timestamp": "September 24, 2010 07:01 pm", "Headline": "කතානායකට නියෝජ්‍ය සභාපති ධූරයක්", "News Content": "කෙන්යාවේ නයිරෝබි අගනුවර පැවති 56 වැනි පොදු රාජ්‍ය මණ්ඩලීය පාර්ලිමේන්තු සංගමයේ වාර්ෂික මහා සම්මේලනයේ දී 2010-2011 වසර සඳහා එහි නියෝජ්‍ය සභාපති ලෙස කතානායක චමල් රාජපක්ෂ මහතා පත්ව තිබේ. පොදු රාජ්‍ය මණ්ඩලීය පාර්ලිමේන්තු සංගමයේ 57 වැනි මහ සමුළුව 2012 වසරේ දී ශ්‍රී ලංකා‍වේ පැවැත්වීමට නියමිතව ඇත. මීට අමතරව 2011 වසරේ දී එම සංගමයේ ආසියානු කලාපීය සමුළුව කොළඹ දී පැවැත්වෙන අතර පොදු රාජ්‍ය මණ්ඩලීය පාර්ලිමේන්තු සංගමයේ සභාපති ලෙස චමල් රාජපක්ෂ මහතා එහිදී පත්වනු ඇති බව සඳහන් වේ.. රටවල් 54 ක ශාඛා 175 ක නියෝජනයක් ඇති පොදු රාජ්‍ය මණ්ඩලීය පාර්ලිමේන්තු සංගමයේ සැසිවාර දෙකක් 1975 වසරේ දී සහ 1995 වසරේ දී මෙරට දී පවත්වා තිබේ.", "URL": "https://sinhala.adaderana.lk/news.php?nid=11074", "Category": null, "Parent URL": null}