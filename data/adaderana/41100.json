{"Source": "Adaderana", "Timestamp": "February 13, 2014 03:04 pm", "Headline": "තිදරු මව ඝාතනය කළාට දඬුවම මරණයයි ", "News Content": "දික්වැල්ල ප්‍රදේශයේ කාන්තාවක ඝාතනය කිරීමේ සිද්ධියක සම්බන්ධයෙන් වරදකරුවු පුද්ගලයෙකුට මාතර මහාධිකරණය විසින් මරණීය දණ්ඩනය නියම කර තිබේ. දීර්ඝ නඩු විභාගයකින් අනතුරුව එහි තීන්දුව ප්‍රකාශයට පත් කරමින් මාතර මහාධිකරණ විනිසුරු ප්‍රියන්ත ද සිල්වා මහතා මෙලෙස අද (13) තීන්දුව ලබා දෙන ලදී. 2001 වසරේ දෙසැම්බර් 30 වැනිදා හෝ ඊට ආසන්න දිනක තියුණු ආයුධයකින් පහර දී මෙම ඝාතනය සිදුකර කර තිබු බව සඳහන් වෙයි. සැමියා නිවසේ නොමැති අවස්ථාවක නිවසේ දොර විවෘත කරන්නැයි පවසා මෙම කාන්තාවට අයුතු යෝජනාවක් කර එය ප්‍රතික්ෂේප කිරීම හේතුවෙන් ඇය ඝාතනය කර ඇති බවට පොලිස් පරීක්ෂණ වල දී තොරතුරු අනාවරණය වී තිබේ. ඝාතනයට ලක්ව ඇත්තේ 42 හැවිරිදි තිදරු මවකි. විත්තිකරුට එරෙහි චෝදනා සාධාරණ සැකයකින් තොරව සනාථ කර ඇති හෙයින් ඔහුට මරණ දඬුවම නියම කිරීමට මහාධිකරණ විනිසුරුවරයා තීන්දු කර තිබේ. මරණ දඬුවම නියම වුයේ දික්වැල්ල, දඹගස්ආර ප්‍රදේශයේ පදිංචි යද්දෙහිගේ ජගත් නොහොත් චූටා නැමැති 35 හැවිරිදි පුද්ගලයෙකුටය.", "URL": "https://sinhala.adaderana.lk/news.php?nid=41100", "Category": null, "Parent URL": null}