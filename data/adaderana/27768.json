{"Source": "Adaderana", "Timestamp": "September 26, 2012 03:35 pm", "Headline": "මුලතිව්වලින් යුද උපකරණ තොගයක්", "News Content": "මුලතිව්, වෙල්ලමුල්ලිවයික්කාල් ප‍්‍රදේශයේ තිබී යුද උපකරණ තොගයක් සොයා ගෙන තිබේ. පොලිස් විශේෂ කාර්ය බලකා මූලස්ථාන කඳවුරේ නිලධාරීන් කණ්ඩායමක් විසින් සිදු කරන ලද සෝදිසි මෙහෙයුමක දී මෙම යුද උපකරණ සොයාගෙන ඇති බව සඳහන්ය. වෙල්ලමුල්ලිවයික්කාල් මුහුදු වෙරළේ පොළව යට සඟවා තිබිය දී මෙම යුද උපකරණ සොයාගත් බව විශේෂ කාර්ය බලකාය සඳහන් කළේය. සොයාගත් යුද උපකරණ තොගය අතරට ටී 56 ගිනි අවි 27 ක්, එම්.පී.එම්.ජී. අවි 2 ක්, හඳුනානොගත් අවි බැරල් 6 ක්, ටී 56 මැගසින් 42 ක්, සන්නිවේදන යන්ත‍්‍ර 20 ක්, හඳුනානොගත් උණ්ඩ 200 ක් ඇතුලු යුද උපකරණ රැසක් වන බව සඳහන්ය. සොයාගත් යුද උපකරණ තොගය වැඩිදුර විමර්ශන සඳහා මුලතිව් පොලිස් ස්ථානයට භාරදුන් බව පොලිස් විශේෂ කාර්ය බලකාය පැවසීය.", "URL": "https://sinhala.adaderana.lk/news.php?nid=27768", "Category": null, "Parent URL": null}