{"Source": "Adaderana", "Timestamp": "June 25, 2014 09:45 am", "Headline": "වසර 100ට පසු අම්බලන්ගොඩදී උපසම්පදා පිංකමක්", "News Content": "අමරපුර සිරිසද්ධම්ම යුක්තික (මාතර) මහා නිකායේ වාර්ෂික උපසම්පදා පිංකම හෙට සිට ලබන 28 දින දක්වා අම්බලන්ගොඩ, හිරේවත්ත සිරි විජයාරාම විහාරස්ථානයේ පැවැත්වීමට කටයුතු යොදා තිබේ. වසර සියයකට පසු අම්බලන්ගොඩදී පැවැත්වෙන මෙම මහා උපසම්පදා පිංකම නාකුළුගමුවේ පේමතිලක මහානායක හිමියන්ගේ ප්‍රධානත්වයෙන් පැවැත්වීමට නියමිතය. ඒ සඳහා ආරක්ෂක ලේකම් ගෝඨාභය රාජපක්ෂ, දකුණු පළාත් මහ ඇමති ෂාන් විජයලාල්, ගාලු දිස්ත්‍රික් පාර්ලිමේන්තු මන්ත්‍රී සජින් ද වාස්ගුණවර්ධන, අම්බලන්ගොඩ නගරාධිපති අරුණ ප්‍රදීප් යන මහත්වරු සහභාගි වීමට නියමිතව ඇත. හිරේවත්ත සිරි විජයාරාමාධිපති දක්ෂිණ ලංකවේ ප්‍රධාන සංඝනායක,රාජකීය පණ්ඩිත අම්බලන්ගොඩ සුධම්ම නාහිමියන් විසින් දායක සභාව සමග පිංකම සංවිධානය කරයි.", "URL": "https://sinhala.adaderana.lk/news.php?nid=44212", "Category": null, "Parent URL": null}