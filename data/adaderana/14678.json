{"Source": "Adaderana", "Timestamp": "March 7, 2011 01:38 pm", "Headline": "ජනපති නියෝගයත් කඩවෙලා-ගුරුන්ට කුඩම්මාගේ සැලකිලි", "News Content": "ගංවතුර හා නායයාම් වලින් විපතට පත් රජයේ නිලධාරීන්ට විශේෂ අත්තිකාරම් මුදලක් ගෙවන බවට ආණ්ඩුව ප්‍රකාශ කර තිබුණද එකී පොරොන්දුව මේ වන තුරුත් ඉටුවී නොමැති බව ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතා පවසයි. 2011 ජනවාරි මස ඇති වූ ජලගැලීම් වලින් පීඩාවට පත් රාජ්‍ය නිලධාරීන්ට වැටුප මෙන් තුන් ගුණයක මුදලක් ලබාදෙන බවට 3/2011 දරණ චක්‍රලේඛයෙන් පෙන්වා දී ඇති බවත්,එය වාරික 10 න් කපා ගැනීමට කටයුතු කරන බව මුලින් කියා සිටියද පසුව ජනාධිපතිවරයා විසින් එකී වාරික සංඛ්‍යාව 24 දක්වා වැඩිකරන බවට යළි චක්‍රලේඛයක් නිකුත් කළ බවද හෙතෙම සිහිපත් කරවයි. මෙවැනි චක්‍රලේඛයන් නිකුත් කර තිබුණද ගංවතුරින් බරපතල ලෙස පීඩාවට පත් වූ නැ‍ගෙනහිර,උතුරුමැද,මධ්‍යම හා ඌව පළාත් ගුරුවරුන්ට හෝ විදුහල්පතිවරුන්ට මේ වන තුරුත් කිසිදු අත්තිකාරම් මුදලක් ලබා දී නොමැති බව ඔහු කියා සිටියි. ප්‍රාදේශීය ලේකම් කාර්යාල ඇතුළු රජයේ සෙසු දෙපාර්තමේන්තු වල සේවකයන් ගෙන් සැලකිය යුතු පිරිසකට මෙම අත්තිකාරම් මුදල ලබා දී ඇතත් ගුරුවරුන්ට නොලැබීම පිළිබඳ විමසීමේදී අධ්‍යාපන බලධාරීන් මුදල් ලැබී නොමැති බව කියා සිටින බව ලංකා ගුරු සංගමයේ ප්‍රධාන ලේකම්වරයා චෝදනා කරයි. සහන සැලසීම රජයේ චක්‍රලේඛ වලට පමණක් සීමා නොකොට ගංවතුරෙන් පීඩාවට පත් වූ ගුරුන්ට හා විදුහල්පතිවරුන්ට පොරොන්දුවූ වූ අත්තිකාරම් මුදල් කඩිනමින් ලබා දෙන ලෙස ලංකා ගුරු සංගමය ඉල්ලා සිටියි.", "URL": "https://sinhala.adaderana.lk/news.php?nid=14678", "Category": null, "Parent URL": null}