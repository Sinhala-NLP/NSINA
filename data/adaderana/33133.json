{"Source": "Adaderana", "Timestamp": "April 9, 2013 11:45 am", "Headline": "එල්.ටි.ටී.ඊය කරුණානිධිට තර්ජනය කළා! අමෙරිකාව සැකකරයි", "News Content": "තමන්ට සහය නුදුනහොත් තමිල්නාඩුව තුළ කලහකාරි තත්ත්වයක් ඇති කරන බවට එල්.ටී.ටී.ඊ. ය විසින් එවකට තමිල්නාඩුවේ ප්‍රධාන අමාත්‍ය එම්. කරුණානිධිට බලපෑමක් කර ඇතැයි අමෙරිකාව සැක කරයි. ඉන්දියාවේ චෙන්නායි හි අමෙරිකානු තානාපති කාර්යාලය විසින් නවදිල්ලි හි තානාපති කාර්යාලයට හා අමෙරිකානු රාජ්‍ය දෙපාර්තමේන්තුවට දන්වා යැවුණු වාර්තාවක මේ බව සඳහන්ය. එකී වාර්තාවට අනුව 1989 කාලයේදී තමිල්නාඩුව තුළ පැවැති ගැටුම් උත්සන්න කරන බවට එල්.ටී.ටී.ඊ. ය විසින් කරුණානිධිට අනතුරු ඇඟවීමක් කර ඇති බවට අමෙරිකාව සැක කරයි. එල්.ටී.ටී.ඊ. සංවිධානය ශක්තිමත්ව පැවැති කාලයේදී ඉන්දීය හමුදා ශ්‍රී ලංකාවෙන් ඉවත්වීමත්, ඉන්දියාවත් ශ්‍රී ලංකාවත් අතර මිත්‍රත්වයට දැඩි බලපෑමක් එල්ල විය. එසේම තමිල්නාඩුව තුළ එල්.ටී.ටී.ඊ. සංවිධානයේ ක්‍රියාකාරකම් පවා අදාළ කාලසීමාවේදී දැඩි ලෙස ව්‍යාප්තව තිබූ බව එම වාර්තාවල සඳහන් වේ. එවන් කාලසීමාවක් යටතේ එල්.ටී.ටී.ඊ. සංවිධානය අතින් ඉන්දියාවේ හිටපු අග්‍රාමාත්‍යවරයෙකු වූ රජිව් ගාන්ධි මහතා ද ඝාතනයට ලක්වීමට තරම් පරිසරයක් සකස් වූ බව අමෙරිකානු වාර්තාව මගින් කළ හෙළිදරව්වේ සඳහන්ය. මෙම වාතාවරණය යටතේ එවකට තමිල්නාඩු ප්‍රධාන අමාත්‍යවරයා ලෙස කරුණානිධි එම සංවිධානයේ ප්‍රධානියෙකුගේ චරිතයක් බවට පත්වූ බවද කියැවෙයි. මේ අතර විකිලීක්ස් වෙබ් අඩවිය විසින් අමෙරිකානු රාජතාන්ත‍්‍රික ලිපිගොනු ඕනෑම පුද්ගලයෙකුට අන්තර් ජාලය ඔස්සේ සොයාගත හැකි ආකාරයට මුදා හැරීමට පියවරගෙන ඇතැයි විදෙස් මාධ්‍ය වාර්තා කරයි. 1970 දශකයේ සිට හුවමාරු වූ බවට සැලකෙන අමෙරිකානු රාජ්‍ය තාන්ත‍්‍රික කේබල් පණිවුඩ මිලියන 1.7ක් මේ ආකාරයට අන්තර්ජාලයට මුදා හැරෙනු ඇත. ඉන් මෙතෙක් අනාවරණය නොවු රාජතාන්ත‍්‍රික රහස් රැසක් අනාවරණය වනු ඇතැයි පැවසෙන අතර ඉන්දියාවේ හිටපු අගමැතිවරයෙකු වූ රජිව් ගාන්ධිට ද අවි ගනුදෙනුවක් සම්බන්ධයෙන් චෝදනා එල්ල වී ඇතැයි සඳහන්ය.", "URL": "https://sinhala.adaderana.lk/news.php?nid=33133", "Category": null, "Parent URL": null}