{"Source": "Adaderana", "Timestamp": "December 30, 2011 09:03 am", "Headline": "තේන් ඉන්දියාවට යයි", "News Content": "\"තේන්\" සුළි කුණාටුව ඉන්දීය ගොඩබිම දෙසට ගමන් කිරීම හේතුවෙන් ශ්‍රී ලංකාවට බලපෑ අයහපත් කාලගුණික තත්ත්වය ක්‍රමයෙන් බැහැර වෙමින් පවතින බව කාලගුණ විද්‍යා දෙපාර්තමේන්තුව පවසයි. අද(30) දිවයිනේ අභ්‍යන්තර ප්‍රදේශවල වියළි සහ සිසිල් කාලගුණ තත්ත්වයක් අපේක්ෂා කරන බව කාර්යයේ නියුතු කාලගුණ විද්‍යාඥ චමින්ද ද සිල්වා මහතා සඳහන් කළේය. දිවයිනට උතුරු දෙසින් වන ගැඹුරු සහ නොගැඹුරු මුහුදු ප්‍රදේශවල විටින් විට වැසි ඇතිවන බව ඒ මහතා ප්‍රකාශ කළේය. උතුරු ගැඹුරු මුහුදු ප්‍රදේශවල සුළ‍ඟේ වේගය පැයට කිලෝමීටර් 60 -70 ත් අතර අගයක පවතින බව ද හෙතෙම පෙන්වාදුන්නේය. උතුරු මුහුදු ප්‍රදේශ ආශ්‍රිතව ධීවර හෝ නාවික කටයුතු සඳහා අද දිනය තුළ ද තවදුරටත් ආරක්ෂාකාරී නොවන බව චමින්ද ද සිල්වා මහතා වැඩිදුරටත් අවධාරණය කර සිටියේය.", "URL": "https://sinhala.adaderana.lk/news.php?nid=21041", "Category": null, "Parent URL": null}