{"Source": "Adaderana", "Timestamp": "May 8, 2016 03:33 pm", "Headline": " වෛද්‍ය-හෙද සහයක් නැතිව දරුවෙකු ප්‍රසූත කරලා", "News Content": "කිසිදු හෙද නිලධාරියෙකු හෝ වෛද්‍යවරයෙකු නොමැතිව මවක් දරුවෙකු ප්‍රසූත කිරීමේ සිදුවීමක් ඇඹිළිපිටිය මූලික රෝහලෙන් වාර්තා වෙයි. අද(08) අළුයම එම රෝහලේ මාතෘ ඒකකයේ නේවාසිකව සිටි මවක් මෙලෙස දරුවා ප්‍රසූත කර ඇති බව වාර්තා වෙයි. ප්‍රසූත වේදනාවෙන් සිටි මව පිළිබඳව එම ඒකකයේ නේවාසිකව සිටි සෙසු මව්වරුන් විසින් සාත්තු සේවිකාවකට දැනුම් දී ඇති බව සඳහන්ය.ඒ අනුව කිසිදු හෙදියක හෝ වෛද්‍යවරයෙකුගේ මැදිහත්වීමක් නොමැතිව මව්වරුන් සහ සාත්තු සේවිකාවගේ සහය ඇතිව එම මව දරුවා ප්‍රසූත කර තිබේ.කෙසේවෙතත් මව සහ බිළිඳා යහපත් සෞඛ්‍ය තත්ත්වයෙන් පසුවන බව වාර්තා වෙයි.මේ පිළිබඳව අද දෙරණ ඇඹිලිපිටිය මූලික රෝහලෙන් විමසීමක් කළේය.එහිදී එහි ප්‍රකාශකයෙකු සඳහන් කළේ අදාළ සිද්ධිය වන අවස්ථාවේ තවත් මව්වරුන් දෙදෙනෙකු ප්‍රසූතාගාරයේ සිටි බවයි.ඒ අනුව මාතෘ ඒකකයේ රාජකාරියේ නිරතව සිටි හෙදියන් සහ වෛද්‍යවරුන් එම දරු ප්‍රසූතියන්ට අදාළ කටයුතුවල නිරතව සිටි බව එම ප්‍රකාශකයා පැවසුවේය.මේ අතර ඇඹිලිපිටිය මූලික රෝහලේ සෞඛ්‍ය කාර්යය මණ්ඩලයේ දැඩි හිඟයක් පවතින බව ද වාර්තා වෙයි.", "URL": "https://sinhala.adaderana.lk/news.php?nid=59935", "Category": null, "Parent URL": null}