{"Source": "Adaderana", "Timestamp": "April 1, 2011 02:45 pm", "Headline": "ෆොන්සේකාට අසනීපයි-සේනකද සිල්වාට රටින් පිටවෙනු බෑ", "News Content": "සුදුකොඩි ප්‍රකාශයට අදාළ නඩුවේ සාක්ෂි කැඳවීම කොළඹ මහාධිකරණය විසින් කල්තැබූ බව අද දෙරණ අධිකරණ වාර්තාකරු පවසයි. අදාළ නඩුව අද කැඳවූ අවස්ථාවේ බන්ධනාගාර නිලධාරීන් විසින් අධිකරණයට දන්වා සිටියේ විත්තිකාර සරත් ෆොන්සේකා මහතා අසනීප තත්ත්වයේ පසුවන බැවින් අද දිනයේ අධිකරණයට ඉදිරිපත් නොකෙරෙන බවයි. ඒ අනුව අදාළ නඩුවේ වැඩිදුර විමසීම් කටයුතු අප්‍රේල් මස 20 වන දින දක්වා කල් තැබීමට කොළඹ මහාධිකරණ විනිසුරු දීපාලී විජේසුන්දර මහත්මිය ඇතුළු ත්‍රිපුද්ගල විනිසුරු මඩුල්ල විසින් නියෝග කර තිබේ. පසුගියදා අභියාචනාධිකරණය විසින් ඇප නියම කරනු ලැබූ හිටපු යුද හමුදාපති සරත් ෆොන්සේකා මහතාගේ ලේකම් ලෙස කටයුතු කළ කපිතාන් සේනකද සිල්වා මහතා අද ඇප මත නිදහස් කිරීමට කොළඹ මහාධිකරණය විසින් කටයුතු කරන ලදී. අද කොළඹ මහාධිකරණය මගින් රුපියල් ලක්ෂ දෙකක ඇප මත නිදහස් කළ සේනකද සිල්වා මහතාට රටින් පිටවීම තහනම් කරන ලද අතර ඔහුගේ විදේශ ගමන් බලපත්‍රය අධිකරණයට භාරදිය යුතු බව හා සෑම මසකම අවසාන ඉරු දින රහස් පොලීසිය හමුවේ පෙනීසිටින ලෙස ද මහාධිකරණය විසින් නියෝග කර තිබේ.", "URL": "https://sinhala.adaderana.lk/news.php?nid=15210", "Category": null, "Parent URL": null}