{"Source": "Adaderana", "Timestamp": "September 21, 2015 09:17 am", "Headline": "ජනපති අගමැති ප්‍රධානත්වයෙන් සාකච්ඡා ‍2ක්", "News Content": "ශ්‍රී ලංකා නිදහස් පක්ෂයේ පාර්ලිමේන්තු කණ්ඩායම සහ ජනාධිපති මෛත්‍රිපාල සිරිසේන මහතා අතර විශේෂ සාකච්ඡාවක් අද දිනයේදී පැවැත්වෙයි.අද රාත්‍රී 07 ජනාධිපති ලේකම් කාර්යාලයේදි අදාළ සාකච්ඡාව පැවැත්වෙන බව වාර්තා වේ.එක්සත් ජාතික පක්ෂය සහ ශ්‍රී ලංකා නිදහස් පක්ෂය ජාතික ආණ්ඩුවක් තුළ කටයුතු කිරීමෙන් පසුව ශ්‍රී ලංකා නිදහස් පක්ෂ පාර්ලිමේන්තු කණ්ඩායම ජනාධිපතිවරයා හමුවන පළමු අවස්ථාව මෙය බව සඳහන්ය.‍ෙමම සාකච්ඡාව සඳෙහා ශ්‍රී ලංකා නිදහස් පක්ෂයේ අමාත්‍යවරුන්, නියෝජ්‍ය අමාත්‍යවරුන්, රාජ්‍ය අමාත්‍යවරුන් මෙන්ම විපක්ෂයේ අසුන් ගැනීමට නියමිත ශ්‍රී ලංකා නිදහස් පක්ෂ මන්ත්‍රීවරුන් ද එක් වෙනු ඇත.ශ්‍රී ලංකා නිදහස් පක්ෂය සහ එක්සත් ජාතික පක්ෂය ඉදිරියේදී ක්‍රියාකළ යුතු ආකාරය පිළිබඳ මෙහිදී විශේෂයෙන් සාකච්ඡා කිරීමට නියමිත බව වාර්තා වේ.එමෙන්ම විපක්ෂයේ අසුන් ගැනීමට සූදානම්ව සිටින ශ්‍රී ලංකා නිදහස් පක්ෂයේ මන්ත්‍රීවරුන් සමගද ඉදිරි කටයුතු පිළිබඳව මෙහිදී සාකච්ඡා කෙරෙනු ඇති බව දේශපාලන ආරංචි මාර්ග සඳහන් කරයි.මේ අතර එක්සත් ජාතික පක්ෂයේ කෘත්‍යාධිකාරි මණ්ඩලයේ රැස්වීමක්ද පක්ෂ නායක අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අද පැවැත්වීමට නියමිත බව වාර්තාවෙයි.එසේම එක්සත් ජාතික පක්ෂ පාර්ලිමේන්තු මන්ත්‍රී කණ්ඩායම් රැස්වීමක් ලබන බදාදා පැවැත්වීමට නියමිතය.එක්සත් ජාතික පක්ෂ නායක, අග්‍රාමාත්‍ය රනිල් වික්‍රමසිංහ මහතා විසින් අදාළ සාකච්ඡාව කැඳවා තිබේ.", "URL": "https://sinhala.adaderana.lk/news.php?nid=53974", "Category": null, "Parent URL": null}