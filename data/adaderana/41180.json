{"Source": "Adaderana", "Timestamp": "February 17, 2014 11:57 am", "Headline": "සාර්ක් රටවල අමාත්‍ය සැසිවාරයක් මාලදිවයිනේ", "News Content": "සාර්ක් කලාපීය රටවල අමාත්‍ය මණ්ඩලයීය සැසිවාරයක් අද මාලදිවයිනේදී ආරම්භ වේ. සැසිවාරය අද සිට ලබන 20 වන දින දක්වා පැවැත්විමට නියමිතය. මේ සඳහා ඇෆ්ගනිස්ථානය, බංග්ලාදේශය, භූතානය, ඉන්දියාව, මාලදිවයින, නේපාලය, පකිස්ථානය සහ ශ්‍රී ලංකාව යන රටවල විදේශ කටයුතු අමාත්‍යවරුන් ඇතුළු නියෝජිතයින් සහභාගි වේ. කලාපීය වශයෙන් බලපාන ක්ෂේත්‍ර රැසක් සම්බන්ධයෙන් මෙහිදී සාකච්ඡාවට ගැ‍නෙන බව සඳහන්ය. සැසිවාරයට සමගාමීව හෙට දිනයේ අමාත්‍යංශ ලේකම්වරුන්ගේ හමුවක් පැවැත්වෙන අතර විදේශ අමාත්‍යවරුන්ගේ හමුව ලබන 19 සහ 20 යන දින වල දී පැවැත්වීමට නියමිතය. සැසිවාරය සඳහා විදේශ කටයුතු අමාත්‍ය මහචාර්ය ජී.එල් පිරිස් මහතා ද සහභාගි වන බව විදේශ කටයුතු අමාත්‍යංශය පැවසුවේය.", "URL": "https://sinhala.adaderana.lk/news.php?nid=41180", "Category": null, "Parent URL": null}