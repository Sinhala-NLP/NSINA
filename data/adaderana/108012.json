{"Source": "Adaderana", "Timestamp": "April 16, 2019 06:44 am", "Headline": "ප්‍රංශයේ Notre-Dame දේවස්ථානයේ ගින්නක්", "News Content": "පැරීසියේ නෝත්‍ර ඩාම් ආසන දෙව්මැදුරේ දැවැන්ත ගින්නක් හටගෙන තිබේ. ගින්න පාලනය කිරීම සඳහා ගිනි නිවීම් සේවකයන් මේ වන විටත් කටයුතු කරමින් සිටින බව වාර්තා වෙයි. යුනෙස්කෝ ලෝක උරුමයක්ද වන පැරිසියේ නෝත්‍ර ඩාම් ආසන දෙව්මැදුරට අයත්, ගොතික් ගෘහ නිර්මාණ ශිල්පයට අනුව ඉදිකරන ලද වසර 850ක් පමණ ඉපැරණි ගොඩනැගිල්ල ගිනිගැනීමට ලක්ව තිබේ. එරට වේලාවෙන් ඊයේ(15) පස්වරු හයයි පනහට පමණ ගින්න හටගෙන තිබුණි. සුළු වේලාවක් තුළ ගින්න ගොඩනැඟිල්ල පුරා සීඝ්‍රයෙන් පැතිර ගොස් ඇති බව විදෙස් වාර්තාවල දැක්වෙයි. ඒ සමඟ දේවස්ථානය තුළ සහ ඒ අවට නිවාසවල සිටි පිරිස් ප්‍රදේශයෙන් ඉවත් කිරීමටත් බලධාරීන් පියවර ගෙන තිබුණි. සිදුවීමෙන් ජීවිත හානි කිසිවක් සිදුවී ඇත්ද යන්න මෙතෙක් අනාවරණවී නැහැ. කෙසේ නමුත් ගින්න පාලනයට ගිය ගිනි නිවීම් සේවකයෙක් එහිදී බරපතළ ලෙස තුවාල ලබා තිබේ. ගින්නෙන් දෙව් මැදුරේ වහලය සහ කොත විනාශවී ඇති අතර ප්‍රධාන ගොඩනැඟිලි ආකෘතිය සහ ඝන්ටාර කුළුණු දෙකක් බේරා ගැනීමට හැකිවී ඇති බව විදෙස් වාර්තාවල සඳහන් වෙයි. දේවස්ථානය තුළ තිබූ මිල කළ නොහැකි කලා නිර්මාණ බේරා ගැනීමටත් ගිනි නිවීම් සේවකයන් යුහුසුළුව කටයුතු කරමින් සිටියි. එහි තිබූ දේවදූතයන්ගේ ප්‍රතිමා ප්‍රතිසංස්කරණ කටයුත්තක් හේතුවෙන් ඉකුත් සතියේ සිට ඉවත් කර ඇති බවයි ප්‍රංශ පුවත් සේවා පැවසුවේ. ගින්න පාලනය කිරීම සඳහා ගිනි නිවීම් සේවකයන් පන්සීයක් පමණ යොදවා ඇති බවද වාර්තා විය. මෙම ගින්න දේවස්ථානයේ සිදු කෙරෙමින් තිබූ ප්‍රතිසංස්කරණ කටයුත්ත හා සම්බන්ධ බවට සැක පලවුවත් ගින්න හටගැනීමට නිශ්චිත හේතුවක් තවමත් අනාවරණ වී නැහැ. සිදුවීම සම්බන්ධයෙන් අදහස් දක්වමින් ප්‍රංශ ජනාධිපති එමානුවෙල් මැක්‍රොන් පැවසුවේ මෙය බිහිසුණු ඛේදවාචකයක් බවයි. ගින්න හටගත් ස්ථානය නිරීක්ෂණයට පැමිණි ජනාධිපතිවරයා සියළු දෙනා එකමුතුව දෙව්මැදුර යළි ගොඩනැඟිය යුතු බවද එහිදී පෙන්වා දුන්නේය. ප්‍රංශයේ ඉතා වැදගත් ගොඩනැඟිලි අතරින් එකක්ද වන නෝත්‍ර ඩාම් දෙව්මැදුර සංචාරකයන් අතරත් අතිශය ජනප්‍රියයි. මේ අතර සිදුවීම සම්බන්ධයෙන් ශෝකය පල කරමින් අමෙරිකානු ජනාධිපති ඩොනල්ඩ් ට්‍රම්ප් සහ බ්‍රිතාන්‍ය අගමැතිනී තෙරේසා මේ ඇතුළු රාජ්‍ය නායකයන් ට්ව්විටර් පණිවුඩ නිකුත් කර තිබේ.", "URL": "https://sinhala.adaderana.lk/news.php?nid=108012", "Category": null, "Parent URL": null}