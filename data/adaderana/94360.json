{"Source": "Adaderana", "Timestamp": "August 14, 2018 07:23 am", "Headline": "පෞද්ගලික බලාගාර 3කින් විදුලිය ගැනීමට මැදිහත් වෙන්නැයි ජනාපති ලේකම්ට ඉල්ලීමක්", "News Content": "පෞද්ගලික බලාගාර තුනකින් විදුලිය ලබාගැනීම සම්බන්ධයෙන් ශ්‍රී ලංකා මහජන උපයෝගීතා කොමිසමේ එකඟතාව ලබාගැනීමට මැදිහත් වන ලෙස විදුලිබල හා පුනර්ජනනීය බලශක්ති අමාත්‍යාංශය ජනාධිපති ලේකම්වරයාගෙන් ඉල්ලීමක් කර තිබේ. විදුලිබල හා පුනර්ජනනීය බලශක්ති අමාත්‍යාංශ ලේකම්වරයා විසින් ජනාධිපති ලේකම්වරයාගෙන් ලිඛිතව අදාළ ඉල්ලීම සිදුකර ඇති බව වාර්තා වෙයි. පෞද්ගලික බලාගාර තුනකින් විදුලිය ලබාගැනීම සඳහා පසුගිය අප්‍රේල් මාසයේ කැබිනට් අනුමැතිය හිමි වුව ද මෙතෙක් ඒ සඳහා මහජන උපයෝගීතා කොමිසමේ එකගතාව හිමිව නොමැති බව සඳහන් වෙයි. කෙසේවෙතත් ජනාධිපතිවරයා මූලිකත්වය දරන ආර්ථික කවුන්සිලයෙන් ඒ සඳහා අනුමැතිය ලබාගෙන ශ්‍රී ලංකා මහජන උපයෝගීතා කොමිසමේ එකඟතාව ද ඊට ලබාගැනීමට මැදිහත්වන ලෙස විදුලිබල හා පුනර්ජනනීය බලශක්ති අමාත්‍යාංශය ජනාධිපති ලේකම්වරයාගෙන් ඉල්ලා ඇත. අදාළ බලාගාරවලින් විදුලිය මිලදි ගැනීමට නොහැකි වුවහොත් රට තුළ විදුලි අර්බුදයක් පවා ඇති විය හැකි බව විදුලිබල හා පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන මහතා සඳහන් කළේය.", "URL": "https://sinhala.adaderana.lk/news.php?nid=94360", "Category": null, "Parent URL": null}