{"Source": "Adaderana", "Timestamp": "August 14, 2018 04:01 pm", "Headline": " රෝගියෙකු රැගෙන රෝහලට ආපු පිරිසක් රෝහල් සේවකයින් දෙදෙනෙකුට පහර දෙයි", "News Content": "රෝගියෙකු රැගෙන පාදුක්ක දිසා රෝහලට පැමිණි පුද්ගලයින් පිරිසක් එහි රාජකාරියේ නිරතව සිටි රෝහල් සේවකයින් දෙදෙනෙකුට පහරදී ඇතැයි වාර්තා වෙයි. පොලීසිය පැවසුවේ, සිද්ධිය සම්බන්ධයෙන් පුද්ගලයින් දෙදෙනෙකු අත්අඩංගුවට ගත් බවයි. රෝගී තත්ත්වයකට ප්‍රතිකාර ලබා ගැනීම සඳහා පුද්ගලයෙකු ඊයේ(13) රාතී‍්‍ර 9 ට පමණ පාදුක්ක දිසා රෝහලට ඇතුළත් කර තිබේ. එම අවස්ථාවේ අදාළ රෝගීයා සමඟ පැමිණි පිරිස හා රෝහල් සේවකයින් කිහිප දෙනෙකු අතර වචන හුවමාරුවක් සිදුව ඇති අතර එහිදී එම පිරිස රෝහල් සේවකයින් දෙදෙනෙකුට පහර දී පුටු කිහිපයකටද හානි සිදුකර ඇති බවයි අද දෙරණ වාර්තාකරු පැවසුවේ. සිද්ධිය සම්බන්ධයෙන් රෝහල් බලධාරීන් පාදුක්ක පොලිසියට පැමිණිල්ලක් ඉදිරිපත් කර ඇති අතර සිද්ධිය සම්බන්ධයෙන් සැකපිට පුද්ගලයින් දෙදෙනෙකු අත්අඩංගුවට ගෙන තිබේ. අනතුරුව ඔවුන් වෛද්‍ය පරීක්ෂණයක් සඳහා යොමු කර ඇති අතර ඔවුන් මත්පැන් පානය කර සිට ඇති බවට එහිදී අනාවරණ වී ඇති බව පොලිසිය පැවසුවේය. අත්අඩංගුවට ගත් සැකකරුවන් අවුරුදු 20 සහ 22 යන වයස් කාණ්ඩවල පසුවන දෙදෙනෙක් වන අතර ඔවුන් හෝමාගම අධිකරණයට ඉදිරිපත් කිරීමට නියමිතයි. මේ අතර පහර කෑමට ලක්වූ රෝහල් සේවකයෙකු වැඩිදුර ප‍්‍රතිකාර සඳහා හෝමාගම දිසා රෝහලට මාරු කර යවා තිබේ.", "URL": "https://sinhala.adaderana.lk/news.php?nid=94395", "Category": null, "Parent URL": null}