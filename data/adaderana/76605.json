{"Source": "Adaderana", "Timestamp": "August 23, 2017 09:59 pm", "Headline": " ක්‍රිකට් ක්‍රීඩාවේ උන්නතියට නිසි වැඩපිළිවෙළක්", "News Content": "වර්තමානයේ ශ්‍රී ලංකාව තුළ ක්‍රිකට් ක්‍රීඩාවේ ඇති වී ඇති තත්ත්වය පිළිබඳව සාකච්ඡා කර එයට නිසි වැඩපිළිවෙළක් සකස් කිරීමට කටයුතු කරන බව ක්‍රීඩා අමාත්‍ය දයාසිරි රාජපක්ෂ මහතා පවසයි. අමාත්‍යවරයා මේ බව සඳහන් කළේ අද (23) පැවති කැබිනට් තීරණ දැනුම් දීමේ මාධ්‍ය හමුවට එක්වෙමිනි. එහිදී අමාත්‍යවරයා කියා සිටියේ ක්‍රිකට් ක්‍රීඩාවේ උන්නතිය වෙනුවෙන් වැඩමුළුවක්ද සංවිධානය කිරීමට කටයුතු කරන බවයි. වත්මන් ක්‍රිකට් ක්‍රීඩාවේ තත්ත්වය පිළිබඳව විමර්ශනය කිරීම සඳහා කමිටුවක් පත් කළ අතර එහි සභාපති ලෙස ක්‍රීඩා සභාවේ සභාපති මිල්ටන් සමරසිංහ මහතා පත් කළ බවද ඒ මහතා සඳහන් කළේය. මෙම කමිටුවට කොළඹ විශ්වවිද්‍යාලයේ මහාචාර්ය රංජිත් බණ්ඩාර මහතා, ක්‍රීඩා සංවර්ධන දෙපාර්තමේන්තුවේ අධ්‍යක්ෂ ජනරාල් සමන් බණ්ඩාර මහතා , ක්‍රීඩා වෛද්‍ය ආයතනයේ අධ්‍යක්ෂ ජනරාල් වෛද්‍ය ලක්ෂ්මන් එදිරිසිංහ මහතා යන අයගේ ප්‍රධානත්වයෙන් ක්‍රියාත්මක වන බව ද අමාත්‍යවරයා සඳහන් කළේය. ක්‍රීඩා අමාත්‍යවරයා තවදුරටත් සඳහන් කළේ තමන් ක්‍රිකට් තේරීම්වලට හෝ ක්‍රිකට් කණ්ඩායමේ එදිනෙදා පරිපාලන කටයුතුවලට කිසිඳු ආකාරයකින් මැදිහත් නොවන බවයි.", "URL": "https://sinhala.adaderana.lk/news.php?nid=76605", "Category": null, "Parent URL": null}