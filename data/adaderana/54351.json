{"Source": "Adaderana", "Timestamp": "October 9, 2015 02:53 pm", "Headline": "එක්නැලිගොඩ අතුරුදන්වීමේ සිද්ධිය - පොලිස්පති ඇතුළු 4ට නොතීසි", "News Content": "පොලිස්පතිවරයා, අපරාධ පරීක්ෂණ දෙපාර්තමේන්තුවේ අධ්‍යක්ෂවරයා ඇතුළු සිව්දෙනෙකුට අභියාචනාධිකරණය විසින් නොතීසි නිකුත් කර තිබේ.මාධ්‍යවේදී ප්‍රගීත් එක්නැලිගොඩ අතුරුදන්වීම සම්බන්ධයෙන් අත්අඩංගුවට ගෙන රඳවා සිටින යුද හමුදා නිලධාරී සිව්දෙනා අධිකරණයට ඉදිරිපත් කරන ලෙස ඉල්ලා ගොනු කර ඇති පෙත්සම්වලට අදාළව මෙම නියෝගය ලබා දුන් බව අද දෙරණ අධිකරණ වාර්තාකරු පැවසුවේය.ඒ අනූව ඔවුන්ට මේ මස 16 වැනිදා අධිකරණයේ පෙනී සිටින්නැයි අභියාචනාධිකරණය නොතීසි නිකුත් කර ඇත.මාධ්‍යවේදී ප්‍රගීත් එක්නැලිගොඩ අතුරුදන්වීමේ සිද්ධියට අදාළව රහස් පොලිසිය විසින් අත්අඩංගුවට ගෙන දැනට රඳවාගෙන සිටින යුද හමුදා නිලධාරීන් සිව්දෙනා බිරියන් විසින් එම පෙත්සම් ගොනු කර තිබේ.අදාළ පෙත්සම් සලකා බැලූ අවස්ථාවේදී අභියාචනාධිකරණය මෙලෙස නොතීසි නිකුත් කළ බව අප වාර්තාකරු පැවසීය.මේ අතර ඊයේ පැවැති මාධ්‍ය හමුවකදී පොලිස් මාධ්‍ය ප්‍රකාශක සහකාර පොලිස් අධිකාරි රුවන් ගුණසේකර මහතා කියා සිටියේ එක්නැලිගොඩගේ අතුරුදන්වීම ගැන සැකකරුවන් 11 දෙනෙකු රඳවාගෙන ප්‍රශ්න කරන බවයි.ඔවුන්ගෙන් 7 දෙනෙකු ගිරිතලේ හමුදා කඳවුරට රැගෙන ගොස් විමර්ශන කළ බවත්, ඉතිරි 4 දෙනා ද එහි රැගෙන යාමට නියමිත බවත්, හෙතෙම පැවසීය.", "URL": "https://sinhala.adaderana.lk/news.php?nid=54351", "Category": null, "Parent URL": null}