{"Source": "Adaderana", "Timestamp": "December 3, 2017 11:41 am", "Headline": " උදුවප් පුර පසලොස්වක පොහෝ දිනය අදයි", "News Content": "උදුවප්, පුර පසලොස්වක පොහෝ දිනය අදට යෙදී තිබේ. මෙරට භික්ෂුණී ශාසනය ආරම්භය සනිටුහන් කරමින් සංඝමිත්තා තෙරණිය මෙරටට වැඩමකිරීම අද වැනි පොහොය දිනක සිදුවූ බව ශාසන ඉතිහාසයේ සඳහන් වෙයි. ජය ශ්‍රී මහා බෝ සමිදුන්ගේ දක්ෂිණ ශාඛා අංකුරය ලක්දිවට වැඩම කරන ලද්දේ ද අද වැනි පොහොය දිනකයි. වසරේ අවසන් පොහොය දිනය වන අද ශ්‍රී ලාංකීය බෞද්ධ සැදැහැවතුන් දාන, ශීල භාවනාදී පිං දහම් වල නිරත වෙමින් ආගමික වතාවත්වල නිරත වීම සිදුවන අතර දිවයිනේ සෑම විහාරස්ථානයකම ආගමික වතාවත් සංවිධානය කර තිබේ. මේ අතර ශ්‍රී පාද වන්දනා සමඟ ආරම්භය ද අද දිනයේ සිට සිදුකෙරෙයි. සමන් දේව ප්‍රතිමා වහන්සේ සහිත සධාතුක කරඩුව ශ්‍රී පාදස්ථානය දක්වා වැඩම කරවීම ඊයේ දිනයේ සිදු කෙරුණි. මේ අතර උදුවප් පුර පසලොස්වක පොහොය දිනය නිමිත්තෙන් එෆ්. එම් දෙරණ සංවිධානය කරන “අසපුව” පෝදා වැඩසටහන අද දිනයේත් සජීවීව විකාශය කිරීමට සැළසුම් කර තිබේ කොලොන්නාව, වැල්ලම්පිටිය ශ්‍රී සුමේධාරාම විහාරස්ථානයේ සිට අසපුව පෝදා වැඩසටහන අද දිනය පුරා පැවැත්වීමට නියමිතය.", "URL": "https://sinhala.adaderana.lk/news.php?nid=80954", "Category": null, "Parent URL": null}