{"Source": "Adaderana", "Timestamp": "November 30, 2018 01:16 pm", "Headline": "ලිට්ල් ස්ටාර් පුංචි තරුව අක්ෂා චමුදිට තවත් තෑග්ගක්", "News Content": "පසුගියදා පැවති දෙරණ ලිට්ල් ස්ටාර් ගායන සහ නර්තන තරගාවලියේ ගායන අංශයේ වයස අවුරුදු 8න් පහළ ජනප්‍රියම තරුව සහ දක්ෂතම පුංචි තරුවට හිමි අනුශූරතාවය දිනාගත් අක්ෂා චමුදි දියණියට නිවසක් ලබාදීමට නිවාස හා සමාජ සුබසාධන අමාත්‍ය විමල් වීරවංශ මහතා තීරණය කර තිබේ. අමාත්‍යවරයා මේ බව කියා සිටියේ බත්තරමුල්ල, සෙත්සිරිපායේ නිවාස හා සමාජ සුබසාධන අමාත්‍යාංශ ශ්‍රවණාගාරයේදී අක්ෂා චමුදි දියණිය ඇතුළු පවුලේ සාමාජිකයන් ඊයේ(29) හමුවු අවස්ථාවේදීයි. 2018 වසරේ දෙරණ ලිට්ල් ස්ටාර් තරගාවලියේ ගායන අංශයේ වයස අවුරුදු 8න් පහළ ජනප්‍රියම තරුව සහ දක්ෂතම පුංචි තරුවට හිමි අනුශූරතාවය හිමිකර ගත්තේ අක්ෂා චමුදි දියණියයි. සිය අමාත්‍යාංශ පරිශ්‍ර‍යේදී අක්ෂා දියණිය සහ පවුලේ සාමාජිකයන් හමුවෙමින් ඇයට සිය සුබ පැතුම් පිරිනැමූ අමාත්‍යවරයා, ඇය ජීවත්ව සිටින නිවස අංග සම්පූර්ණව ඉදිකර දීමට හෝ මහල් නිවාස සංකීර්ණයෙන් නිවසක් ලබාදීමට තීරණය කළේය. ඒ අනුව අක්ෂා චමුදි ඇතුළු එම පවුලේ සාමාජිකයින් දැනට ජීවත්වන හම්බන්තොට දිස්ත්‍රික්කයේ, කටුවන ප්‍රදේශයේ අඩක් ඉදිකර ඇති කුඩා නිවස ජාතික නිවාස සංවර්ධන අධිකාරියේ සෙවණ අරමුදලේ දායකත්වයෙන් හා ශ්‍රී ලංකා යුද හමුදාවේ ශ්‍රම දායකත්වයෙන් අංග සම්පූර්ණව ඉදිකර දීමට හෝ කොළඹ දිස්ත්‍රික්කයේ මොරටුව ප්‍රදේශයේ පිහිටි මහල් නිවාස සංකීර්ණයෙන් රුපියල් ලක්ෂ 37 ක් වටිනා නිවසක් ලබා දීමට අමාත්‍යවරයා තීරණය කර තිබේ. මේ අතර දෙරණ ලිට්ල් ස්ටාර් සීසන් 9 තරගාවලියේ වයස අවුරුදු 8න් පහළ ජනප්‍රියම ගායන තරුව සහ දක්ෂතම පුංචි තරුවට හිමි අනුශූරතාවය හිමිකර ගත් අක්ෂා චමුදි පිළිගැනීමේ උත්සවයක් ඊයේ ඇයගේ උපන් ගමන්වන හම්බන්තොට කටුවන ප්‍රදේශයේදී පැවැත්වුණි.", "URL": "https://sinhala.adaderana.lk/news.php?nid=100059", "Category": null, "Parent URL": null}