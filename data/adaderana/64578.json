{"Source": "Adaderana", "Timestamp": "September 30, 2016 12:20 pm", "Headline": " පැනයාමට උත්සාහ කළ සිංහයාට වෙඩි ", "News Content": "ජර්මනියේ සත්වෝද්‍යානයකින් පැනයාමට උත්සාහ කළ සිංහයෙකු වෙඩි තබා ඝාතනය කර තිබේ.එරට “ලයිප්සිග්“ සත්වෝද්‍යානයේ රඳවා සිටි මාජෝ සහ මොට්ෂිගෙට්සි නමැති සිංහයින් දෙදෙනෙකු එම රැඳවුම් කුටියෙන් පැනගොස් තිබුණි.එහිදී සත්වෝද්‍යාන නිලධාරීන් විසින් එම සිංහයින් නැවත අල්ලා ගැනීමට උත්සාහ කිරීමේ දී වෙඩි තැබීම සිදුකර ඇති බව විදෙස් මාධ්‍ය වාර්තා කළේය. එහිදී මොට්ෂිගෙට්සි නමැති සිංහයා වෙඩි පහරින් මියගොස් තිබේ.සත්වෝද්‍යානයේ අනෙකුත් පුද්ගලයින්ගේ ආරක්ෂාව වෙනුවෙන් එම වෙඩි තැබීම සිදුකිරීමට සිදුවු බව සත්වෝද්‍යාන බලධාරීන් ප්‍රකාශ කළේය.1913 වසරේදී ද “ලයිප්සිග්“ සත්වෝද්‍යානයෙන් සිංහයින් හය දෙනෙකු පැනයාමට උත්සාහ කිරීමේ දී වෙඩි තබා ඝාතනය කර තිබු බව ද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=64578", "Category": null, "Parent URL": null}