{"Source": "Adaderana", "Timestamp": "December 19, 2017 06:52 am", "Headline": "ඒකාබද්ධය හැර දා යසපාල කෝරළගේ ජනපතිට සහය පළ කරයි", "News Content": "ඒකාබද්ධ විපක්ෂය නියෝජනය කළ බස්නාහිර පළාත් සභාවේ නියෝජ්‍ය සභාපති යසපාල කෝරළගේ මහතා ජනාධිපති මෛත‍්‍රීපාල සිරිසේන මහතාට සහය පල කිරීමට එක්ව තිබේ. ඊයේ(18) පස්වරුවේ ජනාධිපතිවරයා හමුවු ඒ මහතා ජනාධිපතිවරයා ගෙන යන වැඩපිළිවෙලට මෙලෙස සහය පල කල බව ජනාධිපති මාධ්‍ය අංශය සඳහන් කළේය. මෙහිදි යසපාල කෝරළගේ මහතාට හොරණ ආසනයේ ශ‍්‍රී ලංකා නිදහස් පක්ෂ සංවිධායක ධුරය ද පිරිනමා තිබේ. මෙහිදි ශ‍්‍රී ලංකා නිදහස් පක්ෂ මාතර දිස්ත‍්‍රික් සංවිධායකවරයා ලෙස සුසිල් කරුණාතිලක මහතාට ද පත්වීම් ලිපිය ලබාදුන් බව ජනාධිපති මාධ්‍ය අංශය සඳහන් කළේය. මේ අතර එක්සත් ජාතික පක්ෂය නියෝජනය කළ ගම්පහ දිස්ති‍්‍රක්කයේ හිටපු ප‍්‍රාදේශීය සභා නියෝජිත පිරිසක් ද ජනාධිපති මෛත‍්‍රීපාල සිරිසේන මහතා ගෙන යන වැඩපිළිවෙලට සහය පල කිරීම සඳහා එක්ව තිබේ. ඔවුන් ඊයේ පස්වරුවේ ජනාධිපති නිල නිවසේ දී ශ‍්‍රී ලංකා නිදහස් පක්ෂ සාමාජිකත්වය ලබාගත් බව ජනාධිපති මාධ්‍ය අංශය සඳහන් කළේය. අත්තනගල්ල ප‍්‍රාදේශීය සභාවේ හිටපු විපක්ෂ නායක අසිත මාන්නප්පෙරුම, මීරිගම ප‍්‍රාදේශිය සභාවේ හිටපු මන්ත‍්‍රී ගාමිණි තෙන්නකෝන්, අත්තනගල්ල ප‍්‍රාදේශීය සභාවේ හිටපු මන්ත‍්‍රීවරුන් වන සුනිල් ශාන්ත නවරත්න, කීර්ති කොරතොට, නලීන් පීරිස් යන අය ඒ අතර වෙයි.", "URL": "https://sinhala.adaderana.lk/news.php?nid=81743", "Category": null, "Parent URL": null}