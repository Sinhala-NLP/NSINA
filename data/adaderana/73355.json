{"Source": "Adaderana", "Timestamp": "May 20, 2017 05:56 pm", "Headline": " අතුරුදන් වුවන් ගැන සොයාබැලීමට විශේෂ කමිටුවක් පත් කරනවා", "News Content": "මීට පෙර පත් කළ කොමිෂන් සභා වාර්තා සහ නිර්දේශ සැලකිල්ලට ගනිමින් අතුරුදන් වුවන් පිළිබඳ සොයාබැලීමට විශේෂ කමිටුවක් පත් කරන බව ජනාධිපති මෛත්‍රීපාල සිරිසේන මහතා පවසයි.යම් ස්ථානයක අතුරුදන්වූවන් රඳවා සිටින බවට ප්‍රකාශ කරන්නේ නම් එම ස්ථාන පරීක්ෂා කිරීම සඳහා රජය වැඩපිලිවෙළක් සකස් කරන බවද ජනාධිපතිවරයා සඳහන් කළේය.සාම්පූර් ප්‍රදේශයේ පැවති උත්සවයකට එක්වෙමින් ජනාධිපති මෛත්‍රීපාල සිරිසේන මහතා මෙම අදහස් පළ කළ බව ජනාධිපති මාධ්‍ය අංශය සඳහන් කළේය.ලැබූ නිදහස සහ සාමයේ වටිනාකම අවබෝධ කරගනිමින් සියළු දෙනා කටයුතු කළ යුතු බව ජනාධිපතිවරයා මෙහිදී අවධාරණය කර තිබේ.ජනතාව නොමග යවමින් ලැබූ සාමය පළුදු කිරීමට අන්තවාදීන් ගෙන යන කුමන්ත්‍රණ පරාජය කිරීමට සියළු ජනතාව ඒකරාශී විය යුතු බවද ජනාධිපතිවරයා මෙහිදී අවධාරණය කළ බව ජනාධිපති මාධ්‍ය අංශය සඳහන් කළේය.එමෙන්ම අතුරුදන්වූවන් පිළිබඳව කටයුතු කිරීමේ කාර්යාලයක් පිහිටුවීමට පාර්ලිමේන්තුවේ සම්මත කරගත් පනතට සංශෝධන අවශ්‍ය බවට ප්‍රකාශ වීමෙන් අනතුරුව ඒ සඳහා අවශ්‍ය ක්‍රියාමාර්ග ගැනීමට තමන් උපදෙස් ලබාදී ඇති බවද ජනාධිපතිවරයා මෙහිදී පවසා තිබේ.දකුණේ මෙන්ම උතුරේ සංවර්ධනයද තමා අතපසු නොකළ බව මෙහිදී අවධාරණය කල ජනාධිපතිවරයා ලැබූ නිදහස රැකගනිමින් ජාතික සමඟිය සහ සංහිඳියාව යථාවත් කිරීමට සියළු දේශපාලන නායකයන් කැපවිය යුතු බවද පවසා සිටියේය.", "URL": "https://sinhala.adaderana.lk/news.php?nid=73355", "Category": null, "Parent URL": null}