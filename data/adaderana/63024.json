{"Source": "Adaderana", "Timestamp": "August 13, 2016 12:24 pm", "Headline": " ඔලිම්පික් පිහිනුම්ශූර පෙල්ප්ස් 21 හැවිරිදි තරුණයෙකුට පරදී - පරාජය නිසා පෙල්ප්ස් කම්පනයෙන්", "News Content": "ඔලිම්පික් ඉතිහාසයේ මේවන විට රන් පදක්කම් 22ට හිමිකම් කියන ලෝක පිහිනුම් ශූරයා වන, අමෙරිකාවේ මයිකල් පෙල්ප්ස් ඊයේ පැවැති පිහිනුම් තරඟයකදී සිංගප්පූරුවේ 21 හැවිරිදි තරුණයෙකු හමුවේ පරාජයට පත්ව තිබේ.ඒ ඊයේ පැවැති මීටර් 100 සමනළආර ඉසව්වේදීය.පිහිනුම් ඉසව්වෙන් ජය පිට ජය තබමින් වාර්තා පොත් අලුත් කරන මයිකල් පෙල්ප්ස් (31) මේ සමග කම්පනයකට පත්ව ඇති බවක්ද බ්‍රසීලයේ රියෝද ජැනයිරෝ සිට ඔලිම්පික් ක්‍රීඩා උළෙලේ තොරතුරු ගෙනඑන මාධ්‍ය වාර්තා කරයි.සිංගප්පූරු ක්‍රීඩක ජෝසප් ස්කූලින් විසින් පෙල්ප්ස් පරදා මෙම ජයග්‍රහණය ලබාගනිද්දී එම ඉසව්වේ රිදී පදක්කමට පෙල්ප්ස්, චැඩ් ලේ ‍ක්ලොස්, ලැසියෝ චෙස් හිමිකම් කීමට සමත්විය.රියෝ ඔලිම්පික් ක්‍රීඩා උළෙලේ මේවන විටත් රන් පදක්කම් 4ක් මෙන්ම සමස්ථ තරඟාවලි ඉතිහාසය තුළ රන් පදක්කම් 22ක් ඇතුළු පදක්කම් 27ක් දිනා සිටින පෙල්ප්ස් හමුවේ සිංගප්පූරු යොවුන් ක්‍රීඩකයා ලද ජයග්‍රහණය ගැන සමාජ මාධ්‍ය දැන් වේගයෙන් කතා කරමින් සිටියි.විශේෂයෙන් පෙල්ප්ස් මෙම පරාජය ගැන අදහස් දක්වමින් පවසා ඇත්තේ ඇත්තෙන්ම එය තමාට විශ්වාස කළ නොහැකි බවකි.කෙසේ වුවද ජයග්‍රාහි සිංගප්පූරු තරුණයා ද මේ ගැන අදහස් දක්වමින් පෙල්ප්ස් සමග තරඟ කර ලැබූ මෙම ජයග්‍රහණය සතුටක් බව ප්‍රකාශ කර ඇත.සිංගප්පූරු තරුණයාගේ මෙම ජයග්‍රහණයත් සමග සිංගප්පූරුව මෙවර තරඟාවලියේ ලද ප්‍රථම පදක්කම මෙය බවද එම වාර්තාවල සඳහන්ය.", "URL": "https://sinhala.adaderana.lk/news.php?nid=63024", "Category": null, "Parent URL": null}