{"Source": "Adaderana", "Timestamp": "September 7, 2017 04:17 pm", "Headline": "එජාපයේ කැමැත්ත ගැන සතුටුයි-ඒත් 2020 දී තනිව ආණ්ඩුවක් හදනවා", "News Content": "එක්සත් ජාතික පක්ෂය 2020 දී ශ්‍රී ලංකා නිදහස් පක්ෂය සමඟ එක්ව ආණ්ඩුවක් නිර්මාණය කරන බව පැවසුව ද තමන්ගේ එවැනි බලාපොරොත්තුවක් නැතැයි අමාත්‍ය මහින්ද අමරවීර මහතා පවසයි. අද(07) පැවති ශ්‍රි ලංකා නිදහස් පක්ෂයේ මාධ්‍ය හමුවකට එක් වෙමින් අමාත්‍යවරයා මෙම අදහස් පළ කළේය. තමන් ප්‍රමුඛ පක්ෂයේ බලාපොරොත්තුව ශ්‍රී ලංකා නිදහස් පක්ෂය මුල්කර ගත් එක්සත් ජනතා නිදහස් සන්ධානයේ ආණ්ඩුවක් ඇති කර ගැනීම වන බවත්, අත ලකුණ හෝ බුලත් කොළයෙන් පමණක් මැතිවරණයක් සඳහා ඉදිරිපත් වන බවත් අමාත්‍යවරයා මෙහිදී වැඩිදුරටත් පැවසීය. එක්සත් ජාතික පක්ෂයේ කැමැත්ත පිළිබඳ සතුටට පත් වන බවත් තමන් සමඟ ආණ්ඩුවක් කිරීමට ඔවුන් කැමැත්ත පළ කිරීම ප්‍රසන්සාවට කරුණක් බවත් පැවසූ අමාත්‍යවරයා තව දුරටත් කියා සිටියේ, තනිව ආණ්ඩුවක් ඇති කිරීමට හෝ ජාතික ආණ්ඩුවක් ඇති කිරීමේ බලාපොරොත්තු වෙන් පසු වෙන බවත්ය. මේ අතර මාධ්‍යවේදීන් විසින් අසන ලද පැනයකට පිළිතුරු ලබා දෙමින් අමාත්‍යවරයා කියා සිටියේ, ස්ථිර වශයෙන් යුද්ධයේ මුවාවෙන් මංකොල්ලාකෑම් සිදු කර, ස්ත්‍රී දූෂණ සිදු කර හෝ ඇත්නම් එවැනි අයට නිශ්චිත වශයෙන් දඬුවම් ලබා දෙන බවත් ඒ විදෙස් අධිකරණයක් මඟින් නොව දේශීය අධිකරණයක් මඟින් බවත්ය. එවැනි අවස්ථාවක කිසි විටෙකත් ජාත්‍යන්තර විනිසුරුවන් මෙරටට ගෙන්වීමක් සිදු නොකරන බව ද අමාත්‍යවරයා මෙහිදී දැඩි ලෙස කියා සිටියේය.", "URL": "https://sinhala.adaderana.lk/news.php?nid=77252", "Category": null, "Parent URL": null}