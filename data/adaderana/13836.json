{"Source": "Adaderana", "Timestamp": "January 29, 2011 01:31 pm", "Headline": "ත්‍රස්තවාදීන්ට මෙරට ජනතාව බියගන්වන්න බෑ", "News Content": "අත්තනෝමතික ලෙස ද්‍රවිඩ ජනයා ඝාතනය කළේ යයි චෝදනා කරමින් ජනාධිපති මහින්ද රාජපක්ෂ මහතාට එරෙහිව නඩු පැවරීම තුළින් ජනාධිපතිවරයා හෝ ශ්‍රී ලාංකික ජනතාව බියගැන්වීමට ත්‍රස්තවාදී ආධාරකරුවන්ට නොහැකි බව අමෙරිකා එක්සත් ජනපදයේ ශ්‍රී ලංකා තානාපති ජාලිය වික්‍රමසූරිය මහතා පවසයි. එල්. ටී. ටී. ඊ සංවිධාන‍යට සහය දක්වන සංවිධාන පිළිබඳව අවසානයේදී කරුණු අනාවරණය වනු ඇති බවත්, ඔවුන්ට නීතිය ඉදිරියට පැමිණීමට සිදුවනු ඇති බවත් නිවේදනයක් නිකුත්කරමින් වික්‍රමසූරිය මහතා සඳහන් කරයි. එල්. ටී. ටී. ඊ හිතවාදී බොහෝ කණ්ඩායම් විසින්\"ද්‍රවිඩ\" යන වචනය සිය නම් වලට යොදාගනිමින් ඔවුන් වෙත අවධානය දිනාගැනීමට උත්සාහ දරන බව ද තානාපතිවරයා පෙන්වාදෙයි. නමුත් එල්. ටී. ටී. ඊ සංවිධානය අමෙරිකා එක්සත් ජනපදයේ මෙන්ම ලෝකයේ තවත් බොහෝ රට වල තහනමට ලක්වූ සංවිධානයක් බව ද ජාලිය වික්‍රමසූරිය මහතා අවධාරණය කරයි.", "URL": "https://sinhala.adaderana.lk/news.php?nid=13836", "Category": null, "Parent URL": null}