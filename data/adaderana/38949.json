{"Source": "Adaderana", "Timestamp": "November 19, 2013 07:09 am", "Headline": "  බ්‍රිතාන්‍ය අගමැතිට විරෝධය - ඉල්ලීම් ඉටුනොකළොත් ජාත්‍යන්තර පරීක්ෂණයකට සහය දෙනවාලු!", "News Content": "පොදුරාජ්‍ය මණ්ඩලයීය රාජ්‍ය නායක සමුළුවට සහභාගී වීම සම්බන්ධයෙන් බ්‍රිතාන්‍ය අග්‍රාමාත්‍යවරයාට බ්‍රිතාන්‍ය පාර්ලිමේන්තුවේ දී විරෝධය එල්ල වී තිබේ. ශ්‍රී ලංකාවේ පැවති පොදුරාජ්‍ය මණ්ඩලයීය රාජ්‍ය නායක සමුළුවට සහභාගී වීමෙන් අනතුරුව බ්‍රිතාන්‍ය අග්‍රාමාත්‍ය ඩේවිඩ් කැමරන් ප්‍රථම වරට ඊයේ දිනයේ එරට පාර්ලිමේන්තුවට ඒ පිළිබඳ ප්‍රකාශයක් සිදුකළ බව විදෙස් මාධ්‍ය වාර්තා කරයි. එහිදි කම්කරු පක්ෂයේ නායක එඩ් මිලිබෑන්ඩ් විසින් අග්‍රාමාත්‍යවරයා පොදුරාජ්‍ය මණ්ඩලයීය රාජ්‍ය නායක සමුළුවට සහභාගී වීම දැඩි ලෙස විවේචනයට ලක් කරනු ලැබිණි. ඔහු එහිදි ප්‍රශ්න කර සිටියේ කැනඩාවේ සහ ඉන්දියාවේ රාජ්‍ය නායකයින් සමුළුව වර්ජනය කිරීමට ගත් තීරණය ගැනීමට බ්‍රිතාන්‍යයට නොහැකි වුයේ මන්ද යන්නයි. අදාළ චෝදනාවට පිළිතුරු ලබාදෙමින් බ්‍රිතාන්‍ය අග්‍රාමාත්‍ය ඩේවිඩ් කැමරන්එහිදී ප්‍රකාශ කර සිටියේ ශ්‍රී ලංකාවට එල්ල වන මානව හිමිකම් චෝදනා සම්බන්ධයෙන් සියසින් දැක බලා ඒ පිළිබඳ අවධානය යොමු කිරීම සිය සංචාරයේ අරමුණ වු බවයි. හැතැප්ම 4,000ක දුර සිට එය දේ සිදුකරන්නේ කෙසේ ද යන්න මෙහිදි අග්‍රාමාත්‍යවරයා පාර්ලිමේන්තුවෙන් විමසා සිටියේය. විශේෂයෙන් 1948 වසරේ ශ්‍රී ලංකාවට නිදහස ලැබීමෙන් පසු උතුරේ සංචාරයක නිරත වු ප්‍රථම බ්‍රිතාන්‍ය අග්‍රාමාත්‍යවරයා තමා බව ද ඔහු එහිදි සඳහන් කළේය. ශ්‍රී ලංකා සංචාරය තුළ දී උතුරේ නව දේශපාලන නායකත්ව සමග මෙන්ම අවතැන් වු ජනතාව සමග ද සාකච්ඡා කිරීමට හැකි වු බවත් පෙන්වා දෙන බ්‍රිතාන්‍ය අග්‍රාමාත්‍යවරයා දෙමළ මාධ්‍යවේදීන් සමග ද සාකච්ඡා පැවැත්වු බව ප්‍රකාශ කළේය. ලංකාවේ සිදුවු බව කියන යුධ අපරාධ සම්බන්ධයෙන් පාරදෘෂ්‍ය ස්වාධීන පරීක්ෂණයක අවශ්‍යතාවය සිය සංචාරය තුළ දී ජනාධිපති මහින්ද රාජපක්ෂ මහතා වෙත දැනුම් දුන් බව ද බ්‍රිතාන්‍ය අග්‍රාමාත්‍යවරයා කියා සිටියේය. කෙසේ වෙතත් ශ්‍රී ලංකා ජනාධිපති මහින්ද රාජපක්ෂ මහතා බ්‍රිතාන්‍ය අග්‍රාමාත්‍යවරයාගේ අදාළ ප්‍රකාශය ප්‍රතික්ෂේප කර ඇති බවද මන්ත්‍රීවරයා මෙහිදී පෙන්වා දුන්නේය. ඊට පිළිතුරු ලබාදුන් ඩේවිඩ් කැමරන් අග්‍රාමාත්‍යවරයාවරයා පවසා ඇත්තේ සිය ඉල්ලීම් ශ්‍රී ලංකා රජය විසින් ප්‍රතික්ෂේප කළහොත් ඉදිරි මාර්තු මාසයේ දී එක්සත් ජාතීන්ගේ මානව හිමිකම් කොමිසමට ජාත්‍යන්තර පරීක්ෂණයක් පැවැත්වීම සඳහා සහය ලබාදෙන බවයි. මේ අතර මානව හිමිකම් ආරක්ෂා කිරීමට සහ ප්‍රවර්ධනය කිරීමට උත්සාහ ගන්නා ලෙස චීනයද ශ්‍රී ලංකාවෙන් ඉල්ලීමක් කර තිබේ. චීනයේ බිජිං නුවර පැවති මාධ්‍ය හමුවකදී එරට විදේශ කටයුතු අමාත්‍යංශයේ මාධ්‍ය ප්‍රකාශක කිං ගැන්ග් විසින් මෙම ඉල්ලීම කර ඇති බව විදෙස් මාධ්‍ය සඳහන් කරයි. එහෙත් රටවල්වල ආර්ථික හා සමාජයීය සංවර්ධනයේ වෙනස්කම්වලට අනුරූපව මානව හිමිකම් ආරක්ෂා කිරීමේ වෙනස්කම් ද තිබිය හැකි බව ඔහු මෙහිදි පෙන්වා දී තිබේ.", "URL": "https://sinhala.adaderana.lk/news.php?nid=38949", "Category": null, "Parent URL": null}