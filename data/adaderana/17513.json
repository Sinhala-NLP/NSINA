{"Source": "Adaderana", "Timestamp": "July 20, 2011 09:09 am", "Headline": "චැනල් ෆෝ සැකකරු යුද සමයේ ශ්‍රී ලංකාවට ඇවිත්", "News Content": "චැනල් ෆෝ සිද්ධිය සම්බන්ධයෙන් අත්අඩංගුවට ගෙන රඳවාගෙන සිටින සැකකරු යුද ගැටුම් පැවති සමයේ ශ්‍රී ලංකාවට පැමිණ ගොස් ඇති බවට අනාවරණය වී තිබේ. විමර්ශන සිදු කරන රහස් පොලිසිය මඟින් කොළඹ මහේස්ත්‍රාත් අධිකරණයට මේ බව දැනුම් දී ඇති බව සඳහන් වේ. රහස් පොලිසිය දැනුම් දී ඇත්තේ අත්අඩංගුවට ගෙන රඳවාගෙන සිටින නන්දවනම් ජගදීෂ්වරන් නැමැති සැකකරු වසර 21ට අධික කාලයක් තිස්සේ බ්‍රිතාන්‍යයේ පදිංචිව සිටින බවයි. ඔහු සතුව තිබූ බ්‍රිතාන්‍ය විදේශ ගමන් බලපත්‍රය පිළිබඳව වැඩිදුර පරීක්ෂණ පැවැත්වූ බව අධිකරණයට දැනුම් දී ඇති රහස් පොලසිය එහි දී මෙම සැකකරු 2003 , 2005 සහ 2006 වසර වල ශ්‍රී ලංකාවට පැමිණ ගොස් ඇති බව අනාවරණය වී ඇති බව දන්වා තිබේ. සැකකරු මේ ආකාරයෙන් ශ්‍රී ලංකාවට පැමිණ පිටත්ව ගොස් ඇත්තේ ඇයි ද යන්න පිළිබඳව විමර්ශන පවත්වන බව රහස් පොලිසිය අධිකරණයට දැනුම් දී ඇත. අත්අඩංගුවට ගෙන රඳවාගෙන සිටින මෙම සැකකරුවන ලබන 02වැනි දින දක්වා තවදුරටත් පොලිසිය භාරයේ රඳවා ගැනීමට කොළඹ මහේස්ත්‍රාත් අධිකරණය ඉකුත් දා රහස් පොලිසියට අවසර ලබා දෙන ලදී.", "URL": "https://sinhala.adaderana.lk/news.php?nid=17513", "Category": null, "Parent URL": null}