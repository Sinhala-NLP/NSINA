{"Source": "Adaderana", "Timestamp": "July 20, 2013 08:13 am", "Headline": "කරුණානිධි ජයලලිතාට පිළිතුරු දෙයි", "News Content": "ඉන්දීය තමිල්නාඩු මහ ඇමතිනී ජයලලිතා ජයරාම් තමා සම්බන්ධයෙන් එල්ල කර ඇති චෝදනා ප්‍රතික්ෂේප කරන බව ඩී.එම්.කේ පක්ෂ නායක එම්.කරුණානිධි පවසයි. කච්චතිව් දූපත සම්බන්ධයෙන් ශ්‍රී ලංකාවට ඇති හිමිකමට එරෙහිව තමා ඉදිරිපත් කළ පෙත්සම සම්බන්ධයෙන් ජයලලිතා ජයරාම් පදනම් විරහිත ප්‍රකාශ ඉදිරිපත් කර ඇති බව ඔහු කියයි. තමා කිසිවිටෙක කච්චතිව් දූපත ශ්‍රී ලංකාවට අයත්වීම පිළිබඳ කැමත්ත ප්‍රකාශ කර ‍නොමැති බව කරුණානිධි පවසයි. 1974 වසරේ දී කච්චතිව් දූපත ශ්‍රී ලංකාවට පැවරීම සම්බන්ධයෙන් අතීතයේ සිටම තමා විරුද්ධත්වය පළ කර ඇති බව කරුණානිධි සඳහන් කරයි. කච්චතිව් දූපතේ අයිතිය සම්බන්ධයෙන් කරුණානිධි ඉන්දීය අධිකරණයට ඉදිරිපත් කළ පෙත්සම හුදෙක් දේශපාලන නාටකයක් බවට තමිල්නාඩු මහ ඇමතිනී ජයලලිතා ජයරාම් පසුගියදා චෝදනා කළාය. කෙසේ වෙතත් එම පෙත්සම විභාග කළ ඉන්දීය අධිකරණය ඒ ගැන එරට මධ්‍යම රජයෙන් කරුණු විමසීමට තීරණය කරන ලදී.", "URL": "https://sinhala.adaderana.lk/news.php?nid=35932", "Category": null, "Parent URL": null}