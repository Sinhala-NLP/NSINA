{"Source": "Adaderana", "Timestamp": "July 6, 2019 03:57 pm", "Headline": "ලොව පළමු පාවෙන ගොවිපළ", "News Content": "ලොව පළමු පාවෙන ගොවිපළ පිළිබඳ පුවතක් නෙදර්ලන්තයෙන් වාර්තා වෙයි. මෙම පාවෙන ගොවිපොළ පිහිටා ඇත්තේ නෙදර්ලන්තයේ ලන්දේසි තොටුපොළක් වන රොටර්ඩෑම් නගරයේයි. මෙම නව ගොවිපොළ මඟින් නෙදර්ලන්ත පශු සම්පත් ක්ෂේත්‍රයට නැවුම් අත්දැකීමක් ගෙනෙනු ඇතැයි විදෙස් මාධ්‍ය වාර්තා කරයි. මෙම පාවෙන ගොවිපළ වර්ග අඩි 900ක වපසරියක් පුරා පැතිර ඇති බවට සඳහන්ය. එහි එළදෙනුන් 32දෙනෙක් සිටින අතර උන්ට රැදී සිටීමට මහල් තුනකින් යුත් කොටසක්ද සකස් කර ඇත. දෙනුන්ගෙන් දොවාගන්නා කිරි යොදාගෙන චීස් වැනි කිරි ආශ්‍රිත ආහාර සකස් කරගැනීමේ කොටසක්ද එම ගොවිපොළට අයත්ය. සූර්ය ශක්තිය යොදාගනිමින් බලය නිපදවාගන්නා මෙම ගොවිපළ කිසිවකුත් නොමැතිව ස්වයංව පවා පාලනය වන ආකාරයට සකස් කර තිබීම විශේෂයි. නිරෝගී දිවිපෙවෙතෙක් සඳහා අවැසි නැවුම් ආහාර නාගරික ජනතාව වෙත ලබාදීමද මෙවැනි සංකල්පයක් යටතේ පිරිමසාගැනීමට හැකිවන බව මෙම පාවෙන ගොවිපළ නිර්මාණ කළ පිරිස් පෙන්වා දෙයි. විශාල වශයෙන් ජලාශ ඇති නෙදර්ලන්තය වැනි රටකට මෙවන් නිර්මාණ ඉතාමත් සුදුසු බවත් ඔවුන් වැඩිදුරටත් පවසයි.", "URL": "https://sinhala.adaderana.lk/news.php?nid=113515", "Category": null, "Parent URL": null}