{"Source": "Adaderana", "Timestamp": "January 19, 2017 03:56 pm", "Headline": " මොළේ උණ වසංගත තත්ත්වයක් නෑ", "News Content": "රත්නපුර මහ රෝහලෙන් ජැපනීස් එන්සෙපලයිටීස් හෙවත් මොළේ උණ බවට තහවුරු වූ රෝගීන් සිව් දෙනෙකු වාර්තා වී ඇති බව සෞඛ්‍ය අමාත්‍යංශය පවසයි.ගතවූ සති තුනක කාලය තුළ රත්නපුර මහ රෝහලෙන් මොළේ උණ හෙවත් ජැපනීස් එන්සෙපලයිටීස් බවට සැක කෙරෙන රෝගීන් දස දෙනෙකු වාර්තා වූ බව එම අමාත්‍යංශය සඳහන් කළේය. කෙසේවෙතත් රසායනාගාර පරීක්ෂණ වලදී තහවුරු වී ඇත්තේ ඉන් සිව් දෙනෙකුට පමණක් ජැපනීස් එන්සෙපලයිටීස් හෙවත් මොළේ උණ වැළදී ඇති බවයි.අදාළ රෝගීන් රත්නපුර දිස්ත්‍රික්කයේ සෞඛ්‍ය වෛද්‍ය නිළධාරී කොට්ඨාශ 04කින් වාර්තා වී ඇති අතර ඒ හේතුවෙන් එය සාමාන්‍ය තත්වයක් බව සෞඛ්‍ය අමාත්‍යංශය පවසයි.සෑම වසරකම නොවැම්බර් සිට ජනවාරි දක්වා මෙවැනි රෝග තත්ත්වයන් වාර්තා වීම වැඩි අගයක් ගෙන ඇති බව පවසන සෞඛ්‍ය අමාත්‍යංශය එය වසංගත තත්ත්වයක් නොවන බව වැඩිදුරටත් පෙන්වා දෙයි.", "URL": "https://sinhala.adaderana.lk/news.php?nid=68304", "Category": null, "Parent URL": null}