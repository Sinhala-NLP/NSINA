{"Source": "Adaderana", "Timestamp": "February 11, 2011 10:47 am", "Headline": "මුහුදු කොල්ලකරුවන්ට සහය දක්වන බව කියන ප්‍රකාශ අසත්‍යයි", "News Content": "සෝමාලියානු මුහුදු කොල්ලකරුවන්ට උපායශීලීමය වශයෙන් සහයෝගය ලබාදෙන බවට ඉන්දීය මාධ්‍ය විසින් පළකර ඇති වාර්තා ශ්‍රී ලංකා නාවික හමුදාව විසින් ප්‍රතික්ෂේප කර තිබේ. මෙවැනි වාර්තා තුළින් ශ්‍රී ලංකාව හා ඉන්දියාව අතර පවතින සබඳතාවය පළුදු කිරීමට දකුණු ඉන්දීය මාධ්‍ය උත්සාහ දරන බව අද දෙරණ වෙත අදහස් දක්වමින් නාවික හමුදා මාධ්‍ය ප්‍රකාශක කෝසල වර්ණකුලසූරිය මහතා පැවසීය. ඉන්දීය මුහුදු සීමාවෙන් පිටත සිදුකරන මෙහෙයුම් සඳහා සෝමාලියානු මුහුදු කොල්ලකරුවන් විසින් ශ්‍රී ලංකා නාවික හමුදාවේ උපාය මාර්ගික සහය ලබාගන්නා බවට නම සඳහන් නොකළ මූලාශ්‍ර දක්වමින් පසුගියදා ඉන්දීය මාධ්‍ය වාර්තා කර තිබිණි. ශ්‍රී ලංකාවෙන් සැතපුම් දහස් ගණනක් දුරින් පිහිටි සෝමාලියාවේ සිට ක්‍රියාත්මක වන මුහුදු කොල්ලකරුවන් ශ්‍රී ලංකාවේ සහයෝගය ලබාගන්නා බවට කරන චෝදනා හාස්‍යජනක බව ද මාධ්‍ය ප්‍රකාශකවරයා පෙන්වාදෙයි. ශ්‍රී ලංකා මුහුදු සීමාව තුළ නීතිවිරෝධී ක්‍රියාවන් සිදුකිරීමට උත්සාහ දරන ඕනෑම පුද්ගලයෙකුට එරෙහිව නීතිමය ක්‍රියා මාර්ග ගැනීමට කටයුතු කරන බව ද වර්ණකුලසූරිය මහතා අවධාරණය කර සිටියේය.", "URL": "https://sinhala.adaderana.lk/news.php?nid=14143", "Category": null, "Parent URL": null}