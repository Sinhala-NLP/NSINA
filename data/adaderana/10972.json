{"Source": "Adaderana", "Timestamp": "September 20, 2010 08:44 am", "Headline": "යාලදී සෆාරී රියක් පෙරළී එක් අයෙක් මියයයි", "News Content": "යාල වනෝද්‍යානයේ දී සෆාරී ජීප් රථයක් පෙරළීයාමෙන් පුද්ගලයෙකු මියගොස් තිබේ. අනතුරින් තුවාල ලැබු තවත් පුද්ගලයින් අට දෙනෙකු හම්බන්තොට රෝහලට ඇතුළත් කර ඇති බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා සඳහන් කළේය.‍ ඊයේ පස්වරුවේ සිදුවු මෙම අනතුර සම්බන්ධයෙන් තිස්සමහාරාම පොලිසිය වැඩිදුර පරීක්ෂණ සිදුකරයි. මේ අතර අගුරුවාතොට ප්‍රදේශයේ රෙමුන හන්දියේදී පෞද්ගලික බස් රථයක් හා යතුරු පැදියක් ගැටීමෙන් එක් පුද්ගලයෙකු මියගොස් තිබේ. අනතුරින් මියගොස් ඇත්තේ යතුරු පැදියේ ගමන්ගත් බැල්ලපිටිය ප්‍රදේශයේ පදිංචිකරුවෙකු බව අගුරුවාතොට පොලිසිය පවසයි. කොළඹ හලාවත ප්‍රධාන මාර්ගයේ කේලවත්ත මංසන්ධියේ සිදුවු තවත් අනතුරකින් මග්ගොන ප්‍රදේශයේ පදංචිකරුවෙකු මියගොස් ඇත.", "URL": "https://sinhala.adaderana.lk/news.php?nid=10972", "Category": null, "Parent URL": null}