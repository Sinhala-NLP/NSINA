{"Source": "Adaderana", "Timestamp": "January 17, 2011 11:55 am", "Headline": "බොර දියේ මාළු බාන්න එපා-කට කැඩිච්ච කතා කියන්න එපා ", "News Content": "මේ මොහොතේ බොරදියේ මාළු බාන්නට නොගොස් ,කට කැඩිච්ච කතා නොකියා,සුපිරි ප්‍රජාතන්ත්‍රවාදයෙන් අයුතු ප්‍රයෝජන නොගෙන කටයුතු කළ යුතු බව මහජන සබඳතා සහ මහජන කටයුතු පිළිබඳ අමාත්‍ය ආචාර්ය මර්වින් සිල්වා මහතා පවසයි. අනුර කුමාර දිසානායක,දයාසිරි ජයසේකර වැනි විපක්ෂයේ ඇතැම් මන්ත්‍රීවරුන් ඉතිහාසය නොදැන හා පදනම් විරහිත ප්‍රකාශ නිකුත් කරමින් සිටීම පිළිබඳ අදහස් දක්වමින් අමාත්‍යවරයා අද පෙරවරුවේ කැලණියේදී මෙම මේ බව සඳහන් කළේය. අධික වර්ෂාවෙන් හා ගංවතුරෙන් පීඩාවට පත් අනුරාධපුර හා පොළොන්නරුව ජනතාව වෙනුවෙන් මර්වින් සිල්වා මහතාගේ මූලිකත්වයෙන් කැලණිය හා පෑලිය‍ගොඩ ප්‍රදේශයෙන් එකතු කරන ලද වියළි ආහාර සහ සහනාධාර බෙදාහැරීමේ අවස්ථාවට එක්වෙමින් මාධ්‍යය අමතා ඔහු මේ බව ‍කියා සිටියේය. අනුර කුමාර දිසානායක මන්ත්‍රීවරයා ආණ්ඩුව විසින් ගංවතුරෙන් වූ පීඩාව අතිශයෝක්තියට නඟන බවට චෝදනා කරමින් සිටින බව සිහිපත් කළ අමාත්‍යවරයා මන්ත්‍රීවරයා කළ යුත්තේ වැඩිහිටියන් ළඟට ගොස් අතීතයේ මෙවැනි ගංවතුර උවදුරු ඇතිවී ඇත්ද..එහිදී පවතින ආණ්ඩු හා ජනතාව ක්‍රයා කළ යුත්තේ කෙසේද යන්න පිළිබඳ කරුණු අසා දැනගැනීම බවද සඳහන් කළේය. අනුර කුමාර දිසානායක මන්ත්‍රීවරයාට ඉතිහාසය පිළිබඳ පාඩම් කියාදීමට තමාට හැකියාව ඇති බවද අමාත්‍ය මර්වින් සිල්වා මහතා මෙහිදී අවධාරණය කළේය.", "URL": "https://sinhala.adaderana.lk/news.php?nid=13552", "Category": null, "Parent URL": null}