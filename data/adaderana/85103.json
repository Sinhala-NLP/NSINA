{"Source": "Adaderana", "Timestamp": "March 3, 2018 09:10 am", "Headline": "රුපියල් කෝටියක් වටින වාලම්පුරියක් ලඟ තියාගත්ත උප පොලිස් පරීක්ෂකවරයාට වැඩ වැරදුන හැටි", "News Content": "‍රුපියල් කෝටියක් පමණ වටිනා වාලම්පුරියක් ලඟ තබාගෙන සිටි උප පොලිස් පරීක්ෂකවරයෙකු හා පොලිස් කොස්තාපල්වරුන් තිදෙනෙකු හික්කඩුව ප්‍රදේශයේදී අත්අඩංගුවට ගෙන තිබේ. ගාල්ල සහකාර පොලිස් අධිකාරීවරයාට ලද තොරතුරකට අනුව ඔවුන් අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සඳහන් කළේය. පුද්ගලයින් සිව් දෙනෙකු විසින් වාලම්පුරියක් අළෙවි කිරීමට සූදානම් කර ඇති බවට හික්කඩුව පොලීසියට ලද තොරතුරක් මත හික්කඩුව පොලීසියේ නිලධාරීන් සිව් දෙනෙකු එම ස්ථානයට යොමු කර තිබේ. පසුව සැකකරුවන් පලවා හැර වාලම්පුරිය අදාළ පොලිස් නිළධාරීන් සන්තකයේ තබාගෙන ඇති බව සඳහන්ය. ඒ අනුව ගාල්ල සහකාර පොලිස් අධිකාරීවරයාගේ මැදිහත්වීමෙන් අදාළ පොලිස් නිලධාරීන් සිව් දෙනා අත්අඩංගුවට ගෙන ගාල්ල පොලීසිය වෙත භාරදී තිබේ. අත්අඩංගුවට ගත් පොලිස් නිලධාරීන් සිව් දෙනා අද (03) දින ගාල්ල මහේස්ත්‍රාත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=85103", "Category": null, "Parent URL": null}