{"Source": "Adaderana", "Timestamp": "September 11, 2012 10:26 am", "Headline": "පොදුරාජ්‍ය මණ්ඩලයීය සමුළුව ජනපති විවෘත කරයි", "News Content": "ජනාධිපති මහින්ද රාජපක්ෂ මහතා විසින් පොදුරාජ්‍ය මණ්ඩලයීය පාර්ලිමේන්තු සංගමයේ 58 වන සමුළුවේ සමාරම්භය අද (11) පෙරවරුවේ සනිටුහන් කරන ලදී. මෙම සමුළුව \"නෙළුම් පොකුණ මහින්ද රාජපක්ෂ\" රඟහලේ දී පැවැත්වීමට කටයුතු යොදා තිබේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් ‍පැවැත්වෙන මෙම සමුළුව සඳහා රටවල් 54 ක් නියෝජනය කරමින් නියෝජිතයින් 850 දෙනෙකු පමණ සහභාගී වේ. \"අනාගත අභියෝග ජයගත හැකි පොදුරාජ්‍ය මණ්ඩලයක් ගොඩනගමු\" යන්න මෙවර සමුළුවේ තේමාවයි. 1911 වර්ෂයේ ආරම්භ කෙරුණු පොදුරාජ්‍ය මණ්ඩලයීය පාර්ලිමේන්තු සංගමය මේ වසරේ සිය 101 වැනි වර්ෂය සමරනු ලැබීය. පොදුරාජ්‍ය මණ්ඩලයීය පාර්ලිමේන්තු සංගමයේ සමුළුවක් ශ්‍රී ලංකාවේ පවත්වන තෙවන අවස්ථාව මෙය වන අතර සමුළුව ලබන 15 වන දින දක්වා පැවැත්වෙනු ඇති.", "URL": "https://sinhala.adaderana.lk/news.php?nid=27310", "Category": null, "Parent URL": null}