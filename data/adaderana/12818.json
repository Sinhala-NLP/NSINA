{"Source": "Adaderana", "Timestamp": "December 13, 2010 03:32 pm", "Headline": "ජනතාවට නිදහස තිබුණත් මට නිදහස නෑ -ජනපති", "News Content": "එල්. ටී. ටී. ඊ ත්‍රස්තවාදයෙන් රට මුදවාගෙන මේ වනවිට ජනතාව නිදහස් සමාජයක ජීවත්වුවද තම නිදහස අහිමි වී ඇති බව ජනාධිපති මහින්ද රාජපක්ෂ මහතා පවසයි. නමුත් ජනතාව නිදහසේ සිටී නම් සිය නිදහස පිළිබඳව සැලකිලිමත් නොවන බව ද හෙතෙම අවධාරණය කරයි. එමෙන්ම රජයේ සේවකයින් ජනතා සේවය දෙවියන්ගේ සේවය ලෙස සිතා, හදවතට එකඟව ඉටුකළ යුතු බව ද ජනාධිපතිවරයා පෙන්වාදෙයි. විදෙස් රටවලට ගොස් ජාතිය පවා දෙන වෘත්තිය සමිති තමා දැඩි ලෙස හෙළා දකින බව ජනාධිපති මහින් රාජපක්ෂ මහතා පවසයි. විවිධ වරප්‍රසාදයන් උදෙසා ඇතැමුන් විදෙස් රටවලට ගොස් තම ජාතිය පවා දෙන බව ඔහු සදහන් කළේය. සමස්ත ලංකා සමෘද්ධි සංවර්ධන හා කෘෂිකර්ම පර්යේෂණ නිෂ්පාදන සහකාර නිලධාරී සංගමයේ 11 වන ජාතික මහා සම්මේලනයට සහභාගී වෙමින් ජනාධිපතිවරයා මෙම අදහස් පළ කළේය. සමස්ත ජාතිය එක්සත් කරන ජාතික කොඩියට ඇතැමුන් අගෞරව කරන අවස්ථා දැක ගත හැකි බව ඔහු එහි දී වැඩිදුරටත් සඳහන් කළේය. ජාතික කොඩියට හෝ ජාතික ගීයට සිදු කරන මෙවැනි අගරු කිරීම් වලට ඉදිරියේ දී ඉඩ නොතබන බව ජනාධිපති මහින්ද රාජපක්ෂ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=12818", "Category": null, "Parent URL": null}