{"Source": "Adaderana", "Timestamp": "October 14, 2018 03:15 pm", "Headline": "තීරු බදු සහන අනුමත කර ඇති බවට ව්‍යාජ ලිපි ජාවාරමක්", "News Content": "විදෙස් රටවලින් ලැබීමට නියමිත බව හැඟවෙන පාර්සල් සහ නැව් බඩු සඳහා අමාත්‍ය මන්ඩලය විසින් තීරු බදු සහන අනුමත කර ඇති බවට ප්‍රකාශ කරමින් සිදුවන ව්‍යාජ ලිපි ජාවාරමක් පිළිබඳව තොරතුරු අනාවරණය කරගෙන තාබේ. අමාත්‍ය මණ්ඩලයේ ලේකම් සුමිත් අබේසිංහ මහතා සඳහන් කළේ අමාත්‍ය මණ්ඩල කාර්යාලයේ ලිපි ශීර්ෂ යොදාගනිමින් මෙම ජාවාරම සිදුකර ඇති බවයි. යම් වංචාකාරී පුද්ගලයෙකු හෝ වංචාකාරි සංවිධානයක් විසින් පුද්ගලයින්ගෙන් මුදල් ලබාගැනීමේ අරමුණින් මෙම ජාවාරම සිදුකරන බවට තොරතුරු ලැබී ඇත. විදෙස් රටවලින් ලැබීමට නියමිත බව හැඟවෙන පාර්සල් සහ නැව් බඩු සඳහා අමාත්‍ය මණ්ඩල තීරුබදු සහන අනුමත කර ඇති බවත් ඒ සම්බන්ධව කටයුතු කිරීමට තමන්ට මැදිහත් විය හැකි බවත් එම ව්‍යාජ ලිපිවලින් දැනුම් දී ඇති බව වාර්තා වේ. කිසිදු පුද්ගලයෙකු වෙත විදෙස් රටවලින් ලැබෙන පාර්සල් හෝ නැව් බඩු සඳහා රේගු ආනයන බදු සහනයක් හෝ වෙනත් කිසිදු බදු සහනයක් ලබාදීම අමාත්‍ය මන්ඩලය විසින් අනුමත නොකරන බව සුමිත් අබේසිංහ මහතා අවධාරණය කර සිටියි. අදාළ ව්‍යාජ ලිපිවලට නොරැවටෙන ලෙස මහජනතාවගෙන් ඉල්ලීමක් කරන අමාත්‍ය මණ්ඩල ලේකම්වරයා පෙන්වා දෙන්නේ ඒ සම්බන්ධයෙන් විමර්ශනය කිරීම සඳහා පොලිස්පතිවරයාට ලිඛිතව දැනුම් දී ඇති බවයි. මෙවැනි ලිපියක් ලදහොත් ඒ පිළිබඳව 0112 329 620 හෝ 0112 325 279 යන දුරකථන අංක ඔස්සේ වැඩිදුර තොරතුරු ලබාගත හැකි බව ද අමාත්‍ය මණ්ඩල ලේකම් සුමිත් අබේසිංහ මහතා වැඩිදුරටත් සදහන් කළේය.", "URL": "https://sinhala.adaderana.lk/news.php?nid=97665", "Category": null, "Parent URL": null}