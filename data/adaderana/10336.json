{"Source": "Adaderana", "Timestamp": "August 20, 2010 10:30 am", "Headline": "ද්‍රවිඩ ජනතාව අවුල් වූ ජීවිත නැවත ගොඩනගාගෙන තිබෙනවා", "News Content": "එල්. ටී. ටී. ඊ ත්‍රස්තවාදය නිසා අවුල් වූ ද්‍රවිඩ ජනතාවගේ ජීවිත නැවත මෙරටට තුළ යහපත් ලෙස ගොඩනඟාගෙන ඇති බව ජාත්‍යන්තර ක්ෂමා ආයතනයේ ජේම්ස් මැක්ඩොනල්ඩ් විසින් ඉදිරිපත් කරන ලද ලිපියට ප්‍රතිචාර දක්වමින් අමෙරිකා එක්සත් ජනපදයේ ශ්‍රී ලංකා තානාපති ජාලිය වික්‍රමසූරිය මහතා පවසයි. පසුගිය අගෝස්තු 09 වන දින වොෂිංටන් පෝස්ට් හි ලිපියක් පළ කරමින් කැනඩාව වෙත ළඟා වූ රැගත් සන් සී නෞකාවේ ශ්‍රී ලාංකික සරණාගතයින් වෙත කැනඩාවේ රැකවරණය ලබාදෙන ලෙස ජේම්ස් මැක්ඩොනල්ඩ් මහතා ඉල්ලීමක් කර තිබිණි. ඔවුන් නැවත ශ්‍රී ලංකාව වෙත පැමිණියහොත් ඔවුන්ට විවිධ වධ හිංසා වලට ලක්වීමට සිදුවනු ඇති බව ද ඔහු සඳහන් කර තිබිණි. මැක්ඩොනල්ඩ්ගේ මෙම ප්‍රකාශය කිසිදු සත්‍යතාවයකින් තොර පදනම් විරහිත ප්‍රකාශයක් බව ජාලිය වික්‍රමසූරිය මහතා පෙන්වාදෙයි. අදාළ ලිපිය මගින් ශ්‍රී ලංකාවේ පැවති යුද්ධය සිවිල් යුද්ධයක් ලෙස මැක්ඩොනල්ඩ් විසින් හඳුන්වා දී ඇති අතර යුද කාල සීමාව තුළ ශ්‍රී ලංකා රජය මෙන්ම එල්. ටී. ටී. ඊ ත්‍රස්තවාදීන් විසින් ද මානව හිමිකම් කඩ කර ඇති බව ඔහු පෙන්වා දී ඇත. නමුත් ශ්‍රී ලංකාවේ පැවතියේ සිවිල් යුද්ධයක් නොවන බවත්, එය ත්‍රස්තවාදී කණ්ඩායමකය එරෙහිව පැවති යුද්ධයක් බවත් ශ්‍රී ලංකා තානාපතිවරයා අවධාරණය කරයි.", "URL": "https://sinhala.adaderana.lk/news.php?nid=10336", "Category": null, "Parent URL": null}