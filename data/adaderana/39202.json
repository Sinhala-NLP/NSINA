{"Source": "Adaderana", "Timestamp": "November 29, 2013 10:08 pm", "Headline": "ආණ්ඩුවේත් ආශිර්වාදය ඇතිව මුස්ලිම් ජනයා පීඩාවට පත් කරන කොටසක් ඉන්නවා", "News Content": "ආණ්ඩුවේත් ආශිර්වාදය ඇතිව ජාතිවාදය මුල්කරගෙන විවිධ සංවිධාන ගොඩ නගාගෙන මුස්ලිම් ජනතාවට එරෙහිව කටයුතු කරමින් ඔවුන් පීඩාවට පත් කරන කොටසක් මෙරට සිටින බව සමාජවාදී තරුණ සංගමයේ ජාතික සංවිධායක බිමල් රත්නායක මහතා පවසයි. අදට (29) වනදාට යෙදෙන ජාත්‍යන්තර පලස්තීන සහයෝගීතා දිනයට සමගාමීව \"පලස්තීනයට ජීවත් වීමට ඉඩ දෙනු!\" යන මැයෙන් සමාජවාදී තරුණ සංගමය විසින් සංවිධානය කරනු ලැබූ වැඩසටහන් සමූහයක් අද දින දිවයින පුරා ස්ථාන 34කදී පමණ ක්‍රියාත්මක කරනු ලැබූ අතර එහි ප්‍රධාන වැඩසටහන අද දහවල් මරදාන සහිරා මුස්ලිම් පල්ලිය අසලදී ශ්‍රී ලංකාවේ පලස්තීන තානාපති අන්වර් අලි අගා මහතා සහ සමාජවාදී තරුණ සංගමයේ ජාතික සංවිධායක බිමල් රත්නායක මහතාගේ ප්‍රධානත්වයෙන් පැවැත්විණි. පලස්තීනයේ නිදහස සහ ස්වෛරීත්වය උල්ලංඝණය කරමින් පලස්තීන ජනතාවගේ මානුෂීය අයිතීන් අහෝසි කරමින් ඊශ්‍රායලය හා අධිරාජ්‍යවාදීන් ක්‍රියාත්මක කරන මිලේච්ඡ ප්‍රහාරයන්ට මෙන්ම අසාධාරණයට එරෙහිව පලස්තීන ජනතාව දිගු කලක් තිස්සේ තම රට නිදහස් කර ගැනීමේ අරගලයක නිරත වෙමින් සිටින අතර නැගෙනහිර ජෙරුසලම අගනුවර කොටගත් නිදහස් ස්වෛරී පලස්තීන රජයක් ස්ථාපිත කිරීමට ඔවුන් කරගෙන යනු ලබන අරගලයට සහයෝගය පළ කොට බැනරයක් අත්සන් කිරීම සහ ඊශ්‍රායලය ප්‍රමුඛ අධිරාජ්‍යවාදීන් විසින් ඔවුන් වෙත කරනු ලබන බලපෑම් වලට විරෝධය පළකොට ජනතා පෙත්සමක් අත්සන් කිරීමද මෙහිදී සිදුවිය. එහිදී අදහස් දැක්වූ සමාජවාදී තරුණ සංගමයේ ජාතික සංවිධායක බිමල් රත්නායක මහතා මෙසේ පැවසීය. \"අද අපි මෙහෙම ජාත්‍යන්තර පලස්තීන සහයෝගීතා දිනය නිමිත්තෙන් පලස්තීනයට ජීවත් වෙන්න ඉඩ දෙන්න කියල පලස්තීන ජනතාව වෙත අපේ සහෝදරත්වය සහ සහයෝගීතාවය පළ කරන අතරේ අපේ රටේ තවත් කොටසක් ආණ්ඩුවේත් ආශිර්වාදය ඇතිව ජාතිවාදය මුල්කරගෙන විවිධ සංවිධාන ගොඩ නගා ගෙන අපේ රටේ ජීවත් වෙන මුස්ලිම් ජනතාවට එරෙහිව කටයුතු කරමින් ඔවුන් පීඩාවට පත් කරමින් සිටිනවා. මේ රටේ අයිතිය සිංහල අයට, දෙමළ අයට, මුස්ලිම් අයට කියල වෙන් කරන්න බැහැ. සිංහල උනත්, දෙමළ වුනත්, මුස්ලිම් උනත් මේ බිමේ ඉපදුනු හැම කෙනාටම එක වගේම මේ රට අයිතියි. ඒ අයිතිය පන්සලෙන්වත්, පල්ලියෙන්වත්, කෝවිලෙන්වත් ඉල්ලගන්න ඕන දෙයක් නොවෙයි. ඒක මේ රටේ ඉපදෙන හැම දෙනාටම උපතින්ම ලැබෙන දෙයක්. ඒ නිසා සිංහල, දෙමළ, මුස්ලිම් කියල බෙදෙන්නෙ නැතිව අපි හැමෝම එකා වගේ ජාතියක් විදිහට මේ රටේ ජාතික සමඟිය ගොඩ නගන්න කටයුතු කළ යුතු වෙනවා.\" තව දුරටත් අදහස් දැක්වූ බිමල් රත්නායක මහතා මෙසේද පැවසීය. \"අපි දන්නවා මේ වන විට මීට අවුරුදු හතරකට කලින් මිහිදන් කළ හිටපු පලස්තීන ජනාධිපතිවරයෙක් වගේම පලස්තීන විමුක්ති සටනේ වීරයෙක් වූ යසර් අර්පත් මහතාගේ දේහය නැවත ගොඩ ගෙන පරීක්ෂාවට ලක් කරනු ලැබුවා. ඇයි එහෙම කරන්න උණේ? ජාත්‍යන්තර ඔත්තු සේවා සියොන්වාදී සංවිධාන හා එක්ව යසර් අර්පත් මහතා වස දී ඝාතනය කරනු ලැබූ බවට වූ සැකය නිසයි එසේ දේහය නැවත ගොඩ ගෙන පරීක්ෂාවට ලක් කරනු ලැබුයේ. ඒ පර්යේෂණ වලින් ඔප්පු වුණා ජාත්‍යන්තර රහස් ඔත්තු සේවාවන් සියෝන්වාදී සංවිධාන හා එක්ව පොලෝනියම් නැමති විෂ රසායනිකය ශරීරගත කරවීමෙන් යසර් අර්පත් මහතා ඝාතනය කරනු ලැබූ බව. එහෙමනම් යසර් අර්පත්ව එහෙම ඝාතනය කරන්න ඔවුන්ට තිබුණු උවමනාව මොකක්ද? අපි දන්නවා පලස්තීනය කියල කියන්නේ විවිධ මත දරන කණ්ඩායම් ජීවත් වුණු රටක්. ඒ කණ්ඩායම් සියල්ල එක්කොට ඔවුන් සමඟියෙන් බැඳ තිබූ දම්වැල තමයි යසර් අර්පත් කියල කියන්නේ. එතුමන්ගේ ඝාතනයත් සමඟින් අර විවිධ මතවාදී කණ්ඩායම් අතර ගොඩ නැගී තිබුණු සමඟිය, සමාධානය කඩා බිඳ දමන්නයි ඔවුන්ට ඕනෑ වුණේ. විවිධ කණ්ඩායම් අතර වෛරය ඇතිකර ඔවුන් බිඳවීම තුළින් පලස්තීනයට මෑත කාලීනව විශාල විනාශයක් සිදු කරන්න ඔවුන්ට හැකි වුණා. මේක පලස්තීනයට විතරක් නොවෙයි අසමඟියෙන් එකිනෙකා ඇන කොටා ගැනීමට උත්සාහ කරන සෑම ජාතියකටම හොඳ පාඩමක්.\"", "URL": "https://sinhala.adaderana.lk/news.php?nid=39202", "Category": null, "Parent URL": null}