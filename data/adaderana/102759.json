{"Source": "Adaderana", "Timestamp": "January 21, 2019 12:31 pm", "Headline": "හිමේ යන බල්ලෝ", "News Content": "සුනඛ හිම තරග ධාවන තරඟය සෑම වසරකම ජනප්‍රිය වෙමින් තිබේ. ඒ වෙනුවෙන් මෙවර ප්‍රංශයේ පැවත්වෙන තරඟයකට සුනඛයින් 300 දෙනෙකු තරඟකරුවන් 23 දෙනෙකු යටතේ තරඟ වදින බව විදෙස් මාධ්‍ය වාර්තා කළේය. ප්‍රංශයේ වාර්ෂික ජාත්‍යන්තර සුනඛ හිම ධාවන තරඟයේ ආරම්භය සනිටුහන් වූ ආකාරයයි මේ. එරට ඇල්ප්ස් කඳුකරය ආශ්‍රිතව පැවැත්වෙන මෙය හැඳින්වෙන්නේ ද ග්‍රේට් ඔඩිසි The Great Odyssey ලෙසයි. කිලෝමීටර් 400ක දුරක් අදියර 9ක් යටතේ තරණය කළ යුතු මෙවර තරඟය සඳහා තරඟකරුවන් 23 දෙනෙකු සහ සුනඛයින් 300 දෙනෙකු සහභාගී වී සිටින බවයි වාර්තා වෙයි. කඳුකර ප්‍රදේශයේ පවතින අධික හිම මෙහිදී තරඟකරුවන් මුහුණදෙන ප්‍රධානම අභියෝගය බව සඳහන් වෙයි. ප්‍රංශය තුළ මෙම තරඟය මුල්වරට පවත්වා ඇත්තේ 2005 වර්ෂයේදීයි. එතැන් පටන් වාර්ෂිකව එරට තුළ පැවැත්වෙන මෙම තරඟය අනතුරුව ජාත්‍යන්තරයේ විශාල අවධානයක් දිනාගත්තේය. මෙය අවසන් වීමට නියමිතව ඇත්තේ ජනවාරි මස 23 වැනිදා වන අතර එදිනට ජයග්‍රාහකයා තේරීමට නියමිතයි. මේ අතර පෙර වසරවල පැවති තරඟ දෙකක ශූරයෙක් මෙවරද ජයග්‍රහණය කිරීමේ අපේක්ෂාවෙන් තරඟ බිමට පිවිසී ඇති බව විදෙස් වාර්තා සඳහන් කළේය.", "URL": "https://sinhala.adaderana.lk/news.php?nid=102759", "Category": null, "Parent URL": null}