{"Source": "Adaderana", "Timestamp": "October 21, 2012 04:30 pm", "Headline": "පහන නොදැල්වීම මලක් වියැකිණි", "News Content": "සිය නිවසට යාබද නිවසක් අසල පිහිටා තිබූ දේවාලයේ පහනක් දැල්වීමට යාමේ දී සිදුවූ අනතුරකින් කුඩා දරුවෙකු ජීවිතක්ෂයට පත්ව තිබේ. අදාළ දේවාලයේ මල් ආසනයේ කොන්ක‍්‍රීට් තට්ටුව කඩා වැටීමෙන් මෙම අනතුර සිදුවී ඇති බව තඹුත්තේගම පොලීසිය සඳහන් කළේය. මෙලෙස මියගොස් ඇත්තේ හත් හැවිරිදි තලාව මුදුනේගම මහවැලි ගම්මානයේ පදිංචි පිරිමි දරුවෙකි. දේවාලයේ හිමිකරුවන් ගාල්ල ප‍්‍රදේශයේ සංචාරයක නිරත වී ඇති අතර දේවාලයට මල් පහන් පූජා පවත්වන ලෙස සිදුකළ ඉල්ලීමකට අනුව ඊයේ (20) පස්වරුවේ එම දරුවා එම ස්ථානයට ගොස් තිබේ. එහිදී මල් ආසනය මත තිබූ පහන ගැනීමට සූදානම් වන අවස්ථාවේ මෙම කොන්ක‍්‍රීට් තට්ටුව කැඩී ඇති බව පොලීසිය සිදුකළ පරීක්ෂණවල දී අනාවරණය වී ඇත.", "URL": "https://sinhala.adaderana.lk/news.php?nid=28492", "Category": null, "Parent URL": null}