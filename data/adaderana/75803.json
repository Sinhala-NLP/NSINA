{"Source": "Adaderana", "Timestamp": "July 31, 2017 11:34 am", "Headline": " සිවාජිලිංගම්ගෙන් ප්‍රකාශ සටහන් කරගනී", "News Content": "බෞද්ධ භික්ෂුන් වහන්සේ නමකට අපහාස කිරීමේ සිද්ධියක් සම්බන්ධයෙන් සහ මුල්ලිවායික්කාල් දිනය ගැන කළ බව කියන ප්‍රකාශයක් සම්බන්ධයෙන් දෙමළ ජාතික සන්ධාන උතුරු පළාත් සභා මන්ත්‍රී එම්.කේ සිවාජිලිංගම් මහතා ඇතුළු තිදෙනාගෙන් අපරාධ පරීක්ෂණ දෙපාර්තුමේන්තුව ප්‍රකාශ සටහන් කරගෙන තිබේ. අද(31) දිනයේ යාපනය පොලීසියේ අපරාධ පරීක්ෂණ ඒකකය මඟින් මෙම ප්‍රකාශ සටහන් කරගෙන ඇති බව අද දෙරණ වාර්තාකරු පවසයි. පසුගිය දා සිවාජිලිංගම් මහතා අපරාධ පරීක්ෂණ දෙපාර්තුමේන්තුව වෙත කැඳවා තිබූ අතර තමාට පසුගිය (21) දින උදෑසන 11.30ට පමණ රහස් පොලීසියෙන් ඇමතුමක් ලැබුණු බවත්, පැමිණිලි විභාගය සඳහා (22) පැමිණ ප්‍රකාශයක් ලබා දෙන්නැයි දැනුම් දුන් බවත් සිවාජිලිංගම් මහතා කියා සිටියේය. කෙසේ වුවද තමන්ට කොළඹට පැමිණිය නොහැකි බැවින් තමන් වැල්වැටිතුරෙයි පොලීසියට පැමිණ ප්‍රකාශයක් ලබා දිය හැකි බව එම නිලධාරීන් වෙත දැනුම් දුන් බව සිවාජිලිංගම් මහතා ප්‍රකාශ කර තිබුණි. ජනාධිපති මෛත්‍රීපාල සිරිසේන මහතාගේ මුලතිව් සංචාරයකට තර්ජනාත්මකවත්,බෞද්ධ හිමිනමකට නිගරු වන ආකාරයටත්, මුල්ලිවායික්කාල් සැමරුම සම්බන්ධයෙනුත් යාපනයේ පැවති මාධ්‍ය සාකච්ඡාවකදී කළ බව කියන ප්‍රකාශයන් සම්බන්ධයෙන් ලැබුණ පැමිණිල්ලකට අනුව මෙලෙස ඒ මහතා අපරාධ පරීක්ෂණ දෙපාර්තුමේන්තුව වෙත කැඳවා තිබුණි. ඒ අනුව අදාළ සිද්ධියට අදාළව අද දිනයේ ඒ මහතා ඇතුළු තිදෙනාගෙන් ප්‍රකාශ සටහන් කරගෙන තිබේ.", "URL": "https://sinhala.adaderana.lk/news.php?nid=75803", "Category": null, "Parent URL": null}