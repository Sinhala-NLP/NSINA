{"Source": "Adaderana", "Timestamp": "November 8, 2012 05:41 pm", "Headline": "රාජාංගණයේ වාන් දොරටු 4ක් විවෘත කරයි", "News Content": "පවතින අධික වැසි සහිත කාලගුණ තත්ත්වය හේතුවෙන් තබ්බෝව සහ රාජාංගණය ජලාශවල වාන් දොරටු 4ක් විවෘත කර තිබේ. මේ හේතුවෙන් මල්වතු ඔයේ ජල මට්ටම ඉහළ යා හැකි බැවින් ඒ පිළිබඳ අවධානයෙන් පසුවිය යුතු බව ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා පවසයි. මේ අතර පුත්තලම, තබ්බෝව වැවේ වාන් දොර‍ටු සියල්ල විවෘත කිරීම හේතුවෙන් පුද්ගලයින් 300 ක පමණ පිරිසක් පීඩාවට පත්ව සිටින බව ප්‍රදීප් කොඩිප්පිලි මහතා සඳහන් කරයි. කුඩා ඔය, නොම්මර 01 සහ කරුවලගස්වැව යන ප්‍රදේශවල පදිංචිකරුවන් මෙලෙස පීඩාවට පත්ව සිටින බව ඔහු පවසයි. ඔවුන් මේවන විට ආරක්ෂිත ස්ථානයක තාවකාලිකව රඳවා ඇති බව ද ප්‍රදීප් කොඩිප්පිලි මහතා සඳහන් කරයි. මේ අතර අන්තර් මෝසම් කාලගුණ තත්ත්වය සක්‍රිය වීම හේතුවෙන් දකුණු සහ නැගෙනහිර ඇතුළු දිවයිනේ බොහෝ ප්‍ර‍දේශවලට තවදුරටත් වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසයි. එමෙන්ම වර්ෂාව සමග ඇතිවන අකුණු අනතුරු පිළිබඳව වැඩි අවධානයක් යොමු කරන ලෙස එම දෙපාර්තමේන්තුව ජනතාවට දැනුම්දෙයි.", "URL": "https://sinhala.adaderana.lk/news.php?nid=29028", "Category": null, "Parent URL": null}