{"Source": "Adaderana", "Timestamp": "October 11, 2010 04:38 pm", "Headline": "රජරට සරසවි සිසුන් උද්ඝෝෂණයක් අරඹයි", "News Content": "රක්ෂිත බන්ධනාගාර ගත කර සිටින සිසුන් නිදහස් කරන ලෙසට බල කරමින් රජරට විශ්ව විද්‍යාලයේ අද(11) උද්ඝෝෂණයක් පැවැත්වුණි. රජරට විශ්ව විද්‍යාලයේ කෘෂි කර්ම‍ පීඨයේ සිසුන් 19 දෙනෙකුට පනවා ඇති පන්ති තහනම ඉවත් කරන ලෙසට ද උද්ඝෝෂකයින් එහි දී බල කර ඇත. අනුරාධපුර පුලියන්කුලමේ පිහිටි රජරට විශ්ව විද්‍යාලයේ කෘෂිකර්ම පීඨය ඉදිරිපිට පැවති මෙම උද්ඝෝෂණයට සෙසු පීඨ වල සිසුන් රැසක්ද සහභාගී වී ඇතැයි ද සඳහන්ය. සිසුන් දෙපිරිසක් අතර පසුගිය දා ඇති වූ ගැටුමක් හේතුවෙන් එම විශ්ව විද්‍යාලයේ සිසුන් 19 දෙනෙකුට එරෙහිව පන්ති තහනම් කිරීමට පාලන අධිකාරිය පියවර ගෙන තිබුණි.", "URL": "https://sinhala.adaderana.lk/news.php?nid=11433", "Category": null, "Parent URL": null}