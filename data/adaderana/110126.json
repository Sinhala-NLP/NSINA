{"Source": "Adaderana", "Timestamp": "May 17, 2019 09:55 am", "Headline": "ආසියානු ශිෂ්ටාචාර සමුළුව", "News Content": "ආසියානු ශිෂ්ටාචාර සංවාද සමුළුව බෙයිජිංහිදී උත්කර්ෂවත් ලෙස පැවැත්වෙයි. ඊට සමගාමීව පැවැත්වෙන ආසියානු සංස්කෘතික පෙළපාලියේ සහ ආසියානු ආහාර උත්සවයේ ආරම්භය නිල වශයෙන් සනිටුහන් වුණි. ආසියානු සංස්කෘතික පෙළපාලිය පැවැත්වෙන්නේ බෙයිජිං ඔලිම්පික් උද්‍යානය කේන්ද්‍ර කරගෙනයි. මැයි මස 16 වැනිදා සිට 22 වැනිදා දක්වා සෑම උදෑසනකම සහ සන්ධ්‍යාවකම, පුරා හෝරාවක් කාලයක් එය පැවැත්වෙන බව විදෙස් වාර්තා සඳහන් කර සිටියි. දේශීය සහ විදේශීය ශිල්පීන්ගෙන් සැඳුම්ලත් කණ්ඩායම් 16ක් මේ සඳහා එක්ව සිටින අතර ඔවුන් ගායන සහ නර්තන අංග සඳහා දායක වී සිටින බව එම වාර්තා වල සඳහන්ය. ඊට සමගාමීව ආසියානු ආහාර උත්සවය එළඹෙන 22 වැනිදා දක්වා එම භූමි පරිශ්‍රය තුළ පැවැත්වෙයි. එහිදී ආහාර පිසීමේ තරග ඉසව් සංවිධානය කර ඇති අතර තායිලන්තය සිංගප්පූරුව මැලේසියාව සහ ජපානය රටවල්වල ආහාර වට්ටෝරු සඳහා එහි වැඩි ඉඩක් වෙන් ව ඇති බවට සඳහන්ය. මෙම සැණකෙලි අවස්ථාව දැකබලා ගැනීමට පැමිණෙන දෙස් විදෙස් සංචාරකයින්ට සාම්ප්‍රදායික ආහාර සැකසීම් කර්මාන්තය කෙරෙහි තාක්ෂණය බලපා ඇති අයුරු පිළිබඳව අවබෝධයක් ලබාගැනීමට හැකි බවද විදෙස් වාර්තා සඳහන් කරයි. \"ආසියානු ශිෂ්ටාචාර හුවමාරුව සහ පොදු ඉරණමක් සහිත ප්‍රජාව\" මැයෙන් පැවැත්වෙන සමුළුවට ආසියානු රටවල් 47ක රාජතාන්ත්‍රිකයන් එක්වීමට නියමිතය. ඊට අමතරව මේ සඳහා ආසියාවෙන් බැහැර රටවල තරුණ තරුණියන්, ශාස්ත්‍රඥවරුන්, රාජ්‍ය නිලධාරීන් සහ ජගත් සංවිධානවල සාමාජිකයන්ගේ සහභාගීත්වය ද හිමිව ඇත. සමුළුවට සමගාමීව සාකච්ඡා මණ්ඩප, ආසියානු සංස්කෘතික සංදර්ශනය, ආසියානු ශිෂ්ටාචාර සතිය ඇතුළු ක්‍රියාකාරකම් 110ක් පමණ පැවැත්වීමට නියමිතය.", "URL": "https://sinhala.adaderana.lk/news.php?nid=110126", "Category": null, "Parent URL": null}