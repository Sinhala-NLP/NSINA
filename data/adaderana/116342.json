{"Source": "Adaderana", "Timestamp": "August 12, 2019 10:36 am", "Headline": "කොචින්වලට යන ශ්‍රී ලංකන් ගුවන් ගමන් අද සිට යළිත්", "News Content": "අධික වැසි සහිත කාලගුණික තත්ත්වය නිසා ඇති වූ ගංවතුර සහිත ආපදා තත්ත්වය මත වසා දමා තිබූ ඉන්දියාවේ කොචින් ජාත්‍යන්තර ගුවන් තොටුපළ යළිත් මගී ගමනාගමනය සඳහා විවෘත කිරීමත් සමඟ , ශ්‍රී ලංකන් ගුවන් සේවයේ පළමු ගුවන් යානය අද(12) උදෑසන කොචින් බලා පිටත්ව ගියහ. ශ්‍රී ලන්කන් ගුවන් සේවයේ යූ.එල්- 166 දරන එම ගුවන් යානය අද උදෑසන 9.10 ට කොචින් ජාත්‍යන්තර ගුවන් තොටුපළ බලා කටුනායක බණ්ඩාරනායක ජාත්‍යන්තර ගුවන් තොටුපළෙන් පිටත්ව ගිය අතර , ඒ සඳහා ශ්‍රී ලන්කන් ගුවන් සේවය ඒ- 330 - 243 එයා බස් වර්ගයේ ගුවන් යානයක් යොදවා තිබුණි. මෙම ගුවන් ගමන් ඉකුත් අගෝස්තු 09 වන දින උදෑසන හදිසියේම ඇති වූ ගංවතුර තත්ත්වය නිසා අත්හිටුවීමට ශ්‍රී ලන්කන් ගුවන් සේවා බලධාරීන් මෙන්ම , කොචින් ගුවන් තොටුපළ බලධාරීන් ද පියවර ගෙන තිබුණි. මින්පසු සතියේ සෑම දිනකම එක් වරක් මෙම ගුවන් ගමන් ක්‍රියාත්මක කිරීමට ශ්‍රී ලන්කන් ගුවන් සේවය සැලසුම් කර තිබේ. ඒ අනුව උදෑසන 9.00 ට කටුනායක ගුවන් තොටුපළෙන් පිටත්වන ගුවන් යානය එදිනම උදෑසන 10.15 ට කොචින් ගුවන් තොටුපළ වෙත ළඟා වීමට නියමිතය. ඉන්පසු එම ගුවන් යානය එදිනම සවස 4.10 ට කොචින් ගුවන් තොටුපළෙන් පිටත් වී සවස 5.20 ට කටුනායක ගුවන් තොටුපළ වෙත ළඟා වීමට නියමිතයි.", "URL": "https://sinhala.adaderana.lk/news.php?nid=116342", "Category": null, "Parent URL": null}