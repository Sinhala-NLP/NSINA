{"Source": "Adaderana", "Timestamp": "January 24, 2018 08:50 pm", "Headline": "නිවසේ තනිව සිටි අවුරුදු 72 ක කත මැරූ 5ක් අල්ලයි ", "News Content": "යාපනයේ - ආනේකෝට්ටේ ප්‍රදේශයේදී වයස අවුරුදු 72 ක කාන්තාවකගේ හිසට ප්‍රහාර එල්ල කොට මරා දැමීමේ සිද්ධිය සම්බන්ධයෙන් යාපනය පොලීසිය විසින් පුද්ගලයින් පස් දෙනෙකු සැකපිට අත්අඩංගුවට ගෙන තිබේ. සැකකරුවන් අත් අඩංගුවට ගත් ස්ථාන පරීක්ෂා කිරීමේදී කාන්තාවගෙන් පැහැර ගන්නා ලද බවට සැකකෙරෙන රන් දම්වැල් තුනක්ද, රුපියල් 45,000 ක මුදලක්ද පහරදුන් බවට සැක කෙරෙන බෝතල් දෙකක්ද, පොලීසිය විසින් සොයාගෙන තිබේ. ජෙගනාදන් සත්‍යබාමී නැමති මෙම කාන්තාව ආනේකෝට්ටේ නිවසක තනිව සිටි අවස්ථාවකදී ඝාතනයට ලක් වූයේ පසුගිය 20 දා රාත්‍රියේදීය. දැනට පොලීසියට ලැබී ඇති තොරතුරුවලට අනුව එම කාන්තාව ඝාතනය කොට ඇත්තේ ඇය සතුව තිබූ මුදල් හා රන් භාණ්ඩ කොල්ල කෑමේ චේතනාවෙනි. අත් අඩංගුවට ගත් සැකකරුවන් අධිකරණය වෙත ඉදිරිපත් කිරීමට පොලීසිය කටයුතු යොදා තිබේ.", "URL": "https://sinhala.adaderana.lk/news.php?nid=83483", "Category": null, "Parent URL": null}