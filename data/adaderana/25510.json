{"Source": "Adaderana", "Timestamp": "July 4, 2012 11:59 am", "Headline": "ආරච්චිකට්ටුව සභාපතිවරයාත් අත්අඩංගුවේ", "News Content": "ආරච්චිකට්ටුව ප්‍රාදේශීය සභාවේ සභාපති ජගත් සමන්ත(එ.ජ.නි.ස)මහතා අද පෙරවරුවේ පොලීසිය විසින් අත්අඩංගුවට ගත් බව අද දෙරණ වාර්තාකරු පවසයි. තමන්ගේ තර්ජනය නොසලකා පසුගිය දිනෙක ප්‍රජාතන්ත්‍රවාදී ජාතික සන්ධානයේ නායක සරත් ෆොන්සේකා මහතා පිළිගැනීම සඳහා බත්තුළුඔය,61 හංදිය ප්‍රදේශයේ පිළිගැනීමේ උත්සවයක් සංවිධානය කළ බවට එක්සත් ජාතික පක්ෂයේ ප්‍රාදේශීය ක්‍රියාකාරිකයෙකු වූ ජූඩ් නිශාන්ත නමැති අයට පහරදුන් බවට හෙතෙම චෝදනා ලබා සිටියේය. පසුගිය දිනෙක සරත් ෆොන්සේකා මහතා හලාවත ප්‍රදේශයේ සංචාරයක නිරත වෙද්දී ඒ මහතා පිළිගැනීම සඳහා උත්සවයක් සංවිධානය කරන බවට සැලවීමත් සමග ආරච්චිකට්ටුව ප්‍රාදේශිය සභාවේ සභාපතිවරයා එකී උත්සවය නොපැවැත්විය යුතු බවට ජූඩ් නිශාන්ත නමැති අයට තර්ජනය කර තිබේ. එකී තර්ජනය නොසලකා සරත් ෆොන්සේතා මහතා පිළිගැනීමට කටයුතු කළ හෙයින් පසුව ප්‍රාදේශීය සභාවේ සභාපතිවරයා ප්‍රමුඛ මැර පිරිසක් විසින් ජූඩ් නිශාන්ත මහතාට පහරදෙන ලදී. පහරකෑමට ලක්ව තුවාල ලැබූ ජූඩ් නිශාන්ත මහතා ප්‍රථමයෙන් මුන්දලම රජයේ රෝහලට ඇතුළත් කළද,ජීවිත තර්ජන හේතුවෙන් පසුව හලාවත මහ රෝහලට මාරුකර යවන ලදී. මෙම පහරදීම සිදුකළ බව කියන ආරච්චිකට්ටුව ප්‍රාදේශීය සභාවේ සභාපතිවරයා අත්අඩංගුවට ගන්නා ලෙස සරත් ෆොන්සේකා මහතා විසින් පොලිස්පතිවරයාගෙන්ද ඉල්ලීමක් කර තිබිණි. එහෙත් අත්අඩංගුවට ගැනීමක් සිදුනොවුණු අතර අද(04) පෙරවරුවේ සැකකාර සභාපතිවරයා මුන්දලම පොලීසියට බාරවී ඇති අතර ඉන්පසු පොලීසිය විසින් ඔහු අත්අඩංගුවට ගෙන මේවන විට අධිකරණය වෙත රැගෙන යමින් සිටින බව අද දෙරණ වාර්තාකරු සඳහන් කරයි. කෙසේවෙතත් දැරියක දූෂණය කරන ලද බවට චෝදනා ලැබූ අකුරැස්ස ප්‍රාදේශීය සභාවේ සභාපතිවරයා වන සාරුව ලියනගේ සුනිල් නමැති අයද අද අලුයම පොලිසිය විසින් අත්අඩංගුවට ගෙන තිබේ. මීට පෙරාතුව පසුගිය වසරේ අග භාගයේදී විදේශීය කතකට හිරිහැර කිරීමේ හා ඇගේ සැමියා ඝාතනය කළ බවට චෝදනා ලැබූ තංගල්ල ප්‍රාදේශීය සභාවේ සභාපති සම්පත් චන්දු පුෂ්ප නමැති අයද පොලීසිය බාරවිය.", "URL": "https://sinhala.adaderana.lk/news.php?nid=25510", "Category": null, "Parent URL": null}