{"Source": "Adaderana", "Timestamp": "December 1, 2011 05:00 pm", "Headline": "රන්බිම ඔප්පු වැඩසටහනෙන් ඉඩම්ලාභීන් 5000 ට ඔප්පු", "News Content": "ඉඩම් නොමැති පුද්ගලයින්ට රජය ලබාදුන් ඉඩම් සඳහා හිමිකම් ලබාදීමේ දස වන අදියර අද(01) ක්‍රියාත්මක විය. ඒ ජනාධිපති මහින්ද රාජපක්ෂ මහතාගේ ප්‍රධානත්වයෙනි. වැඩපිළිවෙළ යටතේ ඉඩම්ලාභීන් පන්දහසකට ඔප්පු ප්‍රදානය කෙ‍රුණු බව ජනාධිපති මාධ්‍ය අංශය නිවේදනය කරයි. ඉඩම් නොමැති පුද්ගලයින්ට ඉඩම් ලබාදීම සඳහා මහින්ද චින්තන ඉදිරි දැක්ම යටතේ ක්‍රියාත්මක \"රන්බිම ඔප්පු\" වැඩසටහන මගින් මෙම ප්‍රදානය සිදුකර තිබේ. 2005 වසරේ සිට මේ දක්වා පවුල් 70,000 ට \"රන්බිම ඔප්පු\" ලබාදී තිබෙන බව ජනාධිපති මාධ්‍ය අංශය පවසයි. රන්බිම ඔප්පු වැඩසටහන යටතේ ලබාදෙන කිසිදු ඉඩමක් කුමන රජයක් යටතේ හෝ යළි ලබාගැනීමට නොහැකි බව ඔප්පු ප්‍රදානය කිරීමේ අවස්ථාවට එක්වෙමින් අදහස් දැක්වූ ජාතික භාෂා හා සමාජ ඒකාබද්ධතා අමාත්‍ය වාසුදේව නානායක්කාර මහතා සඳහන් කළේය.", "URL": "https://sinhala.adaderana.lk/news.php?nid=20401", "Category": null, "Parent URL": null}