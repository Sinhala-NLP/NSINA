{"Source": "Adaderana", "Timestamp": "December 7, 2011 08:32 am", "Headline": "තංගල්ල ප්‍රා.ලේට යකඩ පොල්ලකින් පහරදීලා", "News Content": "තංගල්ල ප්‍රාදේශීය සභාවේ ලේකම්වරයාට කිසියම් පිරිසක් විසින් පහර දී ඇති අතර ඔහු මේ වන විට මාතර මහ රෝහලේ ප්‍රතිකාර ලබමින් සිටියි. සිද්ධිය සම්බන්ධයෙන් අද දෙරණට අදහස් දැක් වූ තංගල්ල ප්‍රාදේශීය සභාවේ ලේකම් වී.ජී නන්දතිලක මහතා කියා සිටියේ තමන් පාරේ පැමිණෙමින් සිටියදී පාර අයිනේ යතුරුපැදියක් නවත්වා තිබුණු බවත්,තවත් අයෙකු යතුරුපැදියෙන් බැස සිටගෙන සිටිනු තමා දුටු බවත්ය. පසුව යතුරුපැදියේ සිටි පුද්ගලයා තමන් එතැනින් එනවිය අතින් සංඥා කරනු දුටු බවත්,ඒ මොහොතේම පාරේ සිටි පුද්ගලයා විදුලි පහන් කණුවකට හේත්තු කොට තිබුණු යකඩ පොල්ලක් රැගෙන පිට පිටම තමන්ට පහර කීපයක් එල්ල කළ බවත් නන්දතිලක මහතා අද දෙරණට කියා සිටියේය. පහර දීම පිළිබඳ හුංගම පොලිසියට පැමිණිලි කර ඇති අතර අදාළ පරීක්ෂණ සම්බන්ධයෙන් කළ විමසීමක දී හුංගම පොලිස් ස්ථානාධිපතිවරයා විසින් ඒ පිළිබඳව තොරතුරු ලබා දීම ප්‍රතික්ෂේප කරන ලදී.", "URL": "https://sinhala.adaderana.lk/news.php?nid=20510", "Category": null, "Parent URL": null}