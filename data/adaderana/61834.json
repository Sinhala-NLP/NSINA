{"Source": "Adaderana", "Timestamp": "July 6, 2016 12:46 pm", "Headline": "  මොහොමඩ් ගබ්බාන් ඉල්ලා අස්වෙයි", "News Content": "ඉරාක අභ්‍යන්තර කටයුතු අමාත්‍ය මොහොමඩ් ගබ්බාන් සිය ධුරයෙන් ඉල්ලා අස්වී තිබේ.අයි.එස්.සටන්කාමීන් විසින් පසුගියදා එල්ල කළ මරාගෙන මැරෙන බෝම්බ ප්‍රහාරයෙන් පුද්ගලයින් 250ක් මියයාමේ සිද්ධිය මුල් කරගනිමින් තමා සිය ධූරයෙන් ඉල්ලා අස්වන බව ඔහු ප්‍රවෘත්ති සාකච්ඡාවක් පවත්වමින් ප්‍රකාශ කර ඇත. අයි.එස්.සටන්කාමීන් ඉලක්ක කරගනිමින් අමෙරිකාව ප්‍රමුඛ සන්ධානය විසින් ඉරාකය තුළ මෙහෙයුම් සිදුකළ වසර 13 තුළ අයි.එස්.සටන්කාමීන් විසින් ඉරාකයේ සිදුකළ දරුණුතම ප්‍රහාරය වන්නේ බැග්ඩෑඩ් නුවරට පසුගියදා එල්ල වු මෙම ප්‍රහාරය යි.පුපුරණ ද්‍රව්‍ය සහිත ලොරි රථයක් පුපුරුවා හැරීමෙන් අදාළ ප්‍රහාරය සිදුකර තිබූ අතර එහිදී මියගිය සංඛ්‍යාව 250ක් පමණ වන බව සඳහන්ය. කෙසේවෙතත් ඉරාක අභ්‍යන්තර කටයුතු අමාත්‍යවරයාගේ ඉල්ලා අස්වීම සඳහා එරට අග්‍රාමාත්‍යවරයා විසින් මෙතෙක් අනුමැතිය ලබා දී නොමැති බව විදෙස් මාධ්‍ය වාර්තා කළේය.", "URL": "https://sinhala.adaderana.lk/news.php?nid=61834", "Category": null, "Parent URL": null}