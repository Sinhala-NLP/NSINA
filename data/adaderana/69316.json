{"Source": "Adaderana", "Timestamp": "February 8, 2017 12:29 pm", "Headline": "ජනපති ඝාතන කුමන්ත්‍රණකරුවන් වූ මාධ්‍යවේදීන් නිදොස් කොට නිදහස්", "News Content": "2009 වසරේදී ජනපති ඝාතන කුමන්ත්‍රණකරුවන් ලෙස හඳුන්වමින් අත්අඩංගුවට ගෙන නඩු පැවරූ මාධ්‍යවේදීන් තිදෙනා අද (08) නිදොස් කොට නිදහස් කිරීමට අධිකරණය විසින් තීන්දු කර තිබේ.හිටපු ජනාධිපති මහින්ද රාජපක්ෂ ගේ මස්සිනා වූ තුසිත රණවකට අයත් දෙණියාය ,නාතගල වත්තේ නිවස සඳහා ‘මග නැඟුම‘ සම්පත් යොදා ගැනීම වාර්තා කළ දයා වෙත්තසිංහ, ශාලික විමලසේන හා රවීන්ද්‍ර පුෂ්පකුමාර යන තිදෙනා ගවේෂණයේ ඡායාරූප හා තොරතුරු රැගෙන එන අවස්ථාවේ පොලිස් අත්අඩංගුවට පත්විය.2009 සැප්තැම්බර් මස 02 වන දින අත්අඩංගුවට පත්වූ මාධ්‍යවේදීන් තිදෙනා එවක රාජ්‍ය මාධ්‍ය විසින් “ජනාධිපති ඝාතන කුමන්ත්‍රණයක සැකකරුවන්“ ලෙස හඳුන්වන ලද අතර ත්‍රස්ත විමර්ශන ඒකකයේ දින 7ක් රඳවාගෙන ප්‍රශ්න කිරීමෙන් අනතුරුව මොරවක මහේස්ත්‍රාත් අධිකරණයට ඔවුන් ඉදිරිපත් කරන ලද්දේ පුද්ගලික ඉඩමකට අනවසරයෙන් ඇතුළුවීම ඇතුළු චෝදනා 3ට අදාළවය.කෙසේ වෙතත් වසර හතකට අධික කාලයක් තිස්සේ විභාගවූ නඩුවේ තීන්දුව අද දිනයේ ප්‍රකාශයට පත්කරමින් මොරවක මහේස්ත්‍රාත් කේ.එම්.ජී.පී සමරසිංහ මහතා විසින් මොවුන් සියලුම චෝදනාවන්ගෙන් නිදොස් කොට නිදහස් කර තිබේ.", "URL": "https://sinhala.adaderana.lk/news.php?nid=69316", "Category": null, "Parent URL": null}