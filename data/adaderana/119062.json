{"Source": "Adaderana", "Timestamp": "September 14, 2019 09:00 am", "Headline": "ගංවතුරෙන් විපතට පත් පිරිසවලට හමුදාවේ සහාය", "News Content": "ස්පාඤ්ඤයේ නගර කිහිපයකට බලපා ඇති ගංවතුරෙන් එහි වැසියන් දැඩි සේ පීඩාවට පත්ව සිටියි. විදෙස් පුවත් සදහන් කළේ, ගංවතුරෙන් ඇති වූ විපත්වලින් මියගිය පිරිස මේ වන විට පහ දක්වා ඉහළ ගොස් ඇති බවයි. ස්පාඤ්ඤයට බලපා ඇති හදිසි ගංවතුරෙන් විපතට පත් වැසියන්ට සහාය සැපයීම හා සහන සේවා කඩිනම් කිරීම සදහා හමුදාව යෙදවීමට රජය කටයුතු කර තිබේ. අඛණ්ඩව දෙවැනි දිනටත් බලපෑ ධාරාණිපාත වැසි හේතුවෙන් එරට දකුණුදිග කලාපයේ ප්‍රදේශ රැසක් මේ වන විටත් ජලයෙන් යටවී ඇති බවද සඳහන්ය. ගංවතුරෙන් දැඩි හානියට පත්ව ඇති ස්පාඤ්ඤයේ දකුණුදිග කලාපයට අයත් ලොස් ඇල්කෙසාරෙස් හා සැන් පෙඩ්‍රෝ ඩෙල් පිනාටාර් නගරවල මේ හමුදා බලඇණි අනියුක්ත කෙරුණි. වැසි හේතුවෙන් කලාපයේ පිහිටි ගංගා කිහිපයක්ද පිටාර ගලා ඇති බවට වාර්තා වෙයි. ගංවතුරෙන් පීඩාවට පත් නගරවැසියන් රැසක් හමුදාවේ සහාය මත ආරක්ෂිත ස්ථාන කරායොමු කෙරුණු අතර එහි මෝටර් රථ රැසක් ජලයේ ගසාගෙන යනු දක්නට ලැබුණි. ගංවතුර හේතුවෙන් සංචාරක ආකර්ෂණයක් වූ ස්පාඤ්ඤයේ වැලෙන්සියා හා මුර්සියා යන නගරවල වැසියන් දැඩි අපහසුතාවට පත්ව සිටියි. අයහපත් කාලගුණය සලකා කලාපයේ අධිවේගී මාර්ගයද වසාදැමීමටද බලධාරීන් කටයුතු කළේය. පවතින තත්ත්වයෙන් ස්පාඤ්ඤය වෙත පැමිණි විදෙස් සංචාරකයන්ද දැඩි සේ අපහසුතාවට පත්ව ආපසු සිය රට බලා යන බවද වාර්තා වුණි.", "URL": "https://sinhala.adaderana.lk/news.php?nid=119062", "Category": null, "Parent URL": null}