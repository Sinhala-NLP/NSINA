{"Source": "Adaderana", "Timestamp": "June 7, 2018 11:10 am", "Headline": "මහරගම මහ නගර සභාවට කාන්ති කෝඩිකාර සහ පස්දෙනෙකු දිවුරුම් දෙයි", "News Content": "මහරගම මහ නගර සභාව සඳහා පසුගිය පළාත් පාලන මැතිවරණයෙන් තේරීපත් වූ ස්වාධින කණ්ඩායමේ මන්ත්‍රීවරුන් 06 දෙනෙකු වෙනුවට පොදුජන පෙරමුණේ නියෝජිතයින් 06 දෙනෙකු දිවුරුම්දී තිබේ. හිටපු ජනාධිපති මහින්ද රාජපක්ෂ මහතා ඉදිරියේ කාන්ති කොඩිකාර ප්‍රමුඛ කාන්තාවන් 06දෙනෙකු අද(07) පෙරවරුවේ දිවුරුම් දුන් බව අද දෙරණ වාර්තාකරු පවසයි. පළාත් පාලන මැතිවරණය සඳහා ශ්‍රී ලංකා පොදුජන පෙරමුණෙන් ඉදිරිපත් කෙරුණු නාමයෝජනා පත්‍රය ප්‍රතික්ෂේපවිම හේතුවෙන් එම පක්ෂයේ සහය යතුරුපැදිය සලකුනෙන් මැතිවරණයට ඉදිරිපත් වූ ස්වාධින කණ්ඩායම් 02ට ලබාදීමට තීරණය කෙරුණි. එම මැතිවරණයෙන් පොදු ජන පෙරමුණේ සහය හිමි වු අදාල ස්වාධින කණ්ඩායම ඡන්ද 44,783ක් හිමිකර ගනිමින් ජයග්‍රහණය කළ අතර ඔවුන්ට ආසන 25 ක් හිමිවිය. එක්සත් ජාතික පක්ෂයට ආසන 11ක් හිමි වූ අතර එක්සත් ජනතා නිදහස් සන්ධානයට සහ ජනතා විමුක්ති පෙරමුණට ආසන 05 බැගින් ද ස්වාධින කණ්ඩායම් 01ට එක් ආසනයක් ද හිමි විය. මැතිවරණයෙන් ජයග්‍රහණය කළ ස්වාධින කණ්ඩායම් දෙකක් ඉදිරිපත් වූ නියෝජිතයින් මන්ත්‍රී ධූරවලින් ඉල්ලා අස්විමට එකඟතාව පල නොකිරිමත් සමඟ අර්බුදකාරි තත්ත්වයක් හට ගත්තේය. කෙසේවෙතත් එම කණ්ඩායමෙන් තේරී පත් වු කාන්තා නියෝජිතවරියන් 06 දෙනෙකු ඉල්ලා අස්වී ඇති අතර පුරප්පාඩු වූ එම මන්ත්‍රීධුර සදහා ශ්‍රී ලංකා පොදුජන පෙරමුණේ කාන්තාවන් 06 දෙනෙකු අද දිවුරුම් දී තිබේ.", "URL": "https://sinhala.adaderana.lk/news.php?nid=90499", "Category": null, "Parent URL": null}