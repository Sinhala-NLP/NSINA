{"Source": "Adaderana", "Timestamp": "January 31, 2012 09:01 am", "Headline": "පුරප්පාඩු වූ ආසන සංවිධායකවරුන් ඉදිරි සති 2 දී පත්කරනවා", "News Content": "පුරප්පාඩු වී ඇති සියලු ආසන සංවිධායකවරුන් ඉදිරි සති දෙක තුළ පත්කිරීමට කටයුතු කරන බව එක්සත් ජාතික පක්ෂය පවසයි. රනිල් වික්‍රමසිංහ මහතාගේ ප්‍රධානත්වයෙන් අද(31) පස්වරුවේ ද පුරප්පාඩු වී ඇති ආසන කිහිපයක් සඳහා නව සංවිධායකවරුන් තෝරා ගැනීමේ කටයුතු සිදුකිරීමට නියමිතය. මේ අතර එක්සත් ජාතික පක්ෂ පාලනය යටතේ පවතින කොළඹ නගර සභාව සඳහා පක්ෂය විසින් යෝජනා කළ වැඩපිළිවෙළ ක්‍රියාත්මක කිරීම කඩිනමින් සිදුකරන බව විපක්ෂ නායක රනිල් වික්‍රමසිංහ මහතා පවසයි. එම වැඩපිළිවෙල ක්‍රියාත්මක කිරීම සඳහා කොළඹ නගර සභාවේ නාගරික මන්ත්‍රී මනෝගනේෂන් මහතා සමඟ ද සාකච්ඡා කොට සහය ලබාගැනීමට බලාපොරොත්තු වන බව රනිල් වික්‍රමසිංහ මහතා ප්‍රකාශ කළේය. කොළඹ මහ නගර සභාවේ ඉදිරි වැඩපිළිවෙල සම්බන්ධයෙන් ඊයේ(30) පස්වරුවේ පැවති මාධ්‍ය හමුවකදී රනිල් වික්‍රමසිංහ මහතා මෙම අදහස් පළ කළේය.", "URL": "https://sinhala.adaderana.lk/news.php?nid=21759", "Category": null, "Parent URL": null}