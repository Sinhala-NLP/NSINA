{"Source": "Adaderana", "Timestamp": "April 19, 2019 06:47 pm", "Headline": "අත්වැරදීමෙන් දුන්න මනාපෙට දබර ඇඟිල්ල කැපූ පුද්ගලයෙක්", "News Content": "අත්වැරදීමකින් වෙනත් පක්ෂයට ඡන්දය ප්‍රකාශ කිරීම හේතුවෙන් සිය දබරැගිල්ල කපා දැමූ පුද්ගලයෙකු පිළිබඳ පුවතක් ඉන්දියාවෙන් වාර්තා වෙයි. ඉන්දීය මහ මැතිවරණයේ ඡන්දය ප්‍රකාශ කිරීම මේ දිනවල සිදුකෙරෙන අතර උත්තර් ප්‍රදේශ් ප්‍රාන්තය නියෝජනය කරන මෙම පුද්ගලයා ප්‍රාදේශීය දේශපාලන පක්ෂයකට ඡන්දය ප්‍රකාශ කිරීමට අපේක්ෂාවෙන් සිට ඇති බව සඳහන් වෙයි. කෙසේවෙතත් ඡන්දය ප්‍රකාශ කිරීමේ යන්ත්‍රයේ ලකුණු රැසක් පැවතීම හේතුවෙන් ව්‍යාකූලත්වයට පත්ව ඇති ඔහු අත්වැරදීමකින් ඡන්දය ප්‍රකාශ කර ඇත්තේ භාරතීය ජනතා පක්ෂයට බවයි වාර්තා වෙයි. මෙලෙස තමන් බලාපොරොත්තු වූ පක්ෂයට ඡන්දය භාවිත කිරීමට නොහැකිවීම හේතුවෙන් ඡන්දය භාවිත කළ බවට සලකුණු කෙරෙන සිය දබරැගිල්ල කපා දැමීමට ඔහු කටයුතු කර තිබේ. අදියර 7ක් යටතේ පැවැත්වෙන ඉන්දීය මහ මැතිවරණය ලොව විශාලතම මැතිවරණය ලෙස සැලකෙන අතර ඒ සඳහා සුදුසුකම් ලබා ඇති ඡන්දදායකයින් සංඛ්‍යාව මිලියන 900ක් වෙයි. ඉන්දියාවේ බොහෝ ප්‍රදේශවල සාක්ෂරතාව පහළ මට්ටමක පවතින බැවින් ඡන්දය භාවිත කිරීම සඳහා පක්ෂ සලකුණ තිබීම ඉතා වැදගත් වන නමුත් ප්‍රාදේශීය පක්ෂ රැසක ලකුණු සටහන්ව තිබීම හේතුවෙන් බොහෝ අවස්ථාවල ඡන්දදායකයින් ව්‍යාකූලත්වයට පත්වන බවයි වාර්තා වෙයි.", "URL": "https://sinhala.adaderana.lk/news.php?nid=108251", "Category": null, "Parent URL": null}