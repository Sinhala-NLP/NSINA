{"Source": "Adaderana", "Timestamp": "January 13, 2017 11:18 am", "Headline": "  වසර එකහමාරකට පසු විපක්ෂ නායකට නිල නිවසක්", "News Content": "අභාවප්‍රාප්ත හිටපු අග්‍රමාත්‍ය රත්නසිරි වික්‍රමනායක මහතාට ලබා දී තිබූ රජයේ නිල නිවස දෙමළ ජාතික සන්ධානයේ නායක, විපක්ෂනායක ආර්.සම්බන්ධන් මහතා වෙත ලබා දී තිබේ.ඒ, රාජ්‍ය පරිපාලන අමාත්‍යංශයේ නිර්දේශ යටතේය. තමන්ට නිල නිවසක් ලබාදෙන්නැයි විපක්ෂ නායක ආර්. සම්බන්ධන් මීට පෙර අවස්ථා කිහිපයකදීම රජයෙන් ඉල්ලීම් කර තිබුණි.ඒ අනුව ජනාධිපති මෛත්‍රීපාල සිරිසේන, අග්‍රාමාත්‍ය රනිල් වික්‍රමසිංහ මහතා හා කථානායක කරූ ජයසූරිය යන මහත්වරුන්ගේ මැදිහත්වීම මත රත්නසිරි වික්‍රමනායක මහතා රැදී සිටි නිවස විපක්ෂ නායකවරයා වෙත බාරදුන් බව රාජ්‍ය පරිපාලන අමාත්‍යංශය සඳහන් කළේය.සම්බන්ධන් මහතාට නිල නිවසක් ලබා දී ඇත්තේ ඒ මහතා පාර්ලිමේන්තුවේ විපක්ෂනායක ධූරයට පත්වී වසර එකහමාරකට පමණ පසුවය. ඔහුට නිල නිවසක් ලබා දී නැතැයි මාධ්‍ය කිහිපයක්ද පසුගිය සමයේ අනාවරණය කළේය.", "URL": "https://sinhala.adaderana.lk/news.php?nid=68065", "Category": null, "Parent URL": null}