{"Source": "Adaderana", "Timestamp": "October 13, 2011 08:30 am", "Headline": "පුංචි ආණ්ඩුවේ ප්‍රධානීන් නම් කර ඇත්තේ එ.ජා.පය පමණයි", "News Content": "පසුගිය පළාත් පාලන ආයතන ඡන්ද විමසීම පැවති ආයතන සඳහා ප්‍රධානීන් පත් කරන ලෙස මැතිවරණ කොමසාරිස්වරයා විසින් ලබා දී ඇති කාලය ලබන 17 වැනි දිනෙන් අවසන් වේ. මේ වන විට එක්සත් ජාතික පක්ෂය ජයගත් කොළඹ මහනගර සභාවේ ප්‍රධානීන්ගේ නම් පමණක් කොමසාරිස්වරයා වෙත යොමු කර ඇති බව වාර්තා වේ. කල්මුණේ මහ නගර සභාවේ නගරාධිපතිධුරය සම්බන්ධයෙන් ශ්‍රී ලංකා මුස්ලිම් කොංග්‍රසය තුළ අර්බුදයක් ගොඩනැඟී තිබේ. අපේක්ෂක කණ්ඩායම් නායකයා ලෙස ඉදිරිපත් කළ නිසාම් කාරියප්පර් මහතා වෙනුවට අබුබකර් මිරාසයුබු මහතාවැඩිම මනාප හිමි කර ගැනීම මීට හේතුවයි. මේ අතර එක්සත් ජනතා නිදහස් සන්ධානය සඳහා තේරී පත් වූ සියලු පළාත් පාලන ආයතන ප්‍රධානීන් ලබන 16 වැනිදා ජනාධිපති මහින්ද රාජපක්ෂ මහතා ඉදිරියේ දිවුරුම් දීමට නියමිතය. නගරාධිපතිවරුන් , නියෝජ්‍ය නගරාධිපතිවරුන් , සභාපතිවරුන් සහ නියෝජ්‍ය සභාපතිවරුන් පත් කිරීම මනාප ලබා ගැනීමේ අනුපිළිවෙළ මත සිදු කරන බව අමාත්‍ය සුසිල් ප්‍රේමජයන්ත් මහතා සඳහන් කළේය.", "URL": "https://sinhala.adaderana.lk/news.php?nid=19320", "Category": null, "Parent URL": null}