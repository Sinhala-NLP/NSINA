{"Source": "Adaderana", "Timestamp": "July 1, 2011 01:16 pm", "Headline": "Facets- ශ‍්‍රී ලංකා 2011 සැප්තැම්බරයේදි මුළුගැන්වෙයි", "News Content": "ශ‍්‍රී ලංකාවේ එකම ජාත්‍යන්තර මැණික් හා ස්වර්ණාභරණ වෙළඳ ප‍්‍රදර්ශනය Facets- ශ‍්‍රී ලංකා 2011එළඹෙන සැප්තැම්බර් මස 08 වන දින සිට 11 වන දින දක්වා කොළඹ සිරිමාවෝ බණ්ඩාරනායක අනුස්මරණ ප‍්‍රදර්ශන මධ්‍යස්ථානයේදී පැවැත්වේ. 21 වන වරටත් පැවැත්වෙන මෙම වෙළඳ ප‍්‍රදර්ශනය සංවිධානය කරනු ලබන්නේ ශ‍්‍රී ලංකා මැණික් හා ස්වර්ණාභරණ සංගමය විසිනි. මෙම ප‍්‍රදර්ශනයේ මූලික අරමුණ වනුයේ ශ‍්‍රී ලංකාවේ මැණික් හා ස්වර්ණාභරණ ජාත්‍යන්තර වෙළඳපොළට හඳුන්වාදීම සහ මැණික් හා ස්වර්ණාභරණ ජාත්‍යන්තර වෙළඳපොළට සපයන ඉහළම පෙළේ රටක් වශයෙන් ශ‍්‍රී ලංකාව ප‍්‍රචලිත කිරීමත්ය. ශ‍්‍රී ලංකා මැණික් සහ ස්වර්ණාභරණ සංගමයේ සභාපති දේශබන්දු මැකී හෂීම් මහතා පැවසුවේ මෙම ප‍්‍රදර්ශනය අනෙකුත් කලාපිය ජාත්‍යන්තර ප‍්‍රදර්ශනවල දිනයන්ට ආසන්නව පැවැත්වීම හේතූවෙන් එය වෙළඳ ප‍්‍රදර්ශන සඳහා සහභාගීවන්නන්ට පහසුවක් වනු ඇති බවයි. මෙම ප‍්‍රදර්ශනය මගින් දේශීය මැණික් හා ස්වර්ණාභරණ කර්මාන්තකරුවන්ට තම භාණ්ඩ විදේශීය ගැණුම්කරුවන් අතරේ ප‍්‍රචලිත කිරීමට ඉඩ ප‍්‍රස්ථා සැලසෙනු ඇතැයිද ඔහු වැඩිදුරටත් පැවසීය. Facets- ශ‍්‍රී ලංකා සභාපති චානක එල්ලාවල මහතා පැවසුවේ ශ‍්‍රී ලංකාව දකුණු ආසියාතික රටවල් සමග ප‍්‍රධාන වශයෙන් ඉන්දියාව, පාකිස්ථානය සහ බංගලාදේශය සමග තම වෙළඳ සම්බන්ධතා වර්ධනය කිරීමට බලාපොරොත්තු වන බවත් මෙම වෙළඳ ප‍්‍රදර්ශනය ඒ සඳහා හොඳ අවස්ථාවක් නිර්මාණය කරනු ඇති බවත්ය. අපගේ භාණ්ඩ අසල්වැසි රටවල් තුල ප‍්‍රචලිත කිරීමට ලැබෙන අවස්ථා ප‍්‍රමාණවත් නොවන බැවින් Facets- ශ‍්‍රී ලංකා ප‍්‍රදර්ශනය සංවිධානය කිරීම තුළ අප අසල්වැසි රටවල්වල මැණික් සහ ස්වර්ණාභරණ ගැණුම්කරුවන් අතර අප භාණ්ඩ ප‍්‍රචලිත කිරීමට හැකිවනු ඇතැයි ඔහු වැඩිදුරටත් පැවසීය. මෙවර ප‍්‍රදර්ශනය නැරඹීමට පැමිණෙන්නන්ගේ සංඛ්‍යාව 7500 දක්වා වැඩි වනු ඇතැයි සංවිධායකයෝ අපේක්ෂා කරන අතර ප‍්‍රදර්ශන වෙළඳ කුටි සංඛ්‍යාවද 140ත් 150 ත් අතර සංඛ්‍යාවක් වනු ඇතැයි ප‍්‍රකාශ කරති. ප‍්‍රදර්ශනය නැරඹීමට පැමිණෙන්නන්ගෙන් දාහකට වැඩි පිරිසක් විදේශීය නරඹන්නන් වන අතර, සමස්ථ වෙළඳ කුටි සංඛ්‍යාවෙන් 20ක්ම විදේශීය වෙළඳ කුටි වනු ඇතැයි සංවිධායකයෝ බලාපොරොත්තු වෙති. මේ සඳහා දැනටමත් ඉන්දියාව, මියන්මාරය, තායිලන්තය සහ හොංකොං වැනි රටවල් වලින් ලියාපදිංචි වී ඇත. වර්තමානයේ ශ‍්‍රී ලංකාවේ ප‍්‍රධානතම වෙළඳපොළවල් වන යූරෝපය හා ඇමෙරිකාව ගෝලීය ආර්ථික අර්බුදයෙන් මිදෙමින් පවතී. මෙවර ගැණුම්කරුවන්ගෙන් වැඩි කොටසක් මෙම ප‍්‍රධාන වෙළඳපොළවල් වලින්ද සෙසු පිරිස චීනය සහ රුසියාව වැනි රටවල් වලින්ද සමන්විත වනු ඇතැයි සංවිධායකයෝ අපේක්ෂා කෙරෙයි. වඩාත් පුළුල් සහ ඵලදායී වෙළඳ ප‍්‍රදර්ශනයක් පැවැත්වීමේ අරමුණෙන් මෙවර ප‍්‍රදර්ශනය ප‍්‍රධාන කොටස් දෙකකින් යුක්ත වේ. ඒ අනුව ප‍්‍රදර්ශනයේ එක් කොටසක් මැණික් සඳහාද අනෙක් කොටස ස්වර්ණාභරණ සහ ඒ ආශ‍්‍රිත සේවා සඳහාද වෙන් වනු ඇත. Facets- ශ‍්‍රී ලංකා වෙළඳ ප‍්‍රදර්ශනය ජාත්‍යන්තර මැණීක් වෙළඳපොලේ විශේෂයෙන් යුරෝපය, ඇමෙරිකාව සහ ජපානයේ ඉහළ ප‍්‍රසිද්ධියක් උසුලන අතර, මෙම ප‍්‍රදර්ශනය අනෙකුත් බ‍්‍රසීලය, චීනය, රුසියාව සහ ඉන්දියාව වැනි රටවල්වල වඩා ප‍්‍රචලිත කිරීම සංවිධායකයන්ගේ අරමුණයි. වර්ෂ 1991 ආරම්භයේ සිටම Facets- - ශ‍්‍රී ලංකා වෙළඳ ප‍්‍රදර්ශනය දේශීය මැණික් සහ ස්වර්ණාභරණ කර්මාන්තයේ වර්ධනයට මහගු ලෙස දායක වූ අතර චීනය, රුසියාව වැනි නව වෙළඳපොළවල් සඳහා ශ‍්‍රී ලංකාව යොමු කිරීමටද ප‍්‍රදර්ශනයට හැකිවිය. ජාතික මැණික් සහ ස්වර්ණාභරණ අධිකාරිය හා ශ‍්‍රී ලංකා අපනයන ප‍්‍රවර්ධන මණ්ඩලයද මෙම ප‍්‍රදර්ශනයට දායකත්වය සපයනු ලැබේ. ශ‍්‍රී ලංකා මැණික් සහ ස්වර්ණාභරණ සංගමය :- මෙම සංගමය ශ‍්‍රී ලංකාවේ මැණික් සහ ස්වර්ණාභරණ කර්මාන්තයේ සිටින ප‍්‍රධානතම වෙළඳ සංගමය වේ.", "URL": "https://sinhala.adaderana.lk/news.php?nid=17122", "Category": null, "Parent URL": null}