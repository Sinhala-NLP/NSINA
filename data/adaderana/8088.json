{"Source": "Adaderana", "Timestamp": "April 30, 2010 08:18 am", "Headline": "විනය කඩකළ අය ගැන වාර්තාව ජනපති අතට", "News Content": "පසුගිය මහ මැතිවරණයේ දී එක්සත් ජනතා නිදහස් සන්ධානයේ මහනුවර දිස්ත්‍රික් අපේක්ෂකයන් අතර ඇති වූ බව කියන විනය කඩ කිරීමේ සිද්ධිය සම්බන්ධයෙන් පත් කළ පරීක්ෂණ කමිටුවේ වාර්තාව අද ජනාධිපති මහින්ද රාජපක්ෂ මහතා වෙත ලබා දීමට නියමිතය. ජනාධිපතිවරයා දිවයිනට පැමිණ‍ීමෙන් පසු මෙම වාර්තාව ඉදිරිපත් කරන බව විනය කමිටුවේ ප්‍රකාශකයෙකු සඳහන් කළේය. අදාළ විනය කඩ කිරීම් සම්බන්ධයෙන් මහනුවර දිස්ත්‍රික්කයේ එක්සත් ජනතා නිදහස් සන්ධාන සියලු අපේක්ෂකයන්ගෙන් සහ නාවලපිටිය ප්‍රදේශයේ පුද්ගලයන් රැසකගේ ප්‍රකාශ සටහන් කර ගෙන ඇති අතර ඒ අනුව ඊට අදාළ වාර්තාවක් සකස් කර තිබේ. මහනුවර දිස්ත්‍රික්කය සඳහා අමාත්‍යධුර 3 ක් සහ නියෝජ්‍ය අමාත්‍යධුර 2 ක් ලබා දීමට නියමිත අතර ඉදිරියේ දී ඔවුන් දිව්රුම් දීම පිළිබඳ ජනාධිපතිවරයා විසින් තීන්දුවක් ගනු ඇති බව වාර්තා වේ.", "URL": "https://sinhala.adaderana.lk/news.php?nid=8088", "Category": null, "Parent URL": null}