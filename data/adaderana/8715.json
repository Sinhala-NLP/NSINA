{"Source": "Adaderana", "Timestamp": "May 31, 2010 08:09 am", "Headline": "යාපනයට පැමිණෙන සංචාරකයින්ට සියලු පහසුකම් ", "News Content": "යාපනය අර්ධද්වීපයට පැමිණෙන සංචාරකයින් සඳහා පහසුකම් සැලසීමේ පුළුල් වැඩපිළිවෙළක් ඉදිරියේ දී ක්‍රියාත්මක කරන බව සාම්ප්‍රදායික කර්මාන්ත හා කුඩා ව්‍යවසාය අමාත්‍ය ඩග්ලස් දේවානන්දා මහතා පවසයි. මේ වන විට දකුණේ විශාල පිරිසක් උතු‍රු පළාතේ සංචාරයේ නිරතව සිටින බව ඔහු සඳහන් කරයි. කුමන අඩුපාඩු පැවතිය ද ස‍හෝදර ජනතාව සමග ඇති බැඳීම හේතුවෙන් තම ප්‍රදේශවලට පැමිණෙන ජනතාවට අපහසුවකින් තොරව සංචාරය කිරීමට හැකි වී ඇති බව අමාත්‍යවරයා පෙන්වාදෙයි. දැන‍ටමත් යාපනයට පැමිණෙන සංචාරකයින් සඳහා පහසුකම් රැසක් ලබාදීමට පියවර ගෙන ඇති බව ද අද දෙරණ කළ විමසීමක දී අමාත්‍ය ඩග්ලස් දේවානන්දා මහතා පැවසුවේය. මේ අතර යාපනයේ පැවති වෙසක් කලාපය ඊයේ මධ්‍යම රාත්‍රියෙන් අවසන් වූ අතර එය නැරඹීම සඳහා පසුගිය දින කිහිපය තුළ ලක්ෂ 7 ක පමණ පිරිසක් පැමිණි බව වාර්තා වේ. වසර 30කට පමණ පසු පළමු වරට යාපනයේ දී සංවිධාන කළ මෙම වෙසක් කලාපය නැරඹීම සඳහා ජනතාවගේ දැඩි උනන්දුවක් පැවති බව අද දෙරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=8715", "Category": null, "Parent URL": null}