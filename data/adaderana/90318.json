{"Source": "Adaderana", "Timestamp": "June 4, 2018 12:16 pm", "Headline": "ජුනි මස 06 සිට 08 දක්වා ඩෙංගු මර්දන වැඩසටහන් ක්‍රියාත්මක කරන්න සැලසුම්", "News Content": "සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාගේ උපදෙස් මත 2018 ජුනි මස 06 සිට 08 දින දක්වා තෙදින විශේෂ ඩෙංගු මර්දන වැඩසටහනක් දියත් කිරීමට සෞඛ්‍ය අමාත්‍යාංශයේ ජාතික ඩෙංගු මර්දන ඒකකය කටයුතු යොදා ඇත. නිරිත දිග මෝසම් වැසි සමයත් සමඟ ඩෙංගු රෝගීන් වාර්තාවීමේ කාලීන වැඩිවීමක් දක්නට ලැබුනද, එය 2017 වසර සමඟ සැසදීමේදී සැලකියයුතු අඩුවීමක් පෙන්නුම් කරයි. නමුදු, දැනට පවතින වැසි තත්ත්වය හා පැවති ගංවතුර තත්ත්වය පහව යාමත් සමඟ මදුරුවන් බෝවිය හැකි ජලය රැදුණු ස්ථාන සුළභව පවතින බැවින් ඩෙංගු මදුරුවන් බෝවීමේ අවධානම වැඩිවී ඇත. මෙම සියලු සාධක සැලකිල්ලට ගෙන ඩෙංගු මර්දනය පිළිබඳ විශේෂ වැඩසටහනක් 2018 ජුනි 06 - 08 දිනවලදී දිස්ත්‍රික්ක 10ක හඳුනාගත් වැඩි අවධානම් සෞඛ්‍ය වෛද්‍ය නිලධාරී කොට්ඨශ 76ක , ඩෙංගු මර්දනය පිළිබඳ ජනාධිපති කාර්යසාධක බලකාය හා සෞඛ්‍ය අමාත්‍යාංශය ඒකාබද්ධව ක්‍රියාත්මක කිරීමට සැලසුම් කර ඇත. එහිදී, මඩකලපුව හා කල්මුණේ දිස්ත්‍රික්කවල ජුනි 06 සහ 07 යන දිනවලත්, කොළඹ, ගම්පහ, කළුතර, නුවර, මාතලේ, කෑගල්ල, රත්නපුර සහ පුත්තලම දිස්ත්‍රික්ක වල ජුනි 07 හා 08 යන දිනවලත්, ත්‍රිවිධ හමුදාව, පොලීසිය සහ සෞඛ්‍ය නිලධාරීන් ඇතුළත් කණ්ඩායම් 1300 ක සහභාගීත්වයෙන් මෙම විශේෂ මදුරු මර්දන වැඩසටහන ක්‍රියාත්මක වෙයි. මෙම වැඩසටහන සඳහා සියලූ දෙනාගේ සහයෝගය අපේක්ෂා කරන බව සෞඛ්‍ය අමාත්‍යාංශයේ ජාතික ඩෙංගු මර්දන ඒකකය පවසයි. තවද නිවාස, පාසල්, වැඩබිම්, ආයතන, කර්මාන්ත ශාලා, ආගමික ස්ථාන, පොදු ස්ථාන වැනි ඕනෑම පරිශ්‍රයක ඩෙංගු මදුරුවන් බෝවීමට අවධානමක් ඇති හෙයින්, අවම වශයෙන් සතියකට විනාඩි 30 ක් මේ පිළිබඳව විපරම් කොට මදුරුවන් බෝවිය හැකි ස්ථාන ඉවත් කර ගන්නා ලෙස ජාතික ඩෙංගු මර්දන ඒකකය මහජනතාව වෙත අවධාරණය කරයි. ඕනෑම අයෙකුට තද උණ සමඟ හිසරදය, මස්පිඩු හා සන්ධි වේදනාව, ඔක්කාරය හා වමනය, සමෙහි රතු පැහැ ලප හට ගැනීම හා රුධිර වහන තත්ත්ව ඇත්නම් වහාම රෝහලකට හෝ සුදුසුකම් ලත් වෛද්‍ය වරයෙක් වෙත ගොස් නිසි ප්‍රතිකාර ලබා ගන්නා මෙන් ජාතික ඩෙංගු මර්දන ඒකකය උපදෙස් දෙයි. තවද, ළදරුවන්ට සහා ගර්භණී මව්වරුන්ට උණ තත්වයක් ඇතිවූ වහාම, නොපමාව ඒ පිළිබඳ වෛද්‍ය උපදෙස් ලබා ගැනීමද ඉතා වැදගත් වෙයි.", "URL": "https://sinhala.adaderana.lk/news.php?nid=90318", "Category": null, "Parent URL": null}