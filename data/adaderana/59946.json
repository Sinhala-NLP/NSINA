{"Source": "Adaderana", "Timestamp": "May 9, 2016 08:50 am", "Headline": " උතුරේ අතුරුදන්වූවන් සෙවීම සම්පූර්ණයෙන් අවසන්", "News Content": "අතුරුදන්වූවන් පිළිබඳව උතුරු ප්‍රදේශයේ සාක්ෂි සටහන් කර ගැනීම සම්පූර්ණයෙන් අවසන් කර ඇති බව අතුරුදන්වූවන් පිළිබඳ ජනාධිපති විමර්ශන කොමිසම පවසයි.එහි ලේකම් එච්.ඩබ්ලිව් ගුණදාස මහතා සඳහන් කළේ කිසිඳු අවස්ථාවක යළි සාක්ෂි සටහන් කර ගැනීමේ කටයුතු සිදු නොකරන බවයි.කෙසේ වෙතත් උතුරු පළාත තුළ ඉදිරිපත් වූ සාක්ෂි පිළිබඳව විමර්ශන කටයුතු සිදු කරමින් පවතින බව ඒ මහතා සඳහන් කළේය.මේ අතර නැගෙනහිර පළාතේ සාක්ෂි සටහන් කර ගැනීමේ කටයුතු ආරම්භ කිරීමට තීරණය කර ඇති බව ගුණදාස මහතා සඳහන් කරයි.ඒ අනුව මෙම මස 30 වනදා සිට ජුනි මස 04 වන දින දක්වා මඩකළපුව දිස්ත්‍රික්කයේ සාක්ෂි සටහන් කර ගැනීමේ කටයුතු සිදු කිරීමට නියමිතය.මඩකළපුව දිස්ත්‍රික්කයෙන් මේ වන විට පැමිණිලි 3200ක් පමණ ලැබී ඇති බව ද ඒ මහතා සඳහන් කළේය.අදාළ දිනවලදී වාලච්චේනය හා කලවන්චිකුඩි යන ප්‍රදේශවලදී මෙම වාචික සාක්ෂි සටහන් කර ගැනීමට නියමිත බව සඳහන්ය.මඩකළපුව දිස්ත්‍රික්කයෙන් අනතුරුව අම්පාර සහ ත්‍රිකුණාමලය යන දිස්ත්‍රික්කවලද සාක්ෂි සටහන් කර ගැනීමට කොමිසම තීරණය කර තිබේ.මෙම සාක්ෂි සටහන් කර ගැනීම් වලින් අනතුරුව අතුරුදන්වූවන් පිළිබඳ කොමිසමේ අවසන් වාර්ථාව ජනාධිපතිවරයා වෙත භාරදීමට නියමිතය.", "URL": "https://sinhala.adaderana.lk/news.php?nid=59946", "Category": null, "Parent URL": null}