{"Source": "Adaderana", "Timestamp": "June 15, 2015 12:11 pm", "Headline": "ජේ.ආර්. පුපුරවා හරියි ", "News Content": "බගවන්තලාව මැණික් පතල් භූමියක තිබී හමුවූ ජේ.ආර්. වර්ගයේ ජීව අත්බෝම්බ දෙක හැටන් වැඩබලන මහේස්ත‍්‍රාත් එස්.රාම්මූර්ති මහතාගේ නියෝගයක් මත නල්ලතන්නිය පොලිස් විශේෂ කාර්ය බලකායේ නිලධාරීන් විසින් පුපුරුවා හැර විනාශ කර තිබේ.ඊයේ පස්වරුවේ එම පතල් භූමියේදීම අදාළ අත්බෝම්බ දෙක පුපුරුවා හැර විනාශ කර ලැබ ඇති බව අද දෙරණ වාර්තාකරු සඳහන් කළේය.බගවන්තලා, චැපල්ටන් වතුයාය කෙසෙල්ගමු ඔය අසළ ජාතික මැණික් හා ස්වර්ණාභරණ අධිකාරිය මගින් මැණික් ගැරීම සඳහා වෙන්දේසි කළ භූමියක මැණික් ඉල්ලම් කපා තිබූ පතළකට යෑම සඳහා තාවකාලිකව මාර්ගයක් කපමින් සිටි කම්කරුවන් පිරිසකට එම ජීව අත්බෝම්බ දෙක උදැල්ලකට හසුවී තිබුණි.මෙම ජීව අත්බෝම්බ දෙක මීට වසර කීපයකට පෙර මෙම භූමියේ මැණික් ඉල්ලම් කැපීමේදී කිසියම් පිරිසක් ගෙනවිත් වළලා දමන්නට ඇති බව සිද්ධිය පිළිබඳව පරීක්ෂණ පවත්වන බගවන්තලාව පොලීසිය සැකකරයි.බගවන්තලාව පොලීසිය මගින් හැටන් මහේස්ත‍්‍රාත් අධිකරණයෙන් මෙම අත්බෝම්බ දෙක පුපුරුවාහැරීම සඳහා නියෝගයක් ලබාගෙන තිබුණි.සිද්ධිය පිළිබඳව බගවන්තලාව පොලීසිය වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=52005", "Category": null, "Parent URL": null}