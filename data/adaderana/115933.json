{"Source": "Adaderana", "Timestamp": "August 7, 2019 09:04 am", "Headline": "ලොව නාවික හා ගුවන් හමුදාවක ලැබිය හැකි උසස්ම නිලයන්ගෙන් පිදුම් ලබන වසන්ත කරන්නාගොඩ හා රොෂාන් ගුණතිලක", "News Content": "හිටපු නාවික හමුදාපති විශ්‍රාමික අද්මිරාල් වසන්ත කරන්නාගොඩ සහ හිටපු ගුවන් හමුදාපති විශ්‍රාමික එයාර් චීෆ් මාෂල් රොෂාන් ගුණතිලක යන මහත්වරුන් ගෞරවනීය නිලයකට උසස් කර තිබේ. වසන්ත කරන්නාගොඩ මහතා ‘අද්මිරාල් ඔෆ් ද ෆ්ලීට් යන ගෞරවනීය නිලයෙන් පිදුම් ලබා ඇති අතර රොෂාන් ගුණතිලක මහතා පිදුම් ලබා ඇත්තේ ‘මාෂල් ඔෆ් ද එයාර් ෆෝස්‘යන ගෞරවනීය නිල නාමයෙන්. ත්‍රස්තවාදය රටින් තුරන් කිරිම සදහා සිදු කළ අද්විතිය මෙ‍හෙවර ඇගයීම උදෙසා ජනාධිපති මෛත්‍රීපාල සිරිසේන මහතා විසින් හිටපු නාවික හමුදාපතිවරයාට සහ ගුවන් හමුදාපතිවරයාට මෙම ගෞරවනිය නිලයන් පිරිනමා තිබේ. ‘අද්මිරාල් ඔෆ් ද ෆ්ලීට්\" සහ ‘මාෂල් ඔෆ් ද එයාර් ෆෝස්‘ යනු නාවික හමුදා නිලධාරියෙකුට සහ ගුවන් හමුදා නිලධාරියෙකුට හිමිකරගත හැකි ඉහළම නිලයන් ද්විත්වයයි. 2005 වසරේදී නාවික හමුදාපති ධුරයට පත්වූ වසන්ත කරන්නාගොඩ මහතා LTTE ත්‍රස්තවාදය වැළැක්වීම සඳහා සිදුකළ මානුෂිය මෙහෙයුම අවසන් වන අවස්ථාව දක්වාම මෙරට නාවික හමුදාවේ ප්‍රධානියා ලෙස කැපී පෙනෙන මෙහෙවරක් ඉටු කරනු ලැබීය. හිටපු ගුවන් හමුදාපති රොෂාන් ගුණතිලක මහතා 2006 වසරේ සිට මානූෂීය මෙහෙයුමේ ජයග්‍රහණද දක්වාම යුද හමුදාපති ධුරය දැරූ අතර ඔහු අනතුරුව ආරක්ෂක මාණ්ඩලික ප්‍රධානියා ලෙසද කටයුතු කළේය. අද්මිරාල් ඔෆ් ද ෆ්ලීට් වසන්ත කරන්නාගොඩ මහතා කොළඹ ආනන්ද විද්‍යාලයේ ආදී ශිෂ්‍යෙයකු වන අතර මාෂල් ඔෆ් ද එයාර් ෆෝස් රොෂාන් ගුණතිලක මහතා කොලඹ ශාන්ත පීතර විද්‍යාලයේ ආදි සිසුවෙකු වෙයි.", "URL": "https://sinhala.adaderana.lk/news.php?nid=115933", "Category": null, "Parent URL": null}