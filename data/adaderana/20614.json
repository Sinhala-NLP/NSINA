{"Source": "Adaderana", "Timestamp": "December 11, 2011 08:59 pm", "Headline": "ලලිත් සහ මුරුගන් අතුරුදහන්වීම කනගාටුදායකයි", "News Content": "ලලිත් සහ මුරුගන් අතුරුදන් කිරීම පිළිබඳ මානව හිමිකම් කෙන්ද්‍රය සහ කැෆේ සංවිධානයේ කනස්සල්ල පළ කරන බවත් ඔවුන් රඳවාගෙන සිටින ස්ථාන අනාවරණය කර ගැනීමට කටයුතු කරන ලෙසත් කැෆේ සංවිධානය ඉල්ලා සිටියි. එහි විධායක අධ්‍යක්ෂ රජිත් කීර්ති තෙන්නකෝන් මහතාගේ අත්සනින් යුතුව නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. ජාත්‍යන්තර මානව හිමිකම් දිනය වෙනුවෙන් යාපනය නගරයේ උත්සවයක් සංවිධානය කරමින් සිටිය දී පුද්ගලයින් දෙදෙනෙකු අතුරුදන්වීම පිළිබඳ ශ‍්‍රී ලංකා මානව හිමිකම් කේන්ද්‍රය සහ නිදහස් හා සාධාරණ මැතිවරණයක් සඳහා වූ ජනතා ව්‍යාපාරය (කැෆේ) සංවිධානය සිය තිගැස්සම සහ කනස්සල්ල පළකරයි. දැඩි ආරක්‍ෂක මුරකාවල් සහිත යාපනයේ දී සිදුවූ මෙම අතුරුදන් කිරීමේ සිදුවීම් ජනතාව තුළ බිය ඇති කිරීමට හේතු වී තිබේ. ජන අරගල ව්‍යාපාරයේ ලලිත් කුමාර් වීරරාජු සහ කුගන් මුරුගන් යන අය 2011 දෙසැම්බර් 09 දින සිට මෙලෙස අතුරුදන්ව ඇත. මෝටර් බයිසිකලයකින් මේ දෙදෙනා ගමන් කළ බව ජන අරගල ව්‍යපාරයේ කි‍්‍රයාකාරීන් පවසයි.මෙම දෙදෙනා සමග ඔවුන් ගමන් ගත් මෝටර් සයිකලය ද අතුරුදන්ව ඇත. අතුරුදන්වීම් සහ උතුරු ප‍්‍රදේශයේ තවමත් රඳවා සිටින පුද්ගලයින් නිදහස් කර ගැනීම සම්බන්ධයෙන් එම ප‍්‍රදේශයේ සිටම කටයුතු කළ සීමිත ක‍්‍රියාකාරීන් අතර ලලිත් කුමාර් වීරරාජු මහතා කැපී පෙනේ. තමන් විශ්වාස කළ දේශපාලන ව්‍යපාරයකට යාපනය දිස්ත‍්‍රික්කයේ දී නායකත්වය ලබා දෙන ඔහු ඉතාමත් සීමිත පහසුකම් යටතේ දැඩි කැපවීමකින් මානව හිමිකම් ක්ෂේත්‍රයේ කටයුතු කළ තරුණයෙකි. අතුරුදන්වීම් හා නිතිවිරෝධී රඳවා ගැනීම් සම්බන්ධයෙන් කටයුතු කිරීම සහ ඔහුගේ දේශපාලන කි‍්‍රයාකාරකම් හේතුවෙන් අවස්ථා ගණනාවක දීම මෙයට පෙර ලලිත් වීරරාජු මහතා ට තර්ජන එල්ල විය. පසුගිය පළාත් පාලන මැතිවරණයේ දී කිලිනොච්චි ප‍්‍රදේශයේ දේශපාලන කටයුතුවල යෙදෙමින් සිටිය දී ඔහු හමුදා අත්අඩංගුවට පත් විය. යාපනයේ දී ඔහුට හඳුනානොගත් පිරිස් වෙතින් දිගින් දගටම බලපෑම් එල්ල වූවේය. ඔහුගේ දේශපාලන කටයුතු නවතා දමන ලෙස අවස්ථා ගණනාවක දී තර්ජන එල්ල වී තිබුණි. ලලිත් වීරරාජු සහ කුගන් මුරුගන් ගේ අතුරුදන්වීම් පිළිබඳ වහා පරික්‍ෂණ පවත්වන ලෙස ත් ඔවුන් රඳවාගෙන සිටින ස්ථාන අනාවරණය කර ගැනීමට කටයුතු කරන ලෙසත් ශ‍්‍රී ලංකා මානව හිමිකම් කේන්ද්‍රය සහ කැෆේ සංවිධානය ඉල්ලා සිටියි.", "URL": "https://sinhala.adaderana.lk/news.php?nid=20614", "Category": null, "Parent URL": null}