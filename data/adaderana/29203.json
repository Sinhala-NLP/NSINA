{"Source": "Adaderana", "Timestamp": "November 15, 2012 10:42 am", "Headline": "අධිකරණයේ හා නීතියේ ස්වාධිපත්‍ය රැකගන්න පියවර ගත යුතුයි", "News Content": "ශ්‍රී ලංකාවේ අධිකරණයේ සහ නීතියේ ස්වාධිපත්‍ය රැකීම සඳහා අවශ්‍ය පියවර ගැනීමට අදාළ බලධාරීන් කටයුතු කළ යුතු බව එක්සත් ජාතීන්ගේ සංවිධානයේ ස්වාධීන විනිසුරුවරුන් සහ නීතීඥයින්ගේ සංවිධානයේ විශේෂ ප්‍රකාශිකා ගේබ්‍රියෙලා ක්නෝල් මහත්මිය පවසයි. ශ්‍රී ලංකාවේ අධිකරණ ක්ෂේත්‍රයේ ඇතිවී තිබෙන තත්ත්වය පිළිබඳව තම දැඩි අවධානය යොමුව ඇති බව නිවේදනයක් නිකුත් කරමින් ඇය සඳහන් කර ඇත. අධිකරණ පද්ධතියේ සාමාජිකයින්ගේ කටයුතු ස්වාධීනව සහ පීඩාවකින් තොරව කරගෙන යාමේ අවකාශය ලබාදීම අදාළ අංශවල වගකීමක් බව ඇය පෙන්වාදෙයි. අගවිනිසුරුවරියට එරෙහිව එල්ල වී ඇති දෝශාභි‍යෝගය පිළිබඳව යළි සලකා බලන ලෙස බලධාරීන්ගෙන් ඉල්ලා සිටින බව ගේබ්‍රියෙලා ක්නෝල් පවසයි. එමෙන්ම මේ සම්බන්ධයෙන් ගන්නා ක්‍රියාමාර්ග මූලික මූලධර්මයන්ට අනුකූලව සාධාරණ ලෙස විනිශ්චය සිදු කරනු ඇති බවට තමා විශ්වාස කරන බව එක්සත් ජාතීන්ගේ සංවිධානයේ ස්වාධීන විනිසුරුවරුන් සහ නීතීඥයින්ගේ සංවිධානයේ විශේෂ ප්‍රකාශිකා ගේබ්‍රියෙලා ක්නෝල් සඳහන් කරයි.", "URL": "https://sinhala.adaderana.lk/news.php?nid=29203", "Category": null, "Parent URL": null}