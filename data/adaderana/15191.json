{"Source": "Adaderana", "Timestamp": "March 31, 2011 02:26 pm", "Headline": "හලාවතදී කප්පම් ලබාගත් හොර පොලිස් නිලධාරියෙක් හා සහයකයෙක් කොටුවෙයි", "News Content": "පොලිස් පරීක්ෂකවරයෙකුගේ නිල ඇඳුමින් සැරසී හලාවත ප්‍රදේශයේ ස්ථාන කිහිපයකින් කප්පම් ලබාගත් බව කියන ව්‍යාජ පොලිස් නිලධාරියෙකු සහ ඔහුගේ සහයකයෙකු අත්අඩංගුවට ගෙන තිබේ. හලාවත පොලිසියට ලැබුණු පැමිණිල්ලකට අනුව අදාළ පුද්ගලයා පිළිබඳ පරීක්ෂාවට ගිය අවස්ථාවේ ඔහු වලාන දූෂණ මර්දන ඒක‍කයේ ස්ථානාධිපතිවරයා ලෙස හඳුන්වා දී ඇත. පසුව රාජකාරී හැඳුනුම්පත ඉල්ලා සිටිය ද එය ප්‍රතික්ෂේප කළ අදාළ සැකකරු වැටලීමට ගිය පොලිස් නිලධාරීන්ගේ හැඳුනුම්පත් පරීක්ෂා කර ඇති බව වාර්තා වේ. අනතුරුව යතුරු පැදියක නැඟී පලායාමට උත්සාහ කිරීමේ දී සැකකරු අත්අඩංගුවට ගැනීමට පොලිසිය සමත් විය. ඔහු අනුරාධපුර බුලන්කුලම ප්‍රදේශයේ පදිංචිකරුවෙකු වන අතර වත්තල මාබෝල ප්‍රදේශයේ කුලී නිවසක රැඳී සිටි බව පරීක්ෂණ වලින් අනාවරණය වී ඇත. මෙම සැකකරු මීට පෙර හලාවත පොලිසියේ නිලධාරීන් සමඟ නීති විරෝධී මත්කුඩු සහ මත්පැන් වැටලීම් වලට සහභාගී වී ඇති බව ද පොලිසිය පවසයි.", "URL": "https://sinhala.adaderana.lk/news.php?nid=15191", "Category": null, "Parent URL": null}