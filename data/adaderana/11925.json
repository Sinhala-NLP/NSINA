{"Source": "Adaderana", "Timestamp": "November 4, 2010 08:54 am", "Headline": "ඔබාමාගේ සංචාරයෙන් විශාල ප්‍රතිලාභයක් බලාපොරොත්තු වෙන්න බෑ", "News Content": "අමෙරිකානු ජනාධිපති බැරැක් ඔබාමාගේ සිව්දින සංචාරයෙන් සිය රටට විශාල ප්‍රතිලාභයක් අත්නොවනු ඇතැයි ඉන්දියානු විදේශ කටයුතු ලේකම් නිරුපමා රාඕ මහත්මිය පවසයි. දෙරට අතර යුදමය උපාය මාර්ග සම්බන්ධයෙන් පමණක්, ඔබාමාගේ සංචාරය තුළින් වඩාත් අවධානය යොමුකෙරෙනු ඇති බව ඇය පෙන්වා දෙයි. ලබන 6 වැනිදා බැරැක් ඔබාමා සිව්දින සංචාරයක් සඳහා ඉන්දියාවට පැමිණීමට නියමිතව තිබේ. මෙම සංචාරයේදී කලාපීය ත්‍රස්තවාදය ‍මැඩලීම වැඩි අවධානයක් යොමුකෙරෙන අතර ඉන්දියාව සහ අමෙරිකාව අතර වෙළඳ ගිවිසුම් කිහිපයකට ද අත්සන් තැබීමට නියමිතය. විශේෂයෙන්ම ඉන්දියාවේ සංස්කෘතික වැදගත්කමින් යුතු ස්ථාන කිහිපයක්ම නැරඹීමට ද බැරැක් ඔබාමා සැලසුම් කර තිබේ. මේ හේතුවෙන් එම සංස්කෘතික වැ‍දගත්කමින් යුතු ස්ථාන ආශ්‍රිතව දැඩි ආරක්ෂක වැඩපිළිවෙලක් ක්‍රියාත්මක කිරීමට ඉන්දියානු රජය මේ වන විටත් කටයුතු කර ඇතැයි සඳහන්ය.", "URL": "https://sinhala.adaderana.lk/news.php?nid=11925", "Category": null, "Parent URL": null}