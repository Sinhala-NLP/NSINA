{"Source": "Adaderana", "Timestamp": "August 3, 2019 06:58 pm", "Headline": "කෘතිම ඖෂධ හිඟයක් නිර්මාණය කර මුදල් ගරන සෞඛ්‍ය බලධාරීන්", "News Content": "කෘතීම ඖෂධ හිඟයක් නිර්මාණය කර එම හිඟය පියවා ගැනීම සඳහා රුපියල් කෝටි ගණනින් මහජන මුදල් වියදම් කර හදිසි මිලදී ගැනීම් සිදුකිරීමේ මාෆියාවක් පවතින බව රජයේ වෛද්‍ය නිලධාරීන්ගේ සංගමය පෙන්වා දෙයි. මේ අතර වෛද්‍ය සැපයීම් ක්‍රියාවලිය සම්බන්ධයෙන් නිකුත් කළ විගණකාධිපතිවරයාගේ විශේෂ විගණන වාර්තාවක දැක්වෙන්නේ හදිසි මිලදී ගැනීම් සිදු කිරීමේදී ඇතැම් අවස්ථාවල එම මිල ගණන් අසාමාන්‍ය ලෙස ඉහළ ගොස් ඇති බවයි. රජයේ රෝහල්වල ඖෂධ හිඟයක් පිළිබඳව කතාබහට ලක්ව ඇති පසුබිමක ඊට අදාළ තවත් කරුණු රැසක්, වෛද්‍ය සැපයීම් ක්‍රියාවලිය සම්බන්ධයෙන් නිකුත් කළ විගණකාධිපතිවරයාගේ විශේෂ විගණන වාර්තාවක දැක්වෙයි. කල්ඉකුත් වීමට ආසන්නව තිබියදී ඖෂධ මිලදී ගැනීම සහ ප්‍රමිතියෙන් තොර ඖෂධ මිලදී ගැනීම මඟින් රට තුළ කෘත්‍රිම ඖෂධ හිඟයක් නිර්මාණය කරන ආකාරය එම වාර්තාවෙන් පැහැදිලි වනවා. මේ දිනවල රටපුරා රෝහල්වල පවතින ඖෂධ හිඟය නිර්මාණය වී ඇත්තේ කල්ඉකුත්වීමට ආසන්න ඖෂධ මිලදී ගැනීම, එම ඖෂධ කෙටි කාලයක් තුළ ඉවත් කිරීමට සිදුවීම හා ගෙන්වා ඇති ඖෂධ තත්ත්වයෙන් බාල බව තහවුරු වූ පසු ඒවාද ඉවත දැමීමට සිදුවීම හේතුවෙන් බව රජයේ වෛද්‍ය නිලධාරීන්ගේ සංගමය පෙන්වා දෙයි. තත්ත්වයෙන් බාල ඖෂධ ගෙන්වූ විට රේගුව විසින් ඒවා නිදහස් නොකරන අතර එවැනි ඖෂධ රට තුළට ගැනීම සඳහා ජාතික ඖෂධ නියාමන අධිකාරියේ අනුමැතිය ගත යුතු වෙයි. විගණාකාධිපති විශේෂ විගණන වාර්තාවේ සඳහන් වන පරිදි කල්ඉකුත්වීමට ආසන්න ඖෂධ රට තුළට ගැනීම සඳහා ජාතික ඖෂධ නියාමන අධිකාරිය 2015 වසරේදී පමණක් සිය විරෝධතා නොදැක්වීමේ ලිපි 1334ක් නිකුත් කර ඇත. ඖෂධ හිඟයක් රට තුළ නිර්මාණය වූ පසු සෞඛ්‍ය බලධාරීන් පෞද්ගලික අංශයෙන් රෝහල්වලට ඖෂධ මිලදී ගැනීමට යොමුවීම නිසා රුපියල් කෝටි ගණනින් වංචා සිදුව ඇති අයුරු මෙම විශේෂ විගණන වාර්තාවෙන් අනාවරණය කරයි. ඖෂධ සංස්ථාවෙන් ශත 64කට මිලදී ගත හැකිව තිබූ ක්ෂයරෝගය සඳහා භාවිත කෙරෙන ඖෂධයක් පෞද්ගලික අංශයෙන් මිලදී ගෙන තිබුණේ රුපියල් 64කටයි. එමගින් මිල වැඩිවීමේ ප්‍රතිශතය සියයට 9900ක්. ඖෂධ සංස්ථාවෙන් රුපියල් 32යි ශත 32කට මිලදී ගත හැකිව තිබූ බැක්ටීරියා නාශක ප්‍රතිජීවක ඖෂධයක් හදිසි මිලදී ගැනීම් මගින් මිලට ගෙන තිබුණේ රුපියල් 396 කටයි. හෝර්මෝන පද්ධතිය ආශ්‍රිතව ලබාදෙන එන්නතක් ඖෂධ සංස්ථාවෙන් රුපියල් 1058කට ලබාගත හැකිව තිබියදී පෞද්ගලික අංශයෙන් එය මිලට ගෙන තිබුණේ රුපියල් 19,000කටයි. එමඟින් මිල වැඩිවීමේ ප්‍රතිශතය සියයට 1696ක්. මේ පිළිබඳ අදහස් දක්වමින් රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා මෙසේ ප්‍රකාශ කළේය. \"ඖෂධ තත්ත්වයෙන් බාල බව ඔප්පුවන විට රෝගීන් ඒවා පරිභෝජනය කරලා ඉවරයි. කල් ඉකුත් වීමට ආසන්න ඖෂධත් අවසන් වී ඖෂධ හිඟයක් ඇති වෙනවා. ඖෂධ මාෆියාවට අවශ්‍ය පහසුකම තමයි ඖෂධ හිඟයක් නිර්මාණය කර සම්පූර්ණ කර දීම. හිඟයක් ඇතිවුණාම සාමාන්‍ය ටෙන්ඩර් පටිපාටියෙන් බැහැරව හදිසි මිලදී ගැනීම් කරනවා. මේ සියල්ල හරහා වංචාව කරගන්න පහසු වෙනවා. දිගමට මේ දේ සිදුවීම ජනතාවගේ ජීවත් වීමේ අයිතියට එල්ල කරන මරු පහරක්\"", "URL": "https://sinhala.adaderana.lk/news.php?nid=115658", "Category": null, "Parent URL": null}