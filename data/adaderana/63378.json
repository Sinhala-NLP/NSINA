{"Source": "Adaderana", "Timestamp": "August 23, 2016 01:17 pm", "Headline": "ආනන්ද සමරසේකරගේ පෙත්සම සලකා බැලීමට තීන්දුයි", "News Content": "රගර් ක්‍රීඩක වසීම් තාජුඩීන්ගේ මරණය සම්බන්ධයෙන් සැකපිට තමන්ව අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා කොළඹ හිටපු ප්‍රධාන අධිකරණ වෛද්‍ය නිලධාරී ආනන්ද සමරසේකර මහතා ඉදිරිපත් කළ අපේක්ෂිත ඇප පෙත්සම සලකා බැලීමට අධිකරණය දින නියම කර තිබේ.එම පෙත්සම ලබන 30 වැනිදා සලකා බලන බවට කොළඹ මහේස්ත්‍රාත් අධිකරණය දැනුම්දුන් බව අද දෙරණ අධිකරණ වාර්තාකරු පැවසුවේය.ඒ අනූව පෙත්සමේ වගඋත්තරකරුවන් වන රහස් පොලිසිය ඇතුළු පිරිසකට එදින අධිකරණය හමුවේ පෙනී සිටින ලෙස නොතීසි නිකුත් කරන ලෙස ද අතිරේක මහේස්ත්‍රාත් අරුණි ආටිගල මහත්මිය නියෝග කර ඇත.මේ අතර හිටපු නියෝජ්‍ය අමාත්‍ය සරණ ගුණවර්ධන මහතාට එරෙහිව අල්ලස් කොමිසම විසින් ගොනුකර ඇති නඩු සලකා බැලීම කොළඹ මහේස්ත්‍රාත් අධිකරණය කල්දමා තිබේ.එම නඩුවලට අදාළ චෝදනා පත්‍ර සංශෝධනය කරන බවට අල්ලස් කොමිසම සිදුකළ කරුණු දැක්වීමක් සැලකිල්ලට ගනිමින් අධිකරණය මේ බව දැනුම්දුන් බව අද දෙරණ අධිකරණ වාර්තාකරු සඳහන් කළේය.ඒ අනූව සියලු නඩු දෙසැම්බර් 06 වැනි දා කැඳවීමට කොළඹ අතිරේක මහේස්ත්‍රාත් අරුණී ආටිගල මහත්මිය නියෝග කර ඇත.", "URL": "https://sinhala.adaderana.lk/news.php?nid=63378", "Category": null, "Parent URL": null}