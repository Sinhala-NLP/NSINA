{"Source": "Adaderana", "Timestamp": "April 2, 2018 01:16 pm", "Headline": "කුලියාපිටිය ප‍්‍රාදේශීය සභාවේ බලයත් පොහොට්ටුවට", "News Content": "කුලියාපිටිය ප‍්‍රාදේශීය සභාවේ සභාපතිවරයා සහ උප සභාපතිවරයා තොරාගැනීම වෙනුවෙන් පළාත් පාලන කොමසාරිස් ජේ.එම්.ආර්.පී ජයසිංහ මහතාගේ ප‍්‍රධානත්වයෙන් අද(02) එම ප‍්‍රාදේශීය සභා මන්ත‍්‍රී වරුන් හා මන්ත‍්‍රීවරියන්ගේ සහභාගීත්වයෙන් කුලියාපිටිය ප‍්‍රාදේශීය සභා රැස්වීම් ශාලාවේදී ඡන්ද විමසීමක් පැවැත්වු බව අද දෙරණ වාර්තාකරු පවසයි. පැවති ඡන්ද විමසීමේදී එම ප‍්‍රාදේශීය සභාවේ පාලන බලයද, ශ‍්‍රී ලංකා පොදුජන පෙරමුණට හිමිවිය. සභාපති තනතුර සඳහා ශ‍්‍රී ලංකා පොදුජන පෙරමුණ වෙනුවෙන් ඊ.එම්.විජේසිරි ඒකනායන මහතාද එක්සත් ජාතික පක්‍ෂයෙන් මහින්ද පුෂ්පකුමාර මහතාද ඉදිරිපත්වූ අතර ඡන්ද 21ක් ලබාගත් විජේසිරි ඒකනායන මහතා සභාපතිවරයා වශයෙන් තේරීපත්වූ අතර මහින්ද පුෂ්පකුමාර මහතාට හිමිවූයේ ඡන්ද 16 ක්ය. මෙහිදී පොදුජන පෙරමුණ නියෝජනය කළ එක් අයෙක් ද ජනතා විමුක්ති පෙරමුණේ මන්ත‍්‍රීවරුන් දෙදෙනෙකු හා එක්සත් ජනතා නිදහස් සංධානයේ මන්ත‍්‍රීවරුන් තිදෙනෙකු ඡන්දය ප‍්‍රකාශ කිරීමෙන් වැළකී සිටි අතර අහිල ඉලංගෙයි මහජන කොංග‍්‍රස් මන්ත‍්‍රීවරු දෙදෙනා මෙහිදී ශ‍්‍රී ලංකා පොදුජන පෙරමුණ අපේක්‍ෂකයාට ඡන්දය දීම හේතුවෙන් විජේසිරි ඒකනායන මහතා සභාපති තනතුරට පත්ව තිබේ. මෙහි උපසභාපති වරයා තේරීමේ ඡන්දය සඳහා අහිල ඉලංගෙයි මහජන කොංග‍්‍රස් පක්‍ෂයේ මොහොමඞ් කාසිම් ඉර්ෆාන් මහතාගේ නමද එක්සත් ජනතා නිදහස් සංධානයේ චන්දන පුෂ්පකුමාර මහතාගේ නමද යෝජනා වුණ අතර චන්දන පුෂ්පකුමාර මහතා තමන් සභාවේ තනතුරු භාරනොගන්නා බව ප‍්‍රකාශ කිරීමේන අනතුරුව මොහොමඞ් කාසිම් ඉර්ෆාන් මහතා නිතරඟයෙන් උප සභාපති බවට පත්ව ඇත. මෙම ඡන්ද විමසීම සියලූ මන්ත‍්‍රීවරුන්ගේ කැමැත්ත මත විවෘත ඡන්දයක් ලෙස විමසීය.", "URL": "https://sinhala.adaderana.lk/news.php?nid=86755", "Category": null, "Parent URL": null}