{"Source": "Adaderana", "Timestamp": "May 28, 2015 03:01 pm", "Headline": "මම හිතන්නේ නෑ මහින්දට මොළේ අමාරුවක් තියෙනවා කියලා", "News Content": "හිටපු ජනාධිපති මහින්ද රාජපක්ෂ මහතාට පාර්ලිමේන්තු මන්ත්‍රීවරයෙකු වීමට තරම් මොළේ අමාරුවක් ඇතැයි තමන් නොසිතන බව කැබිනට් ප්‍රකාශක සෞඛ්‍ය අමාත්‍ය රාජිත සේනාරත්න මහතා පවසයි.කැබිනට් තීරණ දැනුම්දීමේ මාධ්‍ය හමුවේදී අද (28) මාධ්‍යවේදියෙකු ඇසූ ප්‍රශ්නයකට පිළිතුරු ලෙස ඒ මහතා මේ බව පැවසීය.එහිදී ඇමතිවරයා හා මාධ්‍යවේදියා අතර පහත පරිදි සංවාදයක් ඇති විය.ප්‍රශ්නය - මහින්ද රාජපක්ෂ මහතා බැරිවෙලාවත් ඉදිරි මැතිවරණයට ආවෝත් ඒ සම්බන්ධයෙන් මොකද කියන්නේ?පිළිතුර - \"බැරිවෙලා එන්නේ නෑ නේ. පුළුවන් වුණොත් නේ එන්නේ\". ප්‍රශ්නය - එන්නැති එක විශ්වාසයි.පිළිතුර - \"මම හිතන් නෑ එතුමාට එච්චර මොළේ අමාරුවක් තියෙයි කියලා. ජනාධිපතිවරයෙක් වෙලා ඉඳලා විපක්ෂයේ මන්ත්‍රීවරයෙක් වෙලා වාඩි වෙලා ඉන්න\". ප්‍රශ්නය - ඔබතුමා කියන්නේ එතුමා ඉදිරිපත් වෙන්නේ නෑ කියලද?පිළිතුර - \"ඔව් ඉතිං එච්චර එහෙම අමාරුවක් තියෙනවාය කියලා මට තේරුණේ නෑ අන්තිම දවස වෙනකල්. මහින්ද රාජපක්ෂට එහෙම මානසික ආබාධයක් තියෙනවා කියලා. මන්ත්‍රීවරයෙක් වෙන්න. මොකද සියලු වරප්‍රසාද අයින් කළ සෙකියුරිටි කාරයෝ දෙන්නෙක් එක්ක පාරේ යන්න ලෑස්ති කියල දැන් මන්ත්‍රී කියලා. ජනාධිපති පාර්ලිමේන්තු මන්ත්‍රී වෙන්න. දැන් මම කැමති යැයි ප්‍රාදේශීය සභා මන්ත්‍රී වෙන්න. නෑ නේ. ඒ වගේ තමයි එයත්.\"මේ අතර 20 වැනි ව්‍යවස්ථා සංශෝධනය සම්බන්ධයෙන් කැබිනට් මණ්ඩලයේදී ඊයේ දීර්ඝ වශයෙන් සාකච්ඡා කළ බවද ඒ මහතා පැවසුවේය.එහිදී යෝජනා 15ක් පමණ ඉදිරිපත් වූ බව පැවසූ අමාත්‍යවරයා දැනට තිබෙන පාර්ලිමේන්තු මන්ත්‍රී ආසන සංඛ්‍යාව 225 – 255 දක්වා වැඩි කිරීමට ද යෝජනාවක් ඉදිරිපත්ව ඇතැයි කියා සිටියේය.එසේම ජාතික ලැයිස්තු මන්ත්‍රී ධූර සංඛ්‍යාව 5% සිට 1.5% හෝ 1% දක්වා අඩු කිරීමටද යෝජනාවක් ඉදිරිපත්ව ඇති බවද, කේවල හා බහුආසන වශයෙන් මන්ත්‍රීවරු 165ක් පත් කර ගැනීම ගැනද යෝජනා ඉදිරිපත්ව ඇති බව හෙතෙම කීවේය.මීට අමතරව පාර්ලිමේන්තු මන්ත්‍රී ආසන සංඛ්‍යාව ජාතීන් අතර බෙදීම, කාන්තා නියෝජනය 5% සිට 10% දක්වා වැඩි කිරීම, ඡන්ද පත්‍රිකා මැතිවරණයට යොදා ගැනීම ගැනද යෝජනා ඉදිරිපත්ව ඇති බව අමාත්‍යවරයා පැවසුවේය.කෙසේ ‍හෝ එම සියලු යෝජනා සලකා බැලීමට කමිටුවක් පත් කිරීමටත්, එම කමිටුවේ නිර්දේශ ජනාධිපතිවරයාට හා අගමැතිවරයාට දැනුම්දී එය ඉදිරි සතියේදී කැබිනට්ටුවට දැනුම්දීමට නියමිත බවද අමාත්‍යවරයා කියා සිටියේය.", "URL": "https://sinhala.adaderana.lk/news.php?nid=51641", "Category": null, "Parent URL": null}