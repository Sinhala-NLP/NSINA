{"Source": "Adaderana", "Timestamp": "March 10, 2012 09:13 am", "Headline": "ප්‍රවාහන දීමනා වැඩි නොකිරීමට එරෙහිව වෘත්තීය ක්‍රියාමාර්ගයකට යනවා", "News Content": "සිය ප්‍රවාහන දීමනා ඉහළ නොදැමීමට එරෙහිව වෘත්තීය සමිති ක්‍රියාමාර්ගයකට යාමට සිදුවන බව රජයේ වෛද්‍ය නිලධාරීන්ගේ සංගමය පවසයි. අවස්ථා ගණනාවකදීම මේ සම්බන්ධයෙන් අදාළ බලධාරීන් දැනුවත් කළ ද මෙ‍තෙක් ඒ සඳහා කිසිදු ප්‍රතිචාරයක් ලැබී නොමැති බව රජයේ වෛද්‍ය නිලධාරීන්ගේ සංගමයේ මධ්‍යම කාරක සභික වෛද්‍ය නවීන් ද සොයිසා මහතා ප්‍රකාශ කළේය. අදාළ වෘත්තීය සමිති ක්‍රියාමාර්ගය සම්බන්ධයෙන් හෙට(11) දිනයේ රැස්වන සිය සංගමයේ මධ්‍යම කාරක සභාවේ දී අවසන් එකඟතාවකට පැමිණීමට නියමිත බව වෛද්‍ය නවීන් ද සොයිසා මහතා පවසයි. රජයේ වෛද්‍යවරුන්ට ලැබිය යුතු ප්‍රවාහන දීමනාව රුපියල් 29, 000 ක් පමණ වුව ද මේ වනවිට ලැබෙමින් පවතින්නේ රුපියල් 15, 000 ක දීමනාවක් පමණක් බව ද ඒ මහතා පෙන්වාදුන්නේය. මේ සම්බන්ධව ජනාධිපතිවරයා සමග පැවති සාකච්ඡාවක දී එකඟතාවයකට පැමිණි බවත්, ඒ වනවිට රටේ පැවති ආර්ථික වාතාවරණය සලකා බැලීමෙන් පසු එම ඉල්ලීම පසුව ලබාගැනීමේ පොරොන්දුවක් පැවති බව ද වෛද්‍ය නවීන් ද සොයිසා මහතා සඳහන් කළේය. නමුත් මේ වනවිට පවතින ජීවන වියදම හා ඉන්ධන මිල ඉහළ යාම නිසා ප්‍රවාහන දීමනාව අත්‍යවශ්‍යව පවතින බව ඔහු වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=22702", "Category": null, "Parent URL": null}