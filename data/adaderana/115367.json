{"Source": "Adaderana", "Timestamp": "July 30, 2019 06:52 pm", "Headline": "කටුපොතදී අත්අඩංගුවට ගත් සහරාන්ගේ මස්සිනාගෙන් තවත් තොරතුරු රැසක් එළියට", "News Content": "නුවරඑළියේදී සහරාන් හෂීම් සමග අවි පුහුණුව ලැබූ සහරාන්ගේ බිරිඳගේ වැඩිමහල් සහෝදරයා කොළඹ අපරාධ කොට්ඨාසය මඟින් අත්අඩංගුවට ගෙන තිබේ. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ ඔහු අත්අඩංගුවට ගැනීමෙන් පසු තවත් තොරතුරු රැසක් අනාවරණ වූ බවයි. සහරාන් හෂීම් සමග නුවරඑළියේදී අවි පුහුණුව ලැබූ ඔහුගේ බිරිඳගේ වැඩිමහල් සහෝදරයා කටුපොත කැකුණගොල්ල ප්‍රදේශයේ පිහිටි ඔහුගේ නිවසේදී අත්අඩංගුවට ගෙන තිබේ. අදාළ සැකකරු සහරාන් සමග නුවරඑළියේදී අවි ආයුධ පුහුණුවීම්වලට මෙන්ම දේශනවලට ද සහභාගී වී ඇති බවෙ හෙළි වී ඇත. මේ අතර සහරාන් හෂීම්ගේ සහෝදරයෙකු බෝම්බ අත්හදා බැලීමකට ගොස් අනතුරකට ලක් වූ අවස්ථාවේ ඔහුට ප්‍රතිකාර කරමින් එහි තොරතුරු සඟවා ඇත්තේ කොළඹ ප්‍රෙද්ශයේ වෛද්‍යවරයෙකු බවට පූජ්‍ය පාහියංගල ආනන්ද සාගර හිමි අද තොරතුරු අනාවරණ කළේය. මේ අතර නිතිපති දෙපාර්තමේන්තුවේ නිලධාරීන්ද පාස්කු ඉරිදා ත්‍රස්ත ක්‍රියාව වැළැක්වීමට තිබූ ඉඩ යටපත් කිරීමට කටයුතු කර ඇති බවට පාර්ලිමේන්තු මන්ත්‍රී විජේදාස රාජපක්ෂ මහතා චෝදනා කරයි. මේ අනුව නීතිපති දෙපාර්තමේන්තුවේ අධිනීතීඥ මලික් අසීස් , ජාතික තවුහිද් ජමාත් සංවිධානයට අදාල ලිපිගොනුව සම්බන්ධයෙන් ඉදිරි පියවර නොගැනීම නිසා ඔහුව අත්අඩංගුවට ගැනීමට නියෝගයක් නිකුත් කරන්නැයි ඉල්ලා සිංහල රාවය ජාතික සංවිධානය අද ජනාධිපතිවරයාට ලිපියක් භාරදුන්නේය. මේ අතර අධිනීතීඥ මලික් අසීස් නිලධාරියාට එරෙහිව සුදත්ත හිමි ඉදිරිපත් කළ පැමිණිල්ල වැඩිදුර විමර්ශන සඳහා අපරාධ පරීක්ෂණ දෙපාර්තමේන්තුව වෙත යොමු කර ඇති බව පොලිස් මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=115367", "Category": null, "Parent URL": null}