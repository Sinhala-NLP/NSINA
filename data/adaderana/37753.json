{"Source": "Adaderana", "Timestamp": "September 28, 2013 08:41 am", "Headline": "මුහුදු ජල මට්ටම සෙ.මී. 82ක් ඉහළ යා හැකි බවට විද්‍යාඥයින් අනතුරු අඟවයි", "News Content": "මෙම සියවස අවසන් වන විට මුහුදු ජල මට්ටම ‍සෙන්ටිමීටර් 82 කින් පමණ ඉහළ නඟිනු ඇති බවට එක්සත් ජාතීන්ගේ සංවිධානයේ විද්‍යාඥයින් පවසයි. දේශගුණ විපර්යාස පිළිබඳ අන්තර් රාජ්‍ය මණ්ලය විසින් නිකුත් කර ඇති අලුත්ම වාර්තාවකින් පෙන්වා දෙන්නේ 1950 වසරේ සිට මිහිතලයේ උණුසුම ඉහළ යාමට ප්‍රධානම හේතුව මිනිසා බවට සියයට 95 ක සහතිකයක් ඇති බවයි. ස්වීඩනයේ, ස්ටොක්හෝම් නුවර පැවැත්වෙන පරිසර සමුළුවකදී දේශගුණ විපර්යාස පිළිබඳ අන්තර් රාජ්‍ය මණ්ලඩය විසින් මිහිතලය උණුසුම් වීම සම්බන්ධයෙන් වාර්තාවක් ඉදිරිපත් කර ඇත. මිහිතලය උණුසුම්වීම හේතුවෙන් ධාරාණිපාත වැසි ඇඳ හැළීම, මෝසම් වැසි රටාව වෙනස් වීම, ගංවතුර සහ නායයාම් ඇතිවීම, වියළි කළාප දරුණු නියඟයන්ට මුහුණ දීම වැනි ප්‍රතිඵල වලට ආසියානු කලාපයේ රටවල් වලට ද මුහුණ දීමට සිදුවනු ඇති බව අදාළ වාර්තාවෙන් අනාවරණය වේ. මේ සම්බන්ධයෙන් අදහස් පළ කරමින් එක්සත් ජාතීන්ගේ සංවිධානයේ මහලේකම් බැන්කී මූන් මහතා පවසන්නේ ලබන වසරේ සැප්තැම්බර් මාසයේදී දේශගුණික සමුළුවක් කැඳවීමට පියවර ගන්නා බවයි.", "URL": "https://sinhala.adaderana.lk/news.php?nid=37753", "Category": null, "Parent URL": null}