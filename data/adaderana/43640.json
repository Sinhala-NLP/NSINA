{"Source": "Adaderana", "Timestamp": "June 1, 2014 12:19 pm", "Headline": "ඩෙංගු පාලනය කිරීමට විශේෂ වැඩපිළිවෙළක් ", "News Content": "ශීඝ්‍රයෙන් පැතිර යන ඩෙංගු රෝගය පාලනය කිරීම සඳහා හෙට(02) දිනයේ සිට බස්නාහිර පළාත තුළ විශේෂ වැඩපිළිවෙළක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ. ඩෙංගු මදුරුවන් බෝවන ස්ථාන විනාශ කිරීම සඳහා එවැනි ස්ථාන පරීක්ෂා කිරීම මේ යටතේ සිදුකිරීමට නියමිත බව සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල මහතා සඳහන් කළේය. සෞඛ්‍ය අමාත්‍යාංශයේ ඩෙංගු මර්දන ඒකකය විසින් ක්‍රියාත්මක කරන මෙම වැඩපිළිවෙළ සඳහා කණ්ඩායම් පහක් යොදවා තිබේ. බස්නාහිර පළාතේ කොළඹ දිස්ත්‍රික්කයේ බොහෝ ප්‍රදේශවල මදුරු කීට ඝණත්වයේ බ්‍රිතෝ දර්ශකය ඉක්මවා ගොස් ඇති බව වාර්තා වෙයි. මේ අතර හෙට දිනයේ සිට දෙහිවල, ගල්කිස්ස, මොරටුව, බොරැල්ල, ඇතුළු කොළඹ නගරය ආශ්‍රිත ප්‍රදේශවලට දූමායනය සිදුකිරීමට තීරණය කර තිබේ. එමගින් වැඩිහිටි මදුරු ඝණත්වය පාලනය කිරීමට බලාපොරොත්තු වන බව සෞඛ්‍ය අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=43640", "Category": null, "Parent URL": null}