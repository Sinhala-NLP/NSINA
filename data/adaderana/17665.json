{"Source": "Adaderana", "Timestamp": "July 27, 2011 11:33 am", "Headline": "ලලිත් කොතලාවල ඇතුළු 8 දෙනෙකුට මිලියන 5 බැගින් ඇප-සිසීල්ට වරෙන්තු", "News Content": "ගෝල්ඩන් කී මූල්‍ය වංචාව සම්බන්ධයෙන් චෝදනා ලැබ සිටින සෙලින්කෝ සමූහ ව්‍යාපාර අධිපති දේශමාන්‍ය ලලිත් කොතලාවල මහතා ඇතුළු 8 දෙනෙකුට එරෙහිව කොළඹ මහාධිකරණය හමුවේ අධි චෝදනා පත්‍ර භාරදීම සිදු කෙරිණි. අද(27) කොළඹ මහාධිකරණ විනිසුරු දීපාලි වි‍ජේසුන්දර මහත්මිය ඉදිරිපිටදී නීතිපතිවරයා විසින් මෙම අධිචෝදනා බාරදීම සිදුකළ බව අද දෙරණ අධිකරණ වාර්තාකරු පවසයි. අනතුරුව මිලියන 5 බැගින් වූ පුද්ගලික ඇප මත මෙම සැකකරුවන් මුදාහැරීමටත්, ඔවුන්ගේ විදේශ ගමන් බලපත්‍ර අධිකරණයට භාරදිය යුතු බවට ත් මහාධිකරණ විනිසුරුවරිය විසින් නියෝග කර තිබේ. මෙම නඩුවේ තවත් ප්‍රධාන සැකකාරියක වන සිසීල් කොතලාවල මහත්මිය අද ත් මහාධිකරණය හමුවේ පෙනී නොසිටි අතර ඒ පිළිබඳ රජයේ නීතිඥවරයා විසින් අධිකරණයේ අවධානය යොමු කරවූ අතර ඇය දිගින් දිගටම අධිකරණය මගහැර ඇති බැවින් ඇය අත්අඩංගුවට ගැනීම සඳහා වරෙන්තු නිකුත් කරන ලෙස ද ඉල්ලා සිටියේය. එකී ඉල්ලීම සලකාබැලූ මහාධිකරණ විනිසුරුවරිය සිසීල් කොතලාවල නමැති අය අත්අඩංගුවට ගන්නා ලෙස වරෙන්තු නියෝගයක් නිකුත් කළාය. සිසීල් කොතලාවල සැකකාරිය නොමැතිව මෙම නඩු විභාගය පවත්වාගෙන යාම කෙරෙහි රජයේ අවධානය යොමුවී ඇතැයි රජයේ නීතිඥවරයා මෙහිදී මහාධිකරණය දැනුම්දුන් අතර මහාධිකරණය විසින් ඒ සඳහා ඊට අදාළ සාක්ෂිකරුවන්ගේ ලැයිස්තුවක් අධිකරණයට ඉදිරිපත් කරන ලෙස නියෝග කරන ලදී. නඩුවේ වැඩිදුර විභාගය නොවැම්බර් මස 17 වන දිනට කල්තැබිණි.", "URL": "https://sinhala.adaderana.lk/news.php?nid=17665", "Category": null, "Parent URL": null}