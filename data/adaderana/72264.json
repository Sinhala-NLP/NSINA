{"Source": "Adaderana", "Timestamp": "April 20, 2017 09:23 am", "Headline": " මෙම වසරේ සිට ශක්තිමත් ආර්ථික ගමනකට දැන් සියල්ල සූදානම්! ", "News Content": "ඉතිහාසයේ සිදුකළ ලොකුම පවාදීම වරාය නගර ව්‍යාපෘතිය බව ජනාධිපති මෛත්‍රීපාල සිරිසේන මහතා පවසයි.ඒ අනුව පෙර ආණ්ඩුවෙන් වරාය නගර ව්‍යාපෘතිය සඳහා අක්කර 200ක් සින්නකරවම ලබාදුන් දී තිබුණත් මෙම ආණ්ඩුව චීනය සමඟ සාකච්ඡාකර එම ගිවිසුම වෙනස් කරගත් බවද ජනාධිපතිවරායා කියා සිටියේය. එමෙන්ම ධනාත්මක හා ශක්තිමත් ආර්ථික ස්ථාවරත්වයකින් යුතුව මේ වන විට රට ඉදිරියට ගමන් කරමින් සිටින බව ජනාධිපති මෛත්‍රීපාල සිරිසේන මහතා පවසයි.ජනාධිපතිවරයා පෙන්වාදෙන්නේ මෙරට විදේශ සංචිත ප්‍රමාණයද ඇමරිකානු ඩොලර් බිලියන 05 ඉක්මවා ඇති බවය.එමෙන්ම රටේ බරපතල ආර්ථික අර්බුදයක් නොමැති අතරම රටේ අපනයන ආදායම වැඩි වී ඇති බව ජනාධිපතිවරයා පවසයි.අද (20) පෙරවරුවේ මාධ්‍ය ආයතන ප්‍රධානීන් සමඟ පැවති සාකච්ඡාවකදී ජනාධිපති මෛත්‍රීපාල සිරිසේන මහතා මෙම අදහස් පළ කර තිබේ.මුල් කාලයේ ලංගම ආයතනයේ සේවකයින්ගේ ETF හා EPF සඳහා රුපියල් බිලියන 12ක් ගෙවා නොතිබුණද අද නව අමාත්‍යවරයා රුපියල් බිලියන 6ක් ETF හා EPF සඳහා ගෙවා ඇති අතර ඉතිරි ප්‍රමාණයද කඩිනමින් ගෙවීමට සූදානම් බවද මෙහිදී පවසා තිබේ.විවිධ පුද්ගලයින් විදේශ ආයෝජන ගැන කතා කරත් අපි අපේ දේවල් දෙන්න කිසිම තීරණයක් නොමැති අතරම ඒ සඳහා බිය නොවිය යුතු බවද ජනාධිපතිවරයා අවධාරණය කරයි.හමුදාව සඳහා වැඩිම ආරක්ෂාවක් ලබාදුන් අාණ්ඩුව මෙම ආණ්ඩුව බවත් කිසිඳු පුද්ගලයෙකු පවා දීමට මෙම ආණ්ඩුව කටයුතු නොකරන බවත් ජනාධිපතිවරයා මෙහිදී පවසා තිබේ. මේ අතර ඉදිරි සති දෙක තුළ රාජ්‍ය ආයතනවල ප්‍රධාන තනතුරුහි වෙනස්කම් සිදුවිය හැකි බව ජනාධිපතිවරයා පෙන්වා දෙයි.එමෙන්ම රජයේ වැඩපිළිවෙළ, ඉදිරි සති දෙක තුළ නව මුහුණුවරක් ගනු ඇති බව ජනාධිපති මෛත්‍රීපාල සිරිසේන මහතා මෙහිදී ප්‍රකාශ කර තිබේ.තවද කැබිනට් මණ්ඩලයේ වෙනසක් සිදු වෙනවාදැයි යන්න නැගූ පැනයකට පිළිතුරු දෙමින් ජනාධිපතිවරයා පවසා සිටියේ , \"වෙසක් පොහොයට පෙර බලාපොරෝත්තුවන්න\" ලෙසය.මේ අතර මාලඹේ සයිටම් ආයතනයේ ඒකපුද්ගල අයිතිය අහෝසි කර කොටස් වෙළදපොළේ ලැයිස්තුගත කර ස්වාධීන කවුන්සිලයක් විසින් පාලනය කිරීමට අවශ්‍ය පියවර ගන්නා බවද ජනාධිපතිවරයා ප්‍රකාශ කරනු ලැබීය.එමෙන්ම සයිටම් ආයතනයේ උසස් පෙළ විභාගයෙන් විෂයන් සඳහා සාමාන්‍ය සම්මාන 3ක් ලබාගත් සිසුන් සිටින බවට චෝදනා සිදු කළද සයිටම් ආයතනයේ එවැනි සිසුන් නොමැති නමුත් රජයේ ආයතන වල උසස් පෙළ විභාගයෙන් සාමාන්‍ය සම්මාන 3ක් ලබාගත් සිසුන් සිටින බව මෙම හමුවට පැමිණි සෞඛ්‍ය ආමාත්‍ය රාජිත සේනාරත්න මහතා ප්‍රකාශකර තිබේ.එමෙන්ම මීතොටමුල්ල කසළ කන්ද සම්බන්ධ ගැටළුවට වගකිවයුත්තන් පිළිබඳව සොයාබැලීම සඳහා විශ්‍රාමික විනිසුරුවරයෙකු පත් කිරීමට ජනාධිපතිවරයා තීරණය කර තිබේ.එමෙන්ම වරදකරුවන්හට දැඩි නීතිමය ක්‍රියාමාර්ග ගන්නා බවද පවසයි.මාසයක් තුළ ඊට අදාළ වාර්තාව තමන් වෙත ලබාදෙන ලෙස ජනාධිපතිවරයා නියෝග කර ඇත.එමෙන්ම මෙම කුණු සම්බන්ධ ගැටළුව විසඳීම සඳහා මේ වන විට සාකච්ඡා පවත්වමින පවතින අතර මෙම ගැටළුවට තාවකාලික නොවන විසඳුම් ලබා දීමට කටයුතු කරන බව ජනාධිපතිවරයා පවසයි.මීතොටමුල්ල විපතට පත් වූ ජනතාවට නිවාස ලබා දීමේ කටයුතු ඉදිරි සති දෙක ඇතුළත සිදු කරන අතරම ලක්ෂ 45ක වටිනාකමකින් යුතු නිවාස 98 ක් හා ලක්ෂ 2.5ක වටිනාකමකින් යුතු ගෘහ භාණ්ඩ ලබාදීමට කටයුතු කරන බවය.එමෙන්ම විගනන පනත පසුගිය දෙසැම්බර් මස පාර්ලිමේන්තුවට ඉදිරිපත් කිරීමට නොහැකි වූ අතර හැකි ඉක්මන්න් එය පාර්ලිමේන්තුව වෙත ඉදිරිපත් කරන ලෙස රාජ්‍ය අංශ වලට දැනුම් දුන් බවද ජනාධිපතිවරයා වැඩිදුරටත් පවසා සිටියේය.", "URL": "https://sinhala.adaderana.lk/news.php?nid=72264", "Category": null, "Parent URL": null}