{"Source": "Adaderana", "Timestamp": "November 3, 2014 03:09 pm", "Headline": "ශිරාණිගේ වත්කම් නඩුව දෙසැ. 17ට කල්යයි", "News Content": "වත්කම් හා බැරකම් ප්‍රකාශ ඉදිරිපත් කිරීම පැහැරහැරීම සම්බන්ධයෙන් හිටපු අගවිනිසුරු ශිරාණි බණ්ඩාරනායක මහත්මියට එරෙහිව පවරා ඇති නඩුව දෙසැම්බර් 17 වන දින දක්වා කල් දැමීමට කොළඹ මහේස්ත්‍රාත් අධිකරණය අද (03) තීන්දු කර තිබේ. අදාළ නඩුවට මුහුණදීම සඳහා ජාතික සංවර්ධන බැංකුවේ පවතින තමන්ගේ බැංකු ගිණුමේ දත්ත ලබාදෙන මෙන් හිටපු අගවිනිසුරුවරිය වෙනුවෙන් පෙනී සිටි නීතිවේදීන් අධිකරණය හමුවේ ඉල්ලීමක් කර තිබුණා. එහෙත් ජාතික සංවර්ධන බැංකුව අධිකරණයට දැනුම් දී සිටියේ එම දත්ත ලබා දීමට තමන්ට හැකියාවක් නොමැති බවයි. එම දත්ත ලබා දීමට පරිගණක පද්ධතිය යාවත්කාලීන කිරීම සඳහා අමෙරිකානු ඩොලර් හාර ලක්ෂයකට අධික වියදමක් දැරීමට සිදුවන බැවින් එම මුදල ලබා දෙන්නේ නම් අදාළ දත්ත ලබා දීමට හැකියාවක් පවතින බව අදාළ බැංකුව අධිකරණයට දන්වා සිටියේය. එහෙත් හිටපු අගවිනිසුරුවරියගේ පාර්ශවය අධිකරණයට දැනුම් දී සිටියේ එම මුදල ලබා දීමට තමන්ට හැකියාවක් නොමැති බවයි. ඒ අනුව අදාළ දත්ත ලබා දීමට හැකියාවක් තිබේදැයි සොයා බලා වාර්තා කරන මෙන් ශ්‍රී ලංකා මහ බැංකුවේ පුද්ගලික බැංකු කටයුතු පිළිබඳ අධීක්ෂකවරියට අධිකරණය විසින් දැනුම් දී තිබුණි. ඒ අනුව ශ්‍රී ලංකා මහ බැංකුවේ බැංකු කටයුතු සුපරීක්ෂක අංශයේ අධිපතිවරිය අද අධිකරණය හමුවේ කියා සිටියේ හිටපු අගවිනිසුරුවරිය ඉල්ලා සිටින දත්ත තමන් සතුව නොමැති බවයි. ඒ අනුව කොළඹ මහේස්ත්‍රාත් ගිහාන් පිලපිටිය මහතා රජයේ නීතිඥවරයාට දැනුම් දී සිටියේ අදාළ දත්ත ලබා ගැනීමට හැකියාවක් තිබේද නැද්ද යන්න ස්ථිර වශයෙන් දෙසැම්බර් 17 වනදා වාර්තාවක් ලබා දෙන ලෙසයි. එම වාර්තාව පරීක්ෂා කිරීමෙන් අනතුරුව නඩු විභාගය සඳහා දින නියම කිරීම සිදුකරන බව මහේස්ත්‍රාත්වරයා ප්‍රකාශ කළේය.", "URL": "https://sinhala.adaderana.lk/news.php?nid=47145", "Category": null, "Parent URL": null}