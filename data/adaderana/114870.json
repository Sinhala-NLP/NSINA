{"Source": "Adaderana", "Timestamp": "July 24, 2019 10:35 am", "Headline": "සුනඛයෙක් නිසා සිදු වූ අනතුරක්", "News Content": "ලොරි රථයක් අධිබලැති විදුලි කණුවක ගැටීම නිසා මතුගම නගරයේ විදුලිය තාවකාලික ඇණහිට තිබේ. මෙසේ අනතුරට පත්ව ඇත්තේ ඇඹිලිපිටියේ සිට නෙලුව දක්වා කොමඩු හා අඹ ප්‍රවාහනය කරමින් සිටි කුඩා ලොරි රථයක්. අද (24) අළුයම 1.45ට පමණ පළතුරු රැගත් මෙම රථයේ රියදුරු සහ ඔහුගේ බිරිද රථයේ ඉදිරි අසුන්වලද, පලතුරු සමඟ සිය සේවකයන් දෙදෙනා ලොරියේ පසු පසද ගමන් කර ඇත. ඇඹිලිපිටියේ සිට හොරණ නෑබඩ ඔස්සේ මතුගම දෙසට ධාවනය වූ මෙම රථය මතුගම නගර මධ්‍යයේ තිබු අධිබලැති විදුලි කණුවක ගැටි ඇති හෙයින් ප්‍රදේශය පුරා විදුලිය ඇනහිටිමට මෙය හේතු වී වු බව අද දෙරණ වාර්තාකරු පවසයි. අනතුර පිලිබඳව මතුගම පොලීසියේ රථවාහන අංශයේ නිලධාරින් පරික්ෂණ පවත්වයි. රථයේ රියදුරුගේ බිරිඳ පවසා ඇත්තේ රථ ඉදිරියට පැමිණි සුනඛයෙකු බෙරා ගැනීම සඳහා සිය සැමියා උත්සහ කළ බවත් එම අවස්තාවේදි රථය මාර්ගයෙන් ඉවත පැන ඒ අසල තිබු විදුලි කණුවේ ගැටුණු බවත්ය.", "URL": "https://sinhala.adaderana.lk/news.php?nid=114870", "Category": null, "Parent URL": null}