{"Source": "Adaderana", "Timestamp": "March 19, 2015 03:04 pm", "Headline": "19ට එරෙහිව උසාවි යනවා - මහින්ද බැණුම් අහන්නේ අපි නිසා", "News Content": "ආණ්ඩුක්‍රම ව්‍යවස්ථාවේ 19 වැනි සංශෝධනය පාර්ලිමේන්තුවට ඉදිරිපත් කළ වහාම ඊට එරෙහිව උසාවි යන බව පිවිතුරු හෙළ උරුමයේ නායක බස්නාහිර පළාත් සභා මන්ත්‍රී උදය ගම්මන්පිල මහතා අවධාරණය කරයි.එම සං‍ශෝධනය ජනමත විචාරණයකට ලක් කළ යුතු බවත්, එසේ නොකර එම සංශෝධනය සිදුකර ගැනීමට ඉඩදිය නොහැකි බවත්, ඒ මහතා අද බස්නාහිර පළාත් සෞන්දර්ය නිකේතනයේ පැවැති මාධ්‍ය හමුවකදී පැවසීය.එසේම ජාතික ගීය දෙමළ භාෂාවෙන් ගායනා කිරීමට ඉඩදිය යුතු නැති බවත්, එසේ කිරීමට ආණ්ඩුක්‍රම ව්‍යවස්ථාවේ 7 වැනි වගන්තිය යටතේ අවසර නැති බවත්, ඒ මහතා පැවසීය.ජාතික ගීය සඳහා දෙමළ පද දානවානම් ජනමත විචාරණයකට යා යුතු බවද පැවසූ ඒ මහතා, ජනාධිපතිවරයා ඔහුගේ උපදේශකයින්ගෙන් ප්‍රවේශම් විය යුතු බවද, මෙය එතුමා අමාරුවේ දාන්න කළ වැඩක් විය හැකි බවද පෙන්වාදුන්නේය.එසේම තොරතුරු දැන ගැනීමේ පනත හොඳ නමුත් ජාතික ආරක්ෂාවට එය තර්ජනයක් බවත්, කිසිවෙකු හෝ යුද සමයේදී යුද්ධය ගැන තොරතුරු ඉල්ලුවොත් මහින්ද රාජපක්ෂ, ගෝඨාභය රාජපක්ෂ පවා හිරේ දැමීමට පවා හැකි වන බවත්, ඔහු පැවසීය.අද මහින්ද රාජපක්ෂ මහත්තයාට බැණුම් අහන්න වෙලා තියෙන්නේ අපි නිසා බවත්, මන්දයත් එතුමා දේශපාලනයට ගේන්න හදන්නේ අපි නිසා යැයිද ගම්මන්පිල මහතා කීවේය.කෙසේ වුවද මෛත්‍රිපාල සිරිසේන මහතා පක්ෂය හැරගොස් ජනාධිපති වූ අයෙක් නිසා ශ්‍රී ලංකා නිදහස් පක්ෂය රැකගත් මහින්ද රාජපක්ෂ මහතා අගමැති අපේක්ෂකයා ලෙස ඉදිරිපත් කළ යුතු බවත්, සන්ධානය දිනවන්න අපි කැමති බවත්, ඔහු පැවසීය.දින 100 වැඩසටහනේ පැහැදිලි දෙයක් නොතිබුණු බවත්, රටේ නායකයා මෛත්‍රීද, රනිල්ද, අනුරද, චන්ද්‍රිකාද යන්න ප්‍රශ්නයක් බවත්, දෙමළ බෙදුම්වාදය හිස ඔසවන බවත්, පැවසූ ගම්මන්පිල මහතා “මොන කරුමයක්ද මන්දන්නෑ රටේ අවාසනාවකට අපි කිවුව අනාවැකි ඉටුවෙලා” තියෙනවා යැයිද පෙන්වාදුන්නේය.මහින්ද රාජපක්ෂ මහතා සහභාගි වන මීළඟ රැස්වීම රත්නපුරේදී ලබන 26දා පවත්වන බවත්, එම වේදිකාවට දේශපාලනඥයින් විශාල පිරිසක් සහභාගි වන බවත්, හෙතෙම වැඩිදුරටත් පැවසීය.", "URL": "https://sinhala.adaderana.lk/news.php?nid=50083", "Category": null, "Parent URL": null}