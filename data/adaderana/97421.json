{"Source": "Adaderana", "Timestamp": "October 9, 2018 04:23 pm", "Headline": "මිලියන 300 ක ඉන්දීය ප්‍රදානය දේශපාලනයෙන් තොරව මල්ඵල දරයි", "News Content": "2018 ඔක්තෝබර් මස 9 වන දින පැවති විශේෂ උත්සවයකදී රුපියල් මිලියන 300ක ඉන්දීය ප්‍රදානයක් යටතේ ඉදිකරන ලද රුහුණ විශ්වවිද්‍යාලීය රවින්ද්‍රනාත් තාගෝර් අනුස්මරණ ශ්‍රවණාගාරය ඉන්දීය මහ කොමසාරිස් තරංජිත් සිං සන්ධු මැතිතුමා සහ රුහුණ විශ්වවිද්‍යාලයේ උප කුලපති ජ්‍යෙෂ්ඨ මහාචාර්ය ගාමිණී සේනානායක මැතිතුමා අතින් ජනතා අයිතියට පත් කර තිබේ. රුහුණ විශ්වවිද්‍යාලයේ අධ්‍යයන සහ අනධ්‍යන කාර්ය මණ්ඩලය, ශිෂ්‍ය ශිෂ්‍යාවන් සහ අනෙකුත් ආරාධිත අමුත්තන් ඇතුළු දහසකට අධික පිරිසක් මෙම අවස්ථාවට සහභාගී වී ඇත. පසුගිය දිනක මෙම ශ්‍රවණාගාරය දේශපාලනඥයින්ගේ මැදිහත් වීමෙන් විවෘත කිරීමට නියමිතව තිබුණ ද සිසුන්ගේ විරෝධතාවය හේතුවෙන් මෙය විවෘත කිරීමට බලධාරීන් විසින් කල්දමනු ලැබීය. දේශපාලඥයින්ගේ මැදිහත් වීමෙන් මෙම ශ්‍රවණාගාරය විවෘත වන්නේ නම් මෙම ශ්‍රවණාගාරය ප්‍රතික්ෂේප කර සිටින බව ද සිසුන් පවසා තිබේ. ඒ අනුව අද දිනයේ දී ඉන්දියානු මහ කොමසාරිස්වරයාගේ හා විශ්වවිද්‍යාල ආචාර්ය මණ්ඩලය හා සිසුන්ගේ මැදිහත් වීම මත විවෘත කර තිබේ. ඉන්දියානු ජාතියේ පියා ලෙස සැලකෙන මහත්මා ගාන්ධිතුමාගේ 150 වන ජන්ම සංවත්සරය නිමිත්තෙන් එතුමාගේ පණිවිඩය සහ ඉගැන්වීම් ඇතුළත් කෙටි වීඩියෝවක් ද මෙම අවස්ථාවේදී ප්‍රදර්ශනය කර තිබේ. 1500කට අසුන් ගත හැකි මෙම අති නවීන ශ්‍රවණාගාරය ශ්‍රී ලංකාවේ විශ්වවිද්‍යාලයක් සතු විශාලතම වර්ණාගාරයට ද මෙය වෙයි. ප්‍රවීණ ශ්‍රී ලාංකේය ගෘහ නිර්මාණ ශිල්පී ජෙෆ්රි බාවා මහතාගේ “නිවර්තන නූතනවාදය” යන සංකල්පයට අනුගත වන පරිදි මෙම ශ්‍රවණාගාරය නිර්මාණය කර තිබේ. මින් වසර 40කට පෙර ඉදිකරන ලද රුහුණ විශ්වවිද්‍යාලීය ගොඩනැඟිල්ල ද ජෙෆ්රි බාවා මහතාගේ මඟ පෙන්වීම යටතේ නිර්මාණය කර ඇත. රවින්ද්‍රනාත් තාගෝර් ශූරීන් නමින් නම් කරන ලද මෙම ශ්‍රවණාගාරය ශ්‍රී ලංකාව සහ ඉන්දියාව අතර පවතින සංස්කෘතික බැඳීමේ සංකේතයක් වනු ඇති අතර ශ්‍රේෂ්ඨ ඉන්දියානු කවියෙකු සහ නොබෙල් සම්මානලාභියෙකු වන තාගෝර්තුමා විසින් සමස්ත දකුණු ආසියාතික කලාපයට සහ ලෝකයට දායාද කරන ලද සෞන්දර්යාත්මක සහ බුද්ධිමය උරුමයේ සදානුස්මරණීය පුරාවෘත්තය තවදුරටත් ආරක්ෂා කරනු ඇත. එසේම, මෙම ශ්‍රවණාගාරය දකුණු පළාතේ ශිෂ්‍ය ශිෂ්‍යාවන්ගේ සහ ජනතාවගේ සංස්කෘතික සහ අධ්‍යන අවශ්‍යතා සපුරාලීමට උපකාරී වනු ඇත. මෙම ශ්‍රවණාගාරය ඉන්දියාව සහ ශ්‍රී ලංකාව අතර පවතින ජනතා කේන්ද්‍රීය සංවර්ධන සහයෝගීතාවය පිළිඹිබු කරන තවත් නිදසුනකි. ඉන්දියාව මේ දක්වා ශ්‍රී ලංකාවට සංවර්ධන ආධාර වශයෙන් ඇමරිකානු ඩොලර් බිලියන 3කට ආසන්න ප්‍රමාණයක් ලබා දී ඇත. එයින් ඇමරිකානු ඩොලර් මිලියන 550ක් නැවත නොගෙවිය යුතු ප්‍රදානයන් වන අතර ඉතිරිය සහනදායි ණය ආධාර වේ.", "URL": "https://sinhala.adaderana.lk/news.php?nid=97421", "Category": null, "Parent URL": null}