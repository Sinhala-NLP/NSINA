{"Source": "Adaderana", "Timestamp": "February 14, 2011 03:16 pm", "Headline": "ඛනිජ තෙල් සංස්ථාව විකුණා දමන්නට සදාචාරාත්මක අයිතියක් නෑ", "News Content": "තම ආණ්ඩු සමයේ ඛනිජ තෙල් සංස්ථාව ප්‍රතිව්‍යුහගත කිරීමේදී ඊට එරෙහි වූ වත්මන් ආණ්ඩු පක්ෂයට ඛනිජ තෙල් සංස්ථාව කුණු කොල්ලයට විකුණා දමන්නට කිසිදු සදාචාරාත්මක අයිතියක් නොමැති බව එ.ජා.ප මාධ්‍ය ප්‍රකාශක,පාර්ලිමේන්තු මන්ත්‍රී ගයන්ත කරුණාතිලක මහතා පවසයි. ඛනිජ තෙල් සංස්ථාව ඈවර කර දමන්නට වසා දමන්නට තීරණය කර ඇති බව විෂය භාර අමාත්‍යවරයා විසින් කැඳවන ලද සාකච්ඡාවකදී දැනුම් දී ඇතැයි මන්ත්‍රීවරයා කියා සිටියේ අද(14) කොළඹ පැවති මාධ්‍ය හමුවකට එක්වෙමිනි. එ.ජා.ප ආණ්ඩු සමයේ ඛණිජ තෙල් සංස්ථාව ප්‍රතිව්‍යුහගත කරන්නට කටයුතු කරද්දී සංස්ථාව ශක්තිමත් කරන්නටත්,පිරිපහදුව ආරක්ෂා කරන්නටත්,විදේශයන්ගෙන් ආනයනය කරන සෑම ඉන්ධන ලීටරයකටම අතිරේක බද්දක් අය කරන්නටත් ක්‍රියා කළ බව කරුණාතිලක මහතා සිහිපත් කළේය. තම ආණ්ඩු කාල‍යේ ඛනිජ තෙල් සංස්ථාව ප්‍රතිව්‍යුහගත කිරිමේදී 33% ක් ඉන්දීය සමාගමකට දෙන්නටත්,තවත් 33% ක් විවෘත වෙන්දේසියේ තබන්නට මහා භාණ්ඩාගාරයට ලබාදුන් බවත්,ඉතිරි 33% ක ප්‍රමාණය ඛනිජ තෙල් සංස්ථාව භාරයේම තබා ගන්නට කටයුතු කළ බවත් ඔහු පෙන්වා දුන්නේය. තම ආණ්ඩු කාලයේ ඛනිජ තෙල් සංස්ථාව ප්‍රතිව්‍යුහ ගත කරනු ලැබුවේ එහි සම්පූර්ණ අයිතිය සංස්ථාව යටතේ තබාගෙන බවද හෙතෙම සඳහන් කළේය. -එසේ වුවද මෙවර මහා භාණ්ඩාගාරය විසින් තෙල් සංස්ථාවට ලබා දී ඇති පිරවුම්හල් 107 ද, 33% ක කොටස්ද පෞද්ගලීකරණය කරන බව අමාත්‍යවරයා විසින් පවත්වන ලද සාකච්ඡාවේදී දැනුම් දී ඇති බව මන්ත්‍රීවරයා අවධාරණය කළේය. වසර 60 ට වඩා පැරණි කොළඹ වරායේ සිට කොලොන්නාවට තෙල් ගෙන යන නල පද්ධතිය නවීකරණය කිරීමට මුදල් නොමැති බැවින් ඉදිරියේදී මුතුරාජවෙල පර්යන්තයේ සිට තෙල් බෙදාහැරීමට සිදුවන බවද අමාත්‍යවරයා විසින් පවසා ඇතැයි මන්ත්‍රීවරයා සිහිපත් කළේය.", "URL": "https://sinhala.adaderana.lk/news.php?nid=14211", "Category": null, "Parent URL": null}