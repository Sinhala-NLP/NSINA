{"Source": "Adaderana", "Timestamp": "October 4, 2012 08:22 am", "Headline": "නීතියට වැඩ කරද්දිත් ප්‍රශ්න", "News Content": "නීතිය අනුව කටයුතු කිරීමේ දී විවිධ ගැටලු පැනනගින බව අධ්‍යාපන අමාත්‍ය බන්දුල ගුණවර්ධන මහතා පවසයි. කුමන බාධා එල්ල වුවද දේශපාලන ඇඟිලි ගැසීම්වලින් තොරව අධ්‍යාපන අමාත්‍යංශයේ කටයුතු සිදු කිරීමට‍ පියවර ගන්නා බව හෙතෙම පෙන්වාදෙයි. පසුගියදා ගාල්ල විද්‍යාලෝක විද්‍යාලයේ ඇතිවූ සිද්ධිය ද ඊට කදිම උදාහණයක් බව බන්දුල ගුණවර්ධන මහතා පවසයි. රාජ්‍ය සේවා කොමිසන් සභාව විසින් ගාල්ල විද්‍යාලෝක විද්‍යාලයට පත් කරන ලද විදුහල්පතිවරයාට වැඩ භාරගැනීමට ඉඩ ලබා නොදීම නීතියට එරෙහිව ක්‍රියා කිරීමක් බව අමාත්‍යවරයා සඳහන් කළේය. අධ්‍යාපන අමාත්‍යංශය‍ට රාජ්‍ය‍ සේවා කොමිසන් සභාවෙන් සිදු කරන පත්වීමක් අවලංගු කළ නොහැකි බව බන්දුල ගුණවර්ධන අමාත්‍යවරයා පවසයි. ඊයේ (03) පස්වරුවේ අධ්‍යාපන අමාත්‍යංශයේ පැවති මාධ්‍ය හමුවකට එක්වෙමින් බන්දුල ගුණවර්ධන අමාත්‍යවරයා මෙම අදහස් පළ කළේය.", "URL": "https://sinhala.adaderana.lk/news.php?nid=27989", "Category": null, "Parent URL": null}