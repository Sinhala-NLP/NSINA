{"Source": "Adaderana", "Timestamp": "January 5, 2014 09:09 pm", "Headline": "බන්දුලගේ උත්සාහය ස්ටාලින් මෙසේ පහදයි", "News Content": "ශිෂ්‍යයත්ව විභාගය අ‍හෝසි කිරීම ගැන ආණ්ඩුවේ සිටින විවිධ මැති ඇමතිවරු එකිනෙකට ප‍්‍රතිවිරුද්ධ ස්ථාවරයන් ප‍්‍රකාශ කිරීමෙන්ම පැහැදිලි වන්නේ ඔවුන් සියල්ලන් එකතු වී පුංචි පහේ හපනුන්ගේ අයිතිවාසිකම් උදුරා ගැනීමට කටයුතු කරන ආකාරය යැයි ලංකා ගුරු සංගමයේ ලේකම් ජෝසප් ස්ටාලින් මහතා පවසයි. ශිෂ්‍යයත්වලාභී දරුවන් ඉදිරියේ උද්ගත වී ඇති සැබෑ ගැටලුව යට ගසා 5 ශ්‍රේණියේ ශිෂ්‍යයත්ව විභාගය අහෝසි කිරීම පිළිබඳ ආන්දෝලනාත්මක තත්ත්වයක් සමාජයේ ඇති කිරීමට අධ්‍යාපන ඇමතිවරයා උත්සාහ කළ බව හෙතෙම පෙන්වාදෙයි. ඔහු විසින් නිකුත් කළ මාධ්‍ය නිවේදනයක ඒ පිළිබඳව වැඩිදුරටත් මෙසේ ද සඳහන්ය. 2013 වසරේ පැවති 5 ශ්‍රේණියේ ශිෂ්‍යයත්ව විභාගයෙන් ජනපි‍්‍රය පාසල්වලට ඇතුළත් වීමට වරම් හිමිකරගත් බොහෝ දරුවන්ට තමන් අපේක්ෂා කළ පාසල්වලට ඇතුළත් වීමට අවස්ථාව අහිමි කර ඇත. ඊට හේතු වී ඇත්තේ ලංකාවේ මේ වන විට පවතින අධි ඉල්ලූමක් සහිත අති ජනපි‍්‍රය පාසල් 36යේ ශිෂ්‍යයත්වලාභීන් වෙනුවෙන් පසුගිය වසර කිහිපය තිස්සේ වෙන්කර තිබූ පන්තිවල පුරප්පාඩු ඇහිරෙන ලෙස එම පාසල්වල 1-5 ශ්‍රේණිවලට සිසුන් ඇතුළත් කරගෙන තිබීමයි. ශිෂ්‍යයත්ව විභාගයෙන් ජනපි‍්‍රය පාසල්වලට ඇතුළත් වීමේ කඩඉම් ලකුණු ප‍්‍රකාශයකට පත් කළ මුල්ම අවස්ථාවේ ප‍්‍රධාන පෙළේ ජනපි‍්‍රය පාසල් ගණනාවක කඩඉම් ලකුණ ප‍්‍රකාශයට පත් නොවීය. එනම් ගාල්ල රිච්මන්ඞ්, මාතර රාහුල, මාතර සර්වේසස්, මහනුවර කිංස්වුඞ්, කොළඹ ඉසිපතන සහ අශෝක යන පාසල්ය. එල්ල වූ විරෝධතා හමුවේ මෙම විදුහල්වල කඩඉම් ලකුණු පසුව ප‍්‍රකාශ කළද මාතර සර්වේසස් විදුහලේ කඩඉම් ලකුණ මේ වන තෙක් ප‍්‍රකාශයට පත් කර නැත. ශිෂ්‍යත්වලාභීන් පාසල්වලට ඇතුළත් කර ගන්නා කඩඉම් ලකුණු මෙසේ පසුව ප‍්‍රකාශ කිරීමේදී අධ්‍යාපන අමාත්‍යාංශයේ පාසල් කටයුතු අධ්‍යක්ෂක ප‍්‍රකාශ කරන ලද්දේ මෙම පාසල්වලට ශිෂ්‍යයත්වලාභීන් ඇතුළත් කිරීමට එක් පන්තියක් සඳහා හෝ ඉඩකඩ නොතිබුණ බවයි. පසුව මෙම පාසල්වල කඩඉම් ලකුණු නිකුත් කිරීමේදී සමස්ත කඩඉම් ලකුණ පහළ යා යුතු වුවත් එවැන්නක් ද මේ වන තෙක් සිදුව නැත. මෙම තත්ත්වය යටතේ 5 ශ්‍රේණියේ ශිෂ්‍යයත්වලාභී දරුවන්ගේ මව්පියන් ඇතුළුව සමාජයේ ඇතිවූ ආන්දෝලනය ඉදිරියේ අධ්‍යාපන අමාත්‍ය බන්දුල ගුණවර්ධන මෙම ප‍්‍රශ්නය යට ගැසීමේ අරමුණින් පවසා සිටියේ 2016 වසරේදී 5 ශ්‍රේණියේ ශිෂ්‍යයත්ව විභාගය අහෝසි කරන බවයි. එමගින් ශිෂ්‍යයත්වලාභී දරුවන් ඉදිරියේ උද්ගත වී ඇති සැබෑ ගැටලුව යට ගසා 5 ශ්‍රේණියේ ශිෂ්‍යයත්ව විභාගය අහෝසි කිරීම පිළිබඳ ආන්දෝලනාත්මක තත්ත්වයක් සමාජයේ ඇති කිරීමට ඇමතිවරයා උත්සාහ කරන ලදී. තම අනුදැනුම ද ඇතිව විවිධ දේශපාලන උවමනාවන් ඉටු කර ගැනීමේ අරමුණින් ජනපි‍්‍රය පාසල් 36යේ ශිෂ්‍යයත්වලාභීන් සඳහා වෙන්ව ඇති පුරප්පාඩු අහෝසි වන ආකාරයෙන් 1-5 ශ්‍රේණිවලට සිසුන් ඇතුළත් කිරීම වසා ගැනීමටත්, දරුවන් ගැන කිඹුල් කඳුළු වඟුරන ගමන් ඉහළ පෙළේ පාසල්වලට අව වරප‍්‍රසාදිත දරුවන්ට ඇතුළුවීමට ඇති එකම අවස්ථාව අහිමි කිරීමටත් කටයුතු කරන අධ්‍යාපන ඇමතිවරයා ඇතුළු ආණ්ඩුව ශිෂ්‍යත්ව විභාගය 2016 දී අහෝසි කරන බව පවසා සැබෑ ගැටලුව යටපත් කිරීමට උත්සාහ දරයි. ආණ්ඩුවේ සිටින විවිධ මැති ඇමතිවරු මේ සම්බන්ධයෙන් එකිනෙකට ප‍්‍රතිවිරුද්ධ ස්ථාවරයන් ප‍්‍රකාශ කිරීමෙන්ම පැහැදිලි වන්නේ ඔවුන් සියල්ලන් එකතු වී පුංචි පහේ හපනුන්ගේ අයිතිවාසිකම් උදුරා ගැනීමට කටයුතු කරන ආකාරයයි. කැබිනට් තීරණ දැනුම්දීමේ මාධ්‍ය සාකච්ඡාවේදී ශිෂ්‍යත්ව විභාගයට අහෝසි නොකරන බවට කෙහෙලිය රඹුක්වැල්ල ඇමතිවරයා දැනුම් දීමෙන් ආණ්ඩුවේ එම උත්සාහය ඉතාමත් හොඳින් පැහැදිලි වේ. 5 ශ්‍රේණියේ ශිෂ්‍යත්වලාභීන්ට ලංකාවේ අතිශය ජනපි‍්‍රය පාසල් 36ට ඇතුළත්වීමට ඇති වරප‍්‍රසාදය ආරක්ෂා කිරීම වෙනුවෙන් පෙනී සිටින ලංකා ගුරු සංගමය ඒ වෙනුවෙන් දෙමාපිය සංගම් සමග එක්ව දැවැන්ත අරගලයක් ගෙනයෑමට මේ වන විටත් කටයුතු කරමින් සිටී. ලංකා ගුරු සංගමය ඇතුළු ගුරු-විදුහල්පති එකතුව විසින් මේ පිළිබඳ දැනටමත් මානව හිමිකම් කොමිෂන් සභාව වෙත පැමිණිල්ලක් ඉදිරිපත් කොට ඇති අතර ජාතික අධ්‍යාපන කොමිෂන් සභාවේ සභාපති මහාචාර්ය ලක්ෂ්මන් ජයතිලක මහතා වෙතද මේ පිළිබඳ කරුණු දක්වා ඇත. 2014 ජනවාරි 16 වෙනි දින ශිෂ්‍යයත්වලාභී දරුවන් පාසල්වලට ඇතුළත් කර ගැනීමට නියමිත අතර එදිනට පෙර ශිෂ්‍යයත්ව විභාගයේ කඩඉම් ලකුණු නැවත සකස්කර පසුගිය 2009-2013 වසර 5 තුළ පැවති පුරප්පාඩු ප‍්‍රමාණයට සමාන ප‍්‍රමාණයකට අති ජනපි‍්‍රය පාසල් 36 සඳහා ශිෂ්‍යත්වලාභී දරුවන්ට ඇතුළත් කරගැනීමට කටයුතු කරන ලෙස ඉල්ලා සිටින ලංකා ගුරු සංගමය එසේ නොවන්නේ නම් දෙමාපිය සංගම් සමග එක්ව මේ පිළිබඳ දැඩි කි‍්‍රයාමාර්ග වෙත යොමුවන බව ප‍්‍රකාශ කර සිටී. ජෝසප් ස්ටාලින් ප‍්‍රධාන ලේකම්", "URL": "https://sinhala.adaderana.lk/news.php?nid=40118", "Category": null, "Parent URL": null}