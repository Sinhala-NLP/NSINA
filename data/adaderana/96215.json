{"Source": "Adaderana", "Timestamp": "September 17, 2018 12:03 pm", "Headline": "දැවැන්තයින් අතර ගැටුමකින් සද්ධන්තයෙක් අවසන් ගමන් යයි", "News Content": "කලාවැව ජාතික උද්‍යානයේ සිටි දැවැන්තම වන අලියකුට ඇතෙකු විසින් ප්‍රහාරයක් එල්ල කොට මරා දමා තිබෙන අතර,මරාදැමූ රැහේ නායකයා හට අවසන් ගෞරව දැක්වීම සඳහා කලාවැවේ සිටින වන අලි රංචු පිටින් පැමිණ සංවේගයට පත්වන අපූරු දර්ශනයක් අද දෙරණ කැමරාවට හසුවිය. ඊයේ (16) සවස කලා වැව ජාතික උද්‍යානයේ අලි ඇතුන් 300ක් පමණ සිටින අතර එහි කණ්ඩායම් කිහිපයකට නායකත්වය ලබාදෙන බව කියන මෙම අලියා දින ගණනාවක සිට කලා වැවේ සිටින දැවැන්ත ඇතෙකු සමඟ ගැටුමක් ඇති කරගෙන ඇතැයි වනජීවී නිලධාරීහු පවසති. පසුව මෙම ඇතා ගේ දැඩි ප්‍රහාරයට ලක්ව ඊයේ දින පස්වරුවේ අලි රංචුවට නායකත්වය දෙන වන අලියා මියගොස් ඇත. මෙම වන අලියා මිය යෑමත් සමඟ අවට සිටි වන අලින් රංචු දෙකක් පැමිණ මියගිය වන අලියා අසලට වී ඔහුට අවසන් ගෞරව දැක්වීම මෙන්ම ශෝකය ප්‍රකාශ කරන සංවේදී දසුන් එහිදී දැක ගැනීමට හැකියාව ලැබිණි. කුඩා අලි පැටවුන් පවා පැමිණ මියගොස් සිටින අලියාගේ සිරුරේ ස්පර්ශ කරමින් දැඩි වේදනාවෙන් යුතුව සිටින අයුරු ද එහිදී දැක ගැනීමට හැකියාව ලැබිණි. වනජීවී නිලධාරීන් කියාසිටියේ එවැනි අවස්ථා ඉතා දුර්ලභ බවය. එමෙන්ම රංචුවේ සිටින ප්‍රධානියාට කරදරයක් වූ විට රංචුවේ සිටින අනෙකුත් වනඅලින් මෙයාකාරයෙන් ඔහුව ආරක්ෂා කිරීමේ වැඩපිළිවෙලක් ක්‍රියාත්මක වීම ද වන අලින් තුළ දක්නට ලැබෙන බව වනජීවි නිලධාරීන් පවසති. කෙසේ වෙතත් මියගොස් වැටී සිටි වන අලියා කැලේ සිටින අනෙකුත් අලි අවසන් ගෞරව දැක්වීමෙන් පසුව නැවතත් ඇතා පැමිණ මියගොස් සිටින අලියාට ද සිය දළවලින් ඇන ඇති බව වනජීවී නිලධාරීහු පවසති.", "URL": "https://sinhala.adaderana.lk/news.php?nid=96215", "Category": null, "Parent URL": null}