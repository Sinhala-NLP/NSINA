{"Source": "Adaderana", "Timestamp": "September 5, 2014 12:49 pm", "Headline": "මේජර් ජානක ඝාතනයට සම්මුගනාදන් සුදාහරන් වසර 20ක් බරපතළ වැඩඇතිව හිරේ!", "News Content": "හිටපු තානාපතිවරයෙකු මෙන්ම උතුරු මැද පළාත් සභාවේ හිටපු විපක්ෂ නායකවරයාද වූ මේජර් ජෙනරාල් ජානක පෙරේරා මහතා ඇතුළු 31 දෙනෙකු මරාගෙන මැරෙන බෝම්බ ප‍්‍රාහාරයකින් ඝාතනය කර තවත් 18 දෙනෙකුට බරපතළ තුවාල සිදුකළැයි නඩුවේ වරද පිළිගත් එල්.ටී.ටී.ඊයේ මරාගෙන මැරෙන බෝම්බ පුපුරුවා හැරීමේ අංශයේ හිටපු කර්නල්වරයෙකු වූ සම්මුගනාදන් සුදාහරන්ට වසර 20ක බරපතළ වැඩසහිත සිරදඬුවමක් අද (05) නියම කෙරිණ. මෙම අපරාධයට අධාර අනුබල දීමේ වරදට වසර දහයක්ද කුමන්ත‍්‍රණය කිරීමේ වරදට වසර දහයක්ද වශයෙන් වෙන් වෙන්ව මෙම විසි වසරක බරපතළ වැඩ සහිත සිරදඬුවම නියම කෙරිණ. මෙම සිද්ධියට අදාළ නඩුව අනුරාධපුර මහාධිකරණය හමුවේ අද කැඳවූ අවස්ථාවේ මෙසේ දඬුවම් නියම වුයේ මෙම නඩුවේ දෙවන විත්තිකාර මඩකළපුව, චෙන්කලාඩි පදිංචිකරුවෙකු වන සම්මුගනාදන් සුදාහරන් නැමැති එල්.ටී.ටී.ඊ සංවිධානයේ මරාගෙන මැරෙන බෝම්බ පුපුරුවා හැරීමේ අංශයේ හිටපු කර්නල්වරයෙකුටය. මෙම නඩු‍ෙව් දෙවැනි විත්තිකාර හමීඩි උමාර් හබිතාබ් නැමැත්තා ඔහුට එරෙහිව අධිකරණය හමුවේ නගා ඇති අධි චෝදනාවන්ට නිවැරදිකරු බව ප‍්‍රකාශ කළ අතර ඔහු ඔක්තෝබර් මස 3 වන දින දක්වා රිමාන්ඩ් කිරීමට නියෝග කළ මහාධිකරණ විනිසුරුවරයා එදිනට මෙම නඩුව යළි විභාගයට ගැනීමටද නියෝග කෙරිණ. විත්තිකරුට දඬුවම් නියම කරමින් මහාධිකරණ විනිසුරු සුනන්ද කුමාර රත්නායක මහතා විවෘත අධිකරණය අමතමින් කියා සිටියේ විත්තිකරුට එරෙහිව අධිකරණය හමුවේ පවතින චෝදනාවන්ට ඔහු වරද පිළිනොගෙන නිවැරදිකරු බව ප‍්‍රකාශ කරමින් නඩුව ඉදිරියට ගෙන ගොස් යම් හෙයකින් වරදරකරු වුවා නම් විත්තිකරුට වසර 40 ක බරපතළ වැඩ සහිත සිර දඬුවමක් නියම කිරීමට තමාට සිදු වන බවයි. මෙම මරාගෙන මැරෙන බෝමිබ ප‍්‍රාහාරයෙන් කීර්තිමත් හමුදා නිළධාරියෙකුව සිටි මේජර් ජෙනරාල් ජානක පෙරේරාත් නීතිඥයින් තිදෙනෙකුත් වෛද්‍යවරුන් මෙන්ම සුවිශේෂි සමාජ මෙහෙවරක් කළ තවත් විශාල පිරිසක් මිය ගොස් ඇති බවද ප‍්‍රකාශ කළ විනිසුරුවරයා මෙම අපරාධය නිසා මිය ගිය අයගේ පවුල් වල සාමාජිකයින් තවමත් දැඩි කම්පාවකින් පසුව වන බවද කීවේය. මෙම කරුණුද සැලකිල්ලට ගනිමින් විත්තිකරුට දඩුවම් නියම කරන බවද සඳහන් කළ විනිසුරුවරයා විත්තිකරුට දඬුවමි නියම කිරීමේදී ඔහු වසර 5ක පමණ කාලයක් බන්ධනාගාර ගතව සිටීමද සලකා බැලූ බවද පැවසීය. මෙම අපරාධයට ආධාර අනුබල දුන් බවට මීට පෙර සැකකරුවන් නව දෙනෙකු අනුරාධපුර ප‍්‍රධාන මහෙස්ත‍්‍රාත් අධිකරණය හමුවේ චෝදනා ලබා සිටි අතර ඉන් සැකකරුවන් 07දෙනෙකු එම චෝදනා වලින් නිදහස් කර මුදා හැරීමට එවකට අනුරාධපුර ප‍්‍රධාන මහේස්ත‍්‍රාත්වරයාව සිටි වත්මන් පානදුර ප‍්‍රධාන මහේස්ත‍්‍රාත් රුචිර වැලිවත්ත මහතා නියෝග කළේය. එම සැකකරුවන්ට එරෙහිව මහාධිකරණය හමුවේ අධි චෝදනා ගොණු කිරීමට තරම් අවැසි සාක්ෂි නොමැති බවට නීතිපතිවරයා විසින් අධිකරණයට කර තිබු ලිඛිත දැනුම්දීමක් සැලකිල්ලට ගනිමිනි. මෙම නඩුවේ සාක්ෂිකරුවන් ලෙස පුද්ගලයින් 158 දෙදෙනෙකු නමි කර සිටිති. මේජර් ජෙනරාල් ජානක පෙරේරා මහතා ඇතුළු 31 දෙනෙකු අනුරාධපුරයේදී මරාගෙන මැරෙන බෝමිබ ප‍්‍රාහාරයකින් ඝාතනය කෙරුණේ පසුගිය 2008 වසරේ ඔක්තොබර් මස 6 වන දිනය. මරාගෙන මැරෙන බෝම්බ ප‍්‍රහාරයෙන් මේජර් ජෙනරාල් ජානක පෙරේරා මහතා සමග අනුරාධපුරයේ හිටපු කීර්තිමත් දක්ෂ ජ්‍යෙෂ්ඨ නීතිඥයෙකු වන ඒ.සී.එස්.හමීඩි,නීතිඥ එම්.අනුර්දීන් සහ නීතිඥ තනුජා රාපක්ෂ යන මහත්ම මහත්මින්ද එම ස්ථානයේදිම මිය ගියහ. පැමිණිල්ල වෙනුවෙන් නියෝජ්‍ය සෙලිසිටර් ජෙනරාල් චේතිය ගුණසේකර මහතා සමග රහස් පොලිසියේ ප‍්‍රධාන පොලිස් පරික්ෂක මෙරිල් රංජන් ළමාහේවා මහතා පෙනි සිටි අතර අගතියට පත් පාර්ශවයේ අයිතිවාසිකමි වෙනුවෙන් ජ්‍යෙෂ්ඨ නීතිඥයින් වන කරුණාරත්න හේරත්, ආර්.බී. අබේසිංහ, ආර්.පී.බී. ඉලංගසිංහ, චාන්දනී හටංගල, මහේෂ් කොටුවැල්ල ආනන්ද පේ‍්‍රමරත්න, බුවනෙක රාජකරුණා. භාෂාන්ති රාජකරුණා, සරත් විජේරත්න,සහ පී.එස්.ආර්.පේ‍්‍රමලාල් යන මහත්වරුන් පෙනි සිටින ලදී. දෙවැනි විත්තිකරු වෙනුවෙන් නීතිඥ ඒ.කේ.චන්ද්‍රකාන්ත මහතා පෙනි සිටියේය. මේජර් ජෙනරාල් ජානක පෙරේරා මහතාට එල්ල කළ මරාගෙන මැරෙන බෝම්බ ප‍්‍රාහාරයට ලක්ව එක් ඇසක් අහිමි වූ අනුරාධපුරයේ කීර්තිමත් ජ්‍යෙෂ්ඨ වෛද්‍යවරයෙකු වන නන්ද පුෂ්ප කුමාර, පාර්ලිමේන්තු මන්ත්‍රිනි චන්ද්‍රානි බංඩාර මහත්මියගේ ලේකම් සිරිවර්ධන දහනායක, නැගනහිර නුවරගමි පළාත ප‍්‍රාදේශීය සභාවේ විපක්ෂ නායක අමරසිංහ රාජපොල යන මහත්වරුන් ඇතුළු පිරිසක් එක්සත් ජාතික පක්ෂය වෙනුවෙන් මෙම නඩු තීන්දුව දැක බලා ගැනීමට අනුරාධපුර මහාධිකරණයට පැමිණ සිටිය. නඩු තීන්දුව ලබා දෙන අවස්ථාවේ අනුරාධපුර මහාධිකරණයට සහ අවට ආයුධ සන්නද්ධ විශේෂ පොලිස් ආරක්ෂාවක් යොදා තිබෙන අයුරු දක්නට ලැබිණ.", "URL": "https://sinhala.adaderana.lk/news.php?nid=45856", "Category": null, "Parent URL": null}