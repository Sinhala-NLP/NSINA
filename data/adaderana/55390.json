{"Source": "Adaderana", "Timestamp": "November 29, 2015 12:19 pm", "Headline": "  ලක් සතොස වංචා අස්සේ දේශපාලඥයින් - ඉවත් කළ නිලධාරීන්ට යළි පත්වීම් දිලා! ", "News Content": "“ලක් සතොස“ ආයතනයේ සිදුවු වංචාවන්ට දේශපාලනඥයින් කිහිපදෙනෙකු සම්බන්ධ බවට තොරතුරු වාර්තා වී ඇති බව බරපතළ වංචා දූෂණ විමර්ශන ජනාධිපති කොමිසම පවසයි. පසුගිය කාලසීමාව තුළ භාණ්ඩ ආනයනය කිරීමේ දී “ලක් සතොස“ ආයතනයට බිලියන ගණනක පාඩුවක් සිදුව ඇති බව වාර්තා වෙයි.ඊට සම්බන්ධ නිලධාරීන් හය දෙනෙකු පිළිබඳව තොරතුරු අනාවරණය වීමෙන් අනතුරුව ඔවුන් එම ආයතනයෙන් ඉවත් කිරීමට ජනාධිපති කොමිසම නිර්දේශ කරනු ලැබුණි.එම නිලධාරින් මේ වන විට ලක් සතොස ආයතනයෙන් ඉවත් කර ඇති බව වාර්තා වෙයි.ඒ අනුව අදාළ සිද්ධිය සම්බන්ධයෙන් තවදුරටත් විමර්ශනය ආරම්භ කර ඇති බව බරපතළ වංචා දූෂණ විමර්ශන ජනාධිපති කොමිසමේ ලේකම් ලැසිල් ද සිල්වා මහතා සඳහන් කළේය.අදාළ විමර්ශනවල දී ඊට සම්බන්ධ දේශපාලනඥයින් කිහිපදෙනෙකු පිළිබඳව ද තොරතුරු අනාවරණය වී තිබේ.ඔවුන්ව ද ඉදිරියේ දී ජනාධිපති කොමිසම වෙත කැඳවා ප්‍රශ්න කිරීමට බලාපොරොත්තු වන බව ලැසිල් ද සිල්වා මහතා වැඩිදුරටත් සඳහන් කළේය. මේ අතර ලක් සතොස ආයතනයෙන් ඉවත් කරන ලද නිලධාරියෙකුට කර්මාන්ත හා වාණිජ කටයුතු අමාත්‍යාංශයේ යළි පත්වීමක් ලබාදීම සම්බන්ධයෙන් ද බරපතළ වංචා දූෂණ විමර්ශන ජනාධිපති කොමිසම පරීක්ෂණ ආරම්භ කර තිබේ. අදාළ නිලධාරියාට කර්මාන්ත හා වාණිජ කටයුතු අමාත්‍යාංශයේ ජ්‍යෙෂ්ඨ උපදේශක තනතුරක් ලබාදී ඇති බව වාර්තා වෙයි.ඒ පිළිබඳව සිය කොමිසමේ අවධානය යොමුවී ඇති බව අද දෙරණ කළ විමසීමකදී ලැසිල් ද සිල්වා මහතා සඳහන් කර සිටියේය.", "URL": "https://sinhala.adaderana.lk/news.php?nid=55390", "Category": null, "Parent URL": null}