{"Source": "Adaderana", "Timestamp": "August 30, 2011 12:29 pm", "Headline": "රජීව් ඝාතනයේ වරදකරුවන් එල්ලා මැරීම කල්යයි", "News Content": "ඉන්දියාවේ හිටපු අග්‍රාමාත්‍ය රජීව් ගාන්ධි මහතා ඝාතනය කිරීමේ සිද්ධියේ වරදකරුවන් වූ පුද්ගලයින් තිදෙනෙකු එල්ලා මැරීමේ දඬුවම ක්‍රියාත්මක කිරීම අධිකරණය මගින් සති 08 න් කල් දමා ඇති බව ඉන්දීය මාධ්‍ය වාර්තා පවසයි. 1991 වසරේ එල්. ටී. ටී. ඊ ත්‍රස්තවාදීන් විසින් එල්ල කළ මරාගෙන මැරෙන බෝම්බ ප්‍රහාරයකින් රජීව් ගාන්ධි මහතා මරණයට පත්විය. සැප්තැම්බර් 09 වන දින මෙම පුද්ගලයින් තිදෙනා එල්ලා මැරීමට නියමිතව ඇති බව වාර්තා විය. මුරුගන්, සාන්තන් හා පේරාරිවලන් නම් මෙම චූදිතයින් තිදෙනා විසින් ඉදිරිපත් කළ අභියාචනා ඉන්දීය ජනාධිපතිනී ප්‍රතිභා පටෙල් විසින් ප්‍රතික්ෂේප කිරීමත් සමග ඔවුන්ට මෙම දඬුවම හිමිවන බව බීබීසී ද්‍රවිඩ සේවය වාර්තා කර තිබිණි. එල්. ටී.ටී .ඊ සාමාජිකයින් වන මෙම පුද්ගලයින් තිදෙනා රජීව් ගාන්ධි ඝාතන සිද්ධියට සම්බන්ධ වරදකරුවන් බවට පත්ව තිබිණි. ඔවුන් අතරින් මුරුගන් හා සාන්තන් ශ්‍රී ලාංකිකයින් වන අතර පේරාරිවලන් ඉන්දීය ද්‍රවිඩ ජාතිකයෙකි. මෙම පුද්ගලයින් තිදෙනා නිදහස් කරන ලෙස තමිල්නාඩුවේ දේශපාලන පක්ෂ හා මානව හිමිකම් සංවිධාන උද්ඝෝෂණ ක්‍රියාත්මක කළ අතර ඒ සඳහා මැදිහත්වීමේ හැකියාව තමිල්නාඩු මහ ඇමතිනියට ඇති බව ද ඔවුන් ‍දිගින් දිගටම අවධාරණය කරන ලදී. කෙසේවෙතත් තමිල්නාඩු මහ ඇමතිනි ඉකුත් සඳුදා දින නිවේදනයක් නිකුත් කරමින් කියා සිටියේ එරට ජනාධිපතිවරයා විසින් මොවුන්ට නිදහස දීම ප්‍රතික්ෂේප කිරීමෙන් පසු ආණ්ඩුක්‍රම ව්‍යවස්ථාවේ 161 වගන්තිය, 257(01) වගන්තිය හා එක්ව කියවීමට අනුව මොවුන් නිදහස් කිරීමට තමන්ට නීත්‍යානුකූල බලයක් නොමැති බවය.", "URL": "https://sinhala.adaderana.lk/news.php?nid=18402", "Category": null, "Parent URL": null}