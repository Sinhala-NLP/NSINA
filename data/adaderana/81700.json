{"Source": "Adaderana", "Timestamp": "December 18, 2017 11:37 am", "Headline": "මුලතිව් ඉඩම් සාමාන්‍ය වැසියන්ට නිදහස් කරන්න යයි", "News Content": "මුලතිව් දිස්ත්‍රික්කයේ ආරක්ෂක අංශ වෙත අවශ්‍ය කරන රජයේ ඉඩම් ප්‍රමාණය ලබා ගැනීමෙන් පසු හමුදාව විසින් තවදුරටත් ප්‍රයෝජනයට ගෙන ඇති සාමාන්‍ය වැසියන්ට අයත් ඉඩම් ප්‍රමාණ නිදහස් කිරීමට කටයුතු කරන බව මුලතිව් දිස්ත්‍රික් ලේකම් රූපවතී කේතීස්වරන් මහත්මිය පවසයි. ඒ සඳහා අවශ්‍ය ඉඩම් ප්‍රමාණය මණීමේ කටයුතු මේ වන විට සිදු කරමින් සිටින බව ඇය පවසයි. මුලතිව් දිස්ත්‍රික්කයේ කේපාපිලව් ප්‍රදේශයේ ඉඩම් අක්කර 158ක බිම් බෝම්බ ඉවත් කර තමා වෙත ලබාදී ඇති බව සඳහන් කළ දිස්ත්‍රික් ලේකම්වරිය එම ඉඩම් ලබන 28 වනදා ජනතාවට ලබා දෙන බව ප්‍රකාශ කළේය. මුලතිව් දිස්ත්‍රික්කයේ යළි පදිංචි කිරීම සඳහා මේ වන විට පවුල් 168ක් තෝරාගෙන තිබේ. ඔවුන්ට ඉන්දීය නිවාස යෝජනා ක්‍රමය යටතේ රුපියල් ලක්ෂ 12ක් වටිනා ස්ථීර නිවාස ලබාදීමට පියවර ගෙන ඇති බව ද දිස්ත්‍රික් ලේකම් රූපවතී කේතීස්වරන් මහත්මිය සඳහන් කළේය.", "URL": "https://sinhala.adaderana.lk/news.php?nid=81700", "Category": null, "Parent URL": null}