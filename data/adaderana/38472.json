{"Source": "Adaderana", "Timestamp": "October 29, 2013 06:01 pm", "Headline": "  පොදුරද සමුළුව වෙනුවෙන් ඉන්දීය රජයට එරෙහි පෙත්සමක් ඉවතට", "News Content": "ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය සමුළුවට ඉන්දියාව සහභාගී නොවිය යුතු බවට ඉන්දීය අධිකරණයකට ඉදිරිපත් කෙරුණු පෙත්සමක් අද ඉවතදැමූ බවට විදෙස් මාධ්‍ය උපුටා දක්වයි. සංවේදනාවන් හා මනෝභාවයන් නීතිමය විධිවිධානවලට හේතු කාරණා නොවන බවත්, ඉන්දියානු විදේශ ප්‍රතිපත්තියට ඇඟිලිගැසීමට අධිකරණයට බලයක් නොමැති බවත් මැඩ්රාස් මහාධිකරණය අද(29) මෙම පෙත්සම ඉවත දමමින් පෙන්වාදී තිබේ. මෙම පෙත්සම ඉදිරිපත් කරන ලද සරස්වතී ගෝවින්දරාජ් නමැති අය අධිකරණයට කරුණු දක්වමින් පවසා ඇත්තේ හ්‍රී ලංකාවේ ද්‍රවිඩ ජනයා විවිධාකාරයෙන් වධහිංසාවට ලක්වන බවයි. ඒ හේතුවෙන් ශ්‍රී ලංකාවේ පැවැත්වෙන පොදුරාජ්‍ය මණ්ඩලයීය සමුළුවට ඉන්දියාව සහභාගීවීම තුළින් ඉන්දියාවේ කීර්ති නාමයට හානිවන බව හා වැරදි හැඟවුමක් ලෝකයට ලබාදෙන බව පෙත්සම්කරු විසින් පවසා තිබේ. එහෙත් ශ්‍රී ලංකාව තුළ ද්‍රවිඩ ජනයාට සිදුවන අකටයුතුකම් පිළිබඳ පෙත්සමේ කරුණු අන්තර්ගත වුවද, ඉන්දියාව විසින් සමුළුව නියෝජනය කිරීමෙන් සිදුවන හානිය පිළිබඳ කරුණු දක්වා නැති බව කියැවෙයි.", "URL": "https://sinhala.adaderana.lk/news.php?nid=38472", "Category": null, "Parent URL": null}