{"Source": "Adaderana", "Timestamp": "June 16, 2015 02:20 pm", "Headline": "ඉදිරියේදී ලේ වලට වඩා වටිනාකමක් ජලයට ලැබෙයි", "News Content": "ඉදිරියේදී ලේ වලට වඩා වටිනාකමක් ජලයට ලැබෙනු ඇතැයි ජනපති මෛත්‍රිපාල සිරිසේන මහතා කියයි.වෙනත් රටවලට සාපේක්ෂ ස්වභාවික සම්පත් වල පිහිටීම අතින් ශ්‍රී ලංකාවට වැදගත් ස්ථානයක් හිමිවන බවද ඒ මහතා පෙන්වාදෙයි.“ සුවබර දිවියකට - ජලය සනීපාරක්ෂාව සහ ස්වස්ථතාවය “ යන තේමාව යටතේ බත්තරමුල්ල අපේ ගම පරිශ්‍රයේ පැවැති දකුණු ආසියාතික ශිෂ්‍ය සමුළුව අමතමින් ජනාධිපති මෛත්‍රිපාල සිරිසේන මහතා මේ බව කියා සිටියේය.ලොව සංවර්ධනය වූ රටවල ජලය කළමනාකරණයට ඇත්තේ එක් ආයතනයක් වුවද අපේ රටේ පමණක් ඒ සඳහා ආයතන කිහිපයක්ම ඇති බවද ඔහු පෙන්වාදුන්නේය.රට අභ්‍යන්තරයේ සිට ගංඟා 103ක් මුහුදට ගලාගෙන යන බවත්, ජල කළමනාකරණය කිරීමේ දුර්වලතා නිසා නියං වැනි තත්ත්වවලට මුහුණදීමේදී ගැටලු මතුව ඇති බවත්, හෙතෙම එහිදී කියා සිටියේය.එම අවස්ථාවට අධ්‍යාපන ඇමති අකිල විරාජ් කාරියවසම්, නාගරික සංවර්ධන ඇමති රවුෆ් හකීම්, නියෝජ්‍ය ඇමති දුනේෂ් ගන්කන්ද, ආපදා කළමනාකරණ ඇමති ඒ.එච්.එම් ෆවුසි හා ළමා කටයුතු රාජ්‍ය ඇමතිනි රෝසි සේනානායක මහත්මිය ඇතුළු පිරිසක් එක්ව සිටියහ.", "URL": "https://sinhala.adaderana.lk/news.php?nid=52035", "Category": null, "Parent URL": null}