{"Source": "Adaderana", "Timestamp": "March 21, 2012 09:13 am", "Headline": "රෝහල් 20 ක හෙද හෙදියන් අද ලෙඩවෙයි", "News Content": "දිවයිනේ ප්‍රධාන රෝහල් 20 ක හෙද හෙදියන් අද(21) ලෙඩ නිවාඩු වාර්තා කිරීමේ වෘත්තීය සමිති ක්‍රියාමාර්ගයක නියැලෙන බව සමස්ත ලංකා හෙද සංගමයේ‍ ලේකම් සිසිර සේනාරත්න මහතා පවසයි. දීර්ඝ කාලයක් පුරා හෙද සේවාව සම්බන්ධව පවතින ගැටලු පිළිබඳව වරින්වර විවිධ අවස්ථාවලදී සෞඛ්‍ය බලධාරීන් දැනුවත් කළ ද එම ගැටලු විසඳීම සඳහා අවශ්‍ය පියවර නොගැණුනු බව ඒ මහතා පෙන්වාදෙයි. එමනිසා එම ගැටලු විසඳාගැනීමේ මූලික පියවරක් ලෙස ලෙඩ නිවාඩු වාර්තා කිරීමේ වෘත්තීය සමිති ක්‍රියාමාර්ගයකට යාමට සිදුවූ බව අද දෙරණ වෙත අදහස් දක්වමින් සේනාරත්න මහතා ප්‍රකාශ කළේය. කෙසේවෙතත් රෝහල්වල කණිෂ්ඨ කාර්යය මණ්ඩලවල ඉල්ලීම් සියල්ලටම මුදල් අමාත්‍යාංශය සමඟ එක්ව විසඳුම් ලබා දී ඇති බව සෞඛ්‍ය අමාත්‍යාංශය පවසයි. අදාළ කාර්යය මණ්ඩල නිල ඇඳුම් මසා ගැනීමට මැහැම් කුලිය වශයෙන් ලබා දුන් රුපියල් 500 ක දීමනාව ඇතුළුව රුපියල් 8000 ක මුදලක් ලබාදීමට පියවර ගෙන ඇති බව එම අමාත්‍යාංශය පෙන්වා දෙයි. අනතුරු දීමනාව ද රුපියල් 100 සිට 150 දක්වා ද ඉහළ නැංවීමට කටයුතු කර ඇති බව සෞඛ්‍ය අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=22941", "Category": null, "Parent URL": null}