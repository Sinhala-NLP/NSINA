{"Source": "Adaderana", "Timestamp": "March 14, 2012 02:08 pm", "Headline": "අත්බෝම්බයක් ළඟ තිබුණාට බරපතළ වැඩ සහිතව වසර 4 ක් හිරේ", "News Content": "අත්බෝම්බයක් ළඟ තබාගැනීම සම්බන්ධයෙන් ඉදිරිපත් කර තිබූ චෝදනාවලට වරද පිළිගත් විත්තිකරුවෙකුට කොළඹ මහාධිකරණය බරපතළ වැඩ සහිත වසර 4ක සිරදඬුවමක් නියම කර තිබේ. 2006 වසරේ දෙසැම්බර් මස 27 වැනි දින දෙහිවල දී අත්අඩංගුවට ගත් විත්තිකරු සතුව තිබී අත්බෝම්බයක් හමුවූ බවට නීතිපතිවරයා විසින් ඔහුට එරෙහිව චෝදනා ගොනු කර තිබුණි. එම නඩුව අද කැඳවූ අවස්ථාවේ විත්තිකරු වරද පිළිගැනීම හේතුවෙන් මහාධිකරණ විනිසුරු සුනිල් රාජපක්ෂ මහතා අදාළ දඩුවම පමුණුවා තිබේ. අදාළ වසර 4ක සිරදඬුවමට අමතරව රුපියල් දස දහසක දඩ මුදලක් ද නියම කළ විනිසුරුවරයා එම දඩ මුදල නොගෙවන්නේ නම් විත්තිකරුට එරෙහිව තවත් මාස 12 ක සිරදඬුවමක් නියම කරන බව සඳහන් කළේය. මෙම නඩු විභාගය අතරතුර අනාවරණය වී ඇත්තේ විත්තිකරුට එරෙහිව පෙර වැරදි 12 ක් තිබෙන බවයි.", "URL": "https://sinhala.adaderana.lk/news.php?nid=22794", "Category": null, "Parent URL": null}