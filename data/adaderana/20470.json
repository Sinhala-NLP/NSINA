{"Source": "Adaderana", "Timestamp": "December 5, 2011 09:10 am", "Headline": "කුවෙට් ගිහින් අසරණ වූවන් යළි යළිත් හාම්පුතුන්ට විකුණලා", "News Content": "කුවේට් රටට ගොස් එහි දී හාම්පුතුන්ගෙන් සිදුවන තාඩන පීඩන හේතුවෙන් රැකවරණ පතා තානාපති කාර්යාලය වෙත පැමිණෙන කාන්තාවන් යළි කුවේට් ජාතිකයින්ට අළෙවි කිරීමේ ජාවාරමක් අනාවරණය වී තිබේ. එරට පිහිටි ශ්‍රී ලංකා තානාපති කාර්යාලයේ ස්ථාපිත කර ඇති සුරක්ෂා මැදුරේ මේ වන විටත් එසේ තාඩන පීඩන වලට ලක් වූ ගෘහ සේවිකාවන් 500 දෙනෙකු පමණ සිටින බව සඳහන්වේ. කෙසේ වුවත් මෙසේ පිළිසරණ පතා පැමිණෙන කාන්තාවන් කිසියම් පිරිසකගේ මැදිහත් වීමෙන් යළි ගෘහ සේවය සඳහා කුවේට් ජාතිකයින්ට අළෙවි වන බවට තානාපති කාර්යාල නිලධාරීන් විසින් අනාවරණය කර ගෙන තිබේ. සුරක්ෂා මැදුරේ සුළු සේවකයෙකු ලෙස සේවය කළ පුද්ගලයෙකු විසින් ශ්‍රී ලාංකික කාන්තාවන් කුවේට් ජාතිකයින්ට මුදලට අළෙවි කරන ආකාරය තවත් ශ්‍රී ලාංකිකයින් පිරිසක් විසින් වීඩීයෝ ගත කර තිබේ. අනතුරුව එම වීඩීයෝ පටය කුවේට් හි ශ්‍රී ලංකා තානාපති කාර්යාලය වෙත භාර දීමෙන් අනතුරුව සිදු කළ පරීක්ෂණයේ දී මෙම ජාවාරම අනාවරණය වී ඇත.", "URL": "https://sinhala.adaderana.lk/news.php?nid=20470", "Category": null, "Parent URL": null}