{"Source": "Adaderana", "Timestamp": "November 23, 2015 11:12 am", "Headline": "උමා ඔය ව්‍යාපෘතියෙන් පීඩාවට පත්වූවන්ට දුන්නු සහන විමසයි", "News Content": "උමා ඔය ව්‍යාපෘතියෙන් පීඩාවට පත් වූවන්ට සහන සැලසීමට මෙතෙක් ගෙන ඇති ක්‍රියාමාර්ග පැහැදිලි කරන ලෙස ශ්‍රේෂ්ඨාධිකරණය රජයට දැනුම්දී තිබේ.අදාළ ව්‍යාපෘතියෙන් පීඩාවට පත් වූවන් පිරිසක් ඉදිරිපත් කළ මූලික අයිතිවාසිකම් පෙත්සමක් අද කැඳවූ අවස්ථාවේදී අගවිනිසුරු ප්‍රමුඛ ත්‍රිපුද්ගල විනිසුරු මඩුල්ලක් විසින් එම දැනුම්දීම සිදු කළ බව අද දෙරණ අධිකරණ වාර්තාකරු සඳහන් කරයි.පෙත්සම අද කැඳවූ අවස්ථාවේදී, පීඩාවට පත් වූවන්ට සහන සැලසීමට අමාත්‍ය මණ්ඩලය මගින් තීරණ කිහිපයක් ගෙන ඇති බව රජයේ නීතිඥවරයා අධිකරණය හමුවේ පෙන්වා දුන්නේය.එහෙත් අදාළ කරුණ සම්බන්ධයෙන් පැහැදිලිතාවක් නොමැති බව පෙත්සම්කාර පාර්ශවය පෙන්වාදීමෙන් පසු ජනවාරි 14 වන දින සහන සම්බන්ධ වාර්තාවක් ඉදිරිපත් කරන ලෙස ශ්‍රේෂ්ඨාධිකරණය රජයේ නිතිඥවරයාට නියම කර තිබේ.", "URL": "https://sinhala.adaderana.lk/news.php?nid=55264", "Category": null, "Parent URL": null}