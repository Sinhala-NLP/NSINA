{"Source": "Adaderana", "Timestamp": "June 8, 2017 12:56 pm", "Headline": " ගත වු පැය 24 තුළ රිය අනතුරු රැසක්", "News Content": "ගතවු පැය 24 තුළ ප්‍රදේශ කිහිපයක සිදුවු රිය අනතුරුවලින් පුද්ගලයින් හත් දෙනෙකු මියගොස් තිබේ. අනුරාධපුර, කවරක්කුලම මාර්ගයේ යතුරුපැදියක් කැබ් රථයක මුහුණට මුහුණ ගැටීමෙන් අද(08) අලුයම සිදුවු අනතුරකින් යතුරුපැදිකරු මියගොස් ඇති බව පොලීසිය පවසයි. මියගොස් ඇත්තේ මාතලේ රන්මුතුගම ප්‍රදේශයේ පදිංචිව සිටි 29 හැවිරිදි අයෙකු වන අතර ඔහු අනුරාධපුර පොලිස් ස්ථානයට අනුයුක්ත පොලිස් නිලධාරියෙකු බව වාර්තා වෙයි. අනතුර සිදුකළ කැබ් රථය පළාගොස් ඇති බව සඳහන් වෙයි. කුඹුක්ගැටේ ප්‍රදේශයේ දී යතුරුපැදි දෙකක් එකිනෙක ගැටීමෙන් සිදුවු අනතුරකින් එක් පැදිකරුවෙකු මියගොස් තිබේ. 72 හැවිරිදි පුද්ගලයෙකු අනතුරෙන් මියගොස් ඇති අතර අනෙක් පැදිකරු සහ පසුපැදිකරුවෙකු බරපතල තුවාල ලබා කුරුණෑගල රෝහලේ ප්‍රතිකාර ලබන බව පොලීසිය සඳහන් කළේය. කැස්බෑව විදුලි සංඥා පුවරුව අසල දී යතුරුපැදියක් ලොරි රථයක ගැටීමෙන් සිදුවු අනතුරකින් යතුරුපැදිකරු මියගොස් තිබෙනවා. අනුරාධපුර, ශාවස්ත්‍රිපුර පොදු සුසාන භූමිය අසල දී සිදුවු තවත් අනතුරකින් 30 හැවිරිදි කාන්තාවක් මියගොස් තවත් කුඩා දරුවෙකු තුවාල ලබා ඇති බව පොලීසිය පවසයි. කහවත්ත, වැල්ලදුර ප්‍රදේශයේ දී ත්‍රීරෝද රථයක් මාර්ගය අසල සිටි කාන්තාවකගේ සහ කැබ් රථයක ගැටීමෙන් ද අනතුරක් සිදුව තිබේ. අනතුරෙන් තුවාල ලැබු කාන්තාව ත්‍රීරෝද රථ රියදුරු සහ එහි සිටි තවත් පුද්ගලයෙකු තුවාල ලබා ඇති අතර රත්නපුර රෝහලට ඇතුළත් කිරීමෙන් අනතුරුව කාන්තාව මියගොස් ඇති බව පොලීසිය සඳහන් කළේය. මේ අතර දෙහිවල සහ පෑලියගොඩ ප්‍රදේශවල දී දුම්රියේ ගැටීමෙන් පුද්ගලයින් දෙදෙනෙකු මියගොස් තිබේ. වනවාසල සහ කැළණිය දුම්රිය ස්ථාන අතර ප්‍රදේශයේදී 42 හැවිරිදි පුද්ගලයෙකු ශීඝ්‍රගාමී දුම්රියක ගැටීමෙන් මියගොස් ඇති අතර දෙහිවල මුහන්දිරම් පාර අසල දී 37 හැවිරිදි පුද්ගලයෙකු මරදාන සිට මාතර බලා ධාවනය වු ශීඝ්‍රගාමී දුම්රියේ ගැටීමෙන් මියගොස් ඇති බව පොලීසිය පවසයි.", "URL": "https://sinhala.adaderana.lk/news.php?nid=74031", "Category": null, "Parent URL": null}