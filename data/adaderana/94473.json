{"Source": "Adaderana", "Timestamp": "August 16, 2018 06:46 am", "Headline": "ග්‍රාම නිලධාරීන්ට සේවා ව්‍යවස්ථාවක් ලඟදීම", "News Content": "සේවා ව්‍යවස්ථාවක් නොමැතිව ගැටළු රැසකට මුහුණ දී සිටින ග්‍රාම නිලධාරීන් වෙනුවෙන් සේවා ව්‍යවස්ථාවක් සකස්කර තිබෙන බවත් එය ඉතා නුදුරු දිනක ක්‍රියාත්මක කිරීමට කටයුතු යොදන බවත් ස්වදේශ කටයුතු අමාත්‍ය වජිර අබේවර්ධන මහතා පවසයි. අමාත්‍යවරයා මේ බව කියා සිටියේ පසුගිය දා හික්කඩුව ප්‍රාදේශීය ලේකම් කොට්ඨාසයේ නිල සෙවණ කාර්යාල අටක් විවෘත කිරීමේ උත්සවයට සහභාගී වෙමිනි. ග්‍රාම නිලධාරීවරුන්ගේ වෘත්තීය සමිති සියල්ල සමඟ සාකච්ඡා කර ඔවුන්ගෙන් සේවා ව්‍යවස්ථාවක් සඳහා යෝජනා එකතු කරමින් විශේෂ කමිටුවක් මගින් සේවා ව්‍යවස්ථාවක් කෙටුම්පත් කර තිබේන බවද අමාත්‍යවරයා පැවසීය. ඉදිරියෙදි මේ කෙටුම්පත් කල සේවා ව්‍යවස්ථාව අමාත්‍ය මණ්ඩල අනුමැතිය සඳහා ඉදිරිපත් කරන බවත් ග්‍රාම නිලධාරී සේවා ව්‍යවස්ථාව ස්ථාපිත කළාට පසු මේ සේවයේ ගැටලු බොහොමයක් විසඳාගැනීමට හැකියාව ලැබෙන බවත් අමාත්‍යවරයා සඳහන් කළේය. වජිර අබේවර්ධන අමාත්‍යවරයා එහි දී වැඩිදුරටත් කියා සිටියේ සේවා ව්‍යවස්ථාවක් නොමැති වීම හේතුවෙන් වැටුප් විෂමතා ගැටලු පවා මතුවී තිබූ බවය. එමෙන්ම ග්‍රාම නිලධාරීන් ශ්‍රේණිගත කිරීමේදී හා උසස්වීම් ලබාදීමේ දී ඇතිවන ගැටලු ද සේවා ව්‍යවස්ථාවක් සකස් කිරීමෙන් නිරාකරණය වන බව ද ග්‍රාම නිලධාරී සේවය වඩාත් කාර්යක්ෂම වන බව ද අමාත්‍යවරයා පැවසීය.", "URL": "https://sinhala.adaderana.lk/news.php?nid=94473", "Category": null, "Parent URL": null}