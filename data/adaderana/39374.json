{"Source": "Adaderana", "Timestamp": "December 6, 2013 12:27 pm", "Headline": "පිලිපීනයට ලංකාවෙන් සහන කණ්ඩායමක් ", "News Content": "පිලිපීනයේ හයියාන් සුළි කුණාටුවෙන් විපතට පත්වූවන්ට සහන සැලසීම සඳහා විශේෂ වෛද්‍ය කණ්ඩායමක් යොමුකරවීමට පියවර ගෙන තිබේ. ජනාධිපති මහින්ද රාජපක්ෂ මහතාගේ ඉල්ලීමකට අනුව සෞඛ්‍ය අමාත්‍ය මෛත්‍රීපාල සිරිසේන මහතා විසින් අදාළ තීරණය ගෙන ඇති බව වාර්තා වෙයි. ඒ අනුව 23 දෙනෙකුගෙන් සමන්විත වෛද්‍ය කණ්ඩායමක් අද(06) දිනයේ පිලිපීනය බලා පිටත්ව යාමට නියමිතය. එම පිරිසට වෛද්‍යවරුන්, හෙදියන්, සහය කාර්යය මණ්ඩල නිලධාරීන් ඇතුළු පිරිසක් අයත් වෙයි. ඔවුන් ඊයේ(05) ජනාධිපති මහින්ද රාජපක්ෂ මහතා හමුවු බව සෞඛ්‍ය අමාත්‍යාංශය පවසයි. පසුගිය මාසයේ පිලිපීනයට බලපෑ හයියාන් සුළි කුණාටුව හේතුවෙන් පුද්ගලයින් 5000කට වැඩි පිරිසක් මියගිය අතර 26,000ක් පමණ තුවාල ලබා තිබුණි. පුද්ගලයින් මිලියන තුනයි දශම අටක් පමණ අවතැන්ව සිටින බව වාර්තාවෙයි.", "URL": "https://sinhala.adaderana.lk/news.php?nid=39374", "Category": null, "Parent URL": null}