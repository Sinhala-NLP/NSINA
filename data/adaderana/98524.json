{"Source": "Adaderana", "Timestamp": "November 1, 2018 06:44 am", "Headline": "වායුගෝලයත් කැලඹෙයි", "News Content": "දිවයින ආසන්න පහළ වායුගෝලයේ පවතින කැළඹිලි ස්වභාවය හේතුවෙන් දිවයිනේ වැසි තත්ත්වයේ වැඩිවීමක් අද දිනයේ බලාපොරොත්තු විය හැකි බව කාලගුණ විද්‍යා දෙපාර්තමේන්තුව නිවේදනය කරයි. ඒ අනුව දිවයිනේ බොහෝ ප්‍රදේශවල අහස වලාකුළුවලින් බරව පවතියි. දිවයිනේ බොහෝ ප්‍රදේශවල වැසි හෝ ගිඟුරුම් සහිත වැසි ඇති විය හැකි බවද කාලගුණ අංශ සඳහන් කරයි. ඇතැම් ස්ථානවල, විශේෂයෙන් උතුරු, උතුරු මැද, නැගෙනහිර, වයඹ හා මධ්‍යම පළාත්වල ඇතැම් ස්ථානවල මිලිමීටර 100ක පමණ තරමක තද වැසි ඇති විය හැකියි. සෙසු පළාත්වල ඇතැම් ස්ථානවල මිලිමීටර 75 පමණ තරමක වැසි ඇති විය හැකි අතර, බස්නාහිර, සබරගමුව සහ මධ්‍යම පළාත්වල සමහර ප්‍රදේශවල උදෑසන කාලයේ දී මීදුම් සහිත තත්ත්වයක් ඇති විය හැකි බව කාලගුණ අංශ සඳහන් කරයි. තාවකාලික තද සුළං හා අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස ද කාලගුණ විද්‍යා දෙපාර්තමේන්තුව පවසයි.", "URL": "https://sinhala.adaderana.lk/news.php?nid=98524", "Category": null, "Parent URL": null}