{"Source": "Adaderana", "Timestamp": "April 28, 2015 09:03 am", "Headline": "නේපාලයට ගිය යානය එහෙන් ඇවිත් - තවත් කණ්ඩායමක් පිටත්වීමට සුදානම්!", "News Content": "ශ්‍රී ලංකාවේ සිට සහන සේවා රැගෙන නේපාලයට ගිය ශ්‍රී ලංකා ගුවන් හමුදාවට අයත් යානය නේපාලයෙන් මෙරටට පැමිණීමට ගුවන්ගත වී තිබේ.අදාළ ගුවන් යානයේ ශ්‍රී ලාංකිකයින් 46 දෙනෙකු සිටින බව නේපාලයේ ශ්‍රී ලංකා තනාපති ඩබ්ලිව්. ඒ සෙනවිරත්න මහතා පැවසුවේය.නේපාලයට බලපෑ භූ කම්නයෙන් විපතට පත් ජනතාවට අවශ්‍ය භාණ්ඩ රැගෙන මෙම ගුවන්යානය පසුගිය ඉරිදා උදෑසන 5.20ට පමණ දිවයිනෙන් පිටත්ව ගියේය.කෙසේවෙතත් අදාළ ගුවන්යානය එදින රාත්‍රී දිවයිනට පැමිණිමට නියමිතව තිබු අතර එම යානයේ කාර්මික දෝෂයක් හේතුවෙන් ලංකාවට පැමිණීම කල්ගත විය.මේ අතර භූමිකම්පාවෙන් පීඩාවට පත්ව සිටින නේපාල වැසියන්ගේ සහන සේවා කටයුතු සඳහා තවත් කණ්ඩායම් කිහිපයක් එරටට යැවීමට සැලසුම් කර තිබේ.අග්‍රාමාත්‍ය කාර්යාලය සඳහන් කළේ අදාළ කණ්ඩායම් ඉදිරි දින කිහිපය තුළ නේපාලය බලා පිටත්ව යාමට නියමිත බවයි. භූමිකම්පාවෙන් පීඩාවට පත්ව සිටින නේපාල වැසියන් සඳහා මෙරට පළමු සහන සේවා කණ්ඩායම පසුගිය ඉරිදා දින මෙරටින් පිටත්ව ගියේය.ඔවුන් මේ වන විටත් අදාළ සහන සේවා කටයුතු ආරම්භ කර ඇති බව අදාළ සහන සේවා කණ්ඩායමේ නායක මේජර් ජනරාල් මෛත්‍රී ඩයස් මහතා සඳහන් කළේය. නේපාලයේ කත්මන්ඩු අගනුවරට කිලෝමීටර් 60ක් ඈතින් පිහිටි දොලල්ගාඩ් නම් දුෂ්කර ගම්මානයේ කුඩාරම්වල රැඳී සිටිමින් සහන සේවා කටයුතු ආරම්භ කර ඇති බව ඔහු පවසයි.", "URL": "https://sinhala.adaderana.lk/news.php?nid=50948", "Category": null, "Parent URL": null}