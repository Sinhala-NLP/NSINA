{"Source": "Adaderana", "Timestamp": "April 5, 2019 10:11 am", "Headline": "කතක් විසින් මෙහෙයවූ නිධන් කොල්ලයක් මාට්ටු-3ක් අත්අඩංගුවට", "News Content": "කාන්තාවක් විසින් මෙහෙයවන ලද නිධන් කොල්ලයක් පිළිබඳ ලද තොරතුරු මත දඹුල්ල පොලිස් විශේෂ කාර්යය බලකා නිලධාරීන් සිදුකළ වැටලීමකින් සැකපිට පුද්ගලයන් 3ක් සහ ගල්විදින මෙවලම් අත්අඩංගුවට ගෙන තිබේ. ඊයේ (04) දින දඹුල්ල මාතලේ ප්‍රධාන මාර්ගයේ නාලන්ද උඩුදෙනිය වාසුවිලා හෝටල් හන්දිය ප්‍රදේශයේ පුද්ගලික ඉඩමක පිහිටි ගලක මෙසේ නිධානයක් හාරමින් සිටින බවට දඹුල්ල පොලිස් විශේෂ කාර්යය බලකා අණදෙන නිලධාරී පොලිස් පරීක්ෂක ජීවක බණ්ඩාර මහතාට ලැබුණු තොරතුරක් පොලිස් කණ්ඩායමක් මේ වැටලීම සිදුකර තිබේ. නාලන්ද උඩුදෙනිය ප්‍රදේශයේ සංචාරක හෝටල් හිමි කාන්තාවක් විසින් කණ්ඩායමක් යොදවා එම කාන්තාවගේම හෝටලයේ කාමරවල එම පිරිසට නවාතැන් ලබාදී හෝටලයේ විදුලි මීටරයෙන් වයර් යොදාගෙන විදුලි බලයෙන් ක්‍රියාත්මක කරන යාන්ත්‍රික මෙවලම් යොදා කළු ගලක් අඩි 20ක් පමණ හාරා ඇති බව පොලීසිය ප්‍රකාශ කර ඇත. වැටලීම සිදු කළ අවස්ථාවේ නිධන් හාරමින් සිටි පිරිසක් පැනගිය බවත් පුද්ගලයන් තිදෙනකු අල්ලා ගැනීමට හැකිවූ බව පොලීසිය ප්‍රකාශ කර ඇති බව අද දෙරණ වාර්තාකරු ප්‍රකාශ කර සිටියි. සැකකාර කාන්තාව ද පලා ගොස් ඇති අතර අත්අඩංගුවට ගත් අයගෙන් ප්‍රශ්න කිරීමේදී කාන්තාව නිධානය හාරමින් සිටින පිරිසට උපදෙස් ලබාදෙන වීඩියෝ ද පට ජංගම දුරකතනයක තිබී සොයාගෙන ඇත. අත්අඩංගුවට පත් පිරිසගෙන් ප්‍රශ්න කිරීමේදී හෙළිවී ඇත්තේ මේ ස්ථානයේ ගල් කුහරය තුළ විශාල ගල් දොරක් තිබෙන බවත් ඒ තුල වස්තුවක් තිබෙන බවට විශ්වාස කොට කාන්තාව සමඟ එක්වී නිධානය ගැනීමට උත්සාහ කළ බවයි. අත්අඩංගුවට ගත් තිදෙනා අනුරාධපුර සහ දියබෙදුම ප්‍රදේශයේ පදිංකරුවන් බවත් එම පිරිස හා අත්අඩංගුවට පත් ගල්විදින යන්ත්‍ර ,වෙඩිබෙහෙ, පුජා භාණ්ඩ, උදලු, යකඩ කටු වයර් ආදී උපකරණ, නාවුල පොලීසියට බාරදෙන බව දඹුල්ල පොලිස් විශේෂ කාර්යය බලකා අණදෙන නිලධාරියෙක් ප්‍රකාශ කර ඇත. දඹුල්ල පොලීසිය සිද්ධිය පිළිබඳ වැඩිදුර පරීක්ෂණ මෙහෙයවයි.", "URL": "https://sinhala.adaderana.lk/news.php?nid=107426", "Category": null, "Parent URL": null}