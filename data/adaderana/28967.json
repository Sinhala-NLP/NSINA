{"Source": "Adaderana", "Timestamp": "November 6, 2012 05:20 pm", "Headline": "දෝෂාභියෝගයට එරෙහිව පා ගමන්වලින් ඵලක් නෑ", "News Content": "අගවිනිසුරු ආචාර්ය ශිරාණි බණ්ඩාරනායක මහත්මියට එරෙහිව ඉදිරිපත් වී ඇති දෝෂාභියෝග යෝජනාව සම්බන්ධයෙන් උද්ඝෝෂණ ව්‍යාපාර, පා ගමන් පැවැත්වීමෙන් ඵලක් නොවන බවත් ඊට අදාළ පාර්ලිමේන්තු තේරීම් කාරක සභාවේදී අදහස් දැක්වීමට සුදානම් බවත් එක්සත් ජාතික පක්ෂය පවසයි. මෙම දෝෂාභියෝග යෝජනාවට අදාළව පාර්ලීමේන්තු තේරීම් කාරක සභාවේදී අදහස් දැක්වීමට සුදානමින් සිටින්නේ යැයි එම පක්ෂයේ මහලේකම් තිස්ස අත්තනායක මහතා කොළඹදී අද (06) පැවැති මාධ්‍ය හමුවකදී සඳහන් කළේය. පොදුරාජ්‍ය මණ්ඩලයීය පාර්ලිමේන්තු සම්ප්‍රදායට අනුව මේ සම්බන්ධයෙන් කටයුතු කළ යුතු බව එහිදී තිස්ස අත්තනායක මහතා පෙන්වාදුන්නේය. විශේෂයෙන් ලබන වසරේදී පොදුරාජ්‍ය මණ්ඩලයීය රටවල පාර්ලිමේන්තු සැසිවාරය ශ්‍රී ලංකාවේදී පැවැත්වෙන බැවින් පාර්ලිමේන්තු තේරීම් කාරක සභාවේදී මීට අදාළව ලබාදෙන තීරණය වැදගත් වන බව ඔහු සඳහන් කළේය. ඒ අනුව තේරීම් කාරක සභාවේදී ලබාදෙන තීරණය කෙරෙහි පොදුරාජ්‍ය මණ්ඩලයීය රටවල අවධානය යොමු වන බවත් එහිදී යම් ආකාරයකට අසාධාරණ තීන්දුවක් ලබාදෙන්නේ නම් එය ශ්‍රී ලංකාව සම්බන්ධයෙන් යහපත් තත්ත්වයක් නොවනු ඇති බවත් මන්ත්‍රීවරයා පෙන්වාදුන්නේය.", "URL": "https://sinhala.adaderana.lk/news.php?nid=28967", "Category": null, "Parent URL": null}