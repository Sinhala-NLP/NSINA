{"Source": "Adaderana", "Timestamp": "January 26, 2016 11:28 am", "Headline": "වකුගඩු ජාවාරමට සෞඛ්‍ය අමාත්‍යංශ නිලධාරීනුත් හවුල්?", "News Content": "ශ්‍රී ලංකාව හා ඉන්දියාව අතර පවත්නා බව කියන වකුගඩු ජාවාරමට අදාළව පරීක්ෂණ සිදුකරන ඉන්දීය පොලිස් වාර්තා අනුව ඊට සෞඛ්‍ය අමාත්‍යංශ නිලධාරීන්ගේ සහයද ලැබී ඇති බව තහවුරු වී තිබේ.ශ්‍රී ලංකාවේ නීතියට අනුව වකුගඩු මුදලට අලෙවි කිරීම තහනම් බැවින් සෞඛ්‍ය බලධාරීන්ගේ ත්‍රිපුද්ගල කමිටුවක් හමුවේ තමන් ස්වේච්ඡා‍වෙන් වකුගඩු ලබාදෙන බවට තහවුරු කළ යුතුව ඇති බව නල්ගොණ්ඩා පොලීසිය විසින් අත්අඩංගුවට ගනු ලැබූ සුරේෂ් නැමැත්තා පොලීසියට කටඋත්තර ලබාදෙමින් පවසා ඇත.වෛද්‍යවරුන් දෙදෙනෙකු හා ‍සෞඛ්‍ය අමාත්‍යංශ නිලධාරීයෙකු මෙම කමිටුව නියෝජනය කරන බවත්, වකුගඩු බද්ධ කිරීමේ ශල්‍ය කර්මයට අවසර ලබාදීම සඳහා මෙම කමිටුවට අ.ඩො 500 ක් හෙවත් රු.33,000 ක පමණ මුදලක් අල්ලස් ලෙස ලබාදීමට සිදුවුණු බවත් සුරේෂ් නමැත්තා පවසා ඇතැයි හින්දු පුවත්පත උපුටා දක්වයි.අදාළ වකුගඩු මිලදී ගනු ලබන තැනැත්තා විසින් වකුගඩු මුදලට විකුණන ලද තැනැත්තෙකු වූ සුරේෂ්ට ලබාදෙන මුදලින් මෙලෙස අල්ලස් ලෙස දී ඇති මුදල 1%ක් පමණක් බව තහවුරු වී ඇතැයි විමර්ශන පිරිස් හින්දු පුවත්පතට ප්‍රකාශ කර තිබේ.ඉන්දියාවේ මෙන් ශ්‍රී ලංකාවේ වකුගඩු බද්ධ කිරීම්වලට අදාළ නීති ශක්තිමක් නොවන බැවින් බොහෝ ඉන්දියානුවන් ශ්‍රී ලංකාවට පැමිණ මෙම කටයුත්ත සිදුකිරීමට උත්සාහ ගන්නා බව වාර්තා වේ.වකුගඩු අවශ්‍යතා ඇති පුද්ගලයා විසින් රු. ලක්ෂ 30 පමණ මුදලක් ජාවාරම්කරුට ගෙවිය යුතු බවත්, එයින් ලක්ෂ 15 ක පමණ මුදල් රෝහල් කළමනාකාරිත්වයට ගෙවිය යුතු බවත්, වකගඩු ලබාදෙන පුද්ගලයාට හිමිවන්නේ ලක්ෂ 5ක පමණ මුදලක් පමණක් බවත් ඉතිරිය ජාවාරම්කරුට හිමිවන බවත් මෙම වාර්තා මගින් තහවුරු වන බව හින්දු පුවත්පත වැඩිදුරටත් අනාවරණය කරයි.", "URL": "https://sinhala.adaderana.lk/news.php?nid=56658", "Category": null, "Parent URL": null}