{"Source": "Adaderana", "Timestamp": "March 18, 2015 04:09 pm", "Headline": "පන්සලේ ත්‍රීවිලරය සොරාගත්තාට දඬුවම් ලැබුණාද?", "News Content": "මහනුවර, තල්වත්ත ප්‍රදේශයේ දී ත්‍රිරෝද රථයක් සොරකම් කර පළායමින් සිටියදී එම ත්‍රිරෝද රථය අනතුරකට ලක්වීමෙන් එහි ගමන් කළ තරුණයෙකු මියගොස් තිබේ.අනතුරින් ත්‍රිරෝද රථයේ ගමන් ගත් තවත් තරුණයින් දෙදෙනෙකු බරපතළ තුවාල ලබා ඇති බව පොලිසිය සඳහන් කළේය.මහනුවර, බූවැලිකඩ ප්‍රදේශයේ විහාරස්ථානයක නතර කර තිබූ මෙම ත්‍රිරෝද රථය අද අළුයම අදාළ තරුණයින් තිදෙනා විසින් සොරකම් කර ඇති බව සඳහන්ය.ත්‍රිරෝද රථය රැගෙන යමින් සිටිය දී මහනුවර, මහියංගණය මාර්ගයේ තෙල්වත්ත ප්‍රදේශයේ දී ඉදිරියෙන් පැමිණි ටිපර් රථයක ගැටී අනතුරට ලක්ව ඇත.අනතුරින් මියගොස් ඇත්තේ ත්‍රිරෝද රථයේ පිටුපස ගමන් ගත් 24 හැවිරිදි තරුණයෙකි.බරපතළ තුවාල ලැබූ 23 හැවිරිදි සහ 24 හැවිරිදි අනෙක් තරුණයින් දෙදෙනා ප්‍රතිකාර සඳහා මහනුවර මහ රෝහලට ඇතුළත් කර ඇති බව පොලිසිය පැවසුවේය.", "URL": "https://sinhala.adaderana.lk/news.php?nid=50059", "Category": null, "Parent URL": null}