{"Source": "Adaderana", "Timestamp": "September 10, 2018 11:25 am", "Headline": "පෙම්සුව විඳින අතරේ වෙච්ච දෙයක්", "News Content": "පෙම්සුව විඳීමට එන ආදරවන්තයින්ගේ මුදල් හා ජංගම දුරකතන සොරා ගන්නා සංවිධානාත්මක කල්ලියක පුද්ගලයන් දෙදෙනෙකු සැකපිට ගලේවෙල පොලීසිය මඟින් අත්අඩංගුවට ගෙන තිබේ. ඊයේ(09) ගලේවෙල දේවහුව ජලාශය ආසන්නයේ පෙම්සුව විඳිමින් සිටි ජෝදුවකගෙන් ලැබුණු තොරතුරක් මත ගලේවෙල පොලීසියේ ස්ථානාධිපතිවරයා ඇතුළු කණ්ඩායමක් සිදුකළ ගවේෂණයකදී මෙම සැකකරුවන් දෙදෙනා අත්අඩංගුවට ගැනීමට හැකි වූ බව අප වාර්තාකරු පවසයි. අත්අඩංගුවට ගන්නා අවස්ථාවේදී දේවහුව ජලාශය ආසන්නයේ පෙම්සුව විදිමින් සිටි ජෝඩුවක සතු රුපියල් 500ක මුදල් සහ ඔවුන්ගේ ජංගම දුරකථනය සොරා ගෙන තිබුණු බවත් ඔවුන් දෙදෙනා සතුව එම රුපියල් 500 සහ ජංගම දුරකථනය ද සොයා ගැනීමට හැකිවූ බව ගලේවෙල පොලීසියේ ස්ථානාධිපති පොලිස් පරීක්ෂක නිලංග ප්‍රනාන්දු මහතා සඳහන් කරයි ගලේවෙල දඹුල්ල සීගිරිය ආදී ප්‍රදේශවල විශේෂයෙන් රජයේ නිවාඩු දිනයන් හිදී විවිධ ස්ථානවල සැඟවී පෙම් සුව විඳින ජෝඩු සිටින ස්ථානවල රැඳී සිටිමින් ඔවුන් බියගන්වා මෙසේ මුදල් පැහැරගැනීම කාලයක සිට සිදුකරන බවත් එමෙන්ම ඇතැම් අවස්ථාවලදී මෙම ජාවාරම්කරුවන් සිවිල් පොලිස් නිලධාරීන් ලෙස පෙනීසිටිමින් නිවෙස් වලට හොර රහසේ පෙම් සුව විඳීමට එන ජෝඩු බියගන්වා ඔවුන් සතු රන් මාල මිල මුදල් සහ ජංගම දුරකථන පැහැරගැනීමේ ජාවාරමක නිරතව ඇති බව පරීක්ෂණවලදී හෙළි වී තිබේ. මෙවැනි සිදුවීම් රැසක් පසුගිය දිනවල සීගිරිය මෙන්ම දඹුල්ල පොලිස් බල ප්‍රදේශයන් හි දී ද වාර්තා විණි. මෙලෙස අත්අඩංගුවට ගත් පුද්ගලයන් දෙදෙනා ගලේවෙල මාදිපොල ප්‍රදේශයේ සහ සියඹලා ගස්වල ප්‍රදේශයේ පදිංචිකරුවන් බව පොලීසිය කියයි. දේවහුව ජලාශයේ නිවාඩු දිනයන්හි විශේෂයෙන් උපකාරක පන්ති යන මුවාවෙන් පෙම් සුව විඳීම සඳහා විශාල පිරිසක් පැමිණෙමින් සිටින බවත් දෙමව්පියන් මේ පිළිබඳව දැඩි අවධානය යොමු කොට තම දරුවන් ආරක්ෂා කිරීමේ වැඩපිළිවෙලක් ක්‍රියාත්මක කළ යුතු බවත් පොලීසිය ජනතාවගෙන් ඉල්ලීමක් ද කර සිටිති. මෙසේ අත්අඩංගුවට ගත් සැකකරුවන් දෙදෙනා සහ අත්අඩංගුගත් මුදල් ජංගම දුරකථන දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිත බව පොලීසිය සඳහන් කරයි ගලේවෙල පොලිසියේ ස්ථානාධිපති පොලිස් පරීක්ෂක නිලංග ප්‍රනාන්දු මහතාගේ උපදෙස් පරිදි අපරාධ විමර්ශන අංශයේ නිලධාරීහු පරීක්ෂණ පවත්වති. (දඹුල්ල-කාංචන ආරියදාස)", "URL": "https://sinhala.adaderana.lk/news.php?nid=95854", "Category": null, "Parent URL": null}