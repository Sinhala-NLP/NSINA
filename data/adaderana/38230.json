{"Source": "Adaderana", "Timestamp": "October 19, 2013 12:28 pm", "Headline": "හමුදාවේ සෘජු සම්බන්ධයක් නෑ - චෝදනා ලැබූවන්ට නීතිය ක්‍රියාත්මකයි", "News Content": "උතුරු නැගෙනහිර ප්‍රදේශවල දෙමළ කාන්තාවන්ට සිදුවන හිංසනවලට ආරක්ෂක අංශ සාමාජිකයින් ඍජුවම සම්බන්ධ බවට එල්ල වන චෝදනා යුද හමුදාව ප්‍රතික්ෂේප කරයි. පසුගිය දින වල විදෙස් මාධ්‍ය සඳහන් කර තිබුණේ උතුරු නැගෙනහිර ප්‍රදේශ වල කාන්තාවන් විවිධ හිංසන වලට ලක්වන බවය. ඒ සඳහා ආරක්ෂක අංශ සාමාජිකයින් ඍජුවම සම්බන්ධ බවට ද ඔවුන් තොරතුරු වාර්තා කර තිබුණි. කෙසේ වෙතත් එල්ල වන එම චෝදනා තරයේ ප්‍රතික්ෂේප කරන බව යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසුරිය මහතා සඳහන් කරයි. අදාළ විදෙස් මාධ්‍ය ආයතන වෙත නිවේදනයක් නිකුත් කරමින් ඔහු මේ බව පවසා ඇත. කෙසේ වෙතත් උතුරු නැගෙනහිර ප්‍රදේශ වල සිදුවු ඇතැම් සිද්ධීන් වලට ආරක්ෂක අංශ සාමාජිකයින් සම්බන්ධ බවට තොරතුරු අනාවරණය වු බව සඳහන් කරන යුද හමුදා මාධ්‍ය ප්‍රකාශකවරයා සඳහන් කර ඇත්තේ ඔවුන්ට එරෙහිව මේ වන විටත් නීතිමය ක්‍රියාමාර්ග ගෙන ඇති බවයි. එමෙන්ම ලැබී ඇති තවත් පැමිණිලි සම්බන්ධයෙන් විමර්ශන ආරම්භ කර ඇති බව ද ඔහු සඳහන් කර ඇත.", "URL": "https://sinhala.adaderana.lk/news.php?nid=38230", "Category": null, "Parent URL": null}