{"Source": "Adaderana", "Timestamp": "July 8, 2019 09:09 am", "Headline": "සහරාන්ගේ අනුගාමිකයින්ට කරන්න තිබ්බේ දඬුවම් කිරීම නෙමෙයි පුනරුත්තාපනය කිරීමයි-රතන හිමි", "News Content": "ආණ්ඩුව ජාතිවාදයට මුවාවි ත්‍රස්තවාදි ක්‍රියාවන් වසන් කිරිමට උත්සහ කරන බව පාර්ලිමේන්තු මන්ත්‍රී පුජ්‍ය අතුරලියේ රතන හිමියන් පවසයි. ගාල්ල ප්‍රදේශයේ පැවති මාධ්‍ය හමුවකට එක් වෙමින් උන්වහන්සේ ඒ බව සඳහන් කළේය. සහරාන් නැමැති ත්‍රස්ත සැකකරුවාගේ දේශනවලට සම්බන්ධ වු තුන් හාරදහසකට වඩා නාමලේඛන සහිතව හමුව ඇති බවත්, විශේෂයෙන් ජාතික තව්හීද් ජමාද් සංවිධානයේ දිස්ත්‍රික් හා ප්‍රාදේශීය පිරිස අත්අඩංගුවට ගෙන ආණ්ඩුව කළ යුතුව තිබුණේ ඔවුන්ට දණ්ඩ නීති සංග්‍රහය යටතේ නඩු පැවරීම නොවන බව ද උන්වහන්සේ වැඩිදුරටත් පැවසීය. ආණ්ඩුව කළ යුතුව තිබුණේ ඔවුන්ට කිසිදු දඬුවමක් ලබා නොදී මාස තුනක පුනරුත්තාපනය කිරීමක් බව ද රතන හිමියන් පැවසීය. ඒ පිළිබඳ ආණ්ඩුවට කිසිදු දැක්මක් නොතිබුණු බව ද පැවසු උන්වහන්සේ, ජාති වාදය ඇවිලී යන නිසාවෙන් ත්‍රස්තවාදී ක්‍රියා වසන් කිරීමට රජය උත්සහ දරන බව ද කියා සිටියේය. උදාහරණයක් වශයෙන් කුරුණෑගල රෝහලේ වෛද්‍ය ෂාෆි පිළිබඳ සිදුවීම අපරාධ විමර්ශන අංශය විසින් යට ගැසීමට විශාල උත්සහයක් ගන්නා බව ද උන්වහන්සේ පැවසීය. වැඩබලන පොලිස්පතිවරයාට ලිපියක් මඟින් මේ බව දැනුම් දී ඇති බවත් පැවසු රතන හිමියන් මේ ගැන සොයා බලා පරීක්ෂණයක් සිදු කිරීම ඔහුගේ වගකීමක් බව ද සඳහන් කළේය. ඒ පරීක්ෂණයේ ප්‍රතිඵල තමා බලාපොරොත්තු වන බවත් පැවසු රතන හිමියන් ඊළඟ නඩු දිනයේ දීත් වෛද්‍යවරයා නිදහස් කිරීමට නම් පොලිස් දෙපාර්තමේන්තුව කටයුතු කරන්නේ එය බරපතළ ප්‍රශ්නයක් බව ද පැවසීය.", "URL": "https://sinhala.adaderana.lk/news.php?nid=113617", "Category": null, "Parent URL": null}