{"Source": "Adaderana", "Timestamp": "November 16, 2015 12:26 pm", "Headline": "ඇල්බට් අයිස්ටයින් කියයි මට පිස්සු කියලා!", "News Content": "මෛත්‍රිපාල සිරිසේන ජනාධිපතිවරයා එක්සත් ජනතා නිදහස් සන්ධානයේ නායකත්වයේ ඉන්නා තුරු ඔහු සමග මැතිවරණයකට නොයන බව පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල පවසයි.යමක් එකම තියරියට කරලා වෙනස් ප්‍රතිඵල දකින්න එපා යැයි ඇල්බට් අයිස්ටයින් පවා කියා ඇති බවත්, ජනවාරී 8 හා අගෝස්තු 17 මැතිවරණවලින් එම තියරිය සනාථ වූ බවත්, ඒ නිසා ඔහුගේ නායකත්වයෙන් ඉදිරි පළාත් පාලන මැතිවරණයට තරඟ නොකිරීමට තීරණයක් ගෙන අවසන් බව ඒ මහතා කියයි.මේ නිසා රෑ වැටුණු වලේ දවල් වැටීමට බැරි බවත්, එසේ වුවහොත් ඇල්බට් අයින්ස්ටයින් පවා කියයි මට පිස්සු කියා යැයිද මන්ත්‍රීවරයා සඳහන් කරයි.ප්‍රසන්න රණතුංග හා කුමාර වෙල්ගම මන්ත්‍රීවරු පවා මෛත්‍රීගේ නායකත්වය යටතේ ඉදිරි පළාත් පාලන මැතිවරණයට ගියහොත් අපිට දිනන්න බැරි බව පවසා ඇතැයිද අද පැවැති මාධ්‍ය හමුවකදී මාධ්‍යවේදියෙකු ඇසූ ප්‍රශ්නයකට පිළිතුරු ලෙස හෙතෙම කියා සිටියේය.ඒ අනූව සන්ධානයට ආදරයක් ඇති නම් මෛත්‍රීපාල ජනාධිපතිවරයාගෙන් ඉල්ලා සිටින්නේ එහි නායකත්වයෙන් අස්වන ලෙස යැයිද හෙතෙම එහිදී පැවසීය.එසේම දුමින්ද දිසානායක ඇමතිවරයා විසින් ඒකාබද්ධ විපක්ෂය සංවිධානය කරන රැස්වීම්වලට නොයන්නැයි ශ්‍රීලනිප පාක්ෂිකයින්ට ලිපි මගින් දන්වා ඇති බව මාධ්‍යවේදියෙකු ඇසූ ප්‍රශ්නයකට පිළිතුරු ලෙස මන්ත්‍රීවරයා කියා සිටියේ “ඔවා දෙනු පරහට” බවයි.දුමින්ද දිසානායක හා මෛත්‍රිපාල සිරිසේන පක්ෂය ආක්‍රමණය කර පක්ෂය පරාජය කළවුන් බව ගම්මන්පිල මහතා පෙන්වාදුන්නේය.මේ අතර අධ්‍යාපන ඇමතිවරයා විසින් වවුචර් ක්‍රමයක් හඳුන්වාදෙමින් පාසල් සිසුන්ට නිල ඇඳුම් ලබාදීම නතර කිරීමට යන බවටද ඔහු චෝදනා කළේය.මේ තුළින් දේශීය ව්‍යාපාරිකයින් 3000ගේ පමණ රැකියා බිඳ වැටෙන බවත්, පාසල් නිල ඇඳුම් සඳහා ජනවාරී මිල ගණන් කැඳවිය යුතුව තිබියදී මැයි මාසය වන තුරු සිටියේ මන්දැයි අධ්‍යාපන ඇමතිගෙන් විමසන බවත්, හෙතෙම පැවසීය.එසේම ගෝලීය දෙමළ සන්ධානයේ නායක එමානුවෙල් පියතුමාට ශ්‍රී ලංකාවට පැමිණීමට අවසරදී ඇති බවත්, එය ජාතික ආරක්ෂාවට තර්ජනයක් නොවෙයි කියා සහතිකයක් දිය හැකිදැයි මන්ත්‍රීවරයා වැඩිදුරටත් ප්‍රශ්න කළේය.", "URL": "https://sinhala.adaderana.lk/news.php?nid=55122", "Category": null, "Parent URL": null}