{"Source": "Adaderana", "Timestamp": "March 1, 2019 07:23 pm", "Headline": "නේවි සම්පත් 15වනදා දක්වා යළි රිමාන්ඩ්", "News Content": "තරුණයන් 11 දෙනෙක් පැහැරගෙන ගොස් අතුරුදන් කිරීමේ සිද්ධිය සම්බන්ධ යෙන් අත්අඩංගුවට පත් හිටපු නාවික හමුදා නිලධාරියෙකු වන නිලන්ත සම්පත් මුණසිංහ හෙවත් නේවි සම්පත් ඇතුළු තිදෙනෙකු ලබන 15 වනදා දක්වා තවදුරටත් රක්ෂිත බන්ධනාගාරගත කිරීමට කොළඹ කොටුව වැඩබලන නිල නොලත් මහේස්ත්‍රාත් නීතීඥ දීමනී බැද්දේවෙල මහත්මිය අද (01) නියෝග කළේය. මේ අතර එම පැහැරගැනීම හා සම්බන්ධ සිද්ධි පිළිබඳ සියලු තොරතුරු හිටපු නාවික හමුදාපති අද්මිරාල් වසන්ත කරන්නාගොඩ මහතා දැනුවත්ව සිටි බවට සාක්ෂි ඉදිරිපත් වී ඇති නිසා සැකකරුවෙකු ලෙස ඔහු නම් කොට අධිකරණය හමුවට පැමිණවීමට නීතිපති දෙපාර්තුමේන්තුව උපදෙස් ලබා දී ඇති බවද අපරාධ පරීක්ෂණ දෙපාර්තුමේන්තුව අද අධිකරණයට දැනුම් දුන්නේය. එමෙන්ම මේ වන විට හිටපු නාවික හමුදාපතිවරයා අපරාධ පරීක්ෂණ දෙපාර්තමේන්තුව මඟහැර ඇති බවත් ඔහු ගොනුකොට ඇති මූලික අයිතිවාසිකම් පෙත්සම සම්බන්ධයෙන් ශ්‍රේෂ්ඨාධිකරණ නියෝගය ලැබුණු පසු ඔහු අත්අඩංගුවට ගෙන අධිකරණයට ඉදිරිපත් කිරීමට කටයුතු කරන බවද අපරාධ පරීක්ෂණ දෙපාර්තුමේන්තුවේ සමූහ මංකොල්ලාකෑම් විමර්ශන අංශයේ ස්ථානාධිපති පොලිස් පරීක්ෂක නිශාන්ත සිල්වා මහතා අධිකරණයට දැනුම් දී තිබේ.", "URL": "https://sinhala.adaderana.lk/news.php?nid=105304", "Category": null, "Parent URL": null}