{"Source": "Adaderana", "Timestamp": "March 28, 2011 10:06 am", "Headline": "ජනපති කොමිසමේ පරීක්ෂණ සිදුවන්නේ දේශපාලන වුවමනාවකටයි", "News Content": "උගත් පාඩම් හා ප්‍රතිසන්ධානය පිළිබඳ ජනාධිපති කොමිසම මගින් සිදුකරන පරීක්ෂණ රජයේ දේශපාලන වුවමනාවක් අනුව සිදුවන්නක් පමණක් බව එක්සත් ජාතික පක්ෂය පවසයි. අදාළ කොමිසම මගින් මෙරට ජාතික ප්‍රශ්නයට විසඳුමක් ලැබෙනු ඇතැයි විශ්වාස කළ නොහැකි බව එම පක්ෂයේ මහලේකම් තිස්ස අත්තනායක මහතා සඳහන් කරයි. අදාළ කොමිසම හමුවේ සාක්ෂිදීමට විපක්ෂ නායකවරයාට දැනුම් දී ඇති බව ප්‍රකාශ කළ ද එවැනි ආරාධනයක් මෙතෙක් ලැබී නොමැති බව අත්තනායක මහතා පෙන්වා දෙයි. මේ අතර උගත් පාඩම් හා ප්‍රතිසන්ධානය පිළිබඳ ජනාධිපති කොමිසම කල්මුණ ‍ප්‍රදේශයේ ජනතාවගෙන් සාක්ෂි සටහන් කරගෙන තිබේ. ඊයේ(27) දිනයේ දී කොමිසම මගින් වාචික සාක්ෂි 20ක් පමණ ලබාගත් බව උගත් පාඩම් හා ප්‍රතිසන්ධානය පිළිබඳ ජනාධිපති කොමිසමේ මාධ්‍ය අධ්‍යක්ෂ ලක්ෂ්මන් වික්‍රමසිංහ මහතා ප්‍රකාශ කළේය. ත්‍රස්තවාදී ප්‍රහාරවලට ලක්වු පවුල් රැසක පුද්ගලයින් මෙම සාක්ෂි ලබාදී තිබේ. ඊට අමතරව ලිඛිත සාක්ෂි 400ක් පමණ ද එම ප්‍රදේශයෙන් ලැබුණු බව ලක්ෂ්මන් වික්‍රමසිංහ මහතා සඳහන් කළේය.", "URL": "https://sinhala.adaderana.lk/news.php?nid=15120", "Category": null, "Parent URL": null}