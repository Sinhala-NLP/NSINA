{"Source": "Adaderana", "Timestamp": "June 25, 2014 11:35 am", "Headline": "නාවික හමුදාවේ මහපුටුව වෙනස්වෙයි", "News Content": "රියර් අද්මිරාල් ජයන්ත පෙරේරා මහතා වයිස් අද්මිරාල් තනතුරට උසස් කර හෙතෙම ශ්‍රී ලංකා නාවික හමුදාවේ නව නාවික හමුදාපතිවරයා‍ වශයෙන් පත්කිරීමට තීරණය කර තිබේ. ඒ අනූව ඔහු එම තනතුරේ රාජකාරී ලබන මස 1වැනිදා සිට ආරම්භ කිරීමට නියමිත බව වාර්තා වේ. නාවික හමුදාපතිවරයා ලෙස මේ දක්වා කටයුතු කරමින් සිටින්නේ ජයනාත් කොළඹගේ මහතාය. කොළඹ තර්ස්ටන් විදුහලේ ආදි සිසුවෙකු වන ජයන්ත පෙරේරා මහතා නාවික හමුදා සේවයට එක්ව ඇත්තේ 1978 අගෝස්තු මස 23දාය. හෙතෙම බස්නාහිර හා දකුණු නාවික විධාන බාර අණදෙන නිලධාරියා ලෙස ද කටයුතු කර ඇති අතර මානුෂිය මෙහෙයුම සමයේදී නැගෙනහිර කලාපය බාර නියෝජ්‍ය අණදෙන්නා වශයෙන්ද කටයුතු කර ඇත.‍ එසේම නාවික ජයන්ත පෙරේරා මහතා නාවික හමුදා ප්‍රධාන කාර්ය මණ්ඩලයේද තනතුරු රැසක් දරා ඇති අයෙකි. පෙරේරා මහතා නාවික හමුදා ප්‍රධාන කාර්ය මණ්ඩලයට එක්ව ඇත්තේ 2013 ජූලි 05 වැනිදාය. ඒ අනූව එහි නාවික මෙහෙයුම් විශේෂ බලකායේ අධ්‍යක්ෂ, නාවික අවි අංශ‍ෙය් අධ්‍යක්ෂ, නාවික බුද්ධි අංශයේ නියෝජ්‍ය අධ්‍යක්ෂ, නාවික පුහුණ ඒකකයේ නියෝජ්‍ය අධ්‍යක්ෂ, මාධ්‍ය ප්‍රකාශක ඇතුළු තනතුරු රැසක්ම ඔහු විසින් දරා ඇත.", "URL": "https://sinhala.adaderana.lk/news.php?nid=44217", "Category": null, "Parent URL": null}