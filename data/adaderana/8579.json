{"Source": "Adaderana", "Timestamp": "May 23, 2010 04:47 pm", "Headline": "ලෝක නායකයෝ ඉන්දියාවට ශෝකය පළ කරති", "News Content": "පුද්ගලයින් 158 දෙනෙකුට මරු කැඳවමින් දකුණු ඉන්දියාවේ සිදුවූ ගුවන්යානා අනතුර සම්බන්ධයෙන් ලෝක නායකයින් සිය ශෝකය පළ කර තිබේ. චීන අග්‍රාමාත්‍ය වෙන්ජියබාවෝ සහ පකිස්ථාන අග්‍රාමාත්‍ය යූසුෆ් රාසා ගිලානි මෙලෙස ශෝකය පළ කර පිරිසට අයත් වෙති.. තම අසල්වැසි රාජ්‍යයේ සිදුවූ මෙම ව්‍යසනය සම්බන්ධයෙන් පෞද්ගලිකව සහ පකිස්ථාන රජ‍ය වෙනුවෙන් මියගිය පුද්ගලයින්ගේ පවුල් වෙත ‍ශෝකය පළ කරන බව පකිස්ථාන අග්‍රාමාත්‍යවරයා සඳහන් කළේය. රුසියානු ජනාධිපති දිමිත්‍රි මෙද්වදිව් සහ බංග්ලාදේශ නායිකා ෂෙයික් හසීනා ද සිද්ධිය සම්බන්ධයෙන් ශෝකය පළ කර තිබේ. ඉන්දියාවේ අමෙරිකානු තානාපති ‍තිමති ජේ රෝමර් සඳහන් කර ඇත්තේ මේ සම්බන්ධයෙන් ඉන්දියාවට උපකාර කිරීමට තම රට සූදානම් බවයි. ඩුබායිහි සිට මැංගලෝර් ගුවන්තොටුපළ දක්වා ගමන් කරමින් සිටි අදාළ මගී ගුවන් යානය ‍ගොඩබැස්සවීමට ආසන්නව තිබියදී ඊයේ අනතුරට පත්විය. යානය තුළ සිටි සියලු මගීන් ගල්ෆ් කලාපයේ රටවල රැකියා සඳහා පිටත්ව තම මව් රට බලා පැමිණෙමින් සිටි ඉන්දීය ජාතිකයින් බවයි වාර්තා වේ. මේ වන විට ගුවන්යානයේ දත්ත ඇතුළත් කළු පෙට්ටිය සොයාගෙන ඇති අතර අනතුර සම්බන්ධයෙන් විශේෂ විමර්ශනයක් ආරම්භ කර තිබේ.", "URL": "https://sinhala.adaderana.lk/news.php?nid=8579", "Category": null, "Parent URL": null}