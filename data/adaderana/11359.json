{"Source": "Adaderana", "Timestamp": "October 8, 2010 09:18 am", "Headline": "රාධාක්‍රිෂ්ණන් කඳුරට ජනතා පෙරමුණට එක්වෙයි", "News Content": "පාර්ලිමේන්තු මන්ත්‍රී වී. රාධාක්‍රිෂ්ණන් මහතා කඳුරට ජනතා පෙරමුණට එක්වීමට තීරණය කර තිබේ. ඊයේ(07) පස්වරුවෙහි එම පෙරමුණේ නායිකා ශාන්තිනී දේවි චන්ද්‍රසේකරන් මහත්මිය සමග කොළඹදී පැවති සාකච්ඡාවෙන් පසුව මෙම තීරණයට එළඹි බව රාධාක්‍රිෂ්ණන් මහතා සඳහන් කළේය. තමන් වෙත කඳුරට ජනතා පෙරමුණේ දේශපාලන අංශ නායකත්වය ලබාදීමට ද මෙම සාකච්ඡාවේදී එකඟත්වය පළවූ බව ඒ මහතා කියා සිටියේය. එළඹෙන 21 වනදායින් පසු නිල වශයෙන් කඳුරට ජනතා පෙරමුණට එක්වන බව ද රාධාක්‍රිෂ්ණන් මහතා ප්‍රකාශ කළේය. ලංකා කම්කරු කොංග්‍රසයේ නුවරඑළිය දිස්ත්‍රික් පාර්ලිමේන්තු මන්ත්‍රීවරයෙකු වූ වී. රාධක්‍රිෂ්ණන් මහතා පාර්ලිමේන්තුව තුළ ස්වාධීන මන්ත්‍රීවරයෙකු ලෙස කටයුතු කිරීමට පසුගියදා තීරණය කර තිබිණි. මහ මැතිවරණයෙන් පසු තමන් වෙත නියෝජ්‍ය අමාත්‍යධුරයක් ලබාදෙන ලෙස පක්ෂයෙන් ඉල්ලීමට පක්ෂය කිසිදු ප්‍රතිචාරයක් නොදැක්වීම හා ඉන්පසු පක්ෂයේ ක්‍රියාකාරකම් සඳහා තම දායකත්වය ලබා නොගැනීම මෙම තීරණයට හේතු වූ බව රාධාක්‍රිෂ්ණන් මහතා සඳහන් කරනු ලැබීය.", "URL": "https://sinhala.adaderana.lk/news.php?nid=11359", "Category": null, "Parent URL": null}