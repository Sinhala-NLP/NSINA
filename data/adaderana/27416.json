{"Source": "Adaderana", "Timestamp": "September 14, 2012 04:48 pm", "Headline": "මානව හිමිකම් සාධාරණ විය යුතුයි-බ්ලේක්", "News Content": "දකුණු හා මධ්‍යම ආසියානු කටයුතු පිළිබඳ අමෙරිකානු රාජ්‍ය ලේකම් රොබට් ඕ.බ්ලේක් මහතා මෙරට විදේශ කටයුතු අමාත්‍යවරයා, ආරක්ෂක අමාත්‍යවරයා, ජනාධිපති ලේකම්වරයා සහ දෙමළ ජාතික සන්ධානයේ නායකයින් සමඟ වෙන් වෙන් වශයෙන් සාකච්ඡා පවත්වා තිබේ. එහිදී එල්.එල්.ආර්.සී වාර්තාවේ වන කරුණු ක්‍රියාත්මක කිරීමේ වැදගත්කම සාකච්ඡාවට ලක්වී ඇතැයි සඳහන්ය. තවද උතුරේ හමුදා පාලනය අඩු කිරීම මෙන්ම මානව හිමිකම්වලට ගරු කිරීමේ වැදගත්කම ද හෙතෙම එහිදී පෙන්වා දී ඇත. වසර 30 ක් පුරාවට පැවති යුධමය වාතාවරණය නිමා වී වසර 3 ක් වනවිට රටෙහි පවත්නා මානව හිමිකම් තත්ත්වය පිළිබඳ වඩා සාධාරණ සහ විනිවිදභාවයකින් යුතු පරීක්ෂණයක් පැවැත්විය යුතු බව හෙතෙම පවසයි. පළාත්වල බලය බෙදීමේ දී දෙමළ ජාතික සන්ධානය සහ ආණ්ඩුව අතර සාකච්ඡා පැවැත්විය යුතු බව ඔහු වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=27416", "Category": null, "Parent URL": null}