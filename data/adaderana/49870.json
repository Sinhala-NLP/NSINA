{"Source": "Adaderana", "Timestamp": "March 10, 2015 08:46 pm", "Headline": "මහබැංකු අධිපති බෑණාගේ ගනුදෙනුව ගැන පරීක්ෂණ සී.අයි.ඩීයට දිය යුතුයි", "News Content": "ජනතා මුදල් බෑණාට තෑගි දුන් මහ බැංකු අධිපතිගේ වැඩ තහනම් කොට පරීක්ෂණ කටයුතු සී. අයි. ඞීයට භාර දිය යුතුව ඇති බව ජාතික නිදහස් පෙරමුණ පවසයි.එම පක්ෂයේ දේශපාලන මණ්ඩල සභික පියසිරි විජේනායක මහතා අද (10) බත්තරමුල්ල පක්ෂ මූලස්ථානයේ පැවති මාධ්‍ය හමුවකදී මේ බව කියා සිටියේය. එහිදී වැඩිදුරටත් අදහස් දැක්වූ පියසිරි විජේනායක මහතා මෙසේද පැවසීය. ‘‘අද වන විට යහපාලනයේ නිරුවත හෙළිදරව් වෙමින් පවතිනවා. මාදුළුවාවේ සෝභිත හිමි, රාජිත සේනාරත්න, චම්පික රණවක, රනිල් වික‍්‍රමසිංහ යන මහත්වරුන් පොදු අපේක්‍ෂක මෛත‍්‍රීපාල සිරිසේන මහතා බලයට ගෙන ඒමේදී කියා සිටියේ කුමක්ද? \"මේ රට වංචාවෙන්, දූෂණයෙන්, හොරුන්ගෙන් පිරී තිබේ. රාජපක්‍ෂ පවුල රට පාලනය කරනු ලැබේ. මේ තත්ත්වය වෙනස් කරන්න පොදු අපේක්‍ෂකයා දිනවන්න\" කියලයි. අදට යහපාලනය ඇරඹිලා දින 59යි. සිදුව ඇත්තේ කුමක්ද? රනිල් වික‍්‍රමසිංහ මහතා ඇතුළු සුළුතර එක්සත් ජාතික පක්‍ෂ පාර්ලිමේන්තු මන්ත‍්‍රී කණ්ඩායම විසින් විධායක බලය සියතට ගෙන අත්තනෝමතික ලෙස කටයුතු කිරීමක් නොවෙයිද? එදා මහින්ද රාජපක්‍ෂ මහතාට මේ අය චෝදනා කළේ අසීමිත ලෙස බලය යොදාගෙන පවුල් පාලනයක් රැගෙන යන බවටයි. මහින්ද රාජපක්‍ෂ මහතාට මේ රටේ ජනතාව විධායක ජනාධිපති බලය ලබාදී තිබුණා. අද ජනාධිපතිවරයා යටතේ තිබූ රාජ්‍ය ආයතන ඇතුළු දෙපාර්තමේන්තු සියල්ල ව්‍යවස්ථාවට පටහැනිව, පාර්ලිමේන්තුවේ බහුතර බලයක් නොමැතිව අගමැති ධුරයට පත් කළ රනිල් වික‍්‍රමසිංහ යටතට රැගෙන තිබෙනවා. එදා රාජපක්‍ෂ පවුලේ පාලනයක් තිබුණා කිව්වා. අද තියෙන්නේ රනිල් වික‍්‍රමසිංහ පවුලේ පාලනයක් නොවෙයිද? රුවන් විජේවර්ධන හා රජිව් විජේසිංහ ප‍්‍රබල රාජ්‍ය අමාත්‍ය ධුරවලින් පිදුම් ලැබුවේ, රනිල් වික‍්‍රමසිංහගේ මස්සිනාවරු නිසා නොවේද? අනෙකුත් එජාප පාර්ලිමේන්තු මන්ත‍්‍රීවරු 43 දෙනා අමාත්‍ය ධුර ලබාගෙන තම පවුල් තර කිරිමේ දේශපාලනයක් නොවෙයිද කරන්නේ? අකිල විරාජ් කාරියවසම් අධ්‍යාපන අමාත්‍යවරයා මෑත ඉතිහාසය තුළ නොවූ විරූ තක්කඩිකමක් කරලා, අධ්‍යාපන අමාත්‍යාංශය සතුව තිබූ අනධ්‍යයන කාර්ය මණ්ඩල තනතුරු 500ක් තම ආසනය වූ කුලියාපිටියේ ඥාති මිත‍්‍රාදීන්ට ලබා දී තිබෙනවා. මුදල් අමාත්‍යවරයකු සිටියත් මහ බැංකුව අද පවතින්නේ අගමැති රනිල් වික‍්‍රමසිංහ මහතා යටතේයි. රනිල් වික‍්‍රමසිංහ මහතා මහ බැංකු අධිපති ලෙස පත් කළේ සිංගප්පූරු පුරවැසියෙක්. එයා අද තමන්ගේ බෑණාට බිලියන ගණනින් තෑගි දෙනවා. මේක යහපාලනයද? මේ වංචාව ගැන සේවීම අපරාධ පරීක්ෂණ දෙපාර්තමේන්තුවට භාරදී නැහැ. අලූතින් පත්කළ ජනාධිපති පරීක්ෂණ කමිටුව මේ ගැන නිහඬයි. මේක මහ බැංකු ඉතිහාසය තුළ මහ බැංකු අධිපතිවරයකු සිදු කළ විශාලතම වංචාව. මහ බැංකු භාණ්ඩාගාර බැඳුම්කර වෙන්දේසියකදී මහ බැංකු අධිපති බෑණාට, අක‍්‍රමික ලෙස රුපියල් කෝටි 100ක(රුපියල් බිලියනයක) ණය මුදලක් ලබා ගැනීම සඳහා බැඳුම්කර නිකුතුවක් සිදුකර තිබුණා. අනුර දිසානායක මේ සිදුවීම ගැන ‘මී පැටියෙක්’ වගේ නිහඩයි. චම්පික රණවක ‘360 රූපවාහිනී වැඩසටහනේදී’ කියනවා, \"මේ චෝදනා ඔප්පු වෙලා නැහැ. ඒ නිසා මේ ගැන මොකුත් කියන්න බැහැ\" කියලා. දැන් මේ යහපාලකයෝ විපක්‍ෂ දේශපාලනඥයන්ගේ චරිත දූෂණය කරමින් මාධ්‍ය සංදර්ශනවලදී චෝදනා ඉදිරිපත් කරන්නේ ඒවා ඔප්පු වූ නිසාද? මේ දූෂිත ගනුදෙනුව පිළිබඳව පරීක්ෂණයක් කරනවානම් එහි පළමු පියවර ලෙස මහ බැංකු අධිපතිවරයාගේ වැඩ තහනම් කළ යුතුයි. ඔහුව පුටුවේ තියාගෙන මේ පිළිබඳව සිදුකරන ඊනියා ස්වාධීන පරීක්‍ෂණ ජනතාවට විහිළු සැපයීමක්. රනිල් වික‍්‍රමසිංහ මහත්තයා කියන්නේ අප්‍රේල් 23 වැනිදා තෙක් බලයේ ඉන්නවා කියලානේ. නමුත් ඔවුන්ට එසේ අපේ‍්‍රල් 23 වැනිදා තෙක්වත් බලයේ ඉන්න අයිතියක් නැහැ. රටේ ප‍්‍රධානතම මූල්‍ය ආයතනය බිඳ වට්ටමින් මෙබඳු මූල්‍ය අක‍්‍රමිකතාවක් සිදු කළ ආණ්ඩුවකට තවදුරටත් බලයේ ඉන්න බැහැ.", "URL": "https://sinhala.adaderana.lk/news.php?nid=49870", "Category": null, "Parent URL": null}