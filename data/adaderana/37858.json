{"Source": "Adaderana", "Timestamp": "October 2, 2013 01:05 pm", "Headline": "සන්ධාන මන්ත්‍රී හොරෙන්ම රට - නිවාඩු අනුමැතිය‍ට මන්ත්‍රීලා හරහට", "News Content": "කරුවලගස්වැව ප්‍රාදේශීය සභාවේ එක්සත් ජනතා නිදහස් සන්ධානයේ මන්ත්‍රී ඩබ්ලිව්.එම්.ගාමිණී සරත් කුමාර මහතා නිවාඩු ලබා නොගෙන රැකියාවක් සඳහා විදේශ ගතවී ඇති බව තබ්බෝව ප්‍රදේශයේ ජනතාව කියා සිටිති. පසුගිය කාලයේ තබ්බෝව ග්‍රාමීය රෝහලේ වෛද්‍යවරයා සමග ගැටුම් ඇති කර ගත් මෙම ප්‍රාදේශීය සභා මන්ත්‍රීවරයාට එරෙහිව පුත්තලම අධිකරණයේ හමුවේ නඩු කීපයක්ම තිබුණි. මන්ත්‍රීවරයාට එරෙහිව තමන් විසින් පවරා තිබු සියලුම නඩු මේ වනවිට අවසන් වී ඇති බව මේ සම්බන්දයෙන් කරන ලද විමසුමකදී කරුවලගස්වැව පොලීසියේ ස්ථානාධිපති පොලිස් පරීක්ෂක එල්.බී.අබේරත්න මහතා කියා සිටියි. ගාමිණී සරත් කුමාර ප්‍රාදේශීය සභා මන්ත්‍රීවරයා විදේශ ගත වීමට පෙර නිවාඩු අනුමත කරගෙන නොතිබුණු බවත්, ඔහු විදේශ ගත වීමෙන් පසුව නිවාඩු ඉල්ලුම් පතක් සභාවට යොමු කර තිබුණත් සෙසු මන්ත්‍රීවරුන් නිවාඩු අනුමත නොකළ බවත් මේ සම්බන්ධයෙන් අප වාර්තාකරු විසින් කරන ලද විමසුමකදී කරුවලගස්වැව ප්‍රාදේශීය සභාවේ සභාපති නීල් වීරසිංහ මහතා පවසා තිබේ. අදාල මන්ත්‍රීවරයා මාස 03 ක කාලයක් සභාවට නොපැමිණියහොත් මන්ත්‍රී ධූරය අහෝසි වන බවත්,එවිට ඒ සම්බන්ධයෙන් පක්ෂයේ මහා ලේකම්වරයා දැනුවත් කිරීමට තමන් සුදානමින් සිටින බවත් කරුවලගස්වැව ප්‍රාදේශීය සභාපතිවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=37858", "Category": null, "Parent URL": null}