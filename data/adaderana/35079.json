{"Source": "Adaderana", "Timestamp": "June 20, 2013 08:33 am", "Headline": " ශ්‍රී ලංකාවේ පොදුරද සමුළුවට ඔස්ට්‍රේලියාවේ පූර්ණ සහය", "News Content": "මේ වසරේ නොවැම්බර් මාසයේ ශ්‍රී ලංකාවේ පැවැත්වෙන පොදු රාජ්‍ය මණ්ඩලයීය රාජ්‍ය නායක සමුළුවට සම්පූර්ණ සහය ලබා දීමට ඔස්ට්‍රේලියානු රජය එකඟතාව පළ කර තිබේ. ඔස්ට්‍රේලියාවේ සංචාරයක නිරත වන විදේශ කටයුතු අමාත්‍ය ජී.එල් පීරිස් මහතා ඇතුළු ශ්‍රී ලාංකික නියෝජිත පිරිස හමුවූ අවස්ථාවේදී ඔස්ට්‍රේලියානු අග්‍රාමාත්‍ය ජුලියා ගිලාඩ් මෙම එකඟතාව පළ කර ඇති බව විදේශ කටයුතු අමාත්‍යංශය සඳහන් කරයි. ඔස්ට්‍රේලියාවේ කැන්බරාහි පාර්ලිමේන්තු සංකීර්ණයේ දී ඊයේ විදේශ කටයුතු අමාත්‍ය ජී.එල් පීරිස් මහතා ඇතුළු මෙරට නියෝජිතයින් ඔස්ට්‍රේලියානු අග්‍රාමාත්‍යවරිය හමුවී සාකච්ඡා පවත්වා ඇති බව සඳහන්ය. ශ්‍රී ලංකාවේ පැවැත්වෙන පොදු රාජ්‍ය මණ්ඩලයීය රාජ්‍ය නායක සමුළුවට සහභාගී වීමට බලාපොරොත්තුවෙන් සිටින බවත් එම වැඩසටහන සාර්ථක කර ගැනීමට අවශ්‍ය සම්පූර්ණ සහයෝගය ලබා දෙන බවත් ජුලියා ගිලාඩ් අග්‍රාමාත්‍යවරිය මෙහිදී සහතික වී තිබේ. ඊට අමතරව ඔස්ට්‍රේලියානු විදේශ කටයුතු අමාත්‍යවරයා සමග ද ජී.එල්.පීරිස් මහතා සාකච්ඡා පවත්වා ඇති බව විදේශ කටයුතු අමාත්‍යංශය සඳහන් කරයි. මෙවර පොදුරාජ්‍යය මණ්ලඩයීය සමුළුව සාර්ථක කර ගැනීම සඳහා 2011 වසරේ ඔස්ට්‍රේලියාවේ පර්ත් හි පැවති සමුළුවේ අත්දැකීම් හුවමාරු කර ගැනීමේ අරමුණින් ජ්‍යෙෂ්ඨ නිලධාරීන් දෙදෙනෙකු ඉදිරියේදී ශ්‍රී ලංකාවට එවීමට කටයුතු කරන බව මෙහිදී ඔස්ට්‍රේලියානු විදේශ අමාත්‍යවරයා පවසා තිබේ. දෙරට අතර ගුවන්සේවා ගිවිසුමක් අත්සන් කිරීම සහ උසස් අධ්‍යාපන ක්ෂේත්‍රය සම්බන්ධයෙන් ඉදිරියේදී ක්‍රියා කළ යුතු ආකාරය පිළිබඳව විදේශ අමාත්‍යවරුන් දීර්ඝ වශයෙන් සාකච්ඡා කර ඇති බව විදේශ කටයුතු අමාත්‍යංශය කියා සිටියි. මහාචාර්ය ජී.එල් පීරිස් මහතා මෙම සංචාරය තුළදී ඔස්ට්‍රේලියානු ආරක්ෂක අමාත්‍යයවරයා , කථානායකවරයා ඇතුළු එරට ප්‍රධාන පෙළේ රාජ්‍ය නායකයින් රැසක් සමග සාකච්ඡා පවත්වා තිබේ. මෙම සංචාරය සඳහා පාර්ලිමේන්තු මන්ත්‍රී නාමල් රාජපක්ෂ , ලොහාන් රත්වත්තේ , තිලංග සුමතිපාල සහ වසන්ත සේනානායක යන මහත්වරුන් සහභාගී වී සිටිති.", "URL": "https://sinhala.adaderana.lk/news.php?nid=35079", "Category": null, "Parent URL": null}