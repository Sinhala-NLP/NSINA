{"Source": "Adaderana", "Timestamp": "January 28, 2019 09:51 am", "Headline": "නාසි හමුදාවෙන් මිදුණු රුසියාව මතකය සමරයි", "News Content": "රුසියාවේ ලෙනින්ග්‍රාද් නගරය නාසි හමුදාවෙන් මුදාගැනීම සංකේතවත් කරමින් හමුදා පෙළපාලියක් පවත්වා තිබේ. ඊට හමුදා භටයන් 2500ක පමණ පිරිසක් එක්ව සිටි බව විදෙස් මාධ්‍ය වාර්තා කළේය. රුසියාවේ ලෙනින්ග්‍රාද් නගරය නාසි හමුදාවන්ගෙන් මුදාගෙන ඊයේ(27) දිනට වසර 75ක් සම්පූර්ණ විය. ඒ නිමිත්තෙන් වර්තමාන ශාන්ත පීටස්බර්ග් නගරයේදී හමුදා පෙළපාලියක් පවත්වා තිබේ. වර්තමානයේදී ශාන්ත පීටස්බර්ග් නගරය යනුවෙන් හඳුන්වන රුසියාවේ ලෙනින්ග්‍රාද් නගරය නාසි හමුදා විසින් වටලනු ලැබුවේ 1941 - 1944 කාලසීමාවේදීයි. මෙම සිදුවීම දීර්ඝතම මෙන්ම දරුණුතම වටලෑමක් ලෙසත් එරට ඉතිහාසයට එක්වී තිබේ. අදාළ කාලසීමාවේදී බෝම්බ ප්‍රහාරවලින් සහ කුසගින්නෙන් දහස් සංඛ්‍යාත පිරිසකට දිවි අහිමි විය. දින 872ක අඳුරු කාලය නිමා කරමින් ලෙනින්ග්‍රාද් නගරය යළි අත්පත් කරගැනීමට රුසියානු හමුදා සමත්වුණේ 1944 ජනවාරි 27 වනදා යි. එහි 75 වන සංවත්සරය සනිටුහන් කරමින් පැවති මෙම පෙළපාලියට හමුදා භටයන් 2500ක පමණ පිරිසක් එක්ව සිටියේය.", "URL": "https://sinhala.adaderana.lk/news.php?nid=103197", "Category": null, "Parent URL": null}