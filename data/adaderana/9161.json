{"Source": "Adaderana", "Timestamp": "June 22, 2010 03:40 pm", "Headline": "රංගේ ජනපති හමුවෙයි,ආණ්ඩුව 2/3 ට ළංවෙයි..?", "News Content": "පුත්තලම දිස්ත්‍රීක් එ.ජා.ප පාර්ලිමේන්තු මන්ත්‍රී පාලිත රංගේ බණ්ඩාර මහතා ඊයේ සවස ජනාධිපති මහින්ද රාජපක්ෂ මහතා හමුවී විශේෂ සාකච්ඡාවක් පවත්වා තිබේ. ඊයේ පස්වරුවේ අරලියගහ මන්දිරයේ දී සිය බිරිඳ සහ දරු දෙදෙනා කැටුව ගොස් ජනාධිපතිවරයා බැහැදුටු බවත්,එහිදී මැර ප්‍රහාරයකට ලක්ව තමන් රෝහල් ගතවී සිටියදී ජනාධිපතිවරයා දැක්වූ සහයට ස්තූති කළ බවද ජනාධිපති මාධ්‍ය අංශය නිකුත් කළ නිවේදනයක දැක්වේ. පාලිත රංගේ බණ්ඩාර මහතා හා ජනපති හමුව ඔහුගේ දේශපාලන දිවියේ වෙනසකට මං පාදනු ඇතැයි දේශපාලන විචාරකයින්ගේ අදහසයි. ආසන 144 ක බලයක් සහිතව පිහිටුවා ඇති වත්මන් ආණ්ඩුවට ආණ්ඩුක්‍රම ව්‍යවස්ථා සංශෝධනයක් සඳහා 2/3 ක බලයක් අවශ්‍යව තිබුණු අතර ,අබ්දුල් කාදර් මන්ත්‍රීවරයාගේ ආගමනයත් සමග ආණ්ඩු පක්ෂයේ ආසන සංඛ්‍යාව 145 ක් විය. 2/3 ක බලයක් ලබා ගැනීමට මන්ත්‍රීධූර 150 ක් සම්පූර්ණ විය යුතුව තිබේ.පාලිත රංගේ බණ්ඩාර මහතාද ආණ්ඩුවට එක්වුවහොත් 2/3 ක බලය සඳහා අවශ්‍ය වන්නේ තවත් මන්ත්‍රීධූර 4 ක් පමණි.", "URL": "https://sinhala.adaderana.lk/news.php?nid=9161", "Category": null, "Parent URL": null}