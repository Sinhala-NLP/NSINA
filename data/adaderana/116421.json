{"Source": "Adaderana", "Timestamp": "August 13, 2019 10:03 am", "Headline": "කබල්ලෑ මස් සමඟ පුද්ගලයෙක් පොලීසියට", "News Content": "වැල්ලවාය ඌව කුඩාඔය පොලිස් බල ප්‍රදේශයේ විස්ස යාය ප්‍රදේශයේ දී කබල්ලෑ මස් සමඟ සැකකරුවකු අත්අඩංගුවට ගැනීමට කුඩාඔය පොලිසිය සමත් වී ඇත. සැකකරු මෙම සත්වයා ඝාතනය කර ඇත්තේ ප්‍රදේශයේ රක්ෂිතයකින් බව අනාවරණය වී තිබේ. පසුව මස් කර අලෙවි කිරීමට උත්සාහ දරා ඇති බව සඳහන්. සැකකරු සන්තකයේ තිබී කබල්ලෑ මස් කිලෝග්‍රෑම් දෙක හමාරක් පමන පොලිසිය විසින් සොයාගෙන ඇති අතර අත්අඩංගුවට ගත් සැකකරු විස්ස යාය ප්‍රදේශයේ පදිංචි වයස අවුරුදු හතලිහක පුද්ගලයකු බව ඌව කුඩාඔය පොලිසිය කියයි. වදවී යාමේ තර්ජනයට ලක් වී ඇති මෙම සත්ව විශේෂය වැඩි වශයෙන් මෙම ප්‍රදේශයේ ජීවත් වන අතර දඩයම් කරුවන්ගේ ගොදුරු බවට බොහො අවස්ථා වලදී මෙම සත්වයින් පත් වන බව පරිසරවේදීහු පවසති. මෙලෙස අත්අඩංගුවට ගත් සැකකරු වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිත අතර ඌව කුඩාඔය පොලිසිය ඉදිරි විමර්ශන සිදු කරයි.", "URL": "https://sinhala.adaderana.lk/news.php?nid=116421", "Category": null, "Parent URL": null}