{"Source": "Adaderana", "Timestamp": "November 27, 2016 12:45 pm", "Headline": "පාසල් බෑගය දරුවන්ගේ කොන්දේ අමාරුවලට හේතුවක්", "News Content": "ස්කෝලියෝසිස් හෙවත් පිටකොන්දේ විකෘති රෝග තත්ත්වයන් පිළිබඳ ජනතාව දැනුවත් කිරීමේ පාගමනක් අද පෙරවරුවේ පැවැත්වුණි.සෞඛ්‍ය අමාත්‍ය රාජිත සේනාරත්න මහතාගේ ප්‍රධානත්වයෙන් කොළඹ නිදහස් චතුරශ්‍රයෙන් ආරම්භ වූ පාගමන මහජන පුස්තකාලය දක්වා ගමන් කළ බව සෞඛ්‍ය අමාත්‍යංශය සඳහන් කළේය.පිටකොන්දේ විකෘතිවීම් නිසා ඇති වන රෝගී තත්ත්වයන්ට පත්ව ඇති දරුවන් වෙනුවෙන් අරමුදලක් ස්ථාපනය කිරීමද මෙහිදී සිදුකර ඇත.එම අවස්ථාවට එක්වෙමින් අදහස් දැක්වූ සෞඛ්‍ය අමාත්‍ය රාජිත සේනාරත්න මහතා සඳහන් කළේ විශේෂයෙන් පාසල් දරුවන්ගේ පොත් බෑගය හේතුවෙන් එම දරුවන් ස්කෝලියෝසිස් රෝග තත්ත්වයට ගොදුරු වීමේ වැඩි අවදානමක් පවතින බවයි. දුම්පානයට එරෙහි ප්‍රචාරණ වැඩපිළිවෙළ සඳහා දුම්කොළ සමාගමෙන් රුපියල් මිලියන 500ක මූල්‍ය ප්‍රතිපාදන ලබානොගෙන එම සමාගම්වලින් අදාළ මුදල බදු වශයෙන් අයකරගන්නා ලෙස තමන් මුදල් අමාත්‍යවරයාගෙන් ඉල්ලීමක් කරන බවද ඒ මහතා පැවසුවේය.", "URL": "https://sinhala.adaderana.lk/news.php?nid=66459", "Category": null, "Parent URL": null}