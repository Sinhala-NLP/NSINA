{"Source": "Adaderana", "Timestamp": "July 1, 2014 03:31 pm", "Headline": "කලවංචිකුඩි සමුහ මිනී වළේ කැණීම් කටයුතු කල්යයි", "News Content": "එල්.ටී.ටී.ඊ සංවිධානය විසින් ඝාතනය කළ මුස්ලිම් ජාතිකයින්ගේ සමුහ මිනී වළ කැණීමේ කටයුතු කල්තබන ලෙස කලවංචිකුඩි අධිකරණය නියෝග කර තිබේ. එල්.ටී.ටී.ඊ සාමාජිකයින් විසින් ඝාතනය කරන ලද මුස්ලිම් ජාතිකයින් 100 කට ආසන්න පිරිසකගේ මෘත ශරීර කලවංචිකුඩි, කුරුක්කල්මඩම් ප්‍රදේශයේ වළදමා ඇති බවට ලැබුණු පැමිණිල්ලකට අනුව අධිකරණයට කරුණු වාර්තා කිරීමෙන් පසු එම ස්ථානයේ කැණීම් කටයුතු අද දිනයේ ආරම්භ කිරීමට නියෝග කර තිබුණා. නමුත් මෙලෙස කල්ගතවු මෘත ශරීර වළදමා ඇති ස්ථානවල කැණීම් කටයුතු සිදු කිරීමේ දී කොළඹ ප්‍රධාන අධිකරණ වෛද්‍ය නිලධාරීවරයා සහ රජයේ රස පරීක්ෂකවරයා කැඳවීමට නියමිත බව සඳහන් වෙයි. මේ හේතුවෙන් ඒ සම්බන්ධව අධිකරණයට කරුණු වාර්තා කිරීමෙන් අනතුරුව කලවංචිකුඩි මහේස්ත්‍රාත්වරයා විසින් අදාළ කැණීම් කටයුතු අගෝස්තු මස 18 වනදා දක්වා කල් තබන ලෙස නියෝග කර තිබේ.", "URL": "https://sinhala.adaderana.lk/news.php?nid=44348", "Category": null, "Parent URL": null}