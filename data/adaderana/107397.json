{"Source": "Adaderana", "Timestamp": "April 4, 2019 07:08 pm", "Headline": "මධූෂ් මෙරටට ගෙන්වා ගැනීමේ සාකච්ඡා සඳහා තිලක් මාරපන ඇතුළු පිරිසක් ඩුබායි වෙත", "News Content": "පාතාල නායක මාකදුරේ මදූෂ් මෙරටට ගෙන්වා ගැනීම සම්බන්ධයෙන් සාකච්ජා කිරීමට විදේශ අමාත්‍ය තිලක් මාරපන මහතා ඇතුළු පිරිසක් ඩුබායි රාජ්‍ය බලා පිටත්ව ගොස් ඇත. මේ අතර ඩුබායි රාජ්‍යයෙන් පිටුවහල් කළ රංගන ශිල්පී රයන් වැන් රෝයන් ඇතුලු පස්දෙනෙකු අද (04) අපරාධ පරීක්ෂණ දෙපාර්තමේන්තුව කටුනායක ගුවන් තොටුපලේදී සිය භාරයට ගත්තේය. රංගන ශිල්පී රයන් වැන් රෝයන්, මාකදුරේ මධුෂ් සමග ඩුබායිහීදී පැවති සාදයකදී එරට පොලීසිය විසින් අත්අඩංගුවට ගැනීමෙන් අනතුරුව මෙරට අපරාධ පරීක්ෂණ දෙපාර්තමේන්තුවද පොලිස් මත්ද්‍රව්‍ය නාශක කාර්යාංශය සමඟ එක්ව මොවුන් දෙදෙනා අතර පවතින සබඳතාව සොයා විමර්ෂණ ආරම්භ කළේය. ඒ අනුව රයන් වෑන් රෝයන්ගේ දෙහිවල පිහිටි නිවස සෝදිසි කරනු ලැබු අතර එහි තිබී රහස් කුහරයක් ඇති ගමන් මල්ලක් සහ ඩිජිටල් තරාදියක් පොලිස් භාරයට ගෙන තිබුණි. එමෙන්ම ඔහු භාවිතා කරන ලද මෝටර් රථයද මිරිස්ස ප්‍රදේශයේ සංචාරක හෝටලයක රඳවා තිබියදී පොලිස් භාරයට ගැණුනු අතර එම සංචාරක හෝටලය මාකඳුරේ මධුෂ් සමඟ අත්අඩංගුවට පත් ෂන් ෂයින් සුද්දා නමැති පුද්ගලයාට අයිති එකක් බවටද අනාවරණය වුණි. මෙම මෝටර් රථය වත්තල උස්වැටකෙයියාව ප්‍රදේශයේ කාන්තාවකගේ නමට ලියාපදිංචි කර තිබුණු අතර මෝටර් රථයේ තිබී කේරල ගංජා මිලිග්‍රෑම් 5750 ක් ද හමු වී තිබුණි. එලෙස රංගන ශිල්පී රයන් වැන් රෝයන් සම්බන්ධයෙන් විමර්ෂණ ක්‍රියාත්මක වන පසුබිමක ඩුබායි රාජ්‍යෙයන් පිටුවහල් කළ ඔහු ඇතුළු පස්දෙනෙකු අද අලුයම 5යි 25ට පමණ යුඑල් 266 දරන ගුවන් යානයෙන් දිවයිනට පැමිණියේය. මෙලෙස දිවයිනට පැමිණි පිරිස අතරට කොලොන්නාව ප්‍රදේශයේ පදිංචි 22 හැවිරිදි මොහොමඩ් වෂිම්ඩීන්, සීදුව පදිංචි 25 හැවිරිදි දිමුතු සුරන්ත පෙරේරා, අළුබෝමුල්ල ප්‍රදේශයේ පදිංචි 28 හැවිරිදි සුරාජ් කාවින්ද සිල්වා සහ කඹුරුපිටිය ප්‍රදේශයේ පදිංචි 40 හැවිරිදි චරිත් පත්මන් කොඩිකාර යන අය ඇතුළත්ය. ඒ අනුව මාකදුරේ මධුෂ් සමග ඩුබායිහීදී පැවති සාදයට එක්වූ ගායන ශිල්පි නදීමාල් පෙරේරා, සංවිධානාත්මක අපරාධ කල්ලි සාමාජික කංජිපානි ඉම්රාන්, අනුෂ්ක කව්ෂාල් හෙවත් ජංගා සහ අමිල සම්පත් හෙවත් රොටුඹ අමිල ඇතුළු 13 දෙනෙක් මේ වන විට ශ්‍රී ලංකාවට පිටුවහල් කර ඇත. නමුත් පාතාල නායක මාකදුරේ මධුෂ් සහ ගායන ශිල්පී අමල් පෙරේරා තවමත් ඩුබායිහි අත්අඩංගුවේ පසුවන අතර ඔවුන් මෙරටට ගෙන්වා ගැනීම සම්බන්ධයෙන් සාකච්ජා කිරීම සඳහා විදේශ කටයුතු අමාත්‍ය ජනාධිපති නීතිඥ තිලක් මාරපන මහතා එක්සත් අරාබි එමීර් රාජ්‍ය වෙත පිටත්ව ගොස් ඇත. විදේශ කටයුතු අමාත්‍යාංශය අද නිවේදනයක් නිකුත් කරමින් සඳහන් කළේ තම අමාත්‍යාංශයේ නිලධාරීන් පිරිසක් සහ පොලිස් දෙපාර්තමේන්තුවේ උසස් නිලධාරීන් කිහිපදෙනෙකුද අමාත්‍යවරයා සමඟ එක්සත් අරාබි එමීර් රාජ්‍ය වෙත පිටත්ව ගොස් ඇති බවය. මෙහිදී විදේශ කටයුතු අමාත්‍යවරයා විසින් ජනාධිපති මෛත්‍රීපාල සිරිසේන මහතාගේ ලිපියක් එක්සත් අරාබි එමීර් රාජ්‍යයේ ජනාධිපති ෂෙයික් කලීෆා බින් සෙයිඞ් වෙත ලබාදීම සඳහා එරට විදේශ කටයුතු රාජ්‍ය අමාත්‍යවරයා වෙත භාරදී ඇති බවද එම නිවේදනයේ සඳහන්ය.", "URL": "https://sinhala.adaderana.lk/news.php?nid=107397", "Category": null, "Parent URL": null}