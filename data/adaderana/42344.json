{"Source": "Adaderana", "Timestamp": "April 6, 2014 02:39 pm", "Headline": "කල් ඉකුත් වූ ජෙලි පැකට් තොගයක් හමුවෙයි", "News Content": "කල් ඉකුත් වීමේ දිනය වෙනස් කරන ලද පරිභෝජනයට නුසුදුසු ජෙලි පැකට් තොගයක් මාවනැල්ල ප්‍රදේශයේ නිෂ්පාදන ආයතනයක තිබී පාරිභෝගික අධිකාරිය බාරයට ගෙන තිබේ. අද(06) පෙරවරුවේ සිදුකළ වැටලීමකදී ජෙලි පැකට් එක් ලක්ෂ 50,000ක තොගයක් මෙලෙස සොයාගත් බව පාරිභෝගික අධිකාරිය සඳහන් කළේය. අදාළ ජෙලි පැකට්වල කල් ඉකුත් වීමේ දින දෙකක් සටහන් කර ඇති බව සිදුකළ පරීක්ෂණ වලින් අනාවරණය වී තිබේ. ජෙලි පැකට්ටු සහිත අසුරනයේ වෙනස් කරන ලද දිනයත් ජෙලි පැකැට්ටුවල කල් ඉකුත් වු දිනයත් සටහන්ව තිබු බව පාරිභෝගික අධිකාරිය සඳහන් කළේය. කල් ඉකුත් වීමේ දිනය වෙනස් කර වෙළඳපලට නිකුත් කිරීමට සූදානම් කර තිබියදී පසුගියදා ගාල්ල ප්‍රදේශයෙන් හමුවු ජෙලි පැකට් සම්බන්ධයෙන් සිදුකළ විමර්ශනයකදී මෙම නිෂ්පාදන ආයතනය සොයාගෙන තිබේ. අදාළ නිෂ්පාදන ආයතනයට එරෙහිව නීතිමය පියවර ගන්නා බව පාරිභෝගික අධිකාරිය සඳහන් කළේය.", "URL": "https://sinhala.adaderana.lk/news.php?nid=42344", "Category": null, "Parent URL": null}