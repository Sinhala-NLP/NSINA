{"Source": "Adaderana", "Timestamp": "May 5, 2013 10:28 am", "Headline": "කොල්ලකරුවන්ගේ ප්‍රහාරයකින් කරුවලගස්වැව ව්‍යාපාරිකයෙක් රෝහලේ", "News Content": "ව්‍යාපාරිකයෙකුගේ නිවසට ඇතුළු වී එම නිවස හිමි ව්‍යාපාරිකයාට පහර දී තුවාල සිදුකර මුදල් සහ ජංගම දුරකථන 2ක් කොල්ලකා පලා ගිය බව කියන සැකකරුවන් සිව්දෙනෙකුව අත්අඩංගුවට ගැනීම සදහා පරීක්ෂණ ආරම්භ කර ඇති බව කරුවගලස්වැව පොලීසිය පවසයි. සිද්ධියෙන තුවාල ලබා ඇති තබ්බෝව 7 ½ කණුව පදිංචි කේ.ඒ.ඒ.ඩී.මයිකල් (46) යන ව්‍යාපාරිකයා පුත්තලම මුලික රෝහලට ඇතුළත් කර ඇති බව අද දෙරණ වාර්තාකරු කියයි. තමන් සහ ස්වාමිපුරුෂයා විසින් පුත්තලම අනුරාධපුර මාර්ගයේ 7 කණුව ප්‍රදේශයේ රාත්‍රී හෝටලයක පවත්වා ගෙන යන බවත්, ඉකුත් 04 වැනිදා අලුයම 2.00 ට පමණ හෝටලය වසා දමා නිවසට පැමිණ සුළු වෙලාවකින් පැමිණි සිව්දෙනෙකු තම ස්වාමි පුරුෂයාට පහර දී මුදල් රුපියල් 4000 ක් සහ ජංගම දුරකථන 02 ක් කොල්ලකා පලා ගිය බව තබ්බෝව 7 ½ කණුව පදිංචි අඹගහවත්තගේ ඉන්ද්‍රාණි පෙරේරා(46) යන අය කරුවගලස්වැව පොලීසියට පැමිණිලි කරමින් පවසා ඇත. කොල්ලකරුවන් අත පිස්තෝලයක් වැනි ගිනි අවියක්ද තිබු බව පැමිණිලිකාරිය වැඩිදුරටත් තම පැමිණිල්ලේ සඳහන් කර ඇති බව අප වාර්තාකරු කියයි. මෙහිදී දැනට රෝහල් ගත කර සිටින ව්‍යාපාරිකයාද කොල්ලකරුවන්ට පහර දී ඇති බැවින් ඔවුන් තුවාල ලබා ඇති බවට සැකකරන්නේ යැයි පොලීසිය පවසයි. මෙම සැකකරුවන් මදුරන්කුලිය සහ දංකොටුව ප්‍රදේශවල පදිංචිකරුවන් බවට පොලීසිය විසින් හඳුනාගෙන ඇත. පලාගොස් ඇති සැකකරුවන් අත්අඩංගුවට ගැනීම සඳහා පුත්තලම සහ සාලියවැව පොලීසිවල සහායද ඇතිව 04 වැනිදා අලුයම සිට කරුවගලස්වැව පොලීසිය විසින් මෙහෙයුමක් ආරම්භ කර තිබේ.", "URL": "https://sinhala.adaderana.lk/news.php?nid=33823", "Category": null, "Parent URL": null}