{"Source": "Adaderana", "Timestamp": "February 8, 2015 11:12 am", "Headline": "මංගල යුරෝපා සංචාරය අරඹයි  ", "News Content": "විදේශ කටයුතු අමාත්‍ය මංගල සමරවීර මහතා නිල සංචාරයක් සඳහා බ්‍රිතාන්‍යයට ගොස් තිබේ.විදේශ කටයුතු අමාත්‍යාංශය සඳහන් කළේ අද (08) අලුයම විදේශ කටයුතු අමාත්‍යවරයා දිවයිනෙන් පිටත්ව ගිය බවයි.දින කිහිපයක් බ්‍රිතාන්‍යයේ රැඳී සිටින අමාත්‍යවරයා එරට රජයේ ඉහළ පෙළේ නිලධාරීන් රැසක් සමඟ සාකච්ඡා පැවැත්වීමට නියමිතය.බ්‍රිතාන්‍යය සංචාරයෙන් අනතුරුව විදේශ කටයුතු අමාත්‍ය මංගල සමරවීර මහතා අමෙරිකාවේ ද සංචාරයක නිරත වීමට තීරණය කර තිබේ.පසුගියදා දිවයිනට පැමිණි දකුණු හා මධ්‍යම ආසියානු කටයුතු පිළිබඳ අමෙරිකානු සහකාර රාජ්‍ය ලේකම් නිශා බිස්වාල් මහත්මියගේ ආරාධනයකට අනුව ඔහු මෙම සංචාරයේ නිරත වීමට නියමිතය.විදේශ කටයුතු අමාත්‍යවරයාගේ එම සංචාරය තුළ දී අමෙරිකානු රාජ්‍ය ලේකම් ජෝන් කෙරී ඇතුළු එරට රජයේ ඉහළ පෙළේ නිලධාරීන් සමඟ සාකච්ඡා පැවැත්වීමට නියමිත බව විදේශ කටයුතු අමාත්‍යාංශය සඳහන් කළේය.මේ අතර එක්සත් ජාතීන්ගේ මානව හිමිකම් මහකොමසාරිස් සෙයිඩ් රාද් අල් හුසේන්ට මෙරට සංචාරයක නිරත වන ලෙස විදේශ කටයුතු අමාත්‍ය මංගල සමරවීර මහතා ආරාධනයක් කර තිබේ.විදේශ කටයුතු අමාත්‍යවරයා විසින් ඊයේ දිනයේ දී ලිඛිතව එම ආරාධනය සිදුකළ බව විදේශ කටයුතු අමාත්‍යාංශය සඳහන් කළේය.", "URL": "https://sinhala.adaderana.lk/news.php?nid=49204", "Category": null, "Parent URL": null}