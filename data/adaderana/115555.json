{"Source": "Adaderana", "Timestamp": "August 2, 2019 09:36 am", "Headline": "රට පුරා ඖෂධ රැසක හිඟයක්-වෛද්‍ය සංගම්වලින් රාජිතට චෝදනා", "News Content": "මහරගම අපේක්ෂා රෝහල ඇතුළු දිවයිනේ රෝහල් ගණනාවක පවතින අත්‍යවශ්‍ය ඖෂධ හිඟය උග්‍ර වී ඇති බව වෛද්‍යවරුන් ඇතුලු පාර්ශව කිහිපයක් ඊයේ (01) පැවැති ප්‍රවෘත්ති සාකච්ඡාවලදී අනාවරණ කළේය. ඔවුන් පැවසුවේ, අපේක්ෂා රෝහලේ අත්‍යාවශ්‍ය ඖෂධ නොමැතිවීමෙන් ඇතැම් රෝගීන්ගේ ජීවිත අවදානම් තත්ත්වයකට පත්ව ඇති බවයි. එහිදී අදහස් දක්වමින් මහරගම අපේක්ෂා රෝහලේ රජයේ වෛද්‍ය නිලධාරීන්ගේ ශාඛා සමිති සංගමයේ කැඳවුම්කරු වෛද්‍ය යසින්ත රත්නායක මහතා ප්‍රකාශ කළේ පිළිකා රෝගීන්ට ලබා දෙන විශේෂ ඖෂධයක් පසුගිය කාලය පුරාවටම ලබා ගත හැකි නොවු බවයි. එසේම සුව කළ හැකි පිළිකා තිබෙන රෝගීන්ට එම ඖෂධය නිසි කාලයේ දී ලබා නොදීමෙන් නැවත මතුවීමේ අවධානමක් පවතින බවත් ඔහු පැවසීය. වේදනා නාශක ලෙස ලබා දෙන මෝෆීන් ඖෂධයේ හිඟතාවයක් අති බවත් ඔහු පැවසීය. රජයේ වෛද්‍ය නිලධාරීන්ගේ සංගමයේ මාතර මහරෝහල ශාඛාවේ ලේකම් වෛද්‍ය එස්.ජේ. ජයවික්‍රම මහතා පැවසුවේ මාතර මහ රෝහලේ පමණක් හිඟ ඖෂධ 36ක ප්‍රමාණයක් ඇති බවයි. නිව්මෝනියාව, හෘද ආබාධවලට ලබා දෙන ඖෂධ හිඟතාවයක් ඇති බවත් හදිසි අනතුරුවලදී භාවිත කරන ඖෂධ ද හිඟ බවත් ඔහු පැවසීය. ඉතිහාසයේ සෞඛ්‍ය සඳහා බිහිවු අවාසනාවන්තම සෞඛ්‍ය ඇමතිවරයා රාජිත සේනාරත්න මහතා බවත් ඒ මහතා පැවසීය. රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා පැවසුවේ ඖෂධ නීතිගත සංස්ථාව හිතාමතාම ලොකු ටෙන්ඩර් කොටස් කර ටෙන්ඩර් කර ඇති බවයි.", "URL": "https://sinhala.adaderana.lk/news.php?nid=115555", "Category": null, "Parent URL": null}