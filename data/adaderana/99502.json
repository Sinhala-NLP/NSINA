{"Source": "Adaderana", "Timestamp": "November 20, 2018 06:54 pm", "Headline": "නීති විරෝධි වැඩ කරපු 31 ක් නාවික හමුදා බාරයට", "News Content": "නීති විරෝධී ලෙස ධීවර කටයුතුවල නිරත වීම සහ කඩොලාන පරිසරය විනාශ කිරීමේ චෝදනා මත පුද්ගලයින් 31 දෙනෙකු නාවික හමුදාව විසින් අත්අඩංගුවට ගෙන තිබේ. මන්නාරම, සිලාවතුර ප්‍රදේශයේදී නීතිවිරෝධි අයුරින් ධීවර කටයුතුවල නිරත වූ පුද්ගලයින් 16 දෙනෙකු සහ සවුත්බාර් ප්‍රදේශයේදී පුද්ගලයින් 06 දෙනෙකු අත්අඩංගුවට ගත් බවයි නාවික හමුදාව පැවසුවේය. මොවුන් ඉදිරි නීතිමය කටයුතු සඳහා මන්නාරම සහකාර ධීවර අධ්‍යක්ෂ වෙත භාර දීමට කටයුතු කර තිබේ. මේ අතර සිලාවතුර, අච්චානාකුලම් මුහුදු වෙරළ ප්‍රදේශයේදී කඩොලාන ශාකවලට හානි කරමින් සිටි පුද්ගලයෙකු අත්අඩංගුවට ගෙන ඇති අතර ඔහු ඉදිරි නීතිමය කටයුතු සඳහා සිලාවතුර අඩවි වන නිලධාරී කාර්යාලය වෙත භාර දී ඇති බව සඳහන් වෙයි. මඩකලපුව,කලපු ප්‍රදේශයේදී තහනම් දැල් ආම්පන්න යොදා ගනිමින් ධීවර කටයුතුවල නිරත වූ පුද්ගලයින් 08 දෙනෙකු නාවික හමුදාව විසින් අත්අඩංගුවට ගෙන තිබේ. ඔවුන් ඉදිරි නීතිමය කටයුතු සඳහා මඩකලපුව සහකාර ධීවර අධ්‍යක්ෂක වෙත භාර දීමට කටයුතු කල බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=99502", "Category": null, "Parent URL": null}