{"Source": "Adaderana", "Timestamp": "June 11, 2013 05:23 pm", "Headline": " නීති විරෝධී මස් මඩුවකින් ඝාතනයවූ එළුවන් 70 ක් සමග 6 දෙනෙක් මාට්ටු", "News Content": "නීති විරෝධී ලෙස පවත්වා ගෙන ගිය ඝෝ ඝාතකාගාරයක් පුත්තලම නියෝජ්‍යය පොලිස්පති කාර්යාලයේ නිලධාරීන් පිරිසක් විසින් වටලා ඇති අතර එහිදී ඝාතනය කර තිබු එළුවන් 70 ක්ද,ඝාතනය කිරීමට සුදානම් කර තිබු එළුවන් 29 දෙනෙකුද සමග සැකකරුවන් 06 දෙනෙකු අත්අඩංගුවට ගෙන තිබේ. පුත්තලම - නින්දෙණිය ප්‍රදේශයේදී මෙම නීති විරෝධී ඝෝ ඝාතකාගාරයක් පවත්වා ගෙන යන ලද බවට පුත්තලම නියෝජ්‍ය පොලිස්පති කිත්සිරි ගනේගම මහතාට ලද තොරතුරක් මත අද (11 ) දහවල් මෙම වැටලීම සිදු කර ඇති බව පොලීසිය පවසයි. වැටලීම සිදුකරන විට ඝාතනය කර හම ගලවා තිබු එළුවන් 66 දෙනෙකු වෙනත් ප්‍රදේශයකට රැගෙන යාම සඳහා ලොරියකට පටවා තිබී ඇති බවත්, එම ලොරියද පොලිස් භාරයට ගෙන ඇති බවත්, තවත් එළුවන් 04 දෙනෙකුව ඝාතනය කර එම ස්ථානයේ තිබියදී සොයාගෙන ඇති බවත් සඳහන්ය. කෙසේ වෙතත් ඝාතනය කිරීම සඳහා ගෙනවිත් තිබු තවත් එළුවන් 29 දෙනෙකුගේ ජීවිත බේරා ගන්නටද පොලිස් නිලධාරීන් සමත්වී ඇත. අත්අඩංගුවට පත්ව ඇති සැකකරුවන් කල්පිටිය සහ කොළඹ ප්‍රදේශවල පදිංචිකරුවන් බවට හඳුනා ගෙන ඇති අතර අත්අඩංගුවට ගෙන ඇති සැකකරුවන්,ලොරිය,ඝාතනය කර සිටි සහ ඝාතනය කිරීම සඳහා ගෙනවිත් සිටි එළුවන් පුත්තලම දිසා අධිකරණයට ඉදිරිපත් කිරීම සදහා පුත්තලම පොලීසියට බාර දී ඇති බව අද දෙරණ වාර්තාකරු පවසයි. පුත්තලම නියෝජ්‍යය පොලිස්පති කිත්සිරි ගනේගම මහතාගේ උපදෙස් මත නියෝජ්‍ය පොලිස්පති කාර්යාලයේ උප පොලිස් පරීක්ෂක ජේ.එම්.තිලරත්න,පොලිස් සැරයන් 27748 රන්ජන්,පොලිස් කොස්තාපල්වරුන් වන 88578 ජයකොඩි,41372 ප්‍රියන්ත යන නිලධාරීන් විසින් මෙම වැටලීම සිදු කර තිබේ.", "URL": "https://sinhala.adaderana.lk/news.php?nid=34841", "Category": null, "Parent URL": null}