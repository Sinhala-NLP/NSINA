{"Source": "Adaderana", "Timestamp": "December 16, 2018 06:22 pm", "Headline": "අග්‍රාමාත්‍යවරයා ලෙස යළිත් ජනතාව ඇමතීමට ලැබීම සතුටක්", "News Content": "ශ්‍රී ලංකාවේ අග්‍රාමාත්‍යවරයා ලෙස යළිත් ජනතාව ඇමතීමට ලැබීම සතුටක් අග්‍රාමාත්‍ය රනිල් වික්‍රමසිංහ මහතා පවසයි. රටේ මූලික නීතිය ආණ්ඩුක්‍රම ව්‍යවස්ථාව බව ඔබ සියළු දෙනාම දන්න බව අග්‍රාමාත්‍යවරා එහිදි පැවසීය. සර්ව ජන ඡන්ද අයිතිය ලැබි මේ වන විට අවුරුදු 87 ක් ගත වි ඇති බවත් මෙම වසර 87 පුරාම රටේ ජනතාව ව්‍යවස්ථාව ආරක්ෂා කළ බවද අග්‍රාමාත්‍යවරයා පවසයි. අග්‍රාමාත්‍යවරයා ලෙස දිවුරුම් දිමෙන් අනතුරුව අරලියගහ මන්දිරයේ සිට අග්‍රාමාත්‍ය රනිල් වික්‍රමසිංහ මහතා මේ බව පැවසීය. තවද , මූලික අයිතීන් ආරක්ෂා කළ බවත් ඒවාට තර්ජනයක් වූ හැම අවස්ථාවේම ව්‍යවස්ථාවත්, තමන්ගේ අයිතීනුත් ආරක්ෂා කරන්න පෙරට පැමිනි බවත් ඒ මහතා පවසයි. 2015 ජනාධිපතිවරණයේදී සිදු වුයේද එය බවද ව්‍යවස්ථාව සහ ජනතාවගේ අයිතීන් පාගා දමමින් තිබුණු යුගයක් අවසන් කරන්නට සියළු දෙනා අත්වැල් බැඳ ගත් බවද එමහතා ප්‍රකාශ කළේය. 19 වෙනි ආණ්ඩුක්‍රම ව්‍යවස්ථා සංශෝධනය සම්මත කරගත්තේත් ජනතා අයිතිවාසිකම් වැඩි වැඩියෙන් ආරක්ෂා කරලීමේ අරමුණින්බවද අග්‍රාමාත්‍යවරයා පවසයි. ව්‍යවස්ථාවට පටහැනිව හා විරුද්ධව ක්‍රියා කිරීමෙන් ප්‍රජාතන්ත්‍රවාදය ආරක්ෂාය වන්නේ නැති බව තමන් අවධාරණය කරන්න බවද අග්‍රාමාත්‍යවරයා එහිදි පැවසීය. රටේ අගමැතිවරයාට පාර්ලිමේන්තුවේ උපරිම විශ්වාසය තිබිය යුතු බවත් බහුතර සහයෝගයක් නැතිව අගමැතිවරයෙකුට රටක් ඉදිරියට ගෙන යන්නට නොහැකි බවද ඒ මහතා පවසයි. එහිදි වැඩිදුරටත් අදහස් දැක්වු අග්‍රාමාත්‍ය රනිල් වික්‍රමසිංහ මහතා, (\" ඒ වගේම අගමැතිවරයෙකුට එරෙහිව විශ්වාස භංග යෝජනාවක් පාර්ලිමේන්තුවේ සම්මත වූ පසු අගමැති සහ ඇමතිවරු තනතුරු වලින් ඉවත් විය යුතුයි. ආණ්ඩුක්රසම ව්යුවස්ථාව අනුව නව පාර්ලිමේන්තුවක් පත්වීමෙන් පසු වසර හතරහමාරක් යන තුරු විසුරුවා හැරීමට කිසිදු බලයක් කිසිවෙකුටත් නෑ. එසේ කළ හැක්කේ පාර්ලිමේන්තුවේ තුනෙන් දෙකක ඡන්දයෙන් සම්මත වූ යෝජනාවක් මගින් පමණයි. මේ ව්‍යවස්ථා ප්‍රතිපාදන උල්ලංඝණය කිරීමේ වරද මැතිවරණයකට මුවාවී නිවැරදි කරගන්න බෑ. එවැනි නීති විරෝධී මැතිවරණයකට ඉඩ නොදිය හැකි බව ශ්‍රේෂ්ඨාධිකරණ තීන්දුවේද සඳහන් වෙනවා. නඩු තීන්දුවේ 85 වෙනි පිටුවේ ඇති ඡේදයක් මම සිංහලට පරිවර්තනය කර කියවන්නම්. සමහර වගඋත්තරකාර පාර්ශවයන් පෙන්වා දුන්නේ පෙත්සම්කරුවන්ගේ ඉල්ලීම ප්‍රතික්ෂේප කිරීමෙන් මහ මැතිවරණයක් පැවැත්වීමේ අවකාශය උදාවෙන බැවින් ජනතාවගේ සර්වජන අයිතිය ආරක්ෂාන වන බවය. නමුත් ව්‍යවස්ථාවේ වගන්තිවලට පටහැනිව මැතිවරණයක් පැවැත්වීමට අවකාශ ලබාදීමෙන් සර්වජන ඡන්ද අයිතිය ආරක්ෂාව නොවේ. එවැනි මහ මැතිවරණයක් නීතිවිරෝධි වන අතර එහි ප්‍රතිපලයද ප්‍රශ්න කිරීම්වලට ලක්විය හැකිය. මහමැතිවරණයක් වලංගු වන්නේ එය නීත්‍යනූකූලව පැවැත්වුවහොත් පමණි. එබැවින් ව්‍යවස්ථාවට පටහැනි ලෙස පාර්ලිමේන්තුව විසුරුවා හැර මහ මැතිවරණයක් පැවැත්වීම ජනතාවගේ සර්වජන ඡන්ද බලය රැකදෙන ක්‍රියාවලියක් නොවේ. පහුගිය ඔක්තෝබර් මාසේ 26 වෙනිදා මම අරලියගහ මන්දිරයේ ඉඳන් කිව්වෙත් ඒ දෙයමයි. මම එදා කිව්වේ අපේ මේ සටන ප්‍රජාතන්ත්රාවාදය වෙනුවෙන්, යුක්තිය වෙනුවෙන්,ආණ්ඩුක්‍රම ව්‍යවස්ථාව ආරක්ෂාව කිරීම වෙනුවෙන්. නීතියේ ආධිපත්යවය වෙනුවෙන්. ශීලාචාරත්වය සහ සදාචාරත්වය වෙනුවෙන්, කියලායි. මේ සටන අපි ජය ගන්නවා කියලාත් මම කිව්වා. මම අද කියන්නෙත් ඒ දේමයි. හෙට කියන්නෙත් ඒ දේමයි. මගේ වචනය මම රකිනවා. කියන දේ කරනවා. කරන්න පුළුවන් දේවල් පමණක් කියනවා. ව්‍යවස්ථාව, ප්‍රජාතන්ත්‍රවාදය හා ජනතා අයිතීන් රැක ගැනීමට මේ රටේ බොහෝ දෙනා එකට එකතු වුණා. ජාති භේදයකින්, ආගම් භේදයකින්, පක්ෂ භේදයකින් තොරව, ශ්‍රී ලාංකිකයන් ලෙස, තමන්ගේ හෘද සාක්ෂියට ගරු කරන ලක්ෂ, සංඛ්යාත ජනතාවක් මේ සටනේ පෙරමුණ ගත්තා. විදේශීය රටවල සිටින ශ්‍රී ලාංකිකයන් මේ සටනට හැකි ශක්ති ප්‍රමාණයෙන් සහයෝගය දුන්නා. ඔවුන් හැමදෙනාම මේ සටනට එක්වුණේ පුද්ගලික න්‍යාය පත්‍ර උදෙසා නෙවෙයි. රට වෙනුවෙන්. ප්‍රජාතන්ත්‍රවාදය වෙනුවෙන්,ඒ සියළු දෙනාට මම මගේ හිස නමා ආචාර කරනවා.\") යනුවෙන්ද අග්‍රාමාත්‍යවරයා අදහස් දැක්වීය.", "URL": "https://sinhala.adaderana.lk/news.php?nid=100845", "Category": null, "Parent URL": null}