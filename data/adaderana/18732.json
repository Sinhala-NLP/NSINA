{"Source": "Adaderana", "Timestamp": "September 15, 2011 09:36 am", "Headline": "සංක්‍රමණිකයින්ගේ සෞඛ්‍ය පිළිබඳ ජාතික ප්‍රතිපත්තියක්", "News Content": "සංක්‍රමණිකයින්ගේ සෞඛ්‍ය පිළිබඳව ජාතික ප්‍රතිපත්තියක් සකස් කිරීමට සෞඛ්‍ය අමාත්‍යාංශය පියවර ගෙන තිබේ. වසරකට විවිධ වෘත්තීමය කටයුතු සඳහා මෙරටට පැමිණෙන සංක්‍රමණිකයින්ගේ සංඛ්‍යාව ශිඝ්‍ර‍ ලෙස ඉහළ ගොස් ඇති බව වාර්තා වේ. 2010 වසරේ දී පමණක් පුද්ගලයින් හතළිස් දහසක් පමණ විදේශ රටවල සිට වෘත්තීමය කටයුතු සදහා මෙරටට පැමිණ ඇති බව සඳහන්ය. වරාය, ගුවන් සේවා, විදුලිබලය, අධ්‍යාපනය සහ වාණිජ අංශවල ක්‍රියාත්මක ව්‍යාපෘති සඳහා මොවුන්ගේ දායකත්වය හිමිව ඇත. එමනිසා එම සංක්‍රමණිකයින්ගේ සහ මෙරට ජනතාවගේ ආරක්ෂාව සඳහා සංක්‍රමණිකයින්ගේ සෞඛ්‍ය පිළිබඳ ජාතික ප්‍රතිපත්තියක් කෙටුම්පත් කිරීමට සෞඛ්‍ය අමාත්‍යාංශය පියවර ගෙන ඇති බව වාර්තා වේ. එම කෙටුම්පත සකස් කිරීම සඳහා ආරක්ෂක, කම්කරු, විදේශ කටයුතු, අධිකරණ යන අමාත්‍යාංශවල නිලධාරීන්ගෙන් සමන්විත විශේෂ කමිටුවක් පත් කර ඇත. ඒ අනුව ඉදිරියේ දී අදාළ කෙටුම්පත සඳහා කැබිනට් අනුමැතිය ලබාගැනීමට නියමිත අතර ජිනීවා හි පැවැත්වෙන සංක්‍රමණිකයින් සහ සෞඛ්‍ය පිළිබඳ සමුළුවට මේ සම්බන්ධයෙන් කරුණු ඉදිරිපත් කිරීමට නියමිතය. අදාළ සමුළුව මේ මස 15 සිට 17 යන තෙදින තුළ පැවැත්වෙන අතර සෞඛ්‍ය අමාත්‍ය මෛත්‍රීපාල සිරිසේන මහතා එම සමුළුව සඳහා ශ්‍රී ලංකාව නියෝජනය කරමින් සහභාගී වීමට නියමිත බව සෞඛ්‍ය අමාත්‍යාංශය ප්‍රකාශ කරයි.", "URL": "https://sinhala.adaderana.lk/news.php?nid=18732", "Category": null, "Parent URL": null}