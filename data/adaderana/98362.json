{"Source": "Adaderana", "Timestamp": "October 28, 2018 03:37 pm", "Headline": "ඇමෙරිකානු ඉතිහාසයේ සිදු වු දරුණුතම වෙඩි ප්‍රහාරය", "News Content": "එක්සත් ජනපදයේ පෙන්සිල්වේනියා ප්‍රාන්තයේ බිහිසුණු වෙඩි තැබීමක් සිදුව තිබේ. ඊට සම්බන්ධ සැකකරුද මේ වනවිට පොලිස් අත්අඩංගුවේ පසුවන බව විදෙස් මාධ්‍ය වාර්තා කරයි. එක්සත් ජනපදයේ පෙන්සිල්වේනියා ප්‍රාන්තයේ පිටර්ස්බර්ග් නගරයේ යුදෙව් සිද්ධස්ථානයකට එල්ල වූ වෙඩි ප්‍රහාරයකින් පුද්ගලයින් 11 දෙනෙකු පමණ මියගොස් ඇති බව බලධාරීන් පවසයි. ට්‍රී ඔෆ් ලයිෆ් (Tree of Life) ලෙස හැඳින්වෙන සිද්ධස්ථානයේ දේව මෙහෙයක් අතරතුර තුවක්කුරුවෙක් විසින් එම වෙඩි තැබීම සිදුකර ඇති අතර පසුව ඔහුද අත්අඩංගුවට ගෙන තිබේ. විශාල පිරිසක් මරුමුවට පත් වූ සහ තුවාල ලැබූ එම සිදුවීම සම්බන්ධව අදහස් දක්වමින් එරට ජනාධිපති ඩොනල්ඩ් ට්‍රම්ප් සඳහන් කළේ එය ම්ලේච්ඡ සමූල ඝාතනයක් බවයි. අත්අඩංගුවේ පසුවන සැකකරු රොබර්ට් බවර්ස් (Robert Bowers)නම් 46 හැවිරිදි පුද්ගලයෙකු ලෙසට හඳුනාගෙන ඇති අතර තුවාල ලැබීම හේතුවෙන් ඔහුටද වෛද්‍ය ප්‍රතිකාර ලබා දී ඇති බවයි වාර්තා වෙයි. සිදුවීමෙන් තුවාල ලැබූ දෙදෙනෙකුගේ තත්ත්වය බරපතළ බව රෝහල් ආරංචි මාර්ග සඳහන් කළේය. එම වෙඩි තැබීම වෛරී අපරාධයක් ලෙස සළකා ෆෙඩරල් පරීක්ෂකයින් වැඩිදුර විමර්ශන කටයුතු සිදුකරයි. අමෙරිකානු ඉතිහාසය තුළ සිය ප්‍රජාව ඉලක්ක කර එල්ල වූ දරුණුම ප්‍රහාරය මෙය විය හැකි බවද රාජ්‍ය නොවන යුදෙව් සංවිධානයක් පවසයි. ප්‍රහාරයට ලක්වුවන් සිහිපත් කරමින් වෙඩි තැබීම සිදු වූ ස්ථානයේ දේව මෙහෙයක්ද පවත්වා ඇති අතර ඩොනල්ඩ් ට්‍රම්ප් ජනාධිපතිවරයා එහි සංචාරය කිරීමට නියමිත බව ද එරට පුවත් සේවා පවසයි.", "URL": "https://sinhala.adaderana.lk/news.php?nid=98362", "Category": null, "Parent URL": null}