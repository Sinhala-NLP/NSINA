{"Source": "Adaderana", "Timestamp": "April 17, 2013 01:38 pm", "Headline": "“බ‍්‍රැන්ඩික්ස් රසදිය ගී තරුව” සුපිරි තරු කිරුළු පළඳවයි", "News Content": "ඡායා රූ - බ‍්‍රැන්ඩික්ස් රසදිය ගී තරුව 2013 සංජීව පේ‍්‍රමරත්න (දකුණේ) සිය කුසලානය බ‍්‍රැන්ඩික්ස් සමූහයේ ප‍්‍රධාන විධායක නිලධාරී අෂ්රොෆ් ඕමාර් මහතා අතින් ලබා ගනිමින්. බ‍්‍රැන්ඩික්ස් කර්මාන්තශාලාවන් හි සේවයේ නියුතු ගායන දක්ෂතාවලින් පිරිපුන් සාමාජිකයන් ගී තරු ලෙස දිදුළමින් පසුගියදා සුගතදාස ගෘහස්ථ ක‍්‍රීඩාංගණයේදී පැවැති “බ‍්‍රැන්ඩික්ස් රසදිය ගී තරුව” අවසන් මහා තරගයේදී සිය සහජ හැකියාවන් විදහා දැක්වූහ. සුපිරි තරගයකට අවැසි සියලුම අංගෝපාංගවලින් සුසැදි මෙම අවසන් මහා තරගයට තේරී පත්වූ තරග කරුවන් සිව් දෙනෙකු 5000 කට අධික සිය සහෝදර බ‍්‍රැන්ඩික්ස් සාමාජිකයින් ඉදිරියේ සිය මන මෝහනීය ගී හඬ අවදිකළේ ක‍්‍රීඩාගාරය පුරා ගිගුම් දුන් දැවැන්ත ඔල්වරසන් හා ප‍්‍රීති ඝෝෂා මධ්‍යයේයි. මෙම විචිත‍්‍රවත් රැයේදී මෙම තරගකරුවන්ට වටිනා මුදල් ත්‍යාග මෙන්ම ගෞරවාදරයද නොමඳව හිමිවිය. මෙහිදී, විනිසුරුවරුන් ලෙස කටයුතු කළ ජනප‍්‍රිය හා ප‍්‍රවීණ ගායන ශිල්පීන් වන නිරෝෂා විරාජිනී, රොහණ බෝගොඩ සහ චාමික සිරිමාන්නගේ ඒකමතික තීරණයෙන් නිට්ටඹුව, බ‍්‍රැන්ඩික්ස් ලෝන්ජරීහි, සංජීව පේ‍්‍රමරත්න “බ‍්‍රැන්ඩික්ස් රසදිය ගී තරුව” ලෙස පිදුම් ලැබුවේය. එසේම, තරගාවලියේ හොඳම කාන්තා තරගකරුවන් සිව්දෙනා අතර සිටි මඩකළපුව බ‍්‍රැන්ඩික්ස් X pressions කර්මාන්ත ශාලාවේ නවරත්නම් නමස්කාරී හටද මෙම රැය ජීවිතයේ සදානුස්මරණීය එකක් විය. “බ‍්‍රැන්ඩික්ස් ගීත කෝකිලාවිය” ලෙසින් ඇය කිරුළු පැළඳීම එයට හේතුවයි. මාස පහක් පුරා දිවයිනේ විවිධ ප‍්‍රදේශවල පිහිටි බ‍්‍රැන්ඩික්ස් කර්මාන්තශාලාවල පැවති මූලික වටයේ තරගාවලිය 30,000 කට අධික බ‍්‍රැන්ඩික්ස් සාමාජිකයින්ට විවෘත වූ අතර එහිදී ඔවුන්ට සිය ගායන හැකියාවන් එළි දැක්වීම සඳහා අවස්ථාව, අවකාශය, ධෛර්ය සහ මාර්ගෝපදේශනය නොඅඩුව පිරි නැමුණි. කර්මාන්තශාලා 33 කදී, පළමු වටයේ තරගාවලියේදී තරගකරුවන් 300 කට අධික පිරිසක් තෝරා ගන්නා ලදී. ඉන් පසුව, බ‍්‍රැන්ඩික්ස් සෑම ව්‍යාපාර ඒකකයකින්ම හොඳම තරගකරුවන් තිදෙනෙකු සංඛ දිනෙත්, අමිලා නදීෂානි, චාමික සිරිමාන්න සහ චන්දන ලියනාරච්චි යන වෘත්තීය කලාකරුවන්ගෙන් සැදුම්ලත් මණ්ඩලයක් විසින් තෝරාගන්නා ලදී. තරගාවලියේ තුන්වන වටයේ ජයග‍්‍රාහකයින් තෝරා ගැනීමේදී නව්‍ය උපකරණවලින් සමන්විත සුවිසල් ට‍්‍රක් රථයක ජංගම වේදිකාවක් බ‍්‍රැන්ඩික්ස් විසින් නිර්මාණය කළ අතර රට වටා පිහිටි බ‍්‍රැන්ඩික්ස් කර්මාන්තශාලා වලට එම වේදිකාව රැගෙන ගොස් ගායන කුසලතා එළි දැක්වීමට අවස්ථාව ලබා දුන්නේය. පර්ෂද මට්ටමින් තෝරාගත් හොඳම ගායන තරු සිව් දෙනෙකු ගෙන් සමන්විත වූ බ‍්‍රැන්ඩික්ස් රසදිය ගී තරුව තරගාවලියේ හතරවන වටයේ මහා තරගය පැවැත්වුණේ සුගතදාස ගෘහස්ත ක‍්‍රීඩාංගනයේදීයි. මොවුන් සිව්දෙනා වන්නේ, බ‍්‍රැන්ඩික්ස් ඉන්ටිමේට් ඇපරල්හි, සමීර සෙනෙවිරත්න, බ‍්‍රැන්ඩික්ස් ලෝන්ජරීහි, සංජීව පේ‍්‍රමරත්න, බ‍්‍රැන්ඩික්ස් එසෙන්ෂල්හි, නුවන් අලවත්ත සහ බ‍්‍රැන්ඩික්ස් කැෂුවල්වෙයාර්හි, අසිත ලක්රුවන් යන තරගකරුවන්ය. ඔවුන් සතර දෙනාට සහ අවසන් වටය සඳහා තේරුණු කාන්තා තරග කරුවන්ටද ප‍්‍රවීණ කලා ශිල්පීන් විසින් ගායනය, රංගනය, ඉදිරිපත් කිරීම හා විලාසිතා පිළිබඳ මනා පුහුණුවක් ලබා දෙන ලදී. “අපි හිතුවාටත් වඩා පළමු තරගයම ඉතාමත් සාර්ථක වුණා.” යනුවෙන් මෙම තරගාවලිය පිළිබඳව අදහස් දක්වමින් බ‍්‍රැන්ඩික්ස් සමූහයේ මානව සම්පත් කළමනාකාර, කර්නල් සුජිත් ජයසේකර මහතා පැවසීය. “අපගේ සාමාජිකයින්ගේ දක්ෂතාවයන් ඔවුන්ගේ රාජකාරි ක්ෂේත‍්‍රයට පමණක් සීමා නොකළ යුතුයැයි අපි දැඩිව විශ්වාස කරනවා. මෙවැනි ආකාරයේ තරගාවලි මගින් දහස් ගණනක් වන සාමාජිකයින් හා ඔවුන්ගේ පවුලේ සාමාජිකයින් එකතු කරන අතර පුද්ගලික සංවර්ධනයට කැපී පෙනෙන දායකත්වයක් ලබාදෙන අතරම කණ්ඩායම් ජීවගුණය වර්ධනය කරනවා.” ශ‍්‍රී ලංකාව තුළ පිහිටි නිෂ්පාදන කර්මාන්තශාලා 42 ක්, ඉන්දියාව තුළ පිහිටි අක්කර 1000 ක කර්මාන්ත උද්‍යානය සහ බංග්ලාදේශය තුළ පිහිටි විශාල මෙහෙයුම තුළ 43,000 කට වැඩි පිරිසක් බ‍්‍රැන්ඩික්ස් සමූහයේ සේවය කරති.", "URL": "https://sinhala.adaderana.lk/news.php?nid=33339", "Category": null, "Parent URL": null}