{"Source": "Adaderana", "Timestamp": "March 1, 2019 10:17 am", "Headline": "සුන්දරිය...", "News Content": "මස්කෙළිය, මාවුස්සාකැලේ ජලාශයේ ජල මට්ටම පහත බැසීමත් සමඟ ජලාශය පත්ලේ තැන්පත්ව ඇති දිරා නොයන ඝණ අපද්‍රව්‍ය ඇතුලු පොලීතීන් කඳු මේ දිනවල ගොඩ වෙමින් පවතින බව අද දෙරණ වාර්තාකරු පැවසීය. ජල ධාරිතාව අක්කර අඩි 95 400ක වපසරියකින් යුක්ත මාවුස්සාකැලේ ජලාශය පිහිටා ඇත්තේ මස්කෙළිය නගරය බෑවුමේය. මෙම ජලාශයට ප්‍රධාන වශයෙන් ජලය සැපයෙන්නේ ශ්‍රීපාද රක්ෂිතයේ සිට ගලා බසින කැළණි ගඟේ ප්‍රධාන අතු ගංගාවන් වන මස්කෙළිය ඔය, සීතගඟුල ඔය සහ ගාඩ්මෝර් හා මරේ යන දිය ඇලි දෙකෙනි. ජලාශයට ජලය සැපයෙන අතු ගංගාවන් දෙපස පදිංචි පිරිස් හා මස්කෙළිය නගරයේ ඇතැම් වෙළඳ ව්‍යාපාරික ප්‍රජාව විසින් දෛනිකව බැහැර කරන දිරා නොයන ඝණ අපද්‍රව්‍ය ඇතුලු කැළි කසළ මාවුස්සාකැලේ ජලාශයට ගලා විත් ටොන් ගණනක් මෙසේ තැන්පත්වී ඇත. බැස යාමත් සමඟ ජලාශ පත්ලේ තැන්පත්ව ඇති දිරා නොයන ඝණ අපද්‍රව්‍ය ඉවත් කිරීම පහසු වන අතර මේ සම්බන්ධව විදුලි බල මණ්ඩලය, මස්කෙළිය ප්‍රාදේශිය සභාව හා අනෙකුත් ශ්‍රමදාන මෙන්ම ස්වේච්ඡා සංවිධාන වල කඩිනම් අවධානයට ලක්විය යුතු බව පරිසර සංවිධාන සහ ප්‍රදේශයේ ජනතාව පවසති. ජාතික සම්පතක් වන මාවුස්සාකැලේ ජලාශයට මෙසේ දිරා නොයන ඝණ අපද්‍රව්‍ය බැහැර කිරීම හේතුවෙන් ජලාශයේ මිරිදිය සම්පත ඇතුලු ජෛව විවිධත්වයට මෙන්ම ජලාශයේ පැවැත්මටද තර්ජණයක් වී ඇත. ජාතික ජල විදුලිබල පද්ධතියට අයත් ලක්ෂපාන ජල විදුලිබලාගාර සංකීර්ණය යටතේ ඇති ලක්ෂපාන, නව ලක්ෂපාන, පොල්පිටිය, හා කානියෝන් යන විදුලිබලාගාර සඳහා විදුලිය උත්පාදනයට ප්‍රධාන වශයෙන් ජලය සැපයෙන්නේ මෙම මාවුස්සාකැලේ ජලාශයෙනි. චන්දන ජයවීර", "URL": "https://sinhala.adaderana.lk/news.php?nid=105252", "Category": null, "Parent URL": null}