{"Source": "Adaderana", "Timestamp": "March 19, 2012 04:15 pm", "Headline": "මැ. කො හෙට පක්ෂ ලේකම්වරුන් හමුවෙයි", "News Content": "ඡන්ද හිමි නාමලේඛන ප්‍රතිශෝධනයේ දී බහු ලියාපදිංචිය වැළැක්වීම සඳහා ගන්නා ක්‍රියාමාර්ග සම්බන්ධයෙන් විශේෂ සාකච්ඡාවක් පැවැත්වීමට මැතිවරණ කොමසාරිස්වරයා තීරණය කර තිබේ. ඒ අනුව තමන් හෙට(20) දිනයේ පක්ෂ ලේකම්වරුන් හමුවී මේ සම්බන්ධයෙන් දැනුවත් කරන බව මැතිවරණ කොමසාරිස් මහින්ද දේශප්‍රිය මහතා පවසයි. 2011 ඡන්ද හිමි නාමලේඛන ප්‍රතිශෝධනයට අදාළව එකම පුද්ගලයෙකු දිස්ත්‍රික් 2 ක හෝ ඊට වැඩි ගණනක ලියාපදිංචි වී ඇති අවස්ථා ලක්ෂ 2 ට ආසන්න ප්‍රමාණයක් අනාවරණය වී ඇති බව මැතිවරණ කොමසාරිස්වරයා සඳහන් කරයි. බහු ලියාපදිංචිය වළක්වා ගැනීම සඳහා විශේෂ ක්‍රියාමාර්ග අනුගමනය කිරීමට මැතිවරණ මහලේකම් කාර්යාලය තීරණය කර ඇති ‍අතර හෙට පැවැත්වෙන සාකච්ඡාවේ ‍දී ඒ සම්බන්ධයෙන් පක්ෂ ලේකම්වරුන් දැනුවත් කෙරෙනු ඇත.", "URL": "https://sinhala.adaderana.lk/news.php?nid=22901", "Category": null, "Parent URL": null}