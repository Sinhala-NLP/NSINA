{"Source": "Adaderana", "Timestamp": "February 1, 2017 11:21 pm", "Headline": "  ඒකාබද්ධ විපක්ෂයට හැරිසන්ගෙන් පිළිතුරක්", "News Content": "ඒකාබද්ධ විපක්ෂය විසින් අද දිනයේ තමාට එරෙහිව සිදු කළ චෝදනා සම්බන්ධයෙන් ග්‍රාමීය ආර්ථික කටයුතු පිළිබද අමාත්‍ය පී.හැරිසන් මහතා පිළිතුරු ලබා දී තිබේ.අද(01) පස්වරුවේ පැවති මාධ්‍ය හමුවකදී අමාත්‍යවරයා මේ සම්බන්ධයෙන් පිළිතුරු ලබා දී ඇති බව සඳහන්ය.තමාට එරෙහිව අද දිනයේ ඒකාබද්ධ විපක්ෂය විසින් සිදු කළ චෝදනා පදනම් වරහිත බවත්, එම චෝදවාට ඔප්පු වුවහොත් තමා ඉල්ලා අස්වීමට වුවත් සූදානම් බවත් ඒ මහතා ප්‍රකාශ කර තිබේ.වී අලෙවි මණ්ඩලය විසින් අවස්ථා දෙකකදී සත්ත්ව ආහාර සැකසීම සඳහා මෙන්ම සහල් නිෂ්පාදනයට පෞද්ගලික සමාගම් තුනකට වී මෙට්‍රික් ටොන් ලක්ෂ දෙකක් නිකුත් කිරීමෙන් රුපියල් කෝටි 360ක් පාඩුකර ඇතැයි සඳහන් කරමින් හැරිසන් අමාත්‍යවරයාට එරෙහිව ඒකාබද්ධ විපක්ෂය විසින් අල්ලස් හෝ දූෂණ චෝදනා විමර්ශන කොමිසන් සභාවට සහ අපරාධ පරීක්ෂණ දෙපාර්තමේන්තුවට අද (01) පැමිණිලි කළේය.ටොප් ටෙන් වැඩසටහන යටතේ සිදුකරන හත්වැනි පැමිණිල්ල මෙය බව පාර්ලිමේන්තු මන්ත්‍රී ජයන්ත සමරවීර මහතා පැවසීය. ග්‍රාමීය ආර්ථික කටයුතු අමාත්‍ය පී. හැරිසන් මහතා මෙම ගනුදෙනුවලට සෘජුවම වගකියන බවත්, මේ පිළිබඳව පරීක්ෂණයක් පවත්වන්නැයි පැමිණිල්ල මගින් ඉල්ලා සිටි බවත් මන්ත්‍රීවරයා අද ප්‍රකාශ කළේය.", "URL": "https://sinhala.adaderana.lk/news.php?nid=68959", "Category": null, "Parent URL": null}