{"Source": "Adaderana", "Timestamp": "March 30, 2019 09:41 am", "Headline": "තෙරේසා මේ ගෙනා තවත් බ්‍රෙස්ක්සිට් යෝජනාවලියක් පරාජය වෙයි", "News Content": "බ්‍රිතාන්‍යය යුරෝපා සංගමයෙන් වෙන්වීම සඳහා අගමැතිනී තෙරේසා මේ ගෙනා තවත් බ්‍රෙස්ක්සිට් යෝජනාවලියක් පාර්ලිමේන්තුව හමුවේ පරාජයට පත්ව ඇත. එය අගමැතිනිය ගෙනා තෙවැනි යෝජනාවලියයි. පැවැති ඡන්ද විමසීමේදී යෝජනාවලියට පක්ෂව ඡන්ද 286ක් හිමිවෙද්දී ඊට විපක්ෂව ඡන්ද 344ක් හිමිව තිබුණි. මේ අනුව ඡන්ද 58ක දැවැන්ත පරාජයක් ලැබීමට අගමැතිනී තෙරේසා මේ ට නැවතත් සිදුවූ බව විදෙස් මාධ්‍ය වාර්තා කරයි. මේ අනුව ඉවත්වීම සම්බන්ධයෙන් අගමැතිනිය ගෙනා තෙවැනි යෝජනාවලියත් පරාජයට පත්වීමෙන් අනතුරුව නිෂ්චිත ගිවිසුමකින් තොරව යුරෝපා සංගමයෙන් ඉවත්වීමට බ්‍රිතාන්‍යයට සිදුවනු ඇති බව විචාරකයන් පවසා සිටියි. යම් හෙයකින් අදාළ යෝජනාවලිය සදහා පාර්ලිමේන්තු අනුමැතිය හිමිවුවහොත්, ඉවත්වීමේ දිනය ලබන මැයි මස 22වැනිදා දක්වා දීර්ඝ කිරීමට යුරෝපා සංගමය එකඟව සිටියේය. කෙසේ වෙතත් එසේ නොවීම හේතුවෙන් ගිය සතියේ තීන්දු වූ ආකාරයට අප්‍රේල් මාසයේදී නිත්‍ය වශයෙන්ම යුරෝපා සංගමයෙන් ඉවත්වීමට බ්‍රිතාන්‍යට සිදුවනු ඇත. බ්‍රිතාන්‍යය යුරෝපා සංගමයෙන් ඉවත්වීමට නියමිතව පැවැතියේ 29වැනිදාය. ලැබූ පරාජය සම්බන්ධයෙන් අදහස් දක්වමින් තෙරේසා මේ අගමැතිනිය පෙන්වා දෙන්නේ ඉවත්වීම සම්බන්ධයෙන් වෙනත් මාර්ග සොයාගැනීමට බ්‍රිතාන්‍යයට සිදුවනු ඇති බවය. විපක්ෂ නායක ජෙරමි කෝබින්ද පාර්ලිමේන්තුව අමතමින් අගමැතිනිය වහාම සිය ධුරයෙන් ඉල්ලා අස්වීම වඩාත් සුදුසු බව අවධාරණය කර සිටියේය. මේ අතර බ්‍රෙක්සිට් වැඩපිළිවෙළ ප්‍රමාදවීමට එරෙහිව ඉවත්වීමට සහයෝගය දක්වන්නන් පාර්ලිමේන්තුව අසළ විරෝධතාවකද නිරතවුණි. මේ අතර ඩවුනින් වීදියේ පිහිටි අගමැති නිල නිවසේ තාප්පයෙන් පැන ඊට ඇතුලුවීමට උත්සාහ ගත් එක් පුද්ගලයෙක් අත්අඩංගුවට ගැනීමටත් පොලීසිය කටයුතු කර ඇත. පවතින නවතම තත්ත්වය පිළිබද සාකච්ඡා කිරීමට යුරෝපා සංගමය ලබන අප්‍රේල් මාසයේ 10වැනිදා හමුවීමට නියමිතය.", "URL": "https://sinhala.adaderana.lk/news.php?nid=107018", "Category": null, "Parent URL": null}