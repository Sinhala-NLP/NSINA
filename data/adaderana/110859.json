{"Source": "Adaderana", "Timestamp": "May 28, 2019 05:47 pm", "Headline": "සයිබර් ආරක්ෂණ නීතිය ගැන පනත් කෙටුම්පත පාර්ලිමේන්තුවට", "News Content": "තාක්ෂණය භාවිත කරමින් එල්ලවන සයිබර් ප්‍රහාරයන් වළක්වා ගැනීමට සකස් කෙරුණු, සයිබර් ආරක්ෂණ නීතිය පිළිබඳ පනත් කෙටුම්පත, මේවන විට පාර්ලිමේන්තුවට ඉදිරිපත් කර ඇති බව ඩිජිටල් යටිතල පහසුකම් කැබිනට් නොවන අමාත්‍ය අජිත් පී. පෙරේරා මහතා පවසයි. කොළඹ පැවති මාධ්‍ය හමුවකට අද(28) එක්වෙමින් අමාත්‍යවරයා මෙම අදහස් ප්‍රකාශ කළේය. පසුගිය 18 හා 19 වන දිනයන්හිදී අපේ රටේ පරිගණක පද්ධතිවලට සයිබර් ප්‍රහාරයන් එල්ල වු බවත්, විටින් විට ලෝකයේ බලගතු රටවලටත් කුඩා ආර්ථිකයක් ඇති රටවලටත් මෙවැනි සයිබර් ප්‍රහාරයන්ට ලක්වීමට සිදුවු බව ද අමාත්‍යවරයා කියා සිටියේය. මෙවැනි ප්‍රහාර නවතාලීම සඳහා සෑම රටක්ම ඩිජිටල් තාක්ෂණය හා සම්බන්ධ පද්ධති භෞතික වශයෙන් ශක්තිමත් කරනවා සේම අනෙක් පැත්තෙන් නීති පනවා ඒවා අනුව ක්‍රියා කිරීමට ආයතනවලට බල කරන බවත් ඒවා කඩ කරන අයට එරෙහිව කටයුතු කරන බවත් අමාත්‍යවරයා මෙහිදී වැඩිදුරටත් පැවසීය. රටේ ඩිජිටල් තාක්ෂණය හා සම්බන්ධව අවශ්‍යව තිබූ පනත් දෙකක් තමා අමාත්‍යාංශය බාර ගත් වහාම මෙම පනත් දෙක සකස් කල බව ද අමාත්‍යවරයා කියා සිටියේය. සයිබර් ආරක්ෂාව නීතිය පිළිබඳ මේ වන විට පනත් කෙටුම්පත පාර්ලිමේන්තුවට ඉදිරිපත්ව ඇති බවත්, ඒ සඳහා මහජන අදහස් විමසා බැලීමට අපේක්ෂා කරන බවත්, අමාත්‍යවරයා පැවසීය.", "URL": "https://sinhala.adaderana.lk/news.php?nid=110859", "Category": null, "Parent URL": null}