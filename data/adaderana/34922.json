{"Source": "Adaderana", "Timestamp": "June 14, 2013 05:47 pm", "Headline": " හෙට දහවල් වනතුරු මුහුදු ගමන් සුදුසු නෑ", "News Content": "මන්නාරම සිට කොළඹ හරහා පොතුවිල් දක්වා සහ යාපනය සිට ත්‍රිකුණාමලය දක්වා වන වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශ රළු වන අතර පැ.කි. 60 පමණ දක්වා සුළං ඇති වන නිසා එම මුහුදු ප්‍රදේශ හෙට දහවල් වනතුරු ධීවර කටයුතු සඳහා සුදුසු නොවන බව කාලගුණ විද්‍යා දෙපාර්තමේන්තුව පවසයි. දිවයින සහ අවට මුහුදු ප්‍රදේශවල පවතින සුළං සහිත කාලගුණ තත්ත්වය අද (14) දවසේද තවදුරටත් පවතින අතර හෙට(15) දවසින් පසු ක්‍රමයෙන් අඩු වනු ඇතැයි අපේක්ෂා කෙරෙන බව එම දෙපාර්තමේන්තුව නිවේදනය කරයි. දිවයිනේ මධ්‍යම සහ සබරගමුව පළාත්වල විටින් විට වැසි ඇති වන අතර සමහර ස්ථාන වලට තද වැසි (මි.මි 100 පමණ ) ද ඇති විය හැකි බව කියැවෙයි. බස්නාහිර සහ දකුණු පළාත්වල සහ කුරුණෑගල සහ පුත්තලම දිස්ත්‍රික්ක වල ද වැසි වාර කිහිපයක් ඇති වන බවත්, දිවයින හරහා, වි‍ශේෂයෙන් මධ්‍යම කඳුකරයේ බටහිර බෑවුම් ප්‍රදේශවල විටින් විට නිරිත දිගින් හමන තද සුළං ඇති විය හැකි බව කාලගුණ විද්‍යා දෙපාර්තමේන්තුව වැඩිදුරටත් කියා සිටියි.", "URL": "https://sinhala.adaderana.lk/news.php?nid=34922", "Category": null, "Parent URL": null}