{"Source": "Adaderana", "Timestamp": "July 1, 2012 02:45 pm", "Headline": "සැමියාගේ පෙම් හබය ලිහන්න පැමිණි කත අනියම් බිරියගෙන් මැරුම්කයි", "News Content": "පිහියෙන් කපා කාන්තාවක ඝාතනය කිරීමේ චෝදනා ලැබූ තවත් කාන්තාවක අත්අඩංගුවට ගත් බව පොලීසිය පවසයි. කුරුණෑගල පොලිස් බලප්‍රදේශයට අයත් අංක 03, සුමුනදාස මාවත, උඩවල්පොල ලිපිනයේ නිවසක් තුළ මෙම ඝාතනය සිදුව තිබේ. මරණයට පත්ව ඇත්තේ වයස අවුරුදු 44 ක් වූ රුචිරාණී විතානාරච්චි නැමැති පෙතියාගොඩ, ගම්පහ ප‍්‍රදේශයේ පදිංචිකාරියක බැව් පොලිස් මාධ්‍ය ප්‍රකාශක කාර්යාලය සඳහන් කරයි. මරණකාරියගේ සැමියා සමග අදාළ සැකකාරිය විසින් අනියම් සම්බන්ධතාවයක් පවත්වාගෙනයාම සම්බන්ධව මරණකාරිය සහ සැකකාරිය අතර ඇතිවූ බහින්බස් වීමක් දුර දිග යාමෙන් මෙම අපරාධය සිදු කර ඇති බව කියැවෙයි. මෙම අපරාධය සැකකාරියගේ නිවස තුළදී සිදු කර ඇති අතර මෘත ශරීරය කුරුණෑගල රෝහලේ මෘත ශරීරාගාරයේ තබා ඇති බව පොලීසිය කියා සිටියි. පශ්චාත් මරණ පරීක්ෂණය මෙතෙක් අවසන්ව නැති අතර කුරුණෑගල පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=25455", "Category": null, "Parent URL": null}