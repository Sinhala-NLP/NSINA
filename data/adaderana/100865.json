{"Source": "Adaderana", "Timestamp": "December 17, 2018 09:38 am", "Headline": "පේතායි නිසා ලංකාවට වැස්ස නෑ", "News Content": "නිරිතදිග බෙංගාල බොක්ක ප්‍රදේශයේ පවතින “පේතායි ” සුළි කුණාටුව චණ්ඩ සුළි කුණාටුවක් දක්වා තවදුරටත් වර්ධනය වීමෙන් දිවයින පුරා වැසි රහිත කාලගුණික තත්ත්වයක් අපේක්ෂා කරන බව කාලගුණ විද්‍යා දෙපාර්තමේන්තුව පවසයි. එමෙන්ම තරමක ශීත කාලගුණික තත්ත්වයක් ද අපේක්ෂා කළ හැකියි. ත්‍රිකුණාමලය සිට කන්කසන්තුරය හරහා මන්නාරම දක්වා වෙරළට ඔබ්බෙන් වන ගැඹුරු මුහුදු ප්‍රදේශවල ධිවර සහ නාවුක කටයුතුවල නිරත වීමේදී විමසිලිමත් වන ලෙසද කාලගුණ විද්‍යා දෙපාර්තමේන්තුව පෙන්වා දෙයි. කෙසේ වෙතත් ත්‍රිකුණාමලය සිට මුලතිව් හරහා කන්කසන්තුරය දක්වා වන මුහුදු ප්‍රදේශවල තැනින් තැන වැසි හෝ ගිගුරුම් සහිත වැසි ඇතිවන අතර උතුරු සහ ඊසාන ගැඹුරු මුහුදු ප්‍රදේශවලට තද වැසි ඇතිවිය හැකි බව ද එම දෙපාර්තමේන්තුව වැඩිදුරටත් සඳහන් කළේය. දිවයිනට උතුරු සහ ඊසාන දෙසින් වන ගැඹුරු මුහුදු ප්‍රදේශවල සුළගේ වේගය පැයට කිලෝමීටර 50ක් පමණ වන අතර විටින් විට පැයට කිලෝමීටර 60ක් දක්වාද9 එය වැඩි විය හැකියි.", "URL": "https://sinhala.adaderana.lk/news.php?nid=100865", "Category": null, "Parent URL": null}