{"Source": "Adaderana", "Timestamp": "May 14, 2012 06:16 pm", "Headline": " මහ ඇමති ඇතුළු සියලුම වගඋත්තරකරුවන් 16 දා අධිකරණය හමුවේ පෙනී සිටිය යුතුයි", "News Content": "උතුරු මැද පළාත් සභාව නියමිත කාලයට පෙර විසුරුවා හැරීම වළකාලමින් අධිකරණය මගින් පනවා ඇති අතුරු තහනම් නියෝගය විසුරුවා හරින ලෙස ඉල්ලා මෙම නඩුවේ වගඋත්තරකාර උතුරු මැද ප්‍රධාන අමාත්‍යවරයා ඇතුළු පළාත් සභා‍වේ අමාත්‍ය මණ්ඩලය අද(14)උතුරු මැද පළාත්බද සිවිල් අභියාචනා මහාධිකරණයට ස්වකීය ලිඛිත මූලික විරෝධතා ගොනු කර තිබේ. උතුරු මැද පළාත් සභාව නියමිත ධූර කාලයට පෙර විසුරුවාහැරීම වළකාලමින් අතුරු තහනම් නියෝගයක් පනවන ලෙස ඉල්ලා උතුරු මැද පළාත් සභාවේ එක්සත් ජාතික පක්ෂ මන්ත්‍රී අනිල් රත්නායක මහතා උතුරු මැද පළාත්බද සිවිල් අභියාචනා මහාධිකරණය හමුවේ පවරා ඇති මෙම නඩුවේ වගඋත්තරකරුවන් ලෙස ප්‍රධාන අමාත්‍ය බර්ටි ප්‍රේමලාල් දිසානායක,පළාත් ආණ්ඩුකාර කරුණාරත්න දිවුල්ගනේ,පළාත් අමාත්‍යවරුන් වන කේ.එච් නන්දසේන,එච්.බී සේමසිංහ,පේෂල ජයරත්න,පුංචි බණ්ඩා රත්නායක,සහ පළාත් සභාවේ ලේකම් ඒ.එම්.ඩබ්.අමුණුගම යන මහත්වරුන් නම් කර ඇත. ඒ අනුව අද වගඋත්තරකාර පාර්ශවය වන ප්‍රධාන අමාත්‍ය බර්ටි ප්‍රේමලාල් දිසානායක මහතා ඇතුළු පළාත් අමාත්‍යවරුන් වෙනුවෙන් මූලික ලිඛිත විරෝධතා ගොනු කරමින් නීතිඥ මහේෂ් කොටුවැල්ල මහතා ප්‍රකාශ කොට ඇත්තේ ආණ්ඩු ක්‍රම ව්‍යවස්ථාවේ 154 ජ(4)ආ ව්‍යවස්ථාවේ ප්‍රතිපාදන වලට අනුව මෙවැනි නඩුවක් විභාග කොට තීන්දු ලබාදීමට උතුරු මැද පළාත්බද සිවිල් අභියාචනා මහාධිකරණයට කිසිදු බලයක් නොමැති බවයි. එමෙන්ම මෙම ආකාරයේ රීට් ආඥා නිකුත් කිරිමේ බලයක්ද පළාත්බද සිවිල් අභියාචනා මහාධිකරණයට නැති බවද සඳහන් කරමින් මෙම පෙත්සම විභාගයට නොගෙනම නිෂ්ප්‍රභ කරන ලෙස වගඋත්තරකාර පාර්ශවය අධිකරණයෙන් ඉල්ලා තිබේ. එසේම මෙම නඩුව මේ මස 16 වන දිනම විභාගයට ගෙන අවසන් තීන්දුවක් ලබාදෙන ලෙසද ස්වකීය විරෝධතා මගින් අධිකරණයෙන් ඇයද සිට වගඋත්තරකාර පාර්ශවය,උතුරු මැද පළාත් සභාව නියමිත ධූර කාලයට පෙර විසුරුවා හැරීම වළකාලමින් පනවා ඇති අතුරු තහනම් නියෝගය විසුරුවා හරින ලෙසත්,නඩුව විභාගයට නොගෙනම නිෂ්ප්‍රභ කරන ලෙසත් අධිකරණයෙන් ඉල්ලා ඇත. පළාත් බද අභියාචනාධිකරණ විනිසුරුවන් වන නිශ්ශංක බන්දුල කරුණාරත්න සහ සරත් ගාමිණී එදිරිසිංහ යන මහත්වරුන් ඉදිරියේ මෙම පෙත්සම යළි මේ මස 16 වන දින සලකා බැලීමට නියමිත බව අද දෙරණ වාර්තාකරු සඳහන් කරයි. මෙම නඩුවේ වගඋත්තරකරුවෙකු ලෙස නම් කර ඇති පළාත් ආණ්ඩුකාර කරුණාරත්න දිවුල්ගනේ සහ පළාත් සභාවේ ලේකම් ඒ.එම්.ඩබ් අමුණුගම යන මහත්වරුන් සහ රජයේ නීතිඥවරයා මූලික ලිඛිත විරෝධතා ගොනු කිරිමට නියමිතව ඇත්තේ මැයි මස 16 දාය. නඩුවේ සියලුම වගඋත්තරකරුවන්ට මේ මස 16 වන දින උතුරු මැද පළාත්බද සිවිල් අභියාචනා මහාධිකරණය හමුවේ පෙනී සිටින ලෙස ද නියෝග කර තිබේ.", "URL": "https://sinhala.adaderana.lk/news.php?nid=24246", "Category": null, "Parent URL": null}