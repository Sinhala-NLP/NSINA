{"Source": "Adaderana", "Timestamp": "May 19, 2010 11:11 am", "Headline": "ගාල්ල නගරයේ නායයෑමක්", "News Content": "ගාල්ල නගරාසන්න‍යේ ටැංකියවත්ත ප්‍රදේශයේ නිවාස තුනක් නායයෑමකට ලක්වී තිබේ. නායයෑමෙන් නිවාස වලට හානි සිදුවී ඇති බව ගාල්ල වැඩබලන දිස්ත්‍රික් ලේකම් බන්දුල හරිස්චන්ද්‍ර මහතා සඳහන් කළේය. එහෙත් ඉන් කිසිවෙකුටත් හානියක් නොමැති බව දිස්ත්‍රික් ලේකම්වරයා ප්‍රකාශ කළේය. මේ අතර ගාල්ල බද්දේගම මාර්ගය තවදුරටත් ජලයෙන් යටවී පැවතීම හේතුවෙන් රථ වාහන ගමනාගමනයට බාධා එල්ල වී ඇත. ගාල්ල කරාපිටිය ප්‍රදේශයේද ජලයෙන් යටවී ඇති බව වැඩබලන දිස්ත්‍රික්‍ ලේකම්වරයා සඳහන් කළේය. මේ වන විට ගාල්ල දිස්ත්‍රික්කයේ පවුල් 19,507 කට අයත් පුද්ගලයන් 94,173 දෙනෙකු විපතට පත්ව ඇත. වැඩිම හානියක් සිදුව ඇත්තේ හික්කඩුව ප්‍රදේශයටය. මීට අමතරව අම්බලන්ගොඩ, බලපිටිය, කඩවත්සතර, අක්මීමන, හබරාදූව, බද්දේගම, ගෝනපීනුවල, නීයාගම, කරන්දෙනිය, තවලම සහ නාගොඩ ප්‍රදේශවලට ගංවතුරෙන් බලපෑම් එල්ල වී තිබේ. මේ හේතුවෙන් ගාල්ල දිස්ත්‍රික්කයේ නිවාස 94ක් පූර්ණ හානියට පත්ව ඇති අතර තවත් නිවාස 191කට අලාභ හානී සිදුව ඇත.", "URL": "https://sinhala.adaderana.lk/news.php?nid=8493", "Category": null, "Parent URL": null}