{"Source": "Adaderana", "Timestamp": "June 6, 2019 04:37 pm", "Headline": "හිටපු ආරක්ෂක ලේකම්වරයා පාර්ලිමේන්තු විශේෂ කාරක සභාව හමුවේ සාක්ෂි දීම අරඹයි", "News Content": "හිටපු ආරක්ෂක ලේකම් හේමසිරි ප්‍රනාන්දු මහතා පාස්කු ඉරුදින ත්‍රස්ත ප්‍රහාරය සම්බන්ධයෙන් සොයා බැලීමට පත් කළ පාර්ලිමේන්තු විශේෂ කාරක සභාව හමුවේ සාක්ෂි ඉදිරිපත් කිරීම ආරම්භ කර තිබේ. පාස්කු ඉරුදින එල්ලවූ ත්‍රස්ත ප්‍රහාරය සම්බන්ධයෙන් සොයාබලා පාර්ලිමේන්තුවට කරුණු වාර්තාකිරීමට පත්කළ පාර්ලිමේන්තු විශේෂ තේරීම් කාරක සභාව තෙවන දිනට අද රැස්විය. ඒ අනුව හිටපු ආරක්ෂක ලේකම් හේමසිරි ප්රනනාන්දු සහ පොලිස්පති පූජිත් ජයසුන්දර යන මහත්වරු අද(06) කාරක සභාවට කැඳවා තිබුණි. මෙම පාර්ලිමේන්තු විශේෂ කාරක සභාව පළමුවරට පසුගිය 29 වනදා රැස්වූ අතර එහිදී ආරක්ෂක ලේකම්වරයා සහ රාජ්‍ය බුද්ධි අංශ ප්‍රධානීයා සාක්ෂි ලබා දුන්නේය. දෙවන දිනට පසුගිය 04 වනදා රැස්වූ එම කාරක සභාව හමුවේ ජේෂ්ඨ පොලිස් නිළධාරින් සිව් දෙනෙකු පෙනී සිටීමට නියමිතව තිබුනද කාරක සභාව ඉදිරියේ සාක්ෂි දුන්නේ ත්‍රස්ත විමර්ශන කොට්ඨාසයේ හිටපු නියෝජ්‍ය පොලිස්පති නාලක සිල්වා මහතා පමණයි.", "URL": "https://sinhala.adaderana.lk/news.php?nid=111471", "Category": null, "Parent URL": null}