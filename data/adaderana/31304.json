{"Source": "Adaderana", "Timestamp": "February 3, 2013 11:18 am", "Headline": "බස් 2ක් මුහුණට මුහුණ ගැටී 30ට තුවාලයි", "News Content": "පූඬළු ඔය - තවලම්තැන්න මාර්ගයේදී අද (03) උදෑසන 6.30ට පමණ බස් රථ 2ක් මුහුණට මුහුණ ගැටීමෙන් තුවාල ලැබු 30 දෙනෙකු රෝහල්ගත කර තිබේ. ලංගම හා පෞද්ගලික බස් රථ 2ක් මෙලෙස එකිනෙක ගැටී තිබේ. අනතුරින් තුවාල ලැබු 30 දෙනා කොත්මලේ රෝහලට ඇතුළත් කර ඇති අතර ඉන් බරපතළ තත්ත්වයේ සිටි සිව්දෙනෙකු ගම්පොළ රෝහලට මාරු කර යවා තිබේ. ඒ අතර ලංගම බස් රථයේ රියදුරු ද සිටියි. අනතුරින් තුවාල ලැබු පෞද්ගලික බස් රථයේ රියදුරු කොත්මලේ රෝහලේ ප්‍රතිකාර ලබන අතර එම බස් රථය පූඬළු ඔයේ සිට මහනුවර බලා ධාවනය වෙමින් තිබියදී අනතුරට මුහුණ පා ඇත. ලංගම බස් රථය තවලම්තැන්නේ සිට තලවකැලේ දක්වා ධාවනය වෙමින් තිබියදී අනතුරට ලක්ව ඇතැයි පොලීසිය පවසයි.", "URL": "https://sinhala.adaderana.lk/news.php?nid=31304", "Category": null, "Parent URL": null}