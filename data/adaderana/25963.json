{"Source": "Adaderana", "Timestamp": "July 22, 2012 11:56 am", "Headline": "සේවය ස්ථීර කරන්නැයි ඉලලන සත්‍යග්‍රහය දෙවන දිනටත් ", "News Content": "ඔයාමඩුව ප්‍රදේශයේ පැවති දැයට කිරුළ ප්‍රදර්ශන භූමියේ දුම්රිය දෙපාර්තමේන්තු ඉදිකිරීම් සඳහා තාවකාලිකව සහභාගී වූ සේවකයින් ස්ථීර සේවයට බඳවාගන්නා ලෙස බලකරමින් දෙවන දිනටත් සත්‍යග්‍රහයක නිරත වේ. දුම්රිය දෙපාර්තමේන්තුවට අලුතින් සේවකයන් බඳවාගැනීමේ දී තමන්ට ප්‍රමුඛතාව ලබාදෙන බවට දුම්රිය බලධාරීන් පොරොන්දු වූ බව එම සේවකයින් පවසයි. එම පොරොන්දුව කඩකරමින් තමන් නොසලකා හැර 600 ක පමණ පිරිසක් දුම්රිය දෙපාර්තමේන්තුවට බඳවා ගැනීමට පියවර ගෙන ඇති බවට ඔවුන් චෝදනා කරයි. සත්‍යග්‍රහයේ නිරත වන පුද්ගලයන් දුම්රිය දෙපාර්තමේන්තුවේ සේවකයන්ගේ දරුවන් වන අතර තාවකාලික සේවයට බඳවා ගැනීමේ දී අධ්‍යාපන සුදුසුකම් පිළිබඳ පරීක්ෂණයක් පැවැත්වූ බව ද ඔවුන් පෙන්වා දෙයි. කෙසේවුව ද අදාළ පිරිසේ සේවය අවසන් කර ඇති බැවින් නැවත සේවය සඳහා බඳවා ගැනීමේ අවශ්‍යතාවක් නොමැති බව මේ සම්බන්ධයෙන් කළ විමසීමකදී දුම්රිය දෙපාර්තමේන්තුවේ ප්‍රකාශකයෙකු සඳහන් කළේය.", "URL": "https://sinhala.adaderana.lk/news.php?nid=25963", "Category": null, "Parent URL": null}