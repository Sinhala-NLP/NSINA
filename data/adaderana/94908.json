{"Source": "Adaderana", "Timestamp": "August 23, 2018 05:31 pm", "Headline": "ඩෝසර් වලේ සැඟව ගිය පුංචි ජීවිතය", "News Content": "පුත්තලම තරුණ ව්‍යාපාර ප්‍රදේශයේ ඩෝසර් යන්ත්‍රයකින් කැපු ගැඹුරුවලක දිය නාමින් සිටි 11 හැවිරිදි දරුවකු අද (23 ) දින දහවල් දියේ ගිලි මරණයට පත්ව ඇති බව පුත්තලම පොලීසිය පවසයි. මෙසේ මරණයට පත්ව ඇත්තේ මදුරන්කුලිය වේලාසිය විද්‍යාලයේ මෙවර 5 ශ්‍රේණියේ ශිෂ්‍යත්ව විභාගයට පෙනි සිටි 11 හැවිරිදි අවිෂ්ක සඳරුවන් රාජපක්ෂ නැමති කිවුල තරුණ ව්‍යාපාරය ප්‍රදේශයේ පදිංචිව සිටි දරුවකු බව පොලීසිය සඳහන් කරයි. මරණයට පත් දරුවා තවත් යහළුවන් දෙදෙනෙකු සමඟ අද උදෑසන තම සීයා සමඟ, ඔහු මුරකාර සේවයේ යෙදි සිටින පුද්ගලික ඉඩමකට ගොස් ඇති බවත් එහිදි අදාල ඉඩමේ ඩෝසර්වලින් කැපුවලකින් දිය නාමින් සිටියදි මෙසේ ගිලි මියගොස් තිබේ. දරුවන් තිදෙනා දිය නෑ වල ආසන්නයේ සීයා සහ තවත් අයෙකු අදාල ඉඩමේ පොල් ගස්වලට ජලය යෙදිමට බවුසරයකින් ජලය අදිමින් සිටි බවත් ඒ වන විට ජලය පොම්ප කිරිමට යොදා ගත් වතුර මෝටරයේ සිදුවු කාර්මික දෝශයක් සකසමින් සිටියදි දරුවන් අදාල ඩෝසර් වලේ දිය නා ඇති බවත් පුත්තලම පොලීසිය සිදුකල විමර්ශනවලදි හෙළිවි තිබේ. මරණයට පත් දරුවා සමඟ තවත් දරුවන් දෙදෙනෙකු ඩෝසර් වලේ දිය නාමින් සිට ඇති බවත් එක් දරුවකු කලින් ගොඩට පැමිණ ඇති බවද කියයි. මරණයට පත් දරුවා සහ තරිදු නිරෝෂන් නැමති දරුවා වල තුළ දිය නාමින් සිටියදි දෙදෙනාම එකවර දියේ ගිලි ඇති නමුත් තරිදු නිරෝෂන් දරුවා වලේ පස් කණ්ඩියක එල්ලි දිවි බේරා ගෙන තිබේ. මරණයට පත් දරුවා දියේ ගිලී නොපෙනි ගිය බව දිවි බේරා ගත් දරුවා පවසයි. පස් කණ්ඩියේ එල්ලි දිවි බේරා ගත් තරිදු තම යහළුවා දියේ ගිලෙන බවට සීයාට කෑගසා ඇති නමුත් වතුර මෝටරයේ ශබ්දයට එය ඇසි නැති බවද මරණයට පත් දරුවාගේ සීයා වන 57 හැවිරිදි සිසිර කුමාරසිරි මහතා පවසයි. පුත්තලම රෝහලට ඇතුළත් කරන විටත් දරුවා මරණයට පත්ව සිටි බව රෝහල් බලධාරින් පවසයි. පුත්තලම මුලික රෝහලේදි මරණයට පත් දරුවාගේ පියා සහ එකම සොහොයුරිය විලාප දෙන ආකාරය රෝහලට පැමිණ සිටි බොහෝ දෙනෙකු කම්පාවට පත් කර තිබුණි.", "URL": "https://sinhala.adaderana.lk/news.php?nid=94908", "Category": null, "Parent URL": null}