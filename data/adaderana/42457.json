{"Source": "Adaderana", "Timestamp": "April 11, 2014 11:03 am", "Headline": "විදේශිකයාගේ ලොව වටා අපූරු ගමන ඉන්දුනීසියාවෙන් නවතී!", "News Content": "සිය පෞද්ගලික ගුවන් යානයෙන් ලොව වටා සංචාරය කරන, ස්විට්සර්ලන්ත ගුවන් සමාගමක ගුවන් නියමුවෙකු ඉන්දූනීසියානු ගුවන් හමුදා නිලධාරින් විසින් අත්අඩංගුවට ගෙන තිබේ. ශ්‍රී ලංකාවේ ගුවන් සීමාවේ සිට ඉන්දුනීසියානු ගුවන් සීමාවට අනවසරයෙන් ඇතුළුවීම හේතුවෙන් මෙම පුද්ගලයා අත්අඩංගුවට ගෙන ඇති බව විදෙස් මාධ්‍ය වාර්තා කරන්නේය. මෙලෙස අත්අඩංගුවට ගෙන ඇත්තේ 65 හැවිරිදි හයින්ස් පියෙරේ නමැති පුද්ගලයෙකි. ඔහුගේ පෞද්ගලික සටහන් වලට අනුව ඔහු ශ්‍රී ලංකාවේ සිට පිලිපීනය දක්වා සංචාරයේ නිරත වීමට සැලසුම් කර ඇති බව වාර්තා වේ. කෙසේවෙතත් ඉන්දුනිසියානු බලධාරීන් පවසන්නේ ඔහු ශ්‍රී ලංකාවේ සිට සිංගප්පුරුව බලා සංචාරය කරමින් සිටියදී අනවසරයෙන් තම ගුවන් සීමාවට ඇතුළු වීම හේතුවෙන් අත්අඩංගුවට ගත් බවයි. හයින්ස් පියෙරේ, නොකඩවා වසර 02ට අධික කාලයක් ඇන්ටාර්ක්ටිකාව ඇතුළු මහද්වීප 06ක රටවල් 30ක් හරහා සංචාරය කර ඇති බව වාර්තා වේ. ඔහු සිය ශ්‍රී ලංකා සංචාරය තුළදි ශ්‍රී දළදා මාළිගාව නැරඹීමට ගොස් ඇති බව ඔහුගේ පෞද්ගලික වාර්තා වල සටහන්ව ඇති බවද විදෙස් මාධ්‍ය වාර්තා කරයි.", "URL": "https://sinhala.adaderana.lk/news.php?nid=42457", "Category": null, "Parent URL": null}