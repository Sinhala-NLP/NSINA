{"Source": "Adaderana", "Timestamp": "December 14, 2012 11:02 am", "Headline": "ශ්‍රී ලංකාව ගැන සැකසු වාර්තාවේ නිර්දේශ ළඟදීම", "News Content": "එක්සත් ජාතීන්ගේ සංවිධානයේ මහ‍ලේකම්වරයා විසින් පත් කරන ලද කමිටුව මගින් ශ්‍රී ලංකාව සම්බන්ධයෙන් සකස් කෙරුණු අභ්‍යන්තර වාර්තාව පිළිබඳ නිර්දේශ ඉදිරිපත් කිරීම සඳහා නියෝජිතයින් පත්කරන ලෙස දැනුම් දී තිබේ. එම සංවිධානයේ නියෝජ්‍ය මහලේකම්වරයා විසින් එහි අදාළ දෙපාර්තමේන්තු ප්‍රධානීන්ට මේ බව ලිඛිතව දන්වා ඇති බව සඳහන්ය. මෙම නියෝජිතයින් මගින් අදාළ අභ්‍යත්තර වාර්තාවේ ඇති කරුණු පිළිබඳ නිර්දේශ ලබන වසරේ දෙවන කාර්තුව වන විට ඉදිරිපත් කිරීමට නියමිතය. ශ්‍රී ලංකාවේ මානුෂිය මෙහෙයුමේ අවසාන සමයේ සිදුවූවා යැයි කියන මානව හිමිකම් උල්ලංඝණය වීම් පිළිබඳව සොයා බැලීමට පත් කෙරුණු කමිටුව සහ අදාළ කාලයේ ජගත් සංවිධානයේ මෙරට කාර්යාලයේ හැසිරීම පිළිබඳ සොයා බැලීම සඳහා එහි මහ ලේකම් බෑන්කි මූන් විසින් පත්කළ කමිටුවක් මගින් මෙම අභ්‍යන්තර වාර්තාව සකස් කර ඇත.", "URL": "https://sinhala.adaderana.lk/news.php?nid=29947", "Category": null, "Parent URL": null}