{"Source": "Adaderana", "Timestamp": "November 15, 2017 06:32 pm", "Headline": " රටවල් 16ක් පරදවමින් ලංකාවේ පාසල් සිසුවෙක් වතුරෙන් යන රොකට්ටුවක් හදයි-මීටර් 80ක් දුර ඉලක්කයකට යැවිය හැකියි", "News Content": "නවෝත්පාදකයින් යනු රටකට සුවිශාල කීර්තියක් ගෙන දිය හැකි අමිල සම්පතකි. මේ පුවත ජාත්‍යන්තර ජයග්‍රහණයක් ලැබූ , හෙට දින මෙරටට එවන් කීර්තියක් ගෙන දිය හැකි පුංචි නවෝත්පාදකයකු ගැනයි. ශ්‍රී ලාංකික පාසල් සිසුවකු නිර්මාණය කළ , මේ අපූරු නිර්මාණයට පසුගියදා ඉන්දියාවේ පැවති ආසියා ශාන්තිකර කලාපීය අභ්‍යාවකාශ සංසදයේ ජාත්‍යන්තර ජල රොකට් තරගයේදී පළමු ස්ථානය හිමිවිය. ඒ රටවල් 16 ක තරගකරුවන් 56 දෙනෙකු අබිබවමිනි. එහි නවෝත්පාදකයා වන්නේ ගාල්ල ක්‍රිස්තුදේව පිරිමි විද්‍යාලයේ සිසුවෙකි. ඔහු නව වැනි ශ්‍රේණියේ ඉගෙනුම ලබන කලණ නිම්සර කරුණාරත්නයි. කලණ රොකට් තාක්ෂණය පිළිබඳව ස්වයං අධ්‍යයනයනක නිරත වී මෙලෙස මීටර් 80ක් ඈතින් වූ ඉලක්කගත ස්ථානයකට ඉතා නිවැරදිව පතිතකරවිය හැකි ජලය මඟින් ක්‍රියා කරන රොකට්ටුව නිර්මාණය කර තිබේ. එහෙත් කලණ මේ ජයග්‍රහණය ලැබීමේ ගමන පිටුපස ඇති කතාවනම් එම ජයග්‍රහණය තරම් සුන්දර නැත. දැඩි අඟහිඟකම් මධ්‍යයේ අධ්‍යාපනය ලබන ඔහුට අධ්‍යාපනය ලබා දීමට සිය දෙමාපියන් දැඩි පරිශ්‍රමයක් දරයි. මෙවන් නවෝත්පාදකයන්ට අත හිත දී ඔවුන්ගේ දැනුම තව තවත් වර්ධනය කරවීමට බලධාරීන්ගේ අවධානය යොමුවන්නේ නම් එම දරුවන් ජාතියේ මතුයම් දවසක මෙරටට සුවිශාල කීර්තියක් ගෙන දෙනු නොඅනුමානයි.", "URL": "https://sinhala.adaderana.lk/news.php?nid=79971", "Category": null, "Parent URL": null}