{"Source": "Adaderana", "Timestamp": "July 17, 2014 12:00 pm", "Headline": "පරිපූරක වෙද වර්ජනයෙන් පළාත් 6ක රෝගීන් අමාරුවේ - බලධාරීන් නිහඬයි?", "News Content": "පරිපූරක වෛද්‍ය සේවාවන්ට අයත් වෘත්තීන් 5ක නිලධාරීන් සබරගමුව, ඌව හා වයඹ යන පළාත්වල රෝහල් 75ක ඊයේ (16) ආරම්භ කළ වර්ජනය අද (17) බස්නාහිර, දකුණ සහ මධ්‍යම යන පළාත්වල පිහිටි රෝහල්වල ද මේවන විට ක්‍රියාත්මක බව පරිපූරක වෛද්‍ය සේවා වෘත්තීය සමිති ඒකාබද්ධ බලමණ්ඩලයේ ප‍්‍රධාන ලේකම් සමන් ජයසේකර මහතා පවසයි. ඊයේ වැඩවර්ජනයක් ආරම්භ කර බලධාරීන්ට අනතුරු ඇඟවීමක් කළද මේ දක්වා තම ගැටලූවලට විසඳුම් නොලැබුණු බැවින් වර්ජනය තවදුරටත් දැඩි කිරීමට පියවර ගත් බව හෙතෙම කියා සිටියේය. සබරගමුව, ඌව හා වයඹ යන පළාත්වල ශික්ෂණ රෝහල් 4ක හා මහරෝහල්, දිස්ත‍්‍රික් සහ මූලික රෝහල් 75ක ඊයේ එම වර්ජනය ආරම්භ කෙරුණු බව සමන් ජයසේකර මහතා පැවසුවේය. වෛද්‍ය පර්යේෂණාගාර තාක්ෂණ විද්‍යාඥයින්, ඖෂධවේදීන්, විකිරණ ශිල්පීන්, භෞත චිකිත්සක සහ වෘත්තීය චිකිත්සක යන නිලධාරීන් මෙලෙස වර්ජනයට එක්ව සිටින බව හෙතෙම සඳහන් කළේය. වර්ජනය නිසාවෙන් අදාළ රෝහල්වල රසායනාගර සේවා, බාහිර සහ අභ්‍යන්තර රෝගීන් සඳහා බෙහෙත් නිකුත් කිරීම, සී.ටී. ස්කෑන් සහ එම්.අයි.ආර්. ස්කෑන් ආදී පරීක්ෂණ කටයුතු මෙන්ම භෞත චිකිත්සක සහ වෘත්තීය චිකිත්සක ප‍්‍රතිකාර සේවාවලට ද බලපෑම් එල්ල වී ඇති බව ඔහු පැවසුවේය. එසේ වුවද ජීවිතාරක්ෂක සේවා පවත්වාගෙන යාම සඳහා අවශ්‍ය කටයුතු සූදානම් කර ඇති බව සමන් ජයසේකර මහතා සඳහන් කළේය. මෙම සේවාවන්ට බලපාන ප‍්‍රධානම ඉල්ලීම වූ උසස්වීම් සම්බන්ධ ගැටලුව විසඳා ගැනීමට සෞඛ්‍ය අමාත්‍යවරයා හා ලේකම්වරයා සමග පසුගිය කාලයේදී සාකච්ඡා වට 11ක් පැවැත්වුවද ඉන් සාර්ථක ප්‍රතිඵලයක් අත්නොවූ බව පැවසූ ඒ මහතා සෞඛ්‍ය අමාත්‍යාංශයට බලකර සිටින්නේ වසර ගණනාවක් පුරා විසඳුම් ලබානොදුන් මෙම ගැටලුවලට දැන්වත් විසඳුම් ලබාදෙන ලෙසය. වසර දෙකහමාරකට පෙර ඉදිරිපත් කරන ලද කැබිනට් පත්‍රිකාවට පවා තවමත් විසඳුම් ලබා ගැනීමට කටයුතු කර නැති බව හෙතෙම කියා සිටියේය. එසේම මෙම වර්ජනය නිසා අපහසුතාවයට පත්වන රෝගීන්ගේ වගකීම සෞඛ්‍ය බලධාරීන් බාරගත යුතු බවද හෙතෙම අවධාරණය කළේය. වෛද්‍ය පර්යේෂණායතනය, අධිකරණ වෛද්‍ය අංශ, බන්ධනාගාර‍ රෝහල, වෛද්‍ය සැපයුම් අංශය, ඖෂධ තත්ත්ව පාලන රසායනාගාරය යන සෞඛ්‍ය ආයතනවල ද මෙම වර්ජනය ක්‍රියාත්මක බව සමන් ජයසේකර මහතා පැවසුවේය. මේ අතර තවද මානුෂික හේතුන් සලකා රිජ්වේ ආර්යා ළමාරෝහල, මහරගම පිළිකා රෝහල, කාසල්වීදියේ කාන්තා රෝහල, සහ සොයිසා කාන්තා රෝහල්වලත්, පානදුර කේතුමති කාන්තා රෝහලේත්, පේරාදෙණිය විශේෂීත ළමාරෝහලේත්, මධ්‍යම ලේ බැංකුවේත් මෙම වර්ජනය ක්‍රියාත්මක නොවන බව පැවසේ.", "URL": "https://sinhala.adaderana.lk/news.php?nid=44727", "Category": null, "Parent URL": null}