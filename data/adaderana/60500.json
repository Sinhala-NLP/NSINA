{"Source": "Adaderana", "Timestamp": "May 26, 2016 11:48 am", "Headline": "නැගෙනහිර මහඇමතිගේ වැඩේ අනුමත කරන්නේ නෑ", "News Content": "නැගෙනහිර පළාත් ප්‍රධාන අමාත්‍යවරයා නාවික හමුදා නිලධාරියෙකුට බැණවැදීම කිසිසේත් අනුමත නොකරන බව ආරක්ෂක රාජ්‍ය අමාත්‍ය රුවන් විජයවර්ධන මහතා පවසයි.අමාත්‍යවරයාගේ මාධ්‍ය ඒකකය නිකුත් කළ නිවේදනයක මේ බව දැක්වෙන අතර ත්‍රස්තවාදය නිමා කිරීමට ජීවිත පරිත්‍යාගයෙන් කටයුතු කළ රණවිරුවන් අපහසුතාවයට පත්වන අයුරින් කිසිදු පුද්ගලයෙකුට කටයුතු කිරීමට ඉඩක් නොදෙන බවද එහි සඳහන්ය.එම නිවේදනය වැඩිදුරටත් පහත පරිදිය.නැගෙනහිර පළාත් ප්‍රධාන අමාත්‍යවරයාගේ හැසිරීම කිසිසේත් අනුමත නොකරමි.ආරක්ෂක රාජ්‍ය අමාත්‍ය රුවන් විජයවර්ධනනැගෙනහිර පළාත් ප්‍රධාන අමාත්‍ය නෂීර් අහමඩ් මහතා ඉකුත්දා ත්‍රිකුණාමලය සාම්පූර් මධ්‍ය මහා විද්‍යාලයේ පැවති උත්සවයකදී ශ්‍රී ලංකා නාවික නෞකා විදුර කඳවුර භාර අණදෙන නිළධාරීවරයා අපහසුතාවයට පත්වන අයුරින් සිදුකළ ප්‍රකාශය කිසිසේත් අනුමත නොකරන බව ආරක්ෂක රාජ්‍ය අමාත්‍ය රුවන් විජයවර්ධන මහතා පැවසීය. ත්‍රස්තවාදය හේතුවෙන් විනාශයට පත්වූ නැගෙනහිර පළාත තුල සහ විශේෂයෙන් මේ වන විට සාම්පූර් ප්‍රදේශයේ ප්‍රතිසංස්කරණ කටයුතු වෙනුවෙන් ප්‍රශංසනීය මෙහෙවරක ශ්‍රී ලංකා නාවික හමුදාව නිරතවේ. ඉකුත්දා එම අවාසනාවන්ත සිදුවීම සිදුවන අවස්ථාවේදී ද නාවික හමුදාව සිදුකළ මෙහෙය පිළිබඳව නැගෙනහිර පළාත් ප්‍රධාන අමාත්‍යවරයා අවබෝධයකින් පසුවූයේ ද යන්න සැක සහිතය. පෞද්ගලික ආයතනයක් සමඟ එක්ව ශ්‍රී ලංකා නාවික නෞකා විදුර කඳවුර භාර අණදෙන නිළධාරීවරයා ඇතුළු නාවික හමුදා නිළධාරීන් සාම්පූර් මධ්‍ය මහා විද්‍යාලයේ ඉගෙනුම ලබන අහිංසක දූ දරුවන්ගේ විද්‍යාගාර පහසුකම් දියුණු කිරීමේ අරමුණින් වටිනා පරිත්‍යාග රැසක් එදින එම විද්‍යාලයට ප්‍රධානය කිරීම සිදුකෙරිණ. මේ වන විට ශ්‍රී ලංකා නාවික හමුදාව සාම්පූර් ප්‍රදේශයේ ජනතාවගේ ජන ජීවිත යළි ගොඩනැංවීම සඳහා පානීය ජලය සැපයීම්, මාර්ග සංවර්ධනය, පාසල් දියුණු කිරීම්, සෞඛ්‍ය මධ්‍යස්ථාන ගොඩනැඟීම් ඇතුළු යටිතල පහසුකම් දියුණු කිරීම සඳහා සිදුකරන ප්‍රශංසනීය මෙහෙය පිළිබඳ නැගෙනහිර පළාත් මහඇමතිවරයා මහජන නියෝජිතයෙකු ලෙස සතුටු වියයුතුය. වගකිවයුතු තනතුරක් දරන දේශපාලඥයෙකු ලෙස ඒ මහතාට යම් ගැටළුවක් එම උත්සවය පැවති අවස්ථාවේ පැනනැඟී තිබුණේ නම් බුද්ධිමත් ව එය විසඳාගත යුතුව තිබූ බව තම හැඟීම බව ආරක්ෂක රාජ්‍ය අමාත්‍ය රුවන් විජයවර්ධන මහතා සඳහන් කළේය. ත්‍රස්තවාදය නිමා කිරීමට ජීවිත පරිත්‍යාගයෙන් කටයුතු කළ රණවිරුවන් අපහසුතාවයට පත්වන අයුරින් කිසිදු පුද්ගලයෙකුට කටයුතු කිරීමට ඉඩක් ලබා නොදෙන බව සඳහන් කළ ආරක්ෂක රාජ්‍ය අමාත්‍යවරයා, ඔවුන්ගේ අභිමානය ආරක්ෂාකිරීම වෙනුවෙන් ඕනෑම අවස්ථාවක පෙනී සිටින බව පැවසීය. නැගෙනහිර පළාත් ප්‍රධාන අමාත්‍ය නෂීර් අහමඩ් මහතා වගකිව යුතු මහජන නියෝජිතයෙකු ලෙස ඉදිරියේදී කටයුතු කරනු ඇතැයි තමන් බලාපොරොත්තු වන බව සඳහන් කළ ආරක්ෂක රාජ්‍ය අමාත්‍යවරයා, ශ්‍රී ලංකා නාවික හමුදාව සාම්පූර් ඇතුළු නැගෙනහිර පළාත තුල ත්‍රස්තවාදය හේතුවෙන් අසරණ වූ ජනතාව ගේ අවශ්‍යතාවයන් ඉටුකිරීම සඳහා සිදුකරන මෙහෙය නිරතුරුව අගය කරන බව සඳහන් කළේය. ආරක්ෂක රාජ්‍ය අමාත්‍යාංශය", "URL": "https://sinhala.adaderana.lk/news.php?nid=60500", "Category": null, "Parent URL": null}