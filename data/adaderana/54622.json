{"Source": "Adaderana", "Timestamp": "October 23, 2015 06:45 am", "Headline": "බස්-ලොරි ගැටුමෙන් දෙදෙනෙකු මරුට-33දෙනෙකුට තුවාලයි", "News Content": "පුත්තලම - අනුරාධපුර මාර්ගයේ සිරම්බිඅඩිය ප්‍රදේශයේදී සිදුවී ඇති රිය අනතුරකින් දෙදෙනෙකු මිය ගොස් 33 දෙනෙකු තුවාල ලබා තිබේ.අද (23)අලුයම 1.30 ට පමණ මෙම අනතුර සිදුවී ඇති බව අද දෙරණ වාර්තාකරු පවසයි.ලංකා ගමනා ගමන මණ්ඩලයට අයත් බස් රථයක් ලොරියක ගැටීමෙන් මෙම අනතුර සිදුවී ඇති අතර අනතුරින් මිය ගොස් සහ තුවාල ලබා ඇත්තේ බස් රථයේ ගමන් කරමින් සිටි පිරිස බව පොලීසිය කියයි.අනතුරට පත්ව ඇත්තේ වෙන්නප්පුව ඩිපෝවට අයත් බස් රථයක් වන අතර එය මුලතිව් සිට කොළඹ බලා ගමන් කරමින් තිබී ඇත.ඉදිරියෙන් ගමන් කරමින් තිබූ විශාල ප්‍රමාණයේ ලොරියක පිටුපස බස් රථය ගැටීමන් අනතුර සිදුවී ඇති බව සඳහන්ය.තුවාලකරුවන් පුත්තලම මූලික රෝහලට ඇතුළත් කර ඇති අතර තුවාලකරුවන් අතර බරපතළ තත්ත්වයේ පසුවන කීප දෙනෙකුම සිටින බව පුත්තලම රෝහල් ආරංචි මාර්ග කියයි.පුත්තලම පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=54622", "Category": null, "Parent URL": null}