{"Source": "Adaderana", "Timestamp": "March 20, 2019 04:05 pm", "Headline": "සමූහ මිනීවලේ කැනීම් නැවත ඇරඹීම ගැන සාකච්ඡාවක් ", "News Content": "මන්නාරම සමූහ මිනීවලෙහි කැනීම් නැවත සිදු කිරීම සම්බන්ධයෙන් වන සාකච්ජාවක් එළැඹෙන මාර්තු 22 වැනිදා මන්නාරම මහේස්ත්‍රාත් අධිකරණ සංකීර්ණයේදී පැවැත්වීමට නියමිත බව මන්නාරම සමූහ මිනීවල සම්බන්ධයෙන් කැනීම් කරන විශේෂඥ අධිකරණ වෛද්‍ය නිලධාරී සමින්ද රාජපක්ෂ මහතා පවසා ඇත. ඒ අනුව මාර්තු මස 08 වැනිදා සමූහ මිනීවල කැනීම් කටයුතු තාවකාලිව නවතා දමන ලෙසට මන්නාරම මහේස්ත්‍රාත් ටී.සරවනරාජා මහතා සිදුකළ නියෝගයෙන් අනතුරුව නැවත ඒ සම්බන්ධයෙන් වන සාකච්ජාවක් 22 වැනිදා කැඳවා ඇති බවය. සමූහ මිනීවල සම්බන්ධයෙන් වන කාබන් පරීක්ෂණ වෙනුවෙන් ෆ්ලෝරීඩා කාබන් පරීක්ෂණ රසායනාගාර වෙත යැවූ සාම්පලවල වාර්තාව මාර්තු මස 07 වැනිදා මන්නාරම මහේස්ත්‍රාත් අධිකරණය විසින් මහජන ලියවිල්ලක් මඟින් ප්‍රසිද්ධ කිරීමෙන් අනතුරුව මාර්තු මස 08 වැනිදා කැනීම් කටයුතු තාවකාලිකව නවතා දමන ලෙසට මන්නාරම මහේස්ත්‍රාත් අධිකරණය නියෝග කෙරිණ. කාබන් පරීක්ෂණ වෙනුවෙන් ෆ්ලෝරිඩා කාබන් පරීක්ෂණ රසායනාගාර වෙත යැවු සාම්පලවල වාර්තාව මන්නාරම මහේස්ත්‍රාත් අධිකරණය වෙත ලැබීමෙන් අනතුරුව අදාළ වාර්තාව මහජන ලියවිල්ලක් ලෙස අධිකරණය මඟින් 07 වැනිදා නිකුත් කරනු ලැබීය. සමූහ මිනීවල තුළින් ලබාගත් මිනිස් සිරුරු හයකට අදාළ අස්ථි කොටස් කාබන් පරීක්ෂණ රසායනාගාර වෙත යොමුකළ අතර අදාළ සාම්පල හය සම්බන්ධ වාර්තා ෆ්ලෝරීඩා බීටා ඇනලයිස්ට් ආයතනයෙන් නිල වශයෙන් අධිකරණයට යොමු කෙරිණ. දත්ත වාර්තා අධ්‍යයනයේදී පෙනී යන කරුණක් වන්නේ අදාළ සාම්පල ක්‍රිස්තු වර්ෂ 1450-1650 අතර කාල සීමාවක් පෙන්නුම් කරන බවය. නමුත් කාලසීම නිශ්චිතව ප්‍රකාශ කිරීම ඒ තුළින් සිදුකළ නොහැකි වන බව දත්ත විශ්ලේශකයින් පැවසූහ. සමූහ මිනීවල තුළින් ලබාගත් අස්ථි මාර්තු 08 වැනිදා වන විට දින 156ක කාලයක් පරීක්ෂණ පැවැත්වූ අතර, මිනීවල තුළින් මිනිස් සිරුරු 342ක අස්ථි කොටස් ‍මතුකර කරගෙන තිබිණ. මතුකරගත් සිරුරු තුළින් මිනිස් සිරුරු 330කට අයත් අස්ථි කොටස් මේ වන විට ගොඩගෙන ඇති අතර, ඒ අතර ළමුන් 30 දෙනෙකුට අයත් අස්ථි කොටස්ද පවතින බවද රාජපක්ෂ මහතා ප්‍රකාශ කර ඇත.", "URL": "https://sinhala.adaderana.lk/news.php?nid=106419", "Category": null, "Parent URL": null}