{"Source": "Adaderana", "Timestamp": "May 17, 2012 10:07 pm", "Headline": "කීනවල දී දුම්රිය 02 ක් ගැටෙයි", "News Content": "කීනවල උප දුම්රිය ස්ථානය අසල දී දුම්රිය 02 ක් එකිනෙක ගැටීමෙන් අනතුරට ලක්ව ඇති බව දුම්රිය සැලසුම් අධ්‍යක්ෂ විජය සමරසිංහ මහතා පවසයි. පොල්ගහවෙල සිට කොළඹ කොටුව බලා ධාවනය වූ දුම්රියක් කාර්මික දෝෂයකට ලක්වීම නිසා කීනවල දුම්රිය ස්ථානය අසල නවතා තිබී ඇත. කොළඹ කොටුව දෙස සිට පැමිණි පර්යේෂණ දුම්රියක් එම දුම්රියෙහි ගැටීමෙන් මෙම අනතුර සිදුව ඇති බව විජය සමරසිංහ මහතා සඳහන් කරයි. අනතුරෙන් පුද්ගලයන් 15 දෙනෙකු පමණ තුවාල ලබා ඇති අතර ඔවුන්ගෙන් තිදෙනෙකු වතුපිටිවල රෝහලට ඇතුළත් කර ඇති බව පොලිසිය පැවසීය. දුම්රිය දෙකෙහි රියදුරන් දෙදෙනා ද තුවාල ලැබූවන් අතර වේ. එම සිද්ධිය සම්බන්ධයෙන් පුද්ගලයන් සිව්දෙනෙකුගේ වැඩතහනම් කළ බව ද දුම්රිය සැලසුම් අධ්‍යක්ෂ විජය සමරසිංහ මහතා ප්‍රකාශ කළේය.", "URL": "https://sinhala.adaderana.lk/news.php?nid=24337", "Category": null, "Parent URL": null}