{"Source": "Adaderana", "Timestamp": "November 18, 2017 11:40 am", "Headline": " සැමියා මරලා පොරවත් අරන් පොලීසි ගිය බිරිය ඇතුළට-දරුවෝ...?", "News Content": "අනුරාධපුර ප්‍රධාන මාර්ගයේ අරුණෝදා ගම ප්‍රදේශයේදී පොරවකින් පහරදී සැමියා ඝාතනය කොට පොරවද සමඟ බිරිඳ පොලීසියට බාරවීමේ පුවතක් ඊයේ(17) දිනයේ වාර්තා විය. මෙසේ මියගොස් ඇත්තේ නිලූක සංජීව විතානගේ නම් 46 හැවිරිදි සිව් දරු පියෙකි. හබරණ අනුරාධපුර ප්‍රධාන මාර්ගයේ හෝටලයක් පවත්වාගෙන යන මෙම යුවළ නිතර නිතර අඩ දබර ඇතිකර ගන්නා බව පොලිස් පරීක්ෂණවලදී හෙළිවී තිබේ. 17 දින අළුයම 4.00 ට පමණ දෙදෙනා අතර ඇති වූ බහින්බස් වීමක් දුරදිග යෑමෙන් බිරිඳ විසින් නිවස තුළම සැමියාට පොරවකින් පහර දී පොරවද රැගෙන හබරණ පොලීසියට පැමිණි බව පොලීසිය සඳහන් කරයි. කෙසේ වෙතත් මෙම සිදුවීම වන අවස්ථාවේ ඔවුන්ගේ දරුවන් ඥාති නිවසක සිට ඇති බව පොලිස් පරීක්ෂණවලදී අනාවරණය වී තිබේ. මියගිය පුද්ගලයා මීට පෙර විවාහයක් අසාර්ථක වූ දෙවැනි විවාහය සිදු කරගෙන සිටි අයකු බවත්, ඔහු යුද හමුදා සේවයේ යෙදී සිට යුද හමුදාවෙන් ඉවත් වූ අයෙකු බවත් පොලීසිය සඳහන් කරයි. සැකකාරිය කැකිරාව මහේස්ත්‍රාත් අධිකරණයට ඉදිරිපත් කිරීමෙන් අනතුරුව මේ මස 30 දින දක්වා රක්ෂිත බන්ධනාගාර ගත කර තිබේ. කැකිරාව මහේස්ත්‍රාත් දුලාන් වීරවර්ධන මහතා විසින් මෙම නියෝගය ලබා දී ඇති බව කැකිරාව පොලීසිය පවසයි.", "URL": "https://sinhala.adaderana.lk/news.php?nid=80097", "Category": null, "Parent URL": null}