{"Source": "Adaderana", "Timestamp": "August 3, 2010 08:43 am", "Headline": "පලා ගිය සෙබළුන් සේවයේ යෙදවීමට ෆොන්සේකාට අවසර දී තිබුණේ නෑ", "News Content": "ජෙනරාල් සරත් ෆොන්සේකා විශ්‍රාම ගැනීමෙන් අනතුරුව යුද හමුදාවෙන් පලා ගිය සෙබළුන් සේවයේ යොදවා ගැනීම සඳහා අවසර ලබා දී නොතිබූ බව රහස් පොලිසිය අධිකරණයට දැනුම් දී තිබේ. යුද හමුදා‍වේ ක්‍රියාන්විත අංශයේ අධ්‍යක්ෂ ජෙනරාල්වරයා මේ බව ප්‍රකාශ කළ බව රහස් පොලිසිය කොළඹ මහේස්ත්‍රාත් අධිකරණයට දැනුම් දෙනු ලැබීය. ජෙනරාල් ‍සරත් ෆොන්සේකා පිළිබඳව සිදු කරන පරීක්ෂණයකට අදාළව රහස් පොලිසිය මේ බව අධිකරණයට දැනුම් දී ඇත. යුද හමුදාවේ ක්‍රියාන්විත අධ්‍යක්ෂ ජෙනරාල් මේජර් ජෙනරාල් ශවේන්ද්‍ර සිල්වා මහතාගෙන් මෙම පරීක්ෂණයට අදාළව ප්‍රකාශයක් සටහන් කර ගත් බව රහස් පොලිසිය පවසයි. එහි දී ජෙනරාල්වරයා විශ්‍රාම ගැනීමෙන් පසුව ආරක්ෂක යතුරු පැදි කරුවන් ‍දස දෙනකු සේවයේ යොදවා සිටි අතර ඔවුන් ජෙනරාල්වරයාගේ ආරක්ෂාව සඳහා නීත්‍යානුකූලව අනුයුක්ත කර තිබූ පිරිසක් නොවන බවට මේජර් ජෙනරාල්වරයා පවසා තිබේ. මෙසේ ජෙනරාල්වරයා වෙනුවෙන් සේවයේ යෙදී සිටි යතුරු පැදිකරුවන් දස දෙනා යුද හමුදාවෙන් පලා ගිය සෙබළුන් බවට හඳුනාගෙන ඇති අතර ඔවුන් දැනට යුද හමුදා පොලිසිය භාරයේ සිටින බව රහස් පොලිසිය අධිකරණයට දැනුම් දී ඇත.", "URL": "https://sinhala.adaderana.lk/news.php?nid=9994", "Category": null, "Parent URL": null}