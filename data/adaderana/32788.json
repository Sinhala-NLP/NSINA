{"Source": "Adaderana", "Timestamp": "March 28, 2013 07:45 am", "Headline": "සෞඛ්‍ය දින දැනුවත් කිරීමේ වැඩසටහන් අමාත්‍යංශයෙන් ඉවතට", "News Content": "ජාත්‍යන්තර සෞඛ්‍ය දින සඳහා පවත්වනු ලබන දැනුවත් කිරීමේ වැඩසටහන් මින් ඉදිරියට සෞඛ්‍ය අමාත්‍යංශ්‍ය තුළ නොපැවැත්වීමට තීරණය කර තිබේ. ලෝක සෞඛ්‍ය සංවිධානය සහ එක්සත් ජාතීන්ගේ සංවිධානය විසින් නම් කර ඇති විවිධ ජාත්‍යන්තර සෞඛ්‍ය දින සඳහා දැනුවත් කිරීමේ වැඩසටහන් සෞඛ්‍ය අමාත්‍යංශය විසින් පවත්වනු ලබයි. එම වැඩසටහන් සෞඛ්‍ය අමාත්‍යංශය තුළ පැවැත්වීමේ දී ඊට සහභාගී කරගනු ලබන්නේ අදාළ රෝගී තත්ත්වය පිළිබඳව දැනුවත්ව සිටින පුද්ගලයින් බව සෞඛ්‍ය අමාත්‍යය මෛත්‍රීපාල සිරිසේන මහතා පවසයි. එම නිසා එවන් සමරු වැඩසටහන් පැවැත්වීම ප්‍රායෝගික නොවන බව සෞඛ්‍ය අමාත්‍යවරයා පෙන්වාදෙයි. මේ හේතුවෙන් අදාළ සැමරුම් උත්සව සෞඛ්‍ය අමාත්‍යංශයෙන් බැහැරව පිට පළාත්වල පවත්වන ලෙස සෞඛ්‍ය අමාත්‍යය මෛත්‍රීපාල සිරිසේන මහතා බලධාරීන්ට උපදෙස් ලබා දී තිබේ. මෙහි පළමු අදියර ලෙස අප්‍රේල් මස 7 වන දිනට යෙදෙන ලෝක සෞඛ්‍ය දින සැමරුම් උත්සවය මැදවච්චියේ දී පැවැත්වීමට තීරණය කර ඇති බව සෞඛ්‍ය අමාත්‍යංශය සඳහන් කළේය. මේ අතර සෞඛ්‍ය අමාත්‍යංශය විසින් පවත්වන සියලු වැඩමුළු සහ සම්මන්ත්‍රණ මින් ඉදිරියට හෝටල් තුළ නොපැවැත්වීමට සෞඛ්‍ය අමාත්‍යය මෛත්‍රීපාල සිරිසේන මහතා තීරණය කර තිබේ.", "URL": "https://sinhala.adaderana.lk/news.php?nid=32788", "Category": null, "Parent URL": null}