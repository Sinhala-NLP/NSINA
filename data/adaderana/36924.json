{"Source": "Adaderana", "Timestamp": "August 27, 2013 08:36 am", "Headline": "ශ්‍රී ලංකාව හා බෙලරුස් අතර ගිවිසුම් 7ට අත්සන් තබයි ", "News Content": "ශ්‍රී ලංකාව හා බෙලරුස් අතර ගිවිසුම් හා අවබෝධතා ගිවිසුම් 7කට අත්සන් තබා තිබේ. බෙලරුස්හි තෙදින නිල සංචාරයක නිරත වන ජනාධිපති මහින්ද රාජපක්ෂ මහතා සහ එරට ජනාධිපති ඇලෙක්සැන්ඩර් ලුකෂෙන්කෝ මහතා හමුවීමෙන් අනතුරුව මෙම ගිවිසුම් අත්සන් තබා ඇති බව ජනාධිපති ප්‍රකාශක හා ජාත්‍යන්තර මාධ්‍ය ඒකකය සඳහන් කරයි. ඊයේ(26) පෙරවරුවේ ජනාධිපති මහින්ද රාජපක්ෂ මහතා බෙලරුස් ජනාධිපතිවරයා සමඟ ද්වීපාර්ශවික සාකච්ඡා පවත්වනු ලැබුණි. සාකච්ඡා වලින් අනතුරුව දෙරටේ රාජ්‍ය නායකයින් ඉදිරියේ ද්වීපාර්ශවික ගිවිසුම් හතකට අත්සන් තැබීම සිදුකර තිබේ. දෙරට අතර වෙළෙඳ හා ආර්ථික සහයෝගීතා පිළිබඳ ගිවිසුම, රාජතාන්ත්‍රික හා නිල ගුවන් බලපත්‍රධාරීන් වීසා වලින් නිදහස් කිරීම සහ අපරාධ සම්බන්ධ කරුණු වලදී අන්‍යෝන්‍ය නීති සහයෝගීතාව පිළිබඳ ප්‍රඥප්තිය මෙම ගිවිසුම් හතේ පලමු ගිවිසුම් තුනයි. ඊට අමතරව නීතිය පිළිබඳ අවබෝධතා ගිවිසුම, දෙරට අතර ද්විත්ව බදුකරණ වැළැක්වීමේ ගිවිසුම, සංචාරක ක්ෂේත්‍රයේ සහයෝගීතාව පිළිබඳ ගිවිසුම හා හමුදා ක්ෂේත්‍රයේ තාක්ෂණික සහයෝගීතාව පිළිබඳ ගිවිසුම ඊට අතුළත් වෙයි. ගිවිසුම් අත්සන් කිරීමෙන් අනතුරුව ඊයේ පස්වරුවේ ජනාධිපති මහින්ද රාජපක්ෂ මහතා බෙලරුස් අගමැති මහාචාර්ය මිහායිල් මියැස්නිකොවිච් මහතා සමඟ ද්වීපාර්ශවික සාකච්ඡා පවත්වා තිබේ", "URL": "https://sinhala.adaderana.lk/news.php?nid=36924", "Category": null, "Parent URL": null}