{"Source": "Adaderana", "Timestamp": "August 5, 2019 07:23 pm", "Headline": "වැල්ලවත්ත ගැටුම පාලනයට පොලීසියෙන් කඳුළු ගෑස්", "News Content": "වැල්ලවත්ත මයුර පෙදෙසේදී ඊයේ (04) රාත්‍රියේ දෙපිරිසක් අතර ඇතිවූ ගැටුමක් පාලනය කිරීම සඳහා කඳුලු ගෑස් ප්‍රහාරයක් එල්ල කිරීමට පොලිසියට සිදු වී ඇත. සිද්ධියෙන් පොලිස් නිලධාරියෙකු ඇතුළු පුද්ගලයින් 09 දෙනෙකු තුවාල ලබා ඇති අතර දේපොළ හානි රැසක් ද සිදුව තිබේ. වැල්ලවත්ත මයුර පෙදෙසේ පිහිටි ලක්මුතු සෙවන මහල් නිවාස සංකීර්ණයේ පිරිසක් සහ ඊට යාබදව පදිංචිව සිටින ඉදිකිරීම් ආයතනයක කම්කරුවන් පිරිසක් අතර ඊයේ රාත්‍රි 10.40 ට පමණ මෙම ගැටුම හටගෙන තිබුණි. ජංගම දුරකතනයක් අස්ථානගත වීම මුල් කරගනිමින් ආරම්භ වූ ආරවුල පසුව පුද්ගලයින් 150 දෙනෙකු පමණ මැදිහත්වූ ගැටුමක් දක්වා දුරදිග ගොස් ඇති බව පොලිසිය සඳහන් කළේය. වැඩබිමේ සිටි කම්කරුවන් එහිදී නිවාස සංකීර්ණය දෙසට මත්පැන් බෝතල්වලින් ප්‍රහාරයක් එල්ල කර තිබේ. ‍ එක් කම්කරුවෙකු නිවාස සංකීර්ණය දෙසට මත්පැන් බෝතල්වලින් ප්‍රහාරයක් එල්ල කරන ආකාරය අයෙකු ජංගම දුරකතනයකින් පටිගත කර තිබුණි. ඉන් කෝපයට පත් නිවාස සංකීර්ණයේ පදිංචිකරුවන් වැඩබිම දෙසට දිව යන ආකාරය සීසීටීවී කැමරාවක මෙලෙස සටහන්ව තිබුණි. සිද්ධිය සම්බන්ධයෙන් ලැබුණු තොරතුරකට අනුව වැල්ලවත්ත පොලිස් නිලධාරීන් ද පැමිණ තත්ත්වය සමථයකට පත් කිරීමට උත්සාහ කළේය. පසුව පොලිස් විශේෂ කාර්ය බලකාය සහ කැරලි මර්දන ඒකකය එම ස්ථානයට කැඳවා තිබූ අතර ‍තත්ත්වය පාලනය කිරීම සඳහා කඳුලු ගෑස් ප්‍රහාරයක් එල්ල කිරීමට පොලිසියට සිදු විය. සිද්ධියෙන් ගැටුමට සම්බන්ධ පුද්ගලයින් 09 දෙනෙකු සහ වැල්ලවත්ත පොලිස් ස්ථානයේ උප පොලිස් පරීක්ෂකවරයෙකු තුවාල ලබා රෝහල්ගත කෙරුණි. ගැටුමෙන් ත්‍රිරෝද රථ 07කට,යතුරුපැදියකට හා මෝටර් රථයකට දැඩි අලාභහානි සිදුව තිබේ. නිවාස සංකීර්ණය අසල පදිංචිව සිටින ගැටුමට සම්බන්ධ වූ කම්කරුවන් කලක සිට තමන්ට විවිධ ගැටලු ඇති කරන ආකාරයෙන් හැසිරී ඇති බව ප්‍රදේශවාසීන් පෙන්වා දෙයි.", "URL": "https://sinhala.adaderana.lk/news.php?nid=115825", "Category": null, "Parent URL": null}