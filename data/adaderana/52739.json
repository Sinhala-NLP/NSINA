{"Source": "Adaderana", "Timestamp": "July 20, 2015 01:48 pm", "Headline": "මේ ආණ්ඩුවෙන් කළේ පාවෙන ඇටසැකිලි වගේ මිනිස්සු බිහිකිරීම පමණයි", "News Content": "මේ ආණ්ඩුව නිසා පාවෙන ඇටසැකිලි වන් මිනිසුන් බිහිවීම පමණක් සිදුවන බව හිටපු ජනාධිපති මහින්ද රාජපක්ෂ මහතා පවසයි.ආණ්ඩුවේ සීනි බෝල වලට ජනතාව රැවටිය යුතු නැති බවත්, ගෙවුනු කාලයේ මිල අඩු කරනු ලැබුවේ කොත්තමල්ලිවල පමණක් වන බවත්, එයද පසුව යළි මිල වැඩි කළ බවත් රාජපක්ෂ මහතා කියා සිටියේ අද (20) කොළඹ දිස්ත්‍රීක් සන්ධාන අපේක්ෂක ජගත් කුමාර මහතාගේ තලංගම මැතිවරණ ප්‍රචාරණ කාර්යාලයක් විවෘත කිරීමේ අවස්ථාවට එක්වෙමිනි.රට සංවර්ධනය කිරීම සඳහා 2014 වසරේ ලබාගත් ණය මුදල් වලට වඩා දින 100 තුළ මේ ආණ්ඩුව විසින් ලබාගත් ණය මුදල් බොහෝ වැඩි බව රාජපක්ෂ මහතා සඳහන් කළේය.එම මුදල් හොරකම් කරනු ලැබුවේද, එසේත් නැතිනම් පික් පොකට් ගැසුවේද යන්න තමන් නොදන්නා බවත්,කටුනායක අධිවේගී මාර්ගය සෑදීමට යයි කියමින් අවස්ථා 3කදී ණය මුදල් රැගෙන ඇති බවත්,තාම කිසි දෙයක් සිදුකර නොමැති බවත් හෙතෙම අවධාරණය කළේය.අලුතින් ගල් කැටයක්වත් පාරකට දමා නොමැති වුවත්, පෑලියගොඩ පෝස්ටර් ඇළවීම සඳහා අලුතින් බිත්තියක් පමණක් සාදා ඇති බව රාජපක්ෂ මහතා කියා සිටියේය.දින 100 ක් ගෙවෙන්න කලින් රාජපක්ෂ කෙනෙකු ඇතුළට දාන්න විධායක සභාවයි,ටී.එන්.ඒ එකයි එකතුවී කටයුතු කළ බවත්,බැසිල් රාජපක්ෂ මහතා අත්අඩංගුවට ගනු ලැබුවේ රු.2500 ක් සමෘද්ධිලාභීන්ට දුන් නිසා බවත් මහින්ද රාජපක්ෂ මහතා මෙහිදී සඳහන් කළේය.අස්ගිරි-මල්වතු පන්සල් අලුත්වැඩියා කරන්නට ලබාදුන් මුදල් පිළිබඳ, සිල් රෙදි බෙදාදීම පිළිබඳ තම ආණ්ඩුවේ උදවියගෙන් ප්‍රශ්න කරනු ලැබුවද, යුද්ධයෙන් විනාශවී ගිය පසුව ගොඩනඟන ලද පල්ලි හෝ කෝවිල් පිළිබඳ ප්‍රශ්න නොකරන බව රාජපක්ෂ මහතා පෙන්වා දුන්නේය.තමා‍ විසින් උපයාගත් බව කියන අ. ඩොලර් බිලියන 18 ක මුදලක් ඇමෙරිකාවේ තැන්පත් කර ඇතැයි ‍චෝදනා නැඟුවද එවැනි බැංකුවක් අමෙරිකාව විසින් තාමත් සොයන බවද ඔහු සඳහන් කළේය.බැසිල් රාජපක්ෂ මහතා දේශපාලනඥයෙකු බැවින් අත්අඩංගුවට ගැනීම එතරම් පුදුමයට කරුණක් නොවන නමුත්, රාජ්‍ය නිලධාරීන් අත්අඩංගුවට ගැනීමෙන් හා ඔවුන්ගෙන් ප්‍රශ්න කිරීමෙන් රාජ්‍ය සේවය හෑල්ලුවට ලක්කිරීම කිසිසේත්ම අනුමත කළ නොහැකි බව ඔහු අවධාරණය කළේය.කෙසේවෙතත් මේවන විට රාජ්‍ය නිලධාරීන් අටසියයකින් පමණ ප්‍රශ්න කිරීම් කර ඇති බව වාර්තා වන බවත්, එවැනි සිදුවීම් හේතුවෙන් රාජ්‍ය සේවය බාල්දුවෙන බවත් රාජප්කෂ මහතා කියා සිටියේය.තමන් යුද්ධය නිමා කළ බැවින් දැන් දේශපාලනඥයින්ට යුද්ධය ගසාකෑ නොහැකි බවත්, ආයුධ බිස්නස් කළ අයට බිස්නස් නැතිවී ඇති බවත්, තමා පරාජයට පත්කරනු ලැබුවේ යුද්ධය නිමා කොට රට සංවර්ධනය කරමින් සිටි අවධියේ බවත් හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=52739", "Category": null, "Parent URL": null}