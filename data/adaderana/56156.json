{"Source": "Adaderana", "Timestamp": "January 5, 2016 10:29 am", "Headline": "සාදය හමාරයි- පොලීසියේ 4ක් හා ගැමියන් 3ක් රෝහලේ - 5ක් අත්අඩංගුවට", "News Content": "ඇඹිලිපිටිය නව නගර පාරේ නිවසක ඊයේ රාත්‍රී පැවැති සාදයක් අතරතුර සිදුවූ ගැටුමකින් පොලිස් නිලධාරීන් සිව්දෙනෙකු හා සාමාන්‍ය වැසියන් තිදෙනෙකු තුවාල ලබා රෝහල් ගත කර තිබේ.මෙම ගැටුමේදී තුවාල ලැබූ එක් අයෙකුගේ තත්ත්වය බරපතළ බැවින් ඔහු ඇඹිලිපිටිය රෝහලේ සිට කොළඹ ජාතික රෝහලට මාරුකර යැවීමට කටයුතු කළ බව ඇඹිලිපිටිය රෝහලේ නියෝජ්‍ය රෝහල් අධ්‍යක්ෂ බී.ආර්. එස්.ඩබ්ලිව් පෙරමුණ මහතා පැවසූ බව අප වාර්තාකරු කීවේය.ඇඹිලිපිටිය නව නගර පාරේ නිවසක ඊයේ රාත්‍රී සාදයක් ආරම්භ වූ අවස්ථාවේ එහි පැමිණි පොලිස් නිලධාරීන් දෙදෙනෙකු නිවැසියන්ගෙන් මත්පැන් ඉල්ලා ඇති බවත්, එහිදී පොලිස් නිලධාරීන් හා ගම්වැසියන් අතර ඇති වූ බහින් බස්වීමක් දුරදිග යාම මෙම ගැටුමට හේතුව යැයි නිවැසියන් පැවසූ අප වාර්තාකරු පැවසීය.මේ සමග එම ස්ථානයට තවත් පොලිස් නිලධාරීන් පිරිසක් පැමිණ ඇති බවත්, එහිදී සාදයට සහභාගි වූ අය හා පොලිස් නිලධාරීන් අතර තවදුරටත් ගැටුම වර්ධනය වී ඇති බවත්, එහි ප්‍රතිඵලයක් ලෙස දෙපාර්ශවයේම අය තුවාල ලබා ඇඹිලිපිටිය රෝහලට ඇතුළත් කර ඇති බවද අප වාර්තාකරු කීවේය.සාදය පැවැති නිවස අසළ ඇති මහල් නිවසකට මෙම ගැටුම නිසා හානි සිදුව ඇති බවත්, එම මහල් නිවසේ ඇතැම් ස්ථානවල ලේ පැල්ලම් ද ඇති බවත්, අප වාර්තාකරු අනාවරණය කළේය.මේ ගැන පොලිස් මාධ්‍ය ප්‍රකාශක කාර්යාලයෙන් කළ විමසීමකදී අනාවරණය වූයේ ඇඹිලිපිටිය නව නගර පාරේ පෞද්ගලික බැංකුවක් අසළ නිවසක ඊයේ රාත්‍රී පැවැති සාදයක් අතරතුර ආරවුලක් හටගෙන ඇතැයි ලැබුණු දැනුම්දීමකට අනූව මුර සංචාරයේ නිරත පොලිස් නිලධාරීන් එම ස්ථානයට ගොස් ඇති බවයි.එම ආරවුල සමථයට පත් කරන්න ගිය අවස්ථාවේදී නිවැසියන් පොලිස් නිලධාරීන්ට පහරදී ඇති බවත්, මේ නිසා මෙම ගැටුම වර්ධනය වී ඇති බවත්, පොලීසියේ රාජකාරීයට බාධා කළ පුද්ගලයින් 5 දෙනෙකු අත්අඩංගුවට ගෙන ඇති බවත්, එම ඒකකය පැවසීය.ඊයේ මධ්‍යම රාත්‍රී 12.30ට පමණ මෙම ගැටුම සිදුවී ඇති බවද වැඩිදුර පරීක්ෂණ ඇඹිලිපිටිය පොලිසිය විසින් සිදුකරන බවද පොලිස් මාධ්‍ය ඒකකය වැඩිදුරටත් කියා සිටියේය.", "URL": "https://sinhala.adaderana.lk/news.php?nid=56156", "Category": null, "Parent URL": null}