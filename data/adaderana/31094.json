{"Source": "Adaderana", "Timestamp": "January 26, 2013 03:32 pm", "Headline": "මෙත්සිරිගෙන් දකුණේ මහ ඇමතිට අභියෝගයක්", "News Content": "උඹලාගේ තාත්තා හොරෙක්, තමුසේගේ මහත්තයා හොරෙක් යයි පාසලේදී තම දරුවන්ටත් කාර්යාලයේදී තම බිරිඳටත් සිදුවන අපකීර්තියට මහ ඇමතිවරයා වගකිව යුතු යැයි ගාල්ල හිටපු පුරපති මෙත්සිරි ද සිල්වා මහතා අවධාරණය කරයි. සිය නිවසේ අද (26) පැවැති මාධ්‍ය හමුවකදී ඔහු මේ බව පැවසීය. තමන් එක ශත 5ක් හෝ වංචා කර ඇතැයි ඔප්පු කළහොත් තමාට අයත් ගෙයයි ඉඩමයි විකුණා ඒ මෙන් සිය ගුණයක් වුවත් ගෙවීමට සුදානම් යැයිද ඔහු කීවේය. මෙය තමාගේ කීර්තිනාමය විනාශ කිරීමට එල්ල කළ අභූත චෝදනාවක් බවත් තම දරුවන්ගේ අනාගතය මහ ඇමතිවරයා විනාශ කළ බවත් මෙත්සිරි ද සිල්වා මහතා අවධාරණය කළේය. ලක්ෂ ගණන් මිලියන ගණන් හොරකම් කරන අය ප්‍රාදේශීය සභාවල මහ නගර සභාවල ඕනෑ තරම් සිටින්නේ යැයිද තමා බලයෙන් නෙරපීම විපක්ෂයේ කුමන්ත්‍රණයක් නොව අපේ පක්ෂයේ කුමන්ත්‍රණයක් යැයිද පෙන්වාදෙන ලදී. තමාගේ සභික ධූරය අයින් කළානම් මැතිවරණයේදී ගත්ත ඡන්ද ටිකත් අයින් කළ යුතු බවත් එසේ වුවහොත් ගාල්ල මහ නගර සභාවේ පාලනය හිමිවන්නේ එජාපයට බවත් ඔහු පැවසීය. මැතිවරණයේදී ගාල්ල නගර සභාව දිනුවේ වැඩි ඡන්ද තුන්දහස් ගණනකින් බවද පැවසු මෙත්සිරි ද සිල්වා මහතා ඒ අනුව තමා පක්ෂය දිනන්න ගත්ත ජොකියෙක් පමණක් මිස අශ්වයෙක් නොවන බවද සඳහන් කළේය. අවසානයේ වැඩේ අරගෙන අන්තිමට ගහලා එළියට දැම්ම බවද ඔහු පෙන්වාදුන්නේය. කෙසේ ‍වුවද තමන් මුහුණ කැතයි කියා නහය කපා ගන්නේ නැති බවද, ගිලෙන නැවට පනින මිනිහෙක් නොවන බවද කීවේය. පක්ෂය මාරු කළත් වැඩක් නැති බවත් කී ඔහු පක්ෂය මාරුකරනවා නම් ඕනෑ තරම් අවස්ථාව තිබුණ බවත් පැවසුවේය. තමා තනතුරින් ඉවත් කිරීම නගර සභාව විපක්ෂයට හැරවීමට කළ කුමන්ත්‍රණයක් හා සමාන යැයි පෙන්වාදිය හැකි බවද ඔහු සඳහන් කළේය. කොට්ටාස ක්‍රමය මත පදනම්ව මැතිවරණ පවත්වන ක්‍රමවේදය 2013 වසරේ ජනවාරී මාසයේ සිට ක්‍රියාත්මක බැවින් ප්‍රධාන අමාත්‍යවරයා මේවන විට හිරවී සිටින්නේ කවරෙකු මහ ඇමතිවරයා ලෙස පත්කරන්නේ ද යන ගැටලුවෙන් බව මෙත්සිරි ද සිල්වා මහතා පැවසුවේය. එසේම 12 වැනියාට මනාප ගත් මන්ත්‍රීවරයා ඇඳුම් මහගෙන පෙරහැරෙන් පැමිණ නගරාධිපතිධූරය ගැනීමට බලාගෙන සිටින බවත් කොට්ටාස ක්‍රමයට මැතිවරණ පැවැත්වීමට සම්මත කළ පනතේ හැටියට ඊට විධිවිධාන නැති බවත් ඔහු කියා සිටියේය. ඒ අනුව ආණ්ඩුව මේවා සම්මත කළේ කියවන්නේ නැතිවදැයි යනුවෙන් ද ගාල්ල හිටපු නගරාධිපතිවරයා මාධ්‍යය හමුවේ වැඩිදුරටත් කියා සිටියේය.", "URL": "https://sinhala.adaderana.lk/news.php?nid=31094", "Category": null, "Parent URL": null}