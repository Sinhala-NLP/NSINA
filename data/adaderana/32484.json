{"Source": "Adaderana", "Timestamp": "March 17, 2013 09:11 am", "Headline": "වන්දනා නඩය ගිය බසය පෙරළී 2ක් මරුට", "News Content": "(‍එසේ පෙරළුණු බසය - ඡායා රූ - රංජිත් රාජපක්ෂ) ශ්‍රී පාද වන්දනාවේ ගොස් නැවත ලබුකැලේ දක්වා යමින් සිටියදී නුවරඑළිය - රදැල්ල මාර්ගයේදී අඩි 50 ක ප්‍රපාතයට පෙරළුණු බසයේ සිටි රියදුරුත් එහි අයිතිකරුත් මියගොස් තිබේ. පෙරේදා රාත්‍රී 11.00ට පමණ සිදුවු එම අනතුරින් තිදෙනෙකු තුවාල ලැබු අතර නුවරඑළිය රෝහලේ ප්‍රතිකාර ලබමින් සිටියදී ඔවුන්ගෙන් දෙදෙනෙකු ඊයේ මියගොස් ඇත. අනෙක් පුද්ගලයා දැඩි සත්කාර ඒකකයේ ප්‍රතිකාර ලබයි. 50 දෙනෙකු පමණ ගමන් කර ඇති එම වාහනය කාර්මික දෝෂයකට ලක්වීම නිසා වන්දනාකරුවන් වෙනත් බසයකට දමා කාර්මික දෝෂය යථා තත්ත්වයට පත්කරගෙන ධාවනය කරමින් තිබියදී නුවරඑළිය - රදැල්ල මාර්ගයේ වංගුවකදී එකී අනතුර සිදුව ඇතැයි අප වාර්තාකරු පවසයි.", "URL": "https://sinhala.adaderana.lk/news.php?nid=32484", "Category": null, "Parent URL": null}