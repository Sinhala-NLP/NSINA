{"Source": "Adaderana", "Timestamp": "June 19, 2018 01:38 pm", "Headline": "එමිල් රංජන් සහ නියෝමාල් රංගජීව යළි රිමාන්ඩ්", "News Content": "වැලිකඩ බන්ධනාගාර සිද්ධියට අදාළව හිටපු බන්ධනාගාර කොමසාරිස් එමිල් රංජන් ළමාහේවා සහ පොලිස් මත්ද්‍රව්‍ය නාශක කාර්යංශයේ පොලිස් පරීක්ෂක නියෝමාල් රංගජීව යන අය තවදුරටත් රක්ෂිත බන්ධනාගාරගත කිරීමට කොළඹ මහේස්ත්‍රාත් අධිකරණය නියෝග කර තිබේ. ඒ අනුව ඔවුන් ලබන මස 03 වන දින දක්වා රක්ෂිත බන්ධනාගාර ගත කිරීමටයි කොළඹ අතිරේක මහේස්ත්‍රාත් ප්‍රියන්ත ලියනගේ මහතා නියෝග කර තිබේ. 2012 වසරේ වැලිකඩ බන්ධනාගාරයට බලහත්කාරයෙන් ඇතුළු වී එහි සිටි රැඳවියන් 27 දෙනෙකු වෙඩි තබා ඝාතනය කිරීමේ සිද්ධිය සම්බන්ධයෙන් සිදුකරන විමර්ශනවලට අදාළව මොවුන් දෙදෙනා පසුගිය මාර්තු මාසයේදී අත්අඩංගුවට ගනු ලැබුවේය. මේ අතර අපරාධ පරීක්ෂණ දෙපාර්තමේන්තුව අධිකරණය හමුවේ කරුණු දක්වමින් පවසා ඇත්තේ මෙම සිද්ධියට සම්බන්ධ බවට සැකකරන තවත් පුද්ගලයින් 12 දෙනෙකුගේ තොරතුරු අනාවරණය වී ඇති බවයි. ඒ අනුව මොවුන්ගේ දුරකතන සම්බන්ධ විස්තර ලබාදෙන ලෙස නියෝගයක් නිකුත් කරන්නැයිද අපරාධ පරීක්ෂණ දෙපාර්තමේන්තුව ඉල්ලීමක් කර තිබේ. අදාළ ඉල්ලීම සලකා බැලූ අධිකරණය මාසයක කාලයක් ඇතුළත සැකකරුවන්ගේ දුරකතන සම්බන්ධ තොරතුරු අපරාධ පරීක්ෂණ දෙපාර්තමේන්තුව වෙත බාරදෙන ලෙස දුරකතන සමාගම් කිහිපයකට නියෝග කර ඇති බව සඳහන්ය.", "URL": "https://sinhala.adaderana.lk/news.php?nid=91122", "Category": null, "Parent URL": null}