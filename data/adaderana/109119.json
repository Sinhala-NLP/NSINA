{"Source": "Adaderana", "Timestamp": "May 2, 2019 04:31 pm", "Headline": "පැරිස් නුවර මැයි පෙළපාලියක් උණුසුම් වෙයි", "News Content": "ප්‍රංශයේ පැරිස් අගනුවර පැවති මැයි දින පෙළපාලියක් අතරතුර උණුසුම් තත්ත්වයක් උද්ගත වී ඇත. ඒ විරෝධතාකරුවන් විසුරුවාහැරීම සඳහා පොලීසිය මැදිහත් වීමත් සමඟයි. පැරිසියේ පැවති දැවැන්ත මැයි දින පෙළපාලියකට බ්ලැක් බ්ලොක්ස් නමින් හඳුන්වන මුහුණු ආවරණය කරගත් පිරිසක් එක්වී ඇත. ඔවුන් සමඟ පසුගිය සති කිහිපය තුළ අඛණ්ඩ විරෝධතා වල නිතරවූ කහ කබාකරුවන්ද විරෝධතාවේ නිරත වූ බව විදෙස් වාර්තා සඳහන් කළේය. ඔවුන් අතරින් ඇතැම් පිරිස් කඩසාප්පු වලට අලාභ හානි සිදු කරමින් සහ පොලිස් නිලධාරීන්ට ප්‍රහාර එල්ල කරමින් කලහකාරී ලෙස හැසිරී ඇති බව සඳහන්ය. ඔවුන් විසුරුවාහැරීමට පොලීසිය ජල සහ කඳුළු ගෑස් ප්‍රහාරයක් එල්ල කර තිබුණි. විරෝධතාව අතරතුර පුද්ගලයන් රැසක් අත්අඩංගුවට පත්ව ඇති බවද සඳහන්ය. එමෙන්ම පුද්ගලයන් කිහිපදෙනෙක් එහිදී සුළු තුවාල ලැබූ බව විදෙස් වාර්තා සඳහන් කරයි. මෙම ගැටුම් හේතුවෙන් පැරිසියේ දේපළ වලටත් දැඩි ලෙස අලාභහානි සිදුව ඇත.", "URL": "https://sinhala.adaderana.lk/news.php?nid=109119", "Category": null, "Parent URL": null}