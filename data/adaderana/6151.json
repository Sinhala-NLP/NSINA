{"Source": "Adaderana", "Timestamp": "January 20, 2010 08:25 pm", "Headline": "හොරාට කලින් කෙසෙල් කැන වැට පනිනවා", "News Content": "ආණ්ඩුවේ ඇතැම් ප්‍රකාශ වලින් හොරාටත් කලින් කෙසෙල් කැන වැට පැනීමක් දකින්නට පුළුවන් බව ජෙනරාල් සරත් ෆොන්සේකාගේ සම මාධ්‍ය ප්‍රකාශක,ජ.වි.පෙ පාර්ලිමේන්තු මන්ත්‍රී අනුර කුමාර දිසානායක මහතා පවසයි. ඡන්දය කොල්ල කෑම සඳහා හැඳුනුම්පත් එකතු කිරීම සීරු මාරුවට කරගෙන යන බවත්,වරාය,තෙල් සංස්ථාව ආදී සේවා ස්ථාන වලින් ඒ පිළිබඳ උදාහරණ වාර්තා වන බවත් හෙතෙම කියා සිටියේ අද පැවති මාධ්‍ය හමුවකදීය. විපක්ෂය මැතිවරණ නීති උල්ලංඝනය කරන බවට චෝදනා කළද සැබවින්ම එය සිදුකරන්නේ ආණ්ඩුවෙන් බව ද හෙතෙම අවධාරණය කළේය. ජෙනරාල් සරත් ෆොන්සේකා විසින් තමන්ගේම රැළි වලදී බෝම්බ ප්‍රහාර එල්ල කර ගැනීමට සැලසුම් කර ඇති බවට ගෙන යන චෝදනා අසත්‍ය වනවා සේම සුළු කොට තැකිය නොහැකි බවද මන්ත්‍රීවරයා කියා සිටියේය. එවැනි අසත්‍ය ප්‍රචාර දියත් කිරීම මගින් පොදු අපේක්ෂකයාගේ රැළි වලට සහභාගී වන අති විශාල ජනතාව බිය ගන්වා සහභාගී වීම වැළැක්වීමට කටයුතු කරනවා සේම අනෙක් අතට යම් ත්‍රස්තවාදී ක්‍රියාවක් කිරීමට කිසිවෙකුට උල්පන්දම්දීමක් සිදු විය හැකි බවද ඔහු කියා සිටියේය. එබැවින් මෙවැනි අභූත චෝදනා එල්ල නොකොට යම් ගැටලු සහගත තත්ත්වයක් නිර්මාණය වී ඇත්නම් වහාම ඒ පිළිබඳ සත්‍ය හෙළිදරව් කරන ලෙසත්,ඒ පිළිබඳ විධිමත් පරීක්ෂණයක් ආරම්භ කරන ලෙසත් මන්ත්‍රීවරයා ඉල්ලා සිටියේය.", "URL": "https://sinhala.adaderana.lk/news.php?nid=6151", "Category": null, "Parent URL": null}