{"Source": "Adaderana", "Timestamp": "February 24, 2013 02:40 pm", "Headline": "ව්‍යාපාරික සැමියාගේ මරණය සැකයි - දෙවන බිරිය ඉන්දියාවෙන් පරික්ෂණයක් ඉල්ලයි", "News Content": "ඉන්දියාවේදී හෘදයාබාධයකින් මියගිය ව්‍යාපාරිකයෙකු වන තම ස්වාමියාගේ මරණය සැකසහිත බවට ශ්‍රී ලාංකික කාන්තාවක් මෙරට ඉන්දීය මහා කොමසාරිස් කාර්යාලයෙන් කළ ඉල්ලීමක් අනුව ඉන්දීය පොලීසිය පරීක්ෂණ ආරම්භ කර තිබේ. හයිදර් අලී නැමැති 75 හැවිරිදි මුස්ලිම් ව්‍යාපාරිකයෙකු මීට දින 3ට ඉහතදී ඇති වු හදිසි හෘදයාබාධයකින් ඉන්දියාවේ රාමනාථපුරම් ප්‍රදේශයේදී මියගොස් ඇත. ඔහුට ඉන්දියාවේ බිරිඳක් මෙන්ම ශ්‍රී ලංකාවේ ද බිරිඳක් සිටින බව විදෙස් මාධ්‍ය වාර්තා කරයි. හයිදර් අලී ඉන්දියාවේ තොන්ඩි ප්‍රදේශයේ පදිංචි කාන්තාවක් හා විවාහ වී ඇති අතර ඔහු පසුගිය සතියේ සිය දියණිය බැලීමට ගිය අවස්ථාවේදී හෘදයාබාධයකින් මියගොස් ඇති අතර එදිනම අවසන් කටයුතු සිදුකර ඇත. කෙසේ වෙතත් කොළඹ ප්‍රදේශයේ පදිංචි එම පුද්ගලයාගේ දෙවන විවාහක කත ලෙස සැලකෙන අය විසින් ශ්‍රී ලංකාවේ ඉන්දීය මහ‍ෙකාමසාරිස් කාර්යාලයට ඊයේ මේ පිළිබඳ දන්වා ඇත්තේ එම මරණය සැක සහිත බැවින් පරීක්ෂණයක් කරන ලෙසයි. ඒ අනුව මහා කොමසාරිස් කාර්යාලය මගින් ඉන්දීය තොන්ඩි පොලීසිය මේ සම්බන්ධයෙන් දැනුවත් කිරීමෙන් පසු පශ්චාත් මරණ පරීක්ෂණ කටයුතු ද, රස පරීක්ෂකවරයාගේ වාර්තාවක් ලබා ගැනීමට ද කටයුතු යොදා ඇතැයි විදෙස් මාධ්‍ය වාර්තා කරයි. මියගිය පුද්ගලයා කොළඹ ප්‍රදේශයේ ව්‍යාපාරික කටයුතුවල නිරත වන අයෙකු බවද එම වාර්තා අනාවරණය කරයි.", "URL": "https://sinhala.adaderana.lk/news.php?nid=31889", "Category": null, "Parent URL": null}