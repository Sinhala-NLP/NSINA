{"Source": "Adaderana", "Timestamp": "February 5, 2017 08:02 am", "Headline": "රාජ්‍ය ආයතන15ට අදාළ කෝප් වාර්තාව ලබන සතියේ", "News Content": "පොදු ව්‍යාපාර කාරක සභාව හෙවත් කෝප් කමිටුව විසින් රාජ්‍ය ආයතන 15කට අදාළව සිදුකරන ලද විමර්ශන පිළිබද වාර්තාව ලබන සතියේ පාර්ලිමේන්තුවට ඉදිරිපත් කිරීමට තීරණය කර තිබේ.කෝප් කමිටුවේ සභාපති පාර්ලිමේන්තු මන්ත්‍රී සුනිල් හදුන්නෙත්ති මහතා සඳහන් කළේ පෙබරවාරි මස 08 වන දින අදාළ වාර්තාව පාර්ලිමේන්තුවට ඉදිරිපත් කිරීමට නියමිත බවය.මාර්ග සංවර්ධන අධිකාරිය, වරාය අධිකාරිය, ශ්‍රී ලංකා ක්‍රිකට් ආයතනය, විදුලි සංදේශ නියාමන කොමිෂන් සභාව, රූපවාහිනී සංස්ථාව ඇතුළු රාජ්‍ය ආයතන 15ක් පිළිබදව සිදුකළ විමර්ශන වාර්තාවක් එදින පාර්ලිමේන්තුවට ඉදිරිපත් කිරීමට නියමිතය. එම ආයතනවල සිදුවූ බව කියන මූල්‍ය අක්‍රමිකතා පිළිබදව කෝප් කමිටුව විසින් සිදුකළ දීර්ඝ විමර්ශනවලින් අනතුරුව මෙම වාර්තාව සකස් කර ඇති බව සුනිල් හදුන්නෙත්ති මන්ත්‍රිවරයා සඳහන් කළේය.මීට පෙර රාජ්‍ය ආයතන 19ක් සම්බන්ධයෙන් ද කෝප් කමිටුව විසින් සිදුකළ විමර්ශනවල අතුරු වාර්තාවක් පසුගිය අගෝස්තු මාසයේ පාර්ලිමේන්තුවට ඉදිරිපත් කර ඇත.එම වාර්තාව මඟින් රාජ්‍ය ආයතන රැසක සිදුවී ඇති බව කියන මූල්‍ය අක්‍රමිකතා පිළිබදව හෙළි කර ඇති අතර එම වාර්තාවල පිටපත් ජනාධිපතිවරයාට, අග්‍රමාත්‍යවරයාට සහ නීතිපතිවරයාට යොමුකර ඇති බව පාර්ලිමේන්තු මන්ත්‍රී සුනිල් හදුන්නෙත්ති මහතා සඳහන් කළේය.මේ වන විට රාජ්‍ය ආයතන 33ක් පිළිබඳව කෝප් කමිටුව විසින් මූලික විමර්ශන පවත්වා ඊට අදාළ වාර්තා සකස් කර තිබේ.", "URL": "https://sinhala.adaderana.lk/news.php?nid=69147", "Category": null, "Parent URL": null}