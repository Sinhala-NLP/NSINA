{"Source": "Adaderana", "Timestamp": "July 20, 2012 03:51 pm", "Headline": "අධිකරණයේ ස්වාධීනත්වය කෙළෙසූ ඇමතිට එරෙහිව නීතිය ක්‍රියාත්මක කරන්න", "News Content": "අධිකරණයේ ස්වාධීනත්වයට පහරදුන් අමාත්‍යවරයාට එරෙහිව ආණ්ඩුව නොපැකිළිව නීතිය කි‍්‍රයාත්මක කළ යුතු යැයි ජනතා විමුක්ති පෙරමුණ අවධාරණය කරයි. අධිකරණයේ ස්වාධීනත්වය කෙළෙසමින් සිදුකරන මෙවැනි මැදිහත්වීම් නතර කරන ලෙස ආණ්ඩුවට බලකර සිටින බවද රට අරාජිකත්වයකට ‍තල්ලුකරන ආණ්ඩුවේ දේශපාලන වියරුව පරාජය කිරීමට ජනතාව ‍ පෙරට ආයුතු බවද එම පක්ෂය පෙන්වා දෙයි. මන්නාරම මහේස්ත්‍රාත්වරයාට අමාත්‍යවරයෙකු විසින් කර ඇති තර්ජනය සම්බන්ධයෙන් එම පක්ෂය නිකුත් කළ මාධ්‍ය නිවේදනයක මේ බව සඳහන්ය. එම නිවේදනය වැඩිදුරටත් පහත දැක්වේ. නඩු තීන්දුවකින් පසු මන්නාරම මහේස්ත‍්‍රාත් අධිකරණයට පහරදී අලාභ හානිකර ඇති බවත් අදාල අධිකරණයේ විනිසුරුවරයාට රිෂාඩ් බදුයුදීන් අමාත්‍යවරයා විසින් තර්ජනය කර ඇති බවත් ඊයේ (19) වාර්තා විය. අධිකරණයට සිදුකළ පහරදීම පිටුපසද අදාළ අමාත්‍යවරයා සිටි බව මේ වන විට හෙළිදරව් වී තිබේ. තමන්ට අවශ්‍ය තීන්දු ලබාගැනීම සඳහා අධිකරණයට බලපෑම් කිරීමට ආණ්ඩුවේ අමාත්‍යවරයෙකු විසින් ගන්නා ලද මෙම නින්දිත උත්සාහය ජනතා විමුක්ති පෙරමුණ ලෙස අපි දැඩි පිළිකුලෙන් යුතුව හෙළා දකිමු. යුද්ධය අවසන්වී වසර තුනකටත් වැඩි කාලයක් ගතවී ඇති අවස්ථාවකත් යුද්ධය හේතුවෙන් බිඳීගිය සිත් යාකිරීම වෙනුවට පටු ජාතිවාදය පදනම් කරගත් දේශපාලනය මතම පාවී යන්නට ආණ්ඩුව ගන්නා උත්සාහය මෙම සිදුවීම පිටුපසද වනබව පැහැදිලිය. වාර්තා වන අන්දමට මන්නාරමේ ධීවර වාඩි බෙදා ගැනීම පිළිබඳ අධිකරණ තීන්දුවක් නිකුත්වීමට නියමිතව තිබියදී අදාළ අමාත්‍යවරයා එය තමන්ට අවාසි ලෙස සිදුනොකරන ලෙසටද එසේ කළහොත් අධිකරණයට පහරදීමට සිදුවන බවටද මන්නාරම මහේස්ත‍්‍රාත්වරයාට තර්ජනය කර තිබේ. විනිසුරුවරයා එම බලපෑමට යට නොවී තීන්දුවක් ලබාදුන් පසු අමාත්‍යවරයාගේ ආධාරකරුවන්ගේ මැදිහත්වීම මත අධිකරණයට පහරදීමෙන් නොනැවතුණු අමාත්‍යවරයා නැවත දුරකථනයෙන් මහේස්ත‍්‍රාත්වරයාට තර්ජනය කර ඇති බව සඳහන්වේ. එසේම අධිකරණ සේවා කොමිසන් සභාව මගින් අදාළ විනිසුරුවරයා මාරුකර යැවීමටද ඔහු තම දේශපාලන බලය පාවිචිචි කරමින් උත්සාහ කර තිබේ. අධිකරණයට ගල් ගැසීමේ පළමු සිදුවීම මෙය නොවේ. ධර්මිෂ්ඨ සමාජයක් තේමාව කරගත් 80 දශකයේ මුල එ.ජා.ප. පාලනය තුළද ආණ්ඩුවට හිතකර නොවන තීන්දු ලබාදීමෙන් පසු විනිසුරුවරුන්ගේ නිවෙස්වලට ගල් ප‍්‍රහාර එල්ල වී තිබිණි. මේ සමස්ත සිදුවීම ඉතිහාසයේ හුදු පුනරාගමනයක් පමණක් නොවේ. නීති තමන්ට අවශ්‍ය පරිදි වෙනස් කරගැනීමේ කූට ප‍්‍රයත්නයන්ගේ සිට අධිකරණය මුළුමනින්ම ආණ්ඩුවේ බලහත්කාරයට යටකර ගැනීමේ ආශ්චර්යමත් උත්සාහයකට රාජපක්ෂ ආණ්ඩුව අවතීර්ණ වී ඇත. විවිධ අධිකරණ මගින් ලබා දෙන්නාවූ තීන්දු සවර්තෝභද්‍ර නොවිය හැකි අතර තමන් එකඟ නොවන තීන්දුවලට එරෙහිව ඉහළ අධිකරණවලට අභියාචනා කිරීමේ කි‍්‍රයාවලියක් පවතී. එහෙත් අමාත්‍යවරයා නීතිය අතට ගෙන අරාජිකත්වයකට ඇරයුම් කරන්නේ, එහි බරපතළකම පිළිබඳ නොවැටහීමකින් නොවේ. මෙය පැහැදිලි ලෙසම පසුගිය කාලයේ රට තුළ වර්ධනයවන ආණ්ඩුව නොනිල ලෙස ඉඩ දී ඇති දේශපාලන වියරුවේ පරාවර්තනයකි. මෙම තත්වය තුළ අධිකරණයේ ස්වාධීනත්වයට පහරදුන් අමාත්‍යවරයාට එරෙහිව ආණ්ඩුව නොපැකිළිව නීතිය කි‍්‍රයාත්මක කළ යුතු යැයි අවධාරණය කරන අපි අධිකරණයේ ස්වාධීනත්වය කෙළෙසමින් සිදුකරන මෙවැනි මැදිහත්වීම් නතර කරන ලෙස ආණ්ඩුවට බලකර සිටිමු. එසේම මෙවැනි අරාජිකත්වයකට පාර කපන ආණ්ඩුවේ දේශපාලන වියරුව පරාජය කිරීම සඳහා පෙරට එන මෙන්ද අපි සමස්ත ශ‍්‍රී ලාංකීය ජනතාවගෙන් ඉල්ලා සිටිමු.", "URL": "https://sinhala.adaderana.lk/news.php?nid=25931", "Category": null, "Parent URL": null}