{"Source": "Adaderana", "Timestamp": "November 13, 2012 11:45 pm", "Headline": "කුමන්ත්‍රණ පරාදයි - අපිත් දේශප්‍රේමීයි", "News Content": "කිසිවෙකු විසින් ජනතා විමුක්ති පෙරමුණ විනාශ කිරීමට උත්සාහ දැරුවානම්, ඒ සඳහා කුමන්ත්‍රණය කළේනම් එකී සියලු ක්‍රියාකලාපයන් හා කුමන්ත්‍රණ පරාජය කර ඇති බව ජ.වි.පෙ නායක සෝමවංශ අමරසිංහ මහතා පවසයි. මේවන විට පක්ෂයට නව තරුණ ජනතාවක් ආකර්ශනය වෙමින් සිටින බවත්, විශාල වශයෙන් තරුණ කොටස් මේවන විට පක්ෂයට එකතුවෙමින් සිටින බව හෙතෙම කියා සිටියි. බොරු මාක්ස්වාදීන්, ව්‍යාජ වාමාංශිකයින් මේවන විට ඉතිහාසයේ කුණු බක්කියට වැටී ඇති බවද ඔහු කියා සිටියේ අද(13) කොළඹ විහාරමහාදේවි උද්‍යානයේ පැවති 23 වන ඉල් මහ විරු සමරුවට සහභාගී වෙමිනි. ජනතා විමුක්ති පෙරමුණේ තමන් මාක්ස්වාදීන් වන අතරම දේශප්‍රේමීන්ද වන බව රෝහණ විජේවීර සහෝදරයා විසින් පෙන්නුම් කර ඇති බවත්,රටට ආදරය කරන පිරිස් ජනතා විමුක්ති පෙරමුණ සමග අත්වැල් බැඳගෙන සිටින බවත් අමරසිංහ මහතා පෙන්වා දුන්නේය. එසේ වුවද තමන් දේශප්‍රේමී යයි කියන පාලකයින් ජාත්‍යන්තර මූල්‍ය අරමුදලෙන ණය ලබා ගැනීම දිගින් දිගටම කරන බවද ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=29163", "Category": null, "Parent URL": null}