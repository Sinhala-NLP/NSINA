{"Source": "Adaderana", "Timestamp": "August 2, 2018 06:49 pm", "Headline": "පොඩි වාහන ලංකාවට ගෙන ඒම සුනාමියක් වුනා", "News Content": "පසුගිය මාස කිහිපය තුළ කුඩා වාහන ලංකාවට ගෙන ඒම සුනාමියක් බවට පත් වූ බව මුදල් හා ජනමාධ්‍ය අමාත්‍ය මංගල සමරවීර මහතා පවසයි. අද (02) කොළඹ පැවති මාධ්‍ය හමුවකට එක් වෙමින් අමාත්‍යවරයා මේ බව ප්‍රකාශ කළේය. නියඟය පැවති ත්‍රිකුණාමලය, අම්පාර, මඩකලපුව, යාපනය, මුලතිව්, කිලිනොච්චිය, වවුනියා, මන්නාරම, කුරුණෑගල, පුත්තලම, අනුරාධපුර සහ පොළොන්නරුව දිස්ත්‍රික්කවල රුපියල් ලක්ෂය හා ඊට අඩුවෙන් ණය මුදල් ලබාගෙන ක්ෂුද්‍ර ණය උගුලට හසුවූ කාන්තාවන් 75000 කගේ ණය මුදල් කපා හැරීමට රජය තීරණය කළ බව අමාත්‍යවරයා පැවසීය. එම ණය මුදල් රජය විසින් වසර 5 කින් කොටස් වශයෙන් ගෙවා දැමීමට රජය කටයුතු කරන බවත් එම මුදල් සඳහා එකතු වූ පොලී කපා හැරීමට එම සමාගම් කැමැත්ත ප්‍රකාශ කර ඇති බවද අමාත්‍යවරයා පැවසීය. පසුගිය කාලය තුළ කුඩා මොටර් රථ ලංකාවට ගෙන ඒම සුනාමියක් බවට පත්වූ බවත් පසුගිය ජනවාරි මාසයේ සිට මැයි මාසය දක්වා කාලය තුළ මාසයකට එන්ජින් ධාරීතාව 1000 ට වැඩි වාහන 4500 ක් ගෙන්වා ඇති බවද අමාත්‍යවරයා ප්‍රකාශ කළේය. ඩොලරය අවප්‍රමාණය වීමටද මෙය බලපෑ බවත් මහ බැංකුවේ ඉල්ලීමක් පරිදි මෙම තීරණය ගත් බව අමාත්‍යවරයා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=93705", "Category": null, "Parent URL": null}