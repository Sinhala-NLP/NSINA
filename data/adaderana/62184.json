{"Source": "Adaderana", "Timestamp": "July 18, 2016 09:05 am", "Headline": " අතුරුදන්වූවන්ගේ වාර්තාව සකස්කර අවසන්", "News Content": "අතරුදන්වූවන් පිළිබඳ ජනාධිපති විමර්ශන කොමිසමේ අවසන් වාර්තාව මේ වන විට සකස් කර අවසන් බව එම කොමිසමේ සභාපති හිටපු මහාධිකරණ විනිසුරු මැක්ස්වෙල් පරණගම මහතා පවසයි.අද දෙරණ සිදු කළ විමසීමකට පිළිතුරු දෙමින් ඒ මහතා මෙම අදහස් පළ කළේය.යුද්ධය අවසන් කාලයේ සිදු වූ බව කියන අතුරුදන්වීම් පිළිබද සොයා බැලීම සඳහා පසුගිය රජය විසින් මැක්ස්වෙල් පරණගම මහතාගේ ප්‍රධානත්වයෙන් මෙම කොමිසම පත් කරනු ලැබීය.ඒ අනුව මෙම කොමිසම විසින් උතුරු නැගෙනහිර පළාත්වල සාක්ෂි විමසීම් කරනු ලැබූ අතර අතුරුදන්වීම් සම්බන්ධයෙන් කොමිසමට පැමිණිලි 20,000ක් පමණ ඉදිරිපත්ව තිබුණි.යුධ හමුදා සාමාජිකයින් 5000න් පමණද මෙම කොමිසම සාක්ෂි සටහන් කර ගනු ලැබීය.ඒ අනුව මෙම සාක්ෂිවලට සහ සිදුකළ සියලුම විමර්ශනයන්ට අදාළව සකස් කළ අවසන් වාර්තාව ජනාධිපතිවරයා වෙත ලබාදීමට සැළසුම් කර තිබේ.මෙම වාර්තාව ජනාධිපතිවරයාට බාරදීම සඳහා දිනයක් ලබාගැනීමට අද(18) දිනයේ ලිඛිත ඉල්ලීමක් සිදු කරන බව එම කොමිසම සඳහන් කළේය.", "URL": "https://sinhala.adaderana.lk/news.php?nid=62184", "Category": null, "Parent URL": null}