{"Source": "Adaderana", "Timestamp": "October 9, 2018 08:56 am", "Headline": "නීති විරෝධීව තේක්ක දැව ඇද්ද අයෙක් අල්ලයි", "News Content": "වී ප්‍රවාහනය කරන මුවාවෙන් තේක්ක දැව කඳන් ප්‍රවාහනය කළ පුද්ගලයෙකු මුලතිව් පුදුකුඩිඉරිප්පු ප්‍රදේශයේදී අත්අඩංගුවට ගත් බව පුදුකුඩිඉරිප්පු පොලීසිය පවසයි. පොලිසිය පැවසුවේ සැකකරු සම්පූර්ණයෙන් ආවරණය කරන ලද ලොරි රථයකින් මුලතිව් ප්‍රදේශයේ සිට යාපනය දක්වා වී ප්‍රවාහනය කරන මුවාවෙන් තේක්ක දැව ප්‍රවාහනය කරමින් සිටියදී අත්අඩංගුවට ගැනීමට සිදුකළ බවයි. පොලිසිය සිදුකළ හදිසි පරීක්ෂා කිරීමකදී සැකකරු අත්අඩංගුවට ගැනීමට හැකිවු බවත්, අදාළ ලොරි රථයේ රුපියල් ලක්ෂ තුනක් පමණ වටිනා ‍තේක්ක දැව කඳන් 25 ක් තිබු බවද පොලීසිය සඳහන් කළේය. සැකකරු තේක්ක දැව කඳන් පටවා අනතුරුව ඊට උඩින් වී ගෝනි පටවා ජාවාරම සිදුකරගෙන ගොස් ඇති බවද පොලීසිය අනාවරණය කොටගෙන ඇත. යාපනය ප්‍රදේශයේ පදිංචි 27 හැවිරිදි සැකකරුවෙකු එලෙස අත්අඩංගුවට ගත් බවද පොලිසිය සඳහන් කළේය. සැකකරු මුලතිව් මහේස්ත්‍රාත් අධිකරණයට ඉදිරිපත් කිරීමට නියමිත අතර, සිද්ධිය සම්බන්ධයෙන් පුදුකුඩිඉරිප්පු පොලිසිය වැඩිදුර පරීක්ෂණ මෙහෙයවයි. (ඡායාරූප-මාධව කුළසූරීය)", "URL": "https://sinhala.adaderana.lk/news.php?nid=97391", "Category": null, "Parent URL": null}