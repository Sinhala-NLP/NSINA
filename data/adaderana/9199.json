{"Source": "Adaderana", "Timestamp": "June 24, 2010 02:40 pm", "Headline": "එල්.ටී.ටී.ඊය ගැනත් හොයනවා-මර්සුකී කියයි", "News Content": "යුද්ධය පැවති වකවානුවේ ශ්‍රී ලංකා ආණ්ඩුවේ මෙන්ම එල්.ටී.ටී.ඊ සංවිධානයේද ක්‍රියාකාරකම් පිළිබඳ පූර්ණ විමර්ශනයක් සිදුකරන බව එක්සත් ජාතීන් විසින් ශ්‍රී ලංකාවේ මානව හිමිකම් කඩවීම පිළිබඳව උපදෙස් ලබා දීම සඳහා පත් කළ ත්‍රිපුද්ගල කමිටුවේ සභාපති මර්සුකි දරුස්මන් මහතා පවසයි. යුද පාර්ශවකරුවන් කිසිවෙකුට හෝ පක්ෂග්‍රාහී නොවී අපක්ෂපාති විමර්ශනයක් සිදුකිරීම තම කමිටුවේ අරමුණ බව ද හෙතෙම පවසා ඇත්තේ අද ඕස්ට්‍රේලියානු මාධ්‍යයකට අදහස් දක්වමිනි. ශ්‍රී ලංකාවට එරෙහිව ජාත්‍යන්තර යුද අධිකරණයක් ස්ථාපිත කිරීමක් සිදුකරනු ඇත්ද යන්න මාධ්‍යවේදියෙකු නැඟූ ප්‍රශ්නයකට පිළිතුරු දෙමින්\"අපේ කමිටුවේ සාමාජිකයින් තිදෙනාගේ පසුබිම් මොනවාද යන්න සොයා බැලූවහොත් එවැනි කාර්යයකට ඉඩකඩ ඇත්ද යන්න විමසා බැලිය හැකිය\"යන්නෙන් පවසා ඇත. එක්සත් ජාතීන්ගේ මහ ලේකම් බෑන්කී මූන් විසින් මර්සුකි දරුස්මන් ගේ සභාපතිත්වයෙන් හා දකුණු අප්‍රිකාවේ ජස්මින් සූකා සහ අමෙරිකානුවේ ස්ටීවන් රැට්නයීගේ සාමාජිකත්වයෙන් මාස 4 ක කාලයක් සඳහා මොවුන් පත් කළ බව ඊයේ නිල වශයෙන් නිවේදනය කෙරිණි. ශ්‍රී ලංකාවේ යුද ගැටුම් පැවති අවසන් කාල පරිචේඡේදය තුළ මානව හිමිකම් කඩ වී ඇත්දැයි සොයා බලා වාර්තා කිරීම අදාළ කමිටුවේ කාර්ය භාර්ය වී තිබේ. -කමිටුවේ සභාපති ලෙස කටයුතු කරන ඉන්දුනීසියාවේ හිටපු නීතිපතිවරයෙකු වන මර්සුකි දරුස්මන් නැමති අය ශ්‍රී ලංකාව සම්බන්ධයෙන් අප්‍රසාදයෙන් පසුවන පුද්ගලයෙකු බවට ඇතැම් විදෙස් මාධ්‍ය වල සඳහන්විණි. කලකට ඉහතදී ජනාධිපති මහින්ද රාජපක්ෂ මහතා විසින් රටේ මානව හිමිකම් සම්බන්ධයෙන් සොයා බලා වාර්තා කිරීම සඳහා පත් කළ\"මානව හිම්කම් සොයා බැලීමේ ජාත්‍යන්තර ස්වාධීන අද්වීතීයන්ගේ කණ්ඩායම\"නියෝජනය කරමින් ඉන්දුනීසියාවෙන් පත්කර තිබුණේ මර්සුකි දරුස්මන් නැමති පුද්ගලයාය. 2007 නොවැම්බර් වලදීම තමන් ශ්‍රී ලංකාවේ කටයුතු වලින් ඉවත්වන බව තීරණය කර තිබුණු බව \"ජාත්‍යන්තර ස්වාධීන අද්වීතීයන්ගේ කණ්ඩායම\"2008 වසරේ අප්‍රේල් 22 දින මාධ්‍ය හමුවක් පවත්වමින් පවසා තිබුණි. කමිටුවේ කටයුතු නිදහස්ව හා ස්වාධීනව පවත්වාගෙන යාමට නොහැකි අයුරින් ශ්‍රී ලංකා ආණ්ඩුවෙන් ඇඟිලිගසන බවට චෝදනා කරමින් එහිදී මර්සුකි දරුස්මන් මහතා ප්‍රකාශ නිකුත් කරන ලදී. ඒ කෙසේ වුවද අද මාධ්‍යයට ප්‍රකාශයක් කරමින් ඔහු සඳහන් කර ඇත්තේ අපක්ෂපාතී විමර්ශනයක් සිදුකිරීම තම අපේක්ෂාව බවයි.", "URL": "https://sinhala.adaderana.lk/news.php?nid=9199", "Category": null, "Parent URL": null}