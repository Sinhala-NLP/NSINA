{"Source": "Adaderana", "Timestamp": "October 18, 2010 06:28 pm", "Headline": "ගෝල්ඩන් කී ගැටලු විසඳන්න නව සමාගමක්", "News Content": "සමාගම් පනත යටතේ පොදු සමාගමක් නිර්මාණය කර\"ගෝල්ඩන් කී සමාගම\"යටතේ ඇති වත්කම් එම සමාගමට පැවරීමටත්,ගෝල්ඩන් කී සමාගමේ කොටස්කරුවන් මෙම නව සමාගමේ කොටස්කරුවන් ලෙස පත් කිරීමටත් තීන්දු කර ඇතැයි ජනාධිපති මාධ්‍ය ඒකකය සඳහන් කරයි. අද(18) පෙරවරුවේ අරලියගහ මන්දිරයේදී ජනාධිපතිවරයා හා ගෝල්ඩන් කී තැන්පත්කරුවන්ගේ සංගමය අතර පැවති සාකච්ඡාවකින් අනතුරුව මෙම තීරණයට එළඹී තිබේ. ඒ අනුව පැවති ගෝල්ඩන් කී සමාගමේ වත්කම් නිර්මාණය කෙරෙන නව සමාගම වන GKCG Special Purpose Vehicle(pvt)ltd (GKCGSPV)සමාගම වෙත පැවරීමත් සමග තැන්පත්කරුවන්ගේ තැන්පත් ශේෂවලට අනුපාතිකව නව සමාගමේ කොටස් ගෝල්ඩන් කී තැන්පතු හිමියන් වෙත නිකුත් කිරීම සිදුකෙරුණු ඇතැයි ද ඒ අනුව ඔවුන් නව සමාගමේ කොටස්කරුවන් බවට පත්වනු ඇතැයිද ජනාධිපති මාධ්‍ය ඒකකය නිකුත් කළ නිවේදනයක දැක්වේ. නව සමාගම වත්කම් කළමනාකරණය කරමින් වාණිජමය කටයුතු සිදුකිරීමට නියමිත අතර එමෙන්ම මෙම නව සමාගමට ගෝල්ඩන් කී සමාගමේ තැන්පත් හිමියන් නියෝජනය වන පරිදි අධ්‍යක්ෂවරුන්ද උපදේශක මණ්ඩලයක්ද පත්කෙරෙනු ඇති බව ද සඳහන් වේ. සමාගමේ කටයුතු මොවුන් ගේ අධීක්ෂණය යටතේ සිදුකෙරෙනු ඇති අතර මෙම සමාගමේ ව්‍යාපාරික කටයුතු තුළින් තැන්පත්කරුවන්ගේ ගැටලු විසඳීමට සැලසුම් කර ඇති බවද නිකුත් කළ නිවේදනයේ සඳහන් වේ. මෙම පොදු සමාගම පිළිබඳ වූ සැලැස්ම අධිකරණය වෙතද ඉදිරිපත් කිරීමට නියමිත අතර ශ්‍රී ලංකා මහ බැංකුව මෙම ක්‍රියාවලියේ පහසුකම් සපයන්නා ලෙස කටයුතු කරනු ඇති බව කියැවේ. ගෝල්ඩන් කී තැන්පතුකරුවන්ගේ සංගමය සහ ජනාධිපති මහින්ද රාජපක්ෂ මහතා අතර අද පැවති සාකච්ඡාවේදී ගෝල්ඩන් කී තැන්පතුකරුවන් මුහුණ දී ඇති මූලික ගැටලු පිළිබඳ අවධානය යොමුකරමින් මෙම තීරණ වලට එළඹි බව ත්,මෙම සාකච්ඡාව සඳහා ජනාධිපති ලේකම් ලලිත් වීරතුංග,නීතිපති මොහාන් පීරිස්,මහ බැංකු අධිපති අජිත් නිවාඩ් කබ්රාල් යන මහත්වරුන්ද සහභාගී වී ඇතැයි ජනාධිපති මාධ්‍ය ඒකකය නිකුත් කළ නිවේදනයේ වැඩිදුරටත් දැක්වේ.", "URL": "https://sinhala.adaderana.lk/news.php?nid=11587", "Category": null, "Parent URL": null}