{"Source": "Adaderana", "Timestamp": "January 25, 2017 01:24 pm", "Headline": "අක්ෂි කාච නොමිලේ පේපර් යන්ත්‍ර ගැළවේ", "News Content": "අක්ෂි ශල්‍යකර්ම සඳහා අවශ්‍ය කාච සහ එම කාච බද්ධ කිරීමේ යන්ත්‍ර පෞද්ගලික අංශයෙන් ලබාගැනීමට අවශ්‍ය උපදෙස් ලබා දී ඇති බව සෞඛ්‍ය අමාත්‍යාංශය පවසයි.වැඩබලන සෞඛ්‍ය සේවා අධ්‍යක්ෂ ජනරාල් ජයසුන්දර බණ්ඩාර මහතා අද දෙරණ කළ විමසීමකදී සඳහන් කළේ එම මිලදී ගැනීම් සඳහා රෝහල් අධ්‍යක්ෂවරුන් වෙත බලය පවරා ඇති බවයි.රජයේ රෝහල්වල අක්ෂි සැත්කම් සඳහා කාච නොමිලේ ලබාදීමට සෞඛ්‍ය අමාත්‍ය රාජිත සේනාරත්න මහතා පසුගියදා උපදෙස් දී තිබේඅක්ෂි කාච නොමිලේ ලබාදීමට ගත් එම තීරණයත් සමඟ රජයේ රෝහල්වල සවිකර තිබු අක්ෂි කාච බද්ධ කිරීමේ පේප යන්ත්‍ර ද ගලවා ඉවත් කිරීමට පෞද්ගලික අංශය පියවර ගෙන ඇති බව සඳහන් වේ.එම තත්ත්වයත් සමඟ රජයේ රෝහල්වල අක්ෂි සැත්කම් සිදුකිරීමට බාධා එල්ල වී ඇති බව වාර්තා වේ.අක්ෂි සැත්කම් ඇණහිටීමෙන් දිවයිනේ ප්‍රධාන රෝහල් රැසක රෝගීන් දුෂ්කරතාවට පත්ව සිටින බව ද සමස්ත ලංකා හෙද සංගමයේ සභාපති ගාමිණි කුමාරසිංහ මහතා සඳහන් කරයි.කෙසේවෙතත් අක්ෂි කාච මිලදීගැනීමට අදාළ ප්‍රසම්පාදන ක්‍රියාවලිය මේ වන විට ආරම්භ කර ඇති අතර එතෙක් පෞද්ගලික අංශයෙන් අක්ෂි කාච සහ පේප යන්ත්‍ර මිලදී ගැනීමට අවශ්‍ය පියවර ගෙන ඇති බව වැඩබලන සෞඛ්‍ය සේවා අධ්‍යක්ෂ ජනරාල්වරයා සඳහන් කළේය.", "URL": "https://sinhala.adaderana.lk/news.php?nid=68551", "Category": null, "Parent URL": null}