{"Source": "Adaderana", "Timestamp": "April 19, 2012 04:10 pm", "Headline": "ඇළකට වැටී සිටි වන අලීන් සිව්දෙනෙකු මුදාගැනෙයි", "News Content": "මාදුරුඔය ජලාශයේ සිට ‍ජලය ගෙන යන ඉසෙඩ් ඩී ඇළට වැටී සිටි වන අලීන් සිව්දෙනෙකු ගොඩ ගැනීමට වන ජීවී නිලධාරීන් සමත්ව තිබේ. සෝමාවතිය සහ මාදුරුඔය ජාතික වනෝද්‍යාන වල සැරිසරන වන අලීන් සිව්දෙනෙකු අද(19) අලුයම් කාලයේ මෙලෙස ඇළට වැටී ඇති බව අද දෙරණ වාර්තාකරු සදහන් කළේය. ඒ පිළිබඳ සැලවීමත් සමඟ පොළොන්නරුව, මාදුරුඔය සහ වෙහෙරගල වනජීවී කාර්යාලවල නිලධාරීන් පැමිණ වන අලීන් බේරා ගැනීමට කටයුතු කර ඇත. අලීන් දෙදෙනෙකු වැලිකන්ද, සිංහපුර ප්‍රදේශයේ දී අනෙක් අලීන් දෙදෙනා මාදුරුඔය, පිඹුරත්තෑව ප්‍රදේශයේදීත් ගොඩ ගෙන ඇති අතර ඒ සඳහා වනජීවී නිලධාරීන්ට පැය 3 ට වැඩි කාලයක් වෙහෙසීමට සිදුවූ බව අද දෙරණ වාර්තාකරු ප්‍රකාශ කළේය.", "URL": "https://sinhala.adaderana.lk/news.php?nid=23645", "Category": null, "Parent URL": null}