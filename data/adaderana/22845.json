{"Source": "Adaderana", "Timestamp": "March 16, 2012 04:30 pm", "Headline": "ගාල්ල - අලුත්ගම දුම්රිය ධාවනය සඳුදා සිට ඇරඹෙයි", "News Content": "ප්‍රතිසංස්කරණය කරනු ලැබූ ගාල්ල සිට අලුත්ගම දක්වා දුම්රිය මාර්ගයේ දුම්රිය ධාවන කටයුතු ලබන සඳුදා(19) දිනයේ සිට ආරම්භ කරන බව දුම්රිය දෙපාර්තමේන්තුව පවසයි. ඒ අනුව සඳුදා දිනයේ සිට මාතර සිට අලුත්ගම දක්වා දුම්රිය ධාවනය සිදුවන බව දුම්රිය ගමනාගමන අධිකාරී එල්.ඒ.ආර්.රත්නායක මහතා සඳහන් කළේය. මුහුදුබඩ දුම්රිය මාර්ගය ප්‍රතිසංස්කරණය කිරීමේ කටයුතු පසුගිය වසරේ ආරම්භ වූ අතර එහි පළමු අදියර ලෙස ගාල්ල සිට මාතර දක්වා දුම්රිය මාර්ගය ප්‍රතිසංස්කරණය කරනු ලැබීය. එයින් අනතුරුව ගාල්ල සිට අලුත්ගම දක්වා දුම්රිය මාර්ගය ද මේ වන විට ප්‍රතිසංස්කරණය කර ඇති බව දුම්රිය දෙපාර්තමේන්තුව ප්‍රකාශ කරයි. අලුත්ගම සිට කළුතර දක්වා දුම්රිය මාර්ගය තවදුරටත් ප්‍රතිසංස්කරණය කිරීමේ කටයුතු සිදුවන අතර අප්‍රේල් මාසය අවසන්වීමට ප්‍රථම එම මාර්ගයේ දුම්රිය ධාවන කටයුතු ආරම්භ කිරීමට බලාපොරොත්තු වන බව රත්නායක මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22845", "Category": null, "Parent URL": null}