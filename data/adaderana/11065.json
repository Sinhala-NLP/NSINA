{"Source": "Adaderana", "Timestamp": "September 24, 2010 01:37 pm", "Headline": "ඔබාමාට කාමර 10 යි-අපේ කට්ටියට තට්ටු 4 යි", "News Content": "එක්සත් ජාතීන්ගේ සංවිධානයේ 65 වන සංවත්සරයට සහභාගී වූ ශ්‍රී ලංකා ජනාධිපතිවරයා ප්‍රමුඛ නියෝජිත පිරිස වෙනුවෙන් නිව්යෝර්ක් හි\"වොල්ඩෝර්ෆ් ඇස්ටෝරියා\"හෝටලයේ තට්ටු හතක් වෙන්කරද්දී ඇමරිකා ජනාධිපති ප්‍රමුඛ නියෝජිතයින් වෙන්කර ගෙන ඇත්තේ කාමර 10 ක් පමණක් බව මධ්‍යම පළාත්සභා එ.ජා.ප මන්ත්‍රීනී ශාන්තිනී කෝන්ගහගේ මහත්මිය පවසයි. මෙරටින් නියෝජිතයින් 130 දෙනෙකු සහභාගී වී ඇති බවත්,ඒ සඳහා ඩොලර් මිලයන ගණනාවක් වැය වී ඇති බවත් ඇය සඳහන් කරයි. මෙරටින් ගිය නියෝජිත පිරිස වෙනුවෙන් එක්ලක්ෂ විසි දහසක වියදමින් යුතු පළමු පන්තියේ ගුවන් ටිකට්පත් 80 ක් ලබාගෙන ඇති බව කෝන්ගහගේ මහත්මිය කියා සිටියේ අද කොළඹ පැවති මාධ්‍ය හමුවකට සහභාගී වෙමිනි. පළමු පන්තියේ ටිකට්පත් වලින් ගමන්ගත් 80 දෙනා හැරුණු විට ඉතිරි 50 දෙනා වෙනුවෙන් ලක්ෂ 50 ක මුදලක් වෙන්කර ගෙන ඇති බව ද ඇය පෙන්වා දුන්නාය. ජනාධිපතිතුමා මෙම සැසිවාරයට සහභාගීවීම අනිවාර්යය වුවද මේසා පිරිසක් මේසා වියදමක් දරා කැටුව යාමෙන් රටේ ආර්ථිකයට තීරණාත්මක ලෙස බලපාන බවද කෝන්ගහගේ මන්ත්‍රීතුමිය කියා සිටියාය. රටේ අතිබහුතරයක් දෙනා දිළිදුකමින් පීඩා විඳිද්දී මේසා වියදමක් මිලියන ගණන් මුදල් අපතේ යැවීම කනගාටුවට කරුණක් බව ඇය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=11065", "Category": null, "Parent URL": null}