{"Source": "Adaderana", "Timestamp": "December 1, 2011 10:12 am", "Headline": "මහනුවර කෙටිදුර බස් ධාවනයට විශේෂ ක්‍රමවේදයක්", "News Content": "මහනුවර නගරයේ කෙටිදුර බස් සේවා කිහිපයක් අද(01) සිට විශේෂ ක්‍රමවේදයක් අනුව ධාවනය කරවීමට පියවර ගෙන තිබේ. නගර අලංකරණ කමිටුව, ලංගම, පොලිසිය සහ බස් රථ හිමියන් ඒකාබද්ධව මෙම වැඩපිළිවෙළ ක්‍රියාත්මක කරන බව මහනුවර රථ වාහන අංශයේ ස්ථානාධිපති ගාමිණි මීගම්මන මහතා සඳහන් කරයි. ඒ අනුව ‍‍මැණික්හින්න, අරංවල, දොඩම්වල, හීරැස්සගල, දංගොල්ල, බෝවලවත්ත, අකුරණ, අලවතුගොඩ, මාවිල්මඩ සහ අනිවත්ත යන ප්‍රදේශ වල බස් රථ මහනුවර නගරයේ ගාල් කිරීමකින් තොරව ධාවනය කරවීමට සැලසුම් කර ඇත. ඒ අනුව ප්‍රමාදයකින් තොරව මගීන්ට අදාළ ගමන්වාර සඳහා පහසුවෙන් බස් රථ ලබා ගත හැකි අතර නගරයේ රථ වාහන තදබදය අවම වනු ඇති බව ද මීගම්මන මහතා සඳහන් කළේය. මේ යටතේ බස් රථ 1500ක් පමණ ධාවනය කිරීමට නියමිතය. මෙහි පළමු අදියර යටතේ කෙටි ගමන්වාර කිහිපයක බස් රථ මහනුවර නගරයේ ගාල් කිරීමකින් තොරව ධාවනයට පියවර ගත් අතර එහි සාර්ථකත්වය අනුව දෙවන අදියරේ කටයුතු ආරම්භ කර තිබේ.", "URL": "https://sinhala.adaderana.lk/news.php?nid=20382", "Category": null, "Parent URL": null}