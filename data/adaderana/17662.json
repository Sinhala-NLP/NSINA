{"Source": "Adaderana", "Timestamp": "July 27, 2011 10:05 am", "Headline": "සන් සී නැවෙන් තවත් ශ්‍රී ලාංකික සරණාගතයෙක් පිටුවහල් කෙරෙයි", "News Content": "ශ්‍රී ලාංකික සරණාගතයින් රැගත් කැනඩාවට සංක්‍රමණය වී ඇති සන් සී නෞකාවේ සිටින අයෙකුට යුද අපරාධ චෝදනා එල්ලවී ඇති බවත්,එකී සරණාගතයා එරටින් පිටුවහල් කිරීමට නියෝග කර ඇති බවත් විදෙස් මාධ්‍ය උපුටා දක්වයි. එරට ආගමන විගමන හා සරණාගතයින් පිළිබඳ මණ්ඩලය විසින් මෙම තීරණය ගෙන ඇති බව වාර්තා වේ. තමා එල්.ටී.ටී.ඊ සංවිධානයේ සාමාජිකයෙකු බව මෙම සැකකරු විසින් ආගමන විගමන හා සරණාගතයින් පිළිබඳ මණ්ඩලය ඉදිරියේ පාපොච්චාරණය කර ඇති අතර යුද අපරාධ සඳහා සහයදීම හා සෙස්සවුන් ඒ සඳහා පෙළඹවීම යන චෝදනා සැකකරුට එරෙහිව එල්ල වි තිබේ. මොහු කවුරුන්ද යන්න මේවන තුරු මාධ්‍යයට අනාවරණය වී නැතත් මොහු පිළිබඳ අවසන් තීරණය මේවන විට ලබා දී ඇති බවත්,මොහුත් සමග මේවන විට 6 දෙනෙකු මෙම නෞකාවෙන් පිටමං කරන්නට නියෝග කර ඇති බවත් විදෙස් මාධ්‍ය කියා සිටියි. ස්ත්‍රීන්,කුඩා දරුවන්ගෙන්ද සමන්විතව ශ්‍රී ලාංකිකයින් 500 ට ආසන්න පිරිසක් රැගත් මෙම සන් සී නෞකාව පසුගිය වසරේ කැනඩාව බලා සංක්‍රමණය විය.", "URL": "https://sinhala.adaderana.lk/news.php?nid=17662", "Category": null, "Parent URL": null}