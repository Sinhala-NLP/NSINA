{"Source": "Adaderana", "Timestamp": "January 18, 2011 08:55 am", "Headline": "මත්ද්‍රව්‍ය නිසා බන්ධනාගාරගතවූවන් පුනරුත්ථාපනයට වැඩපිළිවෙළක්", "News Content": "මත්ද්‍රව්‍ය භාවිතයට ඇබ්බැහි වීම නිසා බන්ධනාගාරගතවූවන් පුනරුත්ථාපනය කිරීමේ විශේෂ වැඩපිළිවෙළක් රජය ආරම්භ කර තිබේ. අන්තරායකර ඖෂධ පාලක ජාතික මණ්ඩලය හා බන්ධනාගාර දෙපාර්තමේන්තුව ඒකාබද්ධව මෙම වැඩපිළිවෙළ ක්‍රියාත්මකය. එහි මූලික පියවර වීරවිල බන්ධානාගාර පරිශ්‍රයේදී මෙම 23 වන දින ආරම්භ කිරීමට සියලු කටයුතු සූදානම් කර ඇති බව ඒ පිළිබඳව අද දෙරණට අදහස් දැක්වූ අන්තරායකර ඖෂධ පාලක ජාතික මණ්ඩලයේ විධායක අධ්‍යක්ෂ කේ ගමගේ මහතා කියා සිටියේය. එම නේවාසික පුනරුත්ථාපන මධ්‍යස්ථානයේ 900 ක පමණ නේවාසිකයින් පිරිසකට ප්‍රතිකාර හා පුනරුත්ථාපන කටයුතුද, වෘත්තීය පුහුණු කටයුතුද ලබාදීමට බලාපොරොත්තු වන බව ඔහු වැඩිදුරටත් අවධාරණය කර සිටියේය. මෙම වැඩපිළිවෙළ තවත් නොබෝදිනකින් බදුල්ල සහ මහනුවර පරිශ්‍ර වෙත ද ගෙනයාමට අපේක්ෂා කරන බව ද හෙතෙම ප්‍රකාශ කළේය. මේ අතර මත්ද්‍රව්‍ය භාවිතයට ඇබ්බැහි වූ අවුරුදු 20 ට අඩු පුද්ගලයින් පුනරුත්ථාපනය කිරීමට ද විශේෂ වැඩසටහනක් ආරම්භ කර ඇති බව කේ ගමගේ මහතා සඳහන් කළේය. ඔවුන් වෙනුවෙන් වෙන්වූ ප්‍රතිකාර හා පුනරුත්ථාපන මධ්‍යස්ථානයක් විවෘතව දැනට තිබෙන බව ද ඔහු පෙන්වාදුන්නේය.", "URL": "https://sinhala.adaderana.lk/news.php?nid=13565", "Category": null, "Parent URL": null}