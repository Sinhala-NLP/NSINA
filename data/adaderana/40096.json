{"Source": "Adaderana", "Timestamp": "January 4, 2014 08:21 pm", "Headline": "දැරියට අතවර කළැයි පියා රිමාන්ඩ්", "News Content": "වයස අවුරුදු 08 යි මාස 05 ක් වන බාල වයස්කාර තම දියණියට බරපතළ ලිංගික අපරාධයක් සිදු කළ බව කියන සැකකරුවෙකු මෙම මස 13 වැනිදා දක්වා රක්ෂිත බන්ධනාගාර ගත කරන ලෙස පුත්තලම වැඩ බලන මහේස්ත්‍රාත් ෆසාල් අබුතාහිර් මහතා නියෝග කර තිබේ. මෙසේ රක්ෂිත බන්ධනාගාර ගත කරන ලද්දේ කල්පිටිය - නොරචෝලේ පදිංචිකරුවෙකු බව අප වාර්තාකරු පැවසීය. අපහරණයට ලක්වී ඇති බව කියන දැරියගේ මව රැකියාවක් සඳහා විදේශ ගත වී සිට ඇත. එම කාලය තුළ සැකකරු තම දියණියට මෙම අපරාධය සිදු කර ඇති බව පොලිස් පරීක්ෂණවලදී හෙළි වී තිබේ. මේ බව දැරියගේ මවගේ සහෝදරියක් දැන ගෙන ඇත. පසුව ඇය විසින් මෙම අපරාධය සම්බන්ධයෙන් විදේශ ගතව සිටින තම සහෝදරිය වන දැරියගේ මවට දන්වා තිබේ. ඇය මෙරටට පැමිණීමෙන් පසුව කල්පිටිය පොලීසියට පැමිණිලි කරමින් මේ බව පවසා ඇත. ඒ අනුව පොලීසිය විසින් අත්අඩංගුවට ගත් සැකකරු පුත්තලම වැඩ බලන මහේස්ත්‍රාත්වරයා වෙත ඉදිරිපත් කිරීමෙන් පසුව රක්ෂිත බන්ධනාගාර ගත කරන ලදී. අපහරණයට ලක්වු බව කියන දැරිය වෛද්‍ය පරීක්ෂණයක් සඳහා හලාවත මහා රෝහල වෙත යොමු කරන ලෙසද වැඩ බලන මහේස්ත්‍රාත්වරයා පොලීසියට නියෝග කර තිබේ. කල්පිටිය පොලීසිය පොලිස් සැරයන් 5616 වසන්ත මහතා සැකකරු මහේස්ත්‍රාත්වරයා හමුවට පමුණුවා තිබූ බව අප වාර්තාකරු කීවේය.", "URL": "https://sinhala.adaderana.lk/news.php?nid=40096", "Category": null, "Parent URL": null}