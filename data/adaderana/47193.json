{"Source": "Adaderana", "Timestamp": "November 5, 2014 04:16 pm", "Headline": "රනිල් දිනවන්න එක්විය යුතුයි", "News Content": "ඉදිරි ජනාධිපතිවරණයේදී මෙරට පොදු ජනතාවගේ දුක හඳුනන ජනාධිපතිවරයා ලෙස රනිල් වික්‍රමසිංහ මහතා පත්කිරීමට එක්රොක් වන ලෙස එ.ජා.ප පාර්ලිමේන්තු මන්ත්‍රී සජිත් ප්‍රේමදාස මහතා ඉල්ලීමක් කරයි. රනිල් වික්‍රමසිංහ මහතා ඉදිරි ජනාධිපතිවරණයට ඉදිරිපත් කිරීමට පක්ෂය විසින් තීන්දු කර ඇති බවත්, ඔහුගේ නායකත්වයෙන් සෙසු සියලුම දේශපාලන පක්ෂ හා කණ්ඩායම්වල සහය ලබාගැනීමට අපේක්ෂා කරන බව හෙතෙම කියා සිටියි. වත්මන් දුර්දාන්ත පාලන ක්‍රමය නිමා කොට මේ රට සුඛිත මුදිත දේශයක් කිරීමට හැකියාව ඇත්තේ රනිල් වික්‍රමසිංහ මහතාට බවත්, ඒ සඳහා සියලුදෙනාම භේද භින්නතා මත ගැටුම් ඉවතලා ඇප කැපවිය යුතු බවත් ප්‍රේමදාස මහතා පෙන්වාදුන්නේය. ඒ සඳහා වෘත්තීය සමිති වලට විශාල කාර්ය භාර්යයක් පැවරී ඇති බවත්, ඒ අනුව වෘත්තීය සමිති සඳහා නව සාමාජිකයින් බඳවා ගනිමින් ඒවා ශක්තිමත් කිරීමට පියවර ගත යුතුව ඇති බවත් ඔහු සඳහන් කළේය. අද (05) සිරිකොත පක්ෂ මූලස්ථානයේදී වෘත්තීය සමිති නියෝජිතයින් අමතා ප්‍රේමදාස මහතා මෙම අදහස් පළ කළේය.", "URL": "https://sinhala.adaderana.lk/news.php?nid=47193", "Category": null, "Parent URL": null}