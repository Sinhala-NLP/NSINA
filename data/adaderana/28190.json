{"Source": "Adaderana", "Timestamp": "October 11, 2012 08:51 am", "Headline": "දිවිනැඟුමට තවත් පෙත්සමක්", "News Content": "දිවිනැඟුම පනත් කෙටුම්පතට එරෙහිව ශ්‍රේෂ්ඨාධිකරණට තවත් පෙත්සමක් ගොනු කර තිබේ. සමෘද්ධි සංවර්ධන නිලධාරීන්ගේ සංගමයේ ලේකම් චාමර මද්දුමකළුගේ මහතා විසින් මෙම පෙත්සම ගොනුකර ඇති බව අද දෙරණ අධිකරණ වාර්තාකරු සඳහන් කළේය. මීට පෙර දිවිනැඟුම පනත් කෙටුම්පතට එරෙහිව පෙත්සමක් ගොනු කරනු ලැබුවේ ද චාමර මද්දුමකළුගේ මහතා විසිනි. මෙවර පෙත්සමෙන් ඔහු ඉල්ලා ඇත්තේ යළිත් වරක් දිවිනැඟුම පනත් කෙටුම්පත සම්බන්ධයෙන් විමසීමක් කරන ලෙසය. මීට පෙර මේ සම්බන්ධයෙන් පෙත්සමක් ගොනුකළ අවස්ථාවේ ශ්‍රේෂ්ඨාධිකරණයේ නිගමනය වූයේ මෙම පනත පළාත් සභාවලට යොමු කර නොමැති බැවින් එහි ඇතුළත් වෙනත් වගන්ති විමසීමට නොහැකි බවය. ඒ අනුව අදාළ පනත පළාත් සභාවලට යොමු කර යළිත් පාර්ලිමේන්තු න්‍යාය පත්‍රයට ඇතුළත් කර ඇති හෙයින් එහි අනෙකුත් වගන්ති විමසීමට ලක්කරන ලෙස පෙත්සම්කරු ශ්‍රේෂ්ඨාධිකරණයෙන් ඉල්ලා සිටියි. මෙම පනත් කෙටුම්පතේ ඇතැම් වගන්ති ආණ්ඩුක්‍රම ව්‍යවස්ථාවට පටහැනි බවත් පාර්ලිමේන්තුවේ 3 ‍න් 2 ක බහුතරයකින් මිස සම්මත නොකළ යුතු බව ප්‍රකාශයට පත් කරන ලෙසත් පෙත්සම්කරු අධිකරණයෙන් ඉල්ලා තිබේ.", "URL": "https://sinhala.adaderana.lk/news.php?nid=28190", "Category": null, "Parent URL": null}