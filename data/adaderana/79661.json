{"Source": "Adaderana", "Timestamp": "November 8, 2017 03:27 pm", "Headline": "පිළියන්දලදී බෝම්බ ගසා 30කගේ ජීවිත අහිමි කර තවත් 42ට තුවාල කරපු කොටියාට පෝරකය තීන්දුයි", "News Content": "පිළියන්දල බස් නැවතුම්පලේදී බස් රථයක ක්ලේමෝ බෝම්බයක් අටවා එය පුපුරවා හැර මඟීන් 30 දෙනෙකු ඝාතනය කිරීමේ සිද්ධියට වරදකරු වූ පුද්ගලයෙකුට කොළඹ මහාධිකරණය මඟින් ජීවිතාන්තය දක්වා සිරදඬුවම් නියම කර තිබේ. මහාධිකරණ විනිසුරු පියසේන රණසිංහ මහතා විසින් අදාළ නඩුවේ තීන්දුව ලබා දෙමින් විත්තිකරුට එම සිරදඬුවම් නියම කළ බව අද දෙරණ අධිකරණ වාර්තාකරු සඳහන් කළේය. 2007 වසරේ අප්‍රේල් මස 25 වනදා ලංකා ගමනා ගමන මණ්ඩලයට අයත් බස් රථයක් පුපුරවා හැරිමෙන් මඟීන් 30 දෙනෙකු මිය ගිය තවත් 42 දෙනෙකු තුවාල ලැබිණි. සිද්ධියට අදාළව හිටපු එල්.ටි.ටී සාමාජිකයෙකුට එරෙහිව නීතිපතිවරයා විසින් අධිචෝදනා 94ක් යටතේ පවරා තිබූ නඩුව අද කැඳවූ අවස්ථාවේදී අදාළ අධිචෝදනා සියල්ලටම විත්තිකරු වරදකරු බව මහාධිකරණ විනිසුරුවරයා තීරණය කර ඇත. ඒ අනුව සචිත්‍රානන්දන් ආනන්ද සුදාහර් හෙවත් වසන්තන් යන අයට මෙම නියෝගය ලබාදී තිබේ. අදාළනඩුවේ දෙවන විත්තිකරු වන දේවේන්ද්‍රන් සින්නයියායි නැමැත්තා නඩු විභාගය අතරතුරදී මියගොස් තිබු බව ද නඩු විභාගයේදී අනාවරණය වී තිබේ.", "URL": "https://sinhala.adaderana.lk/news.php?nid=79661", "Category": null, "Parent URL": null}