{"Source": "Adaderana", "Timestamp": "February 15, 2019 12:28 pm", "Headline": "කිලිනොච්චිය මහ රෝහලේ දෙවන අදියර අගමැති අතින් ඇරඹෙයි", "News Content": "කිලිනොච්චිය මහ රෝහල් සංවර්ධන ව්‍යාපෘතියේ දෙවන අදියර අද (15) අග්‍රාමාත්‍ය රනිල් වික්‍රමසිංහ මහතා අතින් ආරම්භ කෙරිණි. නව ගොඩනැඟිලි සංකීර්ණයක්, වාට්ටු හා ශල්‍යාගාර, නවීන වෛද්‍ය පහසුකම් ගණනාවක් ද මෙම දෙවන අදියරට අයත්ය. සෞඛ්‍ය අමාත්‍ය දොස්තර රාජිත සේනාරත්න මහතාගේ මඟ පෙන්වීම යටතේ මෙම සංවර්ධන කටයුතු සිදු කෙරිණි. කිලිනොච්චිය රෝහල සඳහා නවීන වෛද්‍ය තාක්ෂණික උපකරණ පරිත්‍යාග කිරීම ද අග්‍රාමාත්‍යවරයා අතින් අද සිදු කෙරිණි. මේ අවස්ථාවට සෞඛ්‍ය පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න, නගර සැලසුම්, ජලසම්පාදන සහ උසස් අධ්‍යාපන අමාත්‍ය රවුෆ් හකීම්, අභ්‍යන්තර හා ස්වදේශ කටයුතු සහ පළාත් පාලන අමාත්‍ය වජිර අබේවර්ධන, කෘෂිකර්ම, ග්‍රාමීය ආර්ථික කටයුතු, පශු සම්පත් සංවර්ධන, වාරිමාර්ග සහ ධීවර හා ජලජ සම්පත් සංවර්ධන අමාත්‍ය පී. හැරිසන්, කර්මාන්ත හා වාණිජ කටයුතු, දිගුකාලීනව අවතැන්වූ පුද්ගලයන් නැවත පදිංචි කිරීම සහ සමූපකාර සංවර්ධන අමාත්‍ය රිෂාඩ් බදියුදීන්, අධ්‍යාපන රාජ්‍ය අමාත්‍ය විජයකලා මහේෂ්වරන් යන අමාත්‍යවරුන් සහ දෙමළ ජාතික සන්ධානයේ එම්.ඒ සුමන්තිරන් සහ සිවඥානම් ශ්‍රීධරන් යන මන්ත්‍රීවරුන් ද එක්ව සිටියහ.", "URL": "https://sinhala.adaderana.lk/news.php?nid=104378", "Category": null, "Parent URL": null}