{"Source": "Adaderana", "Timestamp": "December 27, 2018 03:03 pm", "Headline": "ශීතලට හරියන කෑමක්", "News Content": "දුරුතු මාසය උදාවෙත්ම බලපෑ ශීත කාලගුණයත් සමඟින් කා අතරත් ජනප්‍රිය වූ ආහාරයක් සම්බන්ධයෙන් උතුරුදිග ඉන්දියාවෙන් වාර්තා වෙයි.‍ ඉන්දියාවේ උතුරදිග ශ්‍රී නගර් හි වැසියන්ද මේ තත්ත්වයෙන් දැඩි සේ පීඩා විදින බව විදෙස් මාධ්‍ය වාර්තා කළා. ඒ හේතුවෙන් එම කලාපයටම ආවේණික උණුසුම් ආහාර වර්ගයක් වන හරිස්සා සඳහා ඉහළ ඉල්ලුමක් පවතින බවට සඳහන් වෙයි. සහල්, මස් සහ ලුණු යොදාගනිමින් මෙම ආහාරය සකස් කරගන්නා අතර ඊට ලෝකප්‍රකට කාෂ්මීරී සැෆ්‍රොන් සහ සුවඳවත් කුලුබඩු යොදාගනු ලබයි. හරිස්සා ආහාරයට ගැනීම වෙනුවෙන්ම පැමිණි පිරිස නිසා මේ දිනවල ශ්‍රී නගර් වෙළෙන්දන්ට සුබ කාලයක් උදාවී ඇත. දින 40ක් පුරා පවතින දැඩි ශීතල කාලයට මුහුණදීමට මෙම ආහාරයට ඉතාමත් ප්‍රයෝජනවත් වන බවද නගරවැසියන් පවසයි. හරිස්සාවල ඇති අධි කැලරි සහ ප්‍රෝටීන හේතුවෙන් ඒවා ආහාරයට ගැනීමට මඟින් සිරුර උණුසුම් වන බව සඳහන්ය. මේ අතර උතුරුදිග නගරවන ආග්‍රා සහ දිල්ලි අගනුවර ද පවතින්නේ දැඩි ශීත කාලගුණයකි. ඒ හේතුවෙන් එහි වැසියන්ට ඇදුම් කිහිපයක් ඇගලාගෙන සාමාන්‍ය කටයුතුවලට යෙදීමට සිදුවනු ඇතැයි ඉන්දීය පුවත් වාර්තා කරයි.", "URL": "https://sinhala.adaderana.lk/news.php?nid=101374", "Category": null, "Parent URL": null}