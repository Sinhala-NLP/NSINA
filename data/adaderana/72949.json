{"Source": "Adaderana", "Timestamp": "May 8, 2017 12:10 pm", "Headline": " එජාප කෘත්‍යාධිකාරී මණ්ඩලය අද රැස්වෙයි ", "News Content": "එක්සත් ජාතික පක්ෂ කෘත්‍යාධිකාරී මණ්ඩල රැස්වීමක් අද(08) පැවැත්වීමට නියමිතය.අද පස්වරු 05.00ට පක්ෂ මුලස්ථානය වන සිරිකොත මන්දිරයේදී කෘත්‍යාධිකාරී මණ්ඩල රැස්වීම පැවැත්වෙන බව වාර්තා වෙයි.එක්සත් ජාතික පක්ෂ නායක අග්‍රමාත්‍ය රනිල් වික්‍රමසිංහ මහතාගේ ප්‍රධානත්වයෙන් පැවැත්වෙන මෙම කෘත්‍යාධිකාරී මණ්ඩල රැස්වීම සඳහා එය නියෝජනය කරන සියලු පාර්ශව වෙත ආරාධනාකර තිබේ.මේ අතර අද දිනයේ පළාත් පාලන මැතිවරණය සම්බන්ධයෙන් දීර්ඝ ලෙස සාකච්ඡා කිරීමට නියමිත බව වාර්තා වෙයි.කෙසේ වෙතත් එක්සත් ජාතික පක්ෂයේ ඉහළ තනතුරු සඳහා සාමාජිකයින් පත් කිරීම නියමිත බව ද වාර්තා වෙයි.අමාත්‍ය ෆීල්ඩ් මාර්ෂල් සරත් ෆොන්සේකා මහතාට නියෝජ්‍ය නායක තනතුරක් ලබාදීමට සූදානම් වන බවට ද පසුගියදා මාධ්‍ය වාර්තා කර තිබුණි.කෙසේ වෙතත් මේ දක්වාත් එවැනි සූදානමක් නොමැති බව එක්සත් ජාතික පක්ෂ ආරංචි මාර්ග සඳහන් කළේය.මේ අතර පසුගියදා පැවැති කෘත්‍යාධිකාරී මණ්ඩල රැස්වීමකදී පක්ෂයේ තනතුරු කිහිපයක් වෙනස් වන බවට ප්‍රකාශ වුවද එහිදී එවැන්නක් සිදු වුණේ නැත.", "URL": "https://sinhala.adaderana.lk/news.php?nid=72949", "Category": null, "Parent URL": null}