{"Source": "Adaderana", "Timestamp": "July 7, 2017 04:20 pm", "Headline": " ගීතාගේ නඩුවේ වගඋත්තරකරු වෙන්න  පියසේනට අවසර ", "News Content": "ගීතා කුමාරසිංහ මහත්මියගේ පාර්ලිමේන්තු මන්ත්‍රීධූරය අහෝසි කිරීම සම්බන්ධයෙන් ශ්‍රේෂ්ඨාධිකරණය හමුවේ ගොණුකර ඇති නඩුවේ වගඋත්තරකරුවෙකුවීමට හිටපු අමාත්‍ය පියසේන ගමගේ මහතාට අවසර ලබාදී තිබේ.පියසේන ගමගේ මහතා ඉදිරිපත් කළ මෝසමක් සලකා බැලීමෙන් අනතුරුව අගනිවිසුරු ප්‍රියසාද් ඩෙප් මහතා ප්‍රමුඛ ත්‍රිපුද්ගල විනිසුරු මඩුල්ල එම අවසරය ලබාදුන් බව අද දෙරණ අධිකරණ වාර්තාකරු සඳහන් කළේය.ගීතා කුමාරසිංහ මහත්මිය ද්විත්ව පුරවැසිභාවය ලබා තිබීම හේතුවෙන් පාර්ලිමේන්තු මන්ත්‍රී ධූරයක් දැරිය නොහැකි බවට ඉකුත් දා අභියාචනාධිකරණය තීන්දුවක් ලබා දී තිබුණි.එම තීන්දුව අභියෝගයට ලක් කරමින් ගීතා කුමාරසිංහ මහත්මිය විසින් ශ්‍රේෂ්ඨාධිකරණය හමුවේ විශේෂ අභියාචනයක් ගොණු කළේය.ගීතා කුමාරසිංහ මහත්මියගේ මන්ත්‍රීධූරය අහෝසි වීමෙන් පුරප්පාඩු වන මන්ත්‍රී ධූරය සඳහා පත්වීමට ඇත්තේ තමන් වන බැවින් ශ්‍රේෂ්ඨාධිකරණය හමුවේ ගෙනයන නඩුවේ වගඋත්තරකරුවෙකුවීමට තමන්ට ඉඩ ලබා දෙන ලෙස ඔහු ඉල්ලා සිටියේය.එයට විරෝධය පළ කළ ගීතා කුමාරසිංහ මහත්මියගේ නීතිඥවරුන් පවසා ඇත්තේ පියසේන ගමගේ මහතා අභියාචනාධිකරණයේ ගෙන ගිය නඩුවේ කරුණු දැක්වීමට ඉදිරිපත් නොවූ බැවින් ශ්‍රේෂ්ඨාධිකරණය හමුවේ ගෙන යන නඩුවටද ඉදිරිපත්වීමට ඔහුට නොහැකි බවයි.කෙසේවෙතත් ඉදිරිපත් වූ කරුණු සලකා බැලූ විනිසුරු මඩුල්ල පෙත්සම විභාගයට මැදිහත්වීමට හිටපු අමාත්‍ය පියසේන ගමගේ මහතාට ඉඩ ලබා දුනි.ඔහු අදාළ නඩුවේ සිව් වන වගඋත්තරකරු ලෙස නම් කළ ශ්‍රේෂ්ඨාධිකරණය වැඩිදුර නඩු විභාගය සැප්තැම්බර් මස 25 වනදාට කල්තැබීය.", "URL": "https://sinhala.adaderana.lk/news.php?nid=74990", "Category": null, "Parent URL": null}