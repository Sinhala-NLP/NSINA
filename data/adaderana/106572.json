{"Source": "Adaderana", "Timestamp": "March 22, 2019 06:53 pm", "Headline": "ලංකාවේ තෙල්වලට අතගසන ඉන්දීය දේශපාලන ප්‍රබලයා කවුද?", "News Content": "ආන්දෝලනයට තුඩු දුන්, මිරිජ්ජවිල ඉන්ධන පිරිපහදු ව්‍යාපෘතිය පිටුපස දකුණු ඉන්දීය ප්‍රබල දේශපාලනඥයෙකු සිටින බව ඉන්දීය මාධ්‍ය වාර්තා කරයි. මෙම ව්‍යාපෘතිය සඳහා ඕමාන සමාගමක් ආයෝජනය කරන බවට නියෝජ්‍ය අමාත්‍ය නලීන් බණ්ඩාර මහතා කළ ප්‍රකාශයක් ඕමානය විසින් පසුව ප්‍රතික්ෂේප කිරීමත් සමඟ ඊයේ මේ පිළිබඳ මතභේදාත්මක තත්වයක් හටගත්තේය. හම්බන්තොට, මිරිජ්ජවිල ප්‍රදේශයේ ඉදිකිරීමට යෝජිත ඉන්ධන පිරිපහදු ව්‍යාපෘතියක් සඳහා සිංගප්පුරු සහ ඕමාන සමාගමක් අමෙරිකානු ඩොලර් බිලියන 3.85 ක් ආයෝජනයක් සිදුකිරීමට නියමිත බව නියෝජ්‍ය අමාත්‍ය නලීන් බණ්ඩාර මහතා පසුගියදා ප්‍රකාශ කළේය. එම ව්‍යාපෘතියේ පාර්ශවකරුවෙක් වන සිංගප්පූරුවේ සිල්වර් පාක් ඉන්ටර්නැෂනල් සමාගම ඉන්දීයාවේ හිටපු රාජ්‍ය අමාත්‍යවරයෙක් මෙන්ම ඩී.එම්.කේ. පක්ෂ නායකයෙක් වන එස්. ජගත්‍රාක්ෂකන් මහතාගේ පවුලට සම්බන්ධ ව්‍යාපාරයක් බව ද හින්දු පුවත්පත වාර්තා කරයි. ජගත්‍රාක්ෂකන්ගේ පවුලේ සමාජිකයින්ද මෙම සමාගමේ අධ්‍යක්ෂ මණ්ඩල සමාජිකයින් බවත් ඔහුගේ බිරිඳ වන ජගත්‍රාක්ෂකන් අනූසුයා, ඔහුගේ පුත්‍රයා වන සංදිප් ආනන්ද් හා දියණිය වනජගත්‍රාක්ෂකන් ශ්‍රී නිෂා මෙම සමාගමේ ධූරයන් හොබවන බවත් එම වාර්තාවේ සඳහන් වෙයි. මෙම ව්‍යාපෘතිය සඳහා ඉන්දීය හිමිකාරිත්වයක් ඇති සිංගප්පූරු සමාගමක් වන සිල්වර් පාක් ඉන්ටර්නැෂල් සමාගම අමෙරිකානු ඩොලර් මිලියන 1887 ක ප්‍රමාණයක් යොදවන අතර ඒ අනුව එය එම සමාගමේ කොටස් ප්‍රාග්ධනයෙන් 70% ක් බව වාර්තා වෙයි. ඊට අමතරව ඕමාන සමාගමක්ද මෙම ආයෝජනනයට එක්වන බවට සඳහන් කෙරුණත් ඕමාන ඛනිජ තෙල් අමාත්‍යාංශය ඊයේ එය ප්‍රතික්ෂේප කර සිටියේය. කෙසේ වෙතත් නලින් බණ්ඩාර නියෝජය අමාත්‍යවරයා අද යළිත් මේ ව්‍යාපෘතිය පිළිබඳ අදහස් දැක්විය.", "URL": "https://sinhala.adaderana.lk/news.php?nid=106572", "Category": null, "Parent URL": null}