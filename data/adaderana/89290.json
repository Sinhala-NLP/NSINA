{"Source": "Adaderana", "Timestamp": "May 17, 2018 04:31 pm", "Headline": "අසරණවු බෝසත් පුතාට පිළිසරණක්", "News Content": "වසර කිහිපයක සිට දරුණු රෝගී තත්ත්වයකින් ආබාධිතව එක්තැන් වී සිටින සිය මවක්ව රැකබලා ගනිමින් උපස්ථාන කරමින් මව ජීවත් කරවන දාහතර හැවිරිදි බෝසත් පුතෙකු ගලේවෙල, මාදිපොල, දැඹව ප්‍රදේශයේදී පසුගිය දිනකදී අද දෙරණ අපට හමුවිය. ඔත්පල වූ සිය මව රැක බලා ගත් බෝසත් පුතාගේ අඩක් තැනුණු නිවස සම්පූර්ණ කර දීමට පල්ලේපොළ විවිධ සේවා සමුපකාර සමිතියේ සභාපතිවරයා ඇතුළු අධ්‍යක්ෂ මණ්ඩලය හා කාර්ය මණ්ඩලය ඔවුන්ගේ හිත මිතුරන් සමග එක්ව ඉදිරිපත්ව සිටිති. ගලේවෙල දැඹව ප්‍රදේශයේ දිශාන් චතුරංග නැමති 14 හැවරදි කුඩා පුතෙකු ඔත්පළ ව සිටින සිය අම්මව රැකබලා ගනිමින් ඉගෙනීම් කටයුතු ආදී සිදුකරන බවත් ඔවුන් පදිංචිව සිටි නිවෙස අඩක් නිම ව ඇති බව ද එතෙක් වෙනත් ඥාතියකුගේ නිවසක රැඳී සිටින බව පසුගියදා අද දෙරණ අප විසින් හෙළිදරව් කෙරිණි. සිය මව ඔත්පලව ලෙඩ ඇඳේ සිටියදී මවගේ සියලු ඕනෑ එපාකම් ඉටු කරමින් සිටින මෙම බෝසත් පුතා පිළිබඳව බොහෝ දෙනෙකුගේ අවධානය ලක් වුයේ එම හෙළිදරව්ව නිසාවෙනි. එසේ ඔත්පලව සිටි කේ. ජී .පේමාවතී චන්ද්‍රලතා මව ගැන හෙළිදරව් වීමත් සමග වයස අවුරුදු 23 ක තරුණයකු මාස කිහිපයක්ම මෙම නිවසේ නැවතී සහ මව ඔහුගේ නිවසට රැගෙන ගොස් මවට ඇප උපස්ථාන හා ප්‍රතිකාර කරමින් ඇයව සුව අතට පත් කිරීමේ සිද්ධියක් ද මෙහිදී වාර්තා වීම විශේෂත්වයකි. එදා ඇඳ මත ඔත්පොළව සිටි මව අද වන විට රෝද පුටුවක වාඩි වී සිටීමට තරම් සුවපත් කිරීමට සහන් නිර්මාල් නැමැති එම තරුණයාට හැකිවූ බව පේමාවතී චන්ද්‍රලතා මව හඬා වැටෙමින් අපත් සමග පැවසීය. කුඩා පාසල් සිසුවාගේ සහ පේමාවතී චන්ද්‍රලතා මෑණියන්ගේ නිවසේ ඉතිරි ඉදිකිරීම් කටයුතු ආරම්භ කිරීම 17 දින පල්ලේපොළ විවිධ සේවා සමුපකාර සමිතියේ සභාපති සම්පත් ලියනගේ මහතාගේ ප්‍රධානත්වයෙන් සිදුකෙරිණි. ගලේවෙල දැඹව ප්‍රදේශයේ පදිංචි දිල්ශාන් චතුරංග නම් වූ බෝසත් පුතා අප සමග කියා සිටියේ තමන්ට මෙදින හිතට විශාල සතුටක් දැනෙන බවය. එනම් තමන්ට සහ මවට ජීවත්වීම සඳහා නිවහනක් ඉදි වීම ගැන ඔහු සතුට පළ කළේය. පෙරදා ඇඳ මතට වී සිටී චන්ද්‍රලතා මාතාව අද වන විට රෝද පුටුවක වාඩිවී සතුටු කඳුළු වගුරමින් අප සමග කියා සිටියේ උදව් කළ සියලු සියලු දෙනාටම තමන් පින් දෙන බවය. එමෙන්ම සහන් නිර්මාල් නැමැති තරුණයකු පැමිණ මාස කිහිපයක් තිස්සේම තමන්ට ඇප උපස්ථාන කරමින් ඇඳ උඩ සිටි තමන්ව රෝද පුටුවකට වී සිටීමට තරම් සුවපත් කිරීම ගැන ඇය එම තරුණයා පෙන්වමින් හඬා වැටීම ද විශේෂත්වයකි. පල්ලේපොල විවිධ සේවා සමුපකාර සමිතියේ සභාපති සම්පත් ලියනගේ මහතා කියා සිටියේ මාධ්‍ය මඟින් මෙම පුවත ප්‍රචාරය වීමත් සමග තම අධ්‍යක්ෂ මණ්ඩලය සහ සේවක මණ්ඩලය මෙම ස්ථානයට පැමිණ එහි සත්‍ය අවබෝධ කර ගැනීමෙන් පසු මෙම නිවසේ ඉතිරි වැඩකටයුතු සිදු කර දීමටත් දරුවාගේ අධ්‍යාපනය නිම වනතුරු අධ්‍යාපන කටයුතු පිළිබඳව අවශ්‍ය ආධාර ලබාදීමට ඉදිරිපත්ව සිටින බවය.", "URL": "https://sinhala.adaderana.lk/news.php?nid=89290", "Category": null, "Parent URL": null}