{"Source": "Adaderana", "Timestamp": "August 1, 2011 09:17 am", "Headline": "රනිල් අද යළි දිවයිනට පැමිණෙයි", "News Content": "එංගලන්තයේ නිල සංචාරයක නිරත වන විපක්ෂ නායක රනිල් වික්‍රමසිංහ මහතා අද(01) දිනයේ යළි දිවයිනට පැමිණීමට තීරණය කර තිබේ. පොදු රාජ්‍ය මණ්ඩලීය පාර්ලිමේන්තු සංගම් සැසිවාරයට සහභාගී වීම සඳහා රනිල් වික්‍රමසිංහ මහතා මෙම සංචාරයේ නිරත විය. සංචාරය නිම කරමින් ලබන තුන්වැනි දින ශ්‍රී ලංකාවට පැමිණීමට නියමිතව තිබුණ ද හදිසියේම අද දිනයේ ශ්‍රී ලංකාවට පැමිණීමට විපක්ෂනායකවරයා තීරණය කර ඇති බව එක්සත් ජාතික පක්ෂයේ මහලේකම් තිස්ස අත්තනායක මහතා ප්‍රකාශ ක‍ළේය. එක්සත් ජාතික පක්ෂයේ නායකත්වය සම්බන්ධයෙන් මේ දිනවල උද්ගතව ඇති ගැටලුකාරී ස්වාභාවය විපක්ෂනායකවරයා කඩිනමින් ශ්‍රී ලංකාවට පැමිණීම‍ට හේතු වූ බව වාර්තා වේ. නියෝජ්‍ය නායක කරු ජයසූරිය මහතාට පක්ෂයේ නායකත්වය බාර ගන්නා ලෙස සජිත් ප්‍රේමදාස මන්ත්‍රීවරයා පසුගිය දා ඉල්ලීමක් කළ අතර එම ඉල්ලීම කරූ ජයසූරිය මහතා ද පිළිගනු ලැබීය. පක්ෂය එකමුතු කිරීම සඳහා අවශ්‍ය වගකීම් කරු ජයසූරිය මහතාට පැවරූ බව පසුව විපක්ෂ නායක රනිල් වික්‍රමසිංහ මහතා විසින් එංගලන්තයේ සිට නිවේදනක් නිකුත් කරමින් ප්‍රකාශ කර සිටියේය.", "URL": "https://sinhala.adaderana.lk/news.php?nid=17773", "Category": null, "Parent URL": null}