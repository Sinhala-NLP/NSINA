{"Source": "Adaderana", "Timestamp": "September 26, 2018 06:18 pm", "Headline": " UNPයට වාරණ නියෝගයක්", "News Content": "ගාල්ල මහනගර සභාව නියෝජනය කරන එක්සත් ජාතික පක්ෂයේ නාගරික මන්ත්‍රීවරු හය දෙනෙකුට එරෙහිව විනය ක්‍රියාමාර්ග ගැනීම වළක්වමින් කොළඹ දිසා අධිකරණය විසින් එක්සත් ජාතික පක්ෂය වෙත වාරණ නියෝගයක් නිකුත් කර තිබේ. අදාල මන්ත්‍රීවරු ඉදිරිපත් කළ පෙත්සමක් විභාග කළ කොළඹ දිසා විනිසුරු ජයකී ද අල්විස් මහත්මිය විසින් පෙත්සමෙන් වග උත්තරකරුවන් ලෙස නම්කර තිබූ එක්සත් ජාතික පක්ෂ නායක රනිල් වික්‍රමසිංහ, මහ ලේකම් අකිල විරාජ් කාරියවසම්, විනය කමිටුවේ සාමාජිකයින් ඇතුළු හය දෙනෙකුට එරෙහිව අද (26) දින සිට දින 14 ක් කාලයක් බල පැවැත්වෙන පරිදි මෙම වාරණ නියෝගය නිකුත් කරන ඇත. පෙත්සම්කරුවන් පවසන්නේ එක්සත් ජාතික පක්ෂයෙන් ජයග්‍රහණය කළ ගාල්ල මහනගර සභාවේ නගරාධිපතිවරයා ලෙස ශ්‍රී ලංකා පොදුජන පෙරමුණේ මන්ත්‍රීවරයෙකු පත් කිරීමට සහාය දැක්වූ බවට චෝදනා කරමින් පක්ෂය විසින් තමන්ට එරෙහිව විනය පරික්ෂණයක් ආරම්භ කර ඇති බවයි. එම පරීක්ෂණය සිදුකරන ආකාරය මුළුමනින්ම නීතියට පටහැනි සහ පක්ෂග්‍රාහී යැයි චෝදනා කළ පෙත්සම්කරුවන් එම පරීක්ෂණය පැවැත්වීම තහනම් කිරීමේ නියෝගයක් නිකුත් කරන මෙන් ද කොළඹ දිසා අධිකරණයෙන් ඉල්ලා ඇත.", "URL": "https://sinhala.adaderana.lk/news.php?nid=96763", "Category": null, "Parent URL": null}