{"Source": "Adaderana", "Timestamp": "February 21, 2019 04:11 pm", "Headline": "ජීවිතයේ අවසන් තත්ත්පර කිහිපය කැමරාවේ සනිටුහන් කර ගිය ගමන-දර්ශන සහිතයි", "News Content": "මස්කෙළිය ප්‍රදේශයේදී පසුගියදා අතුරුදන්ව සිටි තරුණයෙකුගේ මළසිරුරක් මාවුස්සාකැළේ ජලාශයේ තිබී අද පෙරවරුවේ නාවික හමුදා කිමිදුම්කරුවන් විසින් සොයාගනු ලැබීය. අදාල තරුණයාගේ මරණය සිදුවූ ආකාරය සම්බන්ධයෙන් මෙතෙක් කිසිදු තොරතුරක් අනාවරණ වී නැහැ. මස්කෙළිය තැපැල් කාර්යයාලය ප්‍රදේශයේ පදිංචිව සිටි 30 හැවිරිදි අවිවාහක තරුණයෙක් වන පැතුම් මධුසංක ලියනගේ නමැති තරුණයා අතුරුදන්ව ඇත්තේ පසුගිය 19වනදා සිටයි. ඉකුත් 19වනදා රාත්‍රියේ ලද දුරකතන ඇමතුමකින් පසු රාත්‍රී 7.30ට පමණ තරුණයා නිවසින් පිටව ගිය බවට ඔහුගේ ඥාතීන් මස්කෙළිය පොලිසියට පැමිණිලි කර තිබුණි. එදින රාත්‍රියේ තරුණයා නිවසින් පිටව මාර්ගයේ ගමන් කළ ආකාරය සීසීටීවී කැමරාවක පටිගතව තිබුණේය. තරුණයා සොයා පොලිස් පරීක්ෂණ ආරම්භ කර තිබූ අතර මාවුස්සාකැළේ ජලාශය අසල තිබී තරුණයා පැළද සිටි පාවහනක් හමු වී තිබුණේ ඊයේ දිනයේදීයි. ඒ අනුව පොලීස් නිලධාරීන් අතුරුදන්වූ තරුණයා සොයා ජලාශය අවට සෝදිසි මෙහෙයුමක්ද දියත් කළේය. මේ අතර අද උදෑසන නාවික හමුදා කිමිදුම්කරුවන් යොදවා ජලාශයේ සිදු කළ සෝදිසි කිරීමේදී තරුණයාගේ මළසිරුර හමුවී තිබේ. තරුණයා මිය ගිය ආකාරය සම්බන්ධයෙන් මෙතෙක් තොරතුරු අනාවරණ වී නොමැති අතර මස්කෙළිය පොලීසිය සිද්ධිය සම්බන්ධයෙන් වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=104772", "Category": null, "Parent URL": null}