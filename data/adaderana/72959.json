{"Source": "Adaderana", "Timestamp": "May 8, 2017 02:32 pm", "Headline": "පාලකයින්ට පරිසරය ගැන හැඟිමක් නැහැ - ජවිපෙ", "News Content": "පහුගිය ආණ්ඩුව 2006 වසරේ දී ක්‍රියාත්මක කිරීමට යෝජනා කර අසාර්ථ වුණු උක් වගා ව්‍යාපෘතියක් වත්මන් ආණ්ඩුව විසින් ඌව වෙල්ලස්සෙහි ක්‍රියාත්මක කිරීමට මේ වන විට කැබිනට් අනුමැතිය ගෙන එහි මුලික වැඩ කටයුතු අරඹා ඇතැයි ජනතා විමුක්ති පෙරමුණේ මධ්‍යම කාරක සභික සමන්ත විද්‍යාරත්න මහතා පවසයි. අද (08) පැවති ජනතා විමුක්ති පෙරමුණේ මාධ්‍ය හමුවට එක් වෙමින් ඔහු මේ බව පැවසීය. 2006 දෙසැම්බර් මාසයේ මිල්රෝයි ප‍්‍රනාන්දු මහතා විසින් කැබිනට් අනුමැතියක් ලබා මෙය ඌව වෙල්ලස්ස ඉඩම් අක්කර 65,000ක් බි‍්‍රතාන්‍යයේ බූකර් ටේට් සමාගමට දීමට නියමිතව තිබු බවත් 2006 මෙම ඉඩම් ලබාදීමට එරෙහිව ජනතා විරෝධයක් පැන නැඟීම හේතුවෙන් නවතා දැමු ව්‍යාපෘතිය අද වත්මන් ආණ්ඩුව නැවත සිදු කිරීමට යන බවට විද්‍යාරත්න මහතා චෝදනා කරයි. එමෙන්ම මෙම ප්‍රදේශවල ඇති පුරාවිද්‍යාත්මක වටිනාකමක් සහිත පුරාවස්තුවලට මෙම ව්‍යාපෘතිය හේතුවෙන් දැඩි තර්ජන එල්ල වී ඇති බවත් එහිදී අදහස් දක්වමින් විද්‍යාරත්න මහතා මෙසේ ද කියා සිටියේ ය‍ “ආණ්ඩුව මෙම ව්‍යාපෘතිය කි‍්‍රයාත්මක කිරීමේ අරමුණින් ගොවියන්ට ඉඩම් බෙදා දීමත් යෝජනා කරනවා. ඒ කියන්නේ ආණ්ඩුව කෙහෙන් හෝ ඉඩම් ලබාගන්නවා කියන එකයි. එක ගොවියෙක් සඳහා හෙක්ටයාර දෙක හමාරක ඉඩම් කැබැල්ලක් ලබාදෙන්න නියමිතයි. මහඔය, පදියතලාව, බදුල්ල, රිදීමාලියද්ද, මහියංගනය, ලූණුගල, මොනරාගල, බිබිල, මඩගල්ල යන ප‍්‍රදේශවලින් ඉඩම් ලබාගන්න ආණ්ඩුව සැලසුම් කර තිබෙනවා. මෙම ව්‍යාපෘතියේ ඉලක්කය ගොවි පවුල් 8,000ත් 10,000ත් අතර ප‍්‍රමාණයක්. ඒ අනුව හෙක්ටයාර් 25,000ක් මෙම ව්‍යාපෘතිය සඳහා ඉඩම් ලබාගන්න නියමිතයි. ගොවියන්ට ඉඩම් ලබාදීමේ ප‍්‍රධාන කොන්දේසියක් වන්නේ මෙම ඉඩම් කැබැල්ලේ හෙක්ටයාර 2ක ප‍්‍රමාණයේ අනිවාර්යයෙන් උක් වගා කිරීමයි. අපේ රටේ ගොවි ජනතාව කොම්පැනියක කුලී කම්කරුවන් කරන්නයි මේ ආණ්ඩුව හදන්නේ. 80 දශකයේ පැල්වත්ත, සෙවනගල, හිඟුරාන ප‍්‍රදේශවල කරපු දේම අදත් කරන්න හදනවා. කොන්දේසිවලට යටත් නැති ගොවි ජනතාව ඉඩමෙන් එලවලා දානවා.“", "URL": "https://sinhala.adaderana.lk/news.php?nid=72959", "Category": null, "Parent URL": null}