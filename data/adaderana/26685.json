{"Source": "Adaderana", "Timestamp": "August 18, 2012 02:45 pm", "Headline": "දින 4ට කාන්තාවන් 2ක් මිය යනවා - සෞඛ්‍ය අමාත්‍යංශය", "News Content": "ගැබ් ගෙල සහ පියයුරු පිළිකා හේතුවෙන් දින 4 කට මෙරට කාන්තාවන් දෙදෙනෙකු මියයන බව සෞඛ්‍ය අමාත්‍යාංශය පවසයි. වසරකට කාන්තාවන් 1,200 දෙනෙකු පමණ ගැබ්ගෙල පිළිකාවන්ටත් 2,400 දෙනෙකු පමණ පියයුරු පිළිකාවන්ටත් ගොදුරු වන බව හඳුනාගෙන ඇති බව ‍එම අමාත්‍යාංශය‍ පෙන්වාදෙයි. මෙම පිළිකා වර්ග දෙකම කල්තියා හඳුනාගත හැකි වුවත් මෙරට විවාහක කාන්තාවන්ගෙන් සියයට 90ක් පමණම අදාළ මූලික පරීක්ෂණ සඳහා සහභාගී නොවන බව සෞඛ්‍ය අමාත්‍යාංශය සඳහන් කරයි. ගැබ්ගෙල පිළිකා හඳුනා ගැනීම සඳහා සිදුකරන පැප් පරීක්ෂාවත්, පියයුරු පිළිකා හඳුනාගැනීම සඳහා සිදුකරන පරීක්ෂාවත් ඉතා පහසුවෙන් සිදුකරගත හැකි පරීක්ෂණවේ. නාරාහේන්පිට පිහිටි පිළිකා හඳුනා ගැනීමේ මධ්‍යස්ථානයේ දී මැමෝග්‍රෑම් පරීක්ෂාව හා පැප් පරීක්ෂාව මෙන්ම මුඛ පිළිකාව හඳුනා ගැනීමේ පරීක්ෂණ ‍නොමිලේ සිදුකර ගත හැකිය. එමෙන්ම ලබන මස මුල් සතිය තුළ පියයුරු පිළිකා හඳුනාගැනීම සඳහා සිදුකරනු ලබන ස්කෑන් පරීක්ෂාව ද අදාළ ස්ථානයේ දී නොමිලේ සිදුකර ගත හැකි බව සෞඛ්‍ය අමාත්‍යාංශය පවසයි. එමෙන්ම දිවයිනේ විවිධ ස්ථානවල පවත්වනු ලබන සුවඋදාන වැඩසටහන යටතේ ද ගැබ්ගෙල හා පියයුරු පිළිකා හඳුනාගැනීමේ සායන පවත්වන බව එම අමාත්‍යාංශය සඳහන් කරන්නේය. සෑම විවාහක කාන්තාවක්ම අවම වශයෙන් වසර දෙකකට වරක් හෝ මෙම පරීක්ෂණ සිදුකර ගත යුතු බව ද සෞඛ්‍ය අමාත්‍යාංශ්‍ය අවධාරණය කරයි.", "URL": "https://sinhala.adaderana.lk/news.php?nid=26685", "Category": null, "Parent URL": null}