{"Source": "Adaderana", "Timestamp": "January 6, 2016 01:25 pm", "Headline": "මේ අධ්‍යාපනය නිදහස්ද කියලා නැවත සිතා බැලිය යුතුයි", "News Content": "මේ අධ්‍යාපනය 'නිදහස්'ද යන්න සිතා බැලීමට වටින බව උසස් අධ්‍යාපන රාජ්‍ය අමාත්‍ය මොහාන් ලාල් ‍ග්‍රේරු මහතා පවසයි.වක්‍රාකාරව හෝ මේ වෙනුවෙන් ගෙවීමක් කරනු ලබන බවත්, ඒ නිසා පිරිවැයක් නැතැයි කිව නොහැකි බවත්, කවුරුන් හෝ නහයෙන් කටින් ගෙවා ඇති බවත් හෙතෙම කියා සිටියි.ශ්‍රී ලංකා උසස් තාක්ෂණ ඉංජිනේරු ආයතනයට වසර 30 ක් පිරීම නිමිත්තෙන් අද (06) එම ආයතනයේ පැවති සංවත්සරික උත්සවයට සහභාගිවුණු රාජ්‍ය අමහාත්‍යවරයා කියා සිටියේ හිඟන්නාගේ සිට ධනවත් පුද්ගලයා දක්වාම නිදහස් අධ්‍යාපනයට සෘජුව හෝ වක්‍රාකාරව බදු මුදල් ලැබෙන බවයි.අධ්‍යාපනය ලබන වයසේදී සිසුන් තමන්ගේ නිදහස් අධ්‍යාපනය ගැන දක්වන උනන්දුව හා දෙනු ලබන වටිනාකම අධ්‍යාපනය හමාර කිරීමෙන් පසු කරන සේවයේදීද ඒ ආකාරයෙන්ම බලපවත්වන්නේනම් වඩාත් වටින බව ග්‍රේරු මහතා පෙන්වා දුන්නේය.වරෙක අග්නිදිග විශ්වවිද්‍යාලයේ ඉංජිනේරු පීඨයේ සේවය කිරීමට ආචාර්යවරුන් නොමැති තත්ත්වයක් තුළ වෙනත් විශ්වවිද්‍යාලවල සිට එහි යන ආචාර්යවරුන්ට වැටුපට අමතරව ලක්ෂ එක හමාරක දීමනාවක් දීමට විශ්වවිද්‍යාල ප්‍රතිපාදන කොමිෂන් සභාව තීරණය කළ බවත්, එසේ කර තිබියදී වුව තම දැනුම එම සිසුන් සමග බෙදාගැනීමට එහි යාමට ආචාර්යවරුන් එකඟවූයේ කිහිපදෙනෙකු පමණක් බවත් ඔහු සිහිපත් කළේය.ඒ නිසාම තමන් ලබාගත් නිදහස් අධ්‍යාපනය නිදහස් යයි කීම පමණක් ප්‍රමාණවත් නොවන බවත්, දල දේශීය නිෂ්පාදිතයට යමක් එකතු කිරීමට අදිටන් කරගත යුතු බවත් අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=56185", "Category": null, "Parent URL": null}