{"Source": "Adaderana", "Timestamp": "December 21, 2011 02:49 pm", "Headline": "අලිගෙන් වන හානි සඳහා ලබාදෙන වන්දි මුදල් ඉහළ නංවයි", "News Content": "2012 වසර අලි මිනිස් ගැටුම් නිරාකරණය කිරීමේ වසර ලෙස නම් කර තිබෙන බව ගොවිජන සේවා හා වනජීවී අමාත්‍ය එස්.එම් චන්ද්‍රසේන මහතා පවසයි. ඊට අදාළ සැලසුම් මේ වන විට සකස් කර ඇති බව අද(21) පැවති මාධ්‍ය හමුවක දී අදහස් දක්වමින් අමාත්‍යවරයා කියා සිටියේය. ඒ අනුව ලබන වසරේ දී අලුතින් විදුලි වැට සහ ජීව වැට ඉදිකිරීමට නියමිතය. ඊට අමතරව අලි සංරක්ෂණ මධ්‍යස්ථාන 4 ක් ස්ථාපිත කරන බව අමාත්‍යවරයා සඳහන් කළේය. වන අලීන්ගෙන් සිදුවන ජීවිත හා දේපළ හානි සඳහා ලබාදෙන වන්දි මුදල ලබන වසරේ ජනවාරී 1 වැනිදා සිට‍ ඉහළ නංවන බව ද අමාත්‍යවරයා කියා සිටියේය. වන අලි නිසා සිදුවන ජීවිත හානියක් වෙනුවෙන් සහ පූර්ණ කාලීන ආබාධිත තත්ත්වයන් වෙනුවෙන් රුපියල් ලක්ෂ 5 ක වන්දි මුදලක් ලබාදෙන බව හෙතෙම ප්‍රකාශ කළේය. එමෙන්ම නිවාස හානියක් වෙනුවෙන් රුපියල් ලක්ෂ 02 ක උපරිමයකට යටත්ව වන්දි පිරිනමන බව ද අමාත්‍යවරයා කියා සිටියේය. මීට අමතරව අලි උවදුරු රක්ෂණ ක්‍රමයක් ඇති කරන බව අමාත්‍ය එස්.එම් චන්ද්‍රසේන මහතා සඳහන් කළේය.", "URL": "https://sinhala.adaderana.lk/news.php?nid=20849", "Category": null, "Parent URL": null}