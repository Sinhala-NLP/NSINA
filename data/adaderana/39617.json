{"Source": "Adaderana", "Timestamp": "December 16, 2013 08:12 am", "Headline": "උඳුවප් පොහොය අදයි", "News Content": "උඳුවප් පුන් පොහොය දිනය අදට යෙදී තිබේ. ශාසනික සහ සමාජීය වශයෙන් වැදගත් සිදුවීම් රැසක් උඳුවප් පුන් පොහෝ දිනය වන අද දිනයේ සිදුව ඇත. සංඝමිත්තා මහ තෙරණින් වහන්සේගේ ලංකා ගමනය, විජයශ්‍රී ජයශ්‍රී මහ බෝධීන් වහන්සේගේ දක්ෂිණ ශාඛාවක් ශ්‍රී ලංකාවට වැඩමවා අනුරාධපුර මහමෙව්නාවේ රෝපණය කිරීම, ලක්දිව මෙහෙණි සසුන ආරම්භ කිරීම ඇතුළු වැදගත් සිදුවීම් රැසක් අදවන් පුන් පොහෝ දිනයක සිදු වු බව ශාසන ඉතිහාසයේ සඳහන්ය. මේ අතර සිරිපා වන්දනා සමය ඇරඹෙන්නේ ද අද දිනට යෙදී තිබෙන උඳුවප් පුන් පොහෝ දිනයෙන් වීම විශේෂත්වයකි. අද පටන් පුරා මාස 6ක් සිරිපා වන්දනා සමය ලෙස සැලකේ. අදින් ආරම්භ වන සිරිපා වන්දනා සමය වෙනුවෙන් පැල්මඩුල්ල ගල්පොත්තාවල රාජමහ විහාරස්ථානයේ තැන්පත් කර තිබු සධාතුක කරඬුව සහ සමන් දේව ප්‍රතිමාව ශ්‍රී පාද මළුව වෙත වැඩම කරවීම ඊයේ උදෑසන ආරම්භ කෙරුණි. ඒ අනුව අද අලුයම සධාතුක කරඬුව සහ දේව ප්‍රතිමාව ශ්‍රී පාදස්ථානයේ උඩ මළුවේ තැන්පත් කළ බව අද දෙරණ වාර්තාකරු සඳහන් කළේය. මේ අතර එෆ්.එම් දෙරණ සංවිධානය කරනු ලබන “අසපුව“ පෝදා සජීවි විකාශය උඳුවප් පුන් පොහොය යෙදෙන අද දිනයේ උදෑසන 06 සිට බද්දේගම, ඉඳුරුපත්විල, ශ්‍රී ශෛලබිම්බාරාම විද්‍යානන්ද විද්‍යායතන පිරිවෙන් විහාරස්ථානයේදි පැවැත්වෙයි. අද රාත්‍රි 7.00 සිට ජය ශ්‍රි මහා ආශිර්වාද පහන් පුජාව සිදුකරන අතර අද දිනයේ විහාරස්ථානයට පැමිණෙන සියලුම බැතිමතුන් උදෙසා දිනපතා රාත්‍රි 10.00 සිට විකාශය වන පිරිත් දේශනා ඇතුළත් පිරිත් පොත් ද නොමිලේ බෙදා දීමට නියමිතය.", "URL": "https://sinhala.adaderana.lk/news.php?nid=39617", "Category": null, "Parent URL": null}