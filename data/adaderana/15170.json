{"Source": "Adaderana", "Timestamp": "March 30, 2011 01:04 pm", "Headline": " 1981 න් පසු දිවයිනම ආවරණය වන සේ සංගණනයක්", "News Content": "1981 වසරෙන් පසු සමස්ත දිවයිනම ආවරණය වන පරිදි සිදු කෙරෙන 14 වැනි ජන හා නිවාස සංගණනයේ කටයුතු අද සිට ආරම්භ කෙරේ. ජන ලේඛන හා සංඛ්‍යා ලේඛන දෙපාර්තමේන්තුවේ අධ්‍යක්ෂ ජනරාල් සුරංජනා විද්‍යාරත්න මහත්මිය අද පැවති මාධ්‍ය හමුවක දී සඳහන් කර සිටියේ ගොඩනැගිලි ලැයිස්තු ගත කිරීමේ කටයුතු ප්‍රථ‍මයෙන් සිදු කරන බවයි. අප්‍රේල් 30 දක්වා මෙම සංගණන කටයුතු සිදු කෙරෙන අතර ඒ සඳහා සහයෝගය ලබා දෙන ලෙස ජනතාවගෙන් ඉල්ලා සිටින බව ද ඇය සඳහන් කළාය. 2011 ජන හා නිවාස සංගණනය ප්‍රධාන අදියර 3ක් යටතේ සිදු කෙරේ. ඒ යටතේ දිව‍යිනේ සියලු ග්‍රාම නිලධාරී කොට්ඨාශ සඳහා සිතියම් සකස් කිරීම මේ වන විට අවසන් කර තිබේ. ගොඩනැගිලි ලැයිස්තු ගත කිරීම ‍එහි දෙවන අදියරයි.", "URL": "https://sinhala.adaderana.lk/news.php?nid=15170", "Category": null, "Parent URL": null}