{"Source": "Adaderana", "Timestamp": "August 22, 2019 06:33 pm", "Headline": "වර්ජනය ගැන වෛද්‍ය නිලධාරීන්ගේ සංගමය හා සංසදය මත 2ක-රාජිතගෙනුත් පිළිතුරු", "News Content": "ඉල්ලීම් කිහිපයක් මුල්කරගනිමින් රජයේ වෛද්‍ය නිලධාරීන්ගේ සංගමය විසින් දිවයින පුරා රජයේ රෝහල්වල ආරම්භ කළ සංකේත වැඩවර්ජනය නිසා රෝහල් රැසක සායනික කටයුතුවලට බාධා එල්ල වුණි. කෙසේ වෙතත් රජයේ වෛද්‍ය නිලධාරින්ගේ සංසදය පැවසුවේ මෙම වර්ජනය අසාර්ථක වර්ජනයක් වූ බවයි. රජයේ වෛද්‍ය නිලධාරීන්ගේ සංගමය විසින් දියත්කළ මෙම සංඛේත වැඩ වර්ජනය අද පෙරවරු 08 ට ආරම්භ කෙරුණි. රජයේ රෝහල්වල පවතින දැඩි ඖෂධ හිඟය, උසස් පෙළ අසමතුන්ට වෛද්‍ය පත්වීම් ලබාදීමට සෞඛ්‍ය අමාත්‍යංශය උත්සහ ගැනීම, විවිධ අණපනත් හරහා වෛද්‍ය සභාව අකර්මණ්‍ය කිරීම ඇතුළු කරුණු කිහිපයක් මුල්කරගනිමින් මෙම වැඩවර්ජනය ක්‍රියාත්මක වෙයි. වර්ජනය හේතුවෙන් සෙසු පළාත්වල රජයේ රෝහල්වල ද සායනික කටයුතු අඩපණ වී තිබුණි. මේ හේතුවෙන් රෝගී ජනතාවට දැඩි දුෂ්කරතාවයන්ට මුහුණ දීමට සිදුවුණි. කෙසේ වෙතත් හදිසි ප්‍රතිකාර සේවා සාමාන්‍ය පරිදි පවත්වාගෙන යන අතර ළමා හා මාතෘ රෝහල්වල වර්ජනය ක්‍රියාත්මක වන්නේ නැත. මේ අතර රජයේ වෛද්‍ය නිළධාරින්ගේ සංසදය අද මාධ්‍ය හමුවක් කැඳවමින් පැවසුවේ අදාල වර්ජනය අසාර්ථ බවයි. එහිදී අදහස් දක්වමින් රජයේ වෛද්‍ය නිලධාරීන්ගේ සංසදයේ සභාපති වෛද්‍ය රුක්ෂාන් බෙනරගේ මහතා පැවසුවේ සෞඛ්‍ය අමාත්‍යවරයා සමඟ ඇති අර්බුදයට ජනතාව වගකිව යුතු නැති බවයි. වෛද්‍ය වර්ජන ඉතිහාසයේ අසාර්ථකම වර්ජනය මෙය බවත් ඒ මහතා පැවසීය. කෙසේ වෙතත් රජයේ වෛද්‍ය නිලධාරීන්ගේ සංගමයද අද මාධ්‍ය හමුවක් කැඳවමින් ප්‍රකාශ කලේ සිය වෘත්තීය ක්‍රියාමාර්ගය සාර්ථක වූ බවයි. මේ අතර අද පාර්ලිමේන්තුවේදී සෞඛ්‍ය අමාත්‍ය රාජිත සේනරාත්න මහතාද මෙම වර්ජනය සම්බන්ධයෙන් අදහස් පල කළේය. එහිදී අදහස් දක්වමින් ඒ මහතා ප්‍රකාශ කලේ වෛද්‍ය අධ්‍යපනයේ අවම ප්‍රමිතිය මේ වන විටත් ගැසට් කිරීමට යොමු කර ඇති බවයි.", "URL": "https://sinhala.adaderana.lk/news.php?nid=117243", "Category": null, "Parent URL": null}