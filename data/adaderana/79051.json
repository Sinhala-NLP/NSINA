{"Source": "Adaderana", "Timestamp": "October 23, 2017 09:45 pm", "Headline": " සංහිඳියා යාන්ත්‍රණයන් ගැන ජාතික උපදේශන වාර්තා රජය ප්‍රයෝජනයට ගත යුතුයි", "News Content": "යුද සමයේ අවසන් කාලයේ සිදු වූවා යැයි පැවසෙන සිදුවීම් සම්බන්ධයෙන් සැකය දුරු කළ හැකි වන්නේ විශ්වසනීයත්වයෙන් යුත් විමර්ශනයකින් පමණක් බව එක්සත් ජාතීන්ගේ විශේෂ වාර්තාකරු පැබ්ලෝ ඩී. ග්‍රීෆ් මහතා පවසයි. ශ්‍රී ලංකා සංචාරයේ නිමාව සනිටුහන් කරමින් අද(23) දිනයේ කොළඹ පැවති මාධ්‍ය සාකච්ඡාවකට එක් වෙමින් ඒ මහතා මේ බව කියා සිටියේය. එමෙන්ම සත්‍ය කොමිසමක් රට තුළ පිහිටුවීම තුළින් මෙරට ගැටුම් ඇතිවීමේ මූල බීජයන් හදුනාගත හැකි බවද ඒ මහතා කියා සිටියේය. එමෙන්ම පරිපූර්ණ වූ සංක්‍රාන්ති ක්‍රියාදාමයක් නිශ්චිත කාලසීමාවන් තුළ මෙරට ක්‍රියාත්මක කළ යුතු බවත්, උපදේශක කාර්ය සාධක බලකාය මඟින් සකස් කරන ලද සංහිඳියා යාන්ත්‍රණයන් පිළිබඳ ජාතික උපදේශන වාර්තා රජය ප්‍රයෝජනයට ගත යුතු බවත් ඒ මහතා කියා සිටියේය. එමෙන්ම ගැටුම්වලින් විපතට පත් වූවන්ට සහන සැළසීමට කටයුතු කළ යුතු බවද ඔහු අවධාරණය කළේය. අතුරුදන් වූවන් පිළිබඳ කාර්යාල පළාත් හා දිස්ත්‍රික් මට්ටමින් ආරම්භ කර ගැටුම්වලින් විපතට පත් පවුල්වලට සාධාරණයක් ඉටු කළ යුතු බවද ඒ මහතා පෙන්වා දී තිබේ. ත්‍රස්තවාදය වැළැක්වීමේ පනත යටතේ බන්ධනාගාර ගත කළ පුද්ගලයන් සම්බන්ධයෙන් විමර්ශන කටයුතු සිදුකිරීමට විශේෂ ක්‍රියාදාමයක් අවශ්‍ය බවද ඔහු පැවසීය.", "URL": "https://sinhala.adaderana.lk/news.php?nid=79051", "Category": null, "Parent URL": null}