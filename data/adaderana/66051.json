{"Source": "Adaderana", "Timestamp": "November 15, 2016 01:05 pm", "Headline": "මෙහෙව් බදු බරක් ඉතිහාසයේම තිබුණේ නෑ", "News Content": "වත්මන් මහබැංකු අධිපතිවරයා විසින් මුදල් අමාත්‍ය රවී කරුණානායක මහතාට ලිපියක් යොමුකරමින් ක්‍රියාත්මක නොකළ යුතු දෙයක් පෙන්වාදී ඇති බව පාර්ලිමේන්තු මන්ත්‍රී බන්දුල ගුණවර්ධන මහතා පවසයි.ශ්‍රී ලංකා මහබැංකුව යටතේ පවත්නා රාජ්‍ය මූල්‍ය පාලනය 'ජාතික ගෙවීම් වේදිකාව'යන මැයෙන් පුද්ගලීකරණය කොට වෙනත් පුද්ගලික සමාගම් 3ට පැවරීම නොකළ යුතු දෙයක් බවට මෙලෙස මහබැංකු අධිපතිවරයා විසින් පෙන්වාදී ඇතැයි ගුණවර්ධන මහතා සඳහන් කළේය.එසේ වුවද මුදල් අමාත්‍ය රවී කරුණානායක මහතා විසින් මෙම යෝජනා ක්‍රියාත්මක කරන බවට මේවන විටත් රාජ්‍ය ආයතනවලට ලියුම් යොමු කොට ඇති බව මන්ත්‍රීවරයා කියා සිටියේ අද(15)‍කොළඹ පැවති මාධ්‍ය හමුවකදීය.මහබැංකු බැඳුම්කර වංචාව හෙළිදරව් කර ගැනීමට හැකිවූයේද රාජ්‍ය මූල්‍ය පිළිබඳ අයිතිය ශ්‍රී ලංකා මහබැංකුව යටතේ පවත්නා බැවින් වන බවත්,එය පුද්ගලික අංශයට පැවරීමට උත්සාහ කරනු ලබන්නේ තවදුරටත් මහජන මුදල් වංචා කිරීමටත්,ඒවා හෙළිදරව්වීමේ අවස්ථාව මගහැරීමටත් බව ගුණවර්ධන මහතා අවධාරණය කළේය.මෙවර අයවැයේ අවසන් ප්‍රතිඵලය වන්නේ අධික බදු බර හේතුවෙන් තව දුරටත් ජීවන වියදම ඉහළයාම බවත්,ඉතිහාසයේ අන් කවරදාකවත් මේ සා බදු වැඩිකිරීමක් සිදුකළ අයවැයක් ප්‍රකාශයට පත්වී නැති බවත් බන්දුල ගුණවර්ධන මහතා සඳහන් කළේය.අයවැයට පිටින්ද මේවන විට ජල ගාස්තුව 30%න් ඉහළ නංවා ඇති බව පෙන්වා දුන් මන්ත්‍රීවරයා ඉදිරියේදී දුරකථන ගාස්තු,විදුලි ගාස්තු ආදියද මේ අයුරින්ම ඉහළයන බව අවධාරණය කළේය.2014 වසරේ බදු ආදායම රු.බිලියන 1050ක් බවත්,2015වන විට එය රු.බිලියන 1821ක් වන බවත්,එය 73%ක වැඩිවීමක් බවත්,මේ ආකාරයේ ජනතාව මත අධික බදු බරක් පැටවීම කිසිසේත්ම එකඟවිය හැකි තත්ත්වයක් නොවන බවත් මන්ත්‍රීවරයා සිහිපත් කළේය.අනෙක් අතට 2014-16 කාලයේ පුද්ගලයෙකු මත බලපවත්වන බදු වාර්ෂිකව රු.50,000ක් පමණ වූ නමුත් මේවන විට එය 86,714ක් බවට පත්ව ඇති බවත්,ඒ අනුව පුද්ගලයෙකුට වැඩි වශයෙන් තවත් රු.36,714ක් ආණ්ඩුවට බදු ලෙස ගෙවීමට සිදුව ඇති බවත් ඔහු පෙන්වා දුන්නේය.සාමාන්‍යයෙන් මේ ආකාරයෙන් බදු වැඩිකර ආදායම තරකරන විට ආණ්ඩුව විසින් ලබාගන්නා ණය ප්‍රමාණය අඩු කළ යුතුව ඇති නමුත් එවැන්නක් සිදුනොවී ආණ්ඩුව විසින් තවදුරටත් ණයද ලබාගනිමින් සිටින බවත් මන්ත්‍රීවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=66051", "Category": null, "Parent URL": null}