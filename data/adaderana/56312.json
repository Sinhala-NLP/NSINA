{"Source": "Adaderana", "Timestamp": "January 12, 2016 04:19 pm", "Headline": "පසුගිය වසර කිහිපයේදී පොළොන්නරුවට අසාධාරණයක් වුණා  ", "News Content": "සංවර්ධනයේදී එක් එක් දිස්ත්‍රික්කයන්ට විෂම ලෙස සැලකීම තම රජයේ ප්‍රතිපත්තිය නොවන බව ජනාධිපති මෛත්‍රීපාල සිරිසේන මහතා පවසයි.පොළොන්නරුව ප්‍රදේශයේ ජනතාවගේ බැංකු කටයුතු පහසුකිරීම සඳහා ඉදිකෙරුණු වැලිකන්ද නව ලංකා බැංකු ශාඛාව විවෘත කිරීමේ අවස්ථාවට එක්වෙමින් ජනාධිපතිවරයා මේ බව ප්‍රකාශ කර තිබේ.පසුගිය වසර කිහිපය තුළ සංවර්ධනයේ දී පොළොන්නරුව දිස්ත්‍රික්කයට සිදුවු අසාධාරණය වෙනුවෙන් එම ජනතාවට සාධාරණය ඉටුකිරීම සඳහා “ පිබිදෙමු පොළොන්නරුව“ විශේෂ සංවර්ධන ව්‍යාපෘතිය දියත් කළ බව ජනාධිපතිවරයා එහිදී පවසා ඇත.එමෙන්ම පොහොර හිඟයක් සම්බන්ධයෙන් මාධ්‍ය ඔස්සේ ඇතමුන් විවිධ අදහස් පළ කළ ද පොහොර හිඟයක් නොමැති බවත් බෙදා හැරීමේ දී අඩුපාඩු සිදුව ඇති බවත් ඒවා වහාම නිවැරදි කිරීමට තමා අදාළ අංශ වෙත උපදෙස් ලබාදුන් බවත් ජනාධිපතිවරයා එහිදි පවසා තිබේ.ගොවිජනතාවට කලට වේලාවට අවශ්‍ය පොහොර හා ජලය ලබාදෙමින් ඔවුන්ගේ නිෂ්පාදන සඳහා වෙළෙඳපළ අවස්ථා පුළුල් කර ඔවුන් ආර්ථික වශයෙන් නඟාසිටුවීමට කටයුතු කරන බව ජනාධිපතිවරයා එහිදී වැඩිදුරටත් සඳහන් කර ඇත.", "URL": "https://sinhala.adaderana.lk/news.php?nid=56312", "Category": null, "Parent URL": null}