{"Source": "Adaderana", "Timestamp": "October 25, 2013 10:02 am", "Headline": "ව්‍යාපාරිකයාට වෙඩි තබා ලක්ෂ 5ක් කොල්ලකයි", "News Content": "ව්‍යාපාරිකයෙකුට වෙඩි තබා තුවාල සිදු කර රුපියල් ලක්ෂ 05 ක මුදලක් කොල්ලකා පලා ගිය කොල්ලකරුවෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව පුත්තලම පොලීසිය පවසයි. ඊයේ රාත්‍රී 8.20 ට පමණ පුත්තලම - මන්නාරම පාර මාරිඅම්මාන් කෝවිල අසලදී මෙම වෙඩි තැබීම සිදුවී ඇති බව අප වාර්තාකරු කියයි. වෙඩි වැදීමෙන් තුවාල ලැබු පුත්තලම නගරයේ තොග ව්‍යාපාරික ස්ථානයක් පවත්වා ගෙන යන අයියප්පා පරමේෂ්වරන් (61) යන අය පුත්තලම මුලික රෝහලට ඇතුළත් කිරීමෙන් පසුව කොළඹ ජාතික රෝහලට මාරුකර යවා ඇත. තුවාලකරුගේ මුණට වෙඩි පහර දෙකක් වැදී ඇති බව පොලීසිය කියයි. තම දෛනික ව්‍යාපාරික කටයුතු අවසන් කර වෙළඳසැලේ තිබුණු මුදල්ද රැගෙන යතුරු පැදියකින් ව්‍යාපාරිකයා තම නිවස බලා ගොස් ඇත. එම අවස්ථාවේ ව්‍යාපාරිකයා පිටුපසින් තවත් යතුරු පැදියකින් පැමිණි අයෙකු වෙඩි තැබීම සිදු කර ඔහු සතුව තිබු රුපියල් ලක්ෂ 05 ක මුදලක්ද කොල්ලකා පලා ගොස් තිබේ. වෙඩි තැබීම සඳහා උපයෝගී කර ගෙන ඇත්තේ කුමන වර්ගයකට අයත් ගිනි අවියක්ද යන්න මෙතෙක් අනාවරණය වී නැත. සැකකරු කව්රුන්ද යන්න ව්‍යාපාරිකයා හඳුනා ගෙන නැති බවද පොලීසිය කියයි. පුත්තලම පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=38365", "Category": null, "Parent URL": null}