{"Source": "Adaderana", "Timestamp": "December 26, 2013 01:18 pm", "Headline": "බදුරලියේ රෝහල් අර්බුදය උග්‍රවෙයි", "News Content": "බදුරලියේ රෝහලේ හටගෙන ඇති අර්බුදය විසඳීම සඳහා අද(26) දිනයේ අදාළ පාර්ශව සමඟ සාකච්ජා පවත්වන බව බස්නාහිර පළාත් සෞඛ්‍ය සේවා අධ්‍යක්ෂ, අතිරේක සෞඛ්‍ය ලේකම් වෛද්‍ය අමල් හර්ෂද සිල්වා මහතා පවසයි. රජයේ වෛද්‍ය නිලධාරීන්ගේ සංගමයේ ප්‍රතිචාර මත බදුරලිය රෝහලේ කටයුතු යථා තත්ත්වයට පත් කිරීමට කටයුතු කරන බවද ඔහු පවසයි. ඒසේම බදුරලියේ රෝහල වසාදමා නොමැති බවත්, වෛද්‍යවරු පමණක් ‍රෝහලේ නොමැති බවත් අනෙකුත් සේවකයින් රෝහලේ සිටින බවත් අද දෙරණ කළ විමසීමකදී වෛද්‍ය අමල් හර්ෂද සිල්වා මහතා සඳහන් කළේය. තවද කිසිදු පුද්ගලයෙකුට රෝහලක් වසා තැබීටම ඉඩ නොදෙන බවත්, ඒ සම්බන්ධයෙන් විනය ක්‍රියාමාර්ග ගන්නා බවත්, ඔහු පෙන්වා දුන්නේය. එසේම මේ වන විටත් අදාළ පාර්ශව සමඟ මේ සම්බන්ධයෙන් සාකච්ඡා‍ කරන බවත්, සාකච්ඡා කිරීම් වලදී පවා එම ප්‍රදේශයේ ඇතැම් මිනිසුන් කඩාකප්පල්කාරී ක්‍රියා සිදුකරමින් සිටින බවත්, හෙතෙම අවධාරණය කළේය. එසේම බදුරලිය රෝහලේ හටගෙන ඇති අර්බුදය පටු දේශපාලන අරමුණු ඉටුකර ගැණීමට ඇතැම් දේශපාලකයින් භාවිතා කරන බවට රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය නවීන්ද සොයියා මහතා අද දෙරණ කළ විමසීමකදී සඳහන් කළ සි‍ටියේය.", "URL": "https://sinhala.adaderana.lk/news.php?nid=39870", "Category": null, "Parent URL": null}