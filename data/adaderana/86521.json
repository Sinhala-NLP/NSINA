{"Source": "Adaderana", "Timestamp": "March 28, 2018 04:54 pm", "Headline": "විදෙස් දුම්වැටි තොගයක් ශීතකරණයකින් ගෙනියන්න ගිය ලංකාවේ තරුණයෙක් රේගු දැලේ", "News Content": "කටුනායක ගුවන් තොටුපොළ පිහිටි තීරු බදු රහිත සාප්පුවක සේවය කරන පිරිසක් එක්ව විදේශීය නිෂ්පාදිත දුම්වැටි තොගයක් ශීතකරණයක බහා නීතිවිරෝධී ලෙස ගුවන් තොටුපොළෙන් පිට කිරීමට තැත් කිරීමේ දී එක් ගුවන් මගියෙකු සහ එම සාප්පුවේ සේවකයින් දෙදෙනෙකු රේගු නිලධාරීන් විසින් අද(28) දින උදෑසන අත් අඩංගුවට ගත් බව සහකාර රේගු මාධ්‍ය ප්‍රකාශක විපුල මිනුවන්පිටිය මහතා පැවසීය. මොහු 33 හැවිරිදි පුත්තලම නොරොච්චෝල ප්‍රදේශයේ පදිංචිකරුවෙකි. ඔහු කටාර් රාජ්‍යයේ රැකියාව නිරත වීමෙන් පසු , ආපසු පැමිණෙමින් සිටියදී , අදාළ විද්‍යුත් භාණ්ඩ අලෙවි කරන තීරු බදු රහිත සාප්පුවේ සේවක පිරිස , මෙම ශීතකරණය ගුවන් තොටුපොළෙන් පිටතට ගෙන ගොස් දෙන ලෙසත් , ඒ සඳහා රුපියල් 2,5000 ක් ලබා දෙන බවටත් පොරොන්දු වී, මෙම ශීතකරණය ගුවන් තොටුපොළ පිටතදී ආපසු භාර ගැනීමට පිරිසක් සිටින බවද වැඩිදුරටත් දන්වා තිබේ. මෙම ගුවන් මගියාට ශීතකරණයක් මිලදී ගැනීමට කිසිදු අවශ්‍යතාවයක් නොතිබුණ ද , පෙර කී මුදල පිළිබඳව සිතා මේ කටයුත්තට ඔහු එකඟ වී තිබේ. රේගු නිලධාරීන් පැමිණෙන ගුවන් මගීන් රැගෙන එන භාණ්ඩ පරීක්ෂාවේ යෙදී සිටියදී මොහු ද එම පෝලිමට එක් විය. එහිදී රේගු නිලධාරීන්ට මෙම ශීතකරණය පිළිබඳව ඇති වූ සැකය මත , එහි ඇසුරුම් ඉවත් කර පරීක්ෂා කිරීමේ දී , ඒ තුළ අසුරා තිබූ විදේශීය නිෂ්පාදිත ගෝල්ඩ් ලීෆ් වර්ගයේ දුම්වැටි කාටූන් 115 ක් අනාවරණය කර ගැනීමට එම නිලධාරීන් සමත් විය. ඉන් පසු මේ පිළිබඳව වැඩිදුර ප්‍රශ්න කිරීමේ දී , මෙම ගුවන් මගියා රේගු නිලධාරීන් හමුවේ සියල්ල ප්‍රකාශ කරන්නට විය. ඒ අනුව අදාළ තීරු බදු රහිත සාප්පුව ද පරීක්ෂා කළ රේගු නිලධාරීන්, ඒ තුළ සගවා තිබූ තවත් විදේශීය නිෂ්පාදිත ගෝල්ඩ් ලීෆ් වර්ගයේ දුම්වැටි කාටූන් 48 ක් ද සොයා ගෙන තිබුණි . ඒ අනුව දුම්වැටි 32,600 ක් අඩංගු දුම්වැටි කාටූන් 163 ක් අත් අඩංගුවට ගැනීමට රේගු නිලධාරීන් සමත් වී තිබුණි. මෙම දුම්වැටි තොගයේ මුළු වටිනාකම රුපියල් 16,30,000 ක් බව සහකාර රේගු මාධ්‍ය ප්‍රකාශකවරයා සඳහන් කළේය. මෙම ගුවන් මගියා අද දින උදෑසන 9.05 ට දෝහා සිට පැමිණි කටාර් ගුවන් සේවයේ කිව්.ආර්.- 656 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි. මෙම ගුවන් මගියා සමඟ මෙම කටයුත්ත සැලසුම් කළ අදාළ තීරු බදු රහිත සාප්පුවේ සේවකයින් දෙදෙනෙකු ද අත් අඩංගුවට ගත් රේගු නිලධාරීන් මේ පිළිබඳව වැඩිදුර විමර්ශන කටයුතු අරඹා තිබේ.", "URL": "https://sinhala.adaderana.lk/news.php?nid=86521", "Category": null, "Parent URL": null}