{"Source": "Adaderana", "Timestamp": "May 20, 2015 11:45 am", "Headline": "බැසිල්ට ඇප නෑ -  27 තෙක් යළි රිමාන්ඩ්", "News Content": "දිවිනැඟුම දෙපාර්තමේන්තුවේ සිදුව ඇතැයි කියන මූල්‍ය වංචාව සම්බන්ධයෙන් අත්අඩංගුවට ගෙන රිමාන්ඩ් බාරයට පත් කර සිටින හිටපු ආර්ථික සංවර්ධන ඇමති බැසිල් රාජපක්ෂ මහතා ලබන 27 දක්වා තවදුරටත් රිමාන්ඩ් කිරීමට නියෝග කර තිබේ.කඩුවෙල මහේස්ත්‍රාත්වරයා විසින් අදාළ නියෝගය ලබාදී ඇති බව අප වාර්තාකරු පැවසීය.මෙම සිද්ධිය සම්බන්ධයෙන් චෝදනා ලබා රිමාන්ඩ් කර සිටින සෙසු සැකකරුවන්ද ඒ අනූව රිමාන්ඩ් කෙරිණ.ඒ අනූව බැසිල් රාජපක්ෂ මහතා සමඟ එම අමාත්‍යාංශයේ හිටපු ලේකම් වෛද්‍ය නිහාල් ජයතිලක, දිවිනැගුම දෙපාර්තමේන්තුවේ හිටපු අධ්‍යක්ෂ ආර්.කේ.කේ.ඒ.රණවක එම දෙපාර්තමේන්තුවේ හිටපු අතිරේක අධ්‍යක්ෂ ජනරාල් බන්දුල තිලකසිරි යන මහත්වරුන් ලබන 27 තෙක් රක්ෂිත බන්ධනාගාරගත කිරීමට මහේස්ත්‍රාත්වරයා නියෝග කර තිබේ.ඔවුන් විසින් ඉදිරිපත් කරන ලද ඇප අයදුම එදින සලකා බැලීමට නියමිතය.බැසිල් රාජපක්ෂ මහතා අදත් ගිලන් රථයකින් උසාවියට ගිය අතර ගිලන් රියේම සිටි බව පැවසේ.දිවිනැඟුම දෙපාර්තමේන්තුවේ සේවාලාභීන්ගේ මුදල් අයථා ලෙස පරිහරණය කරන ලදැයි විත්තිකරුවන්ට එරෙහිව මෙම නඩුව පවරා ඇත.", "URL": "https://sinhala.adaderana.lk/news.php?nid=51452", "Category": null, "Parent URL": null}