{"Source": "Adaderana", "Timestamp": "August 26, 2010 04:19 pm", "Headline": "මුහුදු කොල්ලකරුවන් ගැන ශ්‍රී ලංකාවෙන් ටියුෂන්  ", "News Content": "එක්සත් ජාතීන්ගේ සංවිධානයේ මහ ලේකම් බැංකි මූන් මහතා විසින් මුහුදු කොල්ලකරුවන් සිදුකරන අපරාධ මැඩපැවැත්වීම සඳහා ඉදිරිපත් කරන ලද සැලසුම් කෙරෙහි එක්සත් ජාතීන්ගේ සංවිධානයේ ශ්‍රී ලංකා නිත්‍ය නියෝජිත පාලිත කොහොන මහතා මහතා සිය ප්‍රසාදය පළ කර තිබේ. නිව්යෝර්ක්හි පැවති එක්සත් ජාතීන්ගේ සංවිධානයේ ආරක්ෂක මණ්ඩල සභා වාරයේදී ඔහු මේ බව සඳහන් කර ඇත. නමුත් මුහුදු කොල්ලකරුවන් පරාජයට පත්කිරීම සඳහා කිසියම් විධිමත් වැඩ පිළිවෙළක් අවශ්‍ය බව ද කොහොන මහතා එහිදී අවධාරණය කර ඇති බව සඳහන්ය. ඒ සඳහා මුහුදු කොල්ලකරුවන් සම්බන්ධ නීතිරීති තවදුරටත් ශක්තිමත් කිරීම, නෞකාවල ආරක්ෂාව ශක්තිමත් කිරීම යන කරුණු කෙරෙහිද අවධානය යොමුකළ යුතු බව නිත්‍ය නියෝජිතවරයා සඳහන් කර තිබේ. ජාත්‍යන්තර වශයෙන් ඒ සඳහා මැදිහත්විය යුතු බව ද ඔහු ප්‍රකාශ කර ඇත. පසුගිය වසර 28 ක කාලය තුළ ශ්‍රී ලංකාවේ දක්ෂිණ වෙරළ තීරයේ දෙවුන්දර තුඩුව මුහුදු සීමා ප්‍රදේශයේ ගමන්කළ නෞකා මුහුදු කොල්ලකරුවන්ගෙන් කිසිදු උපද්‍රවයට ලක් වී නොමැති බව පාලිත කොහොන මහතා මෙම සභා වාරයේදී අවධාරණය කර ඇති බව ද සඳහන්ය. ශ්‍රී ලංකාව සතුව ශක්තිමත් සාගර ආරක්ෂාවක් පවතින බව මින් පිළිබිඹු වන්නේ යැයි ද ඔහු අවධාරණය කර තිබේ. එම දැනුම ජාත්‍යන්තරය වෙත ද ලබාදීමට සූදානම් බව ඒ මහතා සඳහන් කර ඇත.", "URL": "https://sinhala.adaderana.lk/news.php?nid=10456", "Category": null, "Parent URL": null}