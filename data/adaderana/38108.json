{"Source": "Adaderana", "Timestamp": "October 13, 2013 11:57 am", "Headline": "සීගිරිය අභය භූමියේ ගස් ඩෝසර් කළ 3ක් අත්අඩංගුවේ", "News Content": "සීගිරිය අභය භූමියේ, ඇහැළගල වැව් රක්ෂිතයේ ගස් ඩෝසරයක් භාවිතයෙන් විනාශ කරමින් සිටි පුද්ගලයින් තිදෙනෙකු අත්අඩංගුවට ගෙන තිබේ. සීගිරිය වන ජීවි නිලධාරීන් සහ සීගිරිය පොලීසිය විසින් එක්ව සිදුකළ වැටලීමකදී මොවුන් අත්අඩංගුවට ගෙන ඇත. මෙලෙස අත්අඩංගුවට ගෙන ඇත්තේ හෝටල් ව්‍යාපාරිකයෙකු සහ තවත් පුද්ගලයින් දෙදෙනෙකු බව පොලීසිය සඳහන් කළේය. අත්අඩංගුවට ගත් ව්‍යාපාරිකයාගේ හෝටලයට සීගිරි ගල දර්ශනය වීම සඳහා රක්ෂිතයේ ගස් ඉවත් කර ඇති බව ප්‍රදේශවාසීන් පවසයි. කෙසේ වෙතත් ගම්මුන්ගේ ඉල්ලීමක් පරිදි වැව ප්‍රතිසංස්කරණය සඳහා රක්ෂිතයේ ගස් ඉවත් කළ බව සිදු කළ ප්‍රශ්න කිරීමේ දී ව්‍යාපාරිකයා පවසා ඇත. නමුත් අවසරයකින් තොරව අභය භූමියේ ගස් විනාශ කිරීමට කිසිදු පුද්ගලයෙකුට නොහැකි බව වනජීවී නිලධාරීන් පවසයි.", "URL": "https://sinhala.adaderana.lk/news.php?nid=38108", "Category": null, "Parent URL": null}