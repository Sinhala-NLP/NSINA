{"Source": "Adaderana", "Timestamp": "May 5, 2017 09:16 pm", "Headline": "  දුම්රියක් අතරමඟ නවතා ඉන් බැසගිය නියාමකවරයා ගැන විමර්ශනයක්", "News Content": "ධාවනය වෙමින් තිබූ දුම්රියක් අතරමඟ නතර කර ඉන් බැසගිය දුම්රිය නියාමකවරයා සම්බන්ධයෙන් විමර්ශනයක් සිදු කරන බව දුම්රිය දෙපාර්තමේන්තුව පවසයි .දුම්රිය ගමනා ගමන අධිකාරී විජය සමරසිංහ මහතා සඳහන් කළේ අදාළ නියාමකවරයා සම්බන්ධයෙන් දුම්රිය ආරක්ෂක නිලධාරීන් විසින් දෙමටගොඩ පොලීසියට පැමිණිල්ලක් ද සිදු කර ඇති බවයි.අද(05) උදෑසන 07.20ට කොළඹ කොටුව සිට රඹුක්කන දක්වා ධාවනය වෙමින් තිබූ දුම්රියේ නියාමකවරයා දුම්රිය දෙමටගොඩ දුම්රිය ස්ථානයේ නතර කර මෙලෙස ඉන් බැස ගොස් ඇති බව සඳහන්ය.දුම්රිය වෘත්තීය සමිති කිහිපයක් අද පෙරවරු 08.00 සිට වැඩවර්ජනයක නිරතව සිටින අතර ඊට සහය දක්වමින් මෙම දුම්රිය නියාමකවරයා දුම්රියෙන් බැස ගොස් ඇති බව වාර්තා වෙයි.කෙසේවෙතත් වෙනත් දුම්රිය නියාමකවරෙකු දෙමටගොඩ දුම්රිය ස්ථානය වෙත රැගෙන ගොස් අදාළ දුම්රිය රඹුක්කන දක්වා ධාවනය කරවීමට පියවර ගත් බව දුම්රිය ගමනා ගමන අධිකාරී විජය සමරසිංහ මහතා පැවසුවේය.සිද්ධියට අදාළ දුම්රිය නියාමකවරයා සම්බන්ධයෙන් විනය ක්‍රියාමාර්ග ගැනීමට කටයුතු කරන බව විජය සමරසිංහ මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=72861", "Category": null, "Parent URL": null}