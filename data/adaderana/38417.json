{"Source": "Adaderana", "Timestamp": "October 27, 2013 04:05 pm", "Headline": "ඉගෙනුම විකිණීම තාවකාලිකව නැවැත්තුවා", "News Content": "උතුරු මැද පළාතේ පාසල් සිසුන් යොදා ගනිමින් ක්‍රියාත්මක වු ලොතරැයි පත් අලෙවිකර මුදල් එකතු කිරීමේ ව්‍යාපාරය තාවකාලිකව අත්හිටුවීමට තීරණය කළ බව පළාත් ප්‍රධාන ලේකම් එච්.එම්.ආර්.බි.හේරත් මහතා පවසයි. අද දෙරණ කළ විමසීමකදී ඔහු කියා සිටියේ එහි නීත්‍යානුකූල භාවය සම්බන්ධයෙන් ගැටලුවක් ඇති නොවුව ද මහජන කැළඹීමක් ඇති විය හැකි බැවින් අදාළ ක්‍රියාමාර්ගය තාවකාලිකව අත්හිටුවීමට තීරණය කළ බවයි. උතුරු මැද පළාත් අධ්‍යාපන සංවර්ධන අරමුදලට ආධාර සඳහා බව පවසමින් “ඉගෙනුම” නමින් ලොතරැයියක් මුද්‍රණය කර අලෙවි කිරීමට එම පළාත් අධ්‍යාපන තොරතුරු තාක්ෂණ හා සංස්කෘතික කටයුතු අමාත්‍යාංශයේ මැදිහත් වීමෙන් පියවර ගෙන තිබුණි. එමගින් පළාතේ සිසුන් එක් ලක්ෂ 85,000කට පමණ එක් අයෙකුට රුපියල් විස්ස බැගින් වු ටිකට් පත් 10ක් අලෙවි කිරීමට ලබාදී තිබේ. දැනටමත් එම ටිකට් පත්‍ර අලෙවි කිරීම සිදුකර ඇති අතර ගුරුවරුන් සහ දෙමාපියන්ගේ විරෝධතාව ඒ සඳහා එල්ල විය.", "URL": "https://sinhala.adaderana.lk/news.php?nid=38417", "Category": null, "Parent URL": null}