{"Source": "Adaderana", "Timestamp": "June 4, 2018 10:12 am", "Headline": "මරදන්කඩවල ළමයින්ව ගිලගත් මත්කුඩු ජාවාරම", "News Content": "අනුරාධපුර දිස්ත්‍රික්කයට අයත් කැකිරාව මරදන්කඩවල ප්‍රදේශයේ කුඩා දරුවන් ගංජා හා මත්කුඩු ජාවාරම් කරුවන්ගෙන් බේරා දෙන්නැයි ප්‍රදේශයේ මව්වරුන් පියවරුන් අදාළ බලධාරීන්ගෙන් ඉල්ලීමක් කර සිටිති. මරදන්කඩවල ප්‍රදේශයේ ගම්මානවල විශාල වශයෙන් මහා පරිමාණයෙන් කේරළ ගංජා අලෙවි කිරීම මෙන්ම මත්කුඩු අලෙවි කිරීම සිදුකෙරෙන බවත් ප්‍රදේශයේ බොහෝ ග්‍රාමීය තරුණ පිරිස මේ සඳහා ඇබ්බැහි වීම බරපතළ ලෙස දැකිය හැකි බව ප්‍රදේශවාසීහු පෙන්වා දෙති. මේ පිළිබඳව හෙළිදරව් කරන අයට විවිධ කරදර බාධාවන් වලට පහරකෑම් වලට ලක් වීමට සිදු වන බව ද ඔවුහු පෙන්වා දෙති. මෙම මත්ද්‍රව්‍යවලට බාලවයස්කාර පිරිමි දරුවන් විශාල වශයෙන් ඇබ්බැහිවීම නිසා ප්‍රදේශයේ සොරකම් කිරීම් විශාල වශයෙන් ඉහළ ගොස් ඇති බව ද ඔවුහු වැඩිදුරටත් පෙන්වා දෙති. මරදන් කඩවල ප්‍රදේශයේ ඊ සි කෑෂ් ක්‍රමයට මත්කුඩු අලවිය ඉතා ප්‍රසිද්ධියේ කේරළ ගංජා අලෙවිය සිදු කෙරෙන බවත් මේ පිළිබඳව කැකිරාව පොලිසියට දැනුම් දුන්න ද කිසිඳු පලක් නොවන බවත් ඔවුහු පවසති. කැකිරාව පොලීසිය කෙරෙහි කිසිඳු විශ්වාසයක් නොමැති බව ද ජාවාරම්කරුවන් පිළිබඳව තොරතුරු ලබාදුන් සැනින් ජාවාරම්කරුවන්ට තොරතුරු ලබා දුන් අයගේ නම් දුරකථන අංක පවා ලබාදීම නිසා බලවත් භීතියට පත්ව සිටින බව දෙමාපියෝ කියති. මරදන් කඩවල ප්‍රදේශයේ දෙමව්පියන් පිරිසක් මේ බව මාධ්‍යවේදීන් වෙත පවසා ඉතා රහසිගතව ස්ථානයකට කැඳවා එම සියලු තොරතුරු ලබාදීමට ක්‍රියා කළහ. ඔවුන් කියා සිටියේ මේ පිළිබඳව හෙළිදරව් කරන ලෙසත් තමන්ගේ අනන්‍යතාවය හෙළි නොකරන ලෙසත් ඉල්ලීමක් කරන්නට ද වූහ. දිවා කාලයේ මෙන්ම රාත්‍රී කාලයේ ද ඉතා ප්‍රසිද්ධියේ තම ගම්මානවල කේරළ ගංඡා සහ හෙරොයින් මත්කුඩු අලෙවි කිරීම පානය කිරීම සුලභ දසුනක් බවට පත්ව ඇති බව ද ඔවුහු පැවසූහ. මරදන්කඩවල ප්‍රදේශයේ ජනතාව නගන මෙම චෝදනා පිළිබඳව කැකිරාව පොලීසියේ ස්ථානාධිපති පොලිස් පරීක්ෂක තිලක් බී. ගනේගොඩ මහතාගෙන් අප විමසීමක් කළෙමු. මරදන්කඩවල ප්‍රදේශයේ නිරන්තරයෙන් වැටලීම් සිදුකරන බවත් ඊසි කෑෂ් ක්‍රමයට මෙම ජාවාරම සිදු කරන නිසා ජාවාරම්කරුවන් අත්අඩංගුවට ගැනීම අසීරු තත්ත්වයකට පත්ව තිබෙන බවය. එමෙන්ම මත්කුඩු වලට අමතරව පාසල් ළමුන් මාවා නැමැති මත් ද්‍රව්‍ය විශේෂයකට ඇබ්බැහි වී තිබෙන බවද හෙතෙම සඳහන් කළේය. තමන් මේ පිළිබඳව අවධානයෙන් සිටින බවත් අවස්ථා ගණනාවක පුද්ගලයන් අත්අඩංගුවට ගෙන අධිකරණයට පවා ඉදිරිපත් කොට ඇති බවද හෙතෙම වැඩිදුරටත් සඳහන් කළේය. කෙසේවෙතත් 04 දින කැකිරාව ප්‍රදේශයේදී මාවා නැමති මත්ද්‍රව්‍ය කිලෝ පහමාරක් සමඟ පුද්ගලයෙකු අත්අඩංගුවට ගැනීමට හැකි වූ බව ද හෙතෙම සඳහන් කළේය. බොහෝ අවස්ථාවන්හිදී බාලවයස්කාර තරුණයන් මත්ද්‍රව්‍ය සමඟ පොලිසිය අත්අඩංගුවට ගත් අවස්ථාවන්හිදී එම ප්‍රදේශවලම දෙමව්පියන් පැමිණ සිය දරුවන් නිර්දෝෂී යැයි පවසමින් පොලිසියට දොස් නගමින් ඔවුන් රැගෙන යෑම සිදු කරන බවත් නැවත නිවෙස් වල භාණ්ඩ සොරාගෙන ගොස් අලෙවි කිරීමේදී පොලිසියට පැමිණ පැමිණිලි කරන බව ද සඳහන් කළේය. දරුවන් ආරක්ෂා කිරීම පොලීසියට මෙන්ම දෙමව්පියන්ට සහ ගම්වාසීන් වැඩිහිටියන්ටද වගකීමක් පවතින බවද ගනේගොඩ මහතා වැඩිදුරටත් සඳහන් කළේය. ඉදිරියේදී ජංගම රථ සේවා සහ අමතර පොලිස් මෙහෙයුම් ක්‍රියාත්මක කරමින් මෙම ප්‍රදේශයේ පුරා මෙහෙයුම් ක්‍රියාත්මක කරන බවද පොලිස් පරීක්ෂකවරයා වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=90303", "Category": null, "Parent URL": null}