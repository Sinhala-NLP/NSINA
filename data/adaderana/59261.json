{"Source": "Adaderana", "Timestamp": "April 18, 2016 08:36 am", "Headline": "සෑම රජයකම ක්‍රියාවන් අත්තනෝමතිකයි", "News Content": "ත්‍රිකුණාමලයේ ඉදිකෙරෙන ඉන්දියානු තාප විදුලි බලාගාරය සඳහා ඉඩම් ලබාදීමට රජය පියවර ගැනීම සම්බන්ධයෙන් දෙමළ ජාතික සන්ධානය තරයේ විරුද්ධ බව විපක්ෂ නායක ආර්. සම්බන්ධන් මහතා පවසයි.මෙම තාප විදුලි බලාගාරය සඳහා ඉඩම් අක්කර 818 ක් ලබාදීමට රජය පියවර ගෙන ඇති බව විපක්ෂ නායකවරයා පෙන්වා දෙයි.සාම්පූර් පළාතෙන් මහජනතාවට අහිමි වූ ඉඩම් පමණක් නොව රජය විසින් මහජනතාවගෙන් අත්පත් කර ගත් ඉඩම් සියල්ල යළි ලබා ගැනීමට රජය සමඟ සාකච්ඡා පවත්වන බව ද විපක්ෂනායකවරයා සඳහන් කළේය.යාපනය කෝපායි ප්‍රදේශයේ පැවැති මාධ්‍ය හමුවකදී දෙමළ ජාතික සන්ධාන නායක හා විපක්ෂ නායක ආර්. සම්බන්ධන් මහතා මෙම අදහස් පළ කර තිබේ.මෙහිදී වැඩිදුරටත් අදහස් දැක්වූ ආර්. සම්බන්ධන් මහතා කියා සිටියේ උතුරු නැගෙනහිර පළාතේ ඉඩම් රජයේ අවශ්‍යතාවයන්ට ලබා ගැනීමේදී සෑම රජයක්ම මෙතෙක් අත්තනෝමතිකව කටයුතු කර ඇති බවයි.මෙම තත්ත්වය නතර කිරීමට වහා පියවර ගත යුතු කාලය එළඹ ඇති බව ද විපක්ෂ නායකවරයා මෙහිදී සඳහන් කළේය.උතුරු පළාත් සභාවේ මන්ත්‍රීවරුන් ඉවත් කළ යුතු බවට ඇතමුන් යෝජනා ඉදිරිපත් කර ඇතත් කිසිදු අමාත්‍යවරයෙකු වරදක් කර නොමැති හෙයින් ඔවුන්ව මාරු කිරීම ජාත්‍යන්තර විරෝධි ක්‍රියාවක් බව ද ආර්. සම්බන්ධන් මහතා මෙහිදී වැඩිදුරටත් සඳහන් කර තිබේ.", "URL": "https://sinhala.adaderana.lk/news.php?nid=59261", "Category": null, "Parent URL": null}