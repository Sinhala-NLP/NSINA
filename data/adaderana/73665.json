{"Source": "Adaderana", "Timestamp": "May 28, 2017 12:44 pm", "Headline": "අයහපත් කාලගුණයෙන් මියගිය ගණන 146 දක්වා ඉහළ යයි-112ක් අතුරුදන්", "News Content": "දිවයිනේ දිස්ත්‍රික්ක 15ට බලපෑ ආපදා තත්ත්වය හේතුවෙන් පුද්ගලයින් 112 දෙනෙකු තවදුරටත් අතුරුදන්ව සිටින බව ආපදා කළමනාකරණ මධ්‍යස්ථානය පවසයි.මියගිය පුද්ගලයින්ගේ සංඛ්‍යාව 146 දක්වා ඉහළ ගොස් ඇති බව එම මධ්‍යස්ථානය පවසයි.රත්නපුර, කළුතර, මාතර, ගාල්ල, හම්බන්තොට, කොළඹ ,ගම්පහ, කෑගල්ල, මාතලේ, මහනුවර, වව්නියාව, මුලතිව්, මඩකළපුව, ත්‍රිකුණාමලය සහ නුවරඑළිය යන දිස්ත්‍රික්කවලට ආපදා තත්ත්වයෙන් බලපෑම් එල්ල වී තිබේ.එම දිස්ත්‍රික්කවල පවුල් එක් ලක්ෂ 9,773කට අයත් පුද්ගලයින් හාර ලක්ෂ 23,068 දෙනෙකු පීඩාවට පත්ව සිටින අතර පුද්ගලයින් එක් ලක්ෂ 924 දෙනෙකු ආරක්ෂිත ස්ථාන 304ක රඳවා ඇති බව සඳහන්ය.රත්නපුර දිස්ත්‍රික්කයෙන් පුද්ගල මරණ 51ක් වාර්තා වී ඇති අතර තවත් පුද්ගලයින් පස් දෙනෙකු අතුරුදන්ව ඇති බව වාර්තා වෙයි.එම දිස්ත්‍රික්කයේ අවතැන් වු පුද්ගලයින් 32,534 දෙනෙකු ආරක්ෂිත ස්ථාන 119ක රඳවා සිටින බව ආපදා කළමනාකරණ මධ්‍යස්ථානය සඳහන් කරයි.කළුතර දිස්ත්‍රික්කයේ පුද්ගල මරණ 43ක් වාර්තා වී ඇති අතර තවත් පුද්ගලයින් 68 දෙනෙකු අතුරුදන් වී තිබේ.එම දිස්ත්‍රික්කයේ පුද්ගලයින් 5,272 දෙනෙකු කඳවුරු 46ක රදවා සිටින බව වාර්තා වෙයි.මාතර දිස්ත්‍රික්කයේ පුද්ගල මරණ 14ක් වාර්තා වී ඇති අතර තවත් පුද්ගලයින් 17 දෙනෙකු අතුරුදන්ව තිබේ.එම දිස්ත්‍රික්කයේ අවතැන් වු පුද්ගලයින් 31,479 දෙනෙකු ආරක්ෂිත ස්ථාන 29ක රඳවා ඇති බව ආපදා කළමනාකරණ මධ්‍යස්ථානය පැවසුවේය.ගාල්ල දිස්ත්‍රික්කයේ පුද්ගල මරණ 8ක් වාර්තාවී ඇති අතර අතුරුදන් වූ පුද්ගලයින් සංඛ්‍යාව 5කි.එම දිස්ත්‍රික්කයේ පුද්ගලයින් 1218 දෙනෙකු කදවුරු 6ක රදවා ඇති බව වාර්තා වෙයි.හම්බන්තොට, දිස්ත්‍රික්කයේ පුද්ගල මරණ 5ක්, ගම්පහ දිස්ත්‍රික්කයෙන් පුද්ගල මරණ 3ක්, කෑගල්ල දිස්ත්‍රික්කයෙන් පුද්ගල මරණ 2ක් වාර්තා වී ඇති අතර ගම්පහ දිස්ත්‍රික්කයේ පුද්ගලයින් 21,918 දෙනෙකු කදවුරු 43ක රඳවා ඇති බව ආපදා කළමනාකරණ මධ්‍යස්ථානය සඳහන් කළේය.මේ අතර ජල ගැලීම් හේතුවෙන් දක්ෂිණ අධිවේගී මාර්ගයේ වාහන ගමනාගමනයට තවදුරටත් බාධා එල්ල වී තිබේ.දක්ෂිණ අධිවේගී මාර්ගයේ නඩත්තු හා මෙහෙයුම් අධ්‍යක්ෂ එස්.ඕපනායක මහතා සඳහන් කළේ එම මාර්ගයේ දොඩංගොඩ සහ ගැලනිගම අතර තවදුරටත් ජලයෙන් යට වී ඇති බවයි.", "URL": "https://sinhala.adaderana.lk/news.php?nid=73665", "Category": null, "Parent URL": null}