{"Source": "Adaderana", "Timestamp": "April 2, 2010 08:17 am", "Headline": "කප්පම් ගැනීමට තැත් කළ තිදෙනෙක් අත්අඩංගුවට", "News Content": "හැටන් ප්‍රදේශයේ ධනවත් ව්‍යාපාරිකයෙකුගෙන් රුපියල් කෝටි තුනහමාරක පමණ කප්පම් මුදලක් ගැනීමට තැත් කළ සැකකරුවන් තිදෙනෙකු අත්අඩංගුවට ගෙන තිබේ. හැටන් පොලිසියේ විශේෂ විමර්ශන කණ්ඩායමක් ඊයේ පස්වරුවේ කළ මෙහෙයුමක දී ඔවුන් අත්අඩංගුවට ගත් බව සඳහන්ය. මඩකලපුව, කාත්තන්කුඩි ප්‍රදේශයේ පදිංචි මෙම සැකකරුවන් අතර කාන්තාවක ද සිටින බව පොලිසිය පැවසුවේය. හැටන් ප්‍රදේශයේ ධනවත් ව්‍යාපාරිකයකු‍‍ වෙත දුරකථනය මගින් තර්ජනය කරමින් කප්පම් මුදල් ඉල්ලා ඇති අතර අධිකරණ නියෝගයක් මත පොලිසිය විසින් අදාළ දුරකථන ඇමතුම් ලබා දුන් පුද්ගලයන් පිළිබඳ තොරතුරු සොයා ගෙන ඇත. පසුව කප්පම් ගෙවන බවට සඳහන් කරමින් ව්‍යාපාරිකයා‍ගේ නිවසට සැකකරුවෙකු ගෙන්වා ගෙන ඇති අතර එහි දී ඔහු අත්අඩංගුවට ‍ගෙන තිබේ. ප්‍රදේශයේ ලැගුම්හලක රැඳී සිටිය දී සෙසු සැකකරුවන් දෙදෙනා අත්අඩංගුවට ගත් බව පොලිසිය පැවසුවේය.", "URL": "https://sinhala.adaderana.lk/news.php?nid=7619", "Category": null, "Parent URL": null}