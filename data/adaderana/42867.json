{"Source": "Adaderana", "Timestamp": "April 29, 2014 03:32 pm", "Headline": "රහස් පොලීසියේ ලොක්කන්ට තර්ජනය කිරීමේ නඩුව - සමථයට මාසයක කාලයක්", "News Content": "අපරාධ පරීක්ෂණ දෙපාර්තමේන්තුවේ නිලධාරීන් පිරිසකට මරණ තර්ජන සිදුකරමින් බැණ වැදුණු බවට හිටපු නියෝජ්‍ය පොලිස්පති වාස් ගුණවර්ධන මහතාට එරෙහිව කොළඹ මහාධිකරණය හමුවේ ගොණුකර ඇති නඩුව අද යළිත් වරක් විභාගයට ගැනිණ. නීතිපතිවරයා විසින් ගොණුකර ඇති මෙම නඩුව මහාධිකරණ විනිසුරු දේවිකා තෙන්නකෝන් මහත්මිය හමුවේ විභාගයට ගැණුනු බව අද දෙරණ අධිකරණ වාර්තාකරු සඳහන් කළේය. එහිදී වාස් ගුණවර්ධන මහතා වෙනුවෙන් පෙනී සිටි නීතීඥවරයා සඳහන් කර ඇත්තේ ඔහුගේ ජ්‍යෙෂ්ඨ නීතීඥ ආනන්ද හෙට්ටිආරච්චි මහතා මෙම නඩුව සමතයකට පත් කරගැනීම සඳහා නීතිපතිවරයාට දන්වා ඇති බවයි. එහෙත් සමථයක් පිළිබඳ තමාට දැනගැනීමට නොලැබුණු බවත් නඩුව විභාගයට ගැනීම සඳහා තමන් සූදානම් බවත් එහිදී රජය වෙනුවෙන් පෙනී සිටි රජයේ අධි නීතීඥ තුසිත් මුදලිගේ මහතා පවසා තිබේ. ඒ අනුව මේ සඳහා මාසයක කාලයක් ලබාදෙමින් නඩු විභාගය ලබන මැයි 30 වන දින දක්වා කල් දැමීමට විනිසුරුවරිය නියෝග කර ඇති අතර කිසියම් සමථයකට පත්වීමක් ඇත්නම් එය එදින අධිකරණයට දැනුම්දෙන ලෙස සියලු පාර්ශවයන් දැනුවත් කළ බව අද දෙරණ අධිකරණ වාර්තාකරු සඳහන් කළේය. බම්බලපිටිය ප්‍රදේශයේ කෝටිපති ව්‍යාපාරික මොහොමඩ් සියාම් ඝාතන සිද්ධියට අදාළව අපරාධ පරීක්ෂණ දෙපාර්තමේන්තුව සිදුකළ පරීක්ෂණයක් අතර තුර එය පැවැත්වු සහකාර පොලිස් අධිකාරී ශානි අබේසේකර මහතා සහ නිලධාරීන් දෙදෙනෙකුට තර්ජනය කළ බවට වාස් ගුණවර්ධන මහතාට චෝදනා එල්ල වී තිබේ.", "URL": "https://sinhala.adaderana.lk/news.php?nid=42867", "Category": null, "Parent URL": null}