{"Source": "Adaderana", "Timestamp": "February 17, 2014 07:53 pm", "Headline": "පළමු බහුකාර්ය ගැමා ප්‍රවිකිරණාගාරය මෙහෙයුම් අරඹයි", "News Content": "ජීවයට අහිතකර අපිරිසිදු දෑ ඉවත් කරමින් ගුණාත්මක භාවයෙන් ඉහළ නිෂ්පාදන රටතුළ ඛෙදාහැරීමට හා අපනයනය සඳහාද පියවර ගන්නා බව තාක්ෂණ හා පර්යේෂණ අමාත්‍ය පාඨලී චම්පික රණවක මහතා පවසයි. ඒ සඳහා සුවිශේෂී අවස්ථාවක් සලසා දෙමින් සිය මෙහෙයුම් කටයුතු ආරම්භ කිරීමට ශ්‍රී ලංකා ගැමා සෙන්ටර් සූදානම් බව අමාත්‍ය චම්පික රණවක මහතා කියා සිටියේය. ශ්‍රී ලාංකීය ආර්ථීකය සංවර්ධනය කිරීමට පුළුල් දායකත්වයක් ලබාදීම උදෙසා අධි තාක්ෂණික ක්ෂේත්‍රයේ ඉදිරි පිම්මකට පියවර තබමින් ඉදිකළ ශ්‍රී ලංකාවේ පළමු බහුකාර්ය ගැමා ප්‍රවිකිරණාගාරය එනම්, බියගම ආයෝජන කලාපයේ පිහිටා ඇති ශ්‍රී ලංකා ගැමා සෙන්ටර් අද(17) උදෑසන ආර්ථීක සංවර්ධන අමාත්‍ය බැසිල් රාජපක්ෂ මහතා අතින් විවෘත කෙරුණි. එම අවස්ථාවට එක්වෙමින් අමාත්‍ය පාඨලී චම්පික රණවක මහතා කියා සිටියේ අධි තාක්ෂණික ක්ෂේත්‍රයේ භාවිතාවන් ප්‍රයෝජනයට ගනිමින් විද්‍යා තාක්ෂණ ක්ෂේත්‍රයේ මෙන්ම ආර්ථීක සංවර්ධනයටද සුවිශේෂී දායකත්වයක් ලබාදීමට ශ්‍රී ලංකා ගැමා සෙන්ටර් හරහා කටයුතු කරන බවත් 2015 වන විට න්‍යෂ්ටික තාක්ෂණය භාවිතයට ගැනීමේ විශිෂ්ට පියවරයන්ට යොමුවන බවත්ය. අද වන විට න්‍යෂ්ටික තාක්ෂණය භාවිතයෙන් ඇමෙරිකාව වැනි දියුණු රටවල් විදුලිය නිපදවීම පවා සිදු කරන අතර ශ්‍රී ලංකාවේ විවිධ ක්ෂේත්‍රවල සංවර්ධනය උදෙසා න්‍යෂ්ටික තාක්ෂණය යොදා ගැනීමට පියවර ගත යුතු බව හෙතෙම අවධාරණය කළේය. නව ලොව හා තරග කිරීමට හැකි වන්නේ නව තාක්ෂණය සමඟ මුසු වී ගමන් කිරීමෙන් බව අමාත්‍යවරයා පෙන්වා දුන්නේය. අපනයනය කරනු ලබන එළවළු පළතුරු හා කුළුබඩු වැනි ආහාර ද්‍රව්‍ය මෙන්ම රබර් නිෂ්පාදන හා වෛද්‍ය ක්ෂේත්‍රයට අදාළ ද්‍රව්‍ය හා උපකරණ ද ඉහළ ගුණාත්මක තත්ත්වයකින් යුක්තව පිරිසිදුව විෂකාරකවලින් තොරව අපනයනයට ගැමා ප්‍රවිකිරණ සේවාව ඔස්සේ අවස්ථාව සැලසෙන බව ඔහු කියා සිටියේය. ආහාර විවිධත්වයකින් අනූන රටක් වන ශ්‍රී ලංකාව තත්ත්වයෙන් ඉහළ ආහාර හා වෙනත් සේවාවන් ලබාදීමෙන් ජගත් ආහාර කේන්ද්‍රස්ථානයක් බවට පත් කිරීමට ශ්‍රී ලංකා ගැමා සෙන්ටර් කටයුතු කිරීමට සූදානම් බවද අමාත්‍යවරයා සඳහන් කළේය. වානිජ ක්ෂේත්‍රයන් වර්ධනය කරමින් ශ්‍රී ලංකාව තුළම හොඳ වෙළෙඳපොළක් නිර්මාණය කිරීමට ඉඩ සැලසෙන බවත් ඉදිරි වසර 03ක කාලය තුළ තාක්ෂණ ක්ෂේත්‍රයේ ප්‍රගමනය උදෙසා සියළු පියවරයන් ගන්නා බවද අමාත්‍යවරයා වැඩි දුරටත් අවධාරණය කළේය. මෙම අවස්ථාවට තාක්ෂණ පර්යේෂණ අමාත්‍යාංශයේ ලේකම් ධාරා විජයතිලක, විදේශ රාජ්‍ය තාන්ත්‍රිකයින්, පරමාණු බලශක්ති අධිකාරියේ සභාපති ආචාර්ය රංජිත් විෙජ්වර්ධන, ශ්‍රී ලංකා ගැමා සෙන්ටර් ව්‍යාපෘති අධ්‍යක්ෂ නිශ්ශංක වාසලබණ්ඩාර, අමාත්‍යාංශ විධායක නිළධාරීන් ඇතුළු විද්වත්හු රුසක් එක්වී සිටියහ.", "URL": "https://sinhala.adaderana.lk/news.php?nid=41193", "Category": null, "Parent URL": null}