{"Source": "Adaderana", "Timestamp": "December 31, 2012 11:02 am", "Headline": "මාරක රෝග රැසකට සුව අමාත්‍යංශය සුදානම්", "News Content": "පස් අවුරුදු ජාතික සෞඛ්‍ය සැලැස්ම හෙට (01) සිට ක්‍රියාත්මක වේ. සෞඛ්‍ය ‍ක්ෂේත්‍රයේ අංශ 24ක් ආවරණය වන පරිදි සැලැස්ම සකස් කර ඇති බව සෞඛ්‍ය අමාත්‍යාංශය සඳහන් කළේය. එක් එක් වසරවලදි ඒ ඒ ක්ෂේත්‍ර‍යන් හි ළඟා කරගත යුතු ඉලක්කයන් හා එම ඉලක්කයන් ළඟා කරගැනීමට අදාළ උපාය මාර්ග සහ ඒ සඳහා වැය වන මූල්‍ය ප්‍රතිපාදන පිළිබඳ මෙහි අන්තර්ගත වේ. ආසියාවේ සෙසු රටවලට සාපේක්ෂව මෙරට බෝ නොවන රෝග ඉහළ යාම හේතුවෙන් 2013 වසර බෝ නොවන රෝග වැළැක්වීමේ වසර වශයෙන් නම් කර ඇති බව ද සෞඛ්‍ය අමාත්‍යාංශය සඳහන් කළේය. හෘදයාබාධ, පිළිකා, ශ්වසන රෝග, ආඝාතය සහ අධිරුධිර පීඩනය වැනි බෝ නොවන රෝග සඳහා බහුලව හේතු වන දුම්කොළ සහ මධ්‍යසාර භාවිතය අවම කිරීමේ අරමුණින් වැඩසටහන් රැසක් ක්‍රියාත්මක කිරීමට නියමිතය. ඒ අනුව ලබන වසරේ මාර්තු මාසයේ සිට දුම්වැටි දවටනවල සියයට 80ක් ආවරණය වන පරිදි මුඛ පිළිකා රූප සටහන් සහිත රූපමය අවවාද ඇතුළත් කිරීමේ නීතිය සහ තවත් නීති රැසක් ක්‍රියාත්මක කිරීමට ද තීරණය කර තිබේ.", "URL": "https://sinhala.adaderana.lk/news.php?nid=30383", "Category": null, "Parent URL": null}