{"Source": "Adaderana", "Timestamp": "January 4, 2011 04:50 pm", "Headline": "ආහාර විෂ වීමකින් වෙළඳ කලාප සේවිකාවන් පිරිසක් රෝහලේ ", "News Content": "ආහාර විෂ වීමක් හේතුවෙන් කටුනායක නිදහස් වෙළඳ කලාපයේ කර්මාන්ත ශාලාවක සේවිකාවන් පිරිසක් රෝහල්ගත කර තිබේ. අදාළ කර්මාන්ත ශාලාවේ ඊයේ(03) පැවති අවුරුදු සාදයකදී ගත් ආහාරයක් විෂ වීමෙන් එම සේවිකාවන් 156 දෙනෙකු මීගමුව රෝහලට ඇතුළත් කර ඇති බව සඳහන්ය. රෝහලට ඇතුළත් වු රෝගීන්ගෙන් 120 දෙනෙකු බාහිර රෝගී අංශයෙන් ප්‍රතිකාර ලබා පිටත්ව ගොස් ඇති බව මේ සම්බන්ධයෙන් මීගමුව මහ රෝහලේ‍ වෛද්‍ය අධිකාරී වෛද්‍ය සනත් ගල්ගමුව මහතාගෙන් කළ විමසීමකදී ඔහු සඳහන් කළේය. තවත් 36 දෙනෙකු නේවාසිකව ප්‍රතිකාර ලබන බව ද ඔහු ප්‍රකාශ කළේය. ආහාර විෂ වීමෙන් ඇති වන රෝගී තත්ත්වයන්ගෙන් අදාළ සේවිකාවන් පෙළෙන බවත් ඔවුන්ට අවශ්‍ය ප්‍රතිකාර ලබාදී ඇති බවත් වෛද්‍ය සනත් ගල්ගමුව මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=13272", "Category": null, "Parent URL": null}