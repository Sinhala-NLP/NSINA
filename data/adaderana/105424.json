{"Source": "Adaderana", "Timestamp": "March 3, 2019 10:30 pm", "Headline": "වෛද්‍යවරුන් සිව්දෙනෙක් සුව ඇමැතිගේ ඇගයීමට", "News Content": "වෛද්‍ය පරිපාලකයින්ගේ සංගමයේ 26 වන වාර්ෂික සැසිවාරයේ දී නව පර්යේෂණ වාර්තා ඉදිරිපත් කළ වෛද්‍යවරුන් සිව් දෙනෙකු සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න මහතාගේ ඇගයීමට ලක් විය. වෛද්‍ය පරිපාලකයින්ගේ සංගමය විසින් එම වෛද්‍යවරුන්ට කුසලතා සහතික සහ ත්‍යාග ද පිරිනමන ලදී. හොරණ මූලික රෝහලේ දැනට ක්‍රියාත්මක වැඩිහිටි සායන ව්‍යාපෘතිය මෙහිදී ඉදිරිපත් කරන ලද්දේ එම රෝහලේ අධ්‍යක්ෂ වෛද්‍ය තමර කළුබෝවිල මහතා විසිනි. වැඩිහිටියන්ගේ බෝනොවන රෝග සඳහා මාසිකව ලබාදෙන සායනික ඖෂධ ගමට ගොස් වෛද්‍යවරුන් පරීක්ෂා කර ලබාදීම මෙම වැඩපිළිවෙලේ ක්‍රියාදාමය වෙයි. මහනුවර මහ රෝහලේ අධ්‍යක්ෂ වෛද්‍ය සමන් රත්නායක මහතා විසින් පරිගණක මෘදුකාංගයක් භාවිත කරමින් රෝහල් ආහාර කළමණාකරණ පද්ධතියකට අදාල ව්‍යාපෘති වාර්තාවක් ඉදිරිපත් කරන ලදී. සෞඛ්‍ය අමාත්‍යාංශය වසින් රෝගීන්ට ආහාර ලබාදීමේ ක්‍රමවේදයට අදාලව නිකුත් කර ඇති චක්‍රලේඛය හේතුවෙන් මතුවන ඇතැම් ප්‍රායෝගික ගැටලු මඟහැරවීමේ අරමුණින් මෙම මෘදුකාංගය මඟින් රෝගීන්ට පෞද්ගලික රෝහලක ආහාර ලබාදෙන ආකාරයට ආහාර ලබාදීම සිදුවෙයි. මෙම ව්‍යාපෘතිය මේ වන විට මහනුවර මහ රෝහලේ ක්‍රියාත්මකය. අනුරාධපුර මහ රෝහලේ වැඩබලන අධ්‍යක්ෂ දුලාන් සමරවීර මහතා විසින් නව පර්යේෂණ වාර්තා 04 ක් ඉදිරිපත් කරන ලදී. මුහුදු රැළි වලින් විදුලිය නිෂ්පාදනය කිරීමේ යන්ත්‍රයක්, රෝහල් වාට්ටුවල කසල ඉවත් කිරීමේ රථයක්, රෝගීන් ප්‍රවාහනය කිරිම සදහා දුණු සහිත ට්‍රොලියක් සහ ජංගම ශ්වසන යන්ත්‍රයකට අදාල ව්‍යාපෘති වාර්තා ඉදිරිපත් කරන ලදී. මෙම ව්‍යාපෘති වාර්තා ඇගයීමට ලක් කරමින් සෞඛ්‍ය අමාත්‍යවරයා තිළිණ ප්‍රදනය කිරීමේදී වෛද්‍ය පරිපාලකයින්ගේ සංගමයේ සභාපතිනී විශේෂඥ වෛද්‍ය සුජාතා සේනාරත්න මහත්මිය ද එක්ව සිටියාය.", "URL": "https://sinhala.adaderana.lk/news.php?nid=105424", "Category": null, "Parent URL": null}