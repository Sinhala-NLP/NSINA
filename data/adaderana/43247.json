{"Source": "Adaderana", "Timestamp": "May 16, 2014 04:51 pm", "Headline": "ත්‍රස්තවාදීන් සිහිකරන්න සුදානම් වනු එපා!", "News Content": "එල්.ටී.ටී.ඊ. සංවිධානයේ නායක වේළුපිල්ලේ ප්‍රභාකරන් ඇතුළු යුද ගැටුම්වලදී මියගිය ත්‍රස්තවාදීන් සිහිකිරීමේ උත්සව නොපවත්වන්නැයි යාපනය කොට්ඨාස බාර පොලිස් අධිකාරී ඩබ්ලිව්.පී. විමලසේන මහතා උතුරේ ජනතාවගෙන් ඉල්ලීමක් කරයි‍. ලබන 18 වැනිදාට ත්‍රස්තවාදී නායකයින් සිහිකිරීමේ වැඩසටහන් උතුරේ සංවිධානය කර ඇති බවට ආරක්ෂක අංශ වෙත තොරතුරු වාර්තා වී තිබේ. මේ ගැන දැනුවත් කිරීම සඳහා යාපනය පොලිස් ස්ථානයේදී අද පැවැති මාධ්‍ය හමුවකදී හෙතෙම මේ බව අනාවරණය කළේය. ත්‍රස්තවාදී නායකයින් සිහිකර එවැනි වැඩසටහන් පැවැත්වීමට ඉඩක් නැතැයි ද එසේ කරන පුද්ගලයින් අත්අඩංගුවට ගන්නා බවද පොලිස් අධිකාරිවරයා එහිදී පවසා ඇත. මේ අතර අද කොළඹදී පැවැති මාධ්‍ය හමුවකදී හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරීය මහතා ද එවැනි වැඩසටහන් පැවැත්වීමට ඉඩ නොදෙන බවත් එසේ කරන අය අත්අඩංගුවට ගන්නා බවත් ප්‍රකාශ කර තිබුණි.", "URL": "https://sinhala.adaderana.lk/news.php?nid=43247", "Category": null, "Parent URL": null}