{"Source": "Adaderana", "Timestamp": "March 22, 2019 11:47 am", "Headline": "අරුවක්කාඩුව උණුසුම්-ජනපති හමුවෙන්නැයි ඉල්ලු අයට බැටන් පොලු ප්‍රහාරයක්", "News Content": "පුත්තලම අරුවක්කාරු කසල අංගනයට විරෝධය පළකරමින් පුත්තලම - අනුරාධපුර අතුරු මාර්ගයේ පොලීසිය ඉදිරිපිටදී විරෝධතාවක් පැවැත් වෙයි. අප වාර්තාකරු සඳහන් කළේ විරෝධතාව හේතුවෙන් ප්‍රදේශයේ නොසන්සුන්කාරී තත්ත්වයක් හටගෙන ඇති බවයි. ග්‍රාම ශක්ති ව්‍යාපාරයට අදාළව පුත්තලම දිස්ත්‍රික්කයේ නව ඉදිකිරීම් කිහිපයක් විවෘත කිරීම සඳහා ජනාධිපති මෛත්‍රීපාල සිරිසේන මහතා පුත්තලමට අද(22) පැමිණියේය. එහිදී ජනාධිපතිවරයා සමඟ ගැටළුවට විසඳුමක් ඉල්ලා සාකච්ඡාවක් ලබාදෙන ලෙස ඉල්ලමින් අද පෙරවරු 8.30ට පමණ 200කට ආසන්න ප්‍රදේශවාසීන් පිරිසක් එක්ව මෙලෙස විරෝධතාවක් ආරම්භ කළේය. මහජන පීඩාවක් සිදුවන ආකාරයට සිදුකරනු ලබන කිසිදු විරෝධතාවක් නොපවත්වන ලෙසට පුත්තලම පොලීසිය විසින් ලබාගෙන තිබූ අධිකරණ නියෝගයක්ද නොතකමින් මෙම විරෝධතාව පැවති අතර මේ හේතුවෙන් ප්‍රදේශය පුරා උණුසුම් තත්ත්වයක්ද හටගැණුනි. කෙසේවෙතත් ජනාධිපතිවරයා පුත්තලම ඉසුරු ක්‍රීඩාංගනයේ පැවැත්වෙන ග්‍රාම ශක්ති වැඩසටහනට සහභාගීවන අතරතුරදීද විරෝධතාකරුවන් සිය විරෝධතාව අඛණ්ඩව පවත්වනු ලැබීය. අප වාර්තාකරු සඳහන් කළේ පුත්තලම පොලීසියද මැදිහත් වෙමින් විරෝධතාව විසුරුවා හැරීමට කටයුතු කළද මේ වන තෙක් විරෝධතාව පැවැත්වෙන බවයි.", "URL": "https://sinhala.adaderana.lk/news.php?nid=106534", "Category": null, "Parent URL": null}