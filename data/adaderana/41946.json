{"Source": "Adaderana", "Timestamp": "March 20, 2014 05:02 pm", "Headline": "මට හැමෝම බණිනවා", "News Content": "තමා කිසිදු පක්ෂයකට හෝ පාර්ශවයකට පක්ෂපාතිව කටයුතු නොකරන බව මැතිවරණ කොමසාරිස් මහින්ද දේශප්‍රිය මහතා පවසයි. ඔහු පවසන්නේ මේ හේතුවෙන් තමා සෑම පාර්ශවයකම දෝෂ දර්ශනයට ලක්ව ඇති බවයි. අද (20) පෙරවරුවේ පැවති මාධ්‍ය හමුවකට සහභාගි වෙමින් මැතිවරණ කොමසාරිස්වරයා මේ බව කියා සිටියේය. එහිදී මහින්ද දේශප්‍රිය මහතා පැවසුවේ මැතිවරණයට ඉදිරිපත් වන අපේක්ෂකයින්ගෙන් දූෂණ වංචා වලට සම්බන්ධ නොවු බවට ඉන්දියාවේ මෙන් දිවුරුම් පෙත්සම් ලබාගැනීමට අදාළ නීති සම්පාදනය කිරිම, යහපත් දේශපාලන වාතාවරණයකට මග පාදනු ඇති බවයි. මැතිවරණ ප්‍රචාරක ව්‍යාපාරය තුළ ඇතැම් අපේක්ෂකයින් සිදුකරන නීති විරෝධි ක්‍රියා සම්බන්ධයෙන් මැතිවරණ කොමසාරිස්වරයා විධිමත් ක්‍රියාමාර්ගයක් ගත යුතු යැයි කියමින් ඇතැම් දේශපාලන පක්ෂ මෙන්ම මැතිවරණ නිරීක්ෂණ සංවිධාන පසුගිය දිනවල දිගින් දිගටම මාධ්‍ය මගින් කරුණු අනාවරණය කරන ලදී.", "URL": "https://sinhala.adaderana.lk/news.php?nid=41946", "Category": null, "Parent URL": null}