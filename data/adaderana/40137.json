{"Source": "Adaderana", "Timestamp": "January 6, 2014 03:14 pm", "Headline": "වී සඳහා 350ටත් වෙනත් වගාවන්ට 1250ටත් පොහොර දෙනවා", "News Content": "හිඟයකින් තොරව සහනාධාර පොහොර ගොවීන්ට ලබාදීම සහතික කිරීම සඳහා පොහොර බෙදා හැරීමේ රජයේ දායකත්වය සියයට 40ක් දක්වා ඉහළ නංවන ලෙස මුදල් හා ක්‍රමසම්පාදන අමාත්‍යංශයේ ලේකම් පී. බී ජයසුන්දර මහතා අදාළ නිලධාරීන්ට උපදෙස් ලබා දී තිබේ. ඒ අනුව දිවයින පුරා ස්ථාපිත සෑම ගොවිජන සේවා මධ්‍යස්ථානයකම පොහොර බෙදා හැරීමේ මධ්‍යස්ථානයක් සහ පොහොර ගබඩාවක් ස්ථාපිත කිරීමට පියවර ගෙන ඇත. දැනට පවතින පොහොර බෙදා හැරීමේ ක්‍රමවේදය වඩා විධිමත් කිරීමට සහ ගොවීන්ට රජයේ සහතික මිල යටතේ ප්‍රමාණවත් පොහොර ලබාගැනීම සහතික කිරීම සඳහා මෙම වැඩසටහන ක්‍රියාත්මක කිරීමට නියමිතය. වසරකට ශ්‍රී ලංකාවට ආනයනය කරනු ලබන සමස්ත පොහොර ප්‍රමාණය මෙට්‍රික් ටොන් හත් ලක්ෂ පනස් දහසක් පමණ වන අතර ඒ සඳහා රුපියල් බිලියන 50කට අධික මුදලක් වැය කරන බව මුදල් හා ක්‍රමසම්පාදන අමාත්‍යංශය සඳහන් කළේය. මේ අතර ඉදිරියේ දී වී වගාව සඳහා කිලෝග්‍රෑම් 50ක පොහොර බෑගයක් රුපියල් 350 බැගින්ද අනිකුත් සියලුම වගාවන් සඳහා පොහොර බෑගයක් රුපියල් 1250 බැගින්ද හිඟයකින් තොරව ලබා දීමට පියවර ගන්නා බවද එම අමාත්‍යංශය පැවසීය.", "URL": "https://sinhala.adaderana.lk/news.php?nid=40137", "Category": null, "Parent URL": null}