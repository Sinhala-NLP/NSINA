{"Source": "Adaderana", "Timestamp": "November 2, 2010 05:03 pm", "Headline": "ශ්‍රී ලාංකිකයින්ගේ විරෝධය නොතකා තමිල් සෙල්වම්ගේ පිළිරුව ස්ථාපිතයි", "News Content": "එල්.ටී.ටී.ඊ සංවිධානයේ දේශපාලන අංශ නායකයාව සිටි තමිල් සෙල්වම්ගේ පිළිරුවක් ප්‍රංශයේ ලා කෝර්නිවු ප්‍රදේශයේ දී අද විවෘත කර ඇති බව විදෙස් මාධ්‍ය උපුටා දක්වයි. මෙම පිළිරුව ස්ථාපිත කිරීමට එරෙහිව පියවර ගන්නා බව විදෙස් කටයුතු අමාත්‍යංශයේ මහජන සන්නිවේදන අංශයේ අධ්‍යක්ෂ ජෙනරාල් හා මාධ්‍ය ප්‍රකාශක බන්දුල ජයසේකර මහතා මීට පෙර අද දෙරණට සඳහන් කර තිබුණි. එසේ වුවද අද මෙම පිළිරුව විවෘත කිරීම පිළිබඳ ප්‍රවෘත්තිය පළ වීමෙන් පසු අප කළ විමසුමකට පිළිතුරු දෙමින් බන්දුල ජයසේකර මහතා කියා සිටියේ මෙම සිදුවීමට අදාළ රජයේ ස්ථාවරය වෙනස් වී නැති බවයි. මෙම කරුණ සම්බන්ධයෙන් ප්‍රංශ රජය සමග අපගේ ශ්‍රී ලංකා රජයේ නියෝජිතයින් පිරිසක් දිගින් දිගටම සාකච්ඡා කරමින් සිටින බවත්,මෙම පිළිරුව මෙසේ ස්ථාපිත කිරීම සම්බන්ධයෙන් දැඩි විරෝධය පළ කරන බවත් බන්දුල ජයසේකර මහතා කියා සිටියේය. එසේ වුවද මෙම පිළිරුව ස්ථාපිත කර ඇත්තේ ප්‍රංශයේ ලා කෝර්නිවු ප්‍රදේශයේ පුද්ගලික ඉඩමක බව ට වාර්තා වී ඇතැයිද එබැවින් ඒ සඳහා ඊට එරෙහිව ක්‍රියා මාර්ගයක් ගැනීමට ඇති ඉඩකඩ අවම බවද හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11898", "Category": null, "Parent URL": null}