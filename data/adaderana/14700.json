{"Source": "Adaderana", "Timestamp": "March 8, 2011 10:24 am", "Headline": "දකුණු කොරියාවට ගෙන්වන මෙරට ශ්‍රමිකයින් ඉහළනැංවීමට එකඟවෙයි", "News Content": "වසරකට දකුණු කොරියාවට ගෙන්වා ගන්නා ශ්‍රී ලාංකික ශ්‍රමිකයින් සංඛ්‍යාව පහළොස් දහස දක්වා ඉහළ දැමීමට කොරියානු රජය කැමැත්ත පළ කර තිබේ. මීට පෙර වසරකට කොරියාවට ශ්‍රී ලාංකික ශ්‍රමිකයින් 7500ක් පමණ ගෙන්වා ගැනීම් සිදු කළ බව විදේශ සේවා නියුක්ති කාර්යාංශය ප්‍රකාශ කරනු ලැබීය. පසුගිය දා දිවයිනට පැමිණි දකුණු කොරියානු වාණිජ කටයුතු නියෝජ්‍ය අමාත්‍යවරයා සමඟ ජනාධිපති මහින්ද රාජපක්ෂ මහතා සිදු කළ සාකච්ඡා වල ප්‍රතිඵලයක් ලෙස රැකියා අවස්ථා ප්‍රමාණය වැඩි කිරීමට තීරණය කර ඇති බව විදේශ රැකියා ප්‍රවර්ධන අමාත්‍ය ඩිලාන් පෙරේරා මහතා පවසයි. මෙය මෙරට තරුණයින්ට වාසිදායක අවස්ථාවක් බව ඔහු සඳහන් කරයි. හම්බන්තොට දිස්ත්‍රික්කයෙන් කොරියානු භාෂා ප්‍රවීණතා විභාගය සමත් වූ තරුණයින් 247 දෙනෙකුට සහතික පත් හා තිළිණ ප්‍රදාන උත්සවයට එක් වෙමින් ඩිලාන් පෙරේරා අමාත්‍යවරයා මෙම අදහස් පළ කළේය.", "URL": "https://sinhala.adaderana.lk/news.php?nid=14700", "Category": null, "Parent URL": null}