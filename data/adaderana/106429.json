{"Source": "Adaderana", "Timestamp": "March 20, 2019 07:46 pm", "Headline": "කෝටි හතරක රත්තරන් සමඟ 9ක් රේගු දැලට පැටලෙයි", "News Content": "රුපියල් කෝටි හතරක් පමණ වටිනා කැරට් විසි හතරේ රත්තරන් කැබලි තොගයක් නීතිවිරෝධී ලෙස ශ්‍රී ලංකාවට ගෙන ආ ගුවන් මගීන් නව දෙනෙකු කටුනායක ගුවන් තොටුපළ පැමිණීමේ පර්යන්තයේ දී රේගු නිලධාරීන් පිරිසක් විසින් අත්අඩංගුවට ගෙන තිබේ. අදාළ සැකකරුවන් අතරින් තිදෙනකු ශ්‍රී ලාංකිකයන් වන අතර, ඔවුන් වව්නියාව, මහනුවර සහ කඩුගන්නාව ප්‍රදේශවල පදිංචිකරුවෙකු බව වාර්තා වෙයි. මීට අමතරව ඉතිරි ගුවන් මගීන් 06 දෙනා ඉන්දීය ජාතිකයන් වන අතර, ඔවුන් තමිල්නාඩු ප්‍රාන්තයේ චෙන්නායි නුවර අවට ප්‍රදේශයේ පදිංචිකරුවෝ බව වැඩබලන රේගු මාධ්‍ය ප්‍රකාශක විපුල මිනුවන්පිටිය මහතා පැවසීය. අදාළ සැකකරුවන් පිරිස අද(20) දහවල් 11.00 ට ඉන්දියාවේ චෙන්නායි නුවර සිට පැමිණි ශ්‍රී ලන්කන් ගුවන් සේවයේ යූ.එල්.- 122 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි. අත්අඩංගුවට ගත් සැකකරුවන් මෙම රත්තරන් කැබලි ඔවුන්ගේ මුඛයේ සහ ඔවුන් ඇද සිටි ඇදුම් අතරත්, ඔවුන්ගේ ගමන් භාණ්ඩ පටවා ගෙන ගුවන් තොටුපළ තුළ තල්ලු කරගෙන යන ට්‍රොලි රථවල යට කොටස්වලද අලවා ගෙන සගවා ගෙන සිටියදී රේගු නිලධාරීන් විසින් සොයාගෙන අත්අඩංගුවට ගෙන තිබේ . මෙහි කැරට් විසි හතරේ රත්තරන් කැබලි 59 ක් තිබූ අතර, ඒවා කිලෝ ග්රැම් 05 යි ග්‍රෑම් 271ක බරකින් යුතු වූ රුපියල් තුන් කෝටි අනූ දෙලක්ෂ හතලිස් හත් දහස් අට සිය දහයක් (3,92,47,810) ක් වටිනා බවද වැඩබලන රේගු මාධ්‍ය ප්‍රකාශකවරයා වැඩිදුරටත් පැවසීය. මෙම අත්අඩංගුවට ගැනීම සහ මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ විසින් සිදු කරයි.", "URL": "https://sinhala.adaderana.lk/news.php?nid=106429", "Category": null, "Parent URL": null}