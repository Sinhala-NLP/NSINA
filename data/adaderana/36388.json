{"Source": "Adaderana", "Timestamp": "August 5, 2013 10:48 am", "Headline": "අවුරුදු 15 දැරිය අඹුව කර ගත් පෙම්වතා සොයයි", "News Content": "වයස අවුරදු 15ක දැරියක් මව්පිය බාරකාරත්වයෙන් පැහැරගෙන ගොස් ඇයට අතවර කළ බව කියන සැකකරුවෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව දංකොටුව පොලීසිය පවසයි. අතවරයට ලක්ව ඇත්තේ සඳලංකාව, ඇටඹගහවත්ත පදිංචිව සිටි දැරිවියක් බව අප වාර්තාකරු කියයි. මෙම දැරිවියගේ මව විදේශ ගතවී ඇති අතර ඉන් පසුව දැරිය හැදී වැඩී ඇත්තේ පියා සහ මිත්තණිය බාරයේය. ඇය ප්‍රදේශයේ පාසලක 10 වන වසර පන්තියේ ඉගෙනුම ලබමින් සිට ඇත. පසුගිය ජුලි මස 07 වැනි දින දැරිය හදිසියේම අතුරදහන්වී ඇති අතර මේ බව දැරිවියගේ මිත්තනිය විසින් දංකොටුව පොලීසියට පැමිණිලි කරමින් පවසා තිබේ. මේ අතර පසුගිය දිනක අතුරුදහන්වී සිටි දැරිවිය හදිසියේම නිවසට පැමිණ ඇත. ඇය පවසා ඇත්තේ තමා සමග ප්‍රේම සම්බන්ධතාවයක් පවත්වා ගෙන ගිය අයෙකු තමන්ව කැඳවා ගෙන ගොස් පිළියන්දල ප්‍රදේශයේ නිවසක රඳවා තබා ගත් බවත්, එහිදී ඔහු තමන් සමග අඹු - සැමියන් ලෙස ගත කළ බවත්ය. ඒ අනුව තම මිණිපිරියට අතවර වී ඇති බව වටහා ගෙන ඇති මිත්තණිය නැවතත් පැමිණ දංකොටුව පොලීසියට මේ බව පැමිණිලි කරමින් පවසා ඇති බව අප වාර්තාකරු කියයි. සැකකරු මෙතෙක් අත්අඩංගුවට ගෙන නැති අතර දංකොටුව පොලීසිය වැඩිදුර පරීක්ෂණ කරගෙන යයි.", "URL": "https://sinhala.adaderana.lk/news.php?nid=36388", "Category": null, "Parent URL": null}