{"Source": "Adaderana", "Timestamp": "August 24, 2015 01:27 pm", "Headline": "මහකොමසාරිස් ධූරය බාරගන්න - සංගාගේ දෙනෙත් කඳුළින් තෙමෙයි", "News Content": "බ්‍රිතාන්‍යයේ ශ්‍රී ලංකා මහකොමසාරිස් ධූරය බාරගන්නා ලෙස ජනාධිපති මෛත්‍රිපාල සිරිසේන මහතා ජාත්‍යන්තර ක්‍රිකට් පිටියෙන් සමුගත් කුමාර් සංගක්කාරගෙන් මීට ටික වේලාවකට පෙර ඉල්ලීමක් කළේය.සංගක්කාරගේ අදහස කුමක්දැයි නොදන්නා නමුත් තමන් මෙම ඉල්ලීම කරන බව ජනාධිපතිවරයා කියා සිටියේය.ටෙස්ට් පි‍ටියෙන් සමුගන්නා කුමාර් සංගක්කාරට සුබපැතීම සඳහා ජනාධිපති මෛත්‍රිපාල සිරිසේන මහතාත්, අග්‍රාමාත්‍ය රනිල් වික්‍රමසිංහ මහතාත්, පී. සරවනමුත්තු ක්‍රීඩාංගණයට පැමිණි අතර එහිදී ජනාධිපතිවරයා මෙම ඉල්ලීම කළේය.මෙම අවස්ථාවට හිටපු අමාත්‍ය අර්ජුන රණතුංග, මෙවර පාර්ලිමේන්තුවට තේරී පත්වූ සාගල රත්නායක මහතාද, ශ්‍රී ලංකා ක්‍රිකට් ආයතනයේ නිලධාරීන්, ශ්‍රී ලංකා කණ්ඩායමේ ක්‍රීඩකයින්, ඉන්දීය ක්‍රිකට් කණ්ඩායමේ ක්‍රීඩකයින්ද, දෙස් විදෙස් ක්‍රීඩා ලෝලීන්ද එක්ව සිටියහ.සමුගැනීම සනිටුහන් කරන කුමාර් සංගක්කාරට ජනපති, අගමැති ඇතුළු පාර්ශව රැසකින් මෙහිදී සමරු තිළිණ රැසක් පිරිනැමුණු අතර ඉන්දීය කණ්ඩායමේ ක්‍රීඩකයින්ද එයට දායක විය.මේ අතර අන්තර්ජාතික හිටපු ක්‍රිකට් ක්‍රීඩකයන්ගේ සංගමයට එක්වන්නැයි ඉන්දීය හිටපු ක්‍රිකට් ක්‍රීඩක සුනිල් ගවස්කාර් සංගක්කාර්ද සමුගැනීමේ උත්සවයට එක්වෙමින් සංගක්කාරට ආරාධනා කළේය.සිය සමුගැනීම ගැන අදහස් දක්වමින් කුමාර් සංගක්කාර කියා සිටියේ තමන්ගේ ක්‍රිකට් දිවි ගමනේ නිබඳව සිටි සියලුදෙනාටම ස්තූතිවන්ත වන බවයි.තමන් මෙවැනි ස්ථානයකට ඔසවා තැබීමට දායක වූ අම්මා, අප්පච්චි ඇතුළු සියලුදෙනාටම තමන් ස්තූතිය පුදකරන බව සංගක්කාර පැවසූ අතර ඔහු අදහස් දක්වන විට නෙතඟට කඳුළු නැගී තිබූ අයුරුද දැකගත හැකිවිය.එය සුවහසක් ක්‍රීඩාලෝලීන්ගේ හදවත්ද කම්පා කරන සිදුවීමක් විය.", "URL": "https://sinhala.adaderana.lk/news.php?nid=53425", "Category": null, "Parent URL": null}