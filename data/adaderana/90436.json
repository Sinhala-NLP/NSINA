{"Source": "Adaderana", "Timestamp": "June 6, 2018 11:38 am", "Headline": "චොක්ලට් කියලා බෙහෙත් කාපු අවුරුදු හතරේ සිඟිත්තා මිය ගිහින්", "News Content": "චොක්ලට් යැයි සිතා වේදනා නාශක පෙති වර්ගයක් ආහාරයට ගෙන වයස අවුරුදු 4 ක කුඩා දරුවෙකු මිය ගොස් ඇති බව මස්කෙලිය පොලීසිය පවසයි. මෙලෙස මියගොස් ඇත්තේ මස්කෙලිය මොටින්කාම් වතුයායේ පදිංචිව සිටි ශ්‍රී මනෝහරන් මර්වින් නැමති වයස අවුරුදු 4 ක දරුවෙකි. ඊයේ (05) රාත්‍රී 10.00 ට පමණ මෙම සිදුවීම සිදුව තිබේ. දරුවාගේ පියා කඩයට ගොස් නැවත නිවසට පැමිණ ඇති අතර එහිදී නිවසට ගෙන ආ පාර්සලය තුල චොක්ලට් ඇති බවත් එය රැගෙන ආහාරයට ගන්නා ලෙස පියා දරුවාට පවසා තිබේ. අනතුරුව දරුවා චොකලට් යැයි සිතා එම පාර්සලය තුළ තිබූ වේදනා නාශක පෙති කිහිපයක් ආහාරයට ගෙන ඇති අතර පසුව දෙමාපියන් මෙම දැන ගැනීමෙන් අනතුරුව දරුවා මස්කෙළිය රෝහලට ඇතුළත් කර තිබේ. අනතුරුව දරුවා වැඩිදුර ප්‍රතිකාර සඳහා මහනුවර රෝහලට ඇතුළත් කිරීම සඳහා මාරුකර යවන අතරතුර දරුවා මියගොස් ඇත. දරුවාගේ මෘත ශරීමය මේ වන විට මහනුවර රෝහලේ තැම්පත් කර ඇති අතර පශ්චාත් මරණ පරීක්ෂණය අද (06) සිදු කිරීමට නියමිතය. සිද්ධිය සම්බන්ධයෙන් මස්කෙළිය පොලීසිය වැඩිදුර පරීක්ෂණ පවත්වයි.", "URL": "https://sinhala.adaderana.lk/news.php?nid=90436", "Category": null, "Parent URL": null}