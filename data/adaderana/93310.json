{"Source": "Adaderana", "Timestamp": "July 27, 2018 06:19 pm", "Headline": "21 වන සියවසේ දීර්ඝතම පුර්ණ චන්ද්‍රග්‍රහණය අද රාත්‍රීයේ", "News Content": "මෙම සියවසේ දැකිය හැකි දීර්ඝතම පූර්ණ චන්ද්‍රග්‍රහණය අද(27) රාත්‍රීයේ ශ්‍රී ලංකා වාසී ජනතාවට දැකගැනීමේ අවස්ථාව උදාවෙයි. ඉන් පසු නැවතත් චන්ද්‍රග්‍රහණයක් මෙරට ජනතාවට දැකගත හැක්කේ 2025 වසරේදීය. පෘථිවිය සූර්යයා වටා පරිභ්‍රමණය වන අතරවාරයේ සූර්යයා සහ චන්ද්‍රයා අතරට ස්ථානගතවීම චන්ද්‍රග්‍රහණය ලෙසන් හැඳින්වෙයි. එහිදී සිදු වන්නේ පෘථිවියේ ඡායාව චන්ද්‍රයාගේ ගෝලය මත පතිතවී එය පෘථිවිවාසීන්ට දක්නට ලැබීමයි. එවන් පූර්ණ චන්ද්‍රග්‍රහණයක් අද මෙරට ජනතාවට දක්නට ලැබෙන අතර එය සැලකෙන්නේ මෙම සියවසේ දීර්ඝතම චන්ද්‍රග්‍රහණය ලෙසයි. අද පෝදා රාත්‍රි 10 යි විනාඩි 44 යි තත්පර 49ට චන්ද්‍රග්‍රහණය ආරම්භ වන අතර උපරිම අවස්ථාව අලුයම 01යි විනාඩි 52යි තත්පර 54ට දර්ශනය වී අලුයම 04.58 යි තත්පර 37ට චන්ද්‍රග්‍රහණය අවසන් වන බව වාර්තා වෙයි. පූර්ණ චන්ද්‍රග්‍රහණය සිදු වන කාලය පැය 06 කුත් විනාඩි 14 ක්ය. මෙය කොටස් වශයෙන් ලොව බොහොමයක් රටවලට දිස් වුවද එය හොඳින්ම දිස්වන්නේ ශ්‍රී ලංකාව ඇතුළුව නැගෙනහිර අප්‍රිකාව, මධ්‍යම ආසියාව සහ මැදපෙරදිග රටවල් කිහිපයකට පමණක් බවයි මහාචාර්ය චන්දන ජයරත්න මහතා පවසයි. අද පෝයදා රාත්‍රි 10.45ට ශ්‍රී ලංකාවාසීන්ට මෙය දැක ගත හැකි වන අතර එය පැය 1කුත් මිනිත්තු 42ක් පමණ දිස්වනු ඇත.", "URL": "https://sinhala.adaderana.lk/news.php?nid=93310", "Category": null, "Parent URL": null}