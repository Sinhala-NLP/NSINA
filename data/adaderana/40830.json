{"Source": "Adaderana", "Timestamp": "February 2, 2014 10:46 am", "Headline": "තවත් ඉන්දීය ධීවරයින් 19ක් නාවික දැලේ", "News Content": "නීති විරෝධී ලෙස මෙරට මුහුදු සීමාවට ඇතුළු තවත් ඉන්දීය ධීවරයින් 19 දෙනෙකු නාවික හමුදාව විසින් අත්අඩංගුවට ගෙන තිබේ. ඩෙල්ෆ් දූපතට ආසන්නයෙන් වු මුහුදේ දී මොවුන් අත්අඩංගුවට ගත් බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේය. ධීවර යාත්‍රා පහකින් පැමිණ සිටි අදාළ ඉන්දීය ධීවර පිරිස කන්කසන්තුර ධීවර වරායට ගෙනවිත් ප්‍රදේශය භාර ධීවර පරීක්ෂකවරයා වෙත භාරදී තිබේ. පසුගිය සඳුදා දිනයේ ද මෙරට මුහුදු සීමාවට ඇතුළු වු ඉන්දීය ධීවරයින් 38 දෙනෙකු නාවික හමුදා විසින් අත්අඩංගුවට ගනු ලැබීය. මෙම ධීවරයින් අත්අඩංගුවට ගැනීම සම්බන්ධයෙන් තමිල්නාඩු ප්‍රධාන අමාත්‍ය ජයලලිතා ජයරාම් ප්‍රකාශ කළේ මෙමගින් ඉන්දු ලංකා ධීවර සාකච්ඡා වලට බලපෑම් එල්ල වන බවයි. කෙසේ වෙතත් පසුගියදා දෙරටේ ධීවර නියෝජිතයින් අතර පැවති සාකච්ඡා වලදී නීති විරෝධී ලෙස මෙරට මුහුදු සීමාවට පැමිණෙන ඉන්දීය ධීවරයින් අත්අඩංගුවට ගැනීමට පියවර ගන්නා බව ධීවර අමාත්‍යාංශය පවසා තිබුණි.", "URL": "https://sinhala.adaderana.lk/news.php?nid=40830", "Category": null, "Parent URL": null}