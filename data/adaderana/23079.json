{"Source": "Adaderana", "Timestamp": "March 26, 2012 04:23 pm", "Headline": "තමිල්නාඩුව හොඳයි, ඒත් ටිකයි - සුමන්දිරන්", "News Content": "ශ්‍රී ලංකාව සම්බන්ධ එක්සත් ජාතීන්ගේ යෝජනාව සම්බන්ධව තමිල්නාඩුව දැරූ මතය ශ්‍රී ලංකාවේ ද්‍රවිඩ ප්‍රජාවට මහත් පිටුවහලක් වුව ද, ලෝක ප්‍රජාවට ලබාදෙන පණිවිඩය පිළිබඳව තමිල්නාඩු දේශපාලඥයින් ප්‍රවේශම් සහගත විය යුතු බව ද්‍රවිඩ ජාතික සන්ධාන පාර්ලිමේන්තු මන්ත්‍රී එම්. ඒ. සුමන්දිරන් මහතා පවසයි. ජාත්‍යන්තර ප්‍රජාව වෙතින් ලැබෙන සහයෝගය වෙත වැරදි අර්ථ නිරූපණයක් සිදුවුවහොත් එයින් අයහපත් ප්‍රතිඵල ඇතිවිය හැකි බව පාර්ලිමේන්තු මන්ත්‍රීවරයා පෙන්වාදෙයි. ඉන්දීය මාධ්‍යයක් වන Express News Service වෙත අදහස් දක්වමින් සුමන්දිරන් මහතා මේ බව සඳහන් කර තිබේ. ද්‍රවිඩ ඊළම යනු සිය සැබෑ නොවූ සිහිනය බවට තමිල්නාඩු ඩී.එම්.කේ පක්ෂ නායක එම්. කරුණානිධි මහතා විසින් පසුගිය දා සිදුකළ ප්‍රකාශයක් පිළිබඳව කළ විමසීමක දී අදහස් දක්වමින් ඔහු මේ බව ප්‍රකාශ කර ඇත. මෙවැනි ප්‍රකාශයන් සිදුකිරීම හරහා ද්‍රවිඩ ජනතාව වෙත ලැබෙන ජාත්‍යන්තර ප්‍රජාවගේ සහයෝගය අහිමි විය හැකි බව ද පාර්ලිමේන්තු මන්ත්‍රීවරයා එහි දී පෙන්වා දී තිබේ. ද්‍රවිඩ ජනතාව වෙත පවතින්නේ අහේතුක අපේක්ෂාවන් යැයි ජාත්‍යන්තර ප්‍රජාව සිතිය හැකිවීම ඊට හේතුව බව ද එම්. ඒ. සුමන්දිරන් මහතා ප්‍රකාශ කර ඇති බව Express පුවත් සේවය වාර්තා කරයි. එක්සත් ජාතීන්ගේ මානව හිමිකම් කවුන්සිලයේ දී යෝජනාවක් සම්මත වීම යහපත් ප්‍රවණතාවයක් බවත්, ඒ තුළින් ශ්‍රී ලංකාවට යහපත් ලෙස ඉදිරියට ගමන් කළ හැකි බවත් වැඩිදුරටත් අදහස් දැක්වූ සුමන්දිරන් මහතා ප්‍රකාශ කර ඇත.", "URL": "https://sinhala.adaderana.lk/news.php?nid=23079", "Category": null, "Parent URL": null}