{"Source": "Adaderana", "Timestamp": "May 30, 2014 05:06 pm", "Headline": "හිටපු ගුවන් සෙබළා බරපතළ වැඩ ඇතිව වසර 10ක් හිරේ", "News Content": "විත්ති කූඩුවෙන් පැනගොස් සැඟව සිටියදී අත්අඩංගුවට ගෙන අධිකරණයට ඉදිරිපත් කළ හිටපු ගුවන් හමුදා සෙබළෙකුට වසර 10ක බරපතළ වැඩ සහිත සිරදඬුවමක් නියම කර තිබේ. මීට වසර 22 කට පෙර ස්ත්‍රී දූෂණ චෝදනාවක් සම්බන්ධයෙන් අදාළ සැකකරුට අනුරාධපුර මහාධිකරණය හමුවේ අධි චෝදනා ගොනු කර තිබු බව සඳහන්ය. ඊට අදාළ නඩුව විභාග කරන අවස්ථාවේ විත්ති කූඩුවේ සිටි සැකකරු ඉන් පළාගොස් තිබුණි. විත්තිකරු අත්අඩංගුවට ගෙන අධිකරණයට ඉදිරිපත් කරන ලෙස එවකට මහාධිකරණ විනිසුරුවරයා විවෘත වරෙන්තුවක් නිකුත් කර තිබු බව සඳහන්ය . ඒ අනුව විත්තිකාර හිටපු ගුවන් හමුදා සෙබළා අනුරාධපුර පොලිසිය විසින් අත්අඩංගුවට ගෙන ඇති අතර අද ඔහු මහාධිකරණය හමුවට ඉදිරිපත් කළ අවස්ථාවේ බරපතළ වැඩ සහිත සිරදඬුවමකට අමතරව රුපියල් 50,000ක දඩයක් ද ගෙවන ලෙස මහාධිකරණ විනිසුරු ධම්මික ගනේපොල මහතා නියෝග කර ඇත.", "URL": "https://sinhala.adaderana.lk/news.php?nid=43611", "Category": null, "Parent URL": null}