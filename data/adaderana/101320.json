{"Source": "Adaderana", "Timestamp": "December 26, 2018 04:36 pm", "Headline": "වසර 14ක් පුරා හිමිකම් නොකියු සිරුරු 135ක් වෛද්‍ය සිසුන්ගේ අනාගතය වෙනුවෙන්", "News Content": "දැනට ගාල්ල කරාපිටිය රුහුණු වෛද්‍ය පීඨයේ තබා ඇති සංරක්ෂණය කරන ලද සිරුරු වෛද්‍ය සිසුන්ගේ අධ්‍යයන කටයුතු සඳහා ලබා දීමට අද(26) තීරණය කර තිබේ. මීට වසර 14 කට පෙර සුනාමියෙන් මිය ගිය මිනිසුන්ගේ සංරක්ෂණය කරන ලද මෙම සිරුරු මෙතෙක් කිසිවෙකු හඳුනා ගෙන නොමැති බැවින් මෙම තීරණය ගෙන ඇති බව කරාපිටිය වෛද්‍ය පීඨයේ, අධිකරණ වෛද්‍ය අංශ ප්‍රධානී, විශේෂඥ වෛද්‍ය නිලධාරී යූ.සී.පී.පෙරේරා මහතා පැවසීය. අද පැවති විශේෂ මාධ්‍ය හමුවකට එක්වෙමින් ඔහු මෙම අදහස් පළ කළේය. මෙතෙක් අයිතිකරුවන් විසින් හඳුනා නොගත් සිරුරු 135 කට වැඩි කොටස් රුහුණු වෛද්‍ය පීඨයේ ආරක්ෂිතව තැන්පත් කර ඇත. හිමිකරුවන් කිසිවෙක් මෙම සිරුරු කොටස්වලට හිමිකම් කීමට ඉදිරිපත් නොවීම නිසා මින් ඉදිරියට වෛද්‍ය සිසුන්ගේ අධ්‍යයන සඳහා ලබා දීමට ඒ අනුව කටයුතු යොදා තිබේ. සිරුරු සමූහ වශයෙන් මිහිදන් කර ඇති ස්ථාන රැක ගැනීමට බලධාරීන් කටයුතු කළ යුතු බවත් වෛද්‍ය යූ.ජී.සී. පෙරේරා මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=101320", "Category": null, "Parent URL": null}