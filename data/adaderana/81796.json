{"Source": "Adaderana", "Timestamp": "December 19, 2017 05:00 pm", "Headline": "  යාපනයෙන් ආයුධ තොගයක් හමුවෙයි", "News Content": "යාපනයේ ශීක්ෂණ රෝහල ඉදිරිපිට නිවසකින් 19 දා දහවල් පොලීසිය විසින් ඒ.කේ.47 වර්ගයේ ගිනි අවියක්, පිස්තෝලයක්, ඇතුළු යුද උපකරණ රැසක් පොලීසිය විසින් අත් අඩංගුවට ගෙන තිබේ. අවි ආයුධ සොයා ගත් නිවසේ පදිංචිව සිටින්නේ ප්ලොට් සංවිධානයේ ප්‍රබල සාමාජිකයෙකු බව පොලීසිය කියයි. මේ ආයුධ තොගය සමග ප්ලොට් සාමාජිකයාද පොලීසිය මගින් අත් අඩංගුවට ගෙන තිබේ. අත් අඩංගුවට ගත් යුද උපකරණ අතර ඒ.කේ-47 වර්ගයේ ගිනි අවියක් හා ඊට භාවිත කරන මැගසින් 6ක්, පිස්තෝලයක් හා ඊට භාවිත කරණ ජීව උණ්ඩ සහිත මැගසින් 3ක්, වෝකිටෝකි යන්ත්‍ර 2ක්, පතුරම් බහාලනයක්, ජීව පතුරම් 500ක් පමණද තවත් යුද උපකරණ රැසක්ද වෙයි. කඩු දෙකක හා පිහියක්ද මේ යුද උපකරණ වලට අමතරව ප්ලොට් සාමාජිකයාගේ නිවසේ තිබී ඇති අතර මෙම ද්‍රව්‍ය අත් අඩංගුවට ගැනීමට හැකි වී ඇත්තේ ප්ලොට් සාමාජිකයාට එරෙහිව එම නිවසේ අයිතිකරු විසින් ගොනු කොට තිබූ නඩුවක් විභාග වන අතරතුරේය. නිවෙස් හිමියා ප්ලොට් සාමාජිකයාට නිවසින් ඉවත් වන ලෙස දැනුම් දී ඇතත් කුළී පදනමක් මත එම නිවසේ රැඳී සිටි ප්ලොට් සාමාජිකයා නිවස අතහැර යාමට අකැමතිවීම නිසා ඔහු මෙම නඩුව පවරා තිබේ. නඩු පැවරීම නිසා කෝපයට පත් ප්ලොට් සාමාජිකයා නිවසේ අයිතිකරුට මරණීය තර්ජන එල්ල කොට නිවෙස් හිමියා බිය වැද්දීමට පිස්තෝලයක්ද පෙන්වා ඇත. යාපනය අධිකරණයේදී නඩුව විභාග වන අවස්ථාවේදී නිවෙස් හිමියාගේ නීතිඥවරයා ඒ බව අධිකරණයට දැනුම් දෙමින් එම නිවස තුල අවි ආයුධ ඇති බවට සැකකරණ බවද අධිකරණය හමුවේ පවසා ඇත. විනිසුරුවරයාගේ නියෝගයක් මත ප්ලොට් සාමාජිකයාගේ නිවස පොලීසිය විසින් පරීක්ෂා කළ අවස්ථාවේදී මෙම අවි තොගය හමු වී ඇත. යාපනය පොලීසිය මඟින් අත් අඩංගුවට ගත් ප්ලොට් සාමාජිකයාගෙන් අධිකරණ නියෝග මත ඔහුව රඳවාගෙන ප්‍රශ්න කරගෙන යයි.", "URL": "https://sinhala.adaderana.lk/news.php?nid=81796", "Category": null, "Parent URL": null}