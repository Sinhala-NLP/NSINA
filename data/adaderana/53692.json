{"Source": "Adaderana", "Timestamp": "September 6, 2015 04:49 pm", "Headline": "ලංකාව ගැන අමෙරිකාවේ තීරණයට විරෝධය පෑ පිරිසක් අත්අඩංගුවට", "News Content": "යුධ අපරාධ විමර්ශනයේ දී ශ්‍රී ලංකාවට සහය ලබාදීමට අමෙරිකාව ගත් තීරණයට එරෙහිව ඉන්දියාවේ චෙන්නායි හි පිහිටි අමෙරිකානු කොන්සල් කාර්යාලය ඉදිරිපිට විරෝධතාවයක නිරත වීමට උත්සාහ කළ පිරිසක් අත්අඩංගුවට ගෙන තිබේ.ඊයේ පස්වරුවේ මොවුන් අත්අඩංගුවට ගෙන ඇති බව ඉන්දීය මාධ්‍ය වාර්තා කළේය.අදාළ පිරිස විසින් ශ්‍රී ලංකාව සම්බන්ධයෙන් අමෙරිකාව ගෙන ඇති තීරණයට එරෙහිව කොන්සල් කාර්යාලයට පෙත්සමක් ද භාරදී තිබුණි. ශ්‍රී ලංකාවේ සිදුවු බව කියන යුධ අපරාධ සම්බන්ධයෙන් සිදුකෙරෙන විමර්ශනය පිළිබඳ අමෙරිකාව දරණ ස්ථාවරය වෙනස් කිරීම සඳහා දින 100ක කාලයක් ලබාදෙන බව අදාළ පෙත්සමේ සඳහන් කර ඇත.ඊයේ දිනයේ එම කාලය අවසන් වීම හේතුවෙන් මෙලෙස කොන්සල් කාර්යාලයට ඉදිරිපිට විරෝධතාවයේ නිරත වීමට ඔවුන් උත්සාහ දරා තිබේ.එහිදී එක් විරෝධතාකරුවෙකු පෙට්‍රල් රැගෙන කොන්සල් කාර්යාලයට ඇතුළුවීමට උත්සාහ දරා ඇති බව ද සඳහන්ය.ඒ අනුව නොසන්සුන්කාරී ලෙස හැසිරුණු පුද්ගලයින් පස් දෙනෙකු එරට පොලීසිය විසින් අත්අඩංගුවට ගෙන ඇත. ශ්‍රී ලංකාවේ සිදුවු බව කියන යුධ අපරාධ සම්බන්ධයෙන් ජාත්‍යන්තර පරීක්ෂණයක් අවශ්‍ය නොවන බවත්, දේශීය පරීක්ෂණයක් පැවැත්වීමට සහයෝගය ලබාදෙන බවත් අමෙරිකාව පසුගියදා ප්‍රකාශ කළේය.", "URL": "https://sinhala.adaderana.lk/news.php?nid=53692", "Category": null, "Parent URL": null}