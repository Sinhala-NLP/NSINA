{"Source": "Adaderana", "Timestamp": "April 8, 2014 12:04 pm", "Headline": "නෙදියවන් කණ්ඩායමේ දෙවෙනියා අත්අඩංගුවට ගනියි", "News Content": "කොටි සංවිධානයේ නෙදියවන් කණ්ඩායමේ දෙවැනියා ලෙස සැලකෙන කබිලන් හෙවත් නන්දගෝපන් නැමැත්තා අත්අඩංගුවට ගෙන තිබේ. මැලේසියාවේ සිට ලන්ඩනය බලා ගමන් කිරීමට සූදානමින් සිටියදී මීට මාස 6ට ඉහතදී මොහු ක්වාලාම්පූර් ගුවන්තොටුපළේදී එරට ගුවන්තොටුපළ බලධාරීන් විසින් අත්අඩංගුවට ගෙන එරට අධිකරණයට ඉදිරිපත් කර ඇත. ව්‍යාජ ගුවන් බලපත්‍රයකින් සංචාරය කිරීමට උත්සාහ කිරීම හේතුවෙන් හෙතෙම අත්අඩංගුවට ගෙන අධිකරණයට ඉදිරිපත් කරනු ලදුව එරට මාස 6 ක කාලයක් සිරගත කර සිටි බව පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි. අනතුරුව එරට අධිකරණ නියෝග පිට ශ්‍රී ලංකාවට පිටමං කිරීමෙන් පසු දැනට සති 3 ට ඉහතදී කටුනායක ජාත්‍යන්තර ගුවන්තොටුපළේදී මොහු අත්අඩංගුවට ගත් බව අජිත් රෝහණ මහතා සඳහන් කරයි. නන්දගෝපන් අග්නිදිග ආසියාව මූලික කරගෙන සිය කටයුතු මෙහෙයවා ඇති අතර නෙදියවන්ගේ කණ්ඩායමේ දෙවැන්නා ලෙස කටයුතු කර ඇත්තේද ඔහුය. කෙසේ වෙතත් මේවන විට කබිලන් ත්‍රස්ත විමර්ශන දෙපාර්තමේන්තුව බාරයේ සිටින බවත්, ඔහුගෙන් තවදුරටත් ප්‍රශ්න කරමින් සිටින බවත් පොලිස් මාධ්‍ය ප්‍රකාශකවරයා කියා සිටියේය.", "URL": "https://sinhala.adaderana.lk/news.php?nid=42386", "Category": null, "Parent URL": null}