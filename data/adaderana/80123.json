{"Source": "Adaderana", "Timestamp": "November 18, 2017 06:36 pm", "Headline": "ලක්ෂ 70ක් හොරා කා බැංකුවෙන් එලවපු කළමානාකාරිය ආයිත් ගන්න දේශපාලන ප්‍රබලයෙකුගෙන් බලපෑම් ", "News Content": "රුපියල් ලක්ෂ 70ක මූල්‍ය වංචාවක් සිදු කර සේවයෙන් පහ කරන ලද බැංකු කළමානාකාරියක් නැවත සේවයේ පිහිටුවීමට දේශපාලන බලපෑමක් එල්ලවෙමින් පවතින බවට වාර්ථා වේ.මූල්‍ය වංචා චෝදනා ඔප්පුවීම හේතුවෙන් මෙසේ සේවයෙන් පහ කර ඇත්තේ ලංකා පුත්‍ර සංවර්ධන බැංකුවේ කළමණාකාරියකි.මෙම තැනැත්තිය නැවත සේවයේ පිහිටුවන ලෙස දේශපාලන බලපෑම් එල්ල වෙමින් පවතිතැයි ලංකා පුත්‍ර සංවර්ධන බැංකුවේ සේවක සංගමය කියයි. ඇය නැවත සේවයේ පිහිටුවන්නැයි දක්වමින් මේ වන විටත් පාලනාධිකාරිය වෙත දේශපාලඥයන්ගෙන් ලිඛිත ඉල්ලීම් ලැබී ඇතැයි එම සේවක සංගමය පවසයි.මෙම නිලධාරිනිය රුපියල් ලක්ෂ 70ක මූල්‍ය වංචාවක් සිදු කළ බවට චෝදනා එල්ලවිම හේතුවෙන් පළමුව වැඩ තහනමට ලක්වූ අතර පසුව කළ විමර්ශනවලදී එම චෝදනා ඔප්පු වී ඇය සේවයෙන් නෙරපා හැර ඇත.මෙවැනි වංචනික තැනැත්තන් නැවත සේවයට ගනු ලැබීම යහපාලන ආණ්ඩුවට කැළලක් බව ජනාධිපති මෛත්‍රීපාල සිරිසේන මහතා වෙත එම සංගමයේ සභාපති ටී.ජී.ඩබ්ලිව්.ගුණවර්ධන මහතා විසින් ලිපියක් යැවූ බවත් තම සංගමය මේ පිළිබඳ අවධානයෙන් සිටින බවත් එම සේවක සංගමයේ ප්‍රකාශකයකු පැවැසීය.", "URL": "https://sinhala.adaderana.lk/news.php?nid=80123", "Category": null, "Parent URL": null}