{"Source": "Adaderana", "Timestamp": "July 19, 2018 04:41 pm", "Headline": "නියෝමාල් රංගජීව හා එමින් රන්ජන්ගේ ඇප ඉල්ලීම ඉවතට", "News Content": "2012 වසරේ වැලිකඩ බන්ධනාගාරය තුළ ඇතිවූ ගැටුම්වලින් සිරකරුවන් 27 දෙනෙකු මරණයට පත් වීමේ සිද්ධියට අදාළව සැකපිට රිමාන්ඩ් බාරයට පත් කර සිටින පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියොමාල් රංගජීව සහ බන්ධනාගාර කොමසාරිස් වරයෙකු වන එමිල් රන්ජන් ළමාහේවා විසින් ඉදිරිපත් කල ඇප ඉල්ලීම් කොළඹ මහාධිකරණය ප්‍රතික්ෂේප කළේය. ඇප ඉල්ලීම ප්‍රතික්ෂේප කරමින් කොළඹ මහාධිකරණ විනිසුරු චම්පා ජානකී රාජරත්න මහත්මිය සඳහන් කර සිටියේ මෙය භාරදූර පරීක්ෂණ කටයුත්තක් බවයි. විමර්ශන වලදී මෙම අපරාධය සම්බන්ධයෙන් විවිධ තොරතුරු හෙළිදරව් වෙමින් පැවතීම හේතුවෙන් එම අවස්ථාවේදී සැකකරුවන්ට ඇප නියම කලොත් ඉදිරි පරීක්ෂණවලට බාධා සිදුවිය හැකි බවයි විනිසුරුවරිය සඳහන් කර සිටියේය. ඒ අනුව සැකකරුවන්ගේ ඇප ඉල්ලීම ප්‍රතික්ෂේප කරන බවද විනිසුරුවරිය සඳහන් කර සිටියේය. සැකකරුවන් වෙනුවෙන් අධිකරණය හමුවේ කරුණු දැක්වූ ජනාධිපති නීතිඥ ශවීන්ද්‍ර ප්‍රනාන්දු මහතා කියා සිටියේ සිරකරුවන් ඝාතනයට මෙම සැකකරුවන් සම්බන්ධ බවට කිසිදු සාක්ෂියක් අනාවරණ වී නොමැති බව කියා සිටියේය. මෙම සැකකරුවන්ට ඇප ලබා දුන්නොත් කිසිදු මහජන කැලඹීමක් ඇති වීමටද හැකියාවක් නොමැති බව පෙන්වා දුන් ජනාධිපති නීතිඥවරයා මේ හේතුවෙන් සැකකරුට ඇප නියම කරන මෙන්ද අධිකරණයෙන් ඉල්ලීම් කළේය. නීතිපතිවරයා වෙනුවෙන් පෙනී සිටි නියෝජ්‍ය සොලිස්ටර් ජෙනරාල් මාධව තෙන්නකෝන් මහතා අධිකරණයට දන්වා සිටියේ එම සැකකරුවන් දෙදෙනා මිනීමැරිම ,මිනී මැරීමට කුමන්ත්‍රණය කිරීම සහ ඊට ආධාර අනුබල දීමට සම්බන්ධ බවට පරීක්ෂණවලදී තොරතුරු අනාවරණය වී ඇති බවයි. එම අවස්ථාවේදී සැකකරුවන්ට ඇප ලබා දුන හොත් ඉදිරි පරීක්ෂණවලට බාධා සිදුවීමට මෙන්ම සාක්ෂි වලට බලපෑම් එල්ල වීමටද ඉඩකඩ පවතින බව ජයේ නියෝජ්‍ය සොලිසිටර් ජනරාල්වරයා පෙන්වා දුන්නේය. සියලු කරුණු සලකා බැලූ විනිසුරුවන් පවා ජානකී රාජරත්න මහත්මිය පසුව මෙම තීන්දුව ප්‍රකාශයට පත් කළේය.", "URL": "https://sinhala.adaderana.lk/news.php?nid=92858", "Category": null, "Parent URL": null}