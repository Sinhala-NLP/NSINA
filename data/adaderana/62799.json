{"Source": "Adaderana", "Timestamp": "August 5, 2016 09:23 pm", "Headline": " පාලමක් නෑ - උදයට කබීර්ගෙන් පිළිතුරු", "News Content": "ඉන්දියාව හා ශ්‍රී ලංකාව යාකර පාලමක් ඉදිකිරීමක් සම්බන්ධයෙන් කිසිදු නිල සාකච්ඡාවක් සිදුකර නොමැති බව රාජ්‍ය ව්‍යවසාය සංවර්ධන අමාත්‍ය කබීර් හෂීම් මහතා පවසයි.අද කෑගල්ලේදී පැවැති ජනහමුවකින් පසු මාධ්‍යවේදීන් හමුවේ අමාත්‍යවරයා මේ බව කියා සිටියේය.රටේ ස්වෛරීත්වයට හානි වන කිසිවක් වත්මන් රජය සිදුනොකරන බවත් “මේ කොහෙදෝ නැට්ටක එල්ලිලා අපි නොකියපු දෙයක් අරගෙන මහා ලොකුවට පුම්බන්න බලන්නේ“ යැයි ඇමතිවරයා ඊට පිළිතුරු දුන්නේය.ශ්‍රී ලංකාව හා ඉන්දියාව අතර හනුමා පාලම හැදුවොත් එය පුපුරුවාහරින බවට ගම්මන්පිල මන්ත්‍රීවරයා ඊයේ පැවති මාධ්‍ය හමුවකදී පැවසූ අතර අද පැවැති මාධ්‍ය හමුවකදී රාජ්‍ය මුදල් අමාත්‍ය ලක්ෂ්මන් යාපා අබේවර්ධන මහතාගෙන් මාධ්‍යවේදීන් විමසූ අවස්ථාවේ ඔහු කියා සිටියේ එසේනම් එය ත්‍රස්තවාදී සංවිධානයක් විය යුතු බවයි.අමාත්‍ය කබීර් හෂීම් මහතා අද මාධ්‍යවේදීන් හමුවේ ඒ ගැන මෙසේ අදහස් පළ කළේය.“ජාත්‍යන්තර සමුළුවක ඉන්දියාවයි ලංකාවයි අතර පාලමක් සකස් කිරීම ගැන ඇහුවා. මම ඒ වෙලාවෙදි කියපු එකම දේ තමයි පහුගිය කාලේ ඉහලම මට්ටමේ ආණ්ඩු දෙක අතර මේ ගැන සාකච්ඡා ගොඩක් තිබුණා. ඒක වෙළඳාමට හොඳ දෙයක් වෙන්න පුළුවන් නමුත් ඒක දේශපාලන වශයෙන් ගන්න ඕන තීන්දුවක් කියලා.කිසිම තැනක අපේ රජය ඒ වගේ පාලමක් නිල වශයෙන් හදනවා කියලා සාකච්ඡාවේ යෙදිලා නැහැ. එහෙම කිවුවෙත් නැහැ. ඒ වගේ අපි කියන්නෙත් නැහැ. මේ පාලම් පුච්චන්න ඕනේ කියලා කියන අයට මම කියන්නේ මේ රටේ ස්වෛරීත්වයට හානියක් වෙන කිසිදෙයක් කරන්නෙත් නැහැ. මේ කොහෙදෝ නැට්ටක එල්ලිලා , අපි නොකියපු දෙයක් අරගෙන මහා ලොකුවට පුම්බන්න බලන්නේ. අපි අර ඒ කාලේ මෙහේ සිංහලෙන් කතාකරලා ජනතාවට බැන් කී මූන්ට ඉංග්‍රීසියෙන් වෙන එකක් කතාකරන විදිහට අපි කතාකරන්නේ නැහැ”.", "URL": "https://sinhala.adaderana.lk/news.php?nid=62799", "Category": null, "Parent URL": null}