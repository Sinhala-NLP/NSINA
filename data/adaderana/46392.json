{"Source": "Adaderana", "Timestamp": "September 29, 2014 09:37 am", "Headline": "රංගේ බණ්ඩාරගේ හෝටලයකට වෙඩි ප්‍රහාරයක් ", "News Content": "පාර්ලිමේන්තු මන්ත්‍රී පාලිත රංගේ බණ්ඩාර මහතාට අයත් කරුවලගස්වැව පිහිටි හෝටලයට කිසියම් පිරිසක් විසින් වෙඩි ප්‍රහාරයක් එල්ල කර ඇති බව කරුවලගස්වැව පොලීසිය පවසයි. අද(29) අලුයම 3.00 ට පමණ මෙම වෙඩි ප්‍රහාරය එල්ල වී ඇති බව අද දෙරණ වාර්තාකරු සඳහන් කළේය. වෙඩි තැබීම සදහා ටී.56 වර්ගයේ ගිනි අවියක් භාවිතා කරන්නට ඇති බවට විශ්වාස කළ හැකි බව පොලීසිය පැවසුවේය. හෝටලයට වෙඩි උණ්ඩ 24 ක් එල්ලවී ඇති බව දැනට කරණ ලද පරීක්ෂණ වලදී පොලීසිය විසින් අනාවරණය කරගෙන ඇත. වෙඩි තැබීම සිදු කරන ලද්දේ සුදු පැහැති ජීප් රථයකින් පැමිණි පිරිසක් බව සිද්ධිය ඇසින් දුටු අය පොලීසියට පවසා ඇති බව අද දෙරණ වාර්තාකරු සඳහන් කළේය. මෙම වෙඩි තැබීමෙන් කිසිවෙකුටත් හානි සිදුවී නැති අතර වෙඩි තැබීම කවුරුන් විසින් සිදු කලාද යන්න මෙතෙක් අනාවරණය වී නොමැත. කරුවලගස්වැව පොලීසිය ප්‍රාදේශීය ලේකම් කාර්යාලය සහ වයඹ - උතුරු මැද සිවිල් ආරක්ෂක බල සේනා මූලස්ථානයට ආසන්නයේ වෙඩි තැබීමට ලක්වූ රංගේ බණ්ඩාර මන්ත්‍රීවරයාට අයත් හෝටලය පිහිටා ඇත. කරුවලගස්වැව පොලීසිය වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=46392", "Category": null, "Parent URL": null}