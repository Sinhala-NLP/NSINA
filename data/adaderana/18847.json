{"Source": "Adaderana", "Timestamp": "September 20, 2011 11:34 am", "Headline": "පුංචි ඡන්දයට අදාළව සිද්ධීන් 37 ක්", "News Content": "ඉදිරි පළාත් පාලන මැතිවරණයට අදාළව සිද්ධීන් 37 ක් මේ වන විට වාර්තා වී ඇති බව පැෆ්රල් සංවිධානය පවසයි. ඒ අතර පහරදීමේ සිද්ධීන් 6 ක් සහ රාජ්‍ය දේපළ හා රාජ්‍ය බලය අයථා ලෙස පරිහරණය කිරීමේ සිද්ධීන් 11 ක් ද වන බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. සෙසු සිද්ධීන් සියල්ල නීති විරෝධී ප්‍රචාරක කටයුතුවලට අදාළව වාර්තා වී ඇති බව රෝහණ හෙට්ටිආරච්චි මහතා පෙන්වා දෙයි. ඒ අතර මැතිවරණයට අදාළ තාවකාලික හැඳුනුම්පත් ලබා ගැනීමේ අවසන් දිනය ඔක්තොම්බර් මස පළමු වැනිදා වන බවත් හැඳුනුම්පත් නොමැති ඡන්ද දායකයින් එම දිනට පෙර තාවකාලික හැඳුනුම්පතක් ලබාගැනීමට කටයුතු කරන ලෙසත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18847", "Category": null, "Parent URL": null}