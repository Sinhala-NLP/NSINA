{"Source": "Adaderana", "Timestamp": "April 2, 2014 12:55 pm", "Headline": "මරණයේ පලිය ගත්තාද?", "News Content": "වාහනයකට අලාභ හානි කර තිබූ අයුරු. ( ඡායා රූ - ජූඩ් සමන්ත) කීරියන්කල්ලිය - අඩිගම මාර්ගයේ ඉදිකිරීම් බාරව සිටින කොන්ත්‍රාත් සමාගමට අයත් බව කියන වාහන තුනකට කිසියම් පිරිසක් විසින් පහර දී අලාභ හානි කර ඇති බව පල්ලම පොලීසිය කියයි. (01) වැනිදා රාත්‍රීයේ කීරියන්කල්ලිය - ආඩිගම මාර්ගයේ දේවාලහන්දියේ පිහිටි වැඩ බිමට කඩා වැදී ඇති පිරිසක් මෙම පහර දීම සිදු කර ඇත. ඉකුත් 31 වැනිදා රාත්‍රීයේ මෙම මාර්ගයේ යතුරු පැදියකින් ගමන් කරමින් සිටි දෙනෙකු යතුරු පැදියද සමග අනතුරකට මුහුණ පා තිබේ. මාර්ගයේ බෝක්කුවක් ඉදිකිරීමට කැණීම් කර තිබූ ගැඹුරු වළකට වැටීමෙන් එම අනතුර සිදුවී තිබුණි. එහිදී එක් අයෙකු මුන්දලම දිසා රෝහලේදී මිය ගිය අතර අනෙක් අය තවමත් රෝහල් ගතව ප්‍රතිකාර ලබමින් සිටී. මාර්ගය ඉදිකිරීමේදී සිදු කරනු ලබන කැණීම් ඇති ස්ථාන වල අනතුරුදායක තත්ත්වය පෙන්නුම් කරන පුවරු අදාළ කොන්ත්‍රාත් ආයතනය විසින් ප්‍රදර්ශනය කර නැති බව ප්‍රදේශවාසීන් චෝදනා කරයි. නමුත් කොන්ත්‍රාත් ආයතනය සඳහන් කරන්නේ තමන් විසින් අනතුරුදායක තත්ත්වය පෙන්නුම් කිරීමට අවශ්‍ය පුවරු සහ සලකුණු සවි කර ඇතත් රාත්‍රී කාලයේදී ඇතැම් පිරිස් විසින් ඒවා වෙනස් කරන බැවින් මෙම අනතුරු සිදු වන බවකි. පසුගිය පෙබරවාරි මස 26 වැනි දිනද මෙම මාර්ගයේ ඉදිකරමින් තිබූ බෝක්කුවකට වැටීමෙන් යතුරු පැදිකරුවෙකු මිය ගියේය. එම සිද්ධිය සම්බන්ධයෙන් අදාළ කොන්ත්‍රාත් ආයතනයේ වැඩබිම් ඉංජිනේරුවරයාට එරෙහිව පුත්තලම දිසා අධිකරණයේ නඩු පැවරීමට පල්ලම පොලීසිය කටයුතු කර ඇත. තවදුරටත් මෙවන් අනතුරු සිදු නොවීමට අවශ්‍ය ආරක්ෂිත ක්‍රමවේදයන් භාවිතා කිරීම කඩිනමින් කළ යුතුව ඇති බව එම මාර්ගයේ පදිංචිකරුවෝ කියා සිටිති.", "URL": "https://sinhala.adaderana.lk/news.php?nid=42253", "Category": null, "Parent URL": null}