{"Source": "Adaderana", "Timestamp": "May 31, 2018 10:40 am", "Headline": "මහ පාන්දර ගෙට රිංගා මාස 8ක බිළිඳෙක් පැහැර ගෙන යයි-බිළිඳා සොයා පොලිස් කණ්ඩායම් කිහිපයක්", "News Content": "වවුනියාව, ගුඩ්ෂෙඩ් මාර්ගයේ පළමුවන හරස්වීදියේ නිවසක මාස අටක් වයසැති දරුවෙකු අද(31) අළුයම හය දෙනෙකුගෙන් යුත් කණ්ඩායමක් පැහැරගෙන ගොස් ඇති බව වවුනියාව පොලීසිය පවසයි. වවුනියාව පොලීසිය පැවසූවේ අළුයම වෑන් රථයකින් පැමිණි කණ්ඩායමක් බලහත්කාරයෙන් නිවසට කඩා වැදී අදාළ දරුවා පැහැරගෙන ගොස් ඇති බවට මූලික පරීක්ෂණ වලින් අනාවරණය වී ඇති බවයි. වෂුදරන් වානිෂන් නමැති දරුවෙකු එලෙස පැහැරගෙන ගොස් ඇති අතර, අළුයම වෑන් රථයකින් පැමිණි කණ්ඩායම නිවැසියන් බිය ගන්වා දරුවා පැහැරගෙන ගිය බව දරුවාගේ මව පැවැසීය. දරුවා‍ගේ මව පැවසූවේ දරුවාගේ පියා ලන්ඩනයේ පදිංචිව සිටින අතර,පියා හා තමා අතර කලෙක පටන් ආරවුලක් හටගෙන ඇති බවයි. අදාළ ආරවුල හේතුවෙන් දරුවාගේ පියා කණ්ඩායමක් යොදා දරුවා පැහැරගෙන යන්නට ඇති බව දරුවාගේ මව පවසයි. දරුවා පැහැරගෙන ගිය කණ්ඩායම අත්අඩංගුවට ගැනීමට කණ්ඩායම් කිහිපයක් යොදා පරීක්ෂණ මෙහෙයවන බවයි.", "URL": "https://sinhala.adaderana.lk/news.php?nid=90115", "Category": null, "Parent URL": null}