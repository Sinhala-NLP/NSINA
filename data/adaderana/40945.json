{"Source": "Adaderana", "Timestamp": "February 7, 2014 03:48 pm", "Headline": "උපුල්ගේ ආධාරකරුවන් සජිත්ගේ ආධාරකරුවන්ට ගහලාලු", "News Content": "නාමයෝජනා දීමෙන් අනතුරුව හම්බන්තොට දිස්ත්‍රීක් එජනිස අපේක්ෂක ඩී.වී‍. උපුල්ගේ ආධාරකරුවන් පිරිසක් විසින් හම්බන්තොට එ.ජා.ප. පාර්ලිමේන්තු මන්ත්‍රී සජිත් ප්‍රේමදාස මහතාගේ ආධාරකරුවන් දෙදෙනෙකුට පහර දීම නිසා මේවන විට ඔවුන් රෝහල් ගත කර ඇති බව කැෆේ සංවිධානය පවසයි. එම සංවිධානය විසින් ඒ පිළිබඳව නිකුත් කළ නිවේදනය පහත පරිදිය. බස්නාහිර සහ දකුණු පළාත් සභා මැතිවරණයේ ප්‍රථම බරපතළ ප්‍රචණ්ඩ ක්‍රියාව හම්බන්තොට දිස්ත්‍රික්කයෙන් වාර්තා විය. ඊයේ (6) නාමයෝජනා දීමෙන් අනතුරුව හම්බන්තොට දිස්ත්‍රික් එජනිස අපේක්ෂක ඩී.වී‍. උපුල්ගේ ආධාරකරුවන් පිරිසක් විසින් හම්බන්තොට එ.ජා.ප. පාර්ලිමේන්තු මන්ත්‍රී සජිත් ප්‍රේමදාස මහතාගේ සමීපතම ආධාරකරුවන් දෙදෙනෙකුට පහර දී ඇති අතර ඔවුන් දෙදෙනා මේ වන විට රෝහල් ගත කර තිබේ. මිද්දෙනිය කාරියමඩිත්ත දිසා රෝහල අසල ඩී.වී. උපුල් මහතාට අයත් පක්ෂ කාර්යාලයක් විවෘත කිරීමට සිදු කරන අතර මෙම පහරදීම සිදු කොට ඇත. එජාප හිතවතුන් වන පියසේන ඒකනායක සහ වී. කේ. ජගත් කුමාර යන අය මෙම ස්ථානයට පැමිණ ඇති අතර එහිදී එජනිස අපේක්ෂකයින් තමන්ට පහර දුන් බව කැෆේ සංවිධානය වෙත යොමු කළ පැමිණිල්ලේ දැක්වේ. පහර කෑමට ලක්වු වී. කේ. ජගත් කුමාර මේ වන විට කොළඹ ඇස් රෝහලේ ප්‍රතිකාර ලබන අතර පියසේන ඒකනායක ඇඹිලිපිටිය රෝහලට ඇතුළත් කර තිබේ.", "URL": "https://sinhala.adaderana.lk/news.php?nid=40945", "Category": null, "Parent URL": null}