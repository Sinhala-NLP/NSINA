{"Source": "Adaderana", "Timestamp": "May 11, 2012 08:46 am", "Headline": "සරසවි ආචාර්යවරුන්ගේ ප්‍රජාතන්ත්‍රවාදී අයිතීන් උල්ලංඝණය වෙනවා", "News Content": "විශ්ව විද්‍යාල ආචාර්යවරුන්ගේ ප්‍රජාතන්ත්‍රවාදී අයිතිවාසිකම් උල්ලංඝණය වෙමින් පවතින බව විශ්ව විද්‍යාල ආචාර්යවරුන්ගේ සමිති සම්මේලනය පවසයි. විශ්ව විද්‍යාල ආචාර්යවරුන්ට අදහස් ප්‍රකාශ කිරීමේ නිදහස පවා අහිමි වී ඇති බව එම සම්මේලනයේ මාධ්‍ය ප්‍රකාශක ආචාර්ය මහීම් මෙන්ඩිස් මහතා සඳහන් කළේය. කොළඹ විශ්ව විද්‍යාලයේ අභ්‍යන්තර ස්ථානයක ඊයේ(10) පස්වරුවේ විශ්ව විද්‍යාල ආචාර්යවරුන්ගේ සමිති සම්මේලනය මාධ්‍ය හමුවක් කැඳවා තිබුණි. එහෙත් එම මාධ්‍ය හමුවට සහභාගී වීම සඳහා මාධ්‍යවේදීන්ට විශ්ව විද්‍යාල භූමියට ඇතුල් වීමට අවසර හිමිවූයේ නැත. මේ අතර සෞන්දර්යය විශ්ව විද්‍යාලයට සිසුන් බඳවා ගැනීමේ දී ප්‍රායෝගික පරීක්ෂණය නොපැවැත්වීමට විරෝධය පළකරමින් සෞන්දර්යය කලා විශ්ව විද්‍යාලයේ සිසුන් උද්ඝෝෂණයක නිරතවිය. අදාළ ප්‍රායෝගික පරීක්ෂණය පැවැත්වීමට බලධාරීන් එකඟ වන තුරු අඛණ්ඩව අරගලවල නිරත වන බව උද්ඝෝෂණයේ නිරතවෙමින් ඔවුන් සඳහන් කළේය.", "URL": "https://sinhala.adaderana.lk/news.php?nid=24167", "Category": null, "Parent URL": null}