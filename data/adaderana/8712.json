{"Source": "Adaderana", "Timestamp": "May 30, 2010 05:02 pm", "Headline": "පනතේ දුර්වලතා හේතුවෙන් විදුලි බල මණ්ඩලයට පාඩුයි", "News Content": "විදුලි බල මණ්ඩලය යටතේ ඇති විශේෂ විමර්ශන අංශය ක්‍රියාත්මක වීමේ දුර්වලතා හේතුවෙන් එම මණ්ඩලයට දැඩි අලාභයක් සිදුව ඇති බව ලංකා විදුලි සේවක සංගමය පවසයි. එහි ප්‍රධාන‍ ලේකම් රන්ජන් ජයලාල් මහතා පෙන්වා දෙන්නේ 2009 වසරේ සම්මත කළ ලංකා විදුලි බල පනත හේතුවෙන් මෙම තත්ත්වය උදාවී ඇති බවයි. එම පනතට අනුව විදුලි මනු වංචාවලින් අයථා ලෙස විදුලිය පරිහරණය කිරීම් පිළිබඳ වැටලීම්වලට දින 3කට පෙර, අදාළ නිවෙස් හිමියාට දැන්විය යුතුයි. එසේම විදුලි රැහැන් මගින් අයථා ලෙස විදුලිය පරිහරණය කරන පුද්ගලයන් පිළිබඳ වැටලීම් සඳහා අධිකරණ නියෝගයක් ගත යුතු බවද රන්ජන් ජයලාල් මහතා පෙන්වාදෙයි. මේ හේතුවෙන් වංචාකරුවන් පිළිබඳ අනාවරණය කරගැනීම දුෂ්කර වී ඇති බව හෙතෙම පෙන්වාදෙයි. කෙසේවුවද අදාළ පනත සංශෝධනය සම්බන්ධයෙන් වත්මන් විදුලිබල අමාත්‍යවරයා වෙත ලිපියක් මගින් දන්වා ඇතැයි පැවසූ රන්ජන් ජයලාල් මහතා ඒ සම්බන්ධයෙන් අමාත්‍යවරයාගේ යහපත් ප්‍රතිචාරයන් පවතින බව ද සඳහන් කළේය.", "URL": "https://sinhala.adaderana.lk/news.php?nid=8712", "Category": null, "Parent URL": null}