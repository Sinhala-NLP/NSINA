{"Source": "Adaderana", "Timestamp": "April 27, 2012 05:08 pm", "Headline": "මෙරට ආගමික සහජීවනය ගැන ඉරානයේ දැඩි ප්‍රසාදය", "News Content": "ශ්‍රී ලංකාවේ ආගමික සහජීවනය පිළිබඳව තමා දැඩි ප්‍රසාදයට ලක්වූ බව ඉරාන ආධ්‍යාත්මික නායකතුමන්ගේ උපදේශක අයතුල්ලා ටෂ්කිරි මහතා පවසයි. ශ්‍රී ලංකාව තුළ දක්නට ලැබෙන ආගමික සහජීවනය, සංහිදියාව සහ සහෝදරත්වය පිළිබඳව ඉරානය දැඩි ප්‍රසාදයකින් පසුවන බව ඔහු සඳහන් කරයි. දිවයිනට පැමිණ සිටින අයතුල්ලා ටෂ්කිරි මහතා අද(27) පෙරවරුවේ අග්‍රාමාත්‍ය දි.මු.ජයරත්න මහතා හමුවු අවස්ථාවේ මේ බව සඳහන් කළේය. විශේෂයෙන් දඹුල්ල පුජා භූමි ප්‍රදේශයේ හටගෙන ඇති තත්ත්වය පිළිබඳව මෙහිදි අයතුල්ලා ටෂ්කිරි මහතා අදහස් පළකර සිටියේය. එම ගැටලුව විසඳීමට පරිණත දේශපාලනඥයෙකු ලෙස අග්‍රාමාත්‍ය දි.මු.ජයරත්න මහතා ගෙන යනු ලබන සාකච්ඡාමය ක්‍රියාමාර්ගය යහපත් බව ඔහු ප්‍රකාශ කළේය.", "URL": "https://sinhala.adaderana.lk/news.php?nid=23855", "Category": null, "Parent URL": null}