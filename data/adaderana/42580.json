{"Source": "Adaderana", "Timestamp": "April 16, 2014 03:21 pm", "Headline": "රූකා - ලේඛාට හිරිහැර කළවුන්ට ජනපති සමාවදීම හරිද?", "News Content": "රූකාන්ත චන්ද්‍රලේඛා යුවළට හිරිහැර කිරීමේ සිද්ධියට වරදකරුවන් වී සිරදඬුවම් නියම වූ හිටපු ජනපතිනියගේ ආරක්ෂක අංශයේ නිලධාරීන් ජනපති සමාව යටතේ අවුරුදු උදාවටත් කලින්ම ගෙදර යාමෙන් සමාජයට ලබාදෙන පණිවුඩය කුමක්දැයි එක්සත් ජාතික පක්ෂ පාර්ලිමේන්තු මන්ත්‍රී අජිත් පී. පෙරේරා මහතා ප්‍රශ්න කරයි. කොළඹදී අද (16) පෙවරුවේ පැවැති මාධ්‍ය හමුවකට සහභාගි වෙමින් මන්ත්‍රීවරයා කියා සිටියේ එම ගායක යුවළට හිරිහැර කර රුපියල් මිලියන ගණනක දේපළවලට හානි කළ බවට පානදුර මහාධිකරණයේදී වරදකරුවන් වූ පුද්ගලයින් අද වන විට කිසිදු ප්‍රශ්නයක් නැතිව නිදහසේ සිටින බවයි. වරදකරුවෙකුට සමාව දීම පිළිබඳ ආණ්ඩුක්‍රම ව්‍යවස්ථාවේ 34 වැනි වගන්තියට අනූව ජනාධිපතිවරයාට අවශ්‍ය නම් පූර්ණ නිදහසත්, කොන්දේසී සහිත නිදහසත් ලබාදිය හැකි නමුත් මෙම වරදකරුවන්ට පූර්ණ නිදහසක් ලබාදීම පිළිගත නොහැකි කරුණක් බව හෙතෙම පෙන්වාදෙයි. එකී ගායන යුවළට වූ හිරිහැර කිරීමේ සිද්ධිය ගැන වසර ගණනාවක් තිස්සේ නඩු කීමෙන් ඇති වූ ඵලය මෙයදැයි ප්‍රශ්න කරන මන්ත්‍රීවරයා, වරදකරුවන්ට ජනපති සමාව ලබාදීමෙන් මෙරට නීතිය පිළිබඳ ජනතාවට ලබාදෙන්නේ කවර පණිවිඩයක්දැයි විමසා සිටියේය. ඇමති මිල් රෝයි ප්‍රනාන්දු මහතාගේ අනියම් බිරිඳ හා ඇගේ සේවිකාව ඝාතනය කළ බවට මිනී මරුම් චෝදනා ලබා සිටි ඇමතිවරයාගේ සැබෑ බිරිඳ ද එසේම පුද්ගල ඝාතනයක් සම්බන්ධයෙන් චෝදනා ලබා සිටි සමන් දේවාලයේ හිටපු බස්නායක නිලමේවරයෙකුට ද ජනපති සමාව යටතේ නිදහස ලබා දී ඇතැයි අජිත් පී. පෙරේරා මහතා වැඩිදුරටත් පෙන්වාදුන්නේය. රූකාන්ත චන්ද්‍රලේඛා යුවළට හිරිහැර කිරීමේ චෝදනාවට වැරදිකරුවන් වී සිරගත ව සිටි හිටපු ජනපති‍නියගේ ආරක්ෂක අංශයේ නිලධාරීන් දස දෙනෙකුට ජනපති සමාව හිමිවූ අතර ඔවුන් පසුගිය 11 වෙනිදා බන්ධනාගාරවලින් පිටව යන ලදී. 2000 ජනවාරි 26 වැනිදා නීති විරෝධී ලෙස අයුතු ජනරාශියක සාමාජිකයන් වී පොදු අරමුණක් ඉටුකරගැනීම සඳහා රූකාන්ක ගුණතිලක සහ චන්ද්‍රලේඛා පෙරේරා ගායක යුවළ පදිංචිව සිටි මත්තේගොඩ නිවෙසට ආයුධ සන්නද්ධව කඩා වැදී ඔවුන්ට අඬතේට්ටම් කර රුපියල් එක්ලක්‍ෂ පනස් දහසක් වටිනා රන් ආභරණ සහ රුපියල් තිස්පන් ලක්‍ෂයක් වටිනා ජීප් රථයද පැහැරගෙන යෑම ඇතුළු අධි චෝදනා නවයක් යටතේ නීතිපතිවරයා විසින් මේ නඩුව පවරා තිබුණි. මේ නඩුවේ විත්තිකරුවන් ලෙස චන්ද්‍රිකා බණ්ඩාරනායක කුමාරතුංග මහත්මිය ජනාධිපති සමයේ ඇයගේ ආරක්‍ෂක අංශයේ සේවය කළ පොලිස් නිලධාරීන් වන ඊ.බී. මධුෂාන් කුමාර, සරත් කුමාර රූපසිංහ, ඩබ්ලිව්. බී. නිහාල් විජේසිංහ, ජේ. කරුණාසේන ජයලත්, පී.ජී. ලෙස්ලි ජයතිලක, ඩී.ඒ. අතුල සේනාරත්න, ආර්.පී.ඩී. සෝමරත්න, ආර්. ධර්මසිරි, බී.ඒ. උපාලි ආරියදාස නමැත්තන් නම් කර තිබිණ. රූකාන්ත චන්ද්‍රලේඛාට හිරිහැර කිරීමට මුල් වූ සිද්ධිය බව පැවසුණේ එවකට එක්සත් ජාතික පක්ෂ වේදිකාවක ඔවුන් ගී ගැයීමය.", "URL": "https://sinhala.adaderana.lk/news.php?nid=42580", "Category": null, "Parent URL": null}