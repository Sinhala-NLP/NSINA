{"Source": "Adaderana", "Timestamp": "July 22, 2012 12:40 pm", "Headline": "සෞඛ්‍ය සේවාවේ ගුණාත්මකබව නැංවීමට විද්වත් කමිටුවක්", "News Content": "සෞඛ්‍ය සේවාවේ ගුණාත්මක භාවය ඉහළ නැංවීම සඳහා විශ්ව විද්‍යාල වෛද්‍ය පීඨවල ආචාර්යවරු සහ මහාචාර්යවරුන්ගෙන් සමන්විත විද්වත් කමිටුවක් පත්කිරීමට සෞඛ්‍ය අමාත්‍යාංශය පියවර ගෙන තිබේ. සෞඛ්‍ය අමාත්‍ය මෛත්‍රීපාල සිරිසේන මහතා විසින් විද්වතුන්ගෙන් සමන්විත අනු කමිටු 07 ක් පත්කර ඇති බව සෞඛ්‍ය අමාත්‍යාංශය පවසයි. සෞඛ්‍ය ක්ෂේත්‍රයට අදාළව එක් එක් අංශයන්හි තවදුරටත් සිදුකළ යුතු සංවර්ධන කටයුතු මෙන්ම වැඩි අවධානයක් යොමුකළ යුතු අංශ සම්බන්ධයෙන් එම කමිටුවල අවධානය යොමුකරවීමට නියමිතය. නිදහස් සෞඛ්‍ය සේවාව ශක්තිමත් කිරීම සහ එහි ගුණාත්මක භාවය ඉහළ නැංවීම සඳහා විශ්ව විද්‍යාල වෛද්‍ය පීඨවල සහය ලබාගත යුතු බවට සෞඛ්‍ය අමාත්‍යවරයා ගෙන ඇති තීරණය හේතුවෙන් මෙවැනි කමිටු පත්කිරීමට පියවර ගෙන තිබේ.", "URL": "https://sinhala.adaderana.lk/news.php?nid=25964", "Category": null, "Parent URL": null}