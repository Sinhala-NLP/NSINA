{"Source": "Adaderana", "Timestamp": "September 6, 2013 07:14 am", "Headline": "රිය අනතුරකින් අයෙක් මරුට - 15 ට තුවාලයි", "News Content": "ඒ - 09 මාර්ගයේ අලිමංකඩ ප්‍රදේශයේදී සිදුවූ රිය අනතුරකින් එක් පුද්ගලයෙකු ජීවිතක්ෂයට පත්වී තවත් 15 දෙනකු තුවාල ලබා තිබේ. වව්නියාව සිට යාපනය බලා ධාවනය වූ පුද්ගලික බස් රථයක්, ඒ දෙසටම ගමන් ගත් හමුදා ට්‍රැක්ටරයක් සහ වව්නියාව සිට යාපනය දෙසට ධාවනය වෙමින් පැවති බස් රථයක් එකිනෙක ගැටීමෙන් මෙම අනතුර සිදුව ඇති බව පොලීසිය පවසයි. ඊයේ රාත්‍රීයේ සිදුව ඇති මෙම අනතුරෙන් ජීවිතක්ෂයට පත්ව ඇත්තේ හමුදාවට අයත් ට්‍රැක්ටරයේ රියදුරු බවත්, ඔහු පුනරීන් යුද හමුදා කඳවුරට අනුයුක්තව සේවය කරන අයෙකු බවත් පොලීසිය කියා සිටියි. අනතුරෙන් තුවාල ලැබූ සෙසු පිරිස කිලිනොච්චි රෝහලට ඇතුළත් කර ඇති අතර සිද්ධිය සම්බන්ධයෙන් පරීක්ෂණ පැවැත්වීම සඳහා පුද්ගලික බස් රථයේ රියදුරු අත්අඩංගුවට ගෙන තිබේ. කිලිනොච්චිය පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=37175", "Category": null, "Parent URL": null}