{"Source": "Adaderana", "Timestamp": "February 24, 2019 09:02 pm", "Headline": "ලංකාවේ විශාලම හෙරොයින් තොගය කොටුකර ගත් හැටි", "News Content": "පොලිස් මත්ද්‍රව්‍ය නාශක කාර්යාංශය හා පොලිස් විශේෂ කාර්ය බලකාය එක්ව කොල්ලුපිටිය ප්‍රදේශයේ රථගාලකදී කිලෝග්‍රෑම් 294 ක් වූ මේ මත්කුඩු තොගය සොයා ගත් අතර සැකකරුවන් දෙදෙනෙකුද අත්අඩංගුවට ගැනුණි. ගෙවුණු වසර කිහිපයේදීම පොලිසිය මත්කුඩු වැටලීමේ මෙහෙයුම් පුළුල් වශයෙන් සිදු කළ අතර 2017 වසරේදී මෙරට ඉතිහාසයේ වැඩිම හෙරොයින් මත්කුඩු තොගය වන කිලෝග්‍රෑම් 211 ක් හලාවත ප්‍රදේශයෙන් සොයාගැනුණි. ඒ වසරේ සොයාගැනුණු මුළු මත්කුඩු ප්‍රමාණය වුණෙත් කිලෝග්‍රෑම් 314කි. මේ වාර්තා අලුත් කරමින් 2018 වසරේදී හෙරොයින් මත්කුඩු කිලෝග්‍රෑම් 732 ක් සොයාගැනුණු අතර ඉතිහාසයේ වැඩිම මත්කුඩු තොගය ලෙස එහිදී කිලෝග්‍රෑම් 278ක මත්කුඩු අත්තිඩිය ප්‍රදේශයෙන් හමුවුණි. කෙසේවෙතත් මෙරට වැඩිම මත්කුඩු තොගයේ එම වාර්තාවත් බිඳදමමින් හෙරොයින් මත්කුඩු කිලෝග්‍රෑම් 294 ක තොගයක් ඊයේ සොයාගනු ලැබුවේ කොල්ලුපිටිය ප්‍රදේශයෙන්ය. පොලිස් මත්ද්‍රව්‍ය කාර්යාංශයට ලද තොරතුරක් මත පොලිස් විශේෂ කාර්ය බලකාය ද එක්ව අදාළ වැටලීම සිදු කර තිබුණේ ඊයේ පස්වරුවේ කොල්ලුපිටිය ප්‍රදේශයේ සුපිරි වෙළෙඳ සංකීර්ණයක රථවාහන අංගනයකදීය. එම ස්ථානයට වෑන් රථ 02 කින් පැමිණි පුද්ගලයින් දෙදෙනෙකු මෙහිදී පරීක්ෂාවට ලක් කෙරුණු අතර ජාවාරම් කටයුතු සඳහා ගමන් මලු තුළ බහා රැගෙන ආ මත්කුඩු තොග රථ දෙකෙහිම තිබියදී පොලිස් භාරයට ගැනුණි. එක් වෑන් රථයක මත්කුඩු සහිත ගමන් මලු 05 ක් ද අනෙක් රථයේත් එලෙසම ගමන් මලු 05 ක් ද වශයෙන් මලු 10 ක එම හෙරොයින් අසුරා තිබුණි. එක් රථයක තිබී හෙරොයින් කිලෝග්‍රෑම් 163යි ග්‍රෑම් 356 ක ප්‍රමාණයක් ද අනෙක් වෑන් රථයේ තිබී හෙරොයින් කිලෝග්‍රෑම් 131 යි ග්‍රෑම් 134 ක ප්‍රමාණයක් ද සොයාගෙන තිබෙන අතර ඒ අනුව පොලිස් භාරයට ගැනුණු සමස්ත හෙරොයින් තොගයේ ප්‍රමාණය කිලෝග්‍රෑම් 294යි ග්‍රෑම් 490කි. මෙම හෙරොයින් තොගයද සමග අදාළ වෑන් රථ 02 සහ ඒවා පදවාගෙන පැමිණි පුද්ගලයින් දෙදෙනා ද අත්අඩංගුවට ගැනුණි. 43 හැවිරිදි මොහොමඩ් බසීර් මොහොමඩ් අජ්මීර් සහ 32 හැවිරිදි මොහොමඩ් රිලා අහමඩ් රුස්වි නම් වන ඔවුන් දෙදෙනාම පානදුර කෙසෙල්වත්ත ප්‍රදේශයේ පදිංචිකරුවන්ය. එම සැකකරුවන් අද කොටුව වැඩබලන මහේස්ත්‍රාත් ලෝචනා අබේවික්‍රම මහත්මිය හමුවට ඉදිරිපත් කිරීමෙන් අනතුරුව දින 07 ක රැඳවුම් නියෝග මත එළඹෙන මාර්තු 01 වනදා තෙක් රඳවාගෙන ප්‍රශ්න කිරීමට පොලිස් මත්ද්‍රව්‍ය නාශක කාර්යාංශය අවසර ලබාගත්තේය. අත්අඩංගුවට ගෙන තිබෙන මෙම හෙරොයින් තොගය යොදා ගනිමින් මත්ද්‍රව්‍ය ජාවාරම ක්‍රියාත්මක කිරීමට සැලසුම් සකස් කර තිබෙන්නේ මෙරටින් පලා ගොස් ඩුබායි හි වෙසෙන ප්‍රධාන පෙළේ මත්ද්‍රව්‍ය ජාවාරම්කරුවෙකු විසින් බවට දැනට කරුණු අනාවරණ වී තිබේ. මේ අතර ජනාධිපති මෛත්‍රීපාල සිරිසේන මහතා අද සිය ට්විටර් ගිණුමේ සටහනක් තබමින් මෙම මත්ද්‍රව්‍ය වැටලීමට සම්බන්ධ වූ පොලිස් මත්ද්‍රව්‍ය නාශක කාර්යාංශයට හා පොලිස් විශේෂ කාර්ය බලකායට තම ගෞරවය හා ප්‍රශංසාව පළ කළේය. එමෙන්ම ජනාධිපතිවරයා අද දහවල් පොලිස් මත්ද්‍රව්‍ය නාශක කාර්යාංශය වෙත පැමිණ එම වැටලූ මත්ද්‍රව්‍ය තොගය නිරීක්ෂණය කළේය. මෙම අවස්ථාවට පොලිස් විශේෂ කාර්ය බලකායේ අණදෙන නිලධාරී ජ්‍යෙෂ්ඨ නියෝජ්‍ය පොලිස්පති එම්.ආර්.ලතීෆ්,පොලිස් මත්ද්‍රව්‍ය කාර්යාංශයේ අධ්‍යක්ෂ ජ්‍යෙෂ්ඨ පොලිස් අධිකාරී ටී.ඒ.සී.ධනපාල යන මහත්වරුන් ද එක්ව සිටියාය.", "URL": "https://sinhala.adaderana.lk/news.php?nid=104959", "Category": null, "Parent URL": null}