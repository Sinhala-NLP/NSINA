{"Source": "Adaderana", "Timestamp": "March 23, 2012 04:24 pm", "Headline": "ජිනීවා ප්‍රතිඵලය කෙසේවුවත් රට නැවත ත්‍රස්තවාදය කරා යාමට ඉඩක් නෑ", "News Content": "ජිනීවාහි එක්සත් ජාතීන්ගේ මානව හිමිකම් කවුන්සිලයේ ප්‍රතිඵලය කෙසේවුවද ශ්‍රී ලංකාව නැවත ත්‍රස්තවාදය කරා ගමන්කිරීමට ඉඩ නොතැබීම පැහැදිලි කරුණක් බව වැඩබලන විදේශ කටයුතු අමාත්‍ය ඩිව් ගුණසේකර මහතා පවසයි. අද(23) පාර්ලිමේන්තුවේ දී වි‍ශේෂ ප්‍රකාශයක් සිදුකරමින් වැඩබලන විදේශ අමාත්‍යවරයා මේ බව සඳහන් කර තිබේ. සමස්ත රටටම හානිදායක වූ කුරිරු ත්‍රස්තවාදී යුගය නිසා රටේ ස්වභාවික ශක්තීන්වල උපරිම ඵල නෙලාගත නොහැකි වූ බව අමාත්‍යවරයා එහිදී පෙන්වාදුන්නේය. විශේෂයෙන් එම කුරිරු ත්‍රස්තවාදය නිසා රටේ මානව සම්පත් උපරිම දායකත්වය ලබාගත නොහැකි වූ බව ඔහු සඳහන් කළේය. ත්‍රස්තවාදය පරාජයට පත්කිරීම හරහා මෙලොව ජීවත්වන ඕනෑම පුද්ගලයෙකුගේ මූලිකම මානව අයිතිය වන ජීවත්වීමේ අයිතිය ආරක්ෂා කර ඇති බව ද ඩිව් ගුණසේකර මහතා කියා සිටියේය. මෙරට ජනතාව ජාති, ආගම් භේදයකින් තොරව එක්සත් ජාතීන්ගේ මානව හිමිකම් කවුන්සිලයේ අනවශ්‍ය මැදිහත්වීම්වලට විරෝධය පළකිරීම තුළින් ප්‍රජාතන්ත්‍රවාදීව තේරීපත්වූ රජය හා රට වෙනුවෙන් නැගී සිටින බව ප්‍රමාණවත් ලෙස ප්‍රදර්ශනය කළ බව ද අමාත්‍යවරයා අවධාරණය කර සිටියේය.", "URL": "https://sinhala.adaderana.lk/news.php?nid=23009", "Category": null, "Parent URL": null}