{"Source": "Adaderana", "Timestamp": "July 31, 2013 11:45 am", "Headline": "ඔක්ටේන් 95 ප්‍රමිතියෙන් තොරයි - ඔක්ටේන් 90 ප්‍රමිතියෙන් යුක්තයි", "News Content": "මෙරටට ආනයනය කරන ලද ඔක්ටේන් 95 වර්ගයේ ඉන්ධන මෙට්‍රික්ටොන් 5000 ක් ප්‍රතික්ෂේප කළ බව ඛණිජ තෙල් අමාත්‍ය අනුර ප්‍රියදර්ශන යාපා මහතා පවසයි. අදාළ ඉන්ධන තොගය ප්‍රමිතියෙන් තොර බවට තහවුරු වීම හේතුවෙන් මෙම පියවර ගත් බව අද(31) පෙරවරුවේ පැවති මාධ්‍ය හමුවකට එක්වෙමින් අමාත්‍යවරයා සඳහන් කළේය. කෙසේ වෙතත් අදාළ ඉන්ධන තොගය සමඟ ආනයනය කළ ඔක්ටේන් 90 වර්ගයේ පෙට්‍රල් මෙට්‍රික්ටොන් 20,000ක් නියමිත ප්‍රමිතියෙන් යුතු බවට සිදුකළ පරීක්ෂණයෙන් තහවුරුවීම හේතුවෙන් එම ඉන්ධන තොගය භාරගැනීමට තීරණය කළ බව ඔහු පැවසීය. ප්‍රතික්ෂේප කරන ලද ඉන්ධන තොගය වෙනුවට නැවත ඉන්ධන තොගයක් ගෙන්වන ලෙස පෙට්‍රො සමාගම වෙත දැනුම් දී ඇති බව අනුර ප්‍රියදර්ශන මහතා ‍එම අවස්ථාවේදී කියා සිටියේය. පසුගිය දිනයේදී පෙට්‍රො චයිනා නැමැති සමාගම විසින් ආනයනය කරන ලද ඉන්ධන තොගයක් ප්‍රමිතියෙන් තොර බවට මතුවූ සැකය හේතුවෙන් එම තෙල් තොගය පරීක්ෂාවට ලක් කරන ලදී. පෙට්‍රො චයිනා සමාගම අතර පැවැත්වෙන ගිවිසුම දීර්ඝ කාලීන ගිවිසුමක් වන අතර එය මේ වන විට අවසාන වීමේ කාල පරිච්ඡේදය දක්වා පැමිණි ඇති බවද හෙතෙම වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=36254", "Category": null, "Parent URL": null}