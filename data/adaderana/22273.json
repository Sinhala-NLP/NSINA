{"Source": "Adaderana", "Timestamp": "February 21, 2012 11:00 am", "Headline": "රවී ඇතුළු තිදෙනෙකුට එරෙහි නඩුව මැයි 10 විභාගයට ගැනෙයි", "News Content": "අමෙරිකාවේ සිර දඬුවම් නියම වී සිටින කෝටිපති ව්‍යාපාරික රාජ් රාජරත්නම් විසින් එවන ලද මුදල් ශ්‍රී ලංකා මහ බැංකුවට නොදන්වා පෞද්ගලික බැංකුවක තැන්පත් කිරීමේ චෝදනාව මත එක්සත් ජාතික පක්ෂයේ රවී කරුණානායක මන්ත්‍රීවරයා ඇතුළු විත්තිකරුවන් තිදෙනෙකුට එරෙහිව පවරා ඇති නඩුව මැයි මස 10 වන දින විභාග කිරීමට කොළඹ මහාධිකරණය අද(21) තීන්දු කර තිබේ. අදාළ නඩුව අද කැඳවූ අවස්ථාවේ දී රවී කරුණානායක මහතා ඇතුළු විත්තිකරුවන් තිදෙනා අධිකරණය හමුවෙහි පෙනී සිටියහ. මෙම නඩුව විභාග කිරීම සඳහා දිනයක් නියම කරන ලෙස මෙහිදී රජයේ නීතිඥවරයා අධිකරණයෙන් ඉල්ලා සිටියේය. මේ අනුව අදාළ නඩුව මැයි මස 10 වන දින විභාග කිරීමට නියම කළ කොළඹ මහාධිකරණ විනිසුරු සුනිල් රාජපක්ෂ මහතා, එදිනට සාක්ෂිකරුවන්ට අධීකරණය හමුවෙහි පෙනී සිටින මෙන් ද නියෝගයක් නිකුත් කළේය. අමෙරිකාවේ පදිංචිව සිටින රාජ් රාජරත්නම් නැමති ව්‍යාපාරිකයා විසින් එවන ලද අමෙරිකානු ඩොලර් මිලියනයකට අධික මුදලක් ශ්‍රී ලංකා මහ බැංකුවට නොදන්වා පෞද්ගලික බැංකුවක තැන්පත් කිරීමේ චෝදනාව මත විනිමය නීති රෙගුලාසි යටතේ නීතිපතිවරයා විසින් මෙම නඩුව පවරා තිබේ.", "URL": "https://sinhala.adaderana.lk/news.php?nid=22273", "Category": null, "Parent URL": null}