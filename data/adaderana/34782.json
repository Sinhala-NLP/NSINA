{"Source": "Adaderana", "Timestamp": "June 10, 2013 06:53 am", "Headline": "දිය නාන්න ගිය දරුවා අතුරුදහන් ", "News Content": "මාරවිල ශ්‍රී කුරුස දේවස්ථානය අසල මුහුදේ දිය නෑමට ගිය කුඩා දරුවෙකු මුහුදේ ගිළී අතුරුදහන්වී ඇති බව මාරවිල පොලීසිය පවසයි. අතුරුදහන්වී ඇත්තේ කොස්වත්ත පොලිස් වසමේ පොතුවනවන පාර,කහටවිල පදිංචිව සිටි හෙට්ටිආරච්චිලාගේ ඉසංක සුරේෂ්(15) නම් වු කුඩා දරුවෙකි. ඊයේ සවස 4.15 ට පමණ මෙම අනතුර සිදුවී ඇත. මුහුදේ ගිළී අතුරුදහන්වී ඇති දරුවාගේ මව රැකියාවක් සඳහා විදේශ ගතවී සිටින අතර පාසල් නොයන මෙම දරුවා තම පියාගේ මවගේ භාරයේ සිට ඇති බව අද දෙරණ වාර්තාකරු පවසයි. වැඩිහිටියන් කිසිවෙකුටත් නොදන්වා තවත් පිරිමි දරුවන් කීප දෙනෙකු සමග මෙම දරුවා 09 වැනිදා සවස මාරවිල ප්‍රදේශයට පැමිණ ඇත. තරුණ පිරිමි දරුවන් කීප දෙනෙකුම මුහුදේ රළු බව නොතකා එහි දිය නාමින් සිටි විට එහි සිටි වැඩිහිටියෙකු ඔවුන්ට අවවාද කර ඇතත් කිසිදු අවවාදයක් පිළිගෙන නැති තරුණයින් මුහුදේ දිය නාමින් සිට ඇති බවත්, එක් වරම මෙම දරුවා මුහුදේ අතුරුදහන්වී ඇති බවත් සඳහන්ය. එසේම මුහුදේ පැවති රළු බව හේතුවෙන් ඔහුගේ දිවි ගලවා ගැනීමට යාමට කිසිවෙකුත් ඉදිරිපත්වී නැති බවත් , අද (10) අලුයම වන තුරුත් අතුරුදහන්වු දරුවාගේ මළ සිරුර හමුවී නැති බවත් මාරවිල පොලීසිය කියයි.", "URL": "https://sinhala.adaderana.lk/news.php?nid=34782", "Category": null, "Parent URL": null}