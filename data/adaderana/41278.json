{"Source": "Adaderana", "Timestamp": "February 21, 2014 03:21 pm", "Headline": "කොරියානු දෙවන කඩඉම අන්තර්ජාලයෙන් ", "News Content": "දකුණු කොරියාවේ රැකියාවල නිරතව සිට මෙරටට පැමිණ නැවත එම රැකියා සඳහා පිටත්ව යන ශ්‍රමිකයින් භාෂා හැකියාව සහ දැනුම පරීක්ෂා කිරීම සඳහා අන්තර්ජාලය ඔස්සේ විභාගයකට පෙනී සිටිය යුතු බව ශ්‍රී ලංකා විදේශ සේවා නියුක්ති කාර්යාංශය පවසයි. මෙලෙස දෙවන වර රැකියා සඳහා පිටත්ව යන ශ්‍රමිකයින් සඳහා මීට පෙර ලිඛිත විභාගයක් පැවැත්වුණි. මෙම වර්ෂයේ සිට එය අන්තර්ජාලය ඔස්සේ සිදුකිරීමට සැලසුම් කර ඇති බව විදේශ සේවා නියුක්ති කාර්යාංශයේ සභාපති අමල් සේනාලංකාධිකාර මහතා සඳහන් කළේය. කොරියානු ජනරජයේ මානව සම්පත් සේවය මගින් ප්‍රථම වරට ලංකාවේ පිහිටුවනු ලැබු කොරියානු භාෂා විභාග මධ්‍යස්ථානය විවෘත කිරීමේ අවස්ථාවට එක්වෙමින් විදේශ සේවා නියුක්ති කාර්යාංශයේ සභාපති අමල් සේනාලංකාධිකාර මහතා මේ බව පැවසීය. පන්නිපිටිය, බොරැල්ල පාරේ පිහිටි මෙම මධ්‍යස්ථානය සඳහා කොරියානු රජය අමෙරිකානු ඩොලර් ලක්ෂ 2ක මුදලක් වැය කර තිබේ. මධ්‍යස්ථානය විවෘත කිරීමේ අවස්ථාවට එක්වෙමින් තවදුරටත් අදහස් දැක්වු අමල් සේනාලංකාධිකාර මහතා සඳහන් කළේ ඉදිරියේ දී සියලු කොරියානු භාෂා විභාග පරිගණක තාක්ෂණය යොදාගෙන පැවැත්වීමට පියවර ගන්නා බවයි. කොරියානු රැකියා ගිවිසුම් ශ්‍රී ලංකාවට අඛණ්ඩව ලැබෙමින් පවතින බවත් මේ වන විට ශ්‍රී ලාංකික ශ්‍රමිකයින් 26,000ත් 27,000ත් අතර පිරිසක් දකුණු කොරියාවේ සේවය කරන බවත් ඔහු සඳහන් කළේය.", "URL": "https://sinhala.adaderana.lk/news.php?nid=41278", "Category": null, "Parent URL": null}