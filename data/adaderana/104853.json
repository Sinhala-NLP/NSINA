{"Source": "Adaderana", "Timestamp": "February 22, 2019 09:26 pm", "Headline": "ජීවිතයක් අහිමි කළ පුද්ගලයෙකුට වසර 7ක සිරදඬුවමක්", "News Content": "බදුල්ල නෙලුව වත්තේ මිනීමැරුම් නඩුවේ පළමු විත්තිකරු වෙනත් මිනීමැරුම් චෝදනාවට වැරැදිකරු බව තීරණය කළ ඌව පළාත් බද බදුල්ල මහාධිකරණ විනිසුරු තුසිත දේවප්‍රිය ගුණසේකර මහතා අද (21)ඔහුට වසර 7ක බරපතළ වැඩ සහිත සිරදඩුවම් නියම කර තිබේ. ඊට අමතරව රුපියල් පන්දහසක දඩයක්ද නියම කළ බව අද දෙරණ වාර්තාකරු පවසයි. බදුල්ල නෙලුව වත්තේ එන්සල්බැද්ද කොටසේදී 2006 ඔක්තෝම්බර් මස 21 වනදා (තෛපොංගල් උත්සව දිනයේ ) දී මනියන් ආරියචන්ද්‍රන් නැමත්තා ඝාතනය කිරිම සම්බන්ධයෙන් බදුල්ල මහාධිකරණයේදී මෙම නඩුව ඊයේ(21) විභාග විය. විත්තිකරුවන් 6 දෙනෙකුට විරුද්ධව මෙම නඩුව පවරා තිබූ නමුත් සෙසු විත්තිකරුවන් 5 දෙනා නිදොස් කොට නිදහස් කිරීමටද මහාධිකරණ විනිසුරුවරයා නියෝග කළේය. 1 වන විත්තිකරුගේ සහෝදරයන් කීපදෙනෙක් සමඟ මරණකරු බහින් බස් වී ගැටුමක් ඇතිකර ගත් අවස්ථාවේ 1වන විත්තිකරු පොල්ලිකින් මරණකරුගේ හිසට පරදී ඇති බව නඩු විභාගයේදි සාක්කිවලින් අනාවරණය විය. රජයේ අධිනීතිඥ ඔස්ටින් පෙරේරා මහතා මෙම නඩුවේ පැමිණිල්ල මෙහෙයවිය.", "URL": "https://sinhala.adaderana.lk/news.php?nid=104853", "Category": null, "Parent URL": null}