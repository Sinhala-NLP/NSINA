{"Source": "Adaderana", "Timestamp": "April 3, 2019 05:23 pm", "Headline": "විදුලිය අර්බුදයක් නොවෙයි ජාවාරමක්-හඳුන්නෙත්ති", "News Content": "විදුලිය අර්බුදයක් නොව එය ජාවාරමක් බවත් ජනාධිපතිවරයාත් ආණ්ඩුවත් ජනතාවට ඒ සම්බන්ධයෙන් බොරු කියමින් සිටින බව ජනතා විමුක්ති පෙරමුණ පවයි. අද (03) පෙරවරුවේ පැවති මාධ්‍යහමුවක් අමතමින් එම පක්ෂයේ පාර්ලිමේන්තු මන්ත්‍රී සුනිල් හදුන්නෙත්ති මහතා මේ බව ප්‍රකාශ කළේය. 2019 පමණක් නොව 2020 සිට 22දක්වා මේ විදුලි අර්බුදයට මුහුණ දීමට රටට සිදු වෙන බව ඒ මහතා ප්‍රකාශ කළේය. විදුලි අර්බුදය හේතුවෙන් වර්තමානයේ මුළු රටම අස්ථාවර වී ඇති බවද මන්ත්‍රීවරයා පවසයි. මෙවැනි විශාල බලපෑමක් ආර්ථිකයට එල්ල වී තිබියදීත් විදුලි කප්පාදුව සම්බන්ධයෙන් ආණ්ඩුව ගන්නා ක‍්‍රීයාමාර්ගන් මොනවාද යන්න ගැටළු සහගත බවද ඒ මහතා පැවසීය. එහිදි වැඩිදුරටත් අදහස් දැක්වු මන්ත්‍රීවරයා මෙසේ කියා සිටියේය. \" ආණ්ඩුවත් විදුලිබල මණ්ඩලයත් ජනතාවට ඉදිරිපත් කරන්නේ ඉතාම සරල තර්කයක්. එනම් ජල හිගකම නිසා විදුලි කප්පාදුව කරන බවයි. සාමාන්‍ය ජනතාවත් හිතනවා ආණ්ඩුව කියන්නේ ඇත්ත කියලා නමුත් ඇත්ත ඒක නෙමෙයි. මේ වන විටත් මහජන උපයෝගිතා කොමිසම විදුලි බලමණ්ඩලයට එරහිව අධිකරණයට ගොස් තිබෙනවා. ඒ අනුව ලබන 9වනදා විදුලිබල මණ්ඩලය අධිකරණයට කැඳවා තිබෙනවා. ජලය හිඟය නිසා විදුලිය කප්පාදුවක් සිදුවෙනවානම් විදුලි බල මණ්ඩලය අධිකරනයට කැදවන්නේ නැහැ. අපි මහජන උපයෝගිතා කොමිසමට ස්තූතිවන්ත වෙනවා තමන්ගේ බලතල පාවිච්චි කරලා මහජනතාව වෙනුවෙන් එවැනි අධිකරණ කි‍්‍රයාමර්ගයක් ගැනීම සම්බන්ධයෙන්. රටට අවශ්‍ය විදුලි බල ප‍්‍රමාණය නිපදවා ගැනීමට ජනන සැලැස්මක් සකස් කරගත යුතුව තිබෙනවා. ඒ අනුව 2018-2037 කාලයට ජනන සැලැස්මක් තිබෙනවා. එම ජනන සැලැස්ම මහජන උපයොගිතා කොමිසම විසින් නිර්දේශකොට තිබෙන අතර එයට අනුව විදුලිබල මණ්ඩලය කටයුතු කළ යුතුයි. එම සැලැස්මට අනුව තමයි විදුලි බල මණ්ඩලය රටට අවශ්‍ය විදුලි බලය සපුරාගත යුත්තේ. එසේ නොමැතිව තමන්ට හිතෙන හිතෙන විදිහට හදිසි මිලදීගැනීම් කිරීමට විදුලි බලමණ්ඩලයට කිසිදු හැකියාවක් නෑ.“", "URL": "https://sinhala.adaderana.lk/news.php?nid=107315", "Category": null, "Parent URL": null}