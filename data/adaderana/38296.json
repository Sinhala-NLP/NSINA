{"Source": "Adaderana", "Timestamp": "October 22, 2013 08:00 am", "Headline": "2014 ඡන්දය විමසීමට 2013 ඡන්ද හිමි නාම ලේඛනය භාවිතා කරනවා ", "News Content": "2014 වසරේ දී යම් කිසි ඡන්ද විමසීමක් පැවැත්වෙන්නේ නම් ඒ සඳහා 2013 වර්ෂයේ ඡන්ද හිමි නාමලේඛනය භාවිත කරන බව මැතිවරණ කොමසාරිස් මහින්ද දේශප්‍රිය මහතා පවසයි. නිවේදනයක් නිකුත් කරමින් ඔහු පෙන්වා දෙන්නේ 2013 වර්ෂය සඳහා ඡන්ද හිමි නාමලේඛනය දෙසැම්බර් මස 31 වන දින සහතික කිරීමට නියමිත බවයි. අදාළ ඡන්ද හිමි නාමලේඛනය සකස් කිරීමේ ක්‍රියාවලියේ අවසන් අදියර මේ වන විට ක්‍රියාත්මක වෙමින් පවතින බව මැතිවරණ මහලේකම් කාර්යාලය පවසයි. 2013 වසරේ ඡන්ද හිමි නාමලේඛනය සම්බන්ධයෙන් හිමිකම් ඉල්ලීම සහ විරෝධතා ඉදිරිපත් කිරීම සඳහා ඔක්තෝබර් මස 02 වන දින සිට 30 වන දින දක්වා කාලය ලබාදී ඇති බව මැතිවරණ කොමසාරිස්වරයා සඳහන් කරයි. සියලුම හිමිකම් හා විරෝධතා ඉල්ලීම් අදාළ දිස්ත්‍රික් මැතිවරණ කාර්යාලයට මේ මස 30 වන දිනට පෙර ලබාදිය යුතු අතර ඒ පිළිබඳ අවශ්‍ය විභාග කිරීම් සිදුකිරීමෙන් අනතුරුව දෙසැම්බර් මස 31 වන දින අදාළ නාමලේඛනය සහතකි කිරීමට නියමිතයි. ඡන්ද හිමි නාමලේඛනය සහතික කිරීමෙන් පසුව ඊට නමක් ඇතුළත් කිරීමට අවස්ථාවක් නොමැති බැවින් ස්වකීය නම ඡන්ද හිමිනාමලේඛනයට ඇතුළත් වන බවට තහවුරු කරගන්නා ලෙස මැතිවරණ කොමසාරිස් මහින්ද දේශප්‍රිය මහතා ජනතාවෙගන් ඉල්ලීමක් කරයි.", "URL": "https://sinhala.adaderana.lk/news.php?nid=38296", "Category": null, "Parent URL": null}