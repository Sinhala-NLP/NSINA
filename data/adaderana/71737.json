{"Source": "Adaderana", "Timestamp": "April 5, 2017 07:59 am", "Headline": "ඩැනීලා බහාලුම් නැවේ ගින්නක්", "News Content": "පැනමා ධජය යටතේ යාත්‍රා කරමින් තිබූ ඩැනීලා නම් බහාලුම් නෞකාවක ගින්නක් හටගෙන ඇති බව නාවික හමුදාවට දැනුම් දී ඇති බව නාවික හමුදාව පවසයි. කොළඹට දකුණෙන් වූ මුහුදු තීරයේදී මෙම නෞකාවේ ගින්න හටගෙන ඇති බව වාර්තා වේ. සිංගප්පූරුවේ සිට ඊජිප්තුව බලා ගමන් කරමින් සිටියදී අදාළ බහාලුම් නෞකාව ගිනි ගැනීමට ලක්ව ඇති බව නාවික හමුදා මාධ්‍ය ප්‍රකාශකවරයා පැවසුවේය. ඒ අනුව කඩිනමින් ක්‍රියාත්මක වූ නාවික හමුදාව එම ගින්න නිවා දැමීම සඳහා පී 412 සහ පී 436 යන වේග ප්‍රහාරක යාත්‍රා හා කොළඹ වරාය සතු රාවණා සහ මහ වැව යන ටග් යාත්‍රාවන් ද එක් වූ බව එම ආරංචි මාර්ග වාර්තා කරයි. රාවණා සහ වහ වැව ටග් යාත්‍රාවන් විපතට පත් නෞකාව වෙත යාත්‍රා කර එහි ගින්න මැඩලීමට කටයුතු කරන තෙක් පී 412 හා 436 යන වේග ප්‍රහාරක යාත්‍රාවන් එම නෞකාවේ කාර්යය මණ්ඩලයේ ජීවීත ආරක්ෂා කර ගැනීමට හා නෞකාවට සිදු වෙමින් තිබූ අලාභහානිය අවම කිරීම සඳහා එම ප්‍රදේශයට යාත්‍රා කර ඇති බවද වාර්තා වේ. එම ගින්න සම්පූර්ණයෙන් මැඩ පවත්වන තෙක් වේග ප්‍රහාරක යාත්‍රාවන් 2 එම මුහුදු සීමාවේ රඳවා තබා, තව දුරටත් ඔවුන්ට සහාය දැක්වීමට නාවික හමුදාව කටයුතු කර ඇති බව නාවික හමුදා මාධ්‍ය අංශය පවසයි. එමෙන්ම මේ වන විට ශ්‍රී ලංකා නාවික හමුදාව, සහ ඉන්දීය වෙරළාරක්ෂක නෞකාවක් එක්ව ගින්න පාලනය කිරීමට කටයුතු කළ බව නාවික හමුදා මාධ්‍ය ප්‍රකාශක ලුතිනන් කමාන්ඩර් චමින්ද වලාකුළුගේ මහතා සඳහන් කළේය.", "URL": "https://sinhala.adaderana.lk/news.php?nid=71737", "Category": null, "Parent URL": null}