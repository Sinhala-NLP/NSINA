{"Source": "Adaderana", "Timestamp": "March 23, 2012 01:20 pm", "Headline": "මිලියන 53,000 ට වැඩි ණය මුදලක් තෙල් සංස්ථාවට ලැබිය යුතුයි", "News Content": "රාජ්‍ය ආයතන සඳහා ණයට තෙල් ලබාදීම වහාම අත්හිටුවිය යුතු බව ඛනිජ තෙල් සංස්ථා ජාතික සේවක සංගමයේ ලේකම් ආනන්ද පාලිත මහතා පවසයි. මෙලෙස දිගින් දිගටම රාජ්‍ය ආයතන සඳහා ඉන්ධන ණයට ලබාදීම තුළින් ඉදිරියේ දී නැවත වරක් ඉන්ධන මිල ඉහළ දැමීමට සිදුවන බව ඔහු පෙන්වා දෙයි. මේ වනවිට යළි ඉන්ධන මිල ඉහළ නැංවීමේ අවධානමක්, තෙල් සංස්ථාව ණයබර වැඩිවීමේ අවධානමක් සහ සේවක රැකියා අවධානමක් දැඩිව මතුවෙමින් පවතින බව ආනන්ද පාලිත මහතා සඳහන් කරයි. තෙල් සංස්ථාව රැකගැනීම හා ණයබර අවම කිරීමේ අරමුණින් ඉන්ධන මිල ඉහළ නැංවුවද රාජ්‍ය ආයතනවලට අධික ලෙස ඉන්ධන ණයට දීමෙන් සහ එම මුදල් නැවත නොගෙවීමෙන් අවධානම්කාරී තත්ත්වයක් මතුවී ඇති බව හෙතෙම ප්‍රකාශ කරයි. මේ වනවිට රුපියල් මිලියන 53, 000 ට අධික මුදලක් තෙල් සංස්ථාවට ලැබිය යුතුව පවතින බව අද දෙරණ වෙත අදහස් දක්වමින් ඒ මහතා පෙන්වාදුන්නේය. රාජ්‍ය ආයතන සඳහා මෙලෙස ලබාගත් ණය වහාම තෙල් සංස්ථාවට යළි ලබා දී ඉන්ධන ණයට ලබාදීම අත්හිටුවීමේ නියෝගයක් නිකුත් කළ යුතු බව ඔහු ප්‍රකාශ කළේය.", "URL": "https://sinhala.adaderana.lk/news.php?nid=23002", "Category": null, "Parent URL": null}