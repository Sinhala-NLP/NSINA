{"Source": "Adaderana", "Timestamp": "May 17, 2019 06:59 pm", "Headline": "ත‍්‍රස්තවාදීන්ගේ අරමුණු ඉටුකර ගැනීමට ඉඩ නොතබන ලෙස ජනපති ඉල්ලයි", "News Content": "ජාතීන් වශයෙන් බෙදී වෙන් වී ත්‍රස්තවාදීන්ගේ අරමුණු ඉටුකර ගැනීමට ඉඩ නොතබන ලෙස ජනාධිපති මෛත්‍රීපාල සිරිසේන මහතා ජනතාවගෙන් ඉල්ලා සිටියි. ගාල්ලේ පැවැති රාජ්‍ය වෙසක් උත්සවය අමතමින් ජනාධිපතිවරයා මේ බව ප්‍රකාශ කළේය. මෙහි දී අදහස් දැක්වූ ජනාධිපතිවරයා වැඩිදුරටත් සඳහන් කළේ 21 වන දා ප‍්‍රහාරය අපේ රටේ ප‍්‍රශ්නයක් නොව ජාත්‍යන්තරයේ ප‍්‍රශ්නයක් බවයි. එය අපේ රටේ ප‍්‍රශ්නයක් බවට පත්කරගනිමින් කටයුතු කිරීමට ජනතාව පෙළඹුණහොත් ඒ තුළින් රටක් වශයෙන් මුහුණදීමට සිදුවන අසීරුතාවය ද ජනාධිපතිවරයා පැහැදිළි කළේය. වැඩිදුරටත් අදහස් දැක්වූ ජනාධිපවරයා අවධාරණය කළේ තමාට කුමන ආකාරයේ චෝදනා එල්ල කළද 21 වනදා ත‍්‍රස්ත ප‍්‍රහාරයෙන් පසු රටේ ජාතික ආරක්ෂාව වෙනුවෙනුත්, එම ත‍්‍රස්ත ප‍්‍රහාරය හමුවේ නැඟී සිටිමින් රට සාමාන්‍ය තත්ත්වයට පත් කිරීම සඳහාත් ගතහැකි සෑම පියවරක්ම තමා ගත් බවයි. සත්‍ය ගමන් කරන්නේ ඉතා සෙමෙන් වන අතර අසත්‍ය ඉතා වේගයෙන් ගමන් කරන බව කියා සිටි ජනාධිපතිවරයා කුමන අභියෝග හමුවේ වුව ද ත‍්‍රස්තවාදය රටෙන් තුරන් කර දැමීම සඳහා ගතහැකි සෑම පියවරක්ම ගන්නා බව අවධාරණය කළේය. සමානාත්මතාවය, සමාජ සාධාරණත්වය සහ සියලු සත්ත්වයන්ට ආදරය, සෙනෙහස දැක්වීම පිළිබඳ බෞද්ධ දර්ශනය තුළින් මනා මඟපෙන්වීමක් සිදුකරන අතර, කිසිඳු අධ්‍යාත්මික දර්ශනයක් තුළ මිනිසුන් මැරීමට උගන්වා නොමැති බව ද ජනාධිපතිතුමා මෙහි දී සඳහන් කළේය.", "URL": "https://sinhala.adaderana.lk/news.php?nid=110162", "Category": null, "Parent URL": null}