{"Source": "Adaderana", "Timestamp": "August 5, 2014 05:54 am", "Headline": "ධීවර යාත්‍රාව පෙරළී එක් අයෙක් මරුට-දෙදෙනෙකුට අසාධ්‍යයි!", "News Content": "මසුන් මැරීම සඳහා ගිය ධීවර බෝට්ටුවක් පෙරළී යාමෙන් එක් අයෙකු මිය ගොස් හා මුහුදේ ගිළීමෙන් අසාධ්‍ය තත්ත්වයේ පසුවූ දෙදෙනෙකු රෝහල් ගත කර ඇති බව පොලීසිය පවසයි. ඊයේ (04) මෙම සිද්ධිය සිදුවී ඇති අතර මිය ගොස් ඇත්තේ කන්දකුලිය - ඊච්චන්කාඩුව පදිංචිව සිටි ප්‍රභාත් පුෂ්පකුමාර (අවු:25) නම් අයෙකි. මිය ගොස් ඇති අය තවත් ධීවරයින් දෙදෙනෙකු සමග ඊයේ පෙරවරු 8.00 ට පමණ මසුන් මැරීම සඳහා කල්පිටිය - කන්දකුලිය, ඊච්චන්කාඩුව වෙරළින් මුහුදු ගොස් ඇත. ඔවුන් මසුන් මරමින් සිටින අතර තුර එම යාත්‍රාව පෙරළී අනතුරට පත්වී ඇතැයි පොලීසිය පවසයි. පසුව 5.30 ට පමණ මුහුදේ පෙරළී ගොස් තිබූ යාත්‍රාවක් මසුන් මරමින් සිටි තවත් යාත්‍රාවක සිටි ධීවරයින් පිරිසක් විසින් දැක ඇති අතර කඩිනමින් එම ස්ථානයට ගොස් ඇති එම ධීවරයින් විසින් මුහුදේ පීනමින් සිටි දෙදෙනෙකු සොයා ගෙන තිබේ. පසුව මිය ගොස් ඇති අයගේ මළ සිරුරද ඔවුන්ට හමුවී ඇත. මුහුදේ ගිළීමෙන් අසාධ්‍ය තත්ත්වයේ පසුවූ දෙදෙනා මේ වන විට කල්පිටිය දිසා රෝහලේ ප්‍රතිකාර ලබමින් සිටියි. මිය ගොස් ඇති අයගේ මළ සිරුර පශ්චාත් මරණ පරීක්ෂණ කටයුතු සඳහා කල්පිටිය දිසා රෝහලේ මෘත ශරීරාගාරයේ තැන්පත් කර ඇත. මේ දින වල වාරකන් සමය වන අතර සුළගේ වේගයද වැඩි වී තිබීම හේතුවෙන් මුහුදු ගමන් අනතුරු දායක බව ආපදා කළමනාකරණ ඒකකය විසින් අනතුරු හැඟවීම පසුගිය දින කීපය තුළම සිදු කර තිබේ.", "URL": "https://sinhala.adaderana.lk/news.php?nid=45127", "Category": null, "Parent URL": null}