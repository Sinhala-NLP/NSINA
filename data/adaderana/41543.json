{"Source": "Adaderana", "Timestamp": "March 5, 2014 07:18 am", "Headline": " බිරිඳ සහ දරුවන් දෙදෙනා ඝාතනය කොට ගිනි තැබූ සැකකරු ඇප ඉල්ලයි", "News Content": "රත්මලාන ප්‍රදේශයේ දී තම බිරිඳ සහ දරුවන් දෙදෙනා ඝාතනය කර ගිනි තැබීමේ සිද්ධියේ සැකකරුට අභියාචනාධිකරණය ඉදිරියේ ඇප ඉල්ලා කල ඉල්ලීම පිළිබද තීරණයක් ගැනීම අප්‍රේල් 04 ට කල් දමා තිබේ. අභියාචනාධිකරණයේ ඒ.ඩබ්ලිව්.ඒ. සලාම් සහ සුනිල් රාජපක්ෂ යන විනිසුරුවන් හමුවේ මෙම ඇප පෙත්සම සලකා බලන ලදී. මෙහිදී ඇපකරු වෙනුවෙන් පෙනී සිටි නීතීඥ ජාලිය සමරසිංහ මහතා අධිකරණයට කරුණු පැහැදිලිකරමින් කියා සිටියේ සැකකරු දැනට වසරකට වැඩි කාලයක් රක්ෂිත බන්ධනාගාර ගතව සිටින බවයි. ඇප පනත අනුව වසරකට වැඩි කාලයක් රක්ෂිත බන්ධනාගාර ගතව සිටින සැකකරුවෙකුට ඇප දිය හැකි බව විත්තියේ නීතීඥවරයා කියා සිටියේය. අධිකරණය හමුවේ ඔහු වැඩිදුරටත් කියා සිටියේ නීතිපතිවරයා ඇප පනත් 17 වගන්තිය අනුව ඉල්ලීමක් කළේ නම් වසරක් ගත වුවද මාස 03 ට සැකකරු රක්ෂිත බන්ධනාගාර ගත කිරීමට ඉල්ලා සිටීමට හැකියාවක් තිබුණත් නීතිපතිවරයා එවැනි ඉල්ලීමක් කර නොමැති බවයි.", "URL": "https://sinhala.adaderana.lk/news.php?nid=41543", "Category": null, "Parent URL": null}