{"Source": "Adaderana", "Timestamp": "December 26, 2018 03:32 pm", "Headline": "තංගල්ලේ වෙඩි තැබීම ගැන හොයන්න පරීක්ෂණ කණ්ඩායම් 11 ක්", "News Content": "තංගල්ල වෙඩි තැබීමේ සිද්ධියේ විමර්ශන සඳහා පරීක්ෂණ කණ්ඩායම් 11 විමර්ශන පවත්වන බව පොලීසිය සඳහන් කරයි. මියගිය පුද්ගලයින්ගේ මෘත ශරීර සම්බන්ධයෙන් පශ්චාත් මරණ පරීක්ෂණ කටයුතු හම්බන්තොට රෝහලේ දී සිදු කරයි. හම්බන්තොට අධිකරණ වෛද්‍ය නිලධාරී විසින් අද දින පශ්චාත් මරණ පරීක්ෂණය පැවැත් වීමට නියමිතයි. මෘත ශරීරය අද ඥාතීන්ට බාර දීමට නියමිත අතර, මේ වන විට පුද්ගලයින් 40 කගෙන් පමණ ප්‍රකාශ සිදුවීම සම්බන්ධයෙන් පොලීසිය විසින් සටහන් කර ඇති බව ද මාධ්‍ය ප්‍රකාශක කාර්යාලය නිවේදනය කරයි. තංගල්ල කුඩාවැල්ල ප්‍රදේශයේ ධීවර වරායේදී ඊයේ (25) උදෑසන සිදුවූ වෙඩි තැබීමෙන් පුද්ගලයින් සිව්දෙනෙකු මිය ගියේය. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ ඊයේ උදෑසන 7.15 ට පමණ යතුරුපැදියකින් පැමිණි පුද්ගලයින් දෙදෙනෙකු විසින් සිදුකළ වෙඩි තැබීමකින් තුවාල ලැබූවන් අවට රෝහල් වෙත යොමු කළ බවයි. එහිදී වෙඩි වැදීමෙන් තවත් පුද්ගලයින් පස් දෙනෙකු තුවාල ලබා ඇත. ඔවුන්ගෙන්ද එක් තුවාලකරුවෙක් අසාධ්‍ය තත්ත්වයේන් පසු වන බවද පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේය. මෙම වෙඩි තැබිමට ධීවරයින් දෙපිරිසක් අතර ඇති වු ගැටුමක් හේතු වි ඇති බව වාර්තා වේ. පසුව වෙඩි තැබීමෙන් මිය ගිය පුද්ගලයින්ගේ අනන්‍යතාවන් තහවුරු කර ගැනීමට පොලීසියට හැකියාව ලැබිණි. ඒ අනුව 40 හැවිරිදි, 37 හැවිරිදි සහ 23 හැවිරිදි වියේ පසුවන පුද්ගලයින් සිව් දෙනෙකු සිද්ධියෙන් මියගොස් ඇති බව පොලිස් මාධ්‍ය ප්‍රකාශක කාර්යාලය පැවසුවේය. ඔවුන් බටහිර කුඩාවැල්ල, උතුරු කුඩාවැල්ල, පහජ්ජාව සහ දෙල්ගොඩ යන ප්‍රදේශවල පදිංචිකරුවන් බව සඳහන් වෙයි. මේ අතර සිද්ධියෙන් තුවාල ලැබූ පුද්ගලයින් 07 දෙනෙකු රෝහල්ගතව මේ වන විට ප්‍රතිකාර ලබයි. අවුරුදු 18 ත් 51 ත් අතර වයසේ පසුවන ඔවුන් අම්බලන්තොට, උතුරු කුඩාවැල්ල, දික්වැල්ල, කුඩාවැල්ල දකුණ, මහආර යන ප්‍රදේශවල පදිංචිකරුවන් බව පොලීසිය සඳහන් කළේය. ධීවර වරාය තුළ දී සිදුවූ වෙඩි තැබීමේ සිද්ධිය සම්බන්ධයෙන් පොලිස්පතිවරයාගේ නියමයෙන් විශේෂ පරීක්ෂණයක් ඊයේ සිට ක්‍රියාත්මක කර තිබිණි.", "URL": "https://sinhala.adaderana.lk/news.php?nid=101318", "Category": null, "Parent URL": null}