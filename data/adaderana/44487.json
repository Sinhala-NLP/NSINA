{"Source": "Adaderana", "Timestamp": "July 7, 2014 03:08 pm", "Headline": "කසාද බඳිනවා කියා තරුණියන් රවටා අන්තර්ජාලයෙන් මුදල් ගැරූ 2ක් මාට්ටු ", "News Content": "අන්තර්ජාලය භාවිතා කරමින් තරුණියන් විවාහ කරගන්නා බව පවසමින් මුදල් වංචා කිරීමේ නිරතවන සංවිධානාත්මක කණ්ඩායමක් පිළිබඳ පොලිසිය විමර්ශන ආරම්භ කර තිබේ. මාතර කොට්ඨාස අපරාධ විමර්ශන අංශයට ලැබුණු පැමිණිල්ලකට අනුව සිදුකළ පරීක්ෂණ වලදී අදාළ ජාවාරමට සම්බන්ධ සැකකරුවන් දෙදෙනෙකු අත්අංඩගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. අදාළ සැකකරුවන් සේරුනුවර, පිච්චලම්පත්තු ප්‍රදේශයේ පදිංචි පුද්ගලයින් වන අතර ඔවුන් පිළියන්දල ප්‍රදේශයේ කාන්තාවක් විවාහ කරගන්නා බවට අන්තර්ජාල භාවිතා කරමින් පොරොන්දු ලබා දී මුදල් වංචා කර ඇති බව පොලිස් විමර්ශන වලින් අනාවරණය වී ඇත. අත්අංඩගුවට ගත් සැකකරුවන්ගෙන් සිදුකළ ප්‍රශ්න කිරීම් වලදී මෙම ජාවාරමට සම්බන්ධ ප්‍රධාන සැකකරු මලයාසියාවේ සිටින බවට තොරතුරු අනාවරණය වී ඇති බව පොලිසිය සඳහන් කළේය. එම සැකකරු අන්තර්ජාලය හා දුරකථන භාවිතා කරමින් විවිධ නම් වලින් පෙනීසිට ඇති අතර සැකකරු අත්අංඩගුවට ගැනීම සඳහා ජාත්‍යන්තර පොලිසිය මගින් රතු නිවේදනයක් නිකුත් කිරීමට පියවරගන්නා බව පොලිසිය සඳහන් කළේය.", "URL": "https://sinhala.adaderana.lk/news.php?nid=44487", "Category": null, "Parent URL": null}