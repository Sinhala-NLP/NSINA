{"Source": "Adaderana", "Timestamp": "April 27, 2019 09:43 am", "Headline": "යුරෝපයේ කම්කරු සංගම් නියෝජිතයන් විරෝධතාවයක", "News Content": "යුරෝපයේ කම්කරු සංගම් කිහිපයක නියෝජිතයන් පිරිසක් විසින් බෙල්ජියමේ බ්‍රසල්ස් අගනුවරදී විරෝධතාවයක් ආරම්භ කර ඇත. ඒ යුරෝපය වැඩකරන ජනතාවට වඩාත් යහපත් ස්ථානයක බවට පත්කර දෙන මෙන් ඉල්ලමිනි. බෙල්ජියම, බ්‍රිතාන්‍යය, ප්‍රංශය,ජර්මනිය, ඉතාලිය සහ ස්පාඤ්ඤය යන රටවල් නියෝජනය කරමින් කම්කරු සංගම්වල නියෝජිකයන් විරෝධතාවට එක්වී සිටියි. බ්‍රසල්ස් අගනුවර පිහිටි යුරෝපා පාර්ලිමේන්තු ගොඩනැගිල්ල ඉදිරිපිටදී ආරම්භ වූ විරෝධතා පා ගමන අනතුරුව යුරෝපා කොමිසම දෙසට ගමන් කළ බව විදෙස් වාර්තාවල දැක්වෙයි. යුරෝපා පාර්ලිමේන්තු මැතිවරණය ලබන මැයි මස පැවැත්වීමට නියමිතව ඇති අතර එයට අදාළව මැතිවරණ ප්‍රචාරක කටයුතුද මේ වන විට ආරම්භ වී ඇත. එවන් පසුබිමක් තුළ මෙම විරෝධතාව ආරම්භ කර තිබීමත් විශේෂත්වයකි. යුරෝපා කලාපය ධනවත් වීම පමණක් ප්‍රමාණයත් නොවන බව පැවසූ විරෝධතාකරුවන් එහි ප්‍රතිලාභ සියළු යුරෝපීයයයන්ට හිමි විය යුතු බවද එහිදී අවධාරණය කළේය. එමෙන්ම විරැකියාව සහ වැටුප් කෙරේ වැඩි අවධානයක් යොමු කෙරෙන ප්‍රතිපත්ති සහිත යුරෝපා සමාජයක් ගොඩනැගීම විරෝධතාකරුවන්ගේ අරමුණ වී ඇති බව සඳහන්ය.", "URL": "https://sinhala.adaderana.lk/news.php?nid=108782", "Category": null, "Parent URL": null}