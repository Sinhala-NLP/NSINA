{"Source": "Adaderana", "Timestamp": "November 27, 2010 08:40 pm", "Headline": "ඉන්දියාවේදී ශ්‍රී ලාංකිකයන් තිදෙනෙක් අත්අඩංගුවට ", "News Content": "නීති විරෝධී රන් බිස්කට් හා විද්‍යුත් උපකරණ තොගයක් ඉන්දියාවට රැගෙන ගිය ශ්‍රී ලාංකිකයන් තිදෙනෙකු චෙන්නායි, මීනම්පාක්කම් ගුවන් තොටුපළේදී අත්අඩංගුවට පත්ව ඇත. මෙම සැකකරුවන් අතරින් පළමුව අත්අඩංගුවට පත් සැකකරුගේ ගමන් මල්ලේ තිබී එකක බර ග්‍රෑම් 255 බැගින් වූ රන් බිස්කට් තොගයක් ගුවන් තොටුපළ නිලධාරීන් භාරයට ගෙන ඇති බව ද වාර්තා වේ. මෙම රන් බිස්කට් තොගයේ වටිනාකම ඉන්දීය රුපියල් ලක්ෂ 05 ක් වන බව ද සඳහන්ය. එමෙන්ම මෙම ශ්‍රී ලාංකිකයා පැමිණි ගුවන් යානයේම පැමිණි තවත් ශ්‍රී ලාංකිකයන් දෙදෙනෙකු මීනම්පාක්කම් ගුවන් තොටුපළේදී අත්අඩංගුවට පත්ව තිබේ. ඔවුන් සතුව තිබී ඉන්දීය රුපියල් ලක්ෂ 07 ක වටිනාකමින් යුත් රන් බිස්කට් තොගයක් හා ලක්ෂ 05 ක වටිනාකමින් යුත් විද්‍යුත් උපකරණ තොගයක් අත්අඩංගුවට ගෙන ඇති බව ද ඉන්දීය මාධ්‍ය වාර්තා කරයි. මෙසේ අත්අඩංගුවට පත් ශ්‍රී ලාංකිකයන් දෙදෙනා සහෝදරයින් බව ද සඳහන්ය. සැකකරුවන් අධිකරණය හමුවට පැමිණීමට නියමිත බව ද වාර්තා වේ.", "URL": "https://sinhala.adaderana.lk/news.php?nid=12441", "Category": null, "Parent URL": null}