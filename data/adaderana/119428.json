{"Source": "Adaderana", "Timestamp": "September 18, 2019 06:12 pm", "Headline": "මහජන මුදල් අවභාවිතාවක් ගැන ගුරු සංගමයෙන් හෙළිදරව්වක්", "News Content": "විද්‍යාපීඨ සඳහා බඳවා ගන්නා සිසුන් සහ ජාතික පාසල්වල අතරමැදි පන්තිවලට ඇතුළත් කළ සිසුන්ට අග‍්‍රමාත්‍යවරයාගේ ප‍්‍රධානත්වයෙන් උත්සව පැවැත්වීම මහජන මුදල් අවභාවිතා කිරීමක් බව ලංකා ගුරු සංගමයේ ප‍්‍රධාන ලේකම් ජෝසප් ස්ටාලින් මහතා පවසයි. 2019 වසරේ ජාතික අධ්‍යාපන විද්‍යාපීඨ සඳහා උසස් පෙළ විභාගයේ ඉසෙඞ් අගය පදනම් කරගෙන මේ වන විට ගුරු සිසුන් තෝරාගෙන ඇති බව ගුරු සංගමයේ ප‍්‍රධාන ලේකම්වරයා පෙන්වා දෙයි. නිවේදනයක් නිකුත් කරමින් ලංකා ගුරු සංගමයේ ප‍්‍රධාන ලේකම් ජෝසප් ස්ටාලින් මහතා මේ බව සඳහන් කළේය. අදාළ නිවේදනයේ වැඩි විස්තර පහතින් දැක්වෙයි. “එම තෝරාගත් ගුරු සිසුන් විද්‍යාපීඨවලට බඳවා ගැනීමේ ලිපි ප‍්‍රදානය කිරීම සඳහා 2019.09.25 දින ජාතික අධ්‍යාපන ආයතනයට කැඳවා අග‍්‍රාමාත්‍යවරයාගේ ප‍්‍රධානත්වයෙන් උත්සවයක් පැවැත්වීමට මේ වන විට කටයුතු යොදා ඇත. ඉතිහාසයේ කිසිදු අවස්ථාවක විද්‍යාපීඨ සඳහා බඳවා ගත් සිසුන්ට මෙවැනි උත්සව තබා බඳවා ගැනීමේ ලිපි ප‍්‍රදානය කර නොමැති අතර, සිදුවූයේ අදාළ විද්‍යාපීඨ මගින් ලිපි ලබාදීමයි. ඒ ආකාරයෙන් ලිපි ලබාදීම සිදු නොකර මේ ආකාර උත්සව පැවැත්වීම වත්මන් රජයේ ප‍්‍රතිරූපය ගොඩනගා ගැනීම සඳහා විද්‍යාපීඨ සිසුන් දඩමීමා කර ගැනීමේ කි‍්‍රයාවලියකි. එසේම අධ්‍යාපන අමාත්‍යාංශය විසින් ජාතික පාසල්වල 1, 5, 6 සහ 11 ශ්‍රේණි හැර අනෙකුත් අතරමැදි ශ්‍රේණිවල පවතින පුරප්පාඩු සඳහා ඇතුළත් කර ගන්නා සිසුන් 2019.09.24 දින අරලියගහ මන්දිරයට කැඳවා ඔවුන් ඇතුළත් කර ගැනීමේ උත්සවයක් පැවැත්වීමට ද කටයුතු යොදා ඇත. පාසල් සිසුන් ඇතුළත් කර ගැනීමට අරලියගහ මන්දිරයේ උත්සව පැවැත්වීම දැඩි ලෙස හාස්‍යයට ලක්වන කි‍්‍රයාවකි. අති ජනපි‍්‍රය ජාතික පාසල්වල අතරමැදි ශ්‍රේණි සඳහා නීත්‍යානුකූල නොවන ලෙස විවිධාකාරයෙන් සිසුන් ඇතුළත් කිරීම දිගින් දිගටම සිදු කරන ලද අතර, වැඩි ජනපි‍්‍රයතාවයකින් තොර ජාතික පාසල්වල අතරමැදි ශ්‍රේණිවල පුරප්පාඩු පුවත්පත් දැන්වීමක් මගින් ප‍්‍රසිද්ධ කර සිසුන් ඇතුළත් කිරීමට අධ්‍යාපන අමාත්‍යාංශය කටයුතු කරන බව පවසා එම සිසුන් ඇතුළත් කිරීම සඳහා මේ ආකාරයෙන් උත්සව පැවැත්වීම ද මහජන මුදල් අවභාවිතා කිරීමකි. වත්මන් රජය මේ ආකාරයෙන් ඉතිහාසයේ කවරදාකවත් නොපැවති ලෙස පාසල් සිසුන් හා විද්‍යාපීඨ ගුරු සිසුන්ට අග‍්‍රාමාත්‍යවරයාගේ ප‍්‍රධානත්වයෙන් උත්සව පැවැත්වීමට කටයුතු යොදන්නේ ඉදිරියේ පැවැත්වීමට නියමිත ජනාධිපතිවරණය සඳහා ප‍්‍රචාරක වාසියක් ලබා ගැනීමට බව බැලූ බැල්මට පෙනෙන කරුණකි. විද්‍යාපීඨ සිසුන්ට මෙතෙක් ලබාදුන් ආකාරයට බඳවා ගැනීමේ ලිපි ලබාදිය හැකි අතර, පාසල්වලට සිසුන් ඇතුළත් කිරීම ද අදාළ පාසල් මගින් සිදු කළ යුතු කි‍්‍රයාවකි. එසේ තිබියදී මේ ආකාරයෙන් මහජන මුදල් අවභාවිතා කරමින් උත්සව පැවැත්වීම පිළිබඳ ලංකා ගුරු සංගමය දැඩි අප‍්‍රසාදය පළ කර සිටින අතර, මෙවැනි හාස්‍යජනක කි‍්‍රයාවන්ගෙන් රැවටීමට තරම් මෙරට ජනතාව අඳබාලයන් නොවන බව පෙන්වාදීමට කැමැත්තෙමු. “", "URL": "https://sinhala.adaderana.lk/news.php?nid=119428", "Category": null, "Parent URL": null}