{"Source": "Adaderana", "Timestamp": "July 21, 2018 09:40 pm", "Headline": "අයිස් මත්‍ද්‍රව්‍ය ලංකාවේ බෙදා හරින බවට සැකකරන පුද්ගලයෙක් අත්අඩංගුවට", "News Content": "නීතිවිරෝධිව අයිස් නැමති මත්ද්‍රව්‍ය මෙරට බෙදා හරින බවට සැකකරන පුද්ගලයෙකු අද(21) දහවල් පොලිස් මත්ද්‍රව්‍ය නාශක අංශයේ නිලධාරීන් විසින් අත්අඩංගුවට ගෙන තිබේ. ඊයේ(20) දිනයේ දී පොලිස් මත්ද්‍රව්‍ය නාශක කාර්යංශය විසින් කටුනායක ඒකකයේ නිලධාරීන් විසින් බැංගලෝර් සිට මෙරටට පැමිණි අවුරුදු 50ක් වු ඉන්දියන් ජාතිකයෙකු පරීක්ෂා කිරීමේ දී ඔහු සතුව තිබී අයිස් නැමති මත්ද්‍රව්‍ය ග්‍රෑම් 806ක් සමඟ අත්අඩංගුවට ගනු ලැබීය. එම ඉන්දීය ජාතිකයා නවාතැන් ගැනීමට ඇනවුම් කර තිබූ කොළඹ, නාරාහේන්පිට ප්‍රදේශයේ හෝටලය පොලිස් මත්ද්‍රව්‍ය නාශක අංශයේ නිලධාරීන් විසින් අද වටලා ඇති බව නොදැන සිටි වත්තල,මෝදර, කිඹුලාඇල ප්‍රදේශයේ පදිංචි 37 හැවිරිදි පුද්ගලයකු මෙම මත්ද්‍රව්‍ය තොගය රැගෙන යෑම සඳහා පැමිණි අවස්ථාවේ දී ඔහු අත්අඩංගුවට ‍පත්ව තිබේ. අද දහවල් 1.45ට පමණ ඔහු ‍අත්අඩංගුවට ගෙන තිබේ. පසුව මෙම ඉන්දීය ජාතිකයා ඇතුළු මොවුන් දෙදෙනා මීගමුව මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව , මේ මස 26 දින දක්වා පොලිස් මත්ද්‍රව්‍ය නාශක අංශයේ රඳවා තබා ගෙන ප්‍රශ්න කිරීමට අවසර ලබා දී තිබෙන බව ද වාර්තා වෙයි.", "URL": "https://sinhala.adaderana.lk/news.php?nid=92991", "Category": null, "Parent URL": null}