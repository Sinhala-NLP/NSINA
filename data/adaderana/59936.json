{"Source": "Adaderana", "Timestamp": "May 8, 2016 04:16 pm", "Headline": " රැකියා ලාභී උපාධිධාරීන් විරෝධතාවකට සැරසෙයි", "News Content": "සංවර්ධන නිලධාරීන්ට ව්‍යවස්ථාවෙන් පැවරී ඇති සංවර්ධන රාජකාරී යළි ලබාදෙන ලෙස බල කරමින් උද්ඝෝෂණ ක්‍රියාමාර්ගයක නිරත වීමට රැකියා ලාභී උපාධිධාරීන්ගේ සංගමය තීරණය කර තිබේ.පසුගිය මාර්තු මස 24 වැනිදා රජය විසින් නිකුත් කර ඇති චක්‍රලේඛයක් මගින් 16,000ක් පමණ වන සංවර්ධන නිලධාරීන්ගේ රාජකාරී කටයුතු කප්පාදුවට ලක් කර ඇති බව එම සංගමයේ ප්‍රධාන ලේකම් චන්දන සූරියආරච්චි මහතා පෙන්වා දෙයි. එම චක්‍රලේඛය තුළින් සංවර්ධන නිලධාරීන්ගේ කාර්යය භාරය ග්‍රාමසේවා නිලධාරීන්ට පැවරීමක් සිදුව ඇති අතර මේ හේතුවෙන් උපාධියක් සහිතව රාජ්‍ය සේවයට පැමිණි සංවර්ධන නිලධාරීන්වරුන්ට ග්‍රාමසේවා නිලධාරීන් යටතේ රාජකාරී කිරීමට සිදුව ඇති බව ඔහු පවසයි.රජය ගෙන ඇති මෙම තීරණයට එරෙහිව ලබන 12 වැනිදා කොළඹ දී දැවැන්ත උද්ඝෝෂණ ක්‍රියාමාර්ගයක නිරත වීමට පියවර ගන්නා බව චන්දන සූරියආරච්චි මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=59936", "Category": null, "Parent URL": null}