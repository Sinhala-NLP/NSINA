{"Source": "Adaderana", "Timestamp": "January 18, 2016 04:46 pm", "Headline": "දෙමටගොඩ අනතුර - මව යළි රිමාන්ඩ්", "News Content": "දෙමටගොඩ පදික හුවමාරුවක් මතදී මවක සහ දියණියක අනතුරට පත්කිරීමේ සිද්ධියට අදාළව අත්අඩංගුවට ගෙන රක්ෂිත බන්ධනාගාර ගත කර සිටි පාසල් සිසුවාගේ මව ලබන 28 වනදා දක්වා තවදුරටත් රක්ෂිත බන්ධානාගාර ගත කර තිබේ.අද පෙරවරුවේ අදාළ කාන්තාව නීතිඥවරයෙකු මගින් ඇප අයදුම්පතක් ඉදිරිපත් කළ අවස්ථාවේ අලුත්කඩේ රථ වාහන මහේස්ත්‍රාත් අධිකරණය මගින් එම නියෝගය ලබාදී ඇති බව පොලිසිය පැවසුවේය.දෙමටගොඩ පදික හුවමාරුවක් මතදී මෝටර් රථයක ගැටීමෙන් මවක සහ දියණියක පසුගියදා ජිවිතක්ෂයට පත් වුණි.අදාළ අනතුර සිදු කළ මෝටර් රථය පදවා තිබුණේ 15 හැවිරිදි පාසල් සිසුවෙක් බව පසුව අනාවරණය වූණේය.ඒ අනුව අදාළ පාසල් සිසුවා අත්අඩංගුවට ගත් අතර බාලවයස්කාර දරුවෙකුට රිය පැදවීමට අනුබලදීමේ චෝදනාව මත එම සිසුවාගේ මව ද අත්අඩංගුවට ගනු ලැබුවේය.ඊයේ අදාළ සිසුවා සහ මව අධිකරණයට ඉදිරිපත් කිරීමෙන් අනතුරුව සිසුවා ලබන 29 වනදා දක්වාත් මව ලබන 25 වනදා දක්වාත් රක්ෂිත බන්ධනාගාර ගත කිරීමට එහිදී අධිකරණය නියෝග කළේය.කෙසේ වෙතත් අද පෙරවරුවේ නීතිඥවරයෙකු මගින් ඉදිරිපත් කර තිබූ ඇප අයදුම්පත සලකා බැලූ අලුත්කඩේ රථ වාහන අධිකරණය එම අයදුම්පත ප්‍රතික්ෂේප කරමින් අදාළ මව ලබන 28 වනදා දක්වා තවදුරටත් රක්ෂිත බන්ධනාගාර ගත කිරීමට නියෝග කර තිබේ.", "URL": "https://sinhala.adaderana.lk/news.php?nid=56444", "Category": null, "Parent URL": null}