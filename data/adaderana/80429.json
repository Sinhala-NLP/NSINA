{"Source": "Adaderana", "Timestamp": "November 23, 2017 06:10 pm", "Headline": "බෞද්ධ බලවේගය නියෝජනය වන ජාතික කොඩිය පිළිගන්නැති බව උතුරේ අධ්‍යාපන ඇමැති කියයි", "News Content": "ජාතීන් තුනම සමාන අයුරින් නියෝජනය නොවන බෞද්ධ බලවේගය පමණක් පිළිබිඹුවන වත්මන් ශ්‍රී ලංකා ජාතික කොඩිය දෙමළ හැඟීම තියෙන කිසිවකුත් ඔසවන්නේ නැති බව උතුරු පළාත් අධ්‍යාපන ඇමැති කන්තෛයා සර්වේස්වරන් පවසයි.ජාතික කොඩිය එසවීම ප්‍රතික්ෂේප කරමින් ජාතික කොඩියට අපහාස කළා යැයි තමන්ට නැගෙන චෝදනාවලට පිළිතුරු දීම සඳහා අද (23) ඔහු යාපනයේදී මාධ්‍ය හමුවක් කැඳවමින් මේ බව පැවැසීය.වර්තමාන ජාතික කොඩිය හඳුන්වා දුන් දින සිට අද වෙනතුරු දෙමළ ජාතික හැගීම තියෙන කිසිවෙක් මේ කොඩිය පිළි ගත්තේ නෑ.මීට මාස 6කට පෙර මේ පාසලේම හිටපු උතුරුපළාත් අධ්‍යාපන ඇමැතිවරයාත් ජාතික කොඩිය ඉස්සුවේ නෑ. තමිල් අරුසකච්චි පක්ෂයේ නිර්මාතෘ වන චෙල්වනායගම්, 77 ශ්‍රී ලංකා පාර්ලිමේන්තුවේ විපක්ෂ නායක ලෙස සිටි අමිර්තලිංගම් තමිල් අරුසකච්චි පක්ෂයේ වර්තමාන නායකයාවෙන මාවෙයි සේනාධිරාජා දක්වා මේ ජාතික කොඩිය ගැන දෙමළ ජනතාවගේ තියෙන හැඟීම තමයි මේ පිළිබිඹු වෙන්නේ. දෙමළ ජාතික දේශපාලනයට අලුතෙන් ඇතුළත් වූ කීප දෙනෙක් හැර පාර්ලිමේන්තු මන්ත්‍රීවරු පළාත් සභා මන්ත්‍රීවරු සියලු දෙනාම ජාතීන් තුනම සමාන අයුරින් නියෝජනය නොවන බෞද්ධ බලවේගය පමණක් පිළිබිඹුවන මේ ජාතික කොඩිය පිළිගන්නේ නෑ. එම නිසා ගත වූ අවුරුදු 65ක කාලය තුළම මේ ජාතික කොඩිය වෙනස් කිරීම සඳහා දෙමළ ජනතාව හා ඔවුන්ගේ නියෝජිතයන් කටයුතු කරමින් ඉන්නවා.මේ නිසා ලංකාවේ ජාතික ප්‍රශ්නයට විසඳුම් ලබා ගැනීම සඳහා කළ හැම සාකච්ඡාවකදීම ජතික කොඩිය වෙනස් කළ යුතුය යන ඉල්ලීමත් වැදගත් කරුණක් විදිහට ඉදිරිපත් කර තියෙනවා. දැනට සැකසෙමින් තියෙන අලුත් ව්‍යවස්ථාවට ඇතුළත් කිරීම සඳහා උතුරු පළාත් සභාව ඉදිරිපත් කළ යෝජනාවලත් ජාතික කොඩිය වෙනස් කළ යුතුයි කියන යෝජනාව ඇතුළත් කරලා තියෙනාවා. මම ජාතික කොඩියට අගෞරව කළා කියලා කරන චෝදනාව සම්පූර්ණ අසත්‍යයක්. ජාතික කොඩියයට හානියක් කළොත් හෝ ඒක එසවීමට බාදා කළොත් ජාතික කොඩියට අගෞරව කළා කියලා කියන්න පුළුවන්. නමුත් මම ජාතික කොඩියට ඒ කිසිවක් කළේ නෑ. මම මම වෙනුවට කොඩිය ඔසවන්න වෙනත් උසස් නිලධාරියෙක්ට පවරලා කොඩිය ඔසවන වෙලාවෙත් එයට අගෞරවයක් නොවන විදිහට හැසිරුනා. යැයි ඔහු මේ මාධ්‍ය හමුවේදී පැවැසීය.", "URL": "https://sinhala.adaderana.lk/news.php?nid=80429", "Category": null, "Parent URL": null}