{"Source": "Adaderana", "Timestamp": "March 22, 2011 12:01 pm", "Headline": "ටී.එන්.ඒ මන්ත්‍රීට පිල්ලෙයාන්ගෙන් මරණීය තර්ජන ", "News Content": "තමන්ගේ ජීවිතයට හානියක් සිදුවුවහොත් නැගෙනහිර පළාත් ප්‍රධාන අමාත්‍යවරයා ඊට වගකිව යුතු බව ද්‍රවිඩ ජාතික සන්ධානයේ මඩකළපු දිස්ත්‍රීක් පාර්ලිමේන්තු මන්ත්‍රී සී.යෝගේෂ්වරන් මහතා පවසයි. නැගෙනහිර පළාත් ප්‍රධාන අමාත්‍ය ශිවනේෂතුරෙයි චන්ද්‍රකාන්තන් මහතා විසින් තමන්ට දිගින් දිගටම මරණීය තර්ජන එල්ල කරමින් සිටින බව සී.යෝගේෂ්වරන් මහතා අද දෙරණට කියා සිටියේය. ඉකුත් 20 වන දින කළුවංචිකුඩි ප්‍රදේශයේ උත්සවයකට සහභාගී වී මඩකළපුව බලා එමින් සිටියදී කිරාන්කුලම් ප්‍රදේශයේදී තමාගේ මෝටර් රථයට ඉස්සර කළ ප්‍රධාන අමාත්‍යවරයාගේ රථය එකවරම නැවැත්වූ බවත්,අනතුරුව එහි වීදුරුව පහත් කරමින් තමන්ට වෙඩි තබා ඝාතනය කරන බවට අතින් සංඥා කොට පිටව ගිය බවත් මන්ත්‍රීවරයා කියා සිටියි. මීට පෙරාතුවද මොහු විසින් තමන්ට මරණ තර්ජන එල්ල කළ බව මන්ත්‍රීවරයා කියා සිටියි. ඉකුත් මැතිවරණ සමයේ මාමංගම් ප්‍රදේශයේ පැවති තමන්ගේ මැතිවරණ ප්‍රචාරක කාර්යාලයකට සිය අධාරකරුවන් පිරිසක් සමග පැමිණි චන්ද්‍රකාන්තන් මහතා අධාරකරුවන් ලවා කාර්යාලයට ප්‍රහාර එල්ල කරවූ බවද සී.යෝගේෂ්වරන් මහතා පෙන්වාදෙයි. පසුගියදා තමන්ට එල්ල කරන ලද මරණ තර්ජනය සම්බන්ධයෙන් කාත්තන්කුඩි පොලීසියට පැමිණිලි කර ඇති බවද මන්ත්‍රීවරයා වැඩිදුරටත් කියා සිටියි.", "URL": "https://sinhala.adaderana.lk/news.php?nid=15001", "Category": null, "Parent URL": null}