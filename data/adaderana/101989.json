{"Source": "Adaderana", "Timestamp": "January 8, 2019 11:15 am", "Headline": "අංගොඩ වෙඩි තැබීමට සම්බන්ධ යතුරු පැදියක් කැලණි ගඟ ළඟ දමා යයි", "News Content": "මුල්ලේරියායාවේ දී වෙඩි තබා පුද්ගලයෙක් ඝාතනය කිරීම සම්බන්ධයෙන් සැකකරනු ලබන ව්‍යාජ අංක තහඩු සහිත යතුරු පැදියක් වැල්ලම්පිටිය පොලිස් වසමේ දී සොයා ගෙන තිබේ. කොහිලවත්ත ප්‍රදේශයේ කැලණි ගඟ අසබඩ තොටුපලක් අසල දමා ගොස් තිබියදී වැල්ලම්පිටිය පොලීසිය විසින් ඊයේ(07) රාත්‍රීයේ දී සොයා ගෙන ඇත. මෙම සොයා ගත් යතුරු පැදිය මෙම අපරාධය සඳහා සම්බන්ධද යන්න පිළිබඳ පොලීසිය විසින් පුළුල් විමර්ශන සිදු කරමින් පවතියි. මුල්ලේරියාව පොලිස් වසමේ අංගොඩ හන්දිය අසල මාර්ගයේ දි ඊයේ රාත්‍රී 7.35 ට පමණ වෙඩි තැබීම සිදු කර තිබුණි. යතුරුපැදියකින් පැමිණි නාදුනන පුද්ගලයින් දෙදෙනෙකු විසින් මෙම වෙඩි තැබිම සිදු කර පලා ගොස් ඇති බව වාර්තා විය. වෙඩි වැදිමෙන් තුවාල වු තරුණයා කොළඹ ජාතික රෝහලට ඇතුලත් කිරීමෙදි මිය ගොස් ඇති බව පොලීසිය පැවසීය. මෙලෙස මිය ගොස් ඇත්තේ අවුරුදු 22ක් වු කැළණිමුල්ල ,අංගොඩ ප්‍රදේශයේ පදිංචිව සිටි අයෙක්. සිද්ධිය සම්බන්ධයෙන් මුල්ලේරියාව පොලීසිය වැඩි දුර විමර්ශන සිදු කරයි.", "URL": "https://sinhala.adaderana.lk/news.php?nid=101989", "Category": null, "Parent URL": null}