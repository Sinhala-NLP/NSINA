{"Source": "Adaderana", "Timestamp": "March 18, 2013 05:07 pm", "Headline": "තමිල්නාඩුවේ සංචාරය තහනම් කළ යුතුයි!", "News Content": "ශ්‍රී ලාංකික භික්ෂුන් වහන්සේ නමකට තමිල්නාඩුවේදී සිදුවු ප්‍රහාරය හෙළාදකින බවත් තමිල්නාඩුවේ දේශපාලකයින් මනුෂ්‍යත්වය හඳුනාගන්නා තෙක් සංචාරක තහනමක් පැනවිය යුතු බවත් ජාතික හෙළ උරුමයේ පාර්ලිමේන්තු මන්ත්‍රී අතුරලියේ රතන හිමියෝ පවසති. මේ ගැන ශ්‍රී ලංකා රජයත්, තමිල්නාඩුව මෙන්ම ඉන්දීය මධ්‍යම රජයත් කිසිදු පියවරක් නොගැනීම ගැටලු සහගත බව උන්වහන්සේ පෙන්වාදෙයි. අද (18) කොළඹදී මාධ්‍ය හමුවක් පවත්වමින් උන්වහන්සේ මේ බව පවසන ලදී. එකී මාධ්‍ය හමුවට සහභාගි වූ තාක්ෂණ, පර්යේෂණ හා පරමාණුක බලශක්ති අමාත්‍ය පාඨලි චම්පික රණවක මහතා පැවසුවේ මෙම අමානුෂික ක්‍රියා වහා නතර කිරීමට ඉන්දීය රජය පියවර ගත යුතු බවයි. මේ සම්බන්ධයෙන් ජාතික හෙළ උරුමය මාධ්‍ය නිවේදනයක් ද නිකුත් කර ඇති අතර එය පහත පරිදිය. ඉන්දියාවේ තමිල්නාඩුවේ ත‍්‍රීචි නගරයේ දී පුරාවිද්‍යා සමීක්‍ෂණයක යෙදී සිටි බෞද්ධ භික්‍ෂුවක් වු පුජ්‍ය පත්බේරියේ ඥාණාලෝක නම් ස්වාමීන් වහන්සේ නමකට දෙමළ නව නාසිවාදීන් විසින් පහර දී ඇත. මෙයට ප‍්‍රථම ද චෙන්නායි හී මහා බෝධියට (2012 ජනවාරී) පහර දී අපගේ ස්වාමීන් වහන්සේලා තෙනමකට ශාරීරික හිරිහැර කරනු ලැබීය. තමිල්නාඩු ආණ්ඩුවේ හා විපක්‍ෂයේ පූර්ණ අනුග‍්‍රහයෙන් ද ඉන්දීය කොංග‍්‍රසයේ හා භාරතීය ජනතා පක්‍ෂය ආදියේ ආශිර්වාදයෙන් ද ශ‍්‍රී ලංකා විරෝධි ප‍්‍රහාර වටයක් ආරම්භ වී තිබේ. පුද්ගලික වන්දනා ගමනක නියැළුණු අපගේ ජනාධිපතිතුමා ද, විවිධ මැති ඇමතිවරු ද, ව්‍යාපාරිකයෝ ද, වන්දනා නඩයන් ද, බෞද්ධ භික්‍ෂුන් ද මෙලෙස අඛණ්ඩව හිරිහැරයට ලක්වී තිබේ. වහාම ශ‍්‍රී ලාංකීකයන්ට එරෙහිව සිදු කරන ප‍්‍රහාර නතර කිරීමටත් ඔවුන්ගේ ආරක්‍ෂාව සහතික කිරීමටත් ඉන්දීය මධ්‍යම ආණ්ඩුව ක‍්‍රියා කළ යුතු බව ජාතික හෙළ උරුමය දැඩිව අවධාරණය කර සිටී. ඉන්දියාව විසින් සිය නිදහස ලබාගැනීමෙන් පසු ප‍්‍රකාශ කළ විදේශ ප‍්‍රතිපත්තියේ අඩංගු පංචශීල ප‍්‍රතිපත්ති එනම්, අන්‍ය රටවල භෞමික අඛණ්ඩතාවය හා ස්වෛරීත්වය ගරු කිරීම, ආක‍්‍රමණශීලී නොවීම, අන් රටවල අභ්‍යන්තර ප‍්‍රශ්නවලට මැදිහත් නොවීම, සමානාත්මතාවය හා සහයෝගීතාවයෙන් ඵල ලැබීම, සාමකාමී සහජීවනය යන කරුණු දෙස ඔවුන් කැප වී ඇත්දැයි අපට නැවතත් සැක පහළ වී ඇත. ඉහත කී පංචශීල ප‍්‍රතිපත්ති ඉන්දියාව හා ශ‍්‍රී ලංකාව යන දෙරටම සාමාජික වූ නොබැඳි සම්මේලනයේ ද දකුණු ආසියානු සහයෝගීතා සංවිධානයේද (SAARC&) ප‍්‍රධාන මූලධර්ම බව අපි අවධාරණය කරමු. 1980 ගණන්වල තමිල්නාඩුවත්, ඉන්දීය මධ්‍යම ආණ්ඩුවත් ලංකාවේ දෙමළ නාසිවාදී කොටි සංවිධානය සුරතල් කර, පුහුණු කර, ශ‍්‍රි ලංකාවට එරෙහිව යොදා ගැනීමෙන් ශ‍්‍රි ලංකාවේ ත‍්‍රස්තවාදී යුද ව්‍යසනය ඇරඹුණු බව ද, ලංකාවේ දෙමළ ජනතාවට වූ ව්‍යසනවලට මූලිකව වගකීව යුත්තේ නේරුතුමාගේ පංචශීල විදේශ ප‍්‍රතිපත්තියෙන් ඈත් වූ තමිල්නාඩු හා ඉන්දිය දේශපාලකයින් බව ද අපි අවධාරණය කරමු. එමෙන්ම ශ‍්‍රි ලංකා ආණ්ඩුවෙන් අපි ඉල්ලා සිටින්නේ තමිල්නාඩුවට යන හා තමිල්නාඩුවෙන් එන සියලුදෙනා සඳහා තමිල්නාඩු දේශපාලකයින් මනුෂ්‍යත්වය හඳුනාගන්නා තෙක් සංචාරක තහනමක් පනවන ලෙසය. එසේ කර ශ‍්‍රී ලාංකීකයින්ගේ ආත්ම ගරුත්වය රැකදෙන ලෙසය. ඉන්දියාවේ ජීවත්වන බෞද්ධයින්ගේ අපි ඉල්ලා සිටින්නේ බුදුන් උපන් බුදු වූ දේශය තුළ බෞද්ධ භික්‍ෂුව රැකගැනීමට පෙරට එන ලෙසය. තමිල්නාඩුවේත්, ඉන්දියාවේත් සියලු දේශපාලකයින්ට අප කියන්නේ අප ඔබගේ යටත් විජිතයක් නොවන බවය. ඔබගේ දේශපාලකයින්ට, ක‍්‍රීඩකයින්ට, ව්‍යපාරීකයින්ට, සංචාරකයින්ට, සංචාරක වෙසින් එන ආර්ථික සරණාගතයින්ට අපි ශ‍්‍රී ලංකාවේ ඉඩ දී ඇත්තේ අපගේ උසස් මානව ගුණයන් නිසා බවය. එය නිවටකමක් හෝ බයාදු කමක් ලෙස බාර නොගන්නා ලෙසත් අපගේ ඉවසීමට, කරුණා ගුණයට සිමා ඇති බවත් රටක් හා ජාතියක් ලෙස ආත්ම ගරුත්වයෙන් යුතුව ජීවත්වීමට අපට ඉඩ දිය යුතු බවත් ඉන්දියාවේ ශ‍්‍රී ලංකා විරෝධී සියලුදෙනා දැනගත යුතු බව නැවත අවධාරණය කරමු. ජාතික හෙළ උරුමය", "URL": "https://sinhala.adaderana.lk/news.php?nid=32529", "Category": null, "Parent URL": null}