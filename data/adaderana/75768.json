{"Source": "Adaderana", "Timestamp": "July 30, 2017 01:45 pm", "Headline": "සීමාවාසික වෛද්‍ය පත්වීම් ලබාදීමේ ගැටළුවක්", "News Content": "මෙම වසරේ නොවැම්බර් මාසයෙන් පසු සීමාවාසික වෛද්‍ය පත්වීම් ලබාදීමේ ගැටළුවක් පවතින බව ශ්‍රී ලංකා වෛද්‍ය සභාව පවසයි. එහි ප්‍රකාශකයෙකු සඳහන් කළේ ලබන වසරේ නොවැම්බර් මාසය සඳහා වෛද්‍ය පත්වීම් ලබාදීමට සීමාවාසික වෛද්‍ය කණ්ඩායමක් නොමැති බවයි. සයිටම් ගැටළුව මුල් කරගනිමින් රජයේ විශ්වවිද්‍යාලවල වෛද්‍ය පීඨ 8ක සිසුන් මේ වන විට පංති වර්ජනයක නිරත වන අතර ඒ හේතුවෙන් ඔවුන්ගේ විභාග කටයුතු ද ප්‍රමාද වී තිබේ. මේ අතර විදේශ රටවල වෛද්‍ය උපාධිය ලබා මෙරටට පැමිණෙන වෛද්‍ය උපාධිධාරීන් ද වෛද්‍යවරුන් ලෙස ලියාපදිංචි කිරීමට සුදුසුකම් පරීක්ෂා කිරීමේ විභාගය මේ වන විට දින නියමයක් නොමැතිව කල් දමා ඇති බව ශ්‍රී ලංකා වෛද්‍ය සභාව සඳහන් කළේය. අදාළ විභාගය පවත්වන විශේෂඥ වෛද්‍යවරු සයිටම් අර්බුදය මුල් කරගනිමින් අදාළ විභාග කටයුතු වලින් ඉවත් වන බවට වෛද්‍ය සංගම් මගින් වෛද්‍ය සභාවට දැනුම් දී තිබේ. කෙසේවෙතත් පවතින තත්ත්වයට ආණ්ඩුව වගකිව යුතු බව වෛද්‍ය පීඨ ශිෂ්‍ය ක්‍රියාකාරී කමිටුව පවසයි. එහි කැඳවුම්කරු රයන් ජයලත් සඳහන් කළේ මෙම අර්බුදකාරී තත්ත්වය විසදීමට නම් සයිටම් අහෝසි කළ යුතු බවයි.", "URL": "https://sinhala.adaderana.lk/news.php?nid=75768", "Category": null, "Parent URL": null}