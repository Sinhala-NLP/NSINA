{"Source": "Adaderana", "Timestamp": "May 30, 2014 03:04 pm", "Headline": "පොලිස් කාන්තාවන්ටත් දිග කලිසමක් අඳින්න අවසරයි!", "News Content": "පොලිස් නිලධාරිණියන් සඳහා අමතර නව නිල ඇඳුමක් හඳුන්වාදීමට තීරණය කර තිබේ. පොලිස් නිලධාරිණියන්ගේ සාමාන්‍ය නිල ඇඳුම වන සාය සහ කමීසයට අමතරව පොලිස්පතිවරයා විසින් මෙලෙස නව අමතර නිල ඇඳුමක් නිර්දේශ කර ඇත. පොලිස් නිලධාරිණියන් කාර්යාල රාජකාරි වලට අමතරව වෙනත් රාජකාරි කටයුතු ඉටු කිරීමේ දී ඇති වන අපහසුතා සැලකිල්ලට ගනිමින් පොලිස්පතිවරයා මෙම නිර්දේශය ලබාදී තිබේ. අදාළ නිර්දේශයට නීතිය හා සාමය පිළිබඳ අමාත්‍යංශ ලේකම්වරයා විසින් අනුමැතිය ලබාදී ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. ඒ අනුව කාන්තා පොලිස් කොස්තාපල් සහ සැරයන් තනතුර සඳහා සාමාන්‍ය පොලිස් නිල ඇඳුමට අදාළ කාකි වර්ණයෙන් යුක්ත දිග කලිසමකින් හා කමීසයකින් සමන් විත වන ආකාරයට නව නිල ඇඳුම හඳුන්වා දී ඇත. පොලිස් පරීක්ෂක ශ්‍රේණියේ හා සහකාර පොලිස් අධිකාරී ශ්‍රේණියේ නිලධාරිණියන් සඳහා දිග කලිසමකින් සහ බුෂ්කෝට් එකකින් සමන්විතව නව නිල ඇඳුම හඳුන්වා දී ඇති බව පොලිස් මාධ්‍ය ප්‍රකාශක කාර්යාලය සඳහන් කළේය. මේ අතර ගර්භනී පොලිස් නිලධාරිනියන් සඳහා නව නිල ඇඳුමක් හඳුන්වාදීමට ද නීතිය හා සාමය පිළිබඳ අමාත්‍යංශ ලේකම්වරයාගේ අනුමැතිය හිමිව ඇත.", "URL": "https://sinhala.adaderana.lk/news.php?nid=43607", "Category": null, "Parent URL": null}