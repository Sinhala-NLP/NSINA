{"Source": "Adaderana", "Timestamp": "March 25, 2017 11:29 pm", "Headline": "ජනතාවට අසීරුයි -පෙරළියක පෙරමඟ අරඹමින් ඒකාබද්ධය හබරාදුවේදී කියයි", "News Content": "ඒකාබද්ධ විපක්ෂය විසින් සංවිධානය කළ ‘‘පෙරළියක ඇරඹුම’’ ජන රැළි මාලාවේ ප්‍රථම දිස්ත්‍රික් ජනරැළිය ‘‘පෙරළියක පෙරමඟ’’ නමින් ගාල්ල - හබරාදුවේදී පැවැත්වුණි. හිටපු ජනාධිපති මහින්ද රාජපක්ෂ ප්‍රධාන ආරාධිතයා ලෙස සහභාගී වූ ජන රැළිය සඳහා ඒකාබද්ධ විපක්ෂය නියෝජනය කරන පාර්ලිමේන්තු, පළාත් සභා සහ හිටපු පළාත් පාලන ආයතන මන්ත්‍රීවරුන් එක්ව සිටින බව අද දෙරණ වාර්තාකරුවන් සඳහන් කළේය. රැළිය අමතමින් පොදුජන පෙරමුණේ සභාපති හිටපු අමාත්‍ය මහාචාර්ය ජී.එල්.පීරිස් කියා සිටියේ මේ වනවිට ජනතාවගේ මුදල් රජයේ ඇමතිවරුන්ගේ සුඛෝපභෝගි ජීවිත සඳහා භාවිත කරන බවයි.ජන රැළිය ඇමතූ පාර්ලිමේන්තු මන්ත්‍රී බන්දුල ගුණවර්ධන මහතා කියා සිටියේ රාජපක්ෂ පාලන සමයේ වැඩබිමක් වූ රට මේ වනවිට සියලු සංවර්ධන ව්‍යාපෘති නතර කිරීම හේතුවෙන් මුඩු බිමක් බවට පත්ව ඇති බවයි. රුපියල අවප්‍රමාණය වී ඇති බව සඳහන් කළ මන්ත්‍රීවරයා කියා සිටියේ රටේ ජනතාව මත උසුලාගත නොහැකි බඩු මිලක් පැටවී ඇති බවයි.", "URL": "https://sinhala.adaderana.lk/news.php?nid=71351", "Category": null, "Parent URL": null}