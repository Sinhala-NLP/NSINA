{"Source": "Adaderana", "Timestamp": "May 14, 2019 11:45 am", "Headline": "ජාති ආගම්භේද නැති ගොවියට අවාසියි-රට කරන පාලකයින්ට වාසියි", "News Content": "පාස්කු ඉරිදා සිදුවූ ත්‍රස්ත ප්‍රහාරයෙන් පසුව රටේ පැවති සෙසු ගැටළු සියල්ලන්ටම අමතකව ඇතැයි ජනතා විමුක්ති පෙරමුණේ දේශපාලන මණ්ඩල සභික කේ.ඩී. ලාල් කාන්ත මහතා පවසයි. අම්පාර දිස්ත්‍රික්කයේ පැවති ජනතා විමුක්ති පෙරමුණේ ජනහමුවක් අමතමින් ඔහු මේ බව සඳහන් කළේය. සියලු කටයුතු මේ වන විට රටේ අඩපණ වී ඇති බවත් පැවසු ලාල්කාන්ත මහතා, ජාති ආගම් භේදයක් නොමැතිව පීඩාවට පත්ව සිටින ජනතාවගේ ගොවියන්ගේ ගැටළු අද වන විට අමතක වී ඇති බවත් එයින් ගොවියන්ට සිදුව ඇත්තේ අවාසියක් බවත් ඔහු පැවසීය. අගමැතිවරයාට හා ජනාධිපතිවරයාට මෙයින් වාසිදායක තත්ත්වයක් ඇති ව තිබෙන බවත්, 21 වන දින සිදු වු බෝම්බ පිපිරීමේ වාසිය ඉතා අපූරු ලෙස ආණ්ඩුවට බලපා ඇතැයි ද ලාල්කාන්ත මහතා කියා සිටියේය. වතුකම්කරුවන් රුපියල් 1000ක මුදලක් ඉල්ලූ බවත් අද වන විට එවන් ගැටළු ගැන කිසිදු කථිකාවක් නොමැති බව ද පැවසු ලාල්කාන්ත මහතා, කිසිදු පාලකයෙකුට ජාතික සමඟිය අවශ්‍ය නැති බවත්, ඔවුන්ට අවශ්‍යව ඇත්තේ ජාතිවාදය පෝෂණය කිරීම බව ද පැවසීය. ජාතිවාදය මතුවන ඕනෑම තැනක පොදු ජනතාවගේ සටන්, අයිතිවාසිකම්, උවමනාවන්, සියලු දේ යටපත් වෙන බව ද ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=109899", "Category": null, "Parent URL": null}