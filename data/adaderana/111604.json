{"Source": "Adaderana", "Timestamp": "June 9, 2019 09:01 am", "Headline": "කළු අජිත්ගේ ඝාතනයට සම්බන්ධ සැකකරුවෙක් STF භාරයට", "News Content": "ජා - ඇල, මහවත්ත ප්‍රදේශයේදී “මිනුවන්ගොඩ කළු අජිත්” නමැති සංවිධානාත්මක අපරාධකරු වෙඩි තබා ඝාතනය කිරීමේ සිද්ධියට සම්බන්ධ සැකකරුවෙකු පොලිස් විශේෂ කාර්ය බලකාය විසින් අත්අඩංගුවට ගෙන ඇත. විශේෂ කාර්ය බලකා සංවිධානාත්මක අපරාධ මර්ධන ඒකකය විසින් ඒකල, මඩම පාර ප්‍රදේශයේදී ඊයේ (08) රාත්‍රී මෙම සැකකරු අත්අඩංගුවට ගෙන ඇති බව වාර්තා වන්නේ. පසුගිය 05 වනදා ක්‍රිශාන්ත අජිත් කුමාර නොහොත් මිනුවන්ගොඩ කළු අජිත් නමැත්තා යතුරුපැදියකින් පැමිණි පුද්ගලයින් දෙදෙනෙකු විසින් වෙඩි තබා ඝාතනය කර තිබේ. එම යතුරුපැදිය පැදවූ සැකකරු මෙලෙස අත්අඩංගුවට ගෙන ඇති අතර ඔහුගෙන් සිදුකළ ප්‍රශ්න කිරීම්වලදී මිනුවන්ගොඩ, හීනැටිහේන ප්‍රදේශයේ සංඛ නමින් හදුන්වන අපරාධ කල්ලි සාමාජිකයා විසින් වෙඩි තැබීම සිදුකර ඇති බවට අනාවරණය කර තිබේ. සිදුකළ වැඩිදුර විමර්ශනවලදී වෙඩි තැබීම සදහා යොදා ගත් ටී. 56 ගිනි අවිය සහ එම උණ්ඩ 20 ක් ඒකල, මඩම ප්‍රදේශයේ වගුරුබිමක සඟවා තිබියදී සොයාගත් බව පොලිස් විශේෂ කාර්ය බලකාය පැවසුවේය. සැකකරු වැඩිදුර විමර්ශන සදහා සංවිධානාත්මක අපරාධ නිවාරණ කොට්ඨාශය වෙත භාරදී ඇති අතර ඔහු අද (09) මීගමුව මහේස්ත්‍රාත් අධිකරණයට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=111604", "Category": null, "Parent URL": null}