{"Source": "Adaderana", "Timestamp": "April 23, 2019 09:18 am", "Headline": "පොලිස් නිලධාරීනුත් සම්බන්ධ රන් ජාවාරමක්", "News Content": "එල්. ටී. ටී. ඊ සංවිධානයේ රත්‍රං තොගයක් රුපියල් ලක්ෂ 300ක මුදලකට අයථා අයුරින් ගනුදෙනු කිරීම වෙනුවෙන් පැමිණි පුද්ගලයින් 05 දෙනෙකු අත්අඩංගුවට ගෙන ඇත. ඊයේ (22) රාත්‍රියේ කිලිනොච්චිය ධර්මපුරම් ඩෙත්බාර් ප්‍රදේශයේදී මෙම අත්අඩංගුවට ගැනීම සිදු කොට ඇත. පොලීසිය ප්‍රකාශ කර ඇත්තේ කිලිනොච්චිය විශ්වමඩු යුධ හමුදා නිළධාරීන් විසින් සිදුකළ සෝදිසි මෙහෙයුමකදී සැකපිට අල්ලා ගත් වෑන් රථයක සිටි පුද්ගලයින් පස්දෙනෙකු එලෙස අත්අඩංගුවට ගත් බවයි. සිදුවීම සම්බන්ධයෙන් කිලිනොච්චිය පොලීසියට අනුයුක්ත පොලිස් නිළධාරීන් සිවි දෙනෙකු ද සම්බන්ධ වී ඇති බවට මුලික පරීක්ෂණයන්ගෙන් අනාවරණය වී ඇති අතර, අදාළ නිළධාරීන් සම්බන්ධයෙන් පරීක්ෂණ මෙහෙයවන බව ද වාර්තා වෙයි. රත්‍රං කිලෝග්‍රෑම් පහක් පවතින බවත්, එක් රත්‍රං කිලෝග්‍රෑමයක් රුපියල් ලක්ෂ 60 ක මුදලකට අලෙවි කිරීමට ජාවාරම්කරුවන් එකඟ වී රත්‍රං නිරීක්ෂණය වෙනුවෙන් පැමිණි අවස්ථාවේ අත්අඩංගුවට ගැනීම සිදුකොට ඇති බවද පොලීසිය ප්‍රකාශ කොට ඇත. සිද්ධිය සම්බන්ධයෙන් යාපනය, පුදුකුඩිරිප්පු හා ධර්මපුරම් ප්‍රදේශයේ පදිංචි වයස අවුරුදු 27 ත් 35 ත් අතර පිරිසක් එලෙස අත්අඩංගුවට ගෙන ඇති බව අද දෙරණ වාර්තාකරු සඳහන් කරයි. අදාළ ජාවාරම්කරුවන් පැමිණි වෑන් රථයක්, කුඩා කැබ් රථයක්, යතුරුපැදියක් ද අත්අඩංගුවට ගෙන ඇති බව ද වාර්තා වෙයි. සැකකරුවන් වෙනුවෙන් සහයෝගය දැක්වීම වෙනුවෙන් කිලිනොච්චිය පොලීසියට අනුයුක්ත පොලිස් නිළධාරීන් සිව් දෙනෙකු පැමිණ ඇති බවත්, අදාළ පිරිස් ඉහළ නිළධාරීන්ගේ අවසරයෙන් තොරව පොලීසියෙන් පිටත්ව සහයෝගය දැක්වීම පිණිස යතුරුපැදිවලින් පැමිණ ඇති බවත්, ජාවාරම්කරුවන් හසුවු අවස්ථාවේ යතුරුපැදිවලින් පළාගොස් ඇති බවත් කිලිනොච්චිය ආරක්ෂක අංශ ප්‍රකාශ කර ඇත. සැකකරුවන් අද (23) කිලිනොච්චිය මහේස්ත්‍රාත් අධිකරණයට ඉදිරිපත් කිරීමට නියමිත අතර, සිද්ධිය සම්බන්ධයෙන් කිලිනොච්චිය ධර්මපුරම් පොලීසිය වැඩිදුර පරීක්ෂණ මෙහෙයවනු ලබයි.", "URL": "https://sinhala.adaderana.lk/news.php?nid=108500", "Category": null, "Parent URL": null}