{"Source": "Adaderana", "Timestamp": "September 9, 2013 10:24 am", "Headline": "අට වියැති දරුවාට දහසය වියැති දෙදෙනකු‍‍ගෙන් අතවර", "News Content": "අවුරුදු 08 යි මාස 11 ක වයසැති පිරිමි දරුවෙකුට බරපතළ ලිංගික අපරාධයක් සිදු කළ බව කියන 16 වියැති තවත් දරුවන් දෙදෙනෙකු කල්පිටිය පොලීසිය විසින් අත්අඩංගුවටගෙන තිබේ. අතවරයට ලක්ව ඇත්තේ කල්පිටිය පොලිස් වසමේ පල්ලිවාසල්පාඩුව - නාච්චිකල්ලිය පදිංචි පාසල් දරුවෙකි. ඉකුත් 06 වැනිදා මෙම දරුවා පාසල් ගොස් නැති අතර පාලකුඩාව ප්‍රදේශයේ පිහිටි මාළු වාඩියක් ළඟ සිටියදී එම ස්ථානයට පැමිණ ඇති එක් සැකකරුවෙක් දරුවා රවටාගෙන ආසන්නයේ ඇති තවත් මාළු වාඩියකට ගෙන ගොස් ඇත. පසුව ඔහු තවත් දෙදෙනෙකු සමග එකතුවී දරුවාට බරපතළ ලෙස ලිංගික අපරාධයක් සිදු කර ඇති බව පොලීසිය කියයි. සිද්ධියෙන් පසුව නිවසට ගොස් ඇති දරුවා තමන්ට සිදුවු අපරාධය සම්බන්ධයෙන් තම මව්පියන් දැනුවත් කිරීමෙන් පසු දරුවාගේ මව්පියන් විසින් මේ බව කල්පිටිය පොලීසියට දැනුම් දී ඇත. ඒ අනුව සිද්ධියට සම්බන්ධ බව කියන සැකකරුවන් දෙදෙනෙකු පොලීසිය විසින් අත්අඩංගුවට ගෙන ඇති අතර එක් සැකකරුවෙකු පළාගොස් ඇති බව පොලීසිය පවසයි. අතවරයට ලක්ව ඇති පිරිමි දරුවා වෛද්‍ය ප්‍රතිකාර සඳහා කල්පිටිය දිසා රෝහලට ඇතළත් කර තිබේ. සැකකරුවන් පුත්තලම දිසා අධිකරණය වෙත ඉදිරිපත් කිරීමට නියමිත වන අතර කල්පිටිය පොලීසිය විසින් වැඩිදුරපරීක්ෂණ කරගෙන යයි.", "URL": "https://sinhala.adaderana.lk/news.php?nid=37261", "Category": null, "Parent URL": null}