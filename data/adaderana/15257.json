{"Source": "Adaderana", "Timestamp": "April 4, 2011 08:51 am", "Headline": "වැඩිපුර ගාස්තු අයකළොත් බලපත්‍ර අවලංගුයි ", "News Content": "මගීන්ගෙන් වැඩිපුර බස් ගාස්තු අයකරන බස් රථවල ධාවන බලපත්‍ර අවලංගු කරන බව ජාතික ගමනාගමන කොමිසන් සභාව පවසයි. සියලු බස් රථ ආවරණය වන පරිදි ජංගම පරීක්ෂක නිලධාරීන් යොදවා වැටලීම් සිදුකරන බව එම කොමිසම සඳහන් කරයි. උත්සව සමයේ දී දුරගමන් සේවා බස් රථ වලින් නියමිත ප්‍රමාණයට වඩා ගාස්තු වැඩිපුර අයකරන බවට තොරතුරු ලැබී ඇති බව කොමිසම සඳහන් කරනු ලැබීය. මේ අතර සිංහල සහ හින්දු අලුත් අවුරුද්ද වෙනුවෙන් ගම්බිම් බලා යන ජනතාවගේ පහසුව සඳහා විශේෂ ප්‍රවාහන සේවයක් ක්‍රියාත්මක කරන බව ලංකා ගමනාගමන මණ්ඩලය පවසයි. ඒ අනුව අප්‍රේල් 8 වැනිදා සිට 12 වැනිදා දක්වා විශේෂ අවුරුදු ප්‍රවාහන සේවයක් ක්‍රියාත්මක වනු ඇත. සිංහල සහ හින්දු අලුත් අවුරුද්ද අවසන් වීමෙන් පසු ගම්බිම්වල සිට කොළඹ බලා පැමිණෙන මගීන් සඳහා ද විශේෂ ප්‍රවාහන සේවයක් ක්‍රියාත්මක කිරීමට ද සැලසුම් කර තිබේ. මේ අතර අප්‍රේල් 9 වැනිදා සිට 17 වැනිදා දක්වා විශේෂ දුම්රිය සේවයක් ද ක්‍රියාත්මක කරන බව දුම්රිය පාලක මැදිරිය පවසයි. දෛනික දුම්රිය ගමන්වාර වලට අමතරව කොළඹ සිට වව්නියාව, මහනුවර, මාතර ඇතුළු නගර කිහිපයක් සඳහා අතිරේක දුම්රිය යෙදවීමට දුම්රිය පාලක මැදිරිය පියවර ගෙන ඇත.", "URL": "https://sinhala.adaderana.lk/news.php?nid=15257", "Category": null, "Parent URL": null}