{"Source": "Adaderana", "Timestamp": "January 17, 2018 12:30 pm", "Headline": " දයා මාස්ටර්ට පහරදුන් සැකකරු මානසික වෛද්‍යවරයෙකු හමුවට ඉදිරිපත් කරන්නැයි නියෝග", "News Content": "එල්.ටී.ටී.ඊ සංවිධානයේ හිටපු මාධ්‍ය ප්‍රකාශක දයා මාස්ටර් හට පහර දුන් සැකකරු මානසික වෛද්‍යවරයෙකු හමුවට ඉදිරිපත් කර වාර්තාවක් ලබා ගන්නා ලෙස යාපනය දිසා අධිකරණය නියෝග කර තිබේ. සිද්ධියට අදාළ නඩුව ඊයේ කැඳවූ අවස්ථාවේ දිසා අධිකරණය එම නියෝගය ලබාදුන් බව අද දෙරණ අධිකරණ වාර්තාකරු පැවසුවේය. එල්.ටී.ටී.ඊ සංවිධානයේ හිටපු මාධ්‍ය ප්‍රකාශක දයා මාස්ටර් හට පසුගියදා පහරදීමක් සිදුවූ අතර ඊට අදාළ සැකකරු පොලීසිය විසින් අත්අඩංගුවට ගෙන තිබුණි. සැකකරු අධිකරණයට ඉදිරිපත් කළ අවස්ථාවේ ඔහු වෙනුවෙන් පෙනී සිටි නීතිඥවරයා අධිකරණයට ප්‍රකාශ කළේ සැකකරු මානසික රෝගියෙකු බවයි. ඒ අනුව සැකකරු යාපනය ශික්ෂණ රෝහලට ඇතුළත් කර වෛද්‍ය වාර්තාවක් ඉදරිපත් කරන ලෙස අධිකරණය මීට පෙර පොලීසියට නියෝග කර තිබුණි. පොලීසිය අදාළ වාර්තාව ඊයේ අධිකරණයට ඉදිරිපත් කළ අවස්ථාවේ සැකකරු වෙනුවෙන් පෙනී සිටි නීතිඥවරයා ප්‍රකාශ කර ඇත්තේ මානසික සෞඛ්‍ය පිළිබඳ විශේෂඥ වෛද්‍යවරුන් සිටින්නේ තෙලිප්පලේ මානසික රෝහලේ බැවින් සැකකරු එම රෝහලට ඉදිරිපත් කිරීම යුක්ති සහගත බවයි. ඒ අනුව සැකකරු එම රෝහලට ඉදිරිපත් කර අදාළ වෛද්‍ය වාර්තාව ලබන 30 වනදා අධිකරණයට ඉදිරිපත් කරන ලෙස යාපනය දිසා අධිකරණය නියෝග කර ඇත.", "URL": "https://sinhala.adaderana.lk/news.php?nid=83109", "Category": null, "Parent URL": null}