{"Source": "Adaderana", "Timestamp": "April 21, 2013 03:30 pm", "Headline": "එළවළුවලින් දඹුල්ලේ කුණු කූඩය යළිත් හැඩවෙයි", "News Content": "දඹුල්ල ආර්ථික මධ්‍යස්ථානයට ගොවීන් රැගෙන ආ එළවළු කිලෝ ග්‍රෑම් 50,000කට අධික ප්‍රමාණයක් අලෙවි කිරීමට නොහැකි වීම හේතුවෙන් අද (21) දිනයේ ඉවත දමා ඇති බව අප වාර්තාකරු පවසයි. කැකිරි, පිපිඤඤා, මෑකරල්, වම්බටු, දඹල , බණ්ඩක්කා වැනි එළවළු මෙලෙස ඉවත දමා ඇති බව හෙතෙම සඳහන් කළේය. සිංහල, දෙමළ අලුත් අවුරුද්ද වෙනුවෙන් ආර්ථික මධ්‍යස්ථානය වසා තිබීමෙන් පසු එළවළු තොග විශාල ප්‍රමාණයක් එකවර ලැබීම මෙන්ම අලුත් අවුරුද්දෙන් පසු එළවළු මිලදී ගැනීමට පැමිණෙන වෙළෙඳුන් සංඛ්‍යාව අඩු වීම මෙම තත්ත්වයට හේතුවී ඇත. ආර්ථික මධ්‍යස්ථානයේ අලෙවි කිරීමට නොහැකිවූ එළවළු තොග බැකෝ යන්ත්‍ර හා ටිපර් යන්ත්‍ර යොදා ගනිමින් ඉවත් කළ බව අද දෙරණ වාර්තාකරු සඳහන් කළේය. දඹුල්ල ආර්ථික මධ්‍යස්ථානයට එළවළු මිලදී ගැනීමට වෙළඳුන්ගේ අඩුවක් නිසා මෑතකදීත් එළවළු කිලෝ ලක්ෂයකට වැඩි ප්‍රමාණයක් ඉවත දැමීමට සිදුවිය.", "URL": "https://sinhala.adaderana.lk/news.php?nid=33445", "Category": null, "Parent URL": null}