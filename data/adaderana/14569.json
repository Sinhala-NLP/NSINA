{"Source": "Adaderana", "Timestamp": "March 2, 2011 04:11 pm", "Headline": "ක්‍රිකට් කණ්ඩායමට රජයේ කනගාටුව ප්‍රකාශ කළ යුතුයි", "News Content": "ශ්‍රී ලංකාව හා පකිස්ථානය අතර පැවති සීමිත ඕවර තරගයෙන් ශ්‍රී ලංකාව පරාජයට පත්වීමේ සිද්ධිය හුවා දක්වමින් අපගේ ක්‍රීඩකයින් එම තරගය මුදලට පාවාදුන් බවට චෝදනා කර ස්වාධීන රූපවාහිනියේ විකාශය වූ\"විමසුම\" වැඩසටහන කෙරෙහි බලවත් අප්‍රසාදය හා විරෝධය පල කරන බව එක්සත් ජාතික පක්ෂය පවසයි. එක්සත් ජාතික පක්ෂ මහ ලේකම් තිස්ස අත්තනායක මහතාගේ අත්සනින් යුතුව නිකුත් කළ නිවේදනයක මේ බව සඳහන් වේ. එකී නිවේදනය පහත පරිදිය. අපගේ ක්‍රීඩකයින් ඉතා ධෛර්යයෙන් හා කැපවීමෙන් යුතුව ඉටු කළ සුවිශේෂී කාර්යභාර්යය ඔස්සේ මේ වන විට ලොව ප්‍රබලම බක්‍රිකට් කණ්ඩායමක් ලෙස අනන්‍යතාවයක් දිනා සිටිති.ඔවුන් සුපිරි ක්‍රිකට් කණ්ඩායමක් ලෙස මිස අක්‍රමිකතා වල හෝ මුදල් සෙවීමේ ජාවාරම් වල යෙදෙන පිරිසක් ලෙස ලොව කවරකු විසින් හෝ මෙතෙක් හඳුන්වනු ලැබුවේ නැත.මෙරට හෝ ඉන් බැහැර තරග චාරිකා වලදී යටත් පිරිසෙයින් විනය කඩ කළ බවට හෝ ඔවුන් වෙත කිසිදු චෝදනාවක් එල්ල වී නොමැත. තත්ත්වය මෙසේ හෙයින් ඉතා පහත් අයුරින් මෙවැනි අභූත චෝදනා නැඟීම අතිශයින්ම බරපතල තත්ත්වයකි.එය අපගේ ක්‍රිකට් කණ්ඩායම විසින් මෙතෙක් දිනා සිටි කීර්ති නාමය විනාශ මුඛයට ඇද දැමීමක් මෙන්ම ඔවුන්ගේ ආත්මාභිමානය,මානසික සමබරතාවය බිඳ දැමීමකි. මෙය නොසලකා නොහැරිය හැකි වඩා බරපතල සිද්ධියක් වනුයේ එකී චෝදනාව රජයේ ප්‍රමුඛ පෙළේ රූපවාහිනී නාලිකාවක් ඔස්සේම එල්ල කරනු ලැබීමෙනි. මේ සිද්ධිය පිළිබඳ රජය වහාම පරීක්ෂණයක් පැවැත්විය යුතු බව අපි අවධාරණය කරමු.සිද්ධියට අදාළව රජය වහාම ශ්‍රී ලංකා ක්‍රිකට් කණ්ඩායම වෙත සිය කනගාටුව ප්‍රකාශ කළ යුතුය. මින්මතු මෙවැනි අපකීර්තිමක් සිදුවීම් හටගනු නොලැබීම පිළිබඳව රජයේ සහතිකයක් නොවේනම් එය රටේ පුද්ගලයන්ගේ කීර්ති නාමය මෙන්ම අභිමානය පළුදුවීමටද නිසැකයෙන්ම ඉවහල් වෙනු ඇති බවද පෙන්වා දෙනු කැමැත්තෙමු.", "URL": "https://sinhala.adaderana.lk/news.php?nid=14569", "Category": null, "Parent URL": null}