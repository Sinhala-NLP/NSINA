{"Source": "Adaderana", "Timestamp": "August 13, 2011 02:38 pm", "Headline": "මනඃකල්පිත කතාවලට නීතියෙන් සමාවක් නෑ", "News Content": "සිය ගම්බිම්වලට පැමිණෙන පිරිසට කිසිදු වග විභාගයකින් තොරව පහරදීමේ සිදුවිම් බොහොමයක් මෙම දිනවල වාර්තා වන බව පොලිස් මාධ්‍ය ප්‍රකාශක ප්‍රිශාන්ත ජයකොඩි මහතා පවසයි. \"ග්‍රීස් යකා\" යැයි මවාගත් සංකල්පයක් මත මෙම සිදුවීම් පසුගිය දින කිහිපය පුරාවටම සිදුවන අතර පුද්ගලික මතිමතාන්තර සපුරා ගැනීමත් ඇතැම් අය කටකතා පතුරවමින් විනෝදාත්මකව කාණ්ඩ ගැසී මෙම කටයුතු වල නිරත වන අවස්ථා පිළිබඳව පොලීසියට කරුණු වාර්තා වී ඇති බවත් ඔහු සඳහන් කරයි. වසර ගණනක් තුළ පැවැති ත‍්‍රස්තවාදය මුලිනුපුටා දමා සාමකාමිව නිදහසේ ගමන්බිමන්වල යෙදෙන දෙස් විදෙස් සංචාරකයන්ට දන්සල්වලින් සංග‍්‍රහ කිරීම සහ ආගන්තුක සත්කාරය ඉතා ඉහළින් තිබෙන රටක ජීවත්වන බුද්ධිමත් පිරිසක් ලෙස සියලුදෙනා මීට වඩා වගකීමකින් සහ හැදියාවකින් කටයුතු කරන ලෙස පොලිසිය ජනතාවගෙන් ඉල්ලා සිටින බව ද ඒ මහතා දැනුම්දෙයි. එසේම යම් සැකකටයුතු පුද්ගලයකු පිළිබද තොරතුරු ලදහොත් වහාම ආසන්නම පොලීසියට හෝ 119, 118 දුරකථනවලින් පොලිසියට තොරතුරු ලබා දෙන ලෙසද ප්‍රිශාන්ත ජයකොඩි මහතා ඉල්ලා සිටියි. නීතියේ පිහිට පැතීමට අවකාශ තිබියදී වග විභාගයකින් තොරව පුද්ගලයින්ට පහරදීම, කාණ්ඩ ගැසී ප්‍රචණ්ඩ කි‍්‍රයාවලවල නිරතවන පුද්ගලයින්ට විරුද්ධව තරාතිරිම නොබලා නීතිය ක්‍රියාත්මක කරන අතර එම අවස්වලදී මවාගත් මනඃකල්පිත කතා නීතියේ සමාවට කිසිසේත් අදාළ නොවන බවද පොලිස් මාධ්‍ය ප්‍රකාශකවරයා අවධාරණය කර සිටියි.", "URL": "https://sinhala.adaderana.lk/news.php?nid=18040", "Category": null, "Parent URL": null}