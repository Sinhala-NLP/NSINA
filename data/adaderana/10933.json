{"Source": "Adaderana", "Timestamp": "September 18, 2010 08:46 am", "Headline": "අවන්හල් හිමියන් 14 ක් දඩකයි", "News Content": "මහජන සෞඛ්‍යයට හානිකර ආකාරයට ආහාරපාන ‍අලෙවි කිරීමේ චෝදනාවට වරද පිළිගත් අවන්හල් හිමියන් 14 දෙනෙකුට කොළඹ මහේස්ත්‍රාත් අධිකරණය දඩ නියම කර තිබේ. ඒ අනුව එක් අවන්හල් හිමියෙකුට රුපියල් 3000 බැගින් දඩ නියම කර ඇති බව සඳහන් වේ. කෝට්ටේ මහනගර සභා බල ප්‍රදේශයේ සිදුකළ වැටලීමක දී ආහාර පනතේ විධිවිධාන උල්ලංඝණය කරමින් අපිරිසිදු හා මහජන සෞඛ්‍යයට හානිකර ආකාරයෙන් ආහාරපාන අලෙවි කරන ලදැයි මෙම පිරිසට චෝදනා එල්ල කර තිබුණි. අදාළ පිරිසට දඩ නියම කළ අතිරේක මහේස්ත්‍රාත් මහී විජේවීර මහතා මින්මතුවට මෙවැනි ක්‍රියාවල නොයෙදෙන ලෙස ද අවවාද කර තිබේ", "URL": "https://sinhala.adaderana.lk/news.php?nid=10933", "Category": null, "Parent URL": null}