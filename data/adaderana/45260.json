{"Source": "Adaderana", "Timestamp": "August 10, 2014 10:39 pm", "Headline": "මන්ත්‍රී දේහය බාගෙට පිළිස්සෙයි - ආදාහනාගාරයේ  උණුසුම් තත්ත්වයක් ", "News Content": "ගාල්ල හිටපු නාගරික මන්ත්‍රීවරයෙකු වු වයි.බී කොස්තා මහතාගේ දේහය ගාල්ල, දඩැල්ල ආදාහනාගරයේ පිළිස්සෙමින් තිබියදී එකවරම එය ක්‍රියා විරහිත වීම හේතුවෙන් එහි සිටි සේවකයින් හා ඥාතීන් අතර අද(10)සවස උණුසුම්කාරී තත්ත්වයක් හටගෙන තිබේ. අදාළ ආදාහනාගාරය විවෘත කර මේ වන විට මසක පමණ කාලයක් වන බවත්, ගාල්ල වත්මන් නියෝජ්‍ය නගරාධිපති කැළුම් සෙනෙවිරත්න මහතා විසින් අදාළ ආදාහනාගරය විවෘතකර ඇති බවත්, අද දෙරණ වාර්තාකරු සඳහන් කළේය. මිය‍ගිය පුද්ගලයා ගාල්ල නගර සභාවේ හිටපු එජාප මන්ත්‍රීවරයෙකු බැවින් ඔහුගේ අවසන් කටයුතු සිදුකිරීමට ගාල්ල වත්මන් නගරාධිපති මෙත්සිරි ද සිල්වා අවසර ලබාදී ඇත්තේ දඩැල්ල ආදාහනාගාරය විටින් විට අක්‍රීය වන බව හරිහැටි නොදැන බව අප වාර්තාකරු පැවසීය. දේහය ආදාහන කටයුතු සඳහා අවසර නොදුනහොත් හිටපු මන්ත්‍රීවරයෙකුට කළ මදි පුංචිකමක් ලෙස සැලකීමට ද ඉඩ ඇතැයි යන සැකයද නිසා අවසානයේ හෙතෙම ආදාහන කටයුතු සඳහා අවසර ලබාදී තිබේ. කෙසේ හෝ දේහය ආදාහනාගාරයට අද සවස ඇතුළු කිරීමෙන් පසු දැවීම ආරම්භ වී ටික වේලාවකින් එය ක්‍රියාවිරහිත වී ඇත. එහිදී ඥාතීන් හා ආදාහනාගාර සේවකයින් අතර උණුසුම් වචන හුවමාරුවක් ද සිදුව ඇති අතර ඇති වූ තත්ත්වය පාලනය කිරීම සඳහා නගරාධිපතිවරයා ඇතුළු මන්ත්‍රීන් කිහිප දෙනෙකු ද සවස් වන විට එම ස්ථානයට පැමිණි බව අප වාර්තාකරු පැවසීය. එතෙක් මන්ත්‍රී දේහය බාගෙට පිළිස්සී තිබූ බවද හෙතෙම කියා සිටියේය.", "URL": "https://sinhala.adaderana.lk/news.php?nid=45260", "Category": null, "Parent URL": null}