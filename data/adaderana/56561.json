{"Source": "Adaderana", "Timestamp": "January 22, 2016 06:16 pm", "Headline": "ළමුන් නැවත නැවතත් හිංසනයට ලක්වීම වැළැක්වීම අත්‍යාවශ්‍යයි", "News Content": "අපයෝජනයට ලක් වූ ළමුන් නැවත නැවතත් හිංසනයට ලක්වීම වැළැක්වීම සඳහා ප්‍රතිපාදන සකස් කළ යුතු බව ළමා ආරක්ෂණ අධිකාරියේ සභාපති ආචාර්ය නටාෂා බාලේන්ද්‍ර මහත්මිය පවසයි.ඇය පවසන්නේ පොලිසිය, උසාවිය ඇතුළු ආයතනවලදී ළමුන්ට හිතකර පරිසර නිර්මාණය කිරීමට පියවර ගත යුතු බවයි.වර්තමාන සංකිර්ණ ආර්ථික රටාව තුළ ළමුන්ගේ ආරක්ෂාව සඳහා අණපනත් සැකසීමේ අවස්ථාව ද පවතින බව ඇය කියයි.අද පෙරවරුවේ පැවැති මාධ්‍ය හමුවකට සහභාගීවෙමින් නටාෂා බාලේන්ද්‍ර මහත්මිය මේ බව කියා සිටියාය.ළමුන්ගේ ආරක්ෂාව වෙනුවෙන් ජාතික ළමාරක්ෂක අධිකාරිය 2016 වසර තුළ ගෙන ඇති ක්‍රියාමාර්ග අනූව අධ්‍යාපන අමාත්‍යංශය හා එක්ව නියමු ව්‍යාපෘතියක් ලෙස ප්‍රදේශ කිහිපයක පාසල් ව ල මාර්ගෝපදේශන ගුරුවරුන්ට විශේෂ පුහුණුවක් ලබාදීමට සැලසුම් කර තිබේ.එසේම ළමාරක්ෂාව සම්බන්ධ විවිධ මාතෘකා යටතේ සමස්ත ලංකා අන්තර් පාලස් විවාද තරඟයක් මෙන්ම ළමාරක්ෂාව පිළිබඳ පණිවිඩය පාසල පුරා ප්‍රචාරය කිරීමට පාසල් මාධ්‍ය ඒකක සම්බන්ධීකරණයක් ඇති කිරීමට ද ජාතික ළමාරක්ෂක අධිකාරිය අපේක්ෂා කරයි.", "URL": "https://sinhala.adaderana.lk/news.php?nid=56561", "Category": null, "Parent URL": null}