{"Source": "Adaderana", "Timestamp": "October 9, 2012 09:17 am", "Headline": "පාසල් ළමුන් 160,000 ට දෘෂ්‍ය ඌණතා", "News Content": "මෙරට පාසල් ළමුන්ගෙන් 160,000 ක් දෘෂ්‍ය ඌණතාවලට ගොදුරු වී ඇති බව සෞඛ්‍ය අමාත්‍යාංශය පවසයි. වර්තමානය වන විට පූර්ණ අන්ධභාවයට පත්වු පුද්ගලයින් 150,000 ක් පමණ දිවයින පුරා සිටින බව ඔවුන් පෙන්වාදෙයි. ඔක්තෝම්බර් මස 11 වන දිනට යෙදෙන \"ලෝක දෘෂ්ටි\" දිනය නිමිත්තෙන් නිවේදනයක් නිකුත් කරමින් සෞඛ්‍ය අමාත්‍යංශය මේ බව පවසා තිබේ. ලෝක ජනගහනයෙන් මිලියන 285 ක් අන්ධ භාවයට පත්ව සිටින අතර ඉන් 60% ම වළක්වා ගත හැකි අන්ධ භාවය බව සෞඛ්‍ය අමාත්‍යාංශ පෙන්වාදෙයි. 20% ට ප්‍රතිකාර ලබාදීමට හැකි අතර විශේෂත්වය වන්නේ අන්ධ භාවයට ලක්වන පුද්ගලයින් අතරින් 90% ම අඩු ආදායම් ලබන රටවලින් වාර්තාවීමයි. ඇසේ සුද මතුවීම සහ දියවැඩියාව අන්ධභාවයට පත්වීමට ප්‍රධානතම හේතු බව සෞඛ්‍ය අමාත්‍යාංශය වැඩිදුරටත් පෙන්වාදෙයි.", "URL": "https://sinhala.adaderana.lk/news.php?nid=28139", "Category": null, "Parent URL": null}