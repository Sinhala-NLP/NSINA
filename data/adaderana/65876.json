{"Source": "Adaderana", "Timestamp": "November 9, 2016 04:30 pm", "Headline": "අසරණ රණවිරුවන් ලවා ගැටුම් ඇති කිරීම කනගාටුදායකයි", "News Content": "රට තුළ යම් ගැටලුවක් ඇති වූ විට අදාළ පාර්ශවයන් පමණක් ඊට සම්බන්ධ වන්නේ නම් එම ගැටලු පහසුවෙන් නිරාකරණය කරගත හැකි බව ජනාධිපති මෛත්‍රීපාල සිරිසේන මහතා පවසයි.අදාළ නව පාර්ශවයන්ගේ මැදිහත්වීම හේතුවෙන් විවිධ ගැටුම්කාරී තත්ත්වයන් නිර්මාණය වන බව ජනාධිපතිවරයා කියයි.පසුගියදා ආබාධිත රණවිරුවන් පිළිබඳ සිදුවීමේදී ද ආබාධිත රණවිරුවන් හෝ රණවිරුවන් නොවන පිරිසක් ආණ්ඩුව අප්‍රසාදයට පත් කිරීමේ අරමුණින් මැදිහත්වීම හේතුවෙන් ගැටලු රැසක් මතු වූ බව ජනාධිපතිවරයා පවසයි.සමත මණ්ඩලයට වසර 25ක් සැපිරීම වෙනුවෙන් සහ ජාතික සමත දිනය සැමරීම වෙනුවෙන් අද පෙරවරුවේ අරලියගහ මන්දිරයේ පැවති උත්සවයට එක්වෙමින් ජනාධිපති මෛත්‍රීපාල සිරිසේන මහතා මේ බව පැවසීය.එහිදී වැඩිදුරටත් අදහස් දැක්වු ජනාධිපතිවරයා සඳහන් කළේ රට වෙනුවෙන් ජීවිත පරිත්‍යාගයෙන් කටයුතු කළ වීරෝධාර රණවිරුවන්ට මෙලෙස හැසිරිය නොහැකි බවයි.ඔවුන් සැමදා මාතෘ භූමිය වෙනුවෙන් කටයුතු කරන්නේ අවබෝධයෙන් හා මනා ශික්ෂණයකින් බව පැවසූ ජනාධිපති මෛත්‍රීපාල සිරිසේන මහතා, අසරණ රණවිරුවන් භාවිත කර රට තුළ ගැටුම් ඇති කිරීමට ඇතැම් පිරිස් ගන්නා උත්සාහයන් ඉතා කනගාටුදායක බව ද කියා සිටියේය.", "URL": "https://sinhala.adaderana.lk/news.php?nid=65876", "Category": null, "Parent URL": null}