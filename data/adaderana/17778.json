{"Source": "Adaderana", "Timestamp": "August 1, 2011 12:22 pm", "Headline": "අනුරාධපුර රෝහලේ වෛද්‍යවරුන් සංකේත වැඩවර්ජනයක් අරඹයි", "News Content": "අනුරාධපුර මහරෝහලේ වෛද්‍යවරුන් මේ වන විට සංකේත වැඩවර්ජනයක නිරත වේ. රෝහලට අයත් ගොඩනැගිල්ලක පවත්නා ගැටලුකාරී තත්ත්වයක් මෙම වර්ජනයට හේතු වී ඇති බව රජයේ වෛද්‍ය නිලධාරීන්ගේ සංගමයේ උපලේකම් වෛද්‍ය සංකල්ප මාරසිංහ මහතා සඳහන් කළේය. මේ වන විට වෛද්‍යවරුන් බාහිර රෝගී අංශය සහ ‍සායනික කටයුතුවලින් ඉවත් වී ඇති බව ඔහු පෙන්වාදෙයි. කෙසේ වුවත් පවත්නා ගැටලුව සම්බන්ධයෙන් සෞඛ්‍ය අමාත්‍යාංශ ලේකම්වරයා සමඟ විශේෂ සාකච්ඡාවක් පැවැත්වීමට නියමිත බව සංකල්ප මාරසිංහ මහතා පැවසුවේය. බොහෝ විට එම සාකච්ඡාවෙන් අනතුරුව පවත්නා ගැටලුවට ස්ථීර විසඳුමක් ලැබෙනු ඇති බවට වෛද්‍ය සංකල්ප මාරසිංහ මහතා විශ්වාසය පළ කර සිටියේය.", "URL": "https://sinhala.adaderana.lk/news.php?nid=17778", "Category": null, "Parent URL": null}