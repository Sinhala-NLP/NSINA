{"Source": "Adaderana", "Timestamp": "January 8, 2016 05:21 pm", "Headline": "ඔබ නොදකින ඔබට නොතේරෙන දෙය ඉටුකරගන්නයි අපි මේ උත්සාහ කරන්නේ", "News Content": "ජීවිතයේ වැඩියෙන්ම සතුටු වන දවස කුමක්දැයි කවරෙකු හෝ තමාගෙන් ඇසුවොත් තමන් කියන්නේ පසුගිය රජයෙන් ඉවත්වූ 2014 නොවැම්බර් 21 දිනය ලෙස යැයි ජනාධිපති මෛත්‍රිපාල සිරිසේන මහතා පවසයි.බලය අතහැර, වගකීම්වලින් නිදහස් වී, මගේ රට, මගේ ජාතිය වෙනුවෙන්, සමස්ත ශ්‍රී ලාංකික ජනතාව වෙනුවෙන් තමන් එදා බලය අතහරිමින් ගත් තීරණය ගැන දැඩි සතුටට පත්වන බවද ජනාධිපතිවරයා කියයි.ජනපති මෛත්‍රිපාල සිරිසේන මහතා මේ බව කියා සිටියේ මෛත්‍රී පාලනයට වසරක් පිරීම නිමිත්තෙන් අද පස්වරුවේ කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී පැවැති විශේෂ සමරු උත්සවය අමතමිනි.ජනාධිපතිවරයා එම උත්සව සභාව අමතමින් \"මට මම ගැන දේශපාලන න්‍යාය පත්‍රයක් නෑ. රට ගැන දේශපාලන න්‍යාය පත්‍රයක් තියෙන්නේ\" යනුවෙන් අදහස් දක්වා සිටියේය.ශ්‍රී ලංකාව ඉදිරි පස්වසර තුළ ලෝකයේ ශ්‍රේෂ්ඨ ජාතිකයක් බවට පත් කිරීම වත්මන් රජයේ එකම අරමුණ බව පැවසූ ජනාධිපති මෛත්‍රිපාල සිරිසේන මහතා රට ගොඩනැඟීම ඔබෙත් මගෙත් න්‍යාය පත්‍රය විය යුතු යැයි පැවසුවේය.සැමවිටම අත ගැසිය යුත්තේ සරල පහසු දේවලට නොවන බවත්, සැමවිටම අත ගැසිය යුත්තේ රට වෙනුවෙන් අභියෝගාත්මක දෑ වෙනුවෙන් බවත්, හෙතෙම එහිදී කියා සිටියේය.\"සමහර අය කියනවා රට දෙකඩ කරන්න හදනවා බුද්ධාගමට හිමි තැන නැති කරන්න හදනවා. විදේශීය උපදෙස් අනුව ආරක්ෂාව නැති කරලා ජාතික ආරක්ෂාව දුර්වල කරන්න යනවා කියලා\" යැයි පෙන්වාදුන් ජනාධිපතිවරයා \" නෑ එහෙම කිසි දෙයක් නෑ. ඔබ නොදකින ඔබට නොතේරෙන දෙය ඉටුකරගන්නයි අපි මේ උත්සාහ කරන්නේ\" යනුවෙන් ඒ මහතා අදහස් පළ කළේය. අපට ඇති ප්‍රශ්න අප විසින් හඳුනාගත යුතු බවත්, උතුරේත් දකුණේත් අන්තවාදීන්ගේ බලාපොරොත්තු සුන් කළ යුතු බවත්, සියලු ජනකොටස්වලට සහෝදරත්වයෙන් ජීවත් විය හැකි පරිසරයක් ගොඩනැඟිය යුතු බවත්, ජනාධිපතිවරයා එහිදී පැවසුවේය.භෞතික වශයෙන් යුද්ධ‍ය ජයගෙන ලබාගත් සාමය ස්ථීර සාමයක් කර ගත යුතු බවද, යුද්ධයට තුඩුදුන් කාරණා සෙවිය යුතු බවද,26 වසරක යුද්ධය අවසානයේ පශ්චාත් යුධ සමය තුළ අප විසින් කළ යුතු මෙහෙවර නොකිරීම ගැන කනගාටු වන බවද, හෙතෙම ‍කියා සිටියේය.ජගත් මානව හිමිකම් කොමිසම විසින් ගෙනා යෝජනා ඉපදීමට හේතුව පශ්චාත් යුද සමයේ අප කළ යුතු දෑ නොකිරීම යැයි තමන් විශ්වාස කරන බවද ජනාධිපතිවරයා පැවසුවේය.කෙසේ වුවද තම රජය රට වෙනුවෙන් සිදුකරගෙන යන වැඩපිළිවෙළ \"ඇතැමෙකුට විඳවගන්න බෑ. පිළිගන්න බෑ\" යනුවෙන්ද පැවසූ ජනාධිපතිවරයා සිය රජය සිදුකරන කාර්යය මෙරට උගත් බුද්ධිමත් පොදු මහජනතාවගේ බහුතරයේ ප්‍රසාදයට ලක්ව ඇති බව කියා සිටියේය.එම වැඩපිළිවෙළ ජගත් මහලේකම්වරයාගේ සිට ලොව බහුතරයක් රටවල ප්‍රසාදයට ලක්ව ඇතැයිද ප්‍රකාශ කළ ජනාධිපතිවරයා තමන් රට වෙනුවෙන් ජීවිත පරිත්‍යාගයෙන් වැඩ කිරීමට සුදානම් බවද වැඩිදුරටත් පැවසුවේය.මේ අතර ජනපති මෛත්‍රීපාල සිරිසේන මහතා ඇමතිවරයෙකුව සිටියදී ඔහුව ඝාතනය කිරීමට පැමිණ අත්අඩංගුවට පත්ව වැරදිකරුවකු වි ජනපති සමාව ලැබු එල්.ටී.ටී.ඊ සංවිධානයේ සාමාජිකයෙකු වු සිවරාජා ජෙනිවන්ට අද ජනපති හමුවීමට ද අවස්ථාවක් ලැබිණ.මෛත්‍රිපාල සිරිසේන මහතා සිය කතාව නිමවා වේදිකාවෙන් බැසයාමට මත්තෙන් එම වේදිකාවේදීම ජෙනිවන්ට ජනපති හමුවීමට අවසර ලැබුණි.", "URL": "https://sinhala.adaderana.lk/news.php?nid=56242", "Category": null, "Parent URL": null}