{"Source": "Adaderana", "Timestamp": "June 5, 2017 10:26 am", "Headline": "පිලිපීනයේ සටන් විරාම තුළ වැසියන් සිය ගණනක් කොටු වෙයි", "News Content": "පිලිපීන රජය හා අයි.එස්. සටන්කාමීන් අතර ඇති වී තිබෙන පැය 4 ක පමණ සටන් විරාම කාලය තුළ එරට සිවිල් වැසියන් සිය ගණනක් සිරවී ඇති බව බීබීසී පුවත් සේවය වාර්තා කරයි. නිලධාරින් හා පදිංචිකරුවන් 1000 ක් පමණ මරාවී (Marawi) නුවර කොටු වී ඇති බවත් එයින් 130 ක පමණ පිරිසක් නිදහස් වී ඇති බවත් මෙම වාර්තාවේ වැඩි දුරටත් සඳහන් වෙයි. සටන් පැවති කාලය තුළ අවම වශයෙන් සිවිල් වැසියන් 20 දෙනෙක් ඇතුළුව තවත් 170 ක පමණ පිරිසක් මිය ගොස් ඇති බව ද විදෙස් වාර්තා සඳහන් කරයි. මෙම සටන් විරාමය පිලීපින වේලාවෙන් උදෑසන 8 සිට දහවල් 12 වන තෙක් පැවත් වීමට නියමිතව තිබුණු නමුත් සටන් විරාමය ආරම්භ වී පැයක පමණ කාලයක් තුළ දී යළිත් සටන් ආරම්භ වී තිබේ. ප්‍රහාරය එල්ල කරන ලද්දේ කවුරුන් විසින් ද යන්න මෙතෙක් අනාවරණ වී නොමැති අතර මේ හේතුවෙන් සිවිල් වැසියන් බොහෝ දෙනෙක් මරාවි නගරයෙන් පලා ගොස් ඇති බවත් තවත් පුද්ගලයින් 2000 ක පමණ ප්‍රමාණයක් නගරය තුළ කොටු වී ඇති බවත් වාර්තා වේ.", "URL": "https://sinhala.adaderana.lk/news.php?nid=73917", "Category": null, "Parent URL": null}