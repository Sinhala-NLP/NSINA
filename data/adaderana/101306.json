{"Source": "Adaderana", "Timestamp": "December 26, 2018 12:08 pm", "Headline": "පැරැලියේ 14 වසරක නොමියන මතකය ", "News Content": "සුනාමියෙන් මියගිය පිරිස සිහිපත් කරමින් අද(26) උදැසන හික්කඩුව පැරැලිය සුනාමි ස්මාරකය අභියස අනුස්මර උත්සවයක් ගාලු දිසාපති සෝමරත්න විදාන පතිරන මහතාගේ ප්‍රධානත්වයෙන් පැවැත්විය. දකුනු පාලාත් ප්‍රධාන අමාත්‍ය ෂාන් විජයලාල් ද සිලිවා මහතා ද ත්‍රිවිධ හමුදා නිලධාරින් ද ප්‍රදේශ වාසින්ද මේ සඳහා එක්විය. මියගිය පිරිස සිහිකර පුෂ්පෝපහාර පවත්වා සර්ව ආගමික වතාවත් සිදුකර සුනාමියෙන් මිය ගිය අයට පිං පැමිණ විය. ශ්‍රී ලාංකිකයින් ඇතුළු රටවල් රැසක ලක්ෂ තුනකට අධික පිරිසකගේ ජීවිත බිලිගත් සුනාමි ව්‍යසනයට අදට වසර 14 ක් සපිරෙයි. ඉන් මියගිය සහ බලපෑමට ලක්වූ ජනතාව සිහිකර අදත් දිවයින පුරා වැඩසටහන් රැසක් පැවැත්වීමට නියමිතයි. 2004 වසරේ දෙසැම්බර් මස 26 වන දින උදෑසන 6.58 ට පමණ ඉන්දුනීසියාවේ සුමාත්‍රා දූපත ආසන්න මුහුදු පත්ලේ සිදුවූ දරුණු භු කම්පනයේ ප්‍රතිඵලයක් ලෙස නැගුනු උදම් රළ පහර ශ්‍රී ලංකා වෙරළ තීරයට කඩාවැදුනේ පැයට කිලෝමීටර් 800 ක වේගයකින්. එය මිනිත්තු කිහිපයක් තුළ මෙරට ජීවිත තිස් පන්දහසකට අධික සංඛ්‍යාවක් බිලිගත්තේ රුපියල් කෝටි ගණනක දේපලද විනාශ කර දමමින්. මෙම විනාශය සිහිපත් කරමින් සුනාමි සැමරුම් උත්සව සෑම වසරකම දෙසැම්බර් 26 දින සංවිධාන කෙරෙන අතර දරුණුතම සුනාමි රළ පහර මෙරටට එල්ල වූ වේලාව වන උදෑසන 9.25 සිට 9.27 දක්වා වේලාවේදී නිහඩතාව රකිමින් මියගියවුන් සිහි කිරීම සම්ප්‍රදාය වනවා. ඒ අනුව අද පෙරවරු 9.25 සිට 9.27 දක්වා මිනිත්තු දෙකක නිහඬතාවක් ආරක්ෂා කරමින් මෙම ව්‍යසනයෙන් මියගිය ජනතාව සිහිපත් කිරීමට සියලු ලාංකීක ජනතාව එක්විය. එමෙන්ම මියගිය පුද්ගලයින් සිහිකරමින් ආපදා කළමනාකරණ මධ්‍යථානයේ මෙහෙයවීමෙන් අද දිස්ත්‍රික් මට්ටමින් සැමරුම් උත්සව පැවැත්වෙන අතර පැරෑලිය සුනාමි ස්මාරකය අසලදී ප්‍රධාන ආගමික වැඩසටහන පැවැත් විය.", "URL": "https://sinhala.adaderana.lk/news.php?nid=101306", "Category": null, "Parent URL": null}