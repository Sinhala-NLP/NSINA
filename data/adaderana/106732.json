{"Source": "Adaderana", "Timestamp": "March 25, 2019 06:35 pm", "Headline": "අලි කුලප්පුව", "News Content": "සබරගමුව මහ සමන් දේවාලයට අයත් අලි දෙදෙනාගෙන් එක් අලියෙකු හදිසියේම කුලප්පුවීම නිසා දේවාල භූමියේ නොසන්සුන් තත්ත්වයක් හටගත්තේය. කෙසේවෙතත් හානියක් සිදුවීමට පෙර ඇත්ගොව්වා සහ දේවාලයේ බස්නායක නිළමේවරයා එක්ව අලියා මෙල්ල කරගැනීමට සමත්වුණි. රත්නපුර සබරගමුව මහ සමන් දේවාලයට අයත් අලි දෙදෙනාගෙන් එක් අලියෙකු ඇත් ගොව්වාගේ පාලනයෙන් මිදී යාම හේතුවෙන් අද(25) උදෑසන 8 ට පමණ මෙම නොසන්සුන්තාවය ඇති වුණි. කුලප්පු වූ අලියාව පාලනය කරගැනීමට ඇත්ගොව්වාටද පහසු වූයේ නොමැති බව අද දෙරණ වාර්තාකරු පවසයි. ඒ හේතුවෙන් ඇත්ගොව්වාටද අලියාගෙන් බේරීම සඳහා අසළ ගසකට නැගීමට ද සිදුවුණි. කෙසේවෙතත් ඇත් ගොව්වා සහ දේවාලයේ බස්නායක නිළමේ තුමා ඇතුළු පිරිසක් එක්ව පැය දෙකක පමණ කාලයක් මුළුල්ලේ දැරූ ප්‍රයත්නයකින් පසු අලියා මෙල්ල කර ගැනීමට හැකිවුණි.", "URL": "https://sinhala.adaderana.lk/news.php?nid=106732", "Category": null, "Parent URL": null}