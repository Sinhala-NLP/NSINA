{"Source": "Adaderana", "Timestamp": "February 28, 2012 07:09 am", "Headline": "ශ්‍රී ලංකාව පිළිබඳ ප්‍රසාදයක් ඇතිවෙමින් තියෙනවා", "News Content": "එක්සත් ජාතීන්ගේ සංවිධානයේ මානව හිමිකම් කවුන්සිලයේ 19 වන සැසිවාර අමතා තමා ශ්‍රී ලංකාව වෙනුවෙන් කළ දේශනයට යහපත් ප්‍රතිචාර ලැබෙමින් පවතින බව වැවිලි කර්මාන්ත අමාත්‍ය මහින්ද සමරසිංහ මහතා පවසයි. ඉකුත් දින කරනු ලැබූ දේශනයෙන් පසුව බොහෝ රටවල් ශ්‍රී ලංකාවේ ඉදිරිවැඩපිළිවෙළ පිළිබඳ ප්‍රසාදය පළ කළ බව අමාත්‍යවරයා ජිනීවා නුවර සිට කියා සිටියේ අද දෙරණ කළ විමසීමකදීය. උගත් පාඩම් හා ප්‍රතිසන්ධානය සඳහා වන ජනාධිපති කොමිසමේ නිර්දේශ දැනටමත් ක්‍රියාවට නංවමින් පවතින තත්ත්වයක් තුළ එකී යෝජනා ක්‍රියාත්මක කළ යුතු බවට මානව හිමිකම් කවුන්සිලයට යෝජනාවක් ගෙන ඒම අර්ථ විරහිත බව දැන් බොහෝ දෙනා පිළිගෙන ඇතැයි ඔහු පෙන්වා දුන්නේය. කෙසේ වෙතත් යුද්ධයෙන් පසු ශ්‍රී ලංකාවේ ඉදිරි දැක්ම හා ක්‍රියාමාර්ග පිළිබඳ තවදුරටත් ලෝක නායකයින්ගේ අවධානය සඳහා නිරන්තරයෙන් සාකච්ඡා පවත්වන බව අමාත්‍යවරයා සඳහන් කළේය. එක්සත් ජාතීන්ගේ සංවිධානයේ මානව හිමිකම් සැසිය සඳහා සහභාගී වූ නියෝජිතයින් විසින් මාර්තු මස 01 වන දින විශේෂ ප්‍රසිද්ධ සංවාදයක් සැලසුම් කර ඇති බවත්,ඒ වෙනුවෙන් කාලය හා ඉඩකඩ මේවනවිටත් වෙන්කරගෙන ඇති බවත් හෙතෙම අනාවරණය කළේය. එහිදී ශ්‍රී ලංකාවේ ඉදිරි ක්‍රියාමාර්ග පිළිබඳ තවදුරටත් ජාත්‍යන්තර ප්‍රජාව දැනුවත් කිරීමට කටයුතු කරන බවත්,කිසියම් සැකයක්,ගැටලුවක් ඇති ඕනෑම අයෙකුට එහිදී විවෘතව ප්‍රශ්න කොට සැකහැර කරුණු දැනගත හැකිවෙනු ඇති බවත් අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22443", "Category": null, "Parent URL": null}