{"Source": "Adaderana", "Timestamp": "January 22, 2019 11:40 am", "Headline": "ඉරාන ඉලක්ක වෙතට ඊශ්‍රායලයෙන් ගුවන් ප්‍රහාර", "News Content": "ඉරාන ඉලක්ක වෙතට ඊශ්‍රායලයෙන් ගුවන් ප්‍රහාර සිරියාවේ ඩමස්කස් අගනුවර ඉරාන ඉලක්ක වෙතට ඊශ්‍රායලයෙන් ගුවන් ප්‍රහාර එල්ලවී තිබේ. එම ප්‍රහාරවලින් සිරියානු රජයට පක්ෂපාති භටයින් 11 දෙනෙකු පමණ ජීවිතක්ෂයට පත්ව ඇතැයි සඳහන් වෙයි. සිරියාවේ ඩමස්කස් අගනුවර ඉරාන විප්ලවවාදී කණ්ඩායම් සිටින බවට හඳුනාගත් ඉලක්ක කිහිපයක් වෙත ඊශ්‍රායලය මිසයිල ප්‍රහාර එල්ල කර තිබුණි. එම මිසයිලවලින් බොහෝමයක් අදාළ ඉලක්ක වෙත ළඟාවීමට පෙර විනාශ කිරීමට හැකිවූ බව සිරියානු හමුදා ප්‍රකාශ කළේය. එමෙන්ම ඊශ්‍රායලය ප්‍රහාර එල්ල කළේ ලෙබනන් ගුවන් සීමාවේ සිට බවත් සිරියානු වාර්තාවල දැක්වෙයි. කෙසේ නමුත් ප්‍රහාරවලින් සිරියානු රජයට පක්ෂපාතී භටයින් 11 දෙනෙකු පමණ ජීවිතක්ෂයට පත්ව ඇතැයිද විදෙස් වාර්තාවල සඳහන් වෙයි. පැය 24ක කාලයක් තුළ සිරියාවට ඊශ්‍රායලයෙන් එල්ලවූ දෙවන ප්‍රහාරය මෙයයි. මේ අතර තමාට තර්ජනාත්මක ක්‍රියා සිදුකළහොත් ඉරානයට ඊට ප්‍රතිවිපාක විඳීමට සිදුවනු ඇති බවටත් ඊශ්‍රායල් අගමැති බෙන්ජමින් නෙදන්යාහු අනතුරු අඟවා සිටියි.", "URL": "https://sinhala.adaderana.lk/news.php?nid=102814", "Category": null, "Parent URL": null}