{"Source": "Adaderana", "Timestamp": "February 13, 2017 03:48 pm", "Headline": " විසඳුමක් නැත්නම් වෘත්තීය ක්‍රියාමාර්ගයක් - අවම ප්‍රමිතිය තිබුණොත් විරුද්ධ නෑ", "News Content": "ඉදිරි සතිය තුළ සයිටම් ගැටළුවට සාධනීය විසඳුමක් නොලැබුණහොත් වෘත්තීය ක්‍රියා මාර්ගයකට යාමට සිදුවන බව රජයේ වෛද්‍ය නිලධාරීන්ගේ සංගමයේ ප්‍රධාන ලේකම් නවීන්ද ද සොයිසා මහතා පවසයි.සයිටම් අර්බුදය හා අමාත්‍යවරයාගේ ක්‍රියා කලාපය සම්බන්ධයෙන් දිවයින පුරා සම්මන්ත්‍රණ පවත්වා ජනතාව දැනුවත් කිරීමට පියවර ගන්නා බවත්, මේවන විට රජයේ රෝහල්වල කළු කොඩි ඔසවා විරෝධය දක්වා ඇති බවත් සොයිසා මහතා කියා සිටියේ අද (13) කොළඹ පැවති මාධ්‍ය හමුවකදීය.අමාත්‍යවරයාගේ නියෝගයෙන් ඇතැම් රෝහල්වල කළු කොඩි ඉවත්කිරීමේ කටයුතු සිදුකෙරෙන බවත්, කොඩි ඉවත්කිරීමට මේ සා උනන්දුවක් දක්වන්නේ වෙනත් කළ හැකි රාජකාරි නොමැති නිසාද යන්න විමසිය යුතුව ඇති බවත් ඔහු සඳහන් කළේය.මේ අතර ඇල්පිටිය රෝහලේ කළු කොඩි ඉවත්කර ඇතිවූ නොසන්සුන්කාරී තත්ත්වය හමුවේ වෛද්‍යවරුන්ට ආරක්ෂාවක් නොමැති බැවින් අද දිනයේ ඔවුන් රාජකාරිවලින් ඉවත්ව ඇති බව ඔහු සිහිපත් කළේය.මෙම මාධ්‍ය හමුවේදී මාධ්‍යවේදියෙකු අසන ලද ප්‍රශ්නයකට ප්‍රතිචාර දක්වමින් නවීන්ද ද සොයිසා මහතා කියා සිටියේ අවම හෝ ප්‍රමිතියක් යටතේ පෞද්ගලික විශ්වවිද්‍යාලයකින් වෛද්‍ය උපාධියක් ලබාදීම සම්බන්ධයෙන් තම සංගමයේ විරෝධතාවක් නොමැති බවයි.2006 වසරේ එවක නිමල් සිරිපාල ද සිල්වා අමාත්‍යවරයා විසින් මෙම සයිටම් ආයතනයේ ප්‍රමිතිය ඉහළ නැංවීමට අදාළව යෝජනා ගෙන එන විට පාර්ලිමේන්තුවේදී ඊට එරෙහිව රාජිත සේනාරත්න මන්ත්‍රීවරයා එදිනද ක්‍රියා කළ බව මෙහිදී ඔහු සිහිපත් කළේය.මෙම මාධ්‍ය හමුවට එක්වූ රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක, වෛද්‍ය සමන්ත ආනන්ද මහතා කියා සිටියේ මෙම ප්‍රශ්නය හේතුවෙන් මේවන විට රටේ සෞඛ්‍ය ක්ෂේත්‍රය ජාත්‍යන්තරයේ අපකීර්තියට පත්ව ඇති බවයි.ඇමති රාජිත සේනාරත්න මහතා තම රාජකාරිය නිසි ලෙස ඉටු නොකිරීම නිසා මෙම අර්බුදය හටගෙන ඇති බවත්, මේවායේ ප්‍රතිඵල එන විට ඇමතිවරයා මෙහි සිටීද නොදන්නා බවත්, ඇතැම්විට ඔහු සිංගප්පූරුවේ ප්‍රතිකාර ලබමින් සිටිනු ඇති බවත් වෛද්‍ය සමන්ත ආනන්ද මහතා සඳහන් කළේය.", "URL": "https://sinhala.adaderana.lk/news.php?nid=69568", "Category": null, "Parent URL": null}