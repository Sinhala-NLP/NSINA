{"Source": "Adaderana", "Timestamp": "January 14, 2019 07:35 pm", "Headline": "සේනා බඩඉරිඟු වගාබිම් වනසයි", "News Content": "අම්පාර සහ අනුරාධපුර දිස්ත්‍රික්කවල වගාබිම් වලින් මතු වූ සේනා දළඹු උවදුරට මේ වන විට දිස්ත්‍රික්ක රැසක වගාබිම් ගොදුරු වී අවසන්ය. එම දළඹුවන් දිවයිනේ බඩඉරිඟු වගාවන්ට දැඩි හානි සිදුකර ඇති පසුබිමක දැන් එය එළවළු වගාවටත් පැතිර යාමේ අවදානමක් මතුව තිබේ. මෙරට තුළ හෙක්ටයාර 81,000 ක බඩ ඉරිඟු වගා කර ඇති අතර, එම වගාබිම්වලින් හෙක්ටයාර 48,000 ක් මේ වන විට සේනා දළඹුවන්ගේ ආක්‍රමණයට හසුව තිබේ. මෙට්‍රික් ටොන් දෙලක්ෂ හතලිස් තුන්දහසක් වන මෙවර අපේක්ෂිත වාර්ෂික බඩඉරිඟු අස්වැන්නෙන් මෙට්‍රික් ටොන් හැත්තෑ දෙදහස් නවසියයකට ආසන්න ප්‍රමාණයක් මේ සේනා දළඹු ව්‍යසනය නිසා රටට අහිමිවීමේ අවදානමකයි පවති. ඒ අනුව මෙවර අපේක්ෂිත බඩඉරිඟු අස්වැන්නෙන් 30% ක් මේ නිසා රටට අහිමි විය හැකි බව කෘෂිකර්ම නිලධාරීන් පෙන්වා දෙයි. බඩ ඉරිඟු වගාවට දැඩි ලෙස හානි සිදු කරන “සේනා” දළඹුවන්මේ වන විට අනුරාධපුර , පොළොන්නරුව, මොණරාගල ,අම්පාර, කුරුණෑගල, මඩකලපුව, කෑගල්ල හා මාතර දිස්ත්‍රික්ක ආක්‍රමණය කර තිබේ. එලෙස දළඹු ආසාදනයට ලක් වූ බඩඉරිඟු, වෙනත් ප්‍රදේශවල වෙළඳපලට පැමිණීමත් සමග එම ප්‍රදේශවලටත් මෙම වසංගතය ශීඝ්‍රයෙන් ව්‍යාප්ත වීමේ අවදානමක් පවතියි. මේ තත්ත්වය හේතුවෙන් අස්වනු මිලට ගත් වෙළෙන්ඳන් ද පත්ව සිටින්නේ දැඩි අපහසුතාවයකටයි. සේනා දළඹු වසංගතය මර්දනය කිරීම සඳහා ස්ථිර විසඳුමක් මේ වන විටත් සොයාගෙන නොමැති අතර මෙම දළඹුවාගේ සලබයාට සුළං ප්‍රවාහය ආධාරයෙන් කිලෝමීටර 100ක පමණ දුරක් පියඹා යාමට හැකි බව අනාවරණ වී තිබේ. සෙසු ප්‍රදේශවලට අස්වනු ප්‍රවාහනය කිරීමේදී සේනා දළඹුවන් පැතිර යාම සිදුවිය හැකි බැවින් ඒ පිළිබඳව ගොවීන් සැලකිලිමත් විය යුතු බව කෘෂිකර්ම දෙපාර්තමේන්තුව පැවසීය.", "URL": "https://sinhala.adaderana.lk/news.php?nid=102340", "Category": null, "Parent URL": null}