{"Source": "Adaderana", "Timestamp": "January 24, 2019 07:44 am", "Headline": "කටුනායක හරහා අමෙරිකානු ගුවන් භාණ්ඩ හුවමාරු වැඩසටහනක්", "News Content": "අමෙරිකා එක්සත් ජනපදය විසින් බණ්ඩාරනායක ජාත්‍යන්තර ගුවන් තොටුපල හරහා තාවකාලික ගුවන් භාණ්ඩ හුවමාරු වැඩසටහනක් ක්‍රියාත්මක කර තිබේ. නිවේදනයක් නිකුත් කරමින් අමෙරිකා එක්සත් ජනපද තානාපති කාර්යාගය පෙන්වා දෙන්නේ ජනවාරි 21 වන දින සිට 29 වන දින දක්වා කාලය තුළ අමෙරිකානු නාවික හමුදාව විසින් කටුනාක ජාත්‍යන්තර ගුවන්තොටුපලේ ගුවන් යානා අතර ගුවන් භාණ්ඩ හුවමාරු කිරීම මෙමගින් සිදු කරන බවයි. මෙය තාවකාලික භාණ්ඩ භාණ්ඩ හුවමාරු කිරිමේ වැඩසටහනේ තුන්වන අවස්ථාව වන අතර මීට පෙර පසුගිය වසරේ අගෝස්තු මාසයේදී සහ දෙසැම්බර් මාසයේදී කටුනායක සහ ත්‍රිකුණාමලය ගුවන් තොටුපලවල් යොදා ගනිමින් මෙම වැඩසටහන ක්‍රියාත්මක කර තිබේ. මෙම ව්‍යාපෘතිය යටතේ ආයුධ නොවන භාණ්ඩ රැගත් අමෙරිකානු නාවික ගුවන් යානා කිහිපයක් ගුවන්තොටුපලට ගොඩබැස්සවිමට හා ගුවන්තොටුපලෙන් පිටත්විමට සැලසුම් කර ඇති බව සඳහන්ය. භාණ්ඩ හුවමාරු කර ගන්නා ගුවන් යානා පසුව මුහුදේ නවතා ඇති නෞකාවකට ගොඩබස්වන බව අමෙරිකානු තානාපති කාර්යාලය පෙන්වා දෙයි. නැව් භාණ්ඩ, යුධ උපකරණ හෝ මෙම මෙහෙයුමට සහභාගී වන කිසිවෙකු මෙහෙයුමෙන් පසුව ශ්‍රී ලංකාව තුළ රැදී නොසිටින බව ද අමෙරිකානු තානාපති කාර්යාලය පැවසීය. මෙය සැපයුම් හා වාණිජ කටයුතු සඳහා කලාපීය කේන්ද්‍රයක් බවට පත්විමට ශ්‍රී ලංකාව ගන්නා උත්සහයන් ප්‍රවර්ධනය කරන වැඩසටහනක් වන අතර ජනවාරි මාසයේ මෙහෙයුම් තුළින් ශ්‍රී ලංකාවට රුපියල් මිලියන 25ක ආදායමක් ද හිමිවන බව සඳහන්ය. දෙරට විසින් මෙම සහයෝගිතාව සැලසුම් කරනු ලැබුවේ මානුෂිය ආධාර සහ ආපදා සහන සැපයීම මෙන්ම නාවික කටයුතු පිළිබඳ දැනුම හුවමාරු කර ගැනීම වැනි අන්න්‍යෝන්‍ය ආරක්ෂක අවශ්‍යතා සපුරා ගැනිම සඳහා වන බව අමෙරිකා එක්සත් ජනපද තානාපති කාර්යාලය නිකුත් කළ නිවේදනයේ වැඩිදුරටත් සඳහන් වෙයි.", "URL": "https://sinhala.adaderana.lk/news.php?nid=102951", "Category": null, "Parent URL": null}