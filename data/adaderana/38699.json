{"Source": "Adaderana", "Timestamp": "November 9, 2013 08:36 am", "Headline": "සපුගස්කන්ද පිරිපහදුවේ අර්බුදයට හේතුව ඉරානයට සම්බාධක පැනවීමලු!", "News Content": "ඉරානයට සම්බාධක පැනවීම මගින් වඩාත් බලපෑමට ලක්ව ඇත්තේ ලංකාවේ ඛණිජ තෙල් කර්මාන්තයට බව ලංකා ඛණිජ තෙල් නීතිගත සංස්ථාවේ කළමනාකාර අධ්‍යක්ෂ සුසන්ත සිල්වා මහතා පවසයි. සපුගස්කන්ද තෙල් පිරිපහදුවේ අර්බුදය හටගෙන ඇත්තේ මේ හේතුවෙන් බව ඔහු කියයි. පසුගිය මස 25 වන දින දිවයිනට ගෙන ඒම සඳහා ඇනවුම් කරන ලද නෞකාවක තිබූ බොරතෙල් අමෙරිකාව විසින් තහනමට ලක් කරන ලද ඒවා බවට මතුවු සැකය හේතුවෙන් එය අවලංගු කිරීමට සිදුවු බව සුසන්ත සිල්වා මහතා පවසයි. ඔක්තෝබර් 19 වැනිදා ද ගොඩබෑමට ඇනවුම් කරන ලද තෙල් සම්බන්ධයෙන් පැන නැගුණු ගැටලුවක් හේතුවෙන් එය ප්‍රතික්ෂේප කිරීමට සිදුවු බව හෙතෙම කියයි. අවසන් වරට ඇනවුම්කළ තෙල් රැගත් නෞකාව හෙට දිවයිනට පැමිණීමට නියමිතව තිබුණ ද එය කාර්මික දෝෂයකට ලක්ව ඇති බවට දැනුම් දී ඇතැයි පැවසේ. මෙම තත්ත්වය මත සපුගස්කන්ද තෙල් පිරිපහදුවේ ප්‍රමාණවත් බොරතෙල් ඇත්තේ හෙට දින දක්වා පමණක් බව ලංකා ඛණිජ තෙල් නීතිගත සංස්ථාවේ කළමනාකාර අධ්‍යක්ෂ සුසන්ත සිල්වා මහතා කියයි. කෙසේ වුවද මෙවැනි අර්බුදකාරී තත්ත්වයකට සපුගස්කන්ද තෙල් පිරිපහදුව පසුගිය කාලය පුරාම පත්වු බව ඛණිජ තෙල් වෘත්තීය සමිති පෙන්වාදෙයි. නිසි ක්‍රියාමාර්ගයකින් බැහැරව හදිසි මිලදීගැනීම් සඳහා යොමුවීම හේතුවෙන් මෙම තත්ත්වය හටගන්නා බව ඔවුන් පවසයි. සපුගස්කන්ද තෙල් පිරිපහදුව සකසා ඇත්තේ ඉරාන තෙල් වලට ගැලපෙන පරිදි බවත් මේ නිසා එරට තෙල් හැර වෙනත් තෙල් වර්ගයක් ආනයනය කිරීමෙන් ඵලක් නැති බවත් මේ පිළිබඳව අද දෙරණ ලංකා ඛණිජ තෙල් නීතිගත සංස්ථාවේ කළමනාකාර අධ්‍යක්ෂ සුසන්ත සිල්වා මහතාගෙන් කළ විමසී‍ෙම්දී ‍පැවසීය. මේ ගැන වැටහීමක් නැති පුද්ගලයින් විවිධ චෝදනා එල්ල කරන බව ඔහු පෙන්වාදුන්නේය. කෙසේ වුවද ඉරානියන් ඔයිල් මතම යැපෙන යල් පැන ගිය සපුගස්කන්ද තෙල් පිරිපහදුව අවස්ථා ගණනාවක දීම වසා දැමීමට පසුගිය කාලයේ දී බලධාරීන්ට සිදුවිය. මෙමගින් දිනකට භූමිතෙල් මෙට්‍රික් ටොන් 300ක්, ගුවන්යානා ඉන්ධන මෙට්‍රික් ටොන් 500ක්, පෙට්‍රල් මෙට්‍රික් ටොන් 600ක්, ඩීසල් මෙට්‍රික් ටොන් 1700ක්, දැවිතෙල් මෙට්‍රික් ටොන් 1800 ක් නිපදවෙයි. සපුගස්කන්ද තෙල් පිරිපහදුව යාවත්කාලීන කිරීම මගින් මෙම ගැටලුව නිරාකරණය කර ගැනීමට හැකි වනු ඇති බව විශ්ලේෂකයින් පෙන්වාදෙයි. පිරිපහදුවක් හදනවාට වඩා නවීකරණය කිරීම හිතන තරම් පහසු නැති බවත් කෙසේ වුවද මේ ගැන අධ්‍යයනය කරමින් සිටින බවත් හෙතෙම ඊට ප්‍රතිචාර වශයෙන් සුසන්ත සිල්වා මහතා පැවසීය. කෙසේ හෝ සපුගස්කන්ද තෙල් පිරිපහදුව දින කිහිපයකට වසා දැමුණ ද රට තුළ ඉන්ධන හිඟයක් ඇති නොවන බවට සහතික වන බව ලංකා ඛණිජ තෙල් නීතිගත සංස්ථාවේ කළමනාකාර අධ්‍යක්ෂ සුසන්ත සිල්වා මහතා කීවේය.", "URL": "https://sinhala.adaderana.lk/news.php?nid=38699", "Category": null, "Parent URL": null}