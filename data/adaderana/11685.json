{"Source": "Adaderana", "Timestamp": "October 23, 2010 01:31 pm", "Headline": "මූතුර් පිපිරුම -තුවාල ලැබූ එක් දරුවෙක් මියයයි ", "News Content": "මූතූර්, වට්ටම ප්‍රදේශයේ සිදුවූ හදිසි පිපිරීමෙන් තුවාල ලබා රෝහල් ගතකළ එක් දරුවෙක් මරණයට පත්ව ඇති බව පොලිස් මාධ්‍ය ප්‍රකාශක ප්‍රිශාන්ත ජයකොඩි මහතා පවසයි. අද(23) පෙරවරුවේ මූතූර්, වට්ටම ප්‍රදේශයේ සිදුවූ පිපිරීමකින් කුඩා දරුවන් පස් දෙනෙකු තුවාල ලබා මුතූර් රෝහලට ඇතුළත් කරනු ලැබ ඇත. මරණයට පත්ව ඇත්තේ මුජාබුඩීන් සර්බාන් නැමති අට හැවිරිදි දරුවෙකි. මූතූර් කලපුව ආසන්නයේ දී මෙම පිපිරීම සිදුව ඇති බව පොලිස් මාධ්‍ය ප්‍රකාශක පොලිස් අධිකාරී ප්‍රිශාන්ත ජයකොඩි මහතා ප්‍රකාශ කළේය. අදාළ ළමුන් පස්දෙනා මෝටාර් අවියක කොටසක් සමග සෙල්ලම් කරමින් සිටියදී එය පුපුරා යාමෙන් මෙම අනතුර සිදුව ඇති බව ඔහු කියා සිටියේය. තුවාල ලැබූ ළමුන් පස් දෙනා මුතූර් රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා ත්‍රිකුණාමලය රෝහලට මාරු කර යැවූ බව ද පොලිස් මාධ්‍ය ප්‍රකාශකවරයා පැවසුවේය.", "URL": "https://sinhala.adaderana.lk/news.php?nid=11685", "Category": null, "Parent URL": null}