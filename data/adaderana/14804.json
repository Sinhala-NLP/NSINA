{"Source": "Adaderana", "Timestamp": "March 13, 2011 08:49 am", "Headline": "උගත් පාඩම් යළි උඩ රටට සැපත්වෙයි", "News Content": "උගත් පාඩම් හා සංහිදියාව පිළිබඳ ජනාධිපති කොමිසම යළි උඩරට ජනතා‍වගේ සාක්ෂි විමසීම සඳහා කටයුතු සැලසුම් කර තිබේ. එම කොමිසමේ මාධ්‍ය අධ්‍යක්ෂ ලක්ෂ්මන් වික්‍රමසිංහ මහතා ප්‍රකාශ කර සිටියේ උඩරට වතුකර ජනතාව නියෝජනය කරන සංවිධානයක් සහ උඩරට ගැමි ජනතාව නියෝජනය කරන සංවිධානයක් කළ ඉල්ලීමකට අනුව මෙම තීරණය ගෙන ඇති බවයි. ඒ අනුව ලබන 20 වැනි දින මහනුවර දී එම සංවිධාන වල නියෝජිතයින්ට උගත් පාඩම් හා සංහිදියාව පිළිබඳ ජනාධිපති කොමිසන් සභාවට සාක්ෂි ලබා දීමට අවස්ථාව සැලසීමට තීරණය කර තිබේ. මීට පෙර ද උඩරට ජනතාවට මෙම කොමිසම සඳහා සාක්ෂි ලබා දීමට අවස්ථාව ලබා දුන් බව ලක්ෂ්මන් වික්‍රමසිංහ මහතා ප්‍රකාශ කළේය. මේ අතර මේ වන විට කොමිසමට ලබා දී ඇති සාක්ෂි විශ්ලේෂණය කිරීමේ කටයුතු ද සිදු වන බව උගත් පාඩම් හා සංහිදියාව පිළිබඳ ජනාධිපති කොමිසමේ මාධ්‍ය අධ්‍යක්ෂ ලක්ෂ්මන් වික්‍රමසිංහ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=14804", "Category": null, "Parent URL": null}