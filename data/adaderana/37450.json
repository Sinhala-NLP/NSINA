{"Source": "Adaderana", "Timestamp": "September 16, 2013 04:01 pm", "Headline": "මැතිවරණ ප්‍රචණ්ඩත්වය නිසා ඡන්දදායකයින්ට දෙවියන්ගේ පිහිට යදින්න වෙයි - කැෆේ", "News Content": "((ඡායා රූ - කැෆේ සංවිධානය) වයඹ සහ මධ්‍යම පළාත්වල ඉතා බරපතළ අන්දමින් මැතිවරණ ප්‍රචණ්ඩ ක්‍රියා ඉහළ යාමේ තත්ත්වයක් දක්නට ලැබෙන බවත් නීති විරෝධී අංක තහඩු සහිත සහ අංක තහඩු රහිත වාහන පසුගිය දිනවල සිදුවු ප්‍රචණ්ඩ ක්‍රියා බොහොමයකට යොදාගෙන ඇති බව තහවුරු වී ඇති බවත් කැෆේ සංවිධානය පවසයි. ඉදිරි දින කිහිපය තුළ මැතිවරණ ප්‍රචණ්ඩ ක්‍රියා බරපතළ ලෙස උත්සන්න වීමේ අවදානමක් පවතින බවද එම සංවිධානය නිකුත් කළ මාධ්‍ය නිවේදනයක දැක්වෙයි. එකී නිවේදනය වැඩිදුරටත් පහත පරිදිය. ඉදිරි දින කිහිපය තුළ මැතිවරණ ප්‍රචණ්ඩ ක්‍රියා බරපතළ ලෙස උත්සන්න වීමේ අවදානමක් පවතී. විශේෂයෙන් මේ වනවිට වයඹ සහ මධ්‍යම පළාත්වල ඉතා බරපතල අන්දමින් ප්‍රචණ්ඩ ක්‍රියා ඉහළ යාමේ තත්වයක් දක්නට ලැබේ. නීති විරෝධී අංක තහඩු සහිත සහ අංක තහඩු රහිත වාහන පසුගිය දිනවල සිදුවු ඇති ප්‍රචණ්ඩ ක්‍රියා බොහොමයකට යොදාගෙන ඇති බව තහවුරු වී තිබේ. ඊයේ රාත්‍රියේ පමණක් බරපතළ ප්‍රචණ්ඩ ක්‍රියා දෙකක් මධ්‍යම සහ වයඹ පළාත්වලින් වාර්තා වී තිබේ. මහනුවර දිස්ත්‍රික්කයට එක්සත් ජාතික පක්ෂයෙන් තරග වදින ඩබ්.එම්.පී.බී. වරාවැව මහතාගේ ආධාරකරුවන් සහ ප්‍රචාරක උපකරණ රැගත් වෑන් රථයකට ඊයේ රාත්‍රි 10 ට මහනුවර මහයියාව ප්‍රදේශයේදී කිසියම් පිරිසක් විසින් පහර දී තිබේ. මහයියාව ප්‍රදේශයේ පැවති රැස්වීමකින් පසුව එම රැස්වීම සඳහා යොදාගත් ප්‍රචාරක උපකරණ වාහන වලට පටවමින් සිටියදී ඒ අසලින් ගමන් ගත් ඩිෆෙන්ඩර් වර්ගයේ ජීප් රථ තුනකින් පැමිණි පිරිසක් අපේක්ෂක වරාවැව මහතාගේ ආධාරකරුවන්ට පහරදී එම වාහනයට සහ ප්‍රචාරක උපකරණවලට හානි සිදුකර ඇත. මෙම ප්‍රහාරයට පී.ඒ.7373 දරණ කළු පැහැති ඩිෆෙන්ඩර් රථයක් සහ සිසී අංක සහිත ඩිෆෙන්ඩර් රථ දෙකක් පැමිණි බව හදුනාගෙන තිබේ .ප්‍රහාරයෙන් පසුව ප්‍රහාරය එල්ල කළ පිරිස ''මහනුවර කිසිවෙකුට ඉලෙක්ෂන් කරන්න දෙන්නේ නෑ'' යනුවෙන් තර්ජනය කළ බවද වාර්තා වී තිබේ. මේ අතර නොරොච්චෝලේ කල්පිටිය ප්‍රධාන මාර්ගයේ පත්‍රිකා බෙදමින් සිටි ජාතික සමගි සන්ධානයේ ආධාරකරුවන් පිරිස ඊයේ රාත්‍රි 8.00ට පමණ ප්‍රහාරයකට ලක්වු අතර එහිදී තුවාල ලැබු එම පක්ෂයේ වයඹ පළාත් ප්‍රධාන අමාත්‍ය අපේක්ෂක මොහොමඩ් ෆයිරෝස් මහතා පුත්තලම රෝහලේ ප්‍රතිකාර ලබයි. මෙම ප්‍රහාරයට පැමිණි පිරිස අතර එක්සත් ජනතා නිදහස් සන්ධනයේ පළාත් සභා අපේක්ෂකයෙක් වන රියාස් නැමැත්තා සහ කල්පිටිය ප්‍රාදේශීය සභා සභාපති මින්හාජ් නැමැත්තා සිටි බව හඳුන්වාගත්තේ යැයි එම පක්ෂයේ ක්‍රියාකාරීහු සඳහන් කර තිබේ. එක් රාත්‍රියක් තුළ වාර්තා වු මෙම සිදුවීම් දෙකටම අංක තහඩු රහිත සහ නීති විරෝධී අංක තහඩු සහිත වාහන යොදා ගෙන ඇති බව හෙළිව තිබේ. තවද පුත්තලම් දිසත්‍රික්කයේ එ.ජ.නි.ස. අපේක්ෂක සනත් නිශාන්ත සහ පුත්තලම දිස්ත්‍රික් පාර්ලිමේන්තු මන්ත්‍රීවරු කිහිපදෙනෙක් මේවනවිටත් අංක තහඩු රහිත සහ නීති විරෝධි අංක තහඩු සහිත වාහන භාවිත කරමින් මැතිවරණ ප්‍රචාරණයේ යෙදන ආකාරය කැෆේ නිරීක්ෂණයන්ට හසුව තිබේ. ඉහතින් සඳහන් කළ මහනුවර මහයියාව සිදුවීම සහ නොරොච්චෝලේ සිදුවීම් වලට සම්බන්ධ කිසිදු සැකකරුවෙක් මෙම මාධ්‍ය නිවේදනය නිකුත් කරන තෙක් අත්අඩංගුවට ගැනීමට පොලීසිය කටයුතු කර නොමැති බවද සඳහන් කළ යුතුය. මේ ආකාරයට පළාත් සභා අපේක්ෂකයින් රටේ පවතින මැතිවරණ නීතිය පමණක් නොව සිවිල් නීතියද උල්ලංඝණය කරමින් කටයුතු කිරීම බරපතළ තත්ත්වයක් ලෙස හැඳින්විය හැකි බව කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා පෙන්වා දෙයි. මෙම සිවිල් නීතිය උල්ලංඝණය කිරීම් සහ මැතිවරණ නීතිය උල්ලංඝණය කිරීම් වැළැක්වීමට පොලීසිය සහ මැතිවරණ දෙපාර්තමේන්තුව වහා පියවරක් නොගත හොත් මෙරට ඡන්දදායකයට ඉතිරි වන්නේ ඉදිරි පළාත් සභා මැතිවරණයේදී දෙවියන්ගේ පිහිට යැදීම පමණක් බවද තෙන්නකෝන් මහතා අවධාරණය කරයි.", "URL": "https://sinhala.adaderana.lk/news.php?nid=37450", "Category": null, "Parent URL": null}