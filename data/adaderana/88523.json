{"Source": "Adaderana", "Timestamp": "May 4, 2018 05:22 pm", "Headline": "තද සුළං නිසා දොඩන්දූව මුහුදට ගිහින්", "News Content": "දිවයින වටා මුහුදු තීරයට මේ දිනවල බලපා ඇති දැඩි සුළං සහිත කාලගුණය හේතුවෙන් මුහුදු රළ රළු ස්වරූපයක් ගෙන තිබේ. අප වාර්තාකරු පැවසුවේ උස් මුහුදු රළ හේතුවෙන් මේ දිනවල දොඩන්දූව ප්‍රදේශය ආශ්‍රිත වෙරළ තීරය දැඩි ලෙස ඛාදනයට ලක්ව ඇති බවයි. පසුගිය දිනවල දකුණු මුහුදු තීරයේ පැවති අධික සුළඟ හේතුවෙන් මුහුද රළු වීමත් සමඟ දොඩන්දූව ධීවර වරායේ ගල්වැටියට හානි සිදුව තිබේ. මීටර් 15ක් පමණ දිගින් යුතු ගල් වැටියේ කළුගල් විශාල ප්‍රමාණයක් මුහුදට දෙසට පෙරළී ගොස් ඇති අයුරු දක්නට ලැබුණි. ධීවරයන් චෝදනා කරන්නේ නිසි ප්‍රමිතියට අනුව ගල් වැටිය ඉදි නොකිරිම මෙම හානියට හේතු වී ඇති බවයි. මේ අතර දොඩන්දූව පටුවත ප්‍රදේශයේ මුහුදු වෙරළ අධික ලෙස ඛාදනයට ලක්ව තිබේ. මේ හේතුවෙන් ප්‍රදේශයේ සංචාරක හෝටල් කිහිපයකටද හානි සිදුව තිබේ. ප්‍රදේශවාසීන් පවසන්නේ අලුතින් ඉදිකළ ගල් වැටිය කුමාරකන්ද ප්‍රදේශයට පමණක් සීමා වීම හේතුවෙන් මෙලෙස වෙරළ තීරය විනාශයට ලක්ව ඇති බවයි.", "URL": "https://sinhala.adaderana.lk/news.php?nid=88523", "Category": null, "Parent URL": null}