{"Source": "Adaderana", "Timestamp": "April 13, 2017 11:40 am", "Headline": "රිය අනතුරු 3කින් පුද්ගලයින් 3ක් මරුට", "News Content": "මහනුවර - යාපනය මාර්ගයේ කනදරාව ප්‍රදේශයේදී සිදු වූ රිය අනතුරකින් 21 හැවිරිදි තරුණයෙකු මියගොස් තිබේ. බස් රථයක් තවත් බස් රථයක් පසුකර යාමේදී බස් රථයේ රිය සහයක රථයෙන් ඇදවැටී එම බස් රථයටම යටවීමෙන් අනතුරු සිදුව ඇති බව පොලිසිය පැවසුවේ ය. අනතුරින් බරපතල තුවාල ලැබූ අදාළ තරුණයා මැදවච්චිය රෝහලට ඇතුළත් කිරිමෙන් පසු මියගොස් ඇත. මියගොස් ඇත්තේ මැදවච්චිය, රම්බකුලම ප්‍රදේශයේ පදිංචිව සිටි තරුණයෙකු වන අතර අනතුර සම්බන්ධයෙන් බස් රථයේ රියදුරු අත්අඩංගුවට ගෙන ඇති බව මැදවච්චිය පොලිසිය සඳහන් කළේ ය. මේ අතර පොලොන්නරුව, ඕනෑගම ප්‍රදේශයේදී යතුරුපැදි දෙකක් එකිනෙක ගැටීමෙන් සිදු වූ අනතුරකින් තරුණයෙකු මියගොස් තිබේ. අනතුරින් බරපතල තුවාල ලැබූ යතුරුදිකරුවන් දෙදෙනා පොලොන්නරුව රෝහලට ඇතුලත් කිරිමෙන් පසු එක් යතුරුපැදිකරුවෙකු මියගොස් ඇත. මියගොස් ඇත්තේ ගල්වලපාර, තඹාල ප්‍රදේශයේ පදිංචිව සිටි 21 හැවිරිදි තරුණයෙක්. මේ අතර දඹුල්ල, පොහොරන්වැව ප්‍රදේශයේදී ලොරි රථයක් පාපැදියක ගැටීමෙන් සිදු වූ අනතුරකින් 46 හැවිරිදි පුද්ගලයෙකු මියගොස් තිබේ. අනතුරින් බරපතල තුවාල ලැබූ පාපැදිකරු දඹුල්ල රෝහලට ඇතුලත් කිරිමෙන් පසු මියගොස් ඇති අතර අනතුර සම්බන්ධයෙන් ලොරි රථයේ රියදුරු අත්අඩංගුවට ගත් බව දඹුල්ල පොලිසිය පැවසුවේ ය.", "URL": "https://sinhala.adaderana.lk/news.php?nid=72044", "Category": null, "Parent URL": null}