{"Source": "Adaderana", "Timestamp": "January 12, 2012 08:04 am", "Headline": "ශ්‍රී ලංකාවට දැවැන්ත පරාජයක්..!", "News Content": "සංචාරක ශ්‍රී ලංකා කණ්ඩායම සහ දකුණු අප්‍රිකානු කණ්ඩායම අතර පැවති පළමු එක්දින ක්‍රිකට් තරගය ලකුණු 258න් ජය ගැනීමට දකුණු අප්‍රිකානු කණ්ඩායම සමත්විය. තරගයේ කාසියේ වාසිය දිනූ දකුණු අප්‍රිකානු කණ්ඩායම පළමුව පන්දුවට පහර දීමට තීරණය කරන ලදී. ඒ අනුව නියමිත පන්දුවාර 50 අවසානයේ ඔවුන් කඩුලු 8ක් දැවී ලකුණු 301ක් රැස් කළ අතර දකුණු අප්‍රිකානු කණ්ඩායම වෙනුවෙන් හෂීම් අම්ලා ලකුණු 112ක් ලබා ගැනීමට සමත්විය. පන්දු යැවීමේ දී ලසිත් මාලිංග ලකුණු 54කට කඩුලු 5ක් බිඳ හෙළන ලද අතර පිළිතුරු ඉනිම සඳහා පිටියට පිවිසි ශ්‍රී ලංකා ක්‍රීඩකයින්ට පන්දුවාර 20කුත් පන්දු 1ක් තුළ සියලු ‍ක්‍රීඩකයින් දැවී ලබා ගත හැකි වූයේ ලකුණු 43ක් පමණි. ශ්‍රී ලංකා කණ්ඩායම එක්දින ක්‍රිකට් තරගයක දී ලබා ගත් අඩුම ලකුණු සංඛ්‍යාව ද මෙය ලෙස වාර්තා වේ. ශ්‍රී ලංකා කණ්ඩායමේ ලකුණු 10 සීමාව පසු කර යෑමට සමත් වූයේ එක් ක්‍රීඩකයෙකු පමණක් වීම ද විශේෂත්වයකි. ශ්‍රී ලංකා පිතිකරුවන් 4 දෙනෙකුම ලකුණු ලබා ගැනීමට පෙර දවා ගැනීමට දකුණු අප්‍රිකානු පන්දු යවන්නන් සමත්වීම කැපී පෙනෙයි. පන්දු යැවීමේ දී දකුණු අප්‍රිකානු කණ්ඩායමේ කඩුලු 4ක් බිඳ හෙලූ මෝනි මොරකල් තරගයේ වීරයා සම්මානය හිමි කර ගත්තේය.", "URL": "https://sinhala.adaderana.lk/news.php?nid=21325", "Category": null, "Parent URL": null}