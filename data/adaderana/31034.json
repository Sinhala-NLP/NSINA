{"Source": "Adaderana", "Timestamp": "January 24, 2013 03:09 pm", "Headline": "රේගු අධ්‍යක්ෂ ඇප මත නිදහස්", "News Content": "අල්ලස් චෝදනා මත අත්අඩංගුවට ගත් රේගු නිවාරණ අංශයේ අධ්‍යක්ෂවරයා ඇප මත මුදා හැර තිබේ. සැකකරු කොළඹ මහේස්ත්‍රාත් අධිකරණයට අද ඉදිරිපත් කළ අවස්ථාවේ දී රුපියල් ලක්ෂයක මුදල් ඇප සහ රුපියල් ලක්ෂ 10 බැගින් වන ශරීර ඇප දෙකක් මත මුදා හැරීමට කොළඹ ප්‍රධාන මහේස්ත්‍රාත් රශ්මි සිංගප්පුලි මහතා අද (24) නියෝග කරනු ලැබීය. එමෙන්ම සැකකාර අධ්‍යක්ෂවරයාගේ විදේශ ගමන් බලපත්‍රය ද තහනම් කරන ලෙස ආගමන විගමන පාලකවරයාට අධිකරණය නියෝග කර තිබේ. ආනයනය කළ වාහන අමතර කොටස් රැගත් කන්ටේනරයක් නිදහස් කර ගැනීමේ බලපත්‍රයක් ලබාදීම සඳහා ව්‍යාපාරිකයෙකුගෙන් රුපියල් ලක්ෂ 10 ක අල්ලසක් ලබාගැනීමේ චෝදනාවට මෙම රේගු අධ්‍යක්ෂවරයා අල්ලස් හෝ දූෂණ විමර්ශන කොමිසම විසින් අත්අඩංගුවට ගනු ලැබීය. 2013 ජූනි මස 20 වන දින අධිකරණය හමුවේ පෙනී සිටින ලෙස ද අදාළ සැකකාර රේගු අධ්‍යක්ෂවරයාට මහේස්ත්‍රාත් අධිකරණයෙන් නියෝග කෙරිණි.", "URL": "https://sinhala.adaderana.lk/news.php?nid=31034", "Category": null, "Parent URL": null}