{"Source": "Adaderana", "Timestamp": "December 28, 2010 04:28 pm", "Headline": "ඉන්දු -ශ්‍රී ලංකා ආරක්ෂක සබඳතා පුළුල් කිරීම ගැන අවධානය යොමුවෙයි", "News Content": "ශ්‍රී ලංකාව සහ ඉන්දියාව අතර ක්‍රියාත්මක වන ආරක්ෂක සබඳතාව තවදුරටත් පුළුල් කිරීම සම්බන්ධයෙන් අවධානය ‍යොමු කරන බව ඉන්දීය ආරක්ෂක ලේකම් ප්‍රදීප් ‍කුමාර් මහතා පවසයි. අද(28) පෙරවරුවේ ජනාධිපති මහින්ද රාජපක්ෂ මහතා හමුවූ අවස්ථාවේ දී ශ්‍රී ලංකාවේ සංචාරයක නිරතව සිටින ඉන්දීය ආරක්ෂක ලේකම්වරයා මේ බව සඳහන් කර ඇත. දෙරට අතර පවතින ආරක්ෂක කතිකාවත පාබල සහ ගුවන් හමුදා අතර ද තවදුරටත් පුළුල් කිරීමට මෙහිදී අවධානය යොමු වී ඇති අතර ඒ අනුව 2011 වසරේ දී ඉන්දීය සහ ශ්‍රී ලංකා නාවික හමුදා ඒකාබද්ධ අභ්‍යාසයක් ශ්‍රී ලංකා මුහුදු සීමාවේ දී පැවැත්වීමට ද තීරණය කර ඇති බව සඳහන්ය. ශ්‍රී ලංකාවේ ආරක්ෂක අංශ සාමාජිකයින් සඳහා පුහුණු අවස්ථාවන් විශාල සංඛ්‍යා‍වක් ලබාදීමට ඉදිරියේ දී කටයුතු කරන බව ද එහිදී ඉන්දීය ආරක්ෂක ලේකම්වරයා පවසා තිබේ. ශ්‍රී ලංකා ගුවන් හමු‍දාවේ 60 වන සංවත්සරය නිමිත්තෙන් ඉන්දීය ගුවන් හමුදා සංදර්ශනයක් පැවැත්වීමට කටයුතු කරන බව ප්‍රදීප් කුමාර් මහතා එහිදී තවදුරටත් සඳහන් ක‍ර ඇත.", "URL": "https://sinhala.adaderana.lk/news.php?nid=13123", "Category": null, "Parent URL": null}