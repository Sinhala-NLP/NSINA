{"Source": "Adaderana", "Timestamp": "April 24, 2018 04:49 pm", "Headline": "  රටේම බදු බර ඉහළ ගිහින්", "News Content": "භාණ්ඩාගාර බිල්පත් සහ බැඳුම්කර කල් පිරුණු පසු මුදල් ගෙවීම, ශ්‍රී ලංකා මහබැංකුව පැහැර හැර ඇති බව ඒකාබද්ධ විපක්ෂය පවසයි. එහි පාර්ලිමේන්තු මන්ත්‍රී බන්දුල ගුණවර්ධන මහතා මේ බව කියා සිටියේ කොළඹ අද (24) පැවැති මාධ්‍ය හමුවකට එක්වෙමිනි. එහිදී අදහස් දක්වමින් ඒ මහතා කියා සිටියේ නව දේශීය ආදායම් පනත හේතුවෙන් රටේම බදු බර ඉහළ ගොස් ඇති බවයි. පසුගිය රජය සමයේ රැඳවුම් බදු නොතිබුණු බවත්, මේ ආණ්ඩුව විසින් රට තුළම බදු බර හා කුලිය ඉහළ දමා ඇති බවද ඒ මහතා කියා සිටියේය. බදු ඉහළ ගොස් ඇත්තේ ඉහළ ආදායම් ලබන පිරිසට පමණක් යැයි ප්‍රකාශ කළද එය එසේ නොවන බවත්, පොඩි මිනිසාගේ සිට බදු බර ඉහළ ගොස් ඇති බවත් ඔහු පැවසීය. එමෙන්ම මේ අවස්ථාවට එක් වූ ෂෙහාන් සේමසිංහ මහතා කියා සිටියේ රට තුළ සිටින ගොවි ජනතාවගේ ජීවිතවල හෙට දවස අවිනිශ්චිත වී ඇති බවයි. මේ ආණ්ඩුව බලයට පත් වූ පසුව වී ගොවි තැනට ලැබුණු පහසුකම් සියල්ලද නොලැබුණු බව ඒ මහතා කියා සිටියේය.", "URL": "https://sinhala.adaderana.lk/news.php?nid=87958", "Category": null, "Parent URL": null}