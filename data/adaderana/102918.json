{"Source": "Adaderana", "Timestamp": "January 23, 2019 04:05 pm", "Headline": "ගාමිණී සෙනරත් නඩුව-ලිට්‍රෝ ගෑස් සමාගමේ ලේකම්වරියගෙන් සාක්ෂි සටහන් කර ගනී", "News Content": "හිටපු ජනාධිපති කාර්ය මණ්ඩල ප්‍රධානී ගාමිණී සෙනරත් මහතා ඇතුළු විත්තිකරුවන් හතර දෙනාට එරෙහිව නීතිපතිවරයා විසින් ගොනු කර ඇති නඩුව අද(23) කොළඹ ත්‍රිපුද්ගල විශේෂ මහාධිකරණය හමුවේ යළි විභාගයට ගෙන තිබේ. මෙම නඩුව අද සම්පත් අබේකෝන් (සභාපති), සම්පත් විජයරත්න සහ චම්පා ජානකී රාජරත්න යන මහත්ම මහත්මීන්ගෙන් සමන්විත ත්‍රිපුද්ගල විනිසුරු මඩුල්ලක් හමුවේ කැඳවනු ලැබීය. මෙම නඩුව අද විභාගයට ගත් අවස්ථාවේදී ලිට්‍රෝ ගෑස් සමාගමේ සමාගම් ලේකම් ලෙස කටයුතු කළ J.C. associates ආයතනයේ නියෝජිතවරියක වන සසින්තා දිල්රුක්ෂි ද මහත්මියගෙන් සටහන් කරගැනීම සිදුවිය. අනතුරුව වැඩිදුර විමසීම ලබන 25 වන දිනට කල් තැබුණි. 2014 වසරේ පෙබරවාරි මස පළ වනදා සිට 2015 වසරේ ජනවාරි මස 20 වනදා දක්වා කාලසීමාව තුළ ලිට්‍රෝ ගෑස් සමාගමට අයත් රුපියල් මිලියන 500ක මුදලක් හෙලන්කො හොටෙල් ඇන්ඩ් ස්පා නමැති සමාගමේ යෙදවීම තුළින් රජයේ මුදල් සාවද්‍ය ලෙස පරිහරණය කළ බවට චෝදනා කරමින් පොදු දේපොළ පනත යටතේ ගාමිණී සෙනරත් මහතා ඇතුළු විත්තිකරුවන් 4 දෙනෙකුට එරෙහිව නීතිපතිවරයා මෙම නඩුව පවරා තිබේ. මෙම නඩුවේ සෙසු විත්තිකරුවන් ලෙස පියදාස කුඩාබාලගේ ,නීල් බණ්ඩාර හපුහින්න සහ ලසන්ත බණ්ඩාර යන අය නම් කර තිබේ.", "URL": "https://sinhala.adaderana.lk/news.php?nid=102918", "Category": null, "Parent URL": null}