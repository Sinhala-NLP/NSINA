{"Source": "Adaderana", "Timestamp": "February 23, 2010 03:41 pm", "Headline": "ශිවාජිලිංගම් බාහුත් එක්ක සන්ධානයේ ", "News Content": "දෙමළ ජාතික සන්ධානයේ හිටපු පාර්ලිමේන්තු මන්ත්‍රී එම්.කේ.ශිවාජිලිංගම් මහතා ඉදිරි මහ මැතිවරණයේදී වෙනත් සන්ධානයක් යටතේ තරග කිරීමට තීරණය කර තිබේ. ආචාර්ය වික්‍රමබාහු කරුණාරත්න මහතාගේ නව සම සමාජ පක්ෂයද ඇතුළත් වන වාමාංශික විමුක්ති පෙරමුණ සමඟ අවබෝධතා ගිවිසුමකට එළඹුණු බව ශිවාජිලිංගම් මහතා පවසයි. හිටපු පාර්ලිමේන්තු මන්ත්‍රීවරයෙකු වන එන්.ශ්‍රි කාන්තන් මහතා සමඟ එක්ව ශිවාජිලිංගම් මහතා\"දෙමළ ජාතික විමුක්ති සන්ධානය\"නම් නව සන්ධානයක් ද පිහිටුවාගෙන තිබේ. ඒ අනුව\"දෙමළ ජාතික විමුක්ති සන්ධානය\"නියෝජනය කරන තමන් ඇතුළු පිරිස උතුරු නැගෙනහිර ප්‍රදේශ සඳහා වාමාංශික විමුක්ති පෙරමුණේ කුඩය ලකුණින් තරග කරන බව ශිවාජිලිංගම් මහතා කියා සිටියි. අද දෙරණ කළ විමසීමකදී ශිවාජිලිංගම් මහතා සඳහන් කළේ දෙමළ ජාතික සන්ධානය සැබෑ ලෙස මෙරට දෙමළ ජනතාව වෙනුවෙන් පෙනී නොසිටි බවයි. මේ හේතුවෙන් මෙරට ජාතික ගැටලුවට විසඳුමක් ලබා ගැනීමේ අරමුණින් එයින් ඉවත් වී දෙමළ ජාතික විමුක්ති සන්ධානය පිහිටුවා ගත් බව ශිවාජිලිංගම් මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=6899", "Category": null, "Parent URL": null}