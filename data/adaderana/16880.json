{"Source": "Adaderana", "Timestamp": "June 20, 2011 02:12 pm", "Headline": "ඉරාකයේ සේවයේ නියුතු ශ්‍රී ලාංකික කම්කරුවන් තාමත් මාරාන්තික උපවාසයේ", "News Content": "වසර දෙකක් තිස්සේ තමාට හිමි වැටුප් ලබා නොදීමට එරෙහිව ඉරාකයේ සේවයේ නියුතු ශ්‍රී ලාංකික කම්කරුවන් විසින් ගෙන ගිය මාරාන්තික උපවාසය තවදුරටත් අඛණ්ඩව ක්‍රියාත්මක වන බව විදෙස් මාධ්‍ය උපුටා දක්වයි. ශ්‍රී ලාංකික කම්කරුවන් 30 ක් පමණ මේ ආකාරයෙන් උපවාසයේ නිරත වන බව සඳහන් වේ. දකුණු ආසියාතික පිරිස් දහස් ගණනක් 2003 වසරේ සිට ඉරාකයේ අහාරපාන සැකසීම,පිරිසිදු කිරීම් හා ඇමරිකානු හමුදාවන්ට ප්‍රවාහන පහසුකම් සැපයීම ආදී සේවාවන්හි නිරත වන බව AFP පුවත් සේවය පෙන්වාදෙයි. වසර දෙකක් තිස්සේ තමන්ගේ නිවස ට කිසිදු මුදලක් යවන්නට හැකියාවක් නොලැබුණු බව උපවාසයේ නිරත 35 හැවිරිදි ලලිත් නමැති ශ්‍රී ලාංකිකයෙකු ප්‍රකාශ කළ බව AFP පෙන්වාදෙයි. පවුල නඩත්තු කිරීම උදෙසා තමන්ට මුදල් නොලැබීම නිසාත් තම බිරිඳ පවා තමන් හැර ගිය බවත්,තමන්ට හිමිවිය යුතු නිසි වැටුප් හිමිවන තුරු මෙම උපවාසය අඛණ්ඩව කර‍ගෙන යන බවත් ඔහු හැඬූ කඳුළින් පවසා තිබේ. මසකට ඩොලර් 2000 බැගින් තමන්ට වැටුප් ලබාදෙන බවට Talat Osam al-Deen construction නම් අදාළ ඉදිකිරීම් පිළිබඳ කොන්ත්‍රාත් ආයතනය පොරොන්දු වූ බව උපවාසයේ නිරත කම්කරුවන් පෙන්වා දී තිබේ. මෙම Talat Osam al-Deen construction නම් ඉදිකිරීම් ආයතනය විසින් දියත් කරන ලද ඉරාකයේ අමාරාහි දකුණු දිග නගරයේ රජයේ නිවාස ඉදිරිකිරීම් ව්‍යාපෘතියක මෙම කම්කරුවන් සේවය කර ඇත.", "URL": "https://sinhala.adaderana.lk/news.php?nid=16880", "Category": null, "Parent URL": null}