{"Source": "Adaderana", "Timestamp": "November 21, 2010 09:02 am", "Headline": "පාසල් වෑන් පැදවීම ආවට ගියාට බෑ", "News Content": "පාසල් ළමුන් ප්‍රවාහනය කරන වෑන් රථ සඳහා විශේෂ බලපත්‍රයක් පිරිනැමීමට ජාතික ළමා රක්ෂණ අධිකාරිය තීරණය කර තිබේ. පාසල් වෑන් රථ තුළ දී පාසල් ළමුන්ට සිදු වන විවිධ අපයෝජන ක්‍රියා වළක්වා ගැනීමේ අරමුණින් මෙම පියවර ගත් බව ජාතික ළමා රක්ෂණ අධිකාරියේ සභාපතිනි නීතීඥ අනෝමා දිසානායක මහත්මිය ප්‍රකාශ කළාය. පසුගිය දිනක කුඩා දරුවෙකු අපයෝජනයට ලක් කළ පාසල් වෑන් රථ රියදුරෙකු අත්අඩංගුවට ගෙන අධිකරණයට ඉදිරිපත් කරන්නට ළමා ආරක්ෂණ අධිකාරියට සිදුවූ බවත්,පාසල් වෑන් රථ තුළ කුඩා දරුවන් අපයෝජනයට ලක්වන මෙවැනි සිදුවීම් බොහෝ සෙයින් දක්නට ලැබෙන බවත් ඇය පෙන්වාදුන්නාය. ඒ අනුව පාසල් වෑන් රථ රියදුරන්ගේ ඇඟිලි සලකුණු ආදියෙන් සමන්විත විශේෂ පොලිස් සහතිකයක් ලබාගැනීම,පාසල් දැරියන් ප්‍රවාහනය කරන්නේනම් රියදුරුට අමතරව කාන්තාවක් ද වෑන් රථයේ සිටිය යුතුවීම ආදී කරුණු ගණනාවක් සලකා බැලීමට කටයුතු කරන බව අනෝමා දිසානායක මහත්මිය වැඩිදුරටත් අද දෙරණට කියා සිටියේය.", "URL": "https://sinhala.adaderana.lk/news.php?nid=12292", "Category": null, "Parent URL": null}