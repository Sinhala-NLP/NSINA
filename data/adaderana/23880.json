{"Source": "Adaderana", "Timestamp": "April 29, 2012 09:22 am", "Headline": "දේවාලයක් බිඳ දේව රූපය සොරාගත් පුද්ගලයා මාට්ටු", "News Content": "තලාතුඔය , ගුරුබැද්ද කොහොඹා දේවාලය බිඳ පෞරාණික වටිනාකමකින් යුත් දේව රූප ‍සොරා ගැනීමේ සිද්ධියක් සම්බන්ධයෙන් සැකකරුවෙකු පොලිසිය විසින් අත්අඩංගුවට ගෙන තිබේ. පසුගියදා මෙම දේවාලයේ තිබී පෞරාණික වටිනාකමකින් යුත් දේව රූප සහිත ලෑලි තුනක් සහ ලීයෙන් නිම කළ තවත් දේව රූප 04ක් කිසියම් පිරිසක් විසින් සොරකම් කර තිබුණි. මෙම සිද්ධිය සම්බන්ධයෙන් පරීක්ෂණ ආරම්භ කළ පොලිසිය පට්ටියමුල්ල , තලාතුඔය ප්‍රදේශයේ පදිංචි පුද්ගලයෙකු සැක පිට අත්අඩංගුවට ගන්නා ලදී. තමන් මෙම දේව රූප සොරකම් කළ බව සිදුකළ ප්‍රශ්න කිරීම් වලදී සැකකරු ප්‍රකාශ කොට තිබේ. ඒ අනුව සොරා ගන්නා ලද දේව රූප ද පොලිසිය විසින් සොයාගෙන ඇති බව සඳහන්වේ. අත්අඩංගුවට ගත් සැකකරු මහනුවර මහේස්ත්‍රාත් හමුවට ඉදිරිපත් කිරීමෙන් අනතුරුව ලබන 02 වන දින දක්වා රක්ෂිත බන්ධනාගාර ගත කොට තිබේ. තලාතුඔය පොලිසිය මේ සම්බන්ධයෙන් වැඩිදුර පරීක්ෂණ සිදුකරයි.", "URL": "https://sinhala.adaderana.lk/news.php?nid=23880", "Category": null, "Parent URL": null}