{"Source": "Adaderana", "Timestamp": "January 7, 2017 06:31 am", "Headline": "අ.පො.ස(උ/පෙ)ප්‍රතිඵල එයි", "News Content": "2016 වසරේ අධ්‍යයන පොදු සහතික පත්‍ර උසස් පෙළ විභාගයේ ප්‍රතිඵල නිකුත් වී තිබේ.විභාග දෙපාර්තමේන්තුව පවසන්නේ විභාග දෙපාර්තමේන්තුවේ නිල වෙබ් අඩවිය වන http://www.doenets.lk වෙත පිවිසීමෙන් එකී ප්‍රතිඵල දැන් ලබාගත හැකි බවයි.කොළඹ සහ ශ්‍රී ජයවර්ධනපුර කලාප වලට අයත් පාසල් වල අද(07) දින පෙරවරු 10.00න් පසුව විදුහල්පතිවරුන්ට ප්‍රතිඵල නිකුත් කරන බව එම දෙපාර්තමේන්තුව පවසයි.අනෙකුත් පාසල් වල ප්‍රතිඵල තැපැල් මගින් යොමු කෙරෙන අතර පෞද්ගලික අයදුම්කරුවන්ගේප්‍රතිඵලද ඔවුන්ගේ පෞද්ගලික ලිපිනයන් වෙත තැපැල් කෙරෙන බව විභාග දෙපාර්තමේන්තුව පවසයි.නැවත සමීක්ෂණ සඳහා අයදුම් කිරීමට අපේක්ෂා කරන්නේ නම් ජනවාරි 23 වන දිනට පෙර ඒ සඳහා අයදුම් කළ යුතු බව විභාග දෙපාර්තමේන්තුව පෙන්වා දෙයි.පසුගිය වර උසස් පෙළ විභාගය සඳහා අපේක්ෂකයින් දෙලක්ෂ හැටතුන්දහස් 550 දෙනෙකු විභාගයට පෙනී සිටියේය.2016 උසස් පෙළ විභාගය ඉකුත් අගෝස්තු මස 2 වෙනිදා සිට 27 වෙනිදා දක්වා පැවැත්වුණි.විභාග දෙපාර්තමේන්තුව පැවසුවේ ප්‍රතිඵල ලබාගැනීම සඳහා දක්වා ඇති ස්ථානයේ නිවැරදි විභාග අංකයම ඇතුළත් කරන ලෙසයි.විභාග අංකය වැරදි ලෙස සඳහන් කළහොත් නිවැරදි ප්‍රතිඵල ලබාගත නොහැකි බව අවධාරණය කර තිබේ.මීට අමතරව ඩයලොග් සිම් පතක් භාවිතා කරනු ලබන ජංගම දුරකථන මගින් Exam යනුවෙන් ටයිප් කොට (Space)තබා තම විභාග අංකය ටයිප් කොට 7777ට යොමු කිරීමෙන් ප්‍රතිඵල ලබාගත හැකිය.මේ පිළිබද වැඩිදුර විමසීමක් අවශ්‍ය නම් 1911 ක්ෂණික ඇමතුම් අංකයට ඇමතිය හැකිය.", "URL": "https://sinhala.adaderana.lk/news.php?nid=67799", "Category": null, "Parent URL": null}