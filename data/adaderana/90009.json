{"Source": "Adaderana", "Timestamp": "May 29, 2018 12:41 pm", "Headline": "පලා ගිය රැඳවියන්ගෙන් 1ක් අල්ලයි ", "News Content": "බද්දේගම මහේස්ත්‍රාත් අධිකරණ භූමියේ දී පලා ගිය රැඳවියන්ගෙන් එක් අයෙකු අත්අඩංගුවට ගෙන තිබේ. අද(29) උදෑසන බද්දේගම, ඇල්ලකන්ද ප්‍රදේශයේදී අදාළ රැදවියා අත්අඩංගුවට ගත් බව පොලීසිය සඳහන් කළේය. බද්දේගම මහේස්ත්‍රාත් අධිකරණයට ඉදිරිපත් කිරීමට ගාල්ල බන්ධනාගාරයේ සිට රැගෙන ආ රැදවියන් හය දෙනෙකු අධිකරණ සිර මැදිරියේ දී බන්ධනාගාර නිලධාරීන්ගෙන් මිදී ඊයේ පස්වරුවේ පළාගොස් තිබුණි. මත්ද්‍රව්‍ය ජාවාරම් සහ කොල්ලකෑම් සම්බන්ධයෙන් බන්ධනාගාර ගතව සිටි රැඳවියන් හය දෙනෙකු මෙලෙස පළාගොස් ඇති බව බන්ධනාගාර දෙපාර්තමේන්තුව සඳහන් කළේය. ඒ අනුව පලාගිය රැඳවියන් අත්අඩංගුවට ගැනීම සඳහා පොලීසිය සහ බන්ධනාගාර නිලධාරීන් විශේෂ මෙහෙයුමක්ද ආරම්භ කළේය. එහිදී එක් රැඳවියෙකු අත්අඩංගුවට ගෙන ඇති අතර අනෙක් රැඳවියන් අත්අඩංගුවට ගැනීම සඳහා මෙහෙයුම් තවදුරටත් ක්‍රියාත්මක කෙරෙන බව වාර්තා වෙයි.", "URL": "https://sinhala.adaderana.lk/news.php?nid=90009", "Category": null, "Parent URL": null}