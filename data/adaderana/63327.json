{"Source": "Adaderana", "Timestamp": "August 22, 2016 08:00 am", "Headline": " 2016 ඔලිම්පික් නිමයි - 2020දී ටෝකියෝ", "News Content": "බ්‍රසීලයේ රියෝ ද ජැනයිරෝහි පැවති 2016 ඔලිම්පික් උළෙල නිමාවට පත්වී තිබේ.සරණාගත කණ්ඩායමක්ද ඇතුළත්ව ලොව රාජ්‍යයන් 206ක් නියෝජනය කරමින් ක්‍රීඩක ක්‍රීඩිකාවන් 11,303ක් මෙවර දින 16ක් පුරා පැවති තරඟාවලියට දායකත්වය දක්වන ලදී.මෙවර ඔලිම්පික් උළෙලේ පළමු ස්ථානය ලබාගත් අමෙරිකා එක්සත් ජනපදය රන් පදක්කම් 46ක්ද,රිදී පදක්කම් 37ක්ද,ලෝකඩ පදක්කම් 38ක්ද සමගින් පදක්කම් 121ක් දිනාගැනීමට සමත්විය.දෙවන ස්ථානයට පත්වූ බ්‍රිතාන්‍ය විසින් පදක්කම් 67ක් දිනාගනු ලැබූ අතර ඊට රන් පදක්කම් 27ක්ද,රිදී පදක්කම් 23ක්ද,ලෝකඩ පදක්කම් 17ක්ද ඇතුළත් විය.තෙවන ස්ථානයට පත්වූ චීනය මෙවර ඔලිම්පික් තරඟාවලියේදී පදක්කම් 70ක් ලැබූ අතර ඊට රන් පදක්කම් 26ක්ද,රිදී පදක්කම් 18ක්ද,ලෝකඩ පදක්කම් 26ක්ද ඇතුළත් වූ බව විදෙස් වාර්තාවල දැක්වෙයි.මීළඟ ඔලිම්පික් උළෙල 2020 දී ටෝකියෝහිදී පැවැත්වෙයි.", "URL": "https://sinhala.adaderana.lk/news.php?nid=63327", "Category": null, "Parent URL": null}