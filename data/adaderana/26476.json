{"Source": "Adaderana", "Timestamp": "August 10, 2012 05:59 pm", "Headline": "අධ්‍යාපනය ගැන සොයන්න ජනාධිපති පරීක්ෂණ කොමිසමක්", "News Content": "විශ්ව විද්‍යාල ඇතුළු උසස් අධ්‍යාපන ක්ෂේත්‍රයේ කටයුතු සොයා බැලීමට ජනාධිපති පරීක්ෂණ කොමිසමක් පත්කර තිබේ. විශ්ව විද්‍යාල ඇතුළු උසස් අධ්‍යාපන ක්ෂේත්‍රය පිළිබඳව සොයාබලා නිර්දේශ ඇතුළත් වාර්තාවක් ඉදිරිපත් කිරිම සඳහා මෙම කොමිසම පත්කර ඇති බව ජනාධිපති මාධ්‍ය අංශය සඳහන් කළේය. විධිමත් සැලැස්මක් යටතේ උසස් අධ්‍යාපන ක්ෂේත්‍රය සැලසුම් කිරීම මෙහි අරමුණ බව ජනාධිපති මාධ්‍ය අංශය නිවේදනය කරයි. මේ අතර ශ්‍රී ලංකා නිදහස් උපාධිධාරී සංගමය අද (10) පෙරවරුවේ අරලියගහ මන්දිරයේ දී ජනාධිපති මහින්ද රාජපක්ෂ මහතා හමුවී තිබේ. එහිදී උපාධිධාරීන්ගේ ගැටලු සම්බන්ධයෙන් දීර්ඝ වශයෙන් සාකච්ඡා කර ඇති බව සඳහන්ය. උපාධිධාරීන් වෙනුවෙන් මින් ඉදිරියට පරිපාලන සේවා තරග විභාගයට පෙනී සිටීමට අවස්ථාව ලබාදීමටත් සේවා නාමය හා උසස්වීම් ක්‍රමවේදයක් හඳුන්වාදීමටත් පසුගිය දිනවල ක්‍රියාත්මක රැකියා ලබාදී‍මේ වැඩසටහන යටතේ 2010, 2011 වසරවල උපාධිධාරීන් බඳවා ගැනීමට ද තීරණය වී තිබේ.", "URL": "https://sinhala.adaderana.lk/news.php?nid=26476", "Category": null, "Parent URL": null}