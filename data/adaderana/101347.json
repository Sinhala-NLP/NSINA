{"Source": "Adaderana", "Timestamp": "December 27, 2018 09:59 am", "Headline": "ජනාධිපති ට්‍රම්ප් සහ ආර්යාව ඉරාකයේ චාරිකාවක", "News Content": "අමෙරිකානු ජනාධිපති ඩොනල්ඩ් ට්‍රම්ප් සහ මෙලනියා ට්‍රම්ප් ඉරාකයේ නත්තල් චාරිකාවකට එක්වී සිටියි. ඒ ඉරාකයේ සිටින අමෙරිකානු හමුදා භටයින් හමුවීමටය. අමෙරිකානු ජනාධිපති ධූරයට පත්වීමෙන් පසු පළමු වරට ඩොනල්ඩ් ට්‍රම්ප් සහ මෙලනියා ට්‍රම්ප් ඉරාකයේ ගැටුම් සහිත ප්‍රදේශවල සංචාරයක් සඳහා සහභාගි වී ඇත. නත්තල් දිනට පසුදින සිදුකළ මෙම හදිසි සංචාරය බොහෝ දෙනෙකුගේ විමතියට ද හේතුවී තිබුණි. අල් අසාද් ගුවන් හමුදා කඳවුරේදී එරට සිටින අමෙරිකානු භටයන් හමුවූ ජනාධිපතිවරයා අයි එස් ත්‍රස්තවාදයට එරෙහිව ඔවුන් ඉටුකරන සේවයට සහ කැපවීමට ස්තූතිය පුදකර සිටියේය. ට්‍රම්ප් යුවළ පැය තුනකට අධික කාලයක් එහි ගතකර ඇති බව විදෙස් වාර්තාවල සඳහන්ය. සිරියාවේ සිටින අමෙරිකානු භටයන් එරටින් ඉවත්කරගන්නා බව ට්‍රම්ප් ජනාධිපතිවරයා මීට දින කිහිපයකට පෙර නිවේදනය කළේය. කෙසේ නමුත් ඉරාකයේ සිටින තම භටයන් ඉවත් කර ගැනීමේ කිසිදු සැලසුමක් නොමැති බවත් සංචාරය අතරතුරදී ඔහු පවසා තිබේ.", "URL": "https://sinhala.adaderana.lk/news.php?nid=101347", "Category": null, "Parent URL": null}