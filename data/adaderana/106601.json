{"Source": "Adaderana", "Timestamp": "March 23, 2019 10:01 am", "Headline": "කුසලතා පිරි තරුණ ගොවි ව්‍යවසායකයින් බිහි කිරීමේ නව වැඩසටහනක්", "News Content": "තරුණ ප්‍රජාව ඉලක්ක කර ගනිමින් කුසලතා පිරි තරුණ ගොවි ව්‍යවසායකයින් බිහි කිරීමේ නව වැඩසටහනක් අපනයන කෘෂිකර්ම දෙපාර්තමේන්තුව ආරම්භ කර තිබේ. අපනයන කෘෂිබෝග හෙවත් කුළුබඩු සදහා පවතින දේශීය හා විදේශීය වෙළදපළ අවස්ථා ඉලක්ක කර එම වෙළදපළ සදහා නව තරුණ ව්‍යවසායකයින් බිහි කිරීම මෙහි ප්‍රධාන අරමුණ බව අපනයන කෘෂිකර්ම දෙපාර්තමේන්තුවේ නියෝජ්‍ය අධ්‍යක්ෂ (සංවර්ධන) ආර්. කේ. ඩබ්. රන්කෙත්කුඹුර මහතා පවසයි. මෙහි ප්‍රථම අදියර ලෙස මේ පිළිබද දැනුවත් කිරීමේ වැඩසටහනක් මාර්තු මස 27 දින පෙ.ව. 9.00ට මහනුවර අපනයන කෘෂිකර්ම දිස්ත්‍රික් කාර්යාලයේදී පැවැත්වේ. අපනයන කෘෂිබෝග හෙවත් කුළුබඩු ක්ෂේත්‍රයේ වැඩි වශයෙන් සාම්ප්‍රදායික වගාකරුවන් දක්නට ලැබෙන අතර එම ක්‍රමවේදය වෙනස්කොට නව කෘෂි ව්‍යවසායකයින් බිහි කිරීම කාලීන අවශ්‍යතාවක් බවත් අපනයන කෘෂිබෝග තුළින් අගය එකතු කළ නිෂ්පාදන සැකසීම පිළිබඳවද දැනුවත් කිරීම අරමුණ බවත් නියෝජ්‍ය අධ්‍යක්ෂවරයා මෙහිදී කීය. මීට අමතරව වෙළදපොළ අවස්ථා සදහා මග පෙන්වන අපනයන කෘෂිකර්ම දෙපාර්තමේන්තුවේ ව්‍යාපාර උපදේශන අංශයෙන් තරුණ ගොවි ප්‍රජාව සදහා ලබා ගත හැකි සේවාවන් පිළිබඳවද වෙළදපළ සම්බන්ධිකරණය හා පසු අස්වනු ආධාර ආයෝජන වැඩ සටහන පිළිබඳවද අවබෝධය ලබා දීමත්, කුසලතා පරිපුර්ණ තරුණ ගොවි ව්‍යවසායකයින්ගේ සංගමයක් පිහිටුවීමටද කටයුතු යොදා තිබෙන බව නියෝජ්‍ය අධ්‍යක්ෂ ( සංවර්ධන) රන්කෙත්කුඹුර මහතා තව දුරටත් සදහන් කළේය. මේ පිළිබද වැඩි විස්තර 081–2388392 දුරකථන අංකය අමතා ලබා ගත හැකි බවත් මෙම වැඩමුළුව සදහා සහභාගිවීමට අපේක්ෂා කරන්නන් හැකි ඉක්මණින් ලියාපදිංචි වන ලෙසත් නියෝජ්‍ය අධ්‍යක්ෂවරයා වැඩි දුරටත් පැවසීය.", "URL": "https://sinhala.adaderana.lk/news.php?nid=106601", "Category": null, "Parent URL": null}