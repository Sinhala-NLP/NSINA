{"Source": "Adaderana", "Timestamp": "May 6, 2014 11:20 am", "Headline": "ඉන්දියාවට ප්‍රහාරයක් එල්ල කිරීමට අයි.එස්.අයි. ඔත්තු සේවයේ සැලැස්මක් ", "News Content": "ඉන්දීය නාවික හමුදා මූලස්ථාන දෙකකට ප්‍රහාර එල්ල කිරීමට පාකිස්ථාන අයි.එස්.අයි. ඔත්තු සේවයේ සැලැස්මක් තිබී ඇති බවට තමිල්නාඩු පොලීසිය විසින් එරට අධිකරණයක් වෙත දැනුම් දී තිබේ. පාකිස්තාන අයි.එස්.අයි.ඔත්තු සේවයට සම්බන්ධ අයෙකු බවට සැකපිට පසුගියදා ඉන්දියාවේ දි අත්අඩංගුවට ගනු ලැබු සකීර් හුසේන් නමැති ශ්‍රී ලාංකිකයාගෙන් සිදුකළ ප්‍රශ්න කිරීම්වලදී මේ පිළිබඳ තොරතුරු අනාවරණය කර ඇති බව තමිල්නාඩු පොලීසිය දැනුම් දී ඇත. ඒ අනුව විශාඛාපට්නම් නාවික හමුදා මූලස්ථානයට සහ කෝචි නාවික හමුදා මුලස්ථානයට ප්‍රහාර එල්ල කිරීමේ සැලසුම් සඳහා මෙම සැකකරු විසින් තොරතුරු එක්රැස් කර ඇති බව පොලීසිය පවසයි. සකීර් හුසේන් නමැති සැකකරුගෙන් මීට පෙර සිදුකළ ප්‍රශ්න කිරීම්වලදී පාකිස්ථාන අයි.එස්.අයි.ඔත්තු සේවය විසින් ඉන්දියාවේ අමෙරිකානු කොන්සල් කාර්යාලය සහ ඊශ්‍රායල් කොන්සල් කාර්යාලයට ප්‍රහාර එල්ල කිරීමේ සූදානමක් පිළිබඳව ද තොරතුරු අනාවරණය කරගැනීමට හැකිව තිබුණි. මේ අතර පසුගියදා චෙන්නාහි දුම්රියක සිදුවූ බෝම්බ පිපිරීම්වලට ද සැකකරුගේ සම්බන්ධයක් පවතින්නේ ද යන්න පිළිබඳ ඉන්දීය පොලීසිය සැකපළ කරයි. අත්අඩංගුවේ පසුවන සකීර් හුසේන් පසුගිය මාස 6ක කාලයක් තුළ විසි වරක් පමණ ඉන්දියාවට ගොස් ඇති බව විමර්ශන වලදී අනාවරණය වී ඇති බව ද සඳහන් වෙයි.", "URL": "https://sinhala.adaderana.lk/news.php?nid=43004", "Category": null, "Parent URL": null}