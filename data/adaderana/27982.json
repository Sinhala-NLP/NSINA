{"Source": "Adaderana", "Timestamp": "October 3, 2012 06:08 pm", "Headline": "බලපෑම් නෑ-සියල්ල සූදානම්", "News Content": "හෙට දිනයේ පැවත්වෙන අවසන් පූර්ව වටයේ තරගයට මනා සූදානමකින් පසුවන බව ශ්‍රී ලංකා කණ්ඩායමේ නායක මහේල ජයවර්ධන මහතා පවසයි. එහෙත් කණ්ඩායමේ තීරණ සම්බන්ධයෙන් කල්වේලා ඇතිව යමක් ප්‍රකාශ කිරීම සුදුසු නොවන බවත්,අදාළ තීරණ නිසි වේලාවට ගන්නා බවත් හෙතෙම කියා සිටියේ අද(03) කොළඹ පැවති මාධ්‍ය හමුවකදීය. මෙහිදී ඉකුත් 01 වන දින සුපර් 8 වටයේ අවසන් තරගයේ ශ්‍රී ලංකාව හා එංගලන්තය අතර පැවති තරගයේදී කණ්ඩායම් නායකත්වය කුමාර සංගක්කාරට පැවරීම ජාත්‍යන්තර ක්‍රිකට් කවුන්සිලයේ හෝ ක්‍රිකට් ආයතනයේ බලපෑමක් මත සිදුවුණිද යන්න එහිදී මාධ්‍යවේදියෙකු විසින් ප්‍රශ්න කරන ලදී. එවැනි කිසිදු බලපෑමක් කිසිවෙකුගෙන් එල්ල නොවුණු බවත්,අදාළ තරඟයට අනුව සුදුසු තීරණ ගැනීමට සිදුවන බැවින් එකී තීරණයද එවැන්නක් බවත් ඔහු අවධාරණය කළේය. එහෙත් මීට පෙරාතුව බටහිර ඉන්දීය කොදෙව් කණ්ඩායම හා ශ්‍රී ලංකාව අතර පැවති තරගයේදී අඩුපන්දුවාර වේගයක් රඳවා ගැනීමේ චෝදනාව මත මහේල ජයවර්ධනට තරග ගාස්තුවෙන් 20% ක දඩයකට යටත්වෙන්නට සිදුවිය. යම් හෙයකින් මහේල විසින් නායකත්වය දරනු ලබන කණ්ඩායම තුළ යළිත් එවැනි චෝදනාවකට ලක්වෙන්නට සිදුවුවහොත් ජාත්‍යන්තර ක්‍රිකට් නීතියට අනුව මහේලට තරග තහනමක් පැනවෙන්නට ඉඩ ප්‍රස්ථාව ඇති බව විචාරක මතයයි. එබැවින් අවසන් වරට ශ්‍රී ලංකා කණ්ඩායම මුහුණදෙනු ලැබූ තරගය මෙන්ම ඉදිරි තරගවලට මුහුණදීමේදීද වඩා උපායශීලිවීම ශ්‍රී ලංකා කණ්ඩායමට බෙහෙවින් සුබදායකය.", "URL": "https://sinhala.adaderana.lk/news.php?nid=27982", "Category": null, "Parent URL": null}