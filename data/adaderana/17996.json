{"Source": "Adaderana", "Timestamp": "August 11, 2011 11:46 am", "Headline": "අලි සංගණනයට වනෝද්‍යාන වැසෙයි", "News Content": "අලි සංගණනය හේතුවෙන් ප්‍රධාන ‍වනෝද්‍යාන රැසක් අද(11) සිට අගෝස්තු 13 වන දින දක්වා සංචාරකයින් සඳහා වසා තැබීමට තීරණය කර ඇති බව වනජීවී අධ්‍යක්ෂ ‍ජනරාල් එච්.ඩී. රත්නායක මහතා පවසයි. හෝර්ටන් තැන්න, පරෙවි දූපත, හික්කඩුව, හොරගොල්ල හැර අනෙක් ජාතික වනෝද්‍යාන මේ අනුව වසා තැබෙන බව ඔහු පෙන්වාදෙයි. ශ්‍රී ලංකාවේ වනාන්තර ආශ්‍රිතව සිදුකරන අලි සංගණන කටයුතු සඳහා මේ වන විට සියලු කටයුතු සූදානම් බව වනජීවී දෙපාර්තමේන්තුව පවසයි. අද දිනයේ සංගණනයට අදාළ පෙරහුරු වැඩසටහන ක්‍රියාත්මක බව වනජීවී අධ්‍යක්ෂ ජනරාල් එච්.ඩී. රත්නායක මහතා ප්‍රකාශ කළේය. අදාළ සමීක්ෂණ කටයුතු හෙට(12) සහ අනිද්දා(13) දෙදින තුළ සිදුකෙරෙන බව ඒ මහතා පෙන්වාදුන්නේය. කෙසේවෙතත් මෙම සංගණනයට සහය නොදැක්වීමට පරිසර සංවිධාන රැසක් තීරණය කර තිබේ. මෙම සංගණනය සඳහා විශේෂඥ දැනුම යොදානොගැනීම නිසා එය එතරම් සාර්ථක වූවක් නොවන බව ඒ පිළිබඳ අද දෙරණට අදහස් දැක්වූ සොබාදහම් අධ්‍යයන මධ්‍යස්ථානයේ ජාතික සංවිධායක රවින්ද්‍ර කාරියවසම් මහතා පෙන්වාදුන්නේය. කෙසේවෙතත් මේ පිළිබඳව තම දෙපාර්තමේන්තුවට මෙතෙක් දැනුම් දී නොමැති බව වනජීවී අධ්‍යක්ෂ ජනරාල්වරයා ප්‍රකාශ කළේය. සංගණනය සඳහා අවශ්‍ය නිලධාරීන් සංඛ්‍යාව දෙපාර්තමේන්තුව සතුව සිටින බවත්, කෙසේවෙතත් පරිසර සංවිධාන ද මෙම කාර්යය සඳහා සම්බන්ධ වනු ඇති බව බලාපොරොත්තු වන බවත් ඔහු කියා සිටියේය.", "URL": "https://sinhala.adaderana.lk/news.php?nid=17996", "Category": null, "Parent URL": null}