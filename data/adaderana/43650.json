{"Source": "Adaderana", "Timestamp": "June 1, 2014 10:47 pm", "Headline": "ලෝක වෙළඳපොළේ කිරිපිටි මිල අඩුවෙලා - ඒත් ලංකාවේ එහෙම නෑ", "News Content": "ලෝක වෙළඳපොළේ කිරිපිටි මෙ.ටො. එකක මිල පෙබරවාරි මස 04 වැනිදා වන විට ඩොලර් 5005ක් බවත් මැයි මාසයේ 30වැනිදා වන විට එහි මිල ඩොලර් 3775 දක්වා අඩු වී ඇති බවත් ඒ අනූව මෙරට වෙළඳපොළේද කිරිපිටි මිල අඩුවිය යුතු යැයි ජ.වි.පෙ. දේශපාලන මණ්ඩල සභික, ජාතික සංවිධායක බිමල් රත්නායක මහතා පවසයි. කෙසේ වුවද ආණ්ඩුවට කිරිපිටි මිල අඩු කිරීමේ උවමනාවක් නැති බව පෙනී යන්නේ යැයිද ඒ වෙනුවට විවිධ ප්‍රකාශ සිදුකරමින් එය කල්අරිමින් සිටින බවද බත්තරමුල්ල, පැලවත්ත ජ.වි.පෙ. ප‍්‍රධාන කාර්යාලයේදී අද (01) මාධ්‍ය හමුවක් පවත්වමින් හෙතෙම මේබව පෙන්වාදුන්නේය. එහිදී වැඩිදුරටත් අදහස් දැක්වූ බිමල් රත්නායක මහතා මෙසේද පැවසීය. මේ වනවිට ලංකාවේ කිරිපිටි මිල පිළිබඳව කතාබහක් ඇතිවෙලා තිබෙනවා. වසර 10ක් පුරා අපේ රටේ කිරිපිටි මිල පාලනය කිරීම සඳහා සමාගම් සහ පාරිභෝගික අධිකාරිය මැදිහත්වීමක් කරන බව ජනතාවට පෙන්වලා තිබෙනවා. එවැනි භාණ්ඩවල මිල පිළිබඳව, ප‍්‍රමිතිය පිළිබඳව නීතිමය පියවර ගැනීමට පාරිභෝගික අධිකාරියට පාර්ලිමේන්තුවෙන් බලය ලබාදී තිබෙනවා. එසේ තිබියදී පෙබරවාරි 01 වැනිදා ලෝක වෙළඳපොළේ කිරිපිටි මිල ඉහළ යාමත් සමඟ ලංකාවේ කිරිපිටි මිල වැඩිකළා. ග‍්‍රෑම් 400ක පැකට්ටුවක් රු.61කිනුත් කි.ග‍්‍රැ එකක කිරිපිටි පැකට් එකක් රු.152කිනුත් වැඩිකළා. අපේ රටේ පෝෂණවේදීන් පැහැදිළි කරන්නේ කිරිපිටි භාවිතයට වඩා ජනතාව දියර කිරි පරිභෝජනය කළ යුතුයි කියලා. ජ.වි.පෙ. අපිත් එම ස්ථාවරය එලෙසින්ම දකිනවා. නමුත් රටට අවශ්‍ය දියර කිරි නිෂ්පාදනය නොකර නිෂ්පාදනය කරන දියර කිරි පහසුවෙන් මිලදී ගන්න ක‍්‍රමවේදයක් හදන්නේ නැතිව දියර කිරි බොන්න කිව්වාට වැඩක් නැහැ. ප‍්‍රධාන නගරවල පවා දියර කිරි බෙදාහැරීමට ක‍්‍රමවේදයක් නැහැ. දියර කිරිවල තත්ත්වය එසේ වුවත් ආනයනය කරන ඕනෑම කිරි පැකට්ටුවක් ඕනෑම දුෂ්කර ගමකින් මිලදී ගත හැකි පරිදි බෙදාහැරීම් ජාලයක් එම සමාගම් කි‍්‍රයාත්මක කරනවා. එනිසා ජනතාවගේ කිරි අවශ්‍යතාවයෙන් වැඩි ප‍්‍රමාණයක් ආනයනය කරන්න සිදුවෙලා තිබෙනවා. වර්ෂයකට අපේ රටට කිරිපිටි ටොන් 90,000ක් පමණ ලංකාවට අවශ්‍යයි. එයින් 90%ක්ම අපි විසින් ආනයනය කරනු ලබනවා. මේවා ප‍්‍රතිශතාත්මකව ගත්තොත් ලෝකයේ ඉහළම අගයන්. ලෝකයේ දියුණු රටවල් කිරිපිටි පාව්චිචි කරන්නේ නැහැ. නමුත් අපේ රට කිරිපිටි උගුලක හිරවෙලා ඉන්නවා. ආණ්ඩුවේ දුර්වලකම නිසා රටේ කිරි අවශ්‍යතාවයෙන් දේශීයව සම්පූර්ණ වන්නේ 10%ක් පමණයි. අපේ රටට කිරිපිටි ආනයනය කරන ප‍්‍රධාන සමාගම් 5ක් පමණ තිබෙනවා. සමහර සමාගම්වල වැඩිම ආනයන පංගුව තිබෙන්නේ ශී‍්‍ර ලංකාවේ. එම නිසා ඔවුන්ට ශී‍්‍ර ලංකාව විශාල වෙළඳපොලක් වී තිබෙනවා. අපේ රටේ ලක්‍ෂ 100කට (ජනගහනයෙන් 49%ක පමණ) අධික ජනගහණයක දවසක ආදායම රු. 250/-ට අඩුයි. රටක ආර්ථික ශක්තිය මනිනු ලබන ඒකකයක් තමයි මිනිසුන්ගේ මාසික ආදායමෙන් ආහාරවලට වෙන්කරන මුදල. උපයන ආදායමෙන් වැඩි ප‍්‍රමාණයක් ආහාරවලට වියදම් කරනු ලබන්නේ දුප්පත් රටවලයි. අපේ රටේ ජනගහණයෙන් ග‍්‍රාමීය ජනතාවට 40%ක් ආහාර වෙනුවෙන් වෙන් කරන්න සිදුවෙලා තිබෙනවා. වතුකරයේ එය 50%ක් පමණ වෙනවා. නාගරික ජනතාව 31%ක් ආහාර වෙනුවෙන් වැය කරනවා. එවිට අධ්‍යාපනයට, ඉඳුම්-හිටුම්වලට වියදම් කරන්න වෙන්නේ ආහාරවලට වියදම් කිරීමෙන් අනතුරුවයි. එනිසා කිරිපිටි මිල වැඩිවීම ජනතාවට විශාල ලෙස බලපානවා. සංඛ්‍යාලේඛන දෙපාර්තම්න්තුව ඉදිරිපත් කළ වාර්තාවක සඳහන් වෙනවා රු. 20,000ක් ආදායම ලබන පුද්ගලයෙකුට කිරිපිටි සඳහා 4%ක් වැයවෙනවා කියලා. එසේ තිබියදී වැඩපිළිවෙළක් නැති ආණ්ඩුව වැරදි ආර්ථික ප‍්‍රතිපත්ති ඔස්සේ යමින් කිරිපිටිවලට විශාල බද්දක් පැනෙව්වා. මේ වනවිටත් කිරිපිටි කි.ග‍්‍රෑ. 1කට රු.57/=ක බද්දක් අයකරනවා. පසුගිය පෙබරවාරි මාසයේ කිරිපිටි මිල වැඩිවෙද්දී ඇමතිවරයා සහ පාරිභෝගික අධිකාරිය ප‍්‍රකාශ කළ දෙයක් තමයි ලෝක වෙළඳපොලේ කිරිපිටි මිල වැඩිවෙලා තිබෙන නිසා සමාගම්වලට මිල වැඩිකරන්න අවස්ථාවක් ලබාදෙනවා කියලා. නමුත් පසුගිය මාස 4ක පමණ කාලය තුළ ලෝක වෙළඳපොලේ කිරිපිටි මෙ.ටො. එකක මිල අඩුවෙලා තිබෙනවා. පෙබරවාරි මස 04 වැනිදා කිරිපිටි මෙ.ටොන් එකක මිල ඩොලර් 5005යි. මැයි මාසයේ 30වැනිදා එහි මිල ඩොලර් 3775යි. එවිට ටොන් එකක මිල ඩොලර් 1225ක අඩුවීමක් පෙන්නනවා. මෙය විශාල අඩුවීමක්. ඒ අනුව රටේ කිරිපිටිමිල අඩුවිය යුතුයි. ඒ පිළිබඳ විවාදයක් නැහැ. එය විවිධ සංවිධාන, මාධ්‍ය, පෙන්වා දුන් කරුණක්. ඇමතිවරයාගේ උපදෙස් මත පාරිභෝගික සේවා අධිකාරියේ සභාපති අපූරු තර්ක දෙකක් ඉදිරිපත් කළා. එකක් තමයි කිරිපිටි මිල අඩුකරන්න බැරි සමාගම් කිරිපිටි ආනයනය කරනු ලබන්නේ මාස 3කට කලින් බවයි. අනෙක එනිසා ලෝක වෙළඳපොළේ මැයි මස අඩුවීම ලංකාවට බලපානු ලබන්නේ සැප්තැම්බර් මාසයේ බවයි. නමුත් සත්‍ය තත්ත්වය නම් රේගුවෙන් හෝ නාවුක සමාගම්වලින් විමසුවත් සතිපතා කිරිපිටි ගේන බව දැනගන්න පුළුවන්. මාස 3කට අවශ්‍ය කිරිපිටි ටොන් ප‍්‍රමාණය බැලූවොත් සාමාන්‍යයෙන් කිරිපිටි ටොන් 20,070ක් පමණ වනවා. එහිදී පැන නගින එක ගැටලූවක් තමයි මෙතරම් ප‍්‍රමාණයක් එකවර ගබඩා කරන්නේ කොහොමද කියන එක. අනෙක තමයි කිරිපිටි ඉතාම ආරක්‍ෂිතව ගබඩා කළ යුතු නිසා මෙතරම් ප‍්‍රමාණයක් ආරක්‍ෂිතව ගබඩා කළ හැකිද යන්නයි. ලෝක වෙළඳ කි‍්‍රයාදාමයට අනුව මෙය පිළිගත නොහැකි තර්කයක්. සාමාන්‍යයෙන් මෙම මාස 3 අතුළතදී මෙ. ටොන් එකක් ඩොලර් 800කින් පමණ අඩුවෙලා තිබෙනවා. එවිට දිනකට ටොන් 223ක් ආනයනය කරන සමාගමක් දිනකට රු. ලක්‍ෂ 231ක අමතර ලාබයක් ලබනවා. එනිසා සමාගම්වලට වගකීමක් තිබෙනවා වගේම ආණ්ඩුවට අයිතියක් තිබෙනවා කිරි පිටි මිල අඩුකරන්න බැරිනම් කිරිපිටිවල බදු අඩුකරන්න. 2010 ජූනි මාසයේ කිරිපිටි කිලෝවක පැකට්ටුවක මිල රු. 598යි. එවිට බදු තිබුණේ් නැහැ. දැන් මිල රු.962ක් වෙනවා. දැන් රු.57ක බද්දකුත් තිබෙනවා. ඒ නිසා පළමුව බද්ද ඉවත්කළ යුතුයි. ඒ වගේම සමාගම් සහ පාරිභෝගික සේවා අධිකාරිය ජනතාවට සත්‍ය ප‍්‍රකාශ කළ යුතුයි. නමුත් අද දිනයේත් පාරිභෝගික සේවා අධිකාරියේ නිල වෙබ් අඩවියේ තිබෙන්නේ 2012 දත්තයි. එවැනි අධිකාරියක නිල ප‍්‍රකාශනයක් වන වෙබ් අඩවිය පවා යාවත්කාලීන කර නැහැ. මෙතරම් නොසැලකිල්ලක් තිබෙන නිලධාරීන් තමයි ජනතාවට කියන්නේ බොහොම වගකීමෙන් වැඩ කරනවා කියලා. පසුගිය පෙබරවාරි මාසයේ ආණ්ඩුව කිරිපිටිමිල වැඩි කළත් ගැසට් එක නිකුත් කරන්නේ මැයි මාසේ 04 වැනිදා. එනිසා ඉතා පැහැදිළියි, මෙම ආණ්ඩුවේ ආයතන සමාගම්වලින් දෙන දත්ත මත වැඩ කරන බව. සමාගම්වලින් දෙන ලණුව ගිලලා ජනතාවට බොරු කියනවා. එනිසා එවැනි ආයතනවලින් පාරිභෝගියන්ට ආරක්‍ෂාවක් බලාපොරාත්තු විය නොහැකියි. අනෙක් පැත්තෙන් සැකයක් මතුවෙනවා විවිධ හේතුන් නිසා පාඩු ලබපු සමාගම් එය පියවා ගැනීමට ආණ්ඩුවේ පුද්ගලයින් සමග එළඹ ඇති රහස් ගිවිසුම් නිසා මිල වැඩිවුණාද යන්න. සමහර සමාගම් කිරිපිටි ආනයනය කිරීමට ලියාපදිංචි වී සිටියත් ඔවුන් ඒවා යොදාගන්නේ වෙනත් නිෂ්පාදන සඳහා. එවිට ඒවායේ මිල ගණන් සංසන්දනය වෙන්නේ නැහැ. එම සංසන්දනයන් කළ යුත්තේ ආණ්ඩුවේ ආයතනවලින්. ඊළඟට ආණ්ඩුවෙන් ගෙනෙන තර්කයක් තමයි දේශීය නිෂ්පාදන වැඩි කරන්න ආනයනික කිරිපිටි මිල ඉහළ දමන බවයි. මෙයට පට්ටපල් බොරුවක්. නමුත් දේශීය නිෂ්පාදකයා සපයන්නේ 10%ක් පමණයි. සමාගම් 90%ක්ම ආනයනය කරනවා. එනිසා මෙම පරතරය තබාගෙන ආණ්ඩුවට දේශීය නිෂ්පාදකකයා ආරක්‍ෂා කළ නොහැකියි. එනිසා රජයට බලකර කියා සිටින්නේ කිරිපිටි මිල අඩුකළ යුතුයි. ඒ වගේම සාමාගම් සමග එළිකළ නොහැකි ගනුදෙනු තිබෙනවානම් ආණ්ඩුව බදු අඩුකළ යුතුයි. අනෙක තමයි දිගුකාලීනව දියර කිරි ප‍්‍රචලිත කළ යුතුයි. කිරිපිටි උගුලෙන් ගැලවිය හැක්කේ එම කි‍්‍රයාමාර්ග අනුගමනය කළහොත් පමණයි. පසුගියදා සමසෞඛ්‍ය ප‍්‍රශ්නය නිසා අත්අඩංගුවට ගත් එක් සිසුවෙකුගේ ඡායාරූපයක් ජනමාධ්‍යයෙන් ප‍්‍රචාරය වුණා. සිසුන් පිරිසට පොලීසිය විසින් පහර දුන් ආකාරය පිළිබඳ එම ඡායාරූපය සංකේතාත්මක එකක්. එම ශිෂ්‍යයාගේ ඇසට විශාල ලෙස හානි සිදුවී තිබුණා. මාධ්‍යවේදීන්ට අපි ස්තූතිවන්ත වෙනවා මෙවැනි ඡායාරූපවලින් පොලීසියේ කෲරභාවය හෙළිදරව් කිරීම පිළිබඳව. එය ජනතාවට හොඳ පණිවුඩයක් ගෙනගියා. නමුත් පොලීසිය අධිකරණයේදී කියා සිටියේ තමන් අවම බලය පාවිච්චි කළා කියලා. නමුත් විනිශ්චයකාරවරුන් සඳහන් කළේ ඇස් එළියට පනින්න ගහන එක අවම බලය නෙවෙයි කියලා. පසුව ආණ්ඩුවේ පෙත්තප්පු කෙනෙක් බවට පත්වී සිටින පොලිස් මාධ්‍ය ප‍්‍රකාශකයා කිව්වේ පොලීසිය පාවිච්චි කරනු ලබන්නේ අවශ්‍ය බලය කියලා. එය අපි දකින්නේ අධිකරණයට කළ අනියම් ප‍්‍රහාරයක් ලෙසයි. ජ්‍යෙෂ්ඨ නියෝජ්‍ය පොලිස්පති අනුර සේනානායක කිව්වේ ඇහැට ලේ බහින්න ගහලා තියෙනවා, නමුත් ඇහැ එළියට පැනලා නැහැ කියලා. පොලීසිය ආණ්ඩුවේ වුවමනාවට සිදුකරමින් ඉන්නේ නීතිමය බලය ඉක්මවමින් ජනතාව මර්දනය කිරීමයි. එනිසා අණ්ඩුවේ වුවමනාවන් ඉටුකරන ආණ්ඩුවේ හෙංචයියන් බවට පත්වී සිටින පොලීසියේ නිලධාරීන් කිහිප දෙනෙක් හා ඔවුන්ගේ අන්තේවාසිකයින් විසින් නීතිමය කරුණු විකෘති කරනවා. එනිසා ඔවුන් අවම බලය අවශ්‍ය බලය බවට පත්කරමින් තිබෙනවා. එනිසා තමයි අත් අඩංගුවේ තබාගෙන සිසුන්ට ප‍්‍රහාර එල්ල කරලා මෙවැනි ප‍්‍රකාශ නිකුත් කරන්නේ. රාජපක්‍ෂ පාලනය යටතේ වරප‍්‍රසාද බුක්ති විඳිමින් තමන්ගේ අපරාධ සාධාරණීකරණය කර ගැනීමට පොලීසියේ නිලතල පාවිච්චි කරනවා. ඒ වගේම කුරුණෑගලදී ඝාතනයට ලක්වුණු පොලිස් නිලධාරියාගේ සිද්ධිය සම්බන්ධයෙන් අත්අඩංගුවට ගත් සැකකරුවා ආයුධ පෙන්වන්න ගොස් පොලීසියෙන් ඝාතනය වෙනවා. අපි දකින විදියට මේවා පැහැදිළිව හඳුනාගත හැකි ඝාතන. අද රටේ නීතිවේදීන් තුළ පොලීසියේ නීතිය පිළිබඳ හැඟීමක් තිබෙන නිලධාරීන් තුළ අධිකරණ ක්ෂේත්‍රය තුළ මෙවැනි කි‍්‍රයා විහිළුවක් බවට පත්වී තිබෙනවා. සැකකරුවන් ආයුද පෙන්වීමට ගොස් පොලීසියට අවි එල්ල කිරීම නිසා වෙඩි තැබීමේ බොරුව නාට්‍යයක් බවට පත්වෙලා තිබෙනවා. මේ ආකාරයට පොලීසියේ ඇතැම් නිලධාරීන් සිදුකරනු ලබන අපරාධ ජාත්‍යන්තර වශයෙන් සහ දේශීය වශයෙන් රට අපකීර්තියට ලක්කරනවා. මානව හිමිකම් පිළිබඳව ආණ්ඩුවට චෝදනා එල්ල වූ වෙලාවක මෙය ඉතා බරපතළ තත්ත්වයක්. ඉදිරියේදී මාධ්‍යවේදීන්ට, විශ්වවිද්‍යාල සිසුන්ට, හෝ වෙනත් ඕනෑම කෙනෙකුට මෙවැනි දේ සිදුවෙන්න පුළුවන්. සමහර වේලාවට පෞද්ගලික පළිගැනීම් ලෙස සිදුවෙන්න පුළුවන්. පොලීසියට වගකිව යුතු සහ අත්නොහැරිය දේ යනුවෙන් පිළිගත් සම්මතයන් තිබෙනවා. එංගලන්තයේ සහ දකුණු අපි‍්‍රකාවේ පිළිගත් නීතිවලට අනුව රාජකාරි නොකරන අවස්ථාවලදී පවා පොලිස් නිලධාරීන්ට වගකිවයුතු කරුණු රාශියක් තිබෙනවා. මේ මතුවෙලා තිබෙන තත්ත්වයට ආරක්‍ෂක අමාත්‍යවරයා, ආරක්‍ෂක ලේකම්වරයා, වගකිව යුතුයි. ඒ වගේම මේ තත්ත්වය අපි හෙළා දකිනවා. නීතිවේදීන්ගෙන්, අධිකරණයෙන් මාධ්‍යවේදීන්ගෙන්, පොලිසිය තුළ සිටින නීත්‍යානුකූලව කටයුතු කිරීමට කැමති නිලධාරීන්ගෙන් ඉල්ලා සිටිනවා සැකකරුවන් ආයුද පෙන්වීමට ගොස් ඝාතනය කිරීමට, විශ්වවිද්‍යාල සිසුන්ට ප‍්‍රහාර එල්ල කිරීමට, චෝදනා තිබෙන පුද්ගලයින්ට පොලීසියේ උසස්වීම් ලබාදීම වැනි කරුණු පිළිබඳ බලා නොසිට කඩිනමින් මැදිහත් වෙන්න කියලා. පොලිස්පතිවරයා ඇතුළු ඉහළ නිලධාරින් රාජපක්‍ෂ පාලනයට ගැතිකම් කරන පිරිසක් බටව පත්වෙලා තිබෙනවා. අඩුම තරමින් තමන්ගේ දෙපාර්තමේන්තුවේ පොලිස් කොස්තාපල්වරයෙකුගේ ප‍්‍රශ්නයකටවත් මැදිහත් වීමට නොහැකි කොන්ද කැඩුණු පිරිසක් බවට පත්වෙලා තිබෙනවා. පහුගිය දිනවලදී වාර්තා වුණු පොලිස් නිලධාරීන්ට ප‍්‍රහාර එල්ල කළ සිදුවීම්වලට අදාල දේශපාලනඥයින්ට එරෙහිව කිසිදු පියවරක් ගන්න පොලීසිය අපොහොසත් වෙලා තිබෙනවා. අධිවේගී මාර්ගයේ සේවය කරපු පොලිස් කොස්තාපල්වරයෙකු පසුගියදා දක්‍ෂිණ අධිවේගී මාර්ගයේ අධික වේගයෙන් ගමන් කළ හේමාල් ගුණසේකර ඇමතිවරයාට දඩ කොලයක් නිකුත් කළා. ඉන්පසු ඔහු වෙනත් ස්ථානයකට මාරු කළා. ඉන් දින කිහිපයකට පසුව එම පොලිස් නිලධාරියාගේ වාහනය ගිනි තබා ඔහුට පහර දෙනවා. එම පොලිස් නිලධාරියා තමන්ගේ සැකය සහිතව සිද්ධිය පැමිණිලි කරනවා. නමුත් අපිට දක්නට ලැබෙන්නේ මාධ්‍ය ප‍්‍රකාශක පෙත්තප්පුගේ ප‍්‍රකාශවලින් අවම හෝ පරීක්‍ෂණයක් සිදුනොවන බවයි. අවශ්‍ය අයගෙන් කටඋත්තර ගන්නේ නැහැ. ඒ වගේම අපි කියනවා පොලීසියට එල්.ටී.ටී.ඊ.යෙන් නොතිබුණු තර්ජනයක් දැන් දේශපාලනඥයන්ගෙන් තිබෙනවා. අපි අහනවා, විශ්වවිද්‍යාල සිසුන්ගේ ඇස් එළියට පනින්න ගහන පොලීසිය තමන්ගේ සහෝදර නිලධාරියෙකුගේ පැහැර ගැනීම, ඔහුගේ වාහනය ගිනි තැබීම පිළිබඳව ගන්නා කි‍්‍රයාමාර්ග කුමක්ද කියලා. ඒ නිසා අද පොලීසිය පත්කර තිබෙන නින්දිත තත්ත්වය පිළිබඳව අපි ජනතාව දැනුවත් කරන අතරම මේ රටේ නීතිවේදීන්ගෙන්, අධිකරණ ක්ෂේත්‍රයේ ප‍්‍රවීණයන්ගෙන් සහ පොලීසිය තුළ සිටින නීතිය කි‍්‍රයාත්මක කරන්න කැමති නිලධාරින්ගෙන් ඉල්ලා සිටිනවා, පොලීසිය මැර හමුදාවක් බවට පත්කිරීමට එරෙහිව අවශ්‍ය කටයුතු කරන්න කියලා.", "URL": "https://sinhala.adaderana.lk/news.php?nid=43650", "Category": null, "Parent URL": null}