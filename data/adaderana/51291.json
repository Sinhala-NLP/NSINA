{"Source": "Adaderana", "Timestamp": "May 12, 2015 09:12 pm", "Headline": "ලාල්කාන්ත FCID වගේ තවත් එකක් ඉල්ලයි", "News Content": "පොලිස් මූල්‍ය අපරාධ කොට්ඨාසය මෙන් පරිසර අපරාධ විමර්ශන ඒකකයක් ද හැදිය යුතු බව ජවිපෙ බස්නාහිර පළාත් සභා මන්ත්‍රී කේ.ඩී ලාල් කාන්ත මහතා පවසයි.විල්පත්තු වන විනාශය ගැන අදහස් දැක්වීමට අද පස්වරුවේ කැඳවූ මාධ්‍ය හමුවකදී ඒ මහතා කියා සිටියේ පරිසරය විනාශ කිරීම ත්‍රස්තවාදී ප්‍රශ්නයට එහා ගිය ගැටලුවක් වී ඇති බවයි.සංවර්ධන ව්‍යාපෘති නිසා පරිසරය විනාශ නොකළ යුතු බවත්, ජාතික ප්‍රතිපත්තියක් පරිසරය රැක ගැනීම සඳහා ද තිබිය යුතු බවත්, ඒ මහතා එහිදී පෙන්වාදුන්නේය.විල්පත්තුවේ ඉඩම් ලබාදීම නීත්‍යානූකූලව සිදුවෙනවා යැයි ඇතැමුන් කියුවත් ඒ කිසි දෙයක් සත්‍ය නොවන බවද පැවසූ ඒ මහතා පරිසර පද්ධතියක් ලෙස ගත් කළ විල්පත්තුව යනු එකක් බැවින් එහි කොටසක වුවද හෙළි පෙහෙළි කිරීම් සිදුනොකළ යුත්තක් බැව් අවධාරණය කළේය. මෙම විනාශය නොනැවතුණහොත් පක්ෂයක් ලෙස ගන්නා ක්‍රියාමාර්ග කුමක්දැයි ඇසූ විට ලාල් කාන්ත මහතා කියා සිටියේ මේ සම්බන්ධයෙන් ගන්නා පියවර දැන්ම කියන්න බැරි නමුත් එය දිගටම සිදුව‍ුවහොත් මහ පාරේ ක්‍රියාවලියකට යාමට තමයි සිදුවෙන්නේ යනුවෙනි.මාධ්‍ය හමුවට එක්වූ පරිසරවේදී සජීව චාමිකර මහතා කියා සිටියේ වන සංරක්ෂණ ආඥා පනත ඇතුළු සියලූ පනත් උල්ලංඝණය කරමින් මෙම වන විනාශය සිදුකර ඇති බවයි.පාරම්පරික ඉඩම් මේ ප්‍රදේශවල නැති බවත්, පුරාවිද්‍යා භූමීයක් මෙලෙස විනාශ කර ඇති බවත්, එහි පුරාවිද්‍යාත්මක වටිනාකමක් ඇති බවත්, ඔහු කීවේය.ඉඩම් පවරාදීම සම්බන්ධයෙන් මන්නාරම දිස්ත්‍රීක් ලේකම්වරයා දිගින් දිගටම කළ ප්‍රකාශ වැරදි බවත්, දේශපාලන බලපෑම් එල්ල වූණා යැයි ඔහු කියන්නේ දැන් බවත්, ඒ මහතා පැවසීය.බන්දුල බඹරැන්ද, පරිසර වේදී හේමන්ත විතානගේ යන අයද මෙම මාධ්‍ය හමුවේදී මේ ගැන අදහස් දැක්වූහ.", "URL": "https://sinhala.adaderana.lk/news.php?nid=51291", "Category": null, "Parent URL": null}