{"Source": "Adaderana", "Timestamp": "December 2, 2018 03:23 pm", "Headline": "ජී 20 සමුළුවට සමඟාමීව ජනාධිපතිවරුන් දෙදෙනා අතර තීරණාත්මක සාකච්ඡාවක්", "News Content": "ආර්ජන්ටිනාවේ බුවනෝස් අයර්ස් නුවර පැවති ජී 20 සමුළුවට සමඟාමීව අමෙරිකානු ජනාධිපති ඩොනල්ඩ් ට්‍රම්ප් සහ චීන ජනාධිපති ෂි ජින් පින් අතර තීරණාත්මක සාකච්ඡාවක් පවත්වා තිබේ. මෙම සාකච්ඡා පැවැත්වී ඇත්තේ වෙළඳ කටයුතු හා බදු පැනවීම සම්බන්ධව අමෙරිකාව හා චීනය අතර ගැටුම තවදුරටත් උත්සන්න වී ඇති පසුබිමකයි. අමෙරිකානු ජනාධිපතිවරයා නැවතත් චීනයට තීරු බදු පනවන බවට තර්ජනය කරමින් සිටි අතර ලබන ජනවාරියේ චීනයෙන් ආනයනය කරන ඇමෙරිකානු ඩොලර් බිලියන 200ක් වටිනා භාණ්ඩ සඳහා 25%ක තීරු බද්දක් නැවතත් පැනවීමටද අමෙරිකානු ජනාධිපතිවරයා සූදානමින් සිටි බව සඳහන් විය. කෙසේ වෙතත් දෙරටේ නායකයින් අතර පැවති සාකච්ඡා ප්‍රතිපල දායක වීම හේතුවෙන් නව බදු පැනවීම අත්හිටුවීමට දෙපාර්ශවයේ එකඟත්වය පළ වී ඇති නමුත් එය වලංගු වන්නේ දින 90 ක කාලයක් සඳහා පමණක් වන බවද වාර්තා වෙයි. ලෝක ආර්ථිකය හැසිරවීමෙහිලා ප්‍රධාන භූමිකාවක් පැවතීම හේතුවෙන් මෙවර ලෝක ආර්ථික බලවතුන්ගේ සමුළුවේදී චීනය හා අමෙරිකාව අතර සාකච්ඡා කාගේත් අවධානය දිනාගත්තේය. දකුණු චීන මුහුදේ ඇති අර්බුදය, උතුරු කොරියාවේ මිසයිල අත්හදා බැලීම් සේම ලෝක ආර්ථිකය හැසිරවීම යන සාධකවල දී මේ රටවල් දෙක යම් යම් සාධනීය එකඟතා ඇතිකර ගත යුතු බව දේශපාලන විචාරකයින් පෙන්වා දෙයි. මේ වන විට ලෝක වෙළෙඳාමේ වැඩි නැඹුරුතාව චීනය දෙසට ගොස් ඇති අතර සේද මාවත, එක් තීරයක් වැනි ආර්ථික වැඩසටහන්වල වැඩි පංගුකාරිත්වය චීනය ලබාගෙන තිබේ. චීනයට චෝදනා කරමින් අමෙරිකානු ජනපතිවරයා පවසන්නේ චීනය වෙළෙඳ අසමතුලිතය උපයෝගී කරගනිමින් අසාධාරණ ලෙස ප්‍රතිලාභ ලබා ගනිමින් සිටින බවයි.", "URL": "https://sinhala.adaderana.lk/news.php?nid=100146", "Category": null, "Parent URL": null}