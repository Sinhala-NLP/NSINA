{"Source": "Adaderana", "Timestamp": "December 2, 2013 12:15 pm", "Headline": "ජනපතිට බෑ කියා මහඇමතිට හා කියන්නේ කොහොමද? - අපි ඒවට විරුද්ධයි", "News Content": "චොගම් සමුළුවට පැමිණෙන්නැයි මහින්ද රාජපක්ෂ ජනපතිගේ ආරාධනය පිළිනොගත් ඉන්දීය අගමැතිවරයා උතුරේ මහඇමති සී.වී. විග්නේෂ්වරන් මහතාගේ ආරාධනයකින් මෙරටට පැමිණෙන්නේ නම් ඊට එජාපය සම්පූර්ණයෙන් විරුද්ධ යැයි එම පක්ෂයේ මන්ත්‍රී ජෝන් අමරතුංග මහතා අවධාරණය කරයි. අය වැය තෙවන වර කියවීමේ කාරක සභා අවස්ථා විවාදය පාර්ලිමේන්තුවේදී අද ආරම්භ කරමින් මන්ත්‍රීවරයා මේ බව පැවසුවේ යැයි අද දෙරණ වාර්තාකරු පැවසීය. ඉන්දීය අගමැතිවරයා උතුරේ මහඇමතිවරයාගේ අරාධනයකට අනූව එම පළාතේ සංචාරයක් සඳහා මෙරටට පැමිණීමට නියමිත බව ඇතැම් මාධ්‍ය වාර්තා කර තිබූ බව ජෝන් අමරතුංග මහතා පෙන්වාදුන්නේය. ඇතැම් විට මෙය දෙරට අතර මිත්‍රත්වය පළුදු කිරීමේ කුමන්ත්‍රණයක් විය හැකි බවද ඔහු කියා සිටියේය. පොදුරද සමුළුවට පැමිණෙන්නැයි ඉන්දීය අගමැතිට ජනපති මහින්ද රාජපක්ෂ මහතා ආරාධනා කළ විට හෙතෙම නෑවිත් සිටි බවත් ජනපතිගේ ආරාධනය පිළිගත නොහැකි ඉන්දීය අගමැති උතුරේ මහඇමතිගේ ආරාධනයෙන් මෙරටට පැමිණෙන්නේ නම් ඊට එජාපය විරුද්ධ යැයි මන්ත්‍රීවරයා වැඩිදුරටත් අවධාරණය කළේය. අය වැය තෙවන වර කියවීම හෙවත් කාරක සභා අවස්ථා විවාදය අද පාර්ලිමේන්තුවේදී ඇරඹුණු අතර එම විවාදය ලබන 20 දක්වා පැවැත්වීමට නියමිතය. එදින සවස අය වැය තෙවන වර කියවීමේ ඡන්දය පැවැත්වෙනු ඇත.", "URL": "https://sinhala.adaderana.lk/news.php?nid=39267", "Category": null, "Parent URL": null}