{"Source": "Adaderana", "Timestamp": "October 17, 2011 08:34 am", "Headline": "දෙමළ සන්ධානය හා පක්ෂ කිහිපයක් වව්නියාවේ උපවාසයක් අරඹයි", "News Content": "දෙමළ සන්ධානය ඇතුළු තවත් ද්‍රවිඩ පක්ෂ කිහිපයක් එක්ව වව්නියාවේ දී අද(17) උපවාසයකට අවතීර්ණ වීමට කටයුතු යොදා තිබේ. ප්‍රධාන කරුණු 3ක් මුල් කර ගනිමින් ඔවුන් මෙසේ උපවාස ක්‍රියාමාර්ගයකට අවතීර්ණ වීමට තීරණය කර ඇත. අද පෙරවරු 07 සිට පස්වරු 04 වනතුරු මෙම උපවාසය ක්‍රියාත්මක කරන බව මේ සම්බන්ධයෙන් අද දෙරණ කළ විමසීමක දී අදහස් දැක් වූ ද්‍රවිඩ ජාතික සන්ධානයේ හිටපු පාර්ලිමේන්තු මන්ත්‍රී එන්.කේ ශිවාජිලිංගම් මහතා සඳහන් කළේය. මුලතිව් දිස්ත්‍රික්කයේ වැලිඔය ප්‍රාදේශීය ලේකම් කොට්ඨාශයේ නව ප්‍රාදේශීය ලේකම් කොට්ඨාශ නිර්මාණය කර සිංහල ජනතාව වැඩි පිරිසක් පදිංචි කිරීමට උත්සාහ කරන බවත්, එයට විරෝධය පළකිරීම මෙම උපවාසයට අවතීර්ණවීමේ පළමු කරුණ බව ඔහු පෙන්වා දුන්නේය. උතුරු, නැගෙනහිර පළාත්වල ඉඩම් ලියාපදිංචි කිරීම සහ එම පළාත්වල වෙසෙන ද්‍රවිඩ ජනතාව නැවත පදිංචි කිරීම් සිදුකිරීම දෙවන සහ තෙවන කරුණු බවත් හෙතෙම අවධාරණය කළේය.", "URL": "https://sinhala.adaderana.lk/news.php?nid=19402", "Category": null, "Parent URL": null}