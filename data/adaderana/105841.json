{"Source": "Adaderana", "Timestamp": "March 10, 2019 07:07 pm", "Headline": "දිනූ ප්‍රජාතන්ත්‍රවාදී අයිතීන් රැකගන්න සියලු දෙනා එක්විය යුතුයි-අගමැති කියයි", "News Content": "එක්සත් ජාතික පක්ෂය හා එක්සත් ජාතික පෙරමුණ එක්ව ගොඩනගන නව සන්ධානය ශක්තිමත් කර, දිනූ ප්‍රජාතන්ත්‍රවාදී අයිතීන් ආරක්ෂා කරගැනීමට සියලු දෙනා එක්විය යුතු බව අග්‍රාමාත්‍ය රනිල් වික්‍රමසිංහ මහතා පවසා සිටියි. අග්‍රාමාත්‍යවරයා මේ බව ප්‍රකාශ කළේ එක්සත් ජාතික පක්ෂය දියත් කරන සිරිකොත ගමට වැඩසටහනේ සමාරම්භක අවස්ථාවට අද (10) එක්වෙමිනි. සිරිකොත ගමට- එක්සත් ජාතික පක්ෂ සාමාජිකත්ව ප්‍රවර්ධන සහ දැනුවත් කිරීමේ වැඩසටහනේ සමාරම්භක රැස්වීම අද උදෑසන පැවැත්වුණේ පානදුර තොටවත්ත මංසන්ධිය අසලදී ය. එක්සත් ජාතික පක්ෂයේ උප නායක අමාත්‍ය රවී කරුණානායක, පක්ෂ සභාපති අමාත්‍ය කබීර් හෂීම්, මහලේකම් අමාත්‍ය අකිල විරාජ් කාරියවසම්, ජාතික සංවිධායක නවීන් දිසානායක යන මහත්වරුන් ඇතුළු පක්ෂයේ නියෝජිතයින් රැසක් මෙම අවස්ථාවට එක්ව සිටියේය. සිරිකොත ගමට වැඩසටහන අද දවස පුරා කළුතර දිස්ත්‍රික්කය කේන්ද්‍රකර ගනිමින් පැවැත්වුණු අතර එහි ප්‍රධාන වැඩසටහන් හොරණ,මතුගම,බේරුවල,කළුතර යන නගරවලදී පක්ෂ මහජන නියෝජිතයින්ගේ සහභාගිත්වයෙන් සිදුකෙරුණි. ඒ අතර අග්‍රාමාත්‍ය රනිල් වික්‍රමසිංහ මහතා හොරණ සහ මතුගම නගරවල ප්‍රවර්ධන වැඩසටහන්වලට ද එක්වුණි.", "URL": "https://sinhala.adaderana.lk/news.php?nid=105841", "Category": null, "Parent URL": null}