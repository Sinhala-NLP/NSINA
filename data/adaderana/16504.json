{"Source": "Adaderana", "Timestamp": "June 3, 2011 08:43 am", "Headline": "රොෂේන්ගේ දේහය පිළිබඳ අවසන් කටයුතු හෙට ගල්ලොලුවේදී", "News Content": "කටුනායක නිදහස් ‍වෙළඳ කලාපයේ පැවති විරෝධතා අතරතුර සිදුවූ ගැටුම්වලට මැදිව මියගිය රොෂේන් චාන‍කගේ දේහය පිළිබඳ අවසන් කටයුතු හෙට(04) මිනුවන්ගොඩ, ගල්ලොලුව, රෝමානු කතෝලික සුසාන භූමි‍යේ දී සිදුකෙරෙයි. මේ අතර අදාළ අවමඟුල් කටයුතු සිදුකළ යුතු ආකාරය පිළිබද මිනුවන්ගොඩ මහේස්ත්‍රාත් කේ.කේ.ඒ.වී. ස්වර්ණාධිපති මහත්මිය ඊයේ(02) විශේෂ නියෝගයක් නිකුත් කරනු ලැබීය. මියගිය පුද්ගලයාගේ අවමංගල්‍ය කටයුතු පෞද්ගලික මරණයක් සේ සලකා සිදුකළ යුතු බව පවුලේ ඥාතීන් අධිකරණයට ඉදිරිපත් කළ දිවුරුම් ප්‍රකාශයක් අනුව මහේස්ත්‍රාත්වරිය නියෝග කර ඇත. මිනුවන්ගොඩ සහ අවට ප්‍රදේශ‍වල ආරක්ෂාව සඳහා මේ වන විටත් යුද හමුදාව යොදවා තිබේ. මේ අතර කටුනායක ‍නිදහස් වෙළඳ කලා‍පයේ සේවා කටයුතු ඊයේ(02) සිට ආරම්භ කළ අතර එම ප්‍රදේශයේ ආරක්ෂාව ද යුද හමුදාව වෙත පවරා තිබෙන බව යුද හමුදා මාධ්‍ය ප්‍රකාශකවරයා සඳහන් කළේය. එමෙන්ම කටුනායක පොලිස් ස්ථානයේ කටයුතු සීදුව පොලිස් ස්ථානය වෙත අනුයුක්ත කර ඇත. මේ අතර සිද්ධිය සම්බන්ධයෙන් අත්අඩංගුවට ගත් පොලිස් නිලධාරීන් දෙදෙනා අද(03) යළිත් අධිකරණයට ඉදිරිපත් කිරීමට නියමිතය.", "URL": "https://sinhala.adaderana.lk/news.php?nid=16504", "Category": null, "Parent URL": null}