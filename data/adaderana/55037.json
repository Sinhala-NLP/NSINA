{"Source": "Adaderana", "Timestamp": "November 11, 2015 05:02 pm", "Headline": "ඇප කොන්දේසි අසම්පූර්ණයි - සැකකරුවන් යළි බන්ධනාගාරයට", "News Content": "ත්‍රස්තවාදය වැළැක්වීමේ පනත යටතේ රඳවාගෙන සිට අධිකරණයෙන් ඇප පිට නිදහස්වූ ද්‍රවිඩ සැකකරුවන් 31 දෙනා යළි බන්ධනාගාරය වෙත යොමුකර තිබේ.ඇප කොන්දේසි සම්පූර්ණ නොකිරීම හේතුවෙන් මෙලෙස මොවුන් යළි බන්ධනාගාරය වෙත යොමුකෙරුණු බව අද දෙරණ වාර්තාකරු පවසයි.මෙම සැකකරුවන් අද පෙරවරුවේ අධිකරණයට ඉදිරිපත් කළ අවස්ථාවේ ත්‍රස්ත මර්දන කාර්යාංශය අධිකරණයට දැනුම් දී සිටියේ ඔවුන්ට ඇප ලබදීම සම්බන්ධයෙන් නීතිපති උපදෙස් ලැබී නොමැති බවයි. එම නිසා අදාළ සැකකරුවන් ලබන 24 වැනිදා දක්වා රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියෝග කර තිබුණා. කෙසේවෙතත් අද පස්වරුවේ නීතිපතිවරයා විසින් මෝසමක් ඉදිරිපත් කරමින් අදාළ නඩුව නැවත කැඳවන මෙන් ඉල්ලීමක් කර තිබු බව අද දෙරණ අධිකරණ වාර්තාකරු සඳහන් කළේය. ඒ අනුව අධිකරණයේ පෙනී සිටි රජයේ නීතීඥවරයා පවසා ඇත්තේ මෙම සැකකරුවන් පිරිස කොන්දේසී සහිත ඇප මත මුදාහැරීමට නීතිපතිවරයාගේ විරුද්ධත්වයක් නොමැති බවයි.ඒ අනුව අදාළ සැකකරුවන් රුපියල් ලක්ෂ 10 ක ශරීර ඇප දෙක බැගින් නියම කොට මුදාහැරීමට කොළඹ ප්‍රධාන මහේස්ත්‍රාත් ගිහාන් පිලපිටිය මහතා නියෝග කර තිබුණි. ඔවුන්ගේ විදේශ ගමන් තහනම් කළ මහේස්ත්‍රාත්වරයා පදිංචිය තහවුරු කිරීමේ ලේඛන අධිකරණයට ඉදිරිපත් කළ යුතු බව ද සැකකරුවන්ට දැනුම් දී තිබේ.සෑම දෙසතියකට වරක් ඉරිදා දිනයේ ත්‍රස්ත මර්දන කාර්යාංශයට වාර්තා කළ යුතු බව සඳහන් කර ඇති මහේස්ත්‍රාත්වරයා ඇප කොන්දේසී කඩ කරන්නේ නම් යළි අත්අඩංගුවට ගෙන රක්ෂිත බන්ධනාගාර ගත කරන බව දැනුම් දී තිබේ.කෙසේ වෙතත් මොවුන් විසින් පදිංචිය තහවුරු කිරීමේ ලේඛන ඇතුළු ඇප කොන්දේසි ඉදිරිපත් නොකිරීම නිසා යළි බන්ධනාගාරය වෙත යොමුකර ඇතත්, එම කොන්දේසි සම්පූර්ණ කිරීමෙන් පසු ඔවුන්ට නිදහස් කිරීමට පියවර ගන්නා බව සඳහන්ය.", "URL": "https://sinhala.adaderana.lk/news.php?nid=55037", "Category": null, "Parent URL": null}