{"Source": "Adaderana", "Timestamp": "November 30, 2013 08:39 am", "Headline": "පාසල් සිසුවියට මව් පදවිය දුන් සැකකරු සොයයි", "News Content": "වයස අවුරුදු 15 ක් වන ඥාති සොහොයුරියක් දුෂණය කර ඇය ගැබිණියක් බවට පත් කළ බව කියන සැකකරුවෙකු අත්අඩංගුවට ගැනීම සඳහා පරීක්ෂණ ආරම්භ කර ඇති බව හලාවත පොලීසිය පවසයි. අතවරයට ලක්ව ගැබිණියක් බවට පත්ව ඇත්තේ හලාවත - ඉලිප්පදෙනිය ප්‍රදේශයේ පදිංචිව සිටින පාසල් සිසුවියක් බව අප වාර්තාකරු කියයි. අතවරයට පත්ව ඇති දැරියගේ මව රැකියාවක් සඳහා විදේශ ගත වී ඇත. ඇය තම බාල සොහොයුරා සමග අත්තම්මා බාරයේ සිට තිබේ. සෑම දිනකම තම බාල සොහොයුරා සමග එකම කාමරයේ රැය පහන් කිරීමට ඇය පුරුදුවී ඇත. මේ අතර එම නිවසට පැමිණ ඇති දැරියගේ මවගේ වැඩිමහල් සොහොයුරියගේ පුතෙකු බව කියන සැකකරු රාත්‍රී කාලයේ හොර රහසේ දැරිය සමග ලිංගික සම්බන්ධතා පවත්වා ඇති බව මූලික පරීක්ෂණවලදී පොලීසිය විසින් අනාවරණය කරගෙන ඇති බව අප වාර්තාකරු කියයි . තමා බාරයේ සිටින මිනිපිරියගේ ශරීරයේ කිසියම් වෙනසක් ඇති බව දැන ගෙන ඇති මිත්තණිය ඇයව හලාවත මහා රෝහල වෙත කැඳවාගෙන විත් වෛද්‍යවරුන්ට ඉදිරිපත් කර ඇත. දැරිය පරීක්ෂා කර බලා ඇති වෛද්‍යවරුන් පවසා ඇත්තේ මේ වන විට ඇය තෙමස් ගැබිනියක් බවය. ඉන් පසුව සිද්ධිය පොලීසියට වාර්තා වී ඇත. තමන්ට සිදුවු අතවරය සම්බන්ධයෙන් සියලු තොරතුරු දැරිය විසින් මේ වන විට පොලීසියට හෙළි කර තිබේ. සැකකරු මෙතෙක් අත්අඩංගුවට ගෙන නැත.", "URL": "https://sinhala.adaderana.lk/news.php?nid=39208", "Category": null, "Parent URL": null}