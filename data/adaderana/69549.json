{"Source": "Adaderana", "Timestamp": "February 13, 2017 11:52 am", "Headline": "නාවික හමුදාපති පකිස්ථාන නාවික හමුදාපති හමුවෙයි", "News Content": "නාවික හමුදාපති වයිස් අද්මිරාල් රවීන්ද්‍ර විජේගුණරත්න මහතා පකිස්ථාන නාවික හමුදාපති අද්මිරාල් මොහොමඩ් සබාඋල්ලා මහතා හමුවී තිබේ.පකිස්ථානයේ පැවැත්වෙන අමාන් ජාත්‍යන්තර සාගරික අභ්‍යාසයට සමගාමීව පවත්වන හත් වන ජාත්‍යන්තර සාගරික සමුළුව සඳහා සහභාගී වීමට පකිස්ථානයට ගිය අවස්ථාවේ මෙම හමුව පැවති බව නාවික හමුදාව සඳහන් කළේය.දෙරටට වැදගත් කරුණු රැසක් සම්බන්ධයෙන් එහිදී නාවික හමුදාපතිවරුන් සාකච්ඡා කර තිබේ.සාගරික අභ්‍යාසය සඳහා පැමිණි රට වල අනන්‍යතාවය දැක්වෙන තූර්ය වාදක සංදර්ශනයක් සඳහා ද නාවික හමුදාපති වයිස් අද්මිරාල් රවීන්ද්‍ර විජේගුණරත්න මහතා එක්වු බව නාවික හමුදාව පැවසුවේය.ඉන් අනතුරුව පැවති සාගරික ත්‍රස්තවාදය පිටු දැකීමේ අභ්‍යාසය සඳහා ප්‍රධාන ආරාධිත අමුත්තා ලෙස රවීන්ද්‍ර විජේගුණරත්න මහතා සහභාගී වී තිබේ.හත් වන ජාත්‍යන්තර සාගරික සමුළුවේ අවසන් දිනය අද(13) වන අතර රටවල් 35කට අධික නාවික ප්‍රධානීන් මේ සඳහා සහභාගී වී සිටින බව නාවික හමුදාව සඳහන් කළේය.", "URL": "https://sinhala.adaderana.lk/news.php?nid=69549", "Category": null, "Parent URL": null}