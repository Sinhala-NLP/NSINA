{"Source": "Adaderana", "Timestamp": "September 4, 2019 12:37 pm", "Headline": "ඉන්දීය එක්දින හා ටෙස්ට් නායිකාව 20යි 20 ක්‍රීඩාවෙන් සමුගනී", "News Content": "ඉන්දීය එක්දින සහ ටෙස්ට් නායිකා මිතාලි රාජ් විස්සයි විස්ස ක්‍රිකට් ක්‍රීඩාවෙන් සමු ගැනීමට තීරණය කර තිබේ. නිවේදනයක් නිකුත් කරමින් ඇය මේ බව සඳහන් කළේය. 36 හැවිරිදි වියේ පසුවන මිතාලි රාජ් 2006 වසරේ එංගලන්තයට එරෙහිව ජාත්‍යන්තර විස්සයි විස්ස වරම් හිමි කර ගත්තේ ඉන්දීය කාන්තා ක්‍රිකට් කණ්ඩායමේ නායිකාව ලෙස වගකීම භාර ගනිමින්. ඒ අනුව ජාත්‍යන්තර විස්සයි විස්සය තරග 89කදී ඉන්දීය කණ්ඩායම නියෝජනය කරමින් ඇය රැස් කර ගෙන ඇති ලකුණු සංඛ්‍යාව 2364ක්. විස්සයි විස්ස තරග 32කදී ඉන්දීය කණ්ඩායමට නායකත්වය ලබා දී ඇති මිතාලි 2012, 2014 සහ 2016 යන වසර වල ලෝක කුසලාන තරගාවලිය 3කදී ඉන්දීය කාන්තා පිල මෙහෙයවා තිබේ. ඒ අනුව ජාත්‍යන්තර විස්සයි විස්ස ක්‍රිකට් දිවියට සමුදෙමින් මිතාලි රාජ් සඳහන් කර තිබෙන්නේ 2021 වසරේ පැවැත්වෙන කාන්තා එක්දින ලෝක ක්‍රිකට් කුසලාන තරගාවලිය සඳහා සූදානම් වීමට අවශ්‍ය බැවින් මේ තීරණය ගත් බවයි.", "URL": "https://sinhala.adaderana.lk/news.php?nid=118247", "Category": null, "Parent URL": null}