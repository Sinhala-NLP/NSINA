{"Source": "Adaderana", "Timestamp": "December 10, 2016 03:02 pm", "Headline": "1415ක් නීත්‍යානුකූලව යයි", "News Content": "මේ වන විට ක්‍රියාත්මක වන පොදු සමා කාලය යටතේ මේ දක්වා ත්‍රිවිධ හමුදාවේ 1400ට වැඩි පිරිසක් නිත්‍යානූකූලව හමුදා සේවයෙන් ඉවත්ව ගොස් තිබේ.හමුදා සේවය හැරගොස් සිටින පුද්ගලයින්ට ඉන් නිත්‍යානූකුලව ඉවත්විම සදහා පසුගිය දෙසැම්බර් මස 01 වනදා සිට පොදුසමා කාලයක් ක්‍රියාත්මක කිරීමට රජය පියවර ගත්තේය. එම පොදුසමා කාලය දෙසැම්බර් මස 31 වන දිනෙන් අවසන්වීමට නියමිතය.ඒ අනුව මේ දක්වා ගත වූ දින 10ක කාලය තුළ ත්‍රිවිධ හමුදාවේ පුද්ගලයින් 1415 දෙනෙකු නීත්‍යානූකුලව හමුදා සේවයෙන් ඉවත්ව ගොස් ඇත.යුධ හමුදාවෙන් පුද්ගලයින් 1185 දෙනෙකු නිත්‍යානූකුලව ඉවත්ව ගොස් ඇති අතර නාවික හමුදාවෙන් පුද්ගලයින් 161 දෙනෙකු සහ ගුවන් හමුවෙන් 69 දෙනෙකු ඉවත්ව ගොස් ඇති බව හමුදා මාධ්‍ය ප්‍රකාශක බ්‍රිගේඩියර් රෝෂාන් සෙනෙවිරත්න මහතා සඳහන් කළේය.මේ අතර යුධ හමුදාවෙන් නීත්‍යානූකුලව ඉවත්වීම සඳහා පුද්ගලයින් 1492 දෙනෙකු අයදුම්පත් යොමු කර ඇති අතර ඉන් 307 දෙනෙකුගේ ගැටළු පවතින බැවින් ඔවුන් හට නීත්‍යානුකූව ඉවත්වීම සඳහා අවස්ථාව ලබාදී නොමැති බව ද මාධ්‍ය ප්‍රකාශවරයා පැවසුවේය.කෙසේ වෙතත් දැනට පවතින ගැටළු නිරාකරණය කර ගැනීමෙන් අනතුරුව ඉදිරි කාලයේදී ඔවුන්ට හමුදා සේවයෙන් නිත්‍යානූකුලව ඉවත්වීමට හැකියාව පවතින බව ද හමුදා මාධ්‍ය ප්‍රකාශක බ්‍රිගේඩියර් රෝෂාන් සෙනෙවිරත්න මහතා වැඩිදුරටත් සඳහන් කර සිටියේය.", "URL": "https://sinhala.adaderana.lk/news.php?nid=66910", "Category": null, "Parent URL": null}