{"Source": "Adaderana", "Timestamp": "January 14, 2018 10:15 pm", "Headline": "වංචා දූෂණ කරන්න අනුබල දුන්නා කියන චෝදනා ප්‍රතික්ෂේප කරනවා ", "News Content": "තම පාලන සමය තුළ වංචා දූෂණ සිදු කිරීම සඳහා විවිධ පුද්ගලයින්ට අනුබල දුන් බවට වන චෝදනා හිටපු ජනාධිපති මහින්ද රාජපක්ෂ මහතා ප්‍රතික්ෂේප කරයි. අද (14) පස්වරුවේ ගාල්ල උඩුගම ප්‍රදේශයේ පැවති ජන රැළියකට එක්වෙමින් හිටපු ජනාධිපති මහින්ද රාජපක්ෂ මහතා මේ බව ප්‍රකාශ කළේය. එහිදී වැඩිදුරටත් අදහස් දැක්වූ හිටපු ජනාධිපතිතුමන් ප්‍රකාශ කළේ මත්පැන් අලෙවි සැල්වල සේවය සඳහා කාන්තාවන් යෙදවීම තුළින් ඉතා සැලසුම් සහගතව මේ රටේ සංස්කෘතිය විනාශ කිරීමේ වැඩපිළිවල තුළ රාජ්‍ය නොවන සංවිධාන ජයගත් අවස්ථාවක් බවයි. මේ අතර ඉදිරි පළාත් පාලන මැතිවරණය ඉලක්ක කර ගනිමින් ශ්‍රී ලංකා පොදුජන පෙරමුණ ජන රැළි මාලාවේ තවත් ජන රැළියක් පානදුරදී අද පැවැත් විණි. රට හදන - ගම දිනන - පෙර ගමන තේමාව කරගත් මෙම ජන රැළිය සඳහා ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් හා ශ්‍රී ලංකා පොදුජන පෙරමුණ යටතේ තරඟ වදින සෙසු පක්ෂ වල නායකයින්ද මේ සඳහා එක්ව සිටියේය.", "URL": "https://sinhala.adaderana.lk/news.php?nid=82968", "Category": null, "Parent URL": null}