{"Source": "Adaderana", "Timestamp": "September 27, 2012 06:57 am", "Headline": " නගරාධිපතිගේ තර්ජනය නිසා ගාලු දිස්ත්‍රීක් ‍වෙදුන්ගෙන් සංකේත වැඩවර්ජනයක්", "News Content": "ගාල්ල දිස්ත්‍රීක්කයේ සියලුම රජයේ වෛද්‍යවරුන් අද(27) දින සංකේත වැඩවර්ජනයක නිරත වන බව රජයේ වෛද්‍යවරුන්ගේ සංගමය පවසයි. ගාල්ල නගරාධිපතිවරයා විසින් වෛද්‍යවරයෙකුට තර්ජනය කරන ලදැයි පැවසෙන සිදුවීමට අදාළව නගරාධිපතිවරයා අත්අඩංගුවට ගන්නා ලෙස බලකරමින් මෙසේ වැඩවර්ජනයක නිරත වන බව එම සංගමය පෙන්වාදෙයි. කෙසේ වෙතත් මේ පිළිබඳ අද දෙරණ කළ විමසුමකදී පොලිස් මාධ්‍ය ප්‍රකාශක,ජ්‍යෙෂ්ඨ පොලිස් අධිකාරී අජිත් රෝහණ මහතා කියා සිටියේ මෙම සිදුවීමට අදාළව ගත හැකි නීතිමය ක්‍රියාමාර්ග මේවන විටත් ගෙන ඇති බවයි. එසේ වුවද තර්ජන කිරීමකට අදාළව පමණක් කිසිවෙකු අත්අඩංගුවට ගැනීමට පොලීසියට නීතිමය ප්‍රතිපාදන නොමැති බව පොලිස් මාධ්‍ය ප්‍රකාශකවරයා සඳහන් කරයි. එසේම අද දින සිට කරවනැල්ල රෝහලේ වෛද්‍යවරුන් සිය රෝහල් අධ්‍යක්ෂවරයා ඉවත් කරන ලෙස ඉල්ලා අඛණ්ඩ වැඩවර්ජනයක් දියත් කරන බව වෛද්‍යවරුන්ගේ සංගමය කියා සිටියි. කෙසේ වෙතත් ඉකුත් අඟහරුවාදා දිනයේ සිට සෞඛ්‍ය අමාත්‍යාංශය යටතේ සේවය කරන සියලුම ලියාපදිංචි සහ සහකාර වෛද්‍ය නිලධාරීන් විසින් දියත් කර තිබුණු අඛණ්ඩ වැඩ වර්ජනය අද පෙ.ව 8.00 න් පසු අත්හිටුවීමට තීරණය කර තිබේ. සන්නිවේදන දීමනාව ලබාගැනීම ඇතුළු ඉල්ලීම් කිහිපයක් මුල් කරගනිමින් මෙම වැඩ වර්ජනය ක්‍රියාත්මක කරන බව රජයේ ලියාපදිංචි සහ සහකාර වෛද්‍ය නිලධාරීන්ගේ සංගමයේ ලේකම් වෛද්‍ය මහින්ද ලියනගේ මහතා සඳහන් කර තිබිණි. ඊයේ දිනයේ සෞඛ්‍ය බලධාරීන් සමග පැවති සාකච්ඡාවන් ඵලදායි වූ බැවින් තම වෘත්තීය ක්‍රියාමාර්ගය අත්හිටුවීමට තීරණය කළ බව රජයේ ලියාපදිංචි සහ සහකාර වෛද්‍ය නිලධාරීන්ගේ සංගමය පවසයි.", "URL": "https://sinhala.adaderana.lk/news.php?nid=27775", "Category": null, "Parent URL": null}