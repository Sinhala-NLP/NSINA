{"Source": "Adaderana", "Timestamp": "September 18, 2011 12:50 pm", "Headline": "අධ්‍යාපන ඇමති විදුහල්පතිකම් හිතවතුන්ට බෙදන්න සූදානම්", "News Content": "දේශපාලන හිතවත්කම් මත පාසල්වල වැඩබලන විදුහල්පතිවරුන් සම්බන්ධයෙන් අධ්‍යාපන ඇමතිවරයා වැරදි ස්ථාවරයක පිහිටා ක්‍රියා කරන බවට ලංකා ගුරු සංගමය චෝදනා කරයි. ලංකා ගුරු සංගමයේ ප්‍රධාන ලේකම් ජෝශප් ස්ටාලින් මහතාගේ අත්සනින් යුතුව නිකුත් කර ඇති මාධ්‍ය නිවේදනයක මේ බව සඳහන් වේ. එකී නිවේදනය පහත පරිදිය. වැඩබලන විදුහල්පතිවරුන් ස්ථිර කිරීමට ගෙන ආ යෝජනාව රාජ්‍ය සේවා කොමිසම විසින් ප‍්‍රතික්ෂේප කළ බවට මාධ්‍ය වාර්තා කර තිබුණද, අධ්‍යාපන ඇමතිවරයා මෙම තනතුරු පිරිනැමිය යුතු බව ප‍්‍රකාශකරමින් වැඩබලන පත්වීම් ලබාදීම සාධාරණීකරණය කොට තිබුණි. වැඩබලන විදුහල්පතිවරුන් 2118 දෙනෙකුට ස්ථිර පත්වීම් පිරි නැමීමට අනුමත කළ කැබිනට් පත‍්‍රිකාවක් තිබියදී එම සංඛ්‍යාව 4000ක් ලෙස රාජ්‍ය සේවා කොමිසමට දැන්වීම තුළ මෙහි යටි අරමුණ ඉතා පැහැදිලිය. විදුහල්පති සේවයට බඳවා ගැනීමේ ක‍්‍රමවේදය ශ‍්‍රී ලංකා විදුහල්පති සේවා ව්‍යවස්ථාවේ පැහැදිලිව දක්වා තිබියදී ඊට පරිබාහිරව දේශපාලන ගැත්තන්ට එම තනතුර පිරිනැමීම එහි යටි අරමුණයි. 9662ක්වූ පාසල් සංඛ්‍යාවෙන් 50%කට ආසන්න සංඛ්‍යාවක් වැඩබැලීමට යොදවා ඇති බව මෙයින් තහවුරු වේ. අධ්‍යාපන ඇමතිවරයා යුද්ධය පැවති තර්ජිත ප‍්‍රදේශවල මෙම විදුහල්පතිවරුන් සේවය කරන බව ප‍්‍රකාශ කළද ඔහු ඉදිරිපත් කළ කැබිනට් පත‍්‍රිකාවේ වැඩි පිරිසක් ඇත්තේ එම ප‍්‍රදේශවලට පරිබාහිර පිරිස්ය. එසේම 2005 විදුහල්පති සේවයේ 2-11 ට සහ 111 ට 1918 දෙනෙකු සහ 2300ක් බඳවා ගැනීමට ගැසට් කිරීමෙන් අනතුරුව තරඟ විභාගයෙන්පසුව පැවති සමූඛ පරීක්‍ෂණයේදී වැඩබලන විදුහල්පතිවරුන්ට අමතර ලකුණු 60 ලබා දෙන ලදී. ඉහත කැබිනට් පත‍්‍රිකාව මෙම විභාගයෙන් අසමත් වූ පිරිසට පත්වීම් දීම සඳහා යොදාගෙන තිබුණි. එසේම ඉහත විභාගයෙන් සමත්වූ විදුහල්පතිවරුන්ට පාසල් ලබා නොදෙමින් තවදුරටත් වැඩබලන විදුහල්පතිවරුන් රඳවාගෙන රාජ්‍ය සේවා කොමිසම ප‍්‍රතික්ෂේප කර තිබියදීත් මෙම පත්වීම සාධාරණී කරණය කිරීම ඇමතිවරයාගේ සාධාරණත්වය ප‍්‍රශ්න කරන්නක් බව ප‍්‍රකාශ කරමු.", "URL": "https://sinhala.adaderana.lk/news.php?nid=18800", "Category": null, "Parent URL": null}