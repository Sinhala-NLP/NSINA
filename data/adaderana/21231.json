{"Source": "Adaderana", "Timestamp": "January 7, 2012 04:48 pm", "Headline": "මෙරට සරණාගතයින් 08 දෙනෙකු තමිල්නාඩුවේ දී රිමාන්ඩ් භාරයට", "News Content": "ධීවර යාත්‍රාවකින් තමිල්නාඩු වෙත පැමිණි, අත්අඩංගුවට පත්වූ ශ්‍රී ලාංකික සරණාගතයින් 08 දෙනෙකු රිමාන්ඩ් භාරයේ තැබීමට චෙන්නායි අධිකරණයක් මගින් නියෝග කර තිබේ. මෙම සරණාගතයින් පිරිස තමිල්නාඩුවේ පුදුකෝට්ටෙයි දිස්ත්‍රික්කයේ ජෙගදාපට්ටිනම් වෙරළ තීරයට ගොඩ බැස ඇති බව ඉන්දීය මාධ්‍ය වාර්තා කරයි. පසුගිය ජනවාරි 05 වන දින එම වෙරළ තීරයට ගොඩබසින ලද මෙම සරණාගතයින් පිරිස අතර වයස අවුරුදු 01, 07 සහ 09 හැවිරිදි දැරියන් තිදෙනෙකු වන බව ද සඳහන්ය. මෙම සරණාගතයින් ශ්‍රී ලංකාවේ යාපනය අර්ධද්වීපය අසල පිහිටි පුන්ගුඩුතිව් දිවයිනේ සිට ඉන්දියාව බලා පැමිණ ඇති බව වාර්තා වී ඇතැයි ඉන්දීය මාධ්‍ය වාර්තා පෙන්වාදෙයි. තිරුකුමාරන් හා ඔහුගේ බිරිඳ රදිමලර්, ඔවුන්ගේ දියණියන් වන රාධිකා හා නිවෙතා, නිදර්ශන් හා ඔහුගේ බිරිඳ මේරි සුසෑන්, ඔවුන්ගේ වසරක් වයසැති දියණිය නිදර්ශනා සහ ජේසුදාසන් යන පිරිස මෙම සරණාගතයින් අතරට අයත් වන බව එම මාධ්‍ය වාර්තා පවසයි. සැකකරුවන් තිරුචි මධ්‍යම බන්ධනාගාරය වෙත යවා ඇති අතර තිරුකුමාරන්ගේ ගැහැණු දරුවන් දෙදෙනා තිරුචිහි ළමා කඳවුරක් වෙත යොමුකිරීමට ද අධිකරණය නියෝග කර ඇත. වසරක් වයසැති බිළිඳිය තිරුචි කාන්තා බන්ධනාගාරය වෙත යවන ලද ඇගේ මව සමග තබාගැනීමට ද අධිකරණය අවසර ලබා දී ඇති බව මාධ්‍ය වාර්තා සඳහන් කරයි.", "URL": "https://sinhala.adaderana.lk/news.php?nid=21231", "Category": null, "Parent URL": null}