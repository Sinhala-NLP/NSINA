{"Source": "Adaderana", "Timestamp": "June 11, 2013 04:08 pm", "Headline": "ආනන්ද මෛත්‍රී සංඝරාජ  විහාරයේ කොත ජනපති නිරාවරණය කරයි", "News Content": "රත්නපුර නව නගරයේ ආනන්ද මෛත්‍රී සංඝරාජ විහාරස්ථානයේ අභිනවයෙන් ඉදිකළ චෛත්‍ය රාජයාණන් වහන්සේගේ කොත නිරාවරණය කිරීමේ පුණ්‍ය උත්සවය ජනාධිපති මහින්ද රාජපක්ෂ මහතාගේ ප්‍රධානත්වයෙන් අද (11) සිදුකෙරුණි. අභිනව චෛත්‍ය රාජයාණන්වහන්සේ වෙත ප්‍රථම මල් පහන් පූජාවද ජනාධිපතිවරයා අතින් සිදුකෙරුණු බව ජනාධිපති මාධ්‍ය අංශය සඳහන් කළේය. අමරපුර සද්ධම්මවංශ මහානිකායේ රාස්සගල විහාර පාර්ශවයේ මහනායක ශ්‍රාෂ්ත්‍රපති පූජ්‍ය කරගොඩ උයන්ගොඩ මෛත්‍රී මූර්ති නායක හිමිපාණන්වහන්සේ මෙහිදී ප්‍රධාන අනුශාසනාව සිදුකර ඇත. පුණ්‍ය උත්සවයට සමගාමීව ප්‍රකාශයට පත් කර තිබූ උත්තම පූජා සමරු කලාපයේ මංගල පිටපත ජනාධිපතිවරයා වෙත පිරිනැමීම ද මෙහිදී සිදු විය.", "URL": "https://sinhala.adaderana.lk/news.php?nid=34837", "Category": null, "Parent URL": null}