{"Source": "Adaderana", "Timestamp": "May 20, 2010 09:25 am", "Headline": "ගින්නෙන් හානි වූ පැල්පත්වාසීන් ඉවතට", "News Content": "කැලණිය අලුත් පාලම අසල තෙල් නලය පිපිරීමෙන් ඇති වූ ගින්නෙන් හානි වූ පැල්පත් වාසීන් එම අනාරක්ෂිත ස්ථානයෙන් ඉවත් කිරිමට ඛනිජ තෙල් කර්මාන්ත අමාත්‍යාංශය පියවර ගෙන තිබේ. පසුගිය 18 වනදා මෙම තෙල් නලය පිපිරීමෙන් පැල්පත් නිවාස කිහිපයක් ගිනිගත් අතර එහිදී පුද්ගලයන් 07 දෙනෙකු පිළිස්සුම් තුවාල ලබා කොළඹ ජාතක රෝහලට ඇතුළත් කරනු ලැබීය. මේ සම්බන්ධයෙන් ඛනිජ තෙල් කර්මාන්ත නියෝජ්‍ය අමාත්‍ය සරණ ගුණවර්ධන මහතා පැල්පත්වාසීන් සමග විශේෂ සාකච්ඡාවක් පවත්වා තිබේ. එම සාකච්ඡාවෙන් අනතුරුව මෙම පැල්පත්වාසීන්ට එම ස්ථානයෙන් ඉවත් වන ලෙස අමාත්‍යවරයා උපදෙස් ලබා දී ඇති බව සඳහන්ය. මෙම ගැටලුව සම්බන්ධයෙන් ජනාධිපති මහින්ද රාජපක්ෂ මහතා සමග සාකච්ඡා කොට මූලික ජීවන පහසුකම් සහිත නිවාස ලබාදීමට කටයුතු කරන බව අමාත්‍ය සරණ ගුණවර්ධන මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=8513", "Category": null, "Parent URL": null}