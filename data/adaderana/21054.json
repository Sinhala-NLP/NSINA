{"Source": "Adaderana", "Timestamp": "December 30, 2011 09:45 pm", "Headline": "ඉල්ලා අස්වෙන්නැයි සජිත් අධ්‍යාපන ඇමතිගෙන් ඉල්ලයි", "News Content": "අධ්‍යාපන අමාත්‍යවරයා ප්‍රමුඛ අධ්‍යාපන ක්ෂේත්‍රෙය් බලධාරීන් උසස් පෙළ ප්‍රතිඵල පිළිබඳ ගැටලුව තාක්ෂණික වරදක් ලෙස දක්වමින් මග හැරීමට උත්සාහ දරන බව එක්සත් ජාතික පක්ෂ නියෝජ්‍ය නායක සජිත් ප්‍රේමදාස මහතා පවසයි. ‍ අධ්‍යාපන අමාත්‍යවරයා ඵලක් නැති, හැකියාවක් නැති, සෙතක් සැලසිය නොහැකි අධ්‍යාපන අමාත්‍යවරයෙකු බවට පත්ව ඇති බව ද ඒ මහතා සඳහන් කරයි. ‍ හෙතෙම සිය විෂය පිළිබඳව කිසිදු දැනුවත්බවක් නොමැති බව අද(30) කොළඹ පැවති මාධ්‍ය හමුවක දී අදහස් දක්වමින් මන්ත්‍රීවරයා ප්‍රකාශ කළේය. ‍ දිනපතාම ජනාධිපතිවරයා විසින් තමන් අමතන බව අධ්‍යාපන අමාත්‍යවරයා ප්‍රකාශ කර ඇති බවත්. එය එසේ නම් ඔහු අමාත්‍යවරයෙකු නොව ඇමති පඹයෙක් බවත් හෙතෙම පෙන්වා දුන්නේය. ‍ අමාත්‍යවරයෙකු පත්කරනු ලබන්නේ සිය විෂය පිළිබඳ අවබෝධයක් ඇතිකරගනිමින් එම විෂය නිසි පරිදි ක්‍රියාත්මක කිරීමට බව සජිත් ප්‍රේමදාස මහතා කියා සිටියේය. ‍ සිය කාර්යය නිසි පරිදි ක්‍රියාත්මක කළ නොහැකි නම් එම අමාත්‍යවරයා ඉල්ලා අස්විය යුතු බව ද ඒ මහතා අවධාරණය කර සිටියේය. ‍ ජනතාවගේ මුදල් හරහා අද අපේ රටේ අධ්‍යාපනය පිළිබඳව අමාත්‍යවරුන් 12 දෙනෙකු සහ අධීක්ෂණ මන්ත්‍රීවරයෙකු නඩත්තු වන බව ඔහු වැඩිදුරටත් පෙන්වා දුන්නේය. ‍ නමුත් මෙම නිලධාරීන් අපේ රටේ උසස් පෙළ දරු දැරියන්ගේ අනාගතය සුරක්ෂිත කිරීමට අපොහොසත්ව ඇති බවට මන්ත්‍රීවරයා චෝදනා කර සිටියේය. ‍ එමනිසා රටේ සිසු පරපුර වෙනුවෙන් කිරීමට නොහැකි විෂය අතහැර දමා වගකීම ඉටුකළ හැකි අධ්‍යාපන ඇමතිවරයෙකුට එම වගකීම පැවරීම සඳහා ඉක්මනින් ඉල්ලා අස්වන ලෙස ද සජිත් ප්‍රේමදාස මහතා අධ්‍යාපන අමාත්‍යවරයාගෙන් ඉල්ලා සිටියි.", "URL": "https://sinhala.adaderana.lk/news.php?nid=21054", "Category": null, "Parent URL": null}