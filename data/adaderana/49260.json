{"Source": "Adaderana", "Timestamp": "February 10, 2015 09:46 pm", "Headline": "  ව්‍යවස්ථා සංශෝධනයට ප්‍රධාන පක්ෂ දෙකේ සම්මුතිය අවශ්‍යයි ", "News Content": "ආණ්ඩුක්‍රම ව්‍යවස්ථාව සංශෝධනය කිරීමට ප්‍රධාන පක්ෂ දෙකේ සම්මුතිය අවශ්‍ය බව ජාතික හෙළ උරුමයේ පාර්ලිමේන්තු මන්ත්‍රී පූජ්‍ය අතුරලියේ රතන හිමියෝ පවසති.එසේම ඉතාම ස්වාධීනව, මධ්‍යස්ථව සිටිමින් අපේ රටේ අභිමානය රැකෙන පරිදි ස්ථාවර නීති ක්‍රමයක්, ස්ථාවර ආණ්ඩුක්‍රම ව්‍යවස්ථාවක් රට සතු කිරීම තමන්ගේ ප්‍රමුඛ වගකීමක් බව උන්වහන්සේ සඳහන් කරයි. පූජ්‍ය අතුරලියේ රතන හිමියෝ අද (10) පාර්ලිමේන්තුවේදී මේ බව ප්‍රකාශ කළේ සභාව කල්තබන අවස්ථාවේ විපක්ෂය ගෙන ආ යෝජනාවට අදහස් දක්වමින්ය. ධන බලය, රාජ්‍ය බලය පරදා ස්වාධීන ජනතා බලවේග දේශපාලන ජයග්‍රහණ ලබාගත් බවත්, ලංකා සමාජයේ මිනිසුන් බොහොම ඉදිරියෙන් සිටින බවත් උන්වහන්සේ එහිදී සඳහන් කළේය.එම අවස්ථාවේදී රතන හිමියන් වැඩිදුරටත් පහත පරිදි අදහස් දැක්විය. “රටේ ජනාධිපතිවරයා වී සිටින්නේ ශ්‍රී ලංකා නිදහස් පක්ෂයේ සභාපතිවරයයි. ඒ නිසා පක්ෂ දෙකේ අන්තර් සබඳතාවක් සඳහා ඓතිහාසික අවස්ථාවකට පැමිණ තිබෙනවා.මේ පක්ෂ දෙකේ එකඟතාව නොමැතිව, සම්මුතියක් නොමැතිව මේ රටේ ව්‍යවස්ථා සංශෝධනයක් කරන්නට බෑ.ඡන්ද ක්‍රමය වෙනස් කිරීම, අධිකරණයේ ස්වාධීනත්වය, විධායක ජනාධිපති ධුරයේ බලතල සංශෝධනය කිරීම, යන විද්වත් සාකච්ඡා ඉදිරි කාලයේ කරන්නට තිබෙනවා. ශ්‍රී ලංකා නිදහස් පක්ෂය, සන්ධානයේ සමගාමී පක්ෂ හා එක්සත් ජාතික පක්ෂයටත් සුවිශේෂී වගකීමක් පැවරී තිබෙනවා.ඉතාම ස්වාධීනව, මධ්‍යස්ථව සිටිමින් අපේ රටේ අභිමානය රැකෙන පරිදි ස්ථාවර නීති ක්‍රමයක් ස්ථාවර ආණ්ඩුක්‍රම ව්‍යවස්ථාවක් රට සතු කිරීම අපේ ප්‍රමුඛ වගකීමක් වෙනවා. දන් අප සිටින්නේ ජාතික ආණ්ඩුවකයි. දැන් තිබෙන තත්ත්වය අනුව ප්‍රධාන පක්ෂ දෙකටම සරල බහුතරයක් ගන්නට ලෙහෙසි නෑ. අග්‍රාමාත්‍යතුමා වගේම ජනාධිපතිතුමා විශාල කැප කිරීමක් කර තිබෙනවා මෙම කැපකිරීම් එකාබද්ධ කරලා,මේ ආණ්ඩුක්‍රම ව්‍යවස්ථාව නිසි පරිදි සංශෝධනය කරලා, ව්‍යවස්ථා අවුලෙන් මේ රට නිදහස් කර ගැනීමට අප කැප විය යුතුයි.“", "URL": "https://sinhala.adaderana.lk/news.php?nid=49260", "Category": null, "Parent URL": null}