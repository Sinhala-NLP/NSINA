{"Source": "Adaderana", "Timestamp": "January 3, 2014 12:39 pm", "Headline": "අන්තර්ජාලයෙන් නඩු පවරන්න කාලයයි!", "News Content": "අන්තර්ජාලයේ විද්‍යුත් තැපෑල ඔස්සේ ශ්‍රේෂ්ඨාධිකරණයට පෙත්සම් ඉදිරිපත් කිරීමේ නව වැඩපිළිවෙළක් හඳුන්වාදීමට පියවර ගෙන තිබේ. ශ්‍රේෂ්ඨාධිකරණයේ ලේඛකාධිකාරී මහේෂි ජයසේකර මහත්මිය සඳහන් කළේ නියමු ව්‍යාපෘතියක් ලෙස මුලික අයිතිවාසිකම් පෙත්සම් සම්බන්ධයෙන් නව ක්‍රමවේදය ක්‍රියාත්මක කිරීමට පියවර ගන්නා බවයි. ඊට අදාළ මූලික කටයුතු මේ වන විටත් සම්පූර්ණ කෙරෙමින් පවතියි. මේ යටතේ පෙත්සමේ මූලික පිටපත විද්‍යුත් තැපෑලෙන් යොමුකර පසුව මුද්දර ගාස්තු සහ මූලික පිටපතේ ලේඛනයක් ශ්‍රේෂ්ඨාධිකරණයට ඉදිරිපත් කිරීමෙන් පසු නඩුවක් ලෙස පිළිගැනීම සම්බන්ධව තීරණය කිරීමට නියමිතය. මෙමගින් පෙත්සම්කරුවන්ට රාත්‍රී කාලයේ වුව ද පෙත්සම් ඉදිරිපත් කිරීමට හැකියාව ලැබෙන අතර ලිපිගොනු පවත්වාගෙන යාමේ පහසුවක් ද ලැබෙන බව ලේඛකාධිකාරිවරිය සඳහන් කළාය. පෙත්සම් යොමුකිරීමට අදාළ නව විද්‍යුත් ලිපිනයක් හඳුන්වාදීම සහ සෙසු ක්‍රියාමාර්ග පිළිබඳ ඉදිරියේ දී දැනුම් දෙන බව ඇය වැඩිදුරටත් කියා සිටියාය.", "URL": "https://sinhala.adaderana.lk/news.php?nid=40054", "Category": null, "Parent URL": null}