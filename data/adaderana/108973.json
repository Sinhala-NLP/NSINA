{"Source": "Adaderana", "Timestamp": "April 30, 2019 06:31 pm", "Headline": "ත්‍රස්ත නායකයා කළ ප්‍රකාශය මුළු ලෝකයටම අනතුරුදායකයි", "News Content": "අයි.එස්.අයි.එස් නායක අබු බකර් අල් බග්දාදි වීඩියෝවක පෙනී සිටිමින් කළ ප්‍රකාශයක් සම්බන්ධයෙන් විදේශ බුද්ධිඅංශ තවදුරටත් පරීක්‍ෂණ පවත්වන බව අග්‍රාමාත්‍ය රනිල් වික්‍රමසිංහ මහතා පවසයි. ත්‍රස්ත නායකයා කළ ප්‍රකාශය මුළු ලෝකයටම අනතුරුදායක ප්‍රකාශයක් බවත් එම නිසා අපි අපේ රටේ ආරක්‍ෂක විධිවිධාන තර කළ යුතු බවත් අග්‍රාමාත්‍යරයා ප්‍රකාශ කාළේය. පාස්කු ඉරිදා මේ ප්‍රහාරය සිදුවූ සැණින් රජය ඒ සඳහා කඩිනම් පියවර ගත් බවද අග්‍රාමාත්‍ය රනිල් වික්‍රමසිංහ මහතා පවසයි. සිදු වූ අඩුපාඩු ගැන වාද විවාද කරමින් හිඳීම වෙනුවට තමන් අනුගමනය කළේ තත්ත්වය සමනය කොට රටේ ජනතාවගේ ආරක්‍ෂාව වෙනුවෙන් ප්‍රමුඛත්වය ලබා දීම සඳහා පියවර ගැනීමට බවද අග්‍රාමාත්‍ය රනිල් වික්‍රමසිංහ මහතා පැවසීය. අග්‍රාමාත්‍යවරයා මේ බව පැවසුවේ අරලියගහ මන්දිරයෙදී විශේෂ ප්‍රකාශයක් සිදු කරමින්. වැඩිදුරටත් අදහස් දැක්වු අග්‍රාමාත්‍ය රනිල් වික්‍රමසිංහ මහතා, \"ඒ අනුව මේ වන විට ප්‍රහාරයට ඍජුවම සම්බන්ධ බොහෝ දෙනෙක් නීතියේ රැහැනට කොටු කරගන්නට ආරක්‍ෂක අංශ සමත් වී තියෙනවා. ඉදිරි ප්‍රහාරයන් සඳහා යොදා ගැනීමට බලාපොරොත්තුවුණු පුපුරන ද්‍රව්‍ය හා වෙනත් උපකරණ රාශියකුත් සොයා ගැනීමට හැකි වුණා. තවත් තොරතුරු රාශියක් අනාවරණය වී තිබෙනවා. නමුත් ඒවා මේ අවස්ථාවේ ප්‍රසිද්ධියේ හෙළිදරව් කිරීම සුදුසු නැහැ. අපට ඉතා කෙටි කලක් තුළ මේ සියල්ල කළ හැකි වුණේ අපේ බුද්ධි අංශ සහ ආරක්‍ෂක හමුදා දැක්වූ නිපුණත්වය නිසායි. අපේ බුද්ධි අංශවල දස දහසකට වැඩි දෙනෙක් ක්‍රියාත්මක වෙනවා. ආරක්‍ෂක හමුදාවල ලක්‍ෂයකට අධික පිරිසක්. මේ සියල්ල සිය කටයුතු නිසි පරිදි සිදු කරනවා. ඒ නිසා අපි ළඟදීම මෙයට සම්බන්ධ ඉතිරි කීප දෙනාත් අල්ලා ගන්නවා. නමුත් ඒ සියල්ල අල්ලා ගත්තත් අනතුර පහව යන්නේ නෑ. අල් බග්දාදිගේ ප්‍රකාශය අනුව ඔවුන් කුමනාකාර පසුබෑමකට ලක්වුණත් ඉදිරියටත් ලෝකයේ තැන තැන මෙවැනි ප්‍රහාර සැලසුම් කරන බව පෙනී යනවා. මෙහිදී කළ යුත්තේ මුළු ලොවම එකක් හැටියට මේ ජිහාඩ් ත්‍රස්තවාදයට මුහුණ දීමයි. ඒ නිසා ත්‍රස්තවාදයට විරුද්ධ සියළු රටවල් සමග සහයෝගයෙන් ඉදිරි වැඩ කටයුතු කරන්නට අප බලපොරොත්තු වෙනවා. බුද්ධි තොරතුරු හා විශේෂඥ දැනුම බෙදා හදා ගන්න අප බලාපොරොත්තු වෙනවා. ඒ විතරක් මදි. රටක් හැටියට මේ අවස්ථාවේ අපි එකට එක්ව කටයුතු කළ යුතුයි. අපේ ආරක්‍ෂාව දේශීය හා විදේශීය යන සියළු පාර්ශවයන්ගෙන් ශක්තිමත් කරගත යුතුයි. කිසි විටෙක ආරක්‍ෂක හිදැස් ඇති නොවීමට වග බලා ගත යුතුයි. බොර දියේ මාළු බාමින්, මේ අසීරු අවස්ථාවේ තම තමන්ගේ දේශපාලන ව්‍යාපාර වල යෙදෙන ව්‍යාජ දේශප්‍රේමීන් හා ඔවුන්ට සම්බන්ධ ජනමාධ්‍ය පිළිබඳවත් අපි අවධානයෙන් සිටිය යුතුයි. මේ අයට අවශ්‍යව ඇත්තේ වෙසක් දිනයට කලින් මේ රටේ ආගමික ගැටුමක් ඇති කරන්නයි. වෙසක් උත්සවය කඩාකප්පල් කරන්නයි. ඔවුන් ඒ සඳහා පසුබිම සකස් කරමින් සිටින බව මම වගකීමෙන් කියනවා. පසුගියදා කැබිනට් රැස්වීමේදී මම නිකාබ් ඇඳුම් තහනමට විරුද්ධ වුණා කියා සමහර ජනමාධ්‍ය විශාල ඝෝෂාවක් කළේත් ඒ සැලැස්මට අනුවයි. ඇත්ත වශයෙන්ම මුස්ලිම් ආගමික නායකයන් කළ මේ යෝජනාවට මුළු කැබිනට් මණ්ඩලයම එකඟවුණා. නමුත් ජනමාධ්‍ය කළ මේ බොරු ප්‍රචාරයට අපේ සමහර ගිහියන් පමණක් නොව ආගමික නායකයිනුත් රැවටුණා. එයින්ම පැහැදිලි වෙනවා මෙවැනි අවස්ථාවක ජනමාධ්‍ය වගකීමෙන් තොරව කටයුතු කිරීමේ පල විපාක. වෙසක් දිනයේ වටිනාකම නොදන්නා, වෙසක් උත්සවය කඩාකප්පල් කිරීමට සැරසෙන මෙවැනි ජනමාධ්‍ය අදහන්නේ කුමන ධර්මයක් දැයි මට හිතාගන්නට අමාරුයි. මෙය සාමාන්‍ය අවස්ථාවක් නෙවෙයි. ගෝලීය ත්‍රස්තවාදයට අප ගොදුරු වූ අවස්ථාවක්. ඉදිරියටත් ගෝලීය ත්‍රස්තවාදයේ අනතුරට මුහුණ පෑමෙන් වැළකීමට අප සූදානම් විය යුතු අවස්ථාවක්. එවන් අවස්ථාවක ආගමික ගැටුම් හා වාර්ගික ගැටුම් ඇතිකරලීම සඳහා බොරු ප්‍රචාර පතුරවන පුද්ගලයන් හා ජනමාධ්‍ය පිළිබඳව දැඩි පියවර ගැනීමට අපට සිදුවෙනවා. මේ අවස්ථාවේ මම ඔබ සැමගෙන් ඉල්ලා සිටින්නේ විවිධ මාධ්‍ය ඔස්සේ කණට ඇසෙන දේ, ඇසට පෙනෙන දේ අමු අමුවේ විශ්වාස නොකර ඒ සියල්ල පිළිබඳව නුවණින් විමසා බලන ලෙසයි. ඉදිරියේ බෞද්ධ අපි ඉතා ඉහළින් සමරන වෙසක් දිනය එළැඹෙනවා. වෙසක් දිනය කල් දමන්නට පුළුවන් එකක් නෙවෙයි. වෙසක් දිනයේ අප දාන, ශීල, භාවනා ආදී වතාවත් සිදු කරනවා. විහාරාධිපති ස්වාමීන් වහන්සේලා මේ පිළිබඳව තම තමන්ගේ දායක සභා සමග සාකච්ඡා කොට සුදුසු පියවර ගනීවි යැයි මා විශ්වාස කරනවා. ප්‍රදේශයේ ආරක්‍ෂක අංශ අවශ්‍ය උපදෙස් ලබා දීමට සූදානම්. මේ අවස්ථාවේ අප සියළු දෙනාම කළ යුත්තේ රට වෙනුවෙන් අත්වැල් බැඳගැනීමයි. රටේ ආරක්‍ෂාව තහවුරු කිරීමට ආරක්‍ෂක අංශ වෙත සහයෝගය ලබා දීමයි. මේ ත්‍රස්තවාදය පරාජය කළ හැක්කේ දේශීය හා විදේශීය වශයෙන් අප සියළු දෙනාම එකට එක්ව වගකීමෙන් කටයුතු කිරීමෙන් බව සිහියේ තබා ගැනීමයි. ඒ නිසා ඒ වගකීම් සිහියේ දරාගෙන අපි සාමාන්‍ය පරිදි එදිනෙදා වැඩකටයුතු ආරම්භ කරමු. විමසිල්ලෙන් ක්‍රියා කරමු. ආරක්‍ෂක අංශ ඔබේ යහපත වෙනුවෙන් ඇප කැපවී සිටිනවා.\"", "URL": "https://sinhala.adaderana.lk/news.php?nid=108973", "Category": null, "Parent URL": null}