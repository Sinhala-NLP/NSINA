{"Source": "Adaderana", "Timestamp": "January 26, 2013 09:23 am", "Headline": "අම්මාගේ සාරිය දරුවාගේ මාරයා විය!", "News Content": "මවගේ සාරියකින් ඔංචිල්ලාවක් හදා ‍නිවස තුළ සෙල්ලම්කරමින් සිටි 8 හැවිරිදි පිරිමි දරුවෙක් එම සාරියට ගෙලසිරවී මියගිය ශෝචනිය පුවතක් නිවිතිගලින් වාර්තා වේ. නිවිතිගල, 14 කණුව, හීන්මොරවක්ඇල්ල ප‍්‍රදේශයේ නිවසකදී පෙරේදා (24) මෙය සිදුව ඇත. මෙම අට හැවිරිදි ළමයා පාදයේ ඇති වු තුවාලයක් නිසා සිද්ධිය වු දින පාසල් නොගොස් ගෙදර නතර වී තිබේ. මව්පියන් උදෑසන තේ වත්තේ වැඩට ගොස් ඇති අතර මව පෙරවරු 11.00ට පමණ නිවසට පැමිණ බලන විට එම ළමයාගේ ගෙල සාරියේ එතී තිබෙනු දැක ඇතැයි පොලීසිය පවසයි. මීට පෙරත් සිය දරුවා තමාගේ සාරි ‍ගෙන නිවසේ බාල්කයේ ගැට ගසා ඔංචිල්ලාවක් හදා සෙල්ලම් කරන බවත් එය නතර කරන ලෙසට කිහිපවරක්ම පැවසුවත් ළමයා එය නොසලකා හැරි බව මව නිවිතිගල පොලීසියට පවසා තිබේ. සාරි‍යේ එතී ගෙල සිරවීමෙන් සිදුවු මරණයක් බවට පශ්චාත් මරණ පරීක්ෂ‍ණයෙන් තහවුරු වී ඇතැයි ද පොලීසිය කියයි. කෙසේ හෝ මෙම සිද්ධියෙන් පැල්මඩුල්ල ප්‍රදේශයේ පාසලක 2 වසර ඉගෙනුම ලැබු 8 හැවිරිදි දරුවෙකුට අකාලයේ ජීවිතයෙන් සමුගැනීමට සිදුව ඇතැයි ද පොලීසිය පෙන්වාදෙයි.", "URL": "https://sinhala.adaderana.lk/news.php?nid=31078", "Category": null, "Parent URL": null}