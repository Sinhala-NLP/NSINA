{"Source": "Adaderana", "Timestamp": "January 26, 2016 04:19 pm", "Headline": "භික්ෂු පනත් කෙටුම්පතට එරෙහි පෙත්සම විභාගයට", "News Content": "ථේරවාදී භික්ෂු පනත් කෙටුම්පතට එරෙහිව ගොනුකර ඇති පෙත්සමක් ශ්‍රේෂ්ඨාධිකරණය හමුවේ අද(26) විභාගයට ගෙන තිබේ.ප්‍රියසාද් ඩෙප් මහතා ප්‍රමුඛ ත්‍රිපුද්ගල විනිසුරු මඩුල්ලක් හමුවේ පිවිතුරු හෙළ උරුමය විසින් ඉදිරිපත් කළ පෙත්සම මෙලෙස විභාගයට ගත් බව අද දෙරණ අධිකරණ වාර්තාකරු සඳහන් කළේය.පෙත්සම වෙනුවෙන් පෙනී සිටි නීතීඥවරයා අධිකරණය හමුවේ කියා සිටියේ අදාළ පනත් කෙටුම්පත තුළින් බුද්ධ ශාසනය පාලනය කිරීමට රජය මැදිහත් වන බවයි.ඇමතිවරයාට ඒ සඳහා මැදිහත් වීමට බලතල රැසක් ලබා දී ඇති බව සඳහන් කළ නීතීඥවරයා ඒ තුළින් ශාසනයට විශාල හානියක් සිදුවන බවද ප්‍රකාශකර තිබේ.එහිදී රජයේ නීතීඥවරයා සඳහන් කළේ මෙම පනත් කෙටුම්පතට අදාළව සංශෝධන කිහිපයක් සිදුකිරීමට රජයේ එකඟ වී ඇති බවයි.කරුණු සලකා බැලූ විනිසුරුමඩුල්ල එම පෙත්සම විභාග කිරීම අවසන් කර ඇති අතර අදාළ පනත් කෙටුම්පතට එරෙහිව ලැබී ඇති තවත් පෙත්සමක් හෙට දිනයේ විභාගයට ගැනීමට තීරණය කළ බවද අද දෙරණ වාර්තාකරු පැවසුවේය.", "URL": "https://sinhala.adaderana.lk/news.php?nid=56665", "Category": null, "Parent URL": null}