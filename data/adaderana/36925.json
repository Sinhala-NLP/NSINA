{"Source": "Adaderana", "Timestamp": "August 27, 2013 09:09 am", "Headline": "බලු විවාහය ‍ඇමති ටී.බී. හෙළාදකියි - වහා පරීක්ෂණයක් පවත්වන්නැයි පොලිස්පතිට නියෝගයක්", "News Content": "මහනුවර පොලිස් නිල සුනඛ අභිජනන මධ්‍යස්ථානයේ දී චාරිත්‍රානුකූලව සුනඛයින් විවාහ කරවීම හෙළාදකින බව සංස්කෘතික හා කලා කටයුතු අමාත්‍ය ටී.බී.ඒකනායක මහතා පවසයි. ඒ පිළිබඳ වහාම පරීක්ෂණයක් පවත්වන ලෙස පොලිස්පතිවරයාට මේ වන විටත් දැනුම් දී ඇති බව ඔහු පෙන්වාදෙයි. ශ්‍රී ලංකා පොලිස් නිල සුනඛ මධ්‍යස්ථානයේ දී විදේශයන්ගෙන් මෙරටට ගෙන්වන ලද සුනඛයින් විවාහ කරවීම ඊයේ දිනයේ දී සිදුකෙරුණි. මෙරට ප්‍රථම වතාවට මෙම කාර්යය සිදුවු බව පොලිස් දෙපාර්තමේන්තුව සඳහන් කළේය. කෙසේ වෙතත් මෙම ක්‍රියාව මෙරට සංස්කෘතියට හානියක් බව ටී.බී.ඒකනායක අමාත්‍යවරයා පැවසීය. මෙම චෝදනාව සම්බන්ධයෙන් අද දෙරණ පොලිස් මාධ්‍ය ප්‍රකාශක පොලිස් අධිකාරී බුද්ධික සිරිවර්ධන මහතාගෙන් විමසීමක් කළේය. ඔහු සඳහන් කළේ ඊයේ දිනයේ සිදුවුයේ සුනඛයින් අභිජනනය කිරීමේ නව වැඩසටහනක් ආරම්භ කිරීමක් බවයි. සුනඛයින් මිලදී ගැනීම සඳහා වාර්ෂිකව විදේශ රටවලට වැය වන ලක්ෂ ගණනක් වු මුදල් ඉතිරි කරගැනීම මෙම නව වැඩපිළිවෙළේ අරමුණ බව බුද්ධික සිරිවර්ධන මහතා පැවසීය. මෙරට සංස්කෘතියට හානි කිරීමේ අරමුණින් මෙම වැඩසටහන ක්‍රියාත්මක නොකළ බවත් ඔහු අවධාරණය කර සිටියේය. මෙහිදී අදාළ සුනඛයින්ට ලබාදුන් සහතිකය පශු වෛද්‍යවරුන් විසින් සුනඛයින් අභිජනනය සඳහා සුදුසු මට්ටමේ සිටින බවට ලබාදුන් සහතිකයක් පමණක් බවත් බුද්ධික සිරිවර්ධන මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=36925", "Category": null, "Parent URL": null}