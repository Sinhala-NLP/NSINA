{"Source": "Adaderana", "Timestamp": "March 25, 2012 08:07 am", "Headline": "නීති රීති එපා නම් ඉල්ලා අස්විය හැකියි", "News Content": "එක්සත් ජාතීන්ගේ සංවිධානයේ නීති රීති වලට අනුව කටයුතු කළ නොහැකි නම් එහි සාමාජිකත්වයෙන් ඉල්ලා අස්විය හැකි බව එක්සත් ජාතික පක්ෂ මහලේකම් තිස්ස අත්තනායක මහතා පවසයි. එක්සත් ජාතීන්ගේ සංවිධානයේ සාමාජිකත්වය ගෙන ඇති රටවල් එහි ක්‍රියාකාරිත්වය හා තීන්දු තීරණ පිළිගැනීමට බැඳී සිටින බව අත්තනායක මහතා පෙන්වාදෙයි. ගැටලුව තවදුරටත් අර්බුදයක් කර නොගෙන මෙය සාකච්ඡාවෙන් විසඳුමක් කරා එළඹිය යුතු බව ඔහු සඳහන් කරයි. ඉදිරි දින කිහිපය තුළ ශ්‍රී ලංකාවට ආනයනය කරනු ලබන භාණ්ඩවල මිල අවම වශයෙන් 20% න් වත් ඉහළ යනු ඇති බව ද අත්තනායක මහතා අවධාරණය කරයි. ජීවන වියදම ඉහළයාම පිළිබඳ ජනතාවගෙන් එල්ලවිය හැකි විරෝධයට පිළියමක් ලෙස ආණ්ඩුව තමාගේ ඇඟබේරාගැනීම සඳහා තව දුරටත් ජිනීවා විරෝධයක් පවත්වාගෙන යන බවත්,ජිනීවා වලට එරෙහිව කොඩි දමන්නැයි බල කරන්නේ ආණ්ඩුවේ නොහැකියාව වසා ගැනීමට බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23035", "Category": null, "Parent URL": null}