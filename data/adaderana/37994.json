{"Source": "Adaderana", "Timestamp": "October 8, 2013 11:00 am", "Headline": "ස්වයං නීර්ණ අයිතිය දීමෙන් රට බෙදෙන්නේ නෑ", "News Content": "දෙමළ ජනතාවට ස්වයං නීර්ණ අයිතිය ලබා දීම මගින් ශ්‍රී ලංකාව බෙදා වෙන් නොකෙරෙන බවත්, එයින් සිදු වන්නේ රටේ ජන කොටස් අතර සමගිය වර්ධනය වීම බවත් උතුරු පළාත් ප්‍රධාන අමාත්‍ය සී.වී විග්නේශ්වරන් මහතා පවසයි. උතුරු පළාතේ මහ ඇමතිවරයා ලෙස ජනාධිපති මහින්ද රාජපක්ෂ ඉදිරියේ දිවුරුම් දීමෙන් අනතුරුව නිවේදනයක් නිකුත් කරමින් හෙතෙම මේ බව පවසන වග බී.බී.සී පුවත් සේවය උපුටා දක්වයි. ස්වයං නීර්ණ අයිතිය ලබා ගැනීම පිණිස ප්‍රචණ්ඩත්වයට යොමු වීමට ලාංකීය සමාජය තුළ තවදුරටත් කිසිදු ඉඩක් නොමැති බව හිටපු ශ්‍රේෂ්ඨාධිකරණ විනිසුරු සී.වී විග්නේශ්වරන් මහතා අවධාරණය කර තිබේ. \"සිංහල ජනතාව තමන්ගේ භාෂාව සහ සංස්කෘතිය අගය කරන්නේ යම් සේද, ඒ ආකාරයෙන්ම දෙමළ ජනතාවද සිය භාෂාවට සහ සම්ප්‍රදායයන්ට ගරු කරන බව වටහා ගන්නා මෙන් මම සිංහල ජනතාවගෙන් ඉල්ලා සිටිමි,\" යනුවෙන්ද නව මහ ඇමතිවරයා සිය නිවේදනයේ සඳහන් කරන වග බී.බී.සී පුවත් සේවය පෙන්වාදෙයි. අගමැති දි.මු ජයරත්න සහ ඩග්ලස් දේවානන්ද, මෛත්‍රීපාල සිරිසේන, රවුෆ් හකීම්, සහ වාසුදේව නානායක්කාර අමාත්‍යවරුන්, උතුරු පළාතේ ආණ්ඩුකාර මේජර් ජනරාල් ජී.ඒ චන්ද්‍රසිරි සහ දෙමළ ජාතික සන්ධානයේ නායකයන් පිරිසක්ද සී.වී විග්නේශ්වරන් මහ ඇමතිවරයා ලෙසින් දිවුරුම් දීමේ අවස්ථාවට එක් වී සිටියහ. මහ ඇමතිවරයා ජනාධිපතිවරයා ඉදිරියේ දිවුරුම් දීම පිළිබඳව දෙමළ ජාතික සන්ධානයේ ඇතැම් නායකයන් විරෝධය පළ කොට තිබෙන අතර, එයට විරෝධය දැක්වීමක් වශයෙන් නව මහ ඇමතිවරයා ඉදිරියේ තමන් දිවුරුම් නොදෙන බව සන්ධානයෙන් තේරී පත්වූ ආනන්දි සසීහරන් මන්ත්‍රීවරිය පවසා තිබෙන බව කියැවෙයි. මේ අතර යුද අපරාධවලට සම්බන්ධ පුද්ගලයකු ලෙසින් එක්සත් ජාතීන්ගේ මානව හිමිකම් මණ්ඩලය විසින් නම් කරනු ලැබ සිටින ජනාධිපතිවරයා ඉදිරියේ දිවුරුම් දීමට සී.වී විග්නේශ්වරන් ගත් තීරණය සදාචාර සම්පන්න නැතැයි ශ්‍රී ලංකා දෙමළ නීතිවේදීන්ගේ සංගමය බී.බී.සී සංදේශයට පවසා තිබේ. පළාත් සභාවේ අමාත්‍ය පදවි බෙදා ගැනීම සම්බන්ධයෙන්ද ද්‍රවිඩ ජාතික සන්ධානයේ නායකයන් අතර මතභේද හට ගෙන තිබේ.", "URL": "https://sinhala.adaderana.lk/news.php?nid=37994", "Category": null, "Parent URL": null}