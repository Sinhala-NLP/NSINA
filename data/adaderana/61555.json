{"Source": "Adaderana", "Timestamp": "June 28, 2016 06:49 am", "Headline": "ශ්‍රී ලංකාවේ මානව හිමිකම් ගැන එක්සත් ජාතීන්ට වාර්තාවක්", "News Content": "ශ්‍රී ලංකාවේ මානව හිමිකම් තත්ත්වය පිළිබඳ වාර්තාවක් එක්සත් ජාතීන්ගේ මානව හිමිකම් කවුන්සිලයට ඉදිරිපත් කර තිබේ.එක්සත් ජාතීන්ගේ මානව හිමිකම් පිළිබඳ මහකොමසාරිස්වරයා විසින් කවුන්සිලයේ 32 වන සැසිවාරය සඳහා මෙම වාර්තාව ඉදිරිපත් කර ඇති බව විදෙස් මාධ්‍ය වාර්තා කරයි. එක්සත් ජාතීන්ගේ මානව හිමිකම් කවුන්සිලයේ 32 වන සැසිවාරය පසුගිය ජුනි මස 13 වන දින ආරම්භ වූ අතර එය ලබන මස 01 වන දින දක්වා පැවැත්වීමට නියමිතය. ගත වු කාලය තුළ ශ්‍රී ලංකාව සම්බන්ධයෙන් මානව හිමිකම් මහකොමසාරිස් කාර්යාලය සිදුකළ විමර්ශන මත පදනම්ව මෙම වාර්තාව නිකුත් කර තිබේ. පසුගිය මාස 18ක කාලය තුළ රට තුළ ජාතික සමගිය ඇති කරලීම සඳහා රජය ගෙන යන ක්‍රියාමාර්ගය මෙම වාර්තාව මගින් පැසසුමට ලක්ව ඇති බව සඳහන්ය.මානව හිමිකම් කවුන්සිලය සමග සහයෝගයෙන් වැඩ කිරීමට මෙන්ම ක්ෂේත්‍ර ගණනාවක් සඳහා මහකොමසාරිස් කාර්යාලයේ නියෝජිතයින්ගේ සහයෝගය ලබාගැනිමට ශ්‍රී ලංකා රජය පියවර ගෙන ඇති බවයි එම වාර්තාවේ පෙන්වා දෙයි. නව ආණ්ඩුක්‍රම ව්‍යවස්ථාවක් සකස් කිරීමට රජය ගෙන ඇති ක්‍රියාමාර්ගය පැසසුමට ලක්කර ඇති මානව හිමිකම් මහකොමසාරිස්වරයා එය සම්මත කරගැනීම සඳහා ජනමත විචාරණයක් ලබන වසරේ පැවැත්විය යුතු බවට ද නිර්දේශ කර තිබේ.එළඹෙන ඔක්තෝබර් මාසයේදී ද එක්සත් ජාතීන්ගේ මානව හිමිකම් පිළිබඳ නියෝජිතයින් පිරිසක් ශ්‍රී ලංකාවේ සංචාරයක නිරත වීමට නියමිත බව‍ අදාළ වාර්තාව මගින් ඔහු පෙන්වා දී ඇත.මේ අතර එක්සත් ජාතීන්ගේ මානව හිමිකම් කවුන්සිල සැසිවාරයට සමගාමීව ශ්‍රී ලංකාව පිළිබඳ විශේෂ දැනුවත් කිරීමේ වැඩසටහනක් අද දිනයේ පැවැත්වීමට නියමිතව තිබේ.ශ්‍රී ලංකාව නියෝජනය කරමින් විදේශ කටයුතු අමාත්‍ය මංගල සමරවීර සහ අධිකරණ අමාත්‍ය විජයදාස රාජපක්ෂ යන මහත්වරුන් මෙවර ජිනීවා මානව හිමිකම් සැසිවාරය සඳහා සහභාගී වී සිටියි.ඔවුන් විසින් ශ්‍රී ලංකාවේ වර්තමාන තත්ත්වය පිළිබඳ මානව හිමිකම් කවුන්සිලය දැනුවත් කිරීමට නියමිතය.", "URL": "https://sinhala.adaderana.lk/news.php?nid=61555", "Category": null, "Parent URL": null}