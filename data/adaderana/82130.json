{"Source": "Adaderana", "Timestamp": "December 27, 2017 10:05 am", "Headline": "ධීවර තරුණයාට වෙඩි තැබූ පොලිස් නිලධාරීන් දෙදෙනා යළිත් රිමාන්ඩ් ", "News Content": "යාපනයේ අරියාලේ ප්‍රදේශයේදී ධීවර තරුණයෙකුට වෙඩිතබා ඝාතනය කළේ යැයි යන සිද්ධිය මත අත් අඩංගුවට ගෙන සිටින පොලිස් විශේෂ කාර්ය බලකායේ උප පොලිස් පරීක්ෂකවරයා හා පොලිස් කොස්තාපල්වරයා ලබන ජනවාරි මස 9 වෙනිදා තෙක් තවදුරටත් රිමාන්ඩ් බාරයේ තබන ලෙස යාපනය වැඩබලන විනිසුරු සින්නතුරෙයි ශ්‍රීධරන් මහතා නියෝග කොට තිබේ. පසුගිය අගෝස්තු 22 වෙනිදා දහවල් පාපැදියකින් ගමන් කරමින් සිටි යාපනයේ අරියාලෙයි ප්‍රදේශයේ ධීවර තරුණයෙකු වන දොන් බොස්කෝ නැමැත්තා වෙඩිවැදීමෙන් පසුව යාපනය ශීක්ෂණ රෝහලේ ප්‍රතිකාර ලබමින් සිටියදී මිය ගියේය. මේ සම්බන්ධයෙන් පරීක්ෂණ පැවැත්වූ රහස් පොලීසිය මුලින්ම ත්‍රීරෝද රථයක් හා යතුරු පැදියක්ද වෙඩි තැබීම සඳහා යොදා ගන්නා ලද පිස්තෝලයද සොයා ගත් අතර ඒවා යාපනයේ පොලිස් විශේෂ කාරය බලකායට අයත් ඒවා බව තහවුරු කරගෙන තිබුණි. තව දුරටත් රහස් පොලීසිය විසින් කරන ලද පරීක්ෂණ වලින් පසුව පොලිස් විශේෂ කාර්ය බලකායේ උප පොලිස් පරීක්ෂකවරයෙකු හා පොලිස් කොස්තාපල්වරයෙකු අත් අඩංගුවට ගෙන අධිකරණය වෙත ඉදිරිපත් කර තිබේ. ඒ දෙදෙනා මේ වන විට අවස්ථා හතරක්ම අධිකරණය වෙත ඉදිරිපත් කොට ඇතත් රහස් පොලීසියේ පරීක්ෂණ කටයුතු අවසන් නොමැති බැවින් ඔවුන් දෙදෙනාට ඇප ලබා දීම අධිකරණය මගින් ප්‍රතික්ෂේප කොට ඇත.", "URL": "https://sinhala.adaderana.lk/news.php?nid=82130", "Category": null, "Parent URL": null}