{"Source": "Adaderana", "Timestamp": "August 22, 2018 03:00 pm", "Headline": "රබර් වගාවට ලබාදෙන සහනාධාරය ඉහළ නැංවීමට කැබිනට් අනුමැතිය", "News Content": "මෙරට රබර් වගාවේ ඵලදායීතාව ඉහළ නැංවීම සඳහා ලබාදෙන සහනාධාරය ඉහළ නැංවීමට අමාතය මණ්ඩලය අනුමැතිය ලබාදී තිබේ. වැවිලි කර්මාන්ත අමාත්‍ය නවීන් දිසානායක මහතා විසින් අදාළ යෝජනාව අමාත්‍ය මණ්ඩලයට ඉදිරිපත් කර ඇති අතර ඊයේ (21) රැස්වූ අමාත්‍ය මණ්ඩල රැස්වීමේදී මීට අනුමැතිය හිමිව ඇති බව සඳහන්ය. මෙරට රබර් වගාවේ ඵලදායීතාව කර්මාන්තයේ යෙදෙන සෙසු ආසියාතික රටවලට සාපේක්ෂව පහළ මට්ටමක පවතින බවට නිරීක්ෂණය වී තිබේ. ඒ අනුව මීට අදාල දීර්ඝකාලීන විසඳුමක් ලෙස ඵලදායී ආයු කාලය ඉක්මවූ අඩු අස්වැන්නක් ලබාදෙන පැරණි වගාවන් ඉවත් කර වැඩි අස්වැන්නක් ලබාදෙන ක්ලෝනවලින් ලබා ගත් රබර් පැල නැවත වගා කිරීමට සුදුසු බව හඳුනාගැනීමත් සමඟ ඊට සහනාධාර ලබා දීමට අවධානය යොමුව ඇති බව සඳහන්ය. ඒ අනුව රබර් නව වගාව සඳහා ලබාදෙන සහනාධාරය රුපියල් එක් ලක්ෂ 50,000 සිට රුපියල් ලක්ෂ 03 දක්වා ද, නැවත වගා කිරීම සඳහා ලබාදෙන සහනාධාරය රුපියල් ලක්ෂ 75,000 සිට රුපියල් තුන් ලක්ෂ 50,000 දක්වා ද ඉහල නංවා තිබේ.", "URL": "https://sinhala.adaderana.lk/news.php?nid=94843", "Category": null, "Parent URL": null}