{"Source": "Adaderana", "Timestamp": "July 31, 2012 08:35 am", "Headline": "නීතිවිරෝධීව ඕස්ට්‍රේලියාවට යාමට හැදූ 12 ක් කොටුවෙයි", "News Content": "නීතිවිරෝධී ලෙස මුහුදු මාර්ගයෙන් ඕස්ට්‍රේලියාවට යාමට සූදානමින් සිටි පුද්ගලයින් 12 දෙනෙකු හලාවත සහ මහවැවයන ප්‍රදේශයේදී අත්අඩංගුවට ගෙන තිබේ. හලාවත කොට්ඨාශ බුද්ධි අංශයේ නිලධාරීන් කණ්ඩායමක් සිදුකළ වැටලීමකදී මොවුන් අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා සඳහන් කළේය. අත්අඩංගුවට ගත් සැකකරුවන් සතුව තිබී වෑන් රථ දෙකක් සහ යතුරු පැදියක්ද පොලිසිය භාරය‍ට ගෙන ඇත. මේ අතර ඕස්ට්‍රේලියාවට මුහුදු මාර්ගයෙන් යාමට උත්සහ කළ පුද්ගලයින් 640 දෙනෙකු මෙම මාසය තුළ නාවික හමුදාව විසින් අත්අඩංගුවට ගෙන තිබේ. පසුගිය 29 වන දිනද පුද්ගලයින් 103 දෙනෙකු අත්අඩංගුව‍ට ගත් බව නාවික හමුදා මාධ්‍ය ප්‍රකාශක කමාන්ඩර් කෝසල වර්ණකුලසූරිය මහතා සඳහන් කළේය. ඔවුන් මීගමුව සහ ත්‍රිකුණාමලය මුහුදු ප්‍රදේශවලදී අත්අඩංගුවට ගෙන තිබේ. මීගමු‍වේදී යාත්‍රා දෙකකින් ගමන් කරමින් සිටි පුද්ගලයින් 69 දෙනෙකු සහ ත්‍රිකුණාමලයේදී පුද්ගලයින් 34 දෙනෙකු මෙලෙස අත්අඩංගුවට ගෙන ඇති බව කෝසල වර්ණකුලසූරිය මහතා ප්‍රකාශ කළේය. ඒ අනුව ජූලි මාසය තුළදී කාන්තාවන් සහ කුඩා ළමුන් ද ඇතුළුව ඕස්ට්‍රේලියාවට යාමට උත්සහ කළ පුද්ගලයින් 640 දෙනෙකු අත්අඩංගුව‍ට ගෙන ඇත. මෙම සියලුම පුද්ගලයින් පරීක්ෂණ කටයුතු සඳහා අපරාධ පරීක්ෂණ දෙපාර්තමේන්තුවට භාරදුන් බව කෝසල වර්ණකුලසුරිය මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=26197", "Category": null, "Parent URL": null}