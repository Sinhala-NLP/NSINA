{"Source": "Adaderana", "Timestamp": "May 15, 2018 08:03 pm", "Headline": "සහෝදරත්වයෙන් හෙරොයින් ජාවාරමේ යෙදිලා - එක් අයෙක් අත්අඩංගුවට", "News Content": "එගොඩඋයන පොලිස් විශේෂ කාර්යය අංශයට ලැබුණු රහසිගත තොරතුරකට අනුව මොරටුව ප්‍රදේශයේ සිදුකළ වැටලීමකදී හෙරොයින් ජාවාරමේ නිරත පුද්ගලයෙක් අත්අඩංගුවට ගෙන තිබේ. අත්අඩංගුවට ගනු ලැබු සැකකරු සතුව තිබි හෙරොයින් ග්‍රෑම් 2යි මිලි ග්‍රෑම් 250ක් පොලිස් භාරයට ගනු ලැබීය. මොරටුව කොරලවැල්ල ප්‍රදේශයේ සහෝදරයින් දෙදෙනෙක් විසින් දීර්ඝ කාලයක සිට මෙම හෙරොයින් ජාවාරම සිදුකරගෙන ගොස් තිබුණි. අද(15) උදෑසන එගොඩඋයන පොලිස් විශේෂ කාර්ය අංශයේ නිලධාරීන් විසින් සිදු කල වැටලීමේදී පැකට් කරන ලද හෙරොයින් ද සමඟ එක් තරුණයෙකු පොලීසිය විසින් අත්අඩංගුවට ගනු ලැබීය. අත්අඩංගුවටගත් සැකකාර තරුණයාගේ සහෝදරයා මීට සතියකට පමණ පෙර මත්ද්‍රව්‍ය ළඟ තබා ගැනීමේ වරදට පොලීසිය විසින් අත්අඩංගුවට ගෙන රක්ෂිත බන්ධනාගාර ගතකර ඇති බව අප වාර්තාකරු සඳහන් කළේය. සැකකරු අද මොරටුව මහේස්ත්‍රාත් අධිකරණයට ඉදිරිපත් කෙරුණු අතර ඔහු මේ මස 25 වන දින දක්වා රක්ෂිත බන්ධනාගාර ගත කෙරුණි.", "URL": "https://sinhala.adaderana.lk/news.php?nid=89168", "Category": null, "Parent URL": null}