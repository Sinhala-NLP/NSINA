{"Source": "Adaderana", "Timestamp": "January 4, 2018 07:09 pm", "Headline": "විද්‍යා දැරිය මරා දැමීමේ චෝදනාවෙන් නිදහස් වූ සැකකරු  යළි රිමාන්ඩ් කරපු හේතුව", "News Content": "යාපනයේ විද්‍යා දැරිය සමූහ දූෂණයකට ලක්කොට මරාදැමීමේ චෝදනාවෙන් යාපනය මහධිකරණයේදී නිදහස ලබුණු හත්වෙනි සැකකරුව කයිට්ස් දිසා අධිකරණය වෙත ඉදිරිපත් කල අවස්ථාවේදී ඔහුව ලබන 17 වෙනිදා තෙක් රිමාන්ඩ් බාරයේ තබන ලෙස කයිට්ස් දිසා විනිසුරුවරයා නියෝග කොට තිබේ. පූබාලසිංහම් ඉන්ද්‍රකුමාර් නැමති මෙම විත්තිකරු විද්‍යා ඝාතන නඩුවෙන් නිදහස ලබා පැය දෙකකදී යළිත් බන්ධනාගාර ගත කරන ලද්දේ ඔහුට එරෙහිව තිබූ ගෙවල් බිදුම් හා මංකොල්ලකෑමේ සිද්ධීන් දෙකක් පිළිබදව කයිට්ස් අධිකරණයේ විභාග වෙමින් පැවති නඩුවක ඔහු වරෙන්තුකරුවෙකු වී සිටි බැවිනි. එදින ඔහුව බන්ධනාගාරගත කිරීමෙන් පසුව ඔහු බන්ධනාගාරය තුලදී පොලිස් නිලධාරියෙකුට තර්ජනය කිරීමේ සිද්ධියක් මත 3 දා කයිට්ස් දිසා අධිකරණය වෙත ඉදිරිපත් කල අතර එම නඩුවට අනුව ඔහුව 17 දක්වා බන්ධනාගාරගත කිරීමට නියම කෙරිණි.", "URL": "https://sinhala.adaderana.lk/news.php?nid=82513", "Category": null, "Parent URL": null}