{"Source": "Adaderana", "Timestamp": "June 2, 2018 09:21 am", "Headline": "තද සුළං නිසා හරිතාගාර වාගාවන්ට සිදුවුණ දේ මෙන්න", "News Content": "පසුගිය දිනවදී වැලිමඩසානුව හරහා හමා ගිය දැඩි සුළං තත්ත්වය හේතුවෙන් හරිතාගාර වාගාවන්ට දැඩි හානි සිදුවී ඇති බව අද දෙරණ වාර්තාකරු පැවසීය. වැලිමඩ, ඌව පරණගම, කැප්පෙටිපොල, බෝගහකුඹුර, බොරලන්ද, ලූණුවත්ත ආදී ප‍්‍රදේශවල හරිතාගාර තුළ බහුලව ගොවීන් විවිධ වර්ගවල එළවළු වගා කරයි. පසුගියදා ඇතිවු අධික සුළඟ හේතුවෙන් ප‍්‍රදේශයේ බොහො හරිතාගාර කැඩි බිදී සුළඟට ගසා ගෙන ගොස් තිබේ. තවද ඒවායේ වගා කර තිබු බෙල්පෙපර්, කියුකම්බ, තක්කාලි, මාළු මිරිස් ආදී වගාවන්ද විනාශයට පත්ව ඇති බව ගොවීන් පවසයි. අස්වනුවලට සිදුවු පාඩුවට අමතරව හරිතාගාරයක් සෑදිමට ලක්ෂ තුනකට අධික මුදලක් වැය වන බව පවසන ගොවිහු බැංකු ණය ලබා ගෙන බොහෝ පිරිස් හරිතාගාර වගාවට යොමුවී ඇති බව ගොවීන් සඳහන් කළේය. හරිතාගාරයක් ඉදිකර එහි වගාව සඳහා ඉතා විශාල වියදමක් වැය වන අතර සාමාන්‍යයෙන් වර්ග අඩි 1000 ක හරිතාගාරයක් තුළ වගාව සඳහා හා හරිතාගාරය ඉදිකර ගැනීමට රුපියල් ලක්ෂ පහක පමණ මුදලක් දළ වශයෙන් වැය වන බව ගොවීන් පවසයි. පැවති අධික සුළං තත්වය හේතුවෙන් බොහෝ හරිතාගාරවල පොලිතින් ආවරණය ගැලවී විනාශ වි ඇති අතර හරිතාගාරයේ යකඩ බට ආවරණද නැවි කැඩි ගොස් තිබේ. සංචාරක ආපන ශාලා ඉලක්ක කර ගනිමින් හා විදේශීය වෙළෙඳපොළ ඉලක්ක කර ගිනිමින් මෙම හරිතාගාර තුළ වගාව සිදු කරන අතර පැවති මෙම සුළං තත්ත්වය හේතුවෙන් හරිතාගාර දෙසියකට පමණ ඉහත කි ප‍්‍රදේශවල හානි සිදුව තිබේ. ණය ගෙවා ගැනීමට පවා නොහැකිව තම ජීවන මාර්ගය බිද වැටී අසරණව සිටින තමන් හට නැවත හරිතාගාර වගාවන් යතා තත්වයට පත්කර ගැනීමට වන්දි මුදලක් හෝ තම හරිතාගාර නැවත ඉදිකර ගැනීමට පොලිතින් හා යකඩ බට ලබා දෙන ලෙස ගොවිහු බලධාරීන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=90206", "Category": null, "Parent URL": null}