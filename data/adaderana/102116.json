{"Source": "Adaderana", "Timestamp": "January 10, 2019 11:05 am", "Headline": "හොරට බඩු ගෙනා එකම පවුලේ 6ක් අත්අඩංගුවට", "News Content": "ඉන්දියාවේ සිට නීතිවිරෝධී ලෙස භාණ්ඩ තොගයක් මෙරටට ගෙන ආ එකම පවුලේ ශ්‍රී ලාංකික ගුවන් මගීන් හය දෙනෙකු ඊයේ (09) සවස කටුනායක ගුවන් තොටුපළේ දී රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න මහතා පැවසීය. මොවුන් කොළඹ ප්‍රදේශයේ පදිංචි මව,පියා, පුතා, ඔහුගේ බිරිඳ සහ ඔවුන්ගේ දරුවන් දෙදෙනා ද මෙම පිරිසට අයත්ව සිටිති. ඔවුන් ඊයේ සවස 6.00 ට ඉන්දියාවේ චෙන්නායි සිට පැමිණි ශ්‍රී ලන්කන් ගුවන් සේවයේ යූ.එල්.- 128 දරන ගුවන් යානයෙන් කටුනායක ගුවන් තොටුපළ වෙත පැමිණ තිබුණි. ඔවුන් විසින් රැගෙන විත් තිබූ ගමන් මලු වල රුපියල් ලක්ෂ දහයක් වටිනා ජාතික ඖෂධ නියාමන අධිකාරියේ අවසරයකින් තොරව ශ්‍රී ලංකාවට ගෙන එමින් තිබූ සුවද විළවුන් සහ ආලේපන තොගයක් ද , විදේශීය නිෂ්පාදිත දුම්වැටි කාටූන් 25 ක් ද , දුම් කුඩු කාටූන් 30 ක් මෙන්ම විස්කි බෝතල් 30 ක් ද තිබී රේගු නිලධාරීන් විසින් අත් අඩංගුවට ගෙන තිබූ බව රේගු මාධ්‍ය ප්‍රකාශකවරයා සඳහන් කළේය. මෙම අත් අඩංගුවට ගැනීම රේගු අධිකාරීවරුන් වන ජී.එම්.බී.ගජනායක , රවි කුමාරන් , සහකාර රේගු අධිකාරීවරුන් වන ආර්.එම්.ඒ.එල්.රත්නායක සහ ඩී.එම්.ජී.ඩැනියෙල් යන මහත්වරුන් විසින් සිදු කර තිබුණි. මේ පිළිබඳව වැඩිදුර විමර්ශන කටයුතු ශ්‍රී ලංකා රේගුවේ අතිරේක අධ්‍යක්ෂ ජනරාල් සමන් රණවන මහතාගේ උපදෙස් මත , නියෝජ්‍ය රේගු අධ්‍යක්ෂ එස්.පී.අයි.බාලසූරිය මහතා විසින් සිදු කර තිබුණි. මේ පිළිබඳව විධිමත් රේගු පරීක්ෂණය නියෝජ්‍ය රේගු අධ්‍යක්ෂ ජගත් ඔබේසේකර මහතා විසින් පැවැත්වූ අතර , එහිදී මෙම පිරිස රැගෙන විත් තිබූ දුම්වැටි , දුම් කුඩු තොගයත් ,විස්කි බෝතල් 30 ත් රාජසන්තක කළේය . එමෙන්ම නීතිවිරෝධී ලෙස මෙරටට ගෙනවිත් තිබූ සුවද විළවුන් සහ ආලේපන තොගය සදහා නිසි බලපත්‍ර රැගෙන ඒමට අවස්ථාවක් ද මෙම ගුවන් මගී පිරිසට ලබා දී තිබේ.", "URL": "https://sinhala.adaderana.lk/news.php?nid=102116", "Category": null, "Parent URL": null}