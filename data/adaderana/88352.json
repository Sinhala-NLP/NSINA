{"Source": "Adaderana", "Timestamp": "May 1, 2018 06:23 pm", "Headline": "පසින් හා රොන් මඩවලින් වැසී ගිය ඇළක් නිසා දුක් විඳින ජනතාව", "News Content": "බදුල්ල කණුපැලැල්ල ප්‍රදේශයේ වගා කෙරෙන කුඹුරු සඳහා ජලය සැපයෙන ප්‍රධාන ඇල මාර්ගයක් වන දළදා ඇල මේ වන විට පස් හා රොන් මඩ වලින් වැසී යාමෙන් වැසි දිනයන්හිදි අවට නිවෙස්වලට අපිරිසිදු ජලය ගලා ඒමෙන් ප්‍රදේශයේ ජනතාව දුෂ්කරතා රැසකට මුහුණ පා සිටියි. මේ හේතුවෙන් ප්‍රදේශයේ බෝවන රෝග රැසක් ව්‍යාප්තව ඇති බවට ඔවුන් මැසිවිලි නගයි. එසේම මෙම ජලය ගම්වාසීන් භාවිත කරනු ලබන ජල පිවිසුම් මාර්ගවලටද ගලා ඒමෙන් එම මාර්ගද හානියට පත්වන බවට ඔවුන් මැසිවිලි නගන්නේ. මේ අතර ගම්වාසීන් විසින් ඇල මාර්ගයට බැහැර කරන ලද කැලිකසල ඇතුලු විවිධ අපද්‍රව්‍ය හේතුවෙන් ඇල මාර්ගයේ ජලය දැඩි ලෙස දූෂණය වි ඇති අතර කැලි කසල මඟින් ඇල මාර්ගයද අවහිර වි ඇති අයුරු දක්නට ලැබුණි. මතුව ඇති මෙම ගැටලුකාරී තත්වයත් සමග මඳුරුවන් බෝවීමෙන් රෝගාබාධ රැසක් ප්‍රදේශය පුරා පැතිර යාමට ඉඩකඩ ඇති බැවින් කඩිනමින් මේ සදහා අවධානය යොමු කරන ලෙස ඔවුන් බලධාරීන්ගෙන් ඉල්ලා සිටියි.", "URL": "https://sinhala.adaderana.lk/news.php?nid=88352", "Category": null, "Parent URL": null}