{"Source": "Adaderana", "Timestamp": "October 1, 2013 01:18 pm", "Headline": "රිමාන්ඩ් භාරයේ සිටි ඉන්දීය ධීවරයින් 31ක් නිදහස් ", "News Content": "රක්ෂිත බන්ධනාගාර ගත කර සිටි ඉන්දීය ධීවරයින් පිරිසක් නිදහස් කර ති‍බේ. ඉන්දීය ධීවරයින් තිස් එක් දෙනෙකු මෙලෙස නිදහස් කර ඇති බව වාර්තා වෙයි. පසුගිය ජුලි මස 30 වන දින මෙරට මුහුදු සීමාව උල්ලංඝණය කිරීම හේතුවෙන් මෙම ධීවර පිරිස ඔවුන්ගේ යාත්‍රාව සමඟ නාවික හමුදාව විසින් නැගෙනහිර මුහුදු සීමාවේ දී අත්අඩංගුවට ගෙන තිබුණි. නාවික හමුදාව විසින් අත්අඩංගුවට ගත් මෙම ධීවරයින් පිරිස වැඩිදුර විමර්ශන සඳහා පොලීසියට භාරදුන් අතර පොලීසිය විසින් අද දිනයේ මොවුන් ත්‍රීකුණාමල මහේස්ත්‍රාත් අධිකරණයට ඉදිරිපත් කර ඇත. එහිදි ත්‍රීකුණාමලය ප්‍රධාන මහේස්ත්‍රාත් යූ.එල්.ඩි.අර්ෂාඩ් මහතා මෙම ධීවරයින් පිරිස නිදහස් කිරීමට නියෝග කර ඇති අතර ඔවුන්ව ඉන්දීය මුහුදු සීමාවේ දී ඉන්දීය බලධාරින්ට බාරදෙන ලෙස ශ්‍රී ලංකා නාවික හමුදාවට නියෝග කර ඇති බව අද දෙරණ වාර්තාකරු සඳහන් කරයි. කෙසේ වෙතත් මොවුන්ගේ ධීවර යාත්‍රා නිදහස් කර නොමැති අතර ඉදිරියේ දී ඒ පිළිබඳව සලකා බලනු ඇත.", "URL": "https://sinhala.adaderana.lk/news.php?nid=37841", "Category": null, "Parent URL": null}