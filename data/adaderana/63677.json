{"Source": "Adaderana", "Timestamp": "September 1, 2016 03:06 pm", "Headline": "රුපියල් 600ක් නිසා කොස්තාපල් දෙන්නා තුන්අවුරුද්දකට හිරේ", "News Content": "නීති විරෝධීව ඉන්ධන අළෙවි කළ පුද්ගලයෙකුගෙන් රුපියල් 600ක මුදලක් බලහත්කාරයෙන් ලබාගත් පොලිස් කොස්තාපල්වරුන් දෙදෙනෙකුට අනුරාධපුර මහාධිකරණය බරපතළ වැඩ සහිත වසර 03ක සිරදඬුවම් නියම කර තිබේ.2012 වසරේ පෙබරවාරි මස 25 වන දින හබරණ, ගල්ඔය ප්‍රදේශයේදී නීතිවිරෝධීව ඉන්ධන අළෙවි කළ පුද්ගලයෙකුගෙන් බලහත්කාරයෙන් මුදල් ලබාගත් බවට අදාළ පොලිස් කොස්තාපල්වරුන් දෙදෙනාට එරෙහිව නීතිපතිවරයා විසින් අනුරාධපුර මහාධිකරණය හමුවේ අධිචෝදනා ගොනු කර තිබූ බව සඳහන්ය.මෙම විත්තිකරුවන් දෙදෙනා නිල රාජකාරියේ නිරතව සිටියදී මෙය සිදුකර ඇති බවට තොරතුරු අනාවරණය වී ඇති අතර ඒ අනුව පොලිස්පතිවරයා විසින් ඔවුන් දෙදෙනා සක්‍රිය පොලිස් සේවයෙන් නෙරපා හැරීමට ද පියවර ගෙන ඇත.දීර්ඝ නඩු විභාගයකින් අනතුරුව අද දිනයේ නඩුවේ තීන්දුව ප්‍රකාශයට පත් කළ මහාධිකරණ විනිසුරු ධම්මික ගනේපොල මහතා විත්තිකාර හිටපු පොලිස් කොස්තාපල්වරුන් දෙදෙනාට බරපතළ වැඩ සහිත වසර 03 බැගින් සිරදඬුවම් නියම කළ බව අද දෙරණ වාර්තාකරු පැවසුවේය.මීට අමතරව රුපියල් 5000 බැගින් දඩ මුදලක් ගෙවන ලෙසද විනිසුරුවරයා විත්තිකරුවන් දෙදෙනාට නියම කර තිබේ.", "URL": "https://sinhala.adaderana.lk/news.php?nid=63677", "Category": null, "Parent URL": null}