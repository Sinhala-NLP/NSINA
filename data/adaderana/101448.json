{"Source": "Adaderana", "Timestamp": "December 28, 2018 05:27 pm", "Headline": "චීවරයට නිගා වූ මොහොතක් ", "News Content": "කුලියාපිටිය වඩුගෙදර විහාරස්ථානයේ හිමි නමකට හා තරුණයෙකුට විහාරස්ථානයේදි පහරදුන් බවට සැකපිට අත්අඩංගුවට ගෙන සිටි දායක සභාවේ භාණ්ඩාගාරික, ලේකම් ඇතුළු 5 දෙනෙකු ජනවාරි මස 01 දක්වා රක්‍ෂිත බන්ධනාගාර ගත කරන ලෙස කුලියාපිටිය මහේස්ත‍්‍රාත් රුවන් ධම්මික දිසානායක මහතා නියම කළේය. එසේ රක්‍ෂිත බන්ධනාගාර ගත වූයේ කුලියාපිටිය වඩුගෙදර ප‍්‍රදේශයේ පදිංචි විහාරස්ථ දායක සභාවේ සාමාජිකයින් පිරිසක් වූ අතර එලෙස පහර කෑමට ලක්වු බව කියන හිමිනම හා තරුණයා සුවය ලබා රොහලෙන් පිටවගොස් ඇති බව අද දෙරණ වාර්තාකරු පවසයි. පොලීසිය අධිකරණයට කරුණු දක්වමින් කියාසිටියේ පහරකෑමට ලක්වු හිමිනම හා තරුණයා අධිකලෙස හෙරොයින් වලට ඇබ්බැහිවූවන් බවත් තරුණයාට මෙම අධිකරණයේම 54 වගන්තිය යටතේ නඩුදෙකක් පැවති පෙරවැරදි ඇත්තෙකු බවත්ය. සිද්ධිය වූ බව කියන දිනයේදීද පහරකෑමට ලක්වු දෙදෙන අධිකලෙස හෙරොයින් භාවිතා කර සිටි ඇති බවද පැවසූ පොලීසිය කෙසේනමුත් නීතිය අතට ගෙන කටයුතු කිරීම හේතුවෙන් එසේ සැකකරුවන් අත්අඩංගුවට ගෙන ඇති බව වාර්තා වෙයි. සැකකාර දායක සභාවේ නිලධාරීන් වෙනුවෙන් පෙනීසිටි නීතිඥයින් කියාසිටියේ පහරකෑමට ලක්ව ඇති 21 හැවිරිදි හිමි නම මෑතකදී විහාරස්ථානයට පැමිණ ඇති බවත් පහරකෑ අනෙක් පුද්ගලයා සමඟින් හෙරෝයින්වලට ඇබ්බැහි වූවන් හිමිනමටද හෙරොයින් භාවිතයට පුරුදු කොට ඇති බවත්ය. සිද්ධිය වූ බව කියන දිනයේදී අධික ලෙස හිමිනම හා පහර කෑමට ලක් වු අනෙක් පුද්ගලයා හෙරොයින් භාවිතා කළ ඇති බවත් ඒ පිරිස අතර යම් බහිම්බස්වීමක් ඇතිව ඇති අතර එහිදී අධික ශබ්ධයෙන් ඝාණ්ඩාරය නාද කිරීමෙන් අනතුරුව දායක පිරිස එම ස්ථානයට ගිය බවත් නීතිඥයින් අධිකරණයට කරුණු සඳහන් කළේය. මීට ඉහතදීද විහාරස්ථානයේ ඉපැරණි ඝාණ්ටාරයක් හිමිනම හා තවත් අයෙකු විසින් නාරම්මල ප‍්‍රදේශයට අලෙවි කිරීමට සූදානම්ව තිබියදී ගැණුම්කරුගේ දැනුම්දීම මත සොයාගත් බවද පැවසූ නීතිඥයින් සමාජයට අවවාද අනුශාසනා කළයුතු හිමිනමක් හෙරොයින් භාවිත කර සිදුකරන මෙවැනි ක‍්‍රියා කිසිසේත් අනුමත නොකළයුතු බවද පැවසූහ. පහරකෑ සෙසු පුත්ගලයාද මින් පෙර අවස්ථාවකදී අධිකරණයට ඉදිරිපත් කිරීමට පොලිසිය සූදානම්ව සිටි පසුබිමක පොලිසිය පහරදුන් බව කියමින් රෝහල් ගතවූ බව අධිකරණයේ අවධානයට ලක්කළ නීතිඥයින් තම සේවාදායකයින් කිසිසේත් එවන් පහරදීමක් සිදුනොකළ බවද පැවසූහ. එහිදී සිදුවීම් පිළිබ`ද විමසූ මහේස්ත‍්‍රාත් වරයා හිමිනම එසේ කටයුතු කරන බව දැනීමක් තිබුණේනම් අදාළ ස්ථානවලට ඒ පිළිබඳව දැනුම්දී තිබුණේද යන්න විමසා සිටියේය. ඊට පිළිතුරු ලබාදුන් සැකකාර දායක සභාවේ නිළධාරීන් වෙනුවෙන් පෙනීසිටි නීතිඥයින් කියා සිටියේ තම සේවාදායකයින් බෞද්ධයින් නිසා හිමිනමකගේ එවන් හැසිරීම් නීතිය ඉදිරියට පමුණවා සාසනය අපකීර්තියට පත්වේයැයි හැඟීමෙන් හිමිනම අයත් විහාර පරපුරට හා ගුරු හිමිපපාණන්වහන්සේලාට දැනුවත් කර ඇති බවයි. ඉදිරිපත්වූ සියලූ කරුණු පිළිබඳව අවධානය යොමුකළ මහේස්ත‍්‍රාත් වරයා ඇප ඉල්ලීම ඉවත ලමින් 01 දක්වා රක්‍ෂිත බන්ධනාගාරගත කරන ලෙසට නියම කළ අතර එදිනට සවිස්තර වාර්තාවක් ඉදිරිපත්කරන ලෙසටද නියම කළේය. කුලියාපිටිය පොලිස් නඩු මෙහෙයුම් අංශයේ සැරයන් පේ‍්‍රමසූරිය මහතා සමඟින් නීතිඥ අනුරසිරි දිසානායක, නාමල් ජගත් බණ්ඩාර යන මහත්වරු පැමිණිල්ල වෙනුවෙන් පෙනීසිටි මෙම නඩුවේ සැකකාර දායක සභා නිළධාරීන් වෙනුවෙන් නීතිඥ චම්පික ලසිතකුමාර, බන්ධුල විජේසිංහ, ජානක වත්තේගෙදර හා අමිල කාරියවසම් යන මහත්වරුන් පෙනී සිටියහ.", "URL": "https://sinhala.adaderana.lk/news.php?nid=101448", "Category": null, "Parent URL": null}