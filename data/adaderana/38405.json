{"Source": "Adaderana", "Timestamp": "October 27, 2013 08:43 am", "Headline": "පාරක් වැසීමට එරෙහිව කෑගල්ල අලපලාවල වැසියන් විරෝධයේ", "News Content": "වසර 20ක පමණ කාලයක් තමන් භාවිත කළ මාර්ගය වසා දැමීමට බලධාරීන් පියවර ගනිමින් සිටින බව කෑගල්ල අලපලාවල - නයිනංකඩ ප්‍රදේශවාසීන් ‍‍චෝදනා කරයි. ඔවුන් පෙන්වා දෙන්නේ කෑගල්ල දෙබත්ගම මාර්ගයේ සිට අලපලාවල නයිනංකඩ මාර්ගයට ප්‍රවේශ වීම සඳහා රජයේ අමාත්‍යවරුන්ගේ මැදිහත් වීමෙන් 2000 වසරේ දී පාලමක් ද ඉදිකළ බවයි. ඒත් එම පාලමෙන් පසු කුඹුරු යායක් හරහා එම මාර්ගය වැටී ඇති බැවින් පාලම කඩා ඉවත් කිරීම සඳහා ඊයේ දිනයේ ඩෝසර් යන්ත්‍රයක් ගෙන්වා තිබූ අතර ඊට ප්‍රදේශවාසීන් විරෝධය පළ කරන ලදී. පරගම්මන ගොවිජන සේවා නිලධාරිනියගේ ක්‍රියාකලාපයට විරෝධය පළ කරන ප්‍රදේශවාසීන් පෙන්වා දෙන්නේ පවුල් 300ක් පමණ ගමන් ගන්නා එම මාර්ගය කඩා දැමීමෙන් තමන්ගේ සියලු කටයුතු ඇණ හිටින බවයි. 2000 වසරේ දී හිටපු සබරගමුව පළාත් සෞඛ්‍ය අමාත්‍ය ලලිත් දිසානායක සහ හිටපු පළාත් ග්‍රාම සංවර්ධන අමාත්‍ය ඩබ්ලිව්.ජි.පද්මසිරි මහතා මෙම මාර්ගය සඳහා පාලමක් ඉදිකර දීමෙන් එහි ඇති නීත්‍යානූකූල භාවය තහවුරු වී තිබියදී නිලධාරීන්ගේ ක්‍රියාකලාපය සොයා බැලිය යුතු බව ප්‍රදේශවාසීන් පවසයි.", "URL": "https://sinhala.adaderana.lk/news.php?nid=38405", "Category": null, "Parent URL": null}