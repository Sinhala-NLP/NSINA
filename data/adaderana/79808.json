{"Source": "Adaderana", "Timestamp": "November 13, 2017 07:46 am", "Headline": "කොස්ගොඩ වෙඩි තැබීම-තවත් සැකකරුවෙක් අත්අඩංගුවට", "News Content": "කොස්ගොඩ-කුරුඳුගම්පියස, මැණික් ගම්මානය යන ප්‍රදේශවලට යතුරු පැදි දෙකකින් පැමිණි තුවක්කුකරුවන් විසින් වෙඩි තැබීම් ත්‍රිත්වයෙන් පුද්ගලයින් 4කු මියයෑමේ සිදුවීම සම්බන්ධයෙන් අවශ්‍ය තවත් සැකකරුවෙකු අත්අඩංගුවට පත්ව තිබේ. ඝාතනයට ලක් වු එක් පුද්ගලයකුගේ බිරිඳ විසින් සිද්ධිය වු අවස්ථාවේ දී හඳුනාගත් මෙම සැකකරු අපරාධයට සම්බන්ධව පොලීසියට අවශ්‍යව සිටි අයෙක් බව පොලිස් මාධ්‍ය ප්‍රකාශක කාර්යාලය පවසයි. සැකකරු ඊයේ(12) දින රාත්‍රී 11.30 ට පමණ කටුවිල ප්‍රදේශයේ දී අත්අඩංගුවට ගෙන ඇත. අදාළ සැකකරු වයස 22 ක් වු කොස්ගොඩ, නානතොට ප්‍රදේශයේ පදිංචිකරුවෙකු බවට අනාවරණය වී තිබේ. සැකකරු අද(13) දින බලපිටිය ගරු මහේස්ත්‍රාත් අධිකරණයට ඉදිරිපත් කිරීමට නියමිතයි. කොස්ගොඩ පොලීසිය වැඩිදුර විමර්ශනය සිදුකරනු ලබයි.", "URL": "https://sinhala.adaderana.lk/news.php?nid=79808", "Category": null, "Parent URL": null}