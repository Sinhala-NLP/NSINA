{"Source": "Adaderana", "Timestamp": "July 9, 2017 10:45 am", "Headline": "   නියෝග කඩ කරන පෞද්ගලික රෝහල්-රසායනාගාර ගැන විමර්ශනයක්", "News Content": "ඩෙංගු වසංගත තත්ත්වය අවසන් වන තෙක් රුධිර පරීක්ෂණ ගාස්තු අඩු කරන ලෙසට සෞඛ්‍ය අමාත්‍යංශය ලබාදුන් නියෝග කඩ කරන පෞද්ගලික රෝහල් හා රසායනාගාර සම්බන්ධයෙන් විමර්ශනයක් සිදුකරන බව සෞඛ්‍ය අමාත්‍යංශය පවසයි.සෞඛ්‍ය අමාත්‍ය රාජිත සේනාරත්න මහතාගේ තීරණයක් අනුව අදාළ විමර්ශන සිදුකෙරෙන බව එම අමාත්‍යංශය සඳහන් කළේය.ඒ අනුව සෞඛ්‍ය සේවා අධ්‍යක්ෂ ජනරාල් වෛද්‍ය ජයසුන්දර බණ්ඩාර මහතා සහ පෞද්ගලික වෛද්‍ය සේවා සංවර්ධන ඒකකයේ අධ්‍යක්ෂ කාන්තා ආරියරත්න මහත්මිය විසින් මේ පිළිබදව පෞද්ගලික රෝහල් සංගමයට ද දැනුම්දීමක් කර ඇති බව සඳහන්ය.ඩෙංගු රුධිර පරීක්ෂණය රුපියල් දහසකටත් පූර්ණ රුධිර පරීක්ෂණය රුපියල් 250ත් සිදුකරන ලෙස සෞඛ්‍ය අමාත්‍යවරයා පසුගිය මාසයේ සියලු පෞද්ගලික රෝහල් හා රසායනාගාරවලට දැනුම්දීමක් කළේය.එහෙත් එම දැනුම්දීම් නොතකා ඇතැම් පෞද්ගලික රෝහල්වල අදාළ මුදල ඉක්මවා මුදල් අය කරන බවට මහජනතාවගෙන් පැමිණිලි ලැබී ඇති බව සෞඛ්‍ය අමාත්‍යංශය පවසයි.ඒ අනුව එම පැමිණිලි සැලකිල්ලට ගනිමින් සෞඛ්‍ය අමාත්‍යංශයේ ඩෙංගු හා පූර්ණ රුධිර පරීක්ෂාවන් සඳහා වැඩි මුදල් අයකරන රෝහල් හා රසායනාගාර සම්බන්ධයෙන් විමර්ශන ආරම්භ කර ඇති බව සඳහන්ය.", "URL": "https://sinhala.adaderana.lk/news.php?nid=75036", "Category": null, "Parent URL": null}