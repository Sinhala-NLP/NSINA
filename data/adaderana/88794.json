{"Source": "Adaderana", "Timestamp": "May 9, 2018 03:42 pm", "Headline": "සයිටම් නිසා පීඩාවට පත්වුවන්ට නව ඇමතිගෙන් පිළිසරණක් ", "News Content": "සයිටම් ගැටළුව හේතුවෙන් පීඩාවට පත්ව සිටින රාජ්‍ය හා සයිටම් සිසුන්ට සාධාරණයක් කිරීමට කටයුතු කළ යුතු බව උසස් අධ්‍යාපන හා සංස්කෘතික කටයුතු රාජ්‍ය අමාත්‍ය මොහාන් ලාල් ග්‍රේරු මහතා පවසයි. ඒ මහතා මේ අදහස් පළකලේ අද(09) සිය නව රාජ්‍යය අමාත්‍යධුරයේ වැඩ භාරගැනීමේ අවස්ථාවට එක්වෙමින්. පසුගියදා සිදුවූ කැබිනට් සංශෝධනයෙන් උසස් අධ්‍යාපන හා සංස්කෘතික කටයුතු රාජ්‍ය අමාත්‍යධුරය හිමිවූ මොහාන් ලාල් ග්‍රේරු මහතා අද බත්තරමුල්ල, සෙත්සිරිපායේ පිහිටි සිය නව අමාත්‍යංශයේදී වැඩ භාරගනු ලැබීය. කොතලාවල විශ්වවිද්‍යාලයට සයිටම් සිසුන් ඇතුළත් කර ගැනීම සඳහා වු පනතෙහි නෛතික ගැටළුවක් පවතින බව ද ඔහු වැඩිදුරටත් පැවසීය. එය විසඳීම සඳහා පනතට නෛතික වලංගුභාවයක් ඇති කර ගත යුතු බව ද ඔහු සඳහන් කරයි. රජයේ සරසවිවල සිටින සිසුන්ට හා සයිටම් සිසුන්ටත් සියලු දෙනා හිත හදා ගත යුතු බව ද උසස් අධ්‍යාපන හා සංස්කෘතික කටයුතු රාජ්‍ය අමාත්‍යවරයා සඳහන් කළේය.", "URL": "https://sinhala.adaderana.lk/news.php?nid=88794", "Category": null, "Parent URL": null}