{"Source": "Adaderana", "Timestamp": "November 2, 2015 03:48 pm", "Headline": " මීරියබැද්ද සහන සැලසීමේ ප්‍රමාදය පිළිගන්නවා", "News Content": "මීරියබැද්ද නායයාමෙන් අවතැන්වූ ජනතාවට ඉදිරි ජනවාරි මස වන විට නිවාස 75 ක වැඩනිම කර ලබාදෙන බව ආපදා කළමනාකරණ අමාත්‍ය අනුර ප්‍රියදර්ශන යාපා මහතා පවසයි.ඒ වෙනුවෙන් මිලියන 90 ට ආසන්න මුදලක් මේවන විට එහි දිසාපතිට ලබාදී ඇති බව අමාත්‍යවරයා කියා සිටියේ අද (02) ආපදා කළමනාකරණ මධ්‍යස්ථානයේ පැවති මාධ්‍ය හමුවකදීය.ඒ සඳහා සියලු විධිවිධාන සලසන ලද්දේ දැනට සති දෙකකට පමණ ඉහතදී බවත්, ප්‍රමාදයක් සිදුව ඇති බව පිළිගන්නා බවත් ඔහු සඳහන් කළේය.තමා ඒ පිළිබඳ යමක් නොකියන බවට හා වැඩකටයුතු සිදුනොවන බවට චෝදනා එල්ලවූ බැවින් ඒ පිළිබඳ ප්‍රසිද්ධියේ කියා සිටින්නට සිදුවූ බවත් හෙතෙම අවධාරණය කළේය.මේ අතර මෙම මාධ්‍ය හමුවට එක්වූ ජාතික ගොඩනැඟිලි පර්යේෂණ සංවිධානයේ අධ්‍යක්ෂ ජනරාල් ආසිරි කරුණාවර්ධන මහතා කියා සිටියේ දිස්ත්‍රීක්ක 10 ක නායයාමේ අවදානමක් පවතින බවයි.නුවරඑළිය, බදුල්ල, මාතලේ, මහනුවර, කෑගල්ල, රත්නපුර, ගාල්ල, මාතර, හම්බන්තොට, කළුතර යන දිස්ත්‍රක්කවල නායයාමේබ අවදානම් සහිත ප්‍රදේශ හඳුනාගෙන ඇති බව ඔහු පෙන්වා දුන්නේය.මීට අමතරව මහනුවර දිස්ත්‍රීක්කයේ පාසල් 18ට නායයාමේ අවදානමක් පවතින බවත්, එයින් 4ක නායයාමේ අවදානම අවමකිරීම සඳහා කටයුතු ආරම්භ කර ඇති බවත්, සෙසු පාසල්වලද මේ වසර නිමාවීමට පෙර එකී අවදානම අවමකිරීමේ කටයුතු ආරම්භ කරන බවත් කරුණාවර්ධන මහතා කියා සිටියේය.මාර්ග පද්ධතියේද නායයාම් සිදුවිය හැකි අවදානම් කලාප හඳුනාගෙන ඇති බවත්, මහනුවර-මහියංගණය මාර්ගය එවැනි මාර්ගයක් බවත්, මිලිමීටර් 100 ට වැඩි වර්ෂාපතනයක් සහිත බෑවුම් සහිත ඕනම ප්‍රදේශයක් නායයාමේ අවදානම පවතින බව ඔහු අවධාරණය කළේය.එහෙත් ඒ බව පූර්වයෙන් දැනුවත්ව සිටීමේ සිදුවිය හැකි හානි අවම කරගත හැකිබව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=54828", "Category": null, "Parent URL": null}