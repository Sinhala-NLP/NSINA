{"Source": "Adaderana", "Timestamp": "June 14, 2016 08:38 am", "Headline": "කොස්ගම නිවාස අහිමි වූවන්ට දීමනා පිරිනැමීම අද සිට", "News Content": "කොස්ගම සාලාව යුධ හමුදා කඳවුරේ සිදුවූ පිපුරුමෙන් නිවාස හානි වූ අයට දීමනා ලබාදීම අද(14) දිනයේ සිට සිදුකරන බව ආපදා කළමනාකරණ අමාත්‍යාංශ ලේකම් එස්.එස්.මියනවල මහතා පවසයි. ඔහු පෙන්වා දෙන්නේ හානී වු නිවාස හිමි පුද්ගලයින් සඳහා මසකට රුපියල් 50,000 බැගින් දීමනාවක් ලබාදීමට රජය තීරණය කර ඇති බවයි. මේ වන විට අලාභය තක්සේරු කර ඇති නිවාස හිමියන් සඳහා මෙම දීමනාව ලබාදෙන බව මියනවල මහතා සඳහන් කළේය.මේ අතර පුපුරාගිය සහ පුපුරානොගිය පතරොම්, වෙඩි ද්‍රව්‍ය පිළිබඳ සාලාව යුධ හමුදා කඳවුර ප්‍රදේශයේ පිහිටා ඇති පාසල්වල සිසුන් දැනුම්වත් කිරීමේ වැඩසටහනක් යුධ හමුදාව විසින් ක්‍රියාත්මක කර තිබේ. යුධ හමුදාපති ලුතිනන් ජනරාල් ක්‍රිෂාන්ත සිල්වා මහතාගේ උපදෙස් පරිදි යුධ හමුදා ඉංජිනේරු භට පිරිස් විසින් මෙම දැනුම්වත් කිරීමේ වැඩසටහන් ක්‍රියාත්මක කිරීමට නියමිතය.සාලාව පතරොම් ගබඩාව පිපිරීමෙන් විසිරිගොස් ඇති සුන්බුන් ස්පර්ශ කිරීමෙන් වැළකීමෙන් සිටින ලෙස ළමුන්ට උපදෙස් ලබාදීමේ අරමුණින් මෙම වැඩසටහන ක්‍රියාත්මක කරන බව හමුදා ප්‍රකාශක බ්‍රිගේඩියර් ජයනාත් ජයවීර මහතා ප්‍රකාශ කළේය.මේ අතර සාලාව යුධ හමුදා කඳවුරේ ඇති වු පිපිරීමෙන් අර්ධ වශයෙන් හානී වූ නිවාස 96ක් පිළිසකර කර ජනතාවට යළි භාර දීමට යුධ හමුදාව පියවර ගෙන තිබේ.", "URL": "https://sinhala.adaderana.lk/news.php?nid=61067", "Category": null, "Parent URL": null}