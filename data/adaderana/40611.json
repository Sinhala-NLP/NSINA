{"Source": "Adaderana", "Timestamp": "January 24, 2014 02:55 pm", "Headline": "චින්තනයේ දහම් ගැට මෙරටේ ජනතාව මුලා කරලා ", "News Content": "චින්තනයේ දහම් ගැට මෙරටේ ජනතාව මුලා කරන බව එ.ජා.ප. මාධ්‍ය ප්‍රකාශක පාර්ලිමේන්තු මන්ත්‍රී ගයන්ත කරුණාතිලක මහතා පවසයි. ආණ්ඩුව මේ වන විට මැතිවරණය සඳහා අලුත් සටන් පාඨ සහ තේමා පාඨ සොයමින් සිටින බවද අද(24) කොළඹ පැවති මාධ්‍ය හමුවකදී ඔහු සදහන් කර සිටියේය. එසේම කෝච්චි පෙට්ටි ගැලවෙනවා සේ සන්ධානයේ සිටින පුද්ගලයින් ගැලවී මේ වන විට එ.ජා.ප. එකතුවන බවත්, ‍නාම යෝජනා බාරදීමටත් පෙර සන්ධානයේ ඇතැම් අපේක්ෂකයින් මහ ඇමතිවරු බවට පත්වී ඇති බවත්, හෙතෙම එම මාධ්‍ය හමුවේදී කීවේය. මේ වන විටත් ආණ්ඩු පක්ෂයේ ඇතැම් අපේක්ෂකයින් මැතිවරණ නීති උල්ලංඝණය කරමින් සිටින බවත්, ආණ්ඩුව විසින් ‍මොනයම් ආකාරයේ ජරා වැඩක් කළද ජනතාව විසින් ඔවුන්ට ඡන්දය ලබාදෙන බවට සිතමින් එම අපේක්ෂකයින් හැසිරෙමින් සිටින බවත් කරුණාතිලක මහතා අවධාරණය කළේය. තවද මේ වන විට ජනතාවට දරාගත නොහැකි ජීවන බරක් ඇති බවත්, එසේ තිබියදීත් ආණ්ඩුව විසින් ඡන්ද පවත්වන බවත්,ඒ මහතා එහිදී පැවසූවේය. එළඹෙන මැතිවරණය අවසන් වූ විගස අත්‍යාවශ්‍ය භාණ්ඩවල මිල ආණ්ඩුව විසින් ඉහළ දමන බවත්, කොමිස් ව්‍යාපාරවල බර මෙරටේ ජනතාවට දරන්නට සිදුවී ඇති බවත් ඔහු එහිදී පෙන්වා දුන්නේය. එසේම ඉන්ධන ගැලපුම් ගාස්තු 2014 වසරේදී අඩුකරන බව විදුලිබල හා බලශක්ති ඇමතිනී පවිත්‍රා වන්නිආරච්චි මහත්මිය පැවසූ බවත්, නමුත් එම ගාස්තු 2014 වර්ෂය වන විට ස්ථීර වී ඇති බවත් හෙතෙම අවධාරණය කළේය. නොරොච්චෝලේ බලාගාරය සම්බන්ධයෙන් ආණ්ඩුව පම්පෝරී ගැසූ බවත්, මහින්ද චින්තන ආයතනය විසින් ඉන්දියාවටත් ආලෝකය ලබා දෙන බවට ප්‍රකාශ කළ බවත්, ඒ මහතා එහිදී වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=40611", "Category": null, "Parent URL": null}