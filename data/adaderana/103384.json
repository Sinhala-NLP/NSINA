{"Source": "Adaderana", "Timestamp": "January 30, 2019 05:03 pm", "Headline": "ගමට එන අලි නිසා කරුවලගස්වැව උණුසුම්", "News Content": "දිගින් දිගටම වල් අලි ගම්මානවලට කඩා වැදී සිදුකරන හානි වැලැක්විමට වන ජීවි නිලධාරින් ක්‍රියාත්මක නොවන බවට චෝදනා කරමින් කරුවලගස්වැව ගම්මාන කිපයක ජනතාව කරුවලගස්වැව 17 කණුව මංසන්දියෙ අද(30) විරෝධතාවයක නිරත වූ බව අද දෙරණ වාර්තාකරු පවසයි. කරුවලගස්වැව 17 කණුව මංසන්දියට පා ගමනින් වැඩම කළ මහා සංඝරත්නය සමඟ 200 කට ආසන්න ජනතාවක් පැමිණ විරෝධතාවයේ නිරත වූ බව වාර්තා වෙයි. එම විරෝධතාවය අද පැයකට ආසන්න කාලය පැවති බව අප වාර්තාකරු සඳහන් කලේය. මෙම විරෝධතාවයට කරුවලගස්වැව, 16 කණුව, අළුත්ගම, සිරිසර වත්ත , පහරිය, නිලබැම්ම, පහලපුලියන්කුලම, යන ප්‍රදේහවල ජනතාව විරෝධතාවය සඳහා එක්ව තිබුණි. එහිදි ජනතාව බලධාරීන්ට චෝදනා එල්ලකරමින් බල කර සිටියේ මෙසේ ගම්මානවලට කඩා වදින වල් අලි රංචු පලවා හැරීමට වන ජීවි නිලධාරින් ක්‍රියාත්මක විම මන්ද ගාමි මට්ටමක පවතින බවයි. ඒ හේතුවෙන් තමන් රාත්‍රිය නිදි වර්ජිතව වන අලීන්ගෙන් ජීවිත බේරා ගැනීමට දැවැන්ත සටනක නිරත වී සිටින බව මෙම විරෝධතාකරුවන් පවසයි. මේ අතර විරෝධතාවයට සහාය දක්වමින් 17 කණුව නගරයේ ව්‍යාපාරික ස්ථාන සියල්ලම වසා දමමින් සහාය දැක්විම විශේෂීත විය.", "URL": "https://sinhala.adaderana.lk/news.php?nid=103384", "Category": null, "Parent URL": null}