{"Source": "Adaderana", "Timestamp": "February 20, 2011 10:59 am", "Headline": "පළාත් පාලන ආයතන 60 ක ඡන්දය නෑ", "News Content": "ඉදිරි පළාත් පාලන මැතිවරණය පැවැත්වීම සඳහා නාම යෝජනා භාර දුන් පළාත් පාලන ආයතන 60ක මැතිවරණය පැවැත්වීම තාවකාලිකව අත්හිටුවා තිබේ. සහකාර මැතිවරණ කොමසාරිස් ඩබ්ලිව්.පී සුමනසිරි මහතා ප්‍රකාශ කර සිටියේ මැතිවරණ කොමසාරිස් දයානන්ද දිශානායක මහතා විසින් මෙම තීරණය ගෙන ඇති බවයි. අදාළ පළාත් පාලන ආයතන වල නාම යෝජනා ප්‍රතික්ෂේප වීම සම්බන්ධයෙන් ඇතැම් දේශපාලන පක්ෂ අධිකරණ ක්‍රියාමාර්ග ගෙන ඇති බැවින් මැතිවරණ කොමසාරිස්වරයා මෙම තීරණය ගෙන තිබේ. එම අධිකරණ ක්‍රියාමාර්ග අවසන් වන තෙක් අදාළ පළාත් පාලන ආයතන 60 ඡන්දය පැවැත්විය නොහැකි බව සහකාර මැතිවරණ කොමසාරිස් සුමනසිරි මහතා පවසයි. ඒ අනුව එළඹෙන මාර්තු 17 වැනි දින අදාළ පළාත් පලාන ආයතන වල ඡන්ද විමසීම සිදු නොකරන අතර අධිකරණ ක්‍රියාමාර්ග අවසන් වූ පසු එම පළාත් පාලන ආයතන වල මැතිවරණය පැවැත්වෙන දිනය ප්‍රකාශයට පත් කරන බව සහකාර මැතිවරණ කොමසාරිස් ඩබ්ලිව්.පී සුමනසිරි මහතා වැඩිදුරටත් ප්‍රකාශ ක‍ළේය.", "URL": "https://sinhala.adaderana.lk/news.php?nid=14344", "Category": null, "Parent URL": null}