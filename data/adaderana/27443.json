{"Source": "Adaderana", "Timestamp": "September 16, 2012 08:19 am", "Headline": "ගිනි අවියේ හබය දුරදිග යයි - ආදිවාසීන්ගෙන් වනජීවි නිලධාරීන්ට ප්‍රහාරයක්", "News Content": "දඹාන ආදීවාසීන් කිහිප දෙනෙකු විසින් සිදුකළ පහරදීමකින් දඹාන වන ජීවි කාර්යාලයේ නිලධාරීන් දෙදෙනෙකු තුවාල ලබා තිබේ. ගිනි අවියක් සමඟ මාදුරුඔය ජාතික වනෝද්‍යානයට ඇතුළුවීමේ චෝදනා මත ඊයේ (15) පස්වරුවේ ආදීවාසී පුද්ගලයෙකු වන ජීවි නිලධාරීන්ගේ අත්අඩංගුවට පත්ව තිබුණි. ඒ පිළිබඳ දැනගත් ආදීවාසීන් පිරිසක් වන ජීවි නිලධාරීන්ට පහර දී අදාළ සැකකරු මුදාගෙන ගොස් ඇති බව පොලිසිය පැවසුවේය. තුවාල ලැබු වන ජීවි නිලධාරීන් දෙදෙනා ගිරාදුරුකෝට්ටේ රෝහලට ඇතුළත් කර තිබේ. ගැටුම හේතුවෙන් ආදිවාසියෙකු ද තුවාල ලබා ඇති අතර ඔහු මහියංගනය රෝහලට ඇතුළත් කළ බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා සඳහන් කළේය. සිද්ධිය සම්බන්ධයෙන් මහියංගනය පොලිසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=27443", "Category": null, "Parent URL": null}