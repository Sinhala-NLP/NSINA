{"Source": "Adaderana", "Timestamp": "February 15, 2017 12:39 pm", "Headline": "රවීට එරෙහිව අල්ලස් කොමිසමට පැමිණිල්ලක්", "News Content": "ආණ්ඩුවේ දූෂිතයින්ට එරෙහිව අල්ලස් හෝ දූෂණ චෝදනා විමර්ශන කොමිෂන් සභාවට පැමිණිලි කිරීමට ආරම්භ කළ වැඩපිළිවෙළෙහි අටවන හෙළිදරව්ව මුදල් අමාත්‍ය රවි කරුණානායක මහතාට එරෙහිව අද (15) දිනයේ සිදු කරන බව පාර්ලිමේන්තු මන්ත්‍රී උදය ගම්මන්පිල මහතා පවසයි. ඒ මහතා මේ බව කියා සිටියේ අද (15) කොළඹදී පැවති මාධ්‍ය හමුවකට එක්වෙමිනි. රවි කරුණානායක ඇමතිවරයාගේ වාහන කැබලි කර ගෙන්වා එකලස් කර විකිණීමේ චෝදනාව මත මෙම පැමිණිල්ල ඉදිරිපත් කිරීමට නියමිතයි. රේගු නිලධාරීන්ගේ ගණනය කිරීම් අනුව වාහන කැබලි මත අය කරන බදු සඳහා එක් වාහනයකට බදු වශයෙන් රුපියල් 661,268 ක් වන නමුත් 1300 සීසී වර්ගයේ කුඩාම වාහනයකට බදු ලෙස රුපියල් 3,575,000 ක් ගෙවීමට සිදුවන බව අලුත්ගමගේ මන්ත්‍රීවරයා මෙහිදී අනාවරණය කර සිටියේ ය. නමුත් ඒ අනුව සිදුවන අවම පාඩුව රුපියල් 2,913,732 ක් බව සඳහන් කෙරුණි. සියලූම වාහන එකම වර්ගයේ නොවන හෙයින් මෙයින් සිදුවන පාඩුව බිලියන 6.6 සිට බිලියන 25 දක්වා ඉහළ යා හැකි බව ද මන්ත්‍රීවරයා මෙහිදී අනාවරණය කර සිටියේ ය. මේ අතර රවි කරුණානායක අමාත්‍යවරයා මෙහි කිසිදු වංචාවක් සිදු නොවු බව පවසන්නේ නම් ප්‍රසිද්ධ විවාදයකට තමන් සමඟ එක්වෙනනැයි ද පාර්ලිමේන්තු මන්ත්‍රී උදය ගම්මන්පිල මහතා අභියෝග කර කියා සිටියේ ය.", "URL": "https://sinhala.adaderana.lk/news.php?nid=69665", "Category": null, "Parent URL": null}