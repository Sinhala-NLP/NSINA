{"Source": "Adaderana", "Timestamp": "January 19, 2012 06:25 pm", "Headline": " නිරූපමාගේ සැමියාට හිරිහැර කළ පස්දෙනකුට ඇපලැබෙයි", "News Content": "ජනාධිපති මහින්ද රාජපක්ෂ මහතාගේ ඥාතිවරයකු මෙන්ම නියෝජ්‍ය ඇමතිනී නිරූපමා රාජපක්ෂ මහත්මියගේ සැමියාට හිරිහැර කළ බවට චෝදනා ලබා අත්අඩංගුවට පත්වූ පුද්ගලයින් පස් දෙනකුට අද අධිකරණය විසින් ඇප ලබාදී තිබේ. මැඩ්රාස් මහාධිකරණය විසින් මෙම සැකකරුවන් ඇප පිට නිදහස් කළ බව ඉන්දීය මාධ්‍ය වාර්තා කරයි. පසුගිය ජනවාරි මස 10 වන දින නිරූපමා ඇමතිනියගේ සැමියාවන තිරුකුමාරන් නඩේසන් නමැති ‍ පුද්ගලයාට හිරිහැර කිරීම හේතුවෙන් අත්අඩංගුවට පත්වූ සියලුමදෙනා එම්.ඩී.එම්.කේ පක්ෂයේ හා නාම් තම්ලර් සංවිධානයේ සාමාජිකයින් බව ENS මාධ්‍ය උපුටා දක්වා තිබිණි. ඒ අනුව නාම් තම්ලර් සංවිධානයේ දිස්ත්‍රීක් සම්බන්ධීකාරක කාන් ඉලංගෝ,එම්.ඩී.එම්.කේ පක්ෂයේ තරුණ සංවිධානයේ ලේකම් පලනිසාමි යන අය විසින් නිරූපමා රාජපක්ෂ මහත්මියගේ සැමියාට එරෙහිව සටන්පාඨ කියමින් හා කළු කොඩි ඔසවා විරෝධය පළ කිරිමට පිරිස් උසිගන්වා ඇති බව ඉන්දීය මාධ්‍ය වාර්තා කරන ලදී. තමිල්නාඩුවේ, රාමේෂ්වරම්හි පූජාවක් සඳහා සහභාගි වූ නිරූපමා රාජපක්ෂ මහත්මියගේ සැමියාවන තිරුකුමාරන් නඩේසන් එම පූජාව සිදුකළ පූජකවරයාගේ නිවසෙහි රැඳීසිටියදී පහරකෑමකට ලක්ව ඇති බව PTI පුවත් සේවය වාර්තා කර තිබිණි. තිරුකුමාරන් නඩේසන් මහතා සමග පූජා වතාවත් සිදුකරමින් සිටිය දී පැමිණි පිරිසක් සිය නිවසෙහි ගේට්ටුව හා දොර කඩාබිඳ දමමින් ගල් මුල් හා සෙරෙප්පු නිවස වෙත දමා ගැසූ බව පූජක ආර්. සී. ආනන්ධ දික්ෂිතර් ප්‍රකාශ කර තිබුණි. එම පිරිස ශ්‍රී ලංකා ජනාධිපතිවරයාට එරෙහිව විරෝධතා පාඨ කියමින් මෙසේ පහරදීම සිදුකළ බවත්, එම පහරදීම් නිසා තමන්ට සුළු තුවාල සිදුවූ බවත් එම පූජකවරයා සඳහන් කර ඇති බව PTI පුවත් සේවය පෙන්වා දී ඇත. එහෙත් මෙම සිදුවීම වාර්තා කිරීමෙන් පසු තිරුකුමාරන් නඩේසන් මහතා අද දෙරණට කියා සිටියේ තමාට පහරදුන් බවට පළවන පුවත් අසත්‍යය බවයි. කෙසේ වෙතත් අද(19) දිනයේ අත්අඩංගුවට ගෙන රිමාන්ඩ් භාරයට පමුණුවා සිටි සැකකරුවන් පස්දෙනකුට ඇපනියම කරමින් මැඩ්රාස් මහාධිකරණයේ විනිසුරු ටී.ස්තාන්දිරම් මහතා විසින් මොවුන් පස්දෙනාට මාස 6 ක් යනතුරු සෙනසුරාදා සහ ඉරිදා දිනයන්හි රාමේශ්වරම් පොලීසිය ඉදිරියේ පෙනී සිටිය යුතු බවට වැඩිදුරටත් නියෝග කර තිබේ.", "URL": "https://sinhala.adaderana.lk/news.php?nid=21509", "Category": null, "Parent URL": null}