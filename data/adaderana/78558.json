{"Source": "Adaderana", "Timestamp": "October 10, 2017 02:36 pm", "Headline": "ලිට්‍රෝ සභාපතිට ඇති චෝදනාවලට සමාගම සම්බන්ධ නෑ", "News Content": "ලිට්‍රෝ ගෑස් ලංකා සමාගමේ සභාපති ශලිල මුණසිංහ මහතා විසින් සිදුකරන ලදැයි චෝදනා එල්ල වී ඇති ගනුදෙනු පිළිබඳව සමාගමේ කිසිදු සම්බන්ධයක් නොමැති බව එම සමාගම ව්‍යාපාරික හවුල්කරුවන් සහ මහජනතාව වෙත දැනුම් දෙයි. මේ සම්බන්ධයෙන් නිවේදනයක් නිකුත් කරමින් ඔවුන් පවසා සිටින්නේ, රජයේ අයිතිය යටතේ පවතින සමාගමක් ලෙස ලිට්‍රෝ ගෑස් ලංකා සමාගම දැඩි නියාමන රාමුවකට යටත්ව සිය ව්‍යාපාර කටයුතු සිදු කරන අතර අධ්‍යක්ෂ මණ්ඩලය පාලනය යටතේ ක්‍රියාත්මක වන විධිමත් ව්‍යාපාරික හා ගිණුම්කරණ පටිපාටින් අනුමනය කරන බවයි. කෙසේ වෙතත් තම සමාගමේ ඉලක්කය වන්නේ ශ්‍රී ලාංකීක පාරිභෝගිකයන්ට සහනදායී සහ සෞඛ්‍යයට හිතකර ඉන්ධන මුලාශ්‍රයක් සැපයීම හා සියලුම පාර්ශවකරුවන් වෙනුවෙන් විශිෂ්ට මට්ටමේ වටිනාකම් ලබා දීම බවත් එම නිවේදනයේ සඳහන් වෙයි. පසුගිය වසර 2ක කාලය තුළ ලාභාංශ ගෙවීම් මඟින් ශ්‍රී ලංකාවේ ආර්ථිකයට විශාලතම දායකත්වයක් දැක්වු රාජ්‍ය සමාගමක් බවට පත්වීමට තම සමාගමට හැකිවු බවත් 2016 වසරේදී පමණක් ලිට්‍රෝ ගෑස් ලංකා සමාගමෙන් භාණ්ඩාගාරයට රුපියල් බිලියන 8.43ක මුදලක් උපයා දුන් බවත්, ව්‍යාපාරයේ වර්ධනය සඳහා කෙරෙන ආයෝජනයන් හැරුණු විය, සමාගම ලබන ලාභායෙන් සැලකිය යුතු ප්‍රමාණයක් ජාතිය ගොඩනැංවීමේ උත්සහයන් වෙත යොමු කළ බවත් ඔවුන් අවධාරණය කරයි.", "URL": "https://sinhala.adaderana.lk/news.php?nid=78558", "Category": null, "Parent URL": null}