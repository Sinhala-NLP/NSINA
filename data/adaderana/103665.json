{"Source": "Adaderana", "Timestamp": "February 4, 2019 12:54 pm", "Headline": "71 වන ජාතික නිදහස් දින සැමරුමට ලෝක රාජ්‍ය නායකයන් රැසකගෙන් සුබ පැතුම්", "News Content": "71 වන ජාතික නිදහස් දින සැමරුම වෙනුවෙන් ලෝක රාජ්‍ය නායකයන් රැසක් සුබ පැතුම් පළ කර තිබේ. බ්‍රිතාන්‍ය දෙවන එලිසබත් මහ රැජිණ විශේෂ සුබ පැතුම් පණිවිඩයක් යොමු කරමින් ප්‍රකාශ කර ඇත්තේ සියළු ශ්‍රී ලාංකිකයින්ට වාසනාව, සතුට සහ සෞභාග්‍ය ප්‍රාර්ථනා කරන බවයි. රුසියානු ජනාධිපති ව්ලැද්මියර් පුටින් මහතා ද ජාතික නිදහස් දින සැමරුම වෙනුවෙන් විශේෂ සුබ පැතුම් පණිවිඩයක් යොමු කර ඇත. රුසියාව සහ ශ්‍රී ලංකාව අතර පවත්නා අන්නොන්‍ය ගෞරවය සහ හෘදයාංගම මිත්‍රශිලි බව ඉදිරියටත් නොසැලී පවතින බව එහි සඳහන් කර ඇත්තේය. ජනතා අභිලාශයන් මල්පල ගැන්වීම වෙනුවෙන් දෙරට අතර ගොඩ නගාගෙන තිබෙන ද්වීපාර්ශවික සහයෝගීතාවය ඉදිරියේදී තව දුරටත් වර්ධනය වන බවට විශ්වාසය පළ කරන බව රුසියානු ජනාධිපතිවරයා වැඩිදුරටත් සඳහන් කර තිබේ. අසල්වාසී සහෝදර රාජ්‍යයන් ලෙස ශ්‍රී ලංකාව සහ ඉන්දියාව අතර පවතින්නේ ඓතිහාසික නොබිඳෙන සබඳතාවක් බව ඉන්දීය ජනාධිපති රාම්නාත් කෝවින්ද් මහතා නිදහස් දින සුබ පැතුම් පණිවිඩය යොමු කරමින් ප්‍රකාශ කර ඇති බව ජනාධිපති මාධ්‍ය අංශය පැවසුවේය. සහෝදර රාජ්‍යයන් ලෙස දෙරට අතර පවතින සබඳතා ඉදිරියේදී අන්නොන්‍ය වශයෙන් වඩා ප්‍රතිඵලදායක ලෙස ශක්තිමත්ව වර්ධනය වනු ඇති බව ඉන්දීය ජනාධිපතිවරයාගේ සුබ පැතුම් පණිවිඩයේ වැඩිදුරටත් සඳහන් වේ.", "URL": "https://sinhala.adaderana.lk/news.php?nid=103665", "Category": null, "Parent URL": null}