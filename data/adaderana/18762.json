{"Source": "Adaderana", "Timestamp": "September 16, 2011 10:14 am", "Headline": "කාසියේ වාසිය ලංකාවට -පන්දු රැකීම පළමුවෙන්", "News Content": "සංචාරක ඕස්ට්‍රේලියානු කණ්ඩායම සහ ශ්‍රී ලංකා කණ්ඩායම අතර අද(16) කොළඹ එස්.එස්.සී. ක්‍රී‍ඩාංගණයේ දී පැවැත්වෙන තෙවන සහ අවසන් ටෙස්ට් ක්‍රිකට් තරගයේ කාසියේ වාසිය දිනාගැනීමට ශ්‍රී ලංකා කණ්ඩායම සමත්විය. ඒ අනුව ප්‍රථමයෙන් පන්දු රැකීමට ශ්‍රී ලංකා කණ්ඩායමේ නායක ටී. එම්. දිල්ශාන් තීරණය කර තිබේ. මෙතෙක් පැවති තරග දෙකෙන් එකක් ජයගත් ඕස්ට්‍රේලියානු කණ්ඩායම තරගාවලියේ පෙරමුණ ගැනීමට සමත්ව තිබේ. තරගාවලිය ජයපරාජයෙන් තොරව නිමා කිරීමට නම් මෙම තරගය ශ්‍රී ලංකා කණ්ඩායම අනිවාර්යෙන්ම ජයගත යුතුය. ශ්‍රී ලංකා කණ්ඩාය‍මේ හිටපු නායක කුමාර් සංගක්කාර තම ටෙස්ට් ක්‍රිකට් දිවියේ සියවැනි තරගයට අද සහභාගී වේ. මේ වන විට ඔහු ටෙස්ට් තරග 99 ක දී ශතක 25 ක් සහ අර්ධ ශතක 35 ක් සමගින් ලකුණු 8,572 ක් රැස් කරගෙන සිටියි. මේ අතර ඕස්ට්‍රේලියානු කණ්ඩායමේ රයන් හැරිස් ආබාධයකට ලක්වීම හේතුවෙන් ඒ වෙනුවට අද තරගයට පීටර් සීඩ්ල් සහභාගී වීමට නියමිතය.", "URL": "https://sinhala.adaderana.lk/news.php?nid=18762", "Category": null, "Parent URL": null}