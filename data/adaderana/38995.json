{"Source": "Adaderana", "Timestamp": "November 21, 2013 08:25 am", "Headline": "ඩේවිඩ් කැමරන් කළ ප්‍රකාශය අගය කරනවා ", "News Content": "ශ්‍රී ලංකාවේ සිදුව ඇතැයි කියන මානව හිමිකම් උල්ලංඝණය විම සම්බන්ධයෙන් ජාත්‍යන්තර පරීක්ෂණයක් පැවැත්විය යුතු බවට බ්‍රිතාන්‍ය අග්‍රාමාත්‍යවරයා කළ ප්‍රකාශය අගය කරන බව ඩී.එම්.කේ පක්ෂයේ නායක තමිල්නාඩු හිටපු ප්‍රධාන අමාත්‍ය එම්. කරුණානිධි මහතා පවසයි. ඔහු පෙන්වා දෙන්නේ ඉන්දිය රජය ද අදාළ ඉල්ලිම සිදු කරනු ඇති බවට ලොව පුරා දෙමළ ජනතාව අපේක්ෂාවෙන් සිටින බවයි. \"ද හින්දු\" පුවත්පත වෙත ප්‍රකාශයක් ලබා දෙමින් එම්. කරුණානිධි මෙම අදහස් පළ කර තිබේ. බ්‍රිතාන්‍ය අග්‍රාමාත්‍ය ඩේවිඩ් කැමරන් ශ්‍රී ලංකාවේ දෙමළ ජනතාවගේ පමණක් නොව තමිල්නාඩුව ඇතුළු සියලු දෙමළ ජනතාවගේ හදවත් තුළ සදාතනික තැනක් හිමි කරගෙන ඇති බව ඔහු පෙන්වා දෙයි. ඉන්දිය රජය දෙමළ ජනතාව පිලිබඳ කිසිදු අවධානයක් යොමු කිරිමට අසමත්ව ඇති බව පෙන්වා දෙන එම්.කරුණානිධි පවසන්නේ ඉන්දිය අග්‍රාමාත්‍ය මන් මෝහන් සිං මහතා ශ්‍රී ලංකා රජයට ඍජු බලපැම් එල්ල කළයුතු බවයි. ඉන්දිය අග්‍රාමාත්‍යවරයා පොදු රාජ්‍ය මණ්ඩලයීය රාජ්‍ය නායක සමුළුවට සහභාගි නොවුන ද විදේශ කටයුතු අමාත්‍ය සල්මන් කුර්ෂිඩ් මහතා ඊට සහභාගි විම තුළින් ඔහුගේ දෙබිඩි පිළිවෙත හෙළිවන බව ඔහු වැඩිදුරටත් පවසයි.", "URL": "https://sinhala.adaderana.lk/news.php?nid=38995", "Category": null, "Parent URL": null}