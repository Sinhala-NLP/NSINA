{"Source": "Adaderana", "Timestamp": "November 17, 2017 12:07 pm", "Headline": "ඇවන්ගාඩ් විත්තිකරුවන් නිදහස් කරන්න ගෝඨා කළ ඉල්ලීම ප්‍රතික්ෂේප කරයි", "News Content": "ඇවන්ගාඩ් නඩුවේ විත්තිකරුවන් නිදොස් කොට නිදහස් කරන ලෙස ඉල්ලා හිටපු ආරක්ෂක ලේකම් ගෝඨාභය රාජපක්ෂ මහතාගේ නීතීඥයින් විසින් කළ ඉල්ලීමක් කොළඹ ප්‍රධාන මහේස්ත්‍රාත් අධිකරණය අද ප්‍රතික්ෂේප කර තිබේ. අල්ලස් කොමිසම විසින් ලබාදුන් ලිඛිත අනුමැතියකින් තොරව අධිකරණය හමුවේ නඩුව පවරා ඇති බව හිටපු ආරක්ෂක ලේකම් ගෝඨාභය රාජපක්ෂ ඇතුළු විත්තිකරුවන් 6 දෙනා මූලික විරෝධතා ගොනුකරමින් සඳහන් කර තිබිණි. අල්ලස් හෝ දූෂණ විමර්ශන කොමිසම විසින් ඇවන්ගාඩ් මැරිටයිම් සමාගමට පාවෙන අවි ගබඩාවක් පවත්වාගෙන යාමට අවසර ලබාදීමෙන් රජයට රුපියල් කෝටි 1140ක පාඩුවක් සිදුකළ බවට චෝදනා කරමින් හිටපු ආරක්ෂක ලේකම් ගෝඨාභය රාජපක්ෂ ඇතුළු 6 දෙනෙකුට එරෙහිව මෙම නඩුව පවරා තිබේ.", "URL": "https://sinhala.adaderana.lk/news.php?nid=80046", "Category": null, "Parent URL": null}