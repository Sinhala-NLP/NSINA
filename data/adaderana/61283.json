{"Source": "Adaderana", "Timestamp": "June 20, 2016 05:46 pm", "Headline": "එස්.බීට එරෙහිව මානව හිමිකම් කොමිසමට පැමිණිල්ලක්", "News Content": "පාරිතෝෂික සාධාරණ ලෙස නොගෙවීමට එරෙහිව සමෘද්ධි නිලධාරින්ගේ සංගමය මානව හිමිකම් කොමිසමට පැමිණිල්ලක් ඉදිරිපත් කර තිබේ.සංගමයේ ප්‍රධාන ලේකම් චාමර මද්දුම කළුගේ මහතා සඳහන් කළේ අද පෙරවරුවේ අදාළ පැමිණිල්ල මානව හිමිකම් කොමිසම වෙත ඉදිරිපත් කළ බවයි. සමාජ සවිබල ගැන්වීම් හා සුබසාධන අමාත්‍ය එස්.බි.දිසානායක මහතාගේ විෂය පථයට අයත් දිවි නැගුම සංවර්ධන දෙපාර්තමේන්තුවේ සේවයේ නිරත 1500කට ආසන්න සේවකයන්ට පාරිතෝෂික මුදල් ගෙවීමේ දී සාධාරණ ක්‍රමවේදයක් අනුගමනය කර නොමැති බව සමෘද්ධි සංවර්ධන නිලධාරීන්ගේ සංගමය පවසයි.මෙම අත්තනෝමතික ක්‍රියාකලාපය නතර කිරීම සඳහා මැදිහත් වන ලෙස ඉල්ලා අමාත්‍යවරයා, නියෝජ්‍ය අමාත්‍යවරයා ඇතුළු පාලනාධිකාරිය වගඋත්තරකරුවන් ලෙස නම් කරමින් අදාළ පැමිණිල්ල මානව හිමිකම් කොමිසම වෙත ඉදිරිපත් කළ බව චාමර මද්දුම කළුගේ මහතා පැවසුවේය.", "URL": "https://sinhala.adaderana.lk/news.php?nid=61283", "Category": null, "Parent URL": null}