{"Source": "Adaderana", "Timestamp": "September 9, 2013 02:00 pm", "Headline": "ජීවතුන් අතර සිටින කාන්තාවකට මියගිය බව සඳහන් ඡන්ද පත්‍රිකාවක්", "News Content": "වයඹ පළාත් සභා මැතිවරණයේදී ඡන්දය පාවිච්චි කිරීම සඳහා බෙදා හැර ඇති නිල ඡන්ද දැන්වීම් පත්‍රිකාවක ජීවතුන් අතර සිටින ඡන්ද දායකයෙකු මියගොස් ඇති බව සටහන් කර ඇති බව අප වාර්තාකරු පවසයි. මෙසේ ජීවතුන් අතර සිටින විට මියගොස් ඇති බවට සටහන් කර ඇත්තේ මාදම්පේ ප්‍රාදේශීය ලේකම් කොට්ඨාසයේ පම්බල ග්‍රාම නිලධාරී වසමේ පදිංචි ජයමාලි වීරසිංහ මහත්මිය වෙත නිකුත් කර ඇති නිල ඡන්ද පත්‍රිකාවේ බව හෙතෙම පැවසීය. තමන් වෙත ලැබුණු නිල ඡන්ද පත්‍රිකාව ප්‍රදේශයේ ග්‍රාම නිලධාරීවරයා වෙත ආපසු බාර දුන් බවත්, තමන්ට ඇති ඡන්දය පාවිච්චි කිරීමේ අයිතිය තහවුරු කරන ලෙස ග්‍රාම නිලධාරීවරයාගෙන් තමන් ඉල්ලා සිටි බවත් ජයමාලි වීරසිංහ මහත්මිය පැවසූ බව අප වාර්තාකරු කීය. එම ඡන්ද පත්‍රිකාවේ නම සඳහන් ස්ථානයේ වරහන් තුළ මියගොස් ඇත යනුවෙන් සටහන් කර ඇති වග අප වාර්තාකරු පැවසීය.", "URL": "https://sinhala.adaderana.lk/news.php?nid=37272", "Category": null, "Parent URL": null}