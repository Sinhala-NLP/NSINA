{"Source": "Adaderana", "Timestamp": "August 17, 2012 02:31 pm", "Headline": "ලොකු ලූනු ගන්න කෙනෙක් නැහැ", "News Content": "දඹුල්ල ගොවිජන සේවා මධ්‍යස්ථානයේ ලක් සතොස මගින් පවත්වාගෙන යන ලොකු ලූනු මිලදී ගැනීමේ මධ්‍යස්ථානයේ මිලදි ගැනීමේ නිලධාරීන් කිසිවෙකුත් නොමැති බව අනාවරණය වේ. අද (17) පෙරවරුවේ කෘෂිකර්ම අමාත්‍ය මහින්ද යාපා අබේවර්ධන මහතා එම මධ්‍යස්ථානය වෙත ගිය අවස්ථාවේ දී එහි කිසිදු නිලධාරියෙකු නොසිටි බව සඳහන්ය. අද අලුයම සිට ලොකු ලූනු රැගෙන අදාළ මධ්‍යස්ථානය ‍වෙත පැමිණි ගොවීන්ට නැවත පෞද්ගලික අංශය වෙත එම ලූනු අලෙවි කිරීම සඳහා රැගෙන යාමට සිදුව ඇත. මේ සම්බන්ධයෙන් සොයා බලන බව අමාත්‍ය මහින්ද යාපා අබේවර්ධන මහතා අද දෙරණ කළ විමසීමක දී කියා සිටියේය.", "URL": "https://sinhala.adaderana.lk/news.php?nid=26659", "Category": null, "Parent URL": null}