{"Source": "Adaderana", "Timestamp": "March 31, 2018 10:23 am", "Headline": " නීති විරෝධී විදේශ රැකියා ආයතනයක් වටලයි", "News Content": "ශ‍්‍රී ලංකා විදේශ සේවා නියුක්ති කාර්යාංශයේ විශේෂ විමර්ශන අංශයට ලැබුණු තොරතුරක් මත මූත්තූර් ප‍්‍රදේශයේ පවත්වාගෙන ගිය නීති විරෝධී රැකියා ඒජන්සියක් වැටලීමට කාර්යාංශයේ විශේෂ විමර්ශන අංශය සමත්විය. මුත්තූර්හි පදිංචිකරුවෙකු විසින් මුත්තූර් නගරයේ පවත්වාගෙන ගිය මෙම නීති විරෝධී විදේශ රැකියා ආයතනය වටලන අවස්ථාවේදී එහි තිබී පුද්ගල ගමන්බලපත‍්‍ර 05 ක්, විදේශ රැකියා අයදුම්පත්, වීසා ගමන් බලපත‍්‍ර ඡායා පිටපත් ඇතුළු ලිපි ලේඛන රාශියක් අත්අඩංගුවට ගෙන ඇත. සැකකරු මුත්තුර් මහේස්ත‍්‍රාත් අධිකරණය වෙත ඉදිරිපත් කළේ ය. නීති හා විශේෂ විමර්ශන අංශයේ නියෝජ්‍ය සාමාන්‍යාධිකාරී කිර්ති මුතුකුමාරණ මහතාගේ උපදෙස් පරිදි කාර්යාංශයේ විශේෂ විමර්ශන අංශයේ කළමණාකරු ප‍්‍රධාන පොලිස් පරික්ෂක සී.ජී.වෙලගෙදර මහතාගේ අධීක්ෂණය යටතේප‍්‍රධාන පොලිස් පරීක්ෂක අතුළ පෙරේරා, සහකාර කළමණාකරු රසික සිරිසේන, උප පොලිස් පරීක්ෂක නුවරපක්ෂ යන මහත්වරුන්ගේ සහභාගීත්වයෙන් මෙම වැටලීම සිදු කරන ලදී.", "URL": "https://sinhala.adaderana.lk/news.php?nid=86649", "Category": null, "Parent URL": null}