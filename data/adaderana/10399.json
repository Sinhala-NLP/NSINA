{"Source": "Adaderana", "Timestamp": "August 23, 2010 03:12 pm", "Headline": "ධීවර සාකච්ඡා විසඳුමකින් තොරව අවසන්", "News Content": "ඉන්දීය ධීවරයින් සහ ධීවර බලධාරීන් සමඟ ශ්‍රී ලංකා ධීවර සංවිධාන නියෝජිතයින් පැවැත්වු සාකච්ඡා අවසන් විසඳුමකින් තොරව අවසන් වී තිබේ. කෙසේ වෙතත් ඊයේ චෙන්නායි නගරයේ පැවති සාකච්ඡාවල දී දෙරටේ ධීවරයන් යම් එකඟතාවන්ට එළඹුනු බව ලෝක ධීවර සම්පත් සම්මේලනයේ මහලේකම් ෂර්මන් කුමාර මහතා පැවසුවේය. ඉන්දීය ධීවර යාත්‍රාවන් සතියකට දින තුනක් පමණ උතුරේ මෙරට මුහුදු සීමාවට ඇතුළු වේ. මේ හේතුවෙන් උතුරේ ධීවර ජනතාවට සිදුවන පාඩුව අවම කර ගැනීම සඳහා මෙම සාකච්ඡාවේ දී අවධානය යොමු වූ බව ශර්මන් කුමාර මහතා පැවසුවේය. ඒ අනුව ඉන්දීය ධීවර යාත්‍රාවන් පැමිණෙන දින ගණන අවම කර ගැනීමේ තීරණයකට එළඹුනු බව ඔහු සඳහන් කළේය.", "URL": "https://sinhala.adaderana.lk/news.php?nid=10399", "Category": null, "Parent URL": null}