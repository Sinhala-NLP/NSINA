{"Source": "Adaderana", "Timestamp": "September 21, 2018 10:40 am", "Headline": "රාජකාරියේ යෙදී සිටි හමුදා සෙබළා මුරකුටිය තුළ ඝාතනය වෙයි", "News Content": "අඹේපුස්ස යුද හමුදා කඳවුරේ සේවය කරමින් සිටි සෙබළෙකු ආයුධයකින් ඇන ඝාතනය කර තිබේ. මේ සම්බන්ධයෙන් පොලීසියට ලද තොරතුරක් මත මීරිගම පොලීසිය විමර්ශන ආරම්භ කර තිබේ. අද(21) අළුයම 4.40ට පමණ මෙය සිදුව ඇති බව වාර්තා වෙයි. මිය ගිය සෙබළා යුද හමුදා කඳවුර තුළ පිහිටි මුරකුටියක අළුයම 2 ත් 4ත් අතර කාලයේ රාජකාරියේ යෙදී සිටිය දී මෙසේ ඝාතනයට ලක්ව ඇති බවට සැක කෙරෙයි. සැකකරු සම්බන්ධයෙන් මෙතෙක් තොරතුරු කිසිවක් අනාවරණය වී නොමැති බව පොලීසිය සඳහන් කරයි. මිය ගිය සෙබළා වයස අවුරුදු 21 ක් වු බුලත්කොහුපිටිය, කෑගල්ල ප්‍රදේශයේ පදිංචි ඩබ්.එම්.එන්.එස්.ජයසේන නැමත්තෙකි. මෘත ශරීරය සම්බන්ධයෙන් මුලික මහේස්ත්‍රාත් පරීක්ෂණය පැවැත්වෙන තෙක් පොලිස් ආරක්ෂාව යටතේ එම ස්ථානයේ තබා තිබේ. අත්තනගල්ල මහේස්ත්‍රාත්වරයා විසින් මහේස්ත්‍රාත් පරීක්ෂණය සිදුකිරීමට නියමිතයි. මීරිගම පොලීසිය වැඩිදුර විමර්ශන සිදු කරනු ඇත.", "URL": "https://sinhala.adaderana.lk/news.php?nid=96457", "Category": null, "Parent URL": null}