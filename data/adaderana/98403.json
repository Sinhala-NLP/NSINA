{"Source": "Adaderana", "Timestamp": "October 29, 2018 12:51 pm", "Headline": "ප්‍රථිකාර සඳහා රන් පුතා කඩිනමින් ගාලු වරායට", "News Content": "අම්බලන්ගොඩ ධීවර වරායෙන් ධීවර කටයුතු සඳහා පිටත්ව ගොස් තිබූ “රන් පුතා 06” නැමති බහුදින ධීවර යාත්‍රාවේ සිටි ධීවරයෙකු හට ඇතිවූ හෘදයාබාධයක් හේතුවෙන් ඊයේ (28) කඩිනමින් වෛද්‍ය ප්‍රථිකාර සඳහා ගොඩබිම වෙත රැගෙන ඒමට නාවික හමුදාව කටයුතු කරන ලදී. ධීවර හා ජලජ සම්පත් දෙපාර්තමේන්තුව සිදු කළ දැනුම් දීමකට අනුව ක්ෂණිකව ක්‍රියාත්මක වූ නාවික හමුදාව, රෝගියා රැගෙන ඒම සඳහා දකුණු නාවික විධානයට අයත් වේග ප්‍රහාරක යාත්‍රාවක් පිටත් කර යැවීමට කටයුතු කර ඇත. ගාලු වරායේ සිට නාවික සැතපුම් 85 ක් පමණ දුරකදී රෝගියා වේග ප්‍රහාරක මුර යාත්‍රාව වෙත ලබා ගැනීමට හැකි වී ඇත. අනතුරුව, රෝගියා හට ප්‍රථමාධාර පහසුකම් ලබා දෙමින් නිරුපද්‍රිතව ගොඩබිම වෙත රැගෙන ඒමට කටයුතු කර තිබේ. ඉන් අනතුරුව රෝගියාට කඩිනම් වෛද්‍ය ප්‍රථිකාර සඳහා කරාපිටිය ශික්‍ෂණ, රෝහල වෙත ඇතුලත් කර තිබේ.", "URL": "https://sinhala.adaderana.lk/news.php?nid=98403", "Category": null, "Parent URL": null}