{"Source": "Adaderana", "Timestamp": "September 24, 2016 03:04 pm", "Headline": "වනජීවියට පහරදුන් 5ක් අත්අඩංගුවට", "News Content": "රිටිගල වනජීවී රක්ෂිතයේ සතුන් දඩයම් කරමින් සිටි පුද්ගලයින් පිරිසක් වැටලීමට ගිය වනජීවී නිලධාරීන්ට පහරදීමේ සිද්ධියක් සම්බන්ධයෙන් පුද්ගලයින් 5 දෙනෙකු අත්අඩංගුවට ගෙන තිබේ.පුද්ගලයින් පිරිසක් රිටිගල රක්ෂිතයේ සතුන් දඩයම් කරමින් සිටින බවට රිටිගල මොරගොඩ වන ජීවී නිලධාරීන්ට ලද තොරතුරක් මත පසුගිය 23 වනදා සිදු කරන ලද වැටලීමක දී එක් පුද්ගලයෙකු අත්අඩංගුවට ගත් අතර තවත් පුද්ගලයන් දෙදෙනෙකු පලා ගොස් තිබුණි.අනතුරුව පලාගිය සැකකරුවන් දෙදෙනා ප්‍රදේශවාසීන් පිරිසක් සමග වැටලීමට ගිය වනජීවී නිලධාරීන්ට පහර දී ඇති බව වාර්තා වේ.පහරකෑමෙන් තුවාල ලැබූ නිලධාරීන් තිදෙනෙකු ප්‍රතිකාර සඳහා කැකිරාව රෝහලට ඇතුළත් කර තිබේ.ඒ අනුව මේ පිළිබඳ ලැබුණු පැමිණිල්ලක් මත විමර්ශන සිදු කළ පොලිස් නිළධාරින් මෙලෙස අත්අඩංගුවට ගෙන ඇත්තේ රිටිගල අලගොල්ලාමානව ප්‍රදේශයේ පදිංචිකරුවන් පිරිසක් බව සඳහන්ය.සිද්ධිය සම්බන්ධයෙන් තවත් පිරිසක් අත්අඩංගුවට ගැනීමට නියමිත අතර සිද්ධිය සම්බන්ධයෙන් කැකිරාව පොලිසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=64391", "Category": null, "Parent URL": null}