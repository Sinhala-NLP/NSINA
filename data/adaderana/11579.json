{"Source": "Adaderana", "Timestamp": "October 18, 2010 02:13 pm", "Headline": " සිසුන් 176 ක ගේ පන්ති තහනම්- 27 ක් රිමාන්ඞ්- විශ්වවිද්‍යාලය ගිනි කන්දක් පාමුල ද?", "News Content": "ආණ්ඩුව විසින් දැවැන්ත මර්දනයක් දියත් කරමින් රටේ සරසවි පද්ධතිය අර්බුදයකට යවා ඇතැයි ශ‍්‍රී ලංකා මානව හිමිකම් කේන්ද්‍රය සඳහන් කරයි.එහි විධායක අධ්‍යක්ෂ රජිත් කීර්ති තෙන්නකෝන් මහතාගේ අත්සනින් යුතුව නිකුත් කරන ලද සම්පූර්ණ නිවේදනය පහත පරිදිය. පසුගිය දින 60 ක කාලය තුළ දිවයිනේ ප‍්‍රමුඛ විශ්වවිද්‍යාලයන් හි සිසුන් 176 දෙනෙකුගේ පන්ති තහනම් කොට ඇති අතර තවත් සිසුන් 27 ක් හෝ එයට වැඩි සංඛ්‍යාවක් රිමාන්ඞ් බන්ධනාගාර ගත කොට තිබේ. විශ්වවිද්‍යාල ක්ෂේත‍්‍රයේ ගොඩනැගෙමින් පවතින අසහනය සහ මර්ධනකාරී ස්වරූපය මෙම වාර්තාව මගින් විමසුමට ලක් කෙරේ. ශ‍්‍රී ලංකා මානව හිමිකම් කෙන්ද්‍රයේ අංක 2 වාර්තාවෙන් පෙන්වා දුන් පරිදි විශ්වවිද්‍යාල ක්ෂේත්‍රයේ දේශපාලන නිදහස දැඩි මර්දනයකට ලක් කොට තිබේ. විශ්වවිද්‍යාල කථිකාචාර්යවරුන් ඇතුළු සේවකයින් විශාල සංඛ්‍යාවක් මේ වන විට විවිධ පීඩාවන් ට ලක් කොට ඇත. පසුගිය සති 6 ක කාලය තුළ විශ්වවිද්‍යාල ක්ෂේත්‍රයේ ශිෂ්‍ය කි‍්‍රයාකාරකම් හි වර්ධනයක් පැහැදිලිවම හඳුනාගත හැකිය. විශ්වවිද්‍යාල ශිෂ්‍යයින් හට සරසවි භුමිය තුළ තිබූ නිදහස අවමවීම මෙහි දී කැපී පෙනේ. ශ‍්‍රී ජයවර්ධනපුර විශ්වවිද්‍යාල තුළ දැඩි ශිෂ්‍යයින්ගේ නිදහස සීමා කිරීම උසස් අධ්‍යාපන ආයතනයකට තරම් නොවන සීමාවකට පැමිණ තිබේ. වයඹ විශ්වවිද්‍යාලයේ ගැටුම්කාරී තත්ත්වය ආණ්ඩු පක්‍ෂයේ ප‍්‍රාදේශීය දේශපාලනඥයින් දෙදෙනෙකු ගේ අතපෙවීම් මත දිග් ගැසුණු තත්ත්වයකට වර්ධනය වී ඇත. ඌව වෙල්ලස්ස විශ්වවිද්‍යාලය එළිමහන් සිර කඳවුරක් බවට පත් කොට තිබේ. ශ‍්‍රී ලංකාවේ කථිකාචාර්යවරුන්ගේ වෘත්තීය සමිති, ශිෂ්‍ය සමිති නොමැති එකම විශ්වවිද්‍යාලය ඌව වෙල්ලස්ස යි. සිසුන් 5 දෙනෙකුට වැඩි පිරිසක් එක් රැස්වීම තහනම් කොට ඇති එහි එකම පෝස්ටරයක් හෝ පසුගිය මාස දෙකක කාලය තුළ ඇලවීම සිදු වී නොමැත. \"සංස්කෘතික කළමණාකරුවන්\"ලෙස හඳුන්වනු ලබන පිරිසක් විසින් සිසුන් හා කථිකාචර්යවරුන් පිළිබඳ ඔත්තු බැලීම සිදු වේ. ආයතනය තුළ සේවකයින් හා ශිෂ්‍යයින් සම්බන්ධයෙන් අභ්‍යන්තර විනය පරීක්‍ෂණ නොපැවැත්වෙන රාජ්‍ය ආයතනය අතළොස්සසෙන් එකක් බවට ඌව වෙල්ලස්ස විශ්වවිද්‍යාලය පත්ව ඇත. කොළඹ විශ්වවිද්‍යාල භුමියට සවස 6.00 න් පසුව පිරිමි ශිෂ්‍යයින්ට ඇතුළුවීම සීමා කොට ඇත. කැලණිය විශ්වවිද්‍යාලයේ නේවාසිකාගාර වලින් පිරිමි සිසුන් ඉවත් කිරීමට මේ වන විට උත්සහ දරමින් තිබේ. සැමට සමාන ලෙස සැලකීමේ මූලික මානව හිමිකම උල්ලංඝණය කරමින් පිරිමි ශිෂ්‍යයින්ට විශ්වවිද්‍යාල තුළ පිහිටුවා ඇති නේවාසිකාගාරයන් හි නවාතැන් නොදීමේ උත්සාහයක් මේ වන විට දියත් වෙමින් තිබේ. පේරාදෙණිය විශ්වවිද්‍යාලයේ වෛද්‍ය පීඨයේ සිසුන් හත් දෙනෙකුගේ ද, සෞඛ්‍ය සහායක සේවා උපාධියට හදාරණ සිසුන් දෙදෙනෙකුගේ ද පන්ති තහනම් කොට තිබේ. රජරට විශ්වවිද්‍යාලයේ සිසුන් 5 දෙනෙකු පන්ති තහනමට ලක් කොට ඇත්තේ වේදිකා නාට්‍යයකට අදාළ සිදුවීමක් හේතුවෙනි. එහි කෘෂි විද්‍යා පිඨයේ පන්ති තහනමට ලක් කොට ඇති සංඛ්‍යාව 19 කි. ජයවර්ධනපුර විශ්වවිද්‍යාලයේ සිසුන් හත් දෙනෙකුට 2010 ඔක්තෝබර් දෙවන සතියේ දිනක විශ්වවිද්‍යාලයෙන් පිටත පිවිසුම් මාර්ගයේ අත්පත‍්‍රිකා බෙදා හැරීමේ චෝදනාවට ලක් කොට පන්ති තහනමට ලක් කොට ඇත. පන්ති තහනමට ලක් වූ පිරිස අතුරින් පස් දෙනෙකු බෞද්ධ භික්‍ෂුන් වහන්සේ වන අතර දෙදෙනෙකු ශිෂ්‍යාවන් ය. විශ්වවිද්‍යාලයන් හි මේ වන විට කි‍්‍රයාත්මක මර්දනකාරී ස්වරූපය හඳුනා ගැනීමට විශ්වවිද්‍යාල පාලනාධිකාරයන් විසින් ශිෂ්‍යභාවය තහනම් කොට ඇති ශිෂ්‍ය සංඛ්‍යාව පහත දැක්වේ. විශ්වවිද්‍යාලයේ පන්ති තහනම් කොට ඇති ශීෂ්‍ය සංඛ්‍යාව ශ‍්‍රී ජයවර්ධනපුර විශ්වවිද්‍යාලයේ 70 කි.රජරට විශ්වවිද්‍යාලයේ 24 කි.වයඹ විශ්වවිද්‍යාලයේ 62 කි.මොරටුව විශ්ව විද්‍යාලයේ 11 කි.පේරාදෙණිය විශ්ව විද්‍යාලයේ 09 කි. මීට අමතරව උසස් අධ්‍යාපන අමාත්‍ය එස්.බී. දිසානායක මහතා ට විරෝධය පළ කරමින්æහූ කීමÆචෝදනාව යටතේ පේරාදෙණිය විශ්වවිද්‍යාලයේ සිසුන් 4 දෙනෙකු මේ වන විට රිමාන්ඞ් බන්ධනාගාර ගත කොට ඇත. විශ්වවිද්‍යාල ප‍්‍රතිපාදන කොමිෂන් සභාව ඉදිරිපිට සිදු කළ උද්ඝෝෂණයේ දී අත්අඩංගුවට පත් වූ සිසුන් අතුරින් 10 දෙනෙකු හෝ එයට ආසන්න සංඛ්‍යාවක් පේරාදෙණිය විශ්වවිද්‍යාලයේ සිසුහු වෙති. රජරට විශ්වවිද්‍යාලයේ කෘෂි විද්‍යා පිඨයේ සිසුන් දෙදෙනෙකු ශිෂ්‍ය කි‍්‍රයාකාරකම් හේතුවෙන් මේ වන විට රිමාන්ඞ් බන්ධනාගාර ගත කොට ඇත. උසස් අධ්‍යාපන අමාත්‍යාංශ භුමියේ දී 2010 ඔක්තෝබර් 14 දින ඇති වූ ගැටුම් හේතුවෙන් අත්අඩංගුවට පත් වූ සිසුන් 8 හෝ 9 දෙනෙකු රජරට විශ්වවිද්‍යාලයේ සිසුන් වෙති. ශ‍්‍රී ජයවර්ධනපුර විශ්වවිද්‍යාලයේ සිසුන් 66 දෙනෙකුට එරෙහිව ගතවූ මාස කිහිපය තුළ නඩු පැවරීම සිදු කොට තිබුණි. මේ වන විටත් සිසුන්ට එරෙහිව අධිකරණය හමුවේ නඩු 3 ක් විභාග වෙමින් තිබේ. ඒවාට සිසුන් 10 ක් සම්බන්ධය. අධිකරණයේ දී ඇප ලබා දිය නොහැකි අන්දමට\"විශ්වවිද්‍යාල හා උසස් අධ්‍යාපන ආයතනවල අමානුෂික නවකවදය හා කෲර වද හිංසා නැවැත්වීමේ පනත\"සහ\"පොදු දේපල පනත\"යටතේ සිසුන්ට එරෙහිව චෝදනා එල්ල කොට සිසුන් රිමාන්ඞ් බන්ධනාගාර ගත කිරීම මෙහි දී කැපී පෙනේ. උසස් අධ්‍යාපන අමාත්‍යාංශය අසල දී අත්අඩංගුවට පත් සිසුන්ට චෝදනා එල්ල කොට ඇත්තේ \"පොදු දේපල පනත\"යටතේ ය. විශ්වවිද්‍යාල අධ්‍යයයන සහ පරිපාලන කටයුතු බාහිර බලපෑම්වලින් තොරව සිදු කිරීම සඳහා සෙනට් සභාව සහ විශ්වවිද්‍යාල පාලක මණ්ඩලය යන ආයතනික ව්‍යූහය ගොඩනගා ඇති නමුත් මේ වන විට විශ්වවිද්‍යාල ක්ෂේත්‍රයේ සෘජු දේශපාලන මැදිහත්වීම්වලට ගොදුරු වී තිබේ. කොළඹ, කැලණිය, ශ‍්‍රී ජයවර්ධනපුර, රුහුණ, රජරට සහ වයඹ විශ්වවිද්‍යාලයන් හි දේශපාලන සංවාද, නාට්‍ය සහ චිත‍්‍රපට දර්ශන, කලා සහ සංස්කෘතික සංදර්ශන පැවැත්වීම මේ වන විට මුළුමනින්ම නවතා දමා හෝ දැඞී සීමාවකට ලක් කොට තිබේ.", "URL": "https://sinhala.adaderana.lk/news.php?nid=11579", "Category": null, "Parent URL": null}