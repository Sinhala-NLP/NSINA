{"Source": "Adaderana", "Timestamp": "February 26, 2017 11:05 am", "Headline": "පොලීසියට පැමිණිලි කරන්න-කැෆේ සංවිධානය මහින්දට කියයි", "News Content": "බැඳුම්කර වංචාවට අදාළව සංවාදයක් මතුව ඇති ගැසට් නිවේදනය ව්‍යාජ එකක් නම්, හිටපු ජනාධිපති මහින්ද රාජපක්ෂ වහාම ඒ සම්බන්ධයෙන් පොලීසියට පැමිණිලි කළ යුතු බව කැෆේ සංවිධානය ප්‍රකාශ කරයි. නිවේදනයක් නිකුත් කරමින් එහි විධායක අධ්‍යක්ෂ කීර්ති තෙන්නකෝන් මේ බව කියා සිටියේය. එමගින් ඔහු සදහන් කර තිබුණේ ස්කන්ධ හා සුරැකුම්පත් ආඥා පනතේ 4 වන වගන්තියට අනුව මෙවැනි ගැසට් නිවේදනයන් නිකුත්වීම සිදුවිය යුත්තේ ශ්‍රී ලංකා මහබැංකුවේ රාජ්‍ය ණය අධිකාරි, බැදුම්කර වංචාව සිදුවන විට රාජ්‍ය ණය දෙපාර්තමේන්තුවේ ප්‍රධානියා සහ මහබැංකුවේ එවක අධිපතිවරයා වූ අර්ජුන් මහේන්ද්‍රන්ගේ නිර්දේශ සහ අනුමැතිය මත බවයි. එම නිවේදනය පහත පරිදිවෙයි,බැදුම්කර වංචාව - ගැසට් නිවේදනය ව්‍යාජ එකක් නම්මහින්ද රාජපක්ෂ මහතා මහ බැංකුවේ ණය අධිකාරි, නියෝජ්‍ය අධිකාරි, අර්ජුන් මහේන්ද්‍රන්, මුදල් අමාත්‍යාංශ ලේකම් හා මුදල් අමාත්‍යවරයාට එරෙහිව පොලිස් පැමිණිල්ලක් කොට සැකකරුවන් අත්අඩංගුවට ගත යුතුයි. මහින්ද රාජපක්ෂ මහතා බැදුම්කර මගඩියට සම්බන්ධ ගැසට් පත්‍රයට සිය අත්සන යොදා නොමැති නම්, ඔහු විසින් මහ බැංකුවේ නිලධාරීන්ට, මුදල් අමාත්‍යාංශයේ ලේකම් සහ මුදල් අමාත්‍යවරයාට එරෙහිව වහා පොලීසියට පැමිණිලි කොට සැකකරුවන් අත්අඩංගුවට ගැනීමට කටයුතු කළ යුතුයි.ලංකා ඉතිහාසයේ විශාලතම මුල්‍ය අපරාධය ලෙස සැලකෙන මහ බැංකු බැදුම්කර වංචාවට අදාලව මහින්ද රාජපක්ෂ මහතා 2015 ජනවාරි 1 දින ගැසට් නිවේදනයක් නිකුත් කොට ඇති බවට විශ්වාස කළ නොහැකිය. එය සිතාමතා කරුණු වසන් කිරීම සදහා ද, බැදුම්කර වංචාව සදහා ආවරණයක් ලබා ගැනීමට බැදුම්කර වංචාවේ මොළකරුවන් දරණ උත්සාහයක් බව බැලූ බැල්මටම පෙනී යයි.ස්කන්ධ හා සුරැකුම්පත් ආඥාපනතේ 4 වන වගන්තියට අනුව මෙවැනි ගැසට් නිවේදනයන් නිකුත් කිරීම සිදු විය යුත්තේ ශ්‍රී ලංකා මහ බැංකුවේ රාජ්‍ය ණය අධිකාරි, බැදුම්කර වංචාව සිදුවන විට රාජ්‍ය ණය දෙපාර්තමේන්තුවේ ප්‍රධානී ලෙස කටයුතු කළ පී.සමරසිරි මහතා සහ මහ බැංකුවේ අධිපතිවරයා වූ අර්ජුන් මහේන්ද්‍රන් මහතා ගේ නිර්දේශ සහ අනුමැතිය මතය.එමෙන්ම, එම නිලධාරීන්ගේ අනුමැතිය ලැබූ ගැසට් නිවේදනය මහ බැංකුවේ නියෝජ්‍ය අධිපතිවරයා විසින් මුදල් අමාත්‍යාංශයේ ලේකම්වරයා වෙත යොමු ව තිබිය යුතු අතර එයට මුදල් අමාත්‍යවරයා ගේ අත්සන ලබාගැනීම අනිවාර්යයෙන්ම සිදු විය යුතුය.ඒ අනුව මහින්ද රාජපක්ෂ මහතා මේ පිළිබදව වහා පොලීසියට පැමිණිලි කළ යුතුව ඇති අතර, රාජ්‍ය ණය අධිකාරි, බැදුම්කර වංචාව සිදුවන විට රාජ්‍ය ණය දෙපාර්තමේන්තුවේ ප්‍රධානී ලෙස කටයුතු කළ පී.සමරසිරි සහ මහ බැංකුවේ අධිපතිවරයා වූ අර්ජුන් මහේන්ද්‍රන් මහතා, මුදල් අමාත්‍යාංශයේ ලේකම් සහ මුදල් අමාත්‍යවරයා ගෙන් මේ පිළිබදව ප්‍රශ්න කළ යුතුව ඇත. රාජපක්ෂ මහතා මෙම ගැසට් නිවේදනයට සිය අත්සන යොදා නොමැති නම් එය ව්‍යාජ ලේඛන සැකසීමක් වනු ඇති අතර, බැදුම්කර වංචාව වසා ගැනීම සදහා රජයේ පාර්ශයන් දරමින් සිටින උත්සාහය තවදුරටත් හෙළිදරව්වීමක් වනු ඇත. මාධ්‍ය ඒකකය/ කැෆේ සංවිධානය2017 පෙබරවාරි මස 25 වැනිදා", "URL": "https://sinhala.adaderana.lk/news.php?nid=70122", "Category": null, "Parent URL": null}