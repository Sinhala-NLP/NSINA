{"Source": "Adaderana", "Timestamp": "July 6, 2018 09:56 am", "Headline": "යතුරුපැදිවලින් කාන්තාවන්ගේ අත් බෑග් කොල්ලකෑමේ නිරත වූ පුද්ගලයින් 3 ක් අත්අඩංගුවට", "News Content": "මහ මග ගමන් කරන කාන්තාවන්ගේ අත් බෑග් යතුරු පැදිවලින් ගොස් කොල්ලකෑමේ නිරත වූ සැකකරුවන් තිදෙනෙකුව මාරවිල පොලීසියේ නිලධාරීන් විසින් අත්අඩංගුවට ගෙන ඇත. පොලීසිය විසින් අත්අඩංගුවට ගෙන ඇත්තේ වෙන්නප්පුව - ලුණුවිල සහ මාදම්පේ - ගල්මුරුව ප්‍රදේශයේ පදිංචිකරුවන් තිදෙනෙකුවය. සැකකරුවන් අතර වයස අවුරුදු 18 ක් වන දෙදෙනෙකු සහ වයස අවුරුදු 21 ක එක් අයෙකු වේ. සැකපිට දෙදෙනෙකු අත්අඩංගුවට ගෙන ප්‍රශ්ණ කිරීමේදී අනෙක් සැකකරු සහ ඔවුන් විසින් සිදු කරන ලද කොල්ලකෑම් පිළිබදව තොරතුරු අනාවරණය කර ගැනීමට පොලීසිය සමත්වී ඇත. සැකකරුවන් විසින් මාරවිල,පන්නල,කොස්වත්ත,වෙන්නප්පුව,සහ දංකොටුව යන පොලිස් වසම් වල කොල්ලකෑම් 16 ක් සිදු කරන ඇති බවට මේ වන විට සිදු කර ඇති විමර්ශණ වලදී අනාවරණය වී ඇත. කොල්ලකෑම සදහා යොදා ගත් යතුරු පැදි දෙකක්ද, කොල්ලකන ලද ජංගම දුරකථන 05 ක්,කාන්තා අත් බෑග් 05 ක්,කාන්තා මුදල් පසුම්බි 02,ත්‍රී විල් බැටරි 01 ක් සහ කාර් කැසට් රේඩියෝවක්ද පොලිස් බාරයට ගෙන ඇත. සැකකරුවන් විසින්කොල්ලකන ලද රන් මාල 05 ක් මෙම කල්ලියේ තවත් අයෙකු සතුව තිබෙන බවත්,ඔහු මේ වන විට ප්‍රදේශයෙන් අතුරුදහන්වී ඇති බවත් විමර්ශණ කටයුතු සිදු කරන නිලධාරීන් පවසයි. කොල්ලකන ලද අත් බෑග් වල තිබූ මුදල් සහ ඒවාගේ තිබූ බැංකු කාඩ් පත් වලින් මුදල් ලබා ගෙන ඇති බවද විමර්ශණ වලදී හෙලිවී ඇත.තමන් මෙම මුදල් භාවිතා කරමින් මත් කුඩු භාවිතා කර ඇති බවත්,කොල්ලකෑම සඳහා යොදා ගත් යතුරු පැදි වලට ව්‍යාජ අංක තහඩු භාවිතා කර ඇති බවත් සැකකරුවන් පොලීසිය හමුවේ පවසා ඇත. සැකකරුවන් මාරවිල දිසා අධිකරණයට ඉදිරිපත් කිරීමට නියමිතව ඇත. හලාවත කොට්ඨාස බාර පොලිස් අධිකාරී සුරන්ජිත් කුමාරපේලි,මාරවිල පොලිස් අධිකාරී අර්නස්ට් ප්‍රනාන්දු,මාරවිල මූලස්ථාන පොලිස් පරීක්ෂක එස්.පී.එදිරිසිංහ යන මහත්වරුන්ගේ උපදෙස් මත අපරාධ විමර්ශණ අංශයේ ස්ථානාධිපති උප පොලිස් පරීක්ෂක සුසන්ත ජයනාථ,උප පොලිස් පරීක්ෂක ධර්මප්‍රිය,පොලිස් කොස්තාපල්වරුන් වන 31799 ග්‍රේටන්,138 සරත්චන්ද්‍ර, 48342 රංජිත්,75915 සමන්,82448 රොෂාන්,78182 ඉෂාර යන නිලධාරීන් විසින් සැකකරුවන් අත්අඩංගුවට ගෙන වැඩිදුර විමර්ශණ කටයුතු කරගෙන යයි.", "URL": "https://sinhala.adaderana.lk/news.php?nid=92075", "Category": null, "Parent URL": null}