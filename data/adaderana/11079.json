{"Source": "Adaderana", "Timestamp": "September 25, 2010 09:59 am", "Headline": "මූල්‍ය අරමුදලේ 4 වෙනි වාරිකයත් නිදහස්", "News Content": "ජාත්‍යන්තර මූල්‍ය අරමුදල ශ්‍රී ලංකාවට ලබාදීමට නියමිත ණය මුදලේ හතරවෙනි වාරිකය නිදහස් කිරීමට තීරණය කර තිබේ.‍‍‍‍ ඒ අනුව අමෙරිකානු ඩොලර් මිලියන 212.5 ක මුදලක් අදාළ ණය වාරිකය වශයෙන් ජාත්‍යන්තර මූල්‍ය අරමුදල විසින් ශ්‍රී ලංකා මහ බැංකුව වෙත ලබාදෙනු ඇත. ඊ‍යේ රැස්වූ ජාත්‍යන්තර මූල්‍ය අරමුදලේ විධායක මණ්ඩලය විසින් මෙම තීරණය ගෙන තිබේ. ශ්‍රී ලංකාවේ ආර්ථිකය සමස්තයක් ලෙස වර්ධනයක් පෙන්නුම් කිරීමත් මෙම වසරේ දී ලාංකීය ආර්ථිකයේ කැපී පෙනෙන වර්ධනයක් පෙන්නුම් කිරීමත් අදාළ ණය වාරිකය නිදහස් කිරීමට හේතු වී ඇති බව සඳහන් වේ. එමෙන්ම ශ්‍රී ලංකාවේ මානව අයිතිවාසිකම් සුරක්ෂිතවීම් ඉහළ යාමත් දේශපාලන ස්ථාවරත්වයත්, පෞද්ගලික ආයෝජනයන්හි කැපී පෙනෙන වර්ධනයත් මූල්‍ය ක්ෂේත්‍රයන්හි කැපී පෙනෙන ප්‍රතිසංවිධානයත් මෙම ණය වාරිකය අනුමත කිරීම සඳහා හේතු සාධක වී තිබේ. 2011 වසරට අදාළ අයවැයේ දී දැනට පවත්වාගෙන යන මූල්‍ය ප්‍රතිපත්තීන්හි කැපී පෙනෙන වර්ධනයක් පෙන්නුම් කරනු ඇති බවට ද ජාත්‍යන්තර මූල්‍ය අරමුදල විශ්වාසය පළ කරයි. ලංකාවට ලබාදෙන අමෙරිකානු ඩොලර් බිලියන 2. 6 ක මුළු ණය මුදල අනුමත වූයේ පසුගිය වසරේ ජූලි මාසයේ දීය. --", "URL": "https://sinhala.adaderana.lk/news.php?nid=11079", "Category": null, "Parent URL": null}