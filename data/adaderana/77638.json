{"Source": "Adaderana", "Timestamp": "September 17, 2017 10:29 am", "Headline": "චාමරට-මනෝජ්ට වසර 2ක් ක්‍රිකට් තහනම්", "News Content": "තරඟ පාවාදීමේ චෝදනාවන් විමර්ශනය කිරීම සම්බන්ධයෙන් ශ්‍රී ලංකා ක්‍රිකට් ආයතනය පත් කළ පරීක්ෂණ කමිටුව විසින් ක්‍රීඩා සමාජ දෙකක් විෂමාචාරය සහ ක්‍රීඩාවේ ජීව ගුණයට පටහැනිව කටයුතු කර ඇති බවට නිර්දේශ කර තිබේ. ඒ අනුව ශ්‍රී ලංකා ක්‍රිකට් ආයතනයේ විධායක කමිටුව වැරදිකරුවන්ට දඬුවම් නියම කර ඇති බව එම ආයතනය ප්‍රකාශ කළේය. පානදුර සී.සී සහ කළුතර පී.සී.සී යන ක්‍රීඩා සමාජ පසුගිය ජනවාරි මාසයේ පැවති තරඟයෙක දී විෂමාචාරය සහ ක්‍රීඩාවේ ජීව ගුණයට පටහැනිව ක්‍රියා කර ඇති බව වාර්තාවේ. එබැවින් ක්‍රීඩා සමාජ දෙකෙහි නායකයන් ලෙස ක්‍රියා කළ මනෝජ් දේප්‍රිය සහ චාමර සිල්වා යන ක්‍රීඩකයන්ට වසර දෙකක කාලයක් සියලුම ක්‍රිකට් ක්‍රියාකාරකම් තහනම් කර තිබේ. අනෙකුත් ක්‍රීඩකයන්ට සහ පුහුණකරුවන්ට වසරක කාලයක් සඳහා සියලු ක්‍රිකට් ක්‍රියාකාරකම් අත්හිටුවා ඇති බව ශ්‍රී ලංකා ක්‍රිකට් ආයතනය ප්‍රකාශ කළේය. එමෙන්ම එම තරඟය සහ ප්‍රථිපල ශුන්‍ය කිරීමටත්, දඩ මුදල් නියම කිරීමටත් ශ්‍රී ලංකා ක්‍රිකට් ආයතනයේ විධායක කමිටුව තීරණය කර තිබේ.", "URL": "https://sinhala.adaderana.lk/news.php?nid=77638", "Category": null, "Parent URL": null}