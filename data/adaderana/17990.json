{"Source": "Adaderana", "Timestamp": "August 11, 2011 09:18 am", "Headline": "15 වැනිදා මැ. කො හා සහකාර මැතිවරණ කොමසාරිස්වරුන් හමුවෙයි", "News Content": "ඉදිරි පළාත් පාලන ඡන්ද විමසීම සම්බන්ධයෙන් මැතිවරණ කොමසාරිස්වරයා හා සහකාර මැතිවරණ කොමසාරිස්වරුන් අතර විශේෂ සාකච්ඡාවක් ලබන 15 වැනිදා පැවැත්වීමට කටයුතු යොදා තිබේ. මැතිවරණ මහලේකම් කාර්යාලයේ දී පැවැත්වෙන එම සාකච්ඡාව සඳහා අදාළ පළාත් පාලන ආයතන 23 ට අදාළව සහකාර මැතිවරණ කොමසාරිස්වරුන් සහභාගී වීමට නියමිතය. අදාළ සාකච්ඡාවේ දී නාමයෝජනා බාරගැනීම සම්බන්ධයෙන් වැඩි අවධානයක් යොමු කිරීමට නියමිත බව අතිරේක මැතිවරණ කොමසාරිස් ඩබ්ලිව්.පී සුමනසිරි මහතා ප්‍රකාශ කළේය. මීට අමතරව ඉදිරි මැතිවරණ කටයුතු සාර්ථක කර ගැනීම සම්බන්ධයෙන් අදාළ සහකාර මැතිවරණ කොමසාරිස්වරුන් දැනුවත් කෙරෙන බව ඔහු පැවසුවේය. ඉදිරි පළාත් පාලන මැතිවරණයට අදාළ නාම යෝජනා බාරගැනීම ලබන 18 වැනිදා සිට 25 වැනිදා දක්වා සිදු කිරීමට නියමිතය.", "URL": "https://sinhala.adaderana.lk/news.php?nid=17990", "Category": null, "Parent URL": null}