{"Source": "Adaderana", "Timestamp": "August 3, 2010 09:33 am", "Headline": "හෙරොයින් සමග හොරෙක් කොටුවෙයි", "News Content": "ගෙවල් බිඳුම් ඇතුළු අපරාධ රැසකට සම්බන්ධ පුද්ගලයෙකු හෙරොයින් ද සමග ගල්කිස්ස කොට්ඨාස අපරාධ විමර්ශන අංශයේ නිලධාරීන් විසින් අත්අඩංගුවට ගෙන තිබේ. ඊයේ අත්අඩංගුවට ගත් මෙම පුද්ගලයා නල්ලතන්නිය, මස්කෙළිය ප්‍රදේශයේ පදිංචිකරුවෙකු බව පොලිස් මාධ්‍ය ප්‍රකාශක පොලිස් අධිකාරි ප්‍රිශාන්ත ජයකොඩි මහතා සඳහන් කළේය. අත්අංඩගුවට ගන්නා අවස්ථාවේ දී ඔහු සතුව තිබී හෙරොයින් මිලි ග්‍රෑම් 100 ක් ද පොලිසිය විසින් සොයා ගෙන ඇත. ඊට අමතරව සොරා ගන්නා ලද රන් ආභරණ, ජංගම දුරකථන, පරිගණක, අත්ඔරලෝසු ඇතුළු භාණ්ඩ තොගයක් ද පොලිසිය විසින් සොයා ගෙන ඇති බව වාර්තා‍ වේ. මෙම සැකකරු බෝගම්බර බන්ධනාගාරයේ සිර දඬුවම් ලබා මාස 8කට පමණ ඉහත දී නිදහස් වූ පුද්ගලයෙකු බව පොලිසිය සිදු කළ පරීක්ෂණ වලින් අනාවරණය වී ඇත.", "URL": "https://sinhala.adaderana.lk/news.php?nid=9997", "Category": null, "Parent URL": null}