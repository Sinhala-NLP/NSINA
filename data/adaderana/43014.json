{"Source": "Adaderana", "Timestamp": "May 6, 2014 01:59 pm", "Headline": "යුද, නාවික සහ පොලීසිය එක්ව විශේෂ මෙහෙයුමක් ", "News Content": "ටී - 56 ගිනි අවියක් සහ එම උණ්ඩ සහිත බෑගයක් ලංකා පටුන වෙරළ තීරයේ දමාගිය සැකකරුවන් අත්අඩංගුවට ගැනීම සඳහා යුද හමුදාව නාවික හමුදාව සහ පොලීසිය එක්ව විශේෂ මෙහෙයුමක් ආරම්භ කර තිබේ. ඊයේ(05) පස්වරුවේ ලංකා පටුන වෙරළ තීරයේ රැඳී සිටි නාවික හමුදා නිලධාරීයෙකු විසින් සැකකටයුතු ලෙස සැරිසරමින් සිටි පුද්ගලයින් දෙදෙනෙකු පරීක්ෂා කිරීමට සූදානම්ව ඇති බව සඳහන් වෙයි. එහිදි ඔවුන් සතුව තිබු බෑගයක් අතහැර එම සැකකරුවන් දෙදෙනා පළාගොස් ඇති බව වාර්තා වෙයි. අදාළ බෑගය පරීක්ෂා කිරීමේ දී එහි තිබී ටි - 56 ගිනි අවියක් සහ එම උණ්ඩ කිහිපයක් සොයාගෙන තිබේ. සැකකරුවන් අත්අඩංගුවට ගැනීම සඳහා ඉච්චිලම්පට්ටායි ප්‍රදේශයේ සොදිසි මෙහෙයුම් දියත් කර ඇති බව යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසුරිය මහතා සඳහන් කළේය.", "URL": "https://sinhala.adaderana.lk/news.php?nid=43014", "Category": null, "Parent URL": null}