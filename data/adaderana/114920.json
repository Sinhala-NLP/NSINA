{"Source": "Adaderana", "Timestamp": "July 24, 2019 07:05 pm", "Headline": "ත්‍රස්ත ප්‍රහාරය ගැන තොරතුරු දුන් ඔත්තුකරුවා ලක්ෂ 50 ලබා ගනී", "News Content": "පාස්කු ඉරුදින ප්‍රහාරයෙන් පසු ප්‍රහාරයක් වළක්වා ගැනීම සඳහා ආරක්ෂක අංශ වෙත තොරතුරු ලබාදුන් කුලී රථ රියදුරාට රුපියල් ලක්ෂ 50ක මුදල් ත්‍යාගය අද(24) පිරිනැමුණි. ඒ ජනාධිපති මෛත්‍රිපාල සිරිසේන මහතා අතින්ය. මෙය සැළකෙන්නේ සිවිල් ඔත්තුකරුවෙකුට ඉතිහාසයේ ලබාදුන් වැඩිම ත්‍යාග මුදල ලෙසයි. පාස්කු ඉරුදින ප්‍රහාරයෙන් පසු අප්‍රේල් 26 වැනිදා සයින්දමරුදු හී පිපිරීම් සිදු කළ , සහරාන්ගේ පියා සහ සොහොයුරා ඇතුළු කණ්ඩායම පුපුරණද්‍රව්‍ය ගබඩා කර තැබූ නිවාස ආරක්ෂක අංශ විසින් සොයාගනු ලැබ තිබුණේ මෙම කුලී රථ රියදුරා ලබාදුන් තොරතුරු මතයි. කෙසේවෙතත් එම සිදුවීම්වලින් පසුව ඇති වූ බිය සහ අවදානම මත කුලී රථ රැකියාවෙන් ඉවත් වීමත් සමග ඔහු මුහුණ පා තිබූ ගැටලු පිළිබඳව අද දෙරණ ඉකුත් ඉරිදා අනාවරණ කළේය. එම පුවත පිළිබඳව අවධානය යොමු වීමෙන් පසු ඔහුව නිසි ඇගයීමකට ලක් කරන ලෙසට ජනාධිපති මෛත්‍රිපාල සිරිසේන මහතා විසින් වැඩබලන පොලිස්පති සී.ඩී වික්‍රමරත්න මහතා වෙත දැනුම් දී තිබුණි. ඒ අනුව ඔහු ලබාදුන් එක් තොරතුරක් සඳහා රුපියල් ලක්ෂ 25 බැගින් රුපියල් ලක්ෂ 50ක මූල්‍ය ත්‍යාගයක් පිරිනැමීමට වැඩබලන පොලිස්පතිවරයා අනුමැතිය ලබාදී තිබූ අතර අද පෙරවරුවේ ජනාධිපති කාර්යාලයේදී එම මුදල් ත්‍යාගය ඔහු වෙත පිරිනැමුණි. මෑත ඉතිහාසය තුළ පොලීසිය විසින් සිවිල් පුද්ගලයෙකුට ලබාදුන් විශාලතම මුදල් ත්‍යාගය මෙයයි.", "URL": "https://sinhala.adaderana.lk/news.php?nid=114920", "Category": null, "Parent URL": null}