{"Source": "Adaderana", "Timestamp": "June 14, 2016 12:07 pm", "Headline": " මාරාන්තික ග්ලයිෆොසෙට් වෙනත් නමකින් වෙළෙඳපොළට?", "News Content": "මීට වසර එක හමාරකට පෙර තහනම් කරන ලද ග්ලයිෆොසෙට් නමැති වල් නාශකය මෙන් විෂ අධික නව කෘෂි රසායනික ද්‍රව්‍යයක් නැවතත් වෙළෙඳපොළට නිකුත් කර ඇති බව වාර්තා වෙයි. ඒ අනුව ග්ලුෆොසිනේට් නමැති නාමයෙන් ‍එම වල් නාශකය මේ වන වි‍ට වෙළෙඳපොළේ අලෙවි කෙරෙන බවට අප වෙත ‍තොරතුරු ලැබී තිබේ.මෙම වල් නාශකය ග්ලයිෆොසෙට් නමැති වල් නාශකයට වඩා 15 ගුණයකින් විෂ අධික බව රජරට විශ්ව විද්‍යාලයේ කථිකාචාර්ය ආචාර්ය වෛද්‍ය චන්න ජයසූමන මහතා පවසයි.එමෙන්ම මෙම ග්ලුෆොසිනේට් නමැති නාමයෙන් ‍වෙළෙඳපොළේ පවතින එම වල් නාශකය පුරුෂ ප්‍රජනන පද්ධතියට විශාල වශයෙන් හානි කරන බව පරීක්ෂණ වාර්තා වලින් හෙළි වී ඇති බවද ඒ මහතා පෙන්වා දෙයි.මෙම ග්ලුෆොසිනේට් කෘෂි රසායනිකය කඩිනමින් වෙළෙඳපොළෙන් ඉවත් කිරීමට කටයුතු කරන ලෙස වෛද්‍ය චන්න ජයසුමන මහතා ජනාධිපතිවරයාගෙන් හා අදාළ බලධාරීන්ගෙන්ද ඉල්ලීමක් කරයි. එමෙන්ම ඒ මහතා ප්‍රකාශකර සිටියේ මෙරටට ගෙන්වන කෘෂි රසායන නිෂ්පාදන වෙළෙඳපලට නිකුත් කිරීමට පෙර කිසිදු පරීක්ෂාවකට ලක් නොකෙරෙන අතර එහි වගකීම පලිබෝධනාශක රෙජිස්ටාර්වරයා භාරගත යුතු බවයි. එමෙන්ම කෘෂිකාර්මික ප්‍රදේශවල ශීඝ්‍රයෙන් ව්‍යාප්ත වන වකුගඩු රෝගයට බලපාන බවට සැලකෙන ග්ලයිපොසේට් කෘෂි රසායනිකය ජනාධිපති මෛත්‍රීපාල සිරිසේන මහතා විසින් පසුගියදා මෙරට තුළ තහනම් කරනු ලැබීය.පළිබෝධ නාශක රෙජිස්ට්‍රාර් ජී.ඒ.ඩබ් විජේසේකර මහතාගේ අත්සනින් යුතුව නිකුත් කරන ලද අති විශේෂ ගැසට්පත්‍රයක් මගින් ප්‍රදේශ කිහිපයක් ආවරණය වන පරිදි මෙම තහනම නිකුත් කර තිබුණි.ඒ අනුව අනුරාධපුර,පොළොන්නරුව,කුරුණෑගල,මොණරාගල දිස්ත්‍රීක්ක තුළ හා බදුල්ල දිස්ත්‍රීක්කයේ මහියංගණය,රිදීමාලියද්ද සහ කන්දකැටිය යන ප්‍රාදේශීය ලේකම් කොට්ඨාස තුළ මෙම කෘෂි රසායන අඩංගු පළිබෝධ නාශක භාවිතය,විකිණීම සඳහා ඉදිරිපත් කිරීම හෝ විකිණීම තහනම් බව එකී ගැසට් නිවේදනයේ දැක්වෙයි.1980 අංක 33 දරණ පළිබෝධ නාශක පාලනය කිරීමේ පනතේ 11 වන වගන්තිය යටතේ තමා වෙත පැවරී ඇති බලතල අනුව මහජන හිතසුව පිණිස සහ පළිබෝධ නාශක තාක්ෂණික හා උපදේශක කමිටුවේ උපදේශය මත මෙම තහනම නිකුත් කරන බව ජී.ඒ.ඩබ් විජේසේකර මහතාගේ අත්සනින් යුතුව නිකුත් වූ ගැසට් නිවේදනයේ වැඩිදුරටත් සඳහන්ය. එම ගැසට් නිවේදනය පහත පරිදි වෙයිඒ අනුව ග්ලයිෆොසෙට්,ප්‍රොපනිල්,කාබරිල්,ක්ලෝෆයිරිපොස්, කාබොෆියුරාන් නමැති කෘෂි රසායන ද්‍රව්‍ය අඩංගු පළිබෝධ නාශකද තහනම් කරන ලදී.එමෙන්ම ජනාධිපතිවරයා කියා සිටියේ මෙම කෘෂි රසායනය භාවිතය නුසුදුසු බවට මෙරට විශේෂඥයින් මෙන්ම ලෝක සෞඛ්‍ය සංවිධානයද දන්වා ඇති බවයි.කෘෂිකාර්මික වකුගඩු රෝගය,ඩෙංගු උවදුර හා වෙනත් රෝගී තත්ත්වයන් සම්බන්ධයෙන් ශ්‍රී ලංකාවේ නම අපකීර්තියට පත්වුවහොත් එමගින් ද සංචාරක ක්ෂේත්‍රයේ පාඩු ලැබීමට සිදුවන බව ජනාධිපතිවරයා මෙහිදී පෙන්වා දී තිබුණි.මේ අතර ග්ලුෆොසිනේට් නමැති වල් නාශකය සම්බන්ධයෙන් අද දෙරණ වකුගඩු රෝග නිවාරණ ජනාධිපති කාර්ය සාධක බලකායේ ව්‍යාපෘති අධ්‍යක්ෂ අසේල ඉද්දවල මහතාගෙන් විමසීමක් කළ අතර ඒ මහතා ප්‍රකාශ කර සිටියේ අදාළ කෘෂි රසායනිකය පිළිබඳ තොරතුරු වාර්තා වී ඇති බවයි.ඒ අනුව මේ සම්බන්ධයෙන් ජනාධිපතිවරයා දැනුම්වත් කිරීමට පියවර ගත් බව ද අසේල ඉද්දවල මහතා කියා සිටියේය.මෙම තත්ත්වය පිළිබඳව අද දෙරණ පලිබෝධනාශක රෙජිස්ටාර් ආචාර්ය සුමිත් ජයකොඩි මහතාගෙන් සිදුකළ විමසීමකදී ඔහු ප්‍රකාශකර සිටියේය මෙම වල් නාශකය 1990 ගණන් වල සිට පවතින එකක් බවත් එය ලියාපදිංචි කර ඇත්තේ තේ වගාවේ වල් මර්දනය සඳහා බවත්ය.එමෙන්ම ඒ මහතා පෙන්වා දී ඇත්තේ තහනම් කරන ලද වල් නාශකය රසායනික වර්ගීකරණයේ සිව්වන ස්ථානයේ ඇති බවත්, මෙම වල් නාශකය රසායනික වර්ගීකරණයේ දෙවන කාණ්ඩයේ පවතින බවත්, ඒ නිසාවෙන් මේ මගින් මිනිසුන්ට කරන බලපෑම වැඩි බවයි.නමුත් ඊට අවශ්‍ය ආරක්ෂිත උපක්‍රම භාවත කළහොත් ඉන් බලපෑමක් නොමැති බවද ඒ මහතා පෙන්වා දී ඇත.ග්ලුෆොසිනේටි නම් රසායනික ද්‍රව්‍ය දෙක අඩංගු රසායනික ද්‍රව්‍ය දෙකක් වෙළඳපොළේ තිබෙන බවද ඒ මහතා පෙන්වා දෙයි.තේ වගාව හා උක් වගාවේ වල් මර්දනය‍ට මෙන්ම වී වගාව හා සාමාන්‍ය වල් මර්දනය සඳහා මෙම නිෂ්පාදන භාවිතා කරන බවද ඒ මහතා පවසයි.එමෙන්ම මෙම වල් නාශකයන් භාවිත කිරීමට ගොවි ජනතාව අතර වැඩි නැඹුරුතාවයක් ඇති බවත්, ඒ නිසාවෙන්ම මෙම වල් නාශක නිෂ්පාදිත සමාගම් විසින් ගොවි ජනතාව අතර විශේෂිත ව්‍යාපෘති ක්‍රියාත්මක කර ඇති බවද පැවසෙයි.එනම් එම වල් නාශකය භාවිතා කරන ආකාරය හා ඊට අවශ්‍ය ඇදුම් කට්ටලයක් හඳුන්වා දී ඇති බවත් ඒ මහතා පෙන්වා දෙයි.‍මීට සමගාමීව සියලුම වල් නාශක නිෂ්පාදිත සමාගම් විසින් වල් නාශකය භාවිතා කරන ආකාරය හා ඊට අවශ්‍ය ආරක්ෂිත උපක්‍රම සම්බන්ධයෙන් ජනතාව දැනුම්වත් කිරීමට සිදුවන බවද ඔහු පෙන්වා දෙයි.එමෙන්ම ඒ මහතා පෙන්වා දෙන්නේ මෙවැනි වල් නාශක වෙ‍ළෙඳපොළය හඳුන්වා දිමට පෙර එම සමාගම් විසින් පෙන්නුම් කරන සාක්ෂිවලට අමතරව පළිබෝධනාශක පර්යේෂණ ආයතනය විසින්ද පර්යේෂණ කර අනතුරුව ඒවා වෙළෙඳපොළට නිකුත්‍ කරන බවයි.", "URL": "https://sinhala.adaderana.lk/news.php?nid=61075", "Category": null, "Parent URL": null}