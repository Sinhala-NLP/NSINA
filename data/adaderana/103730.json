{"Source": "Adaderana", "Timestamp": "February 5, 2019 04:44 pm", "Headline": "කිරලාගල දාගැබ මත නැඟ ඡායාරූප ගත් සිසුන් වරද පිළි ගනී", "News Content": "හොරොව්පතාන, කිරලාගල දාගැබ මත නැඟ ඡායාරූප ගෙන සමාජ මාධ්‍යවෙත මුදා හැරීමේ සිද්ධියට අදාලව රක්ෂිත බන්ධනාගාර ගත කර සිටි විශ්ව විද්‍යාල සිසුන් 08 දෙනා අධිකරණය හමුවේ වරද පිලිගෙන තිබේ. අද(05) කැබිතිගොල්ලෑව මහේස්ත්‍රාත් අධිකරණයට ඉදිරිපත් කල අවස්ථාවේ ඔවුන් වරද පිලිගෙන ඇති අතර ඒ අනුව එක් අයෙකුට රුපියල් 50,000 බැඟින් දඩයක් සහ රජයේ ගාස්තු ලෙස රුපියල් 2000 ක මුදලක් අධිකරණය විසින් නියම කල බව අද දෙරණ වාර්තාකරු පැවසුවේය. අග්නිදිග විශ්ව විද්‍යායේ ඉංජිනේරු පීඨ සිසුන් වන මොවුන් කිරලාගල ඉපැරණි නටඹුන් ස්ථූපය මත නැඟ ඡායාරූප ගෙන ඒවා සමාජ ජාල වෙත මුදා හැර තිබුණි. සිද්ධියට අදාලව ලද පැමිණිලි මත ඒ පිළිබඳව විමර්ශන සිදුකළ පොලිසිය පසුගිය මස 23 වනදා අදාල සිසුන් අත්අඩංගුවට ගෙන තිබූ අතර අධිකරණයට ඉදිරිපත් කිරීමෙන් අනතුරුව ඔවුන් අද දිනය දක්වා රක්ෂිත බන්ධනාගාර ගත කර තිබුණි.", "URL": "https://sinhala.adaderana.lk/news.php?nid=103730", "Category": null, "Parent URL": null}