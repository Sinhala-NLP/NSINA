{"Source": "Adaderana", "Timestamp": "October 31, 2013 01:36 pm", "Headline": "කොරියානු භාෂා විභාගයේ ප්‍රතිඵල හෙට නිකුත්වෙයි", "News Content": "කොරියානු භාෂා ප්‍රවිණතා විභාගයේ ප්‍රතිඵල හෙට(01) දිනයේ නිකුත් කරන බව විදේශ සේවා නියුක්ති කාර්යංශය පවසයි. විභාග ප්‍රතිඵල www.slbfe.lk , www.eps.go.kr සහ www.hrdkorea.or.kr යන වෙබ් අඩවි මගින් ලබා ගත හැකි බව කාර්යංශය පවසයි. විභාගයේදි ලකුණු 200න් ලකුණු 80ක් හෝ ඊට වැඩි ප්‍රමාණයක් ලබා ගත යුතු අතර කඩඉම් ලකුණු ප්‍රමාණය කොරියානු මානව සම්පත් දෙපාර්තමේන්තුව මගින් පසුව ප්‍රකාශයට පත් කිරිමට නියමිත බව විදේශ සේවා නියුක්ති කාර්යංශය සඳහන් කරයි. පසුගිය ඔක්තෝබර් මස19 සහ 20 යන දිනවල පැවති කොරියානු භාෂා ප්‍රවීණතා විභාගය සඳහා අපේක්ෂකයින් විසිදහස් හාරසිය අනු දෙදෙනෙකු (20,492) පෙනී සිටින ලදී. මේ අතර කොරියානු රැකියා ලබා ගැනීම සඳහා විවිධ පුද්ගලයින් සිදුකරන ව්‍යාජ ක්‍රියාකාරකම් හේතුවෙන් තම විභාග අංකය සහ ගමන් බලපත්‍ර අංකය බාහිර පුද්ගලයින්ට ලබා දීමෙන් වළකින ලෙස විදේශ සේවා නියුක්ති කාර්යංශය විභාග අපේක්ෂකයින්ට දැනුම් දෙයි.", "URL": "https://sinhala.adaderana.lk/news.php?nid=38506", "Category": null, "Parent URL": null}