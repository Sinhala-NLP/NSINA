{"Source": "Adaderana", "Timestamp": "February 13, 2017 01:51 pm", "Headline": "මරික්කාර් ගෙන් මුසම්මිල්ට චෝදනාවක්", "News Content": "කොළොන්නාව ප‍්‍රදේශයේ අඩි 180 ක් උසට මේ වන විට කසළ ගොඩ ගැසී ඇති බවත් ඒ සම්බන්ධයෙන් ජනාධිපතිවරයා විසින් නිසි ක‍්‍රියාමාර්ගයන් ගන්නා ලෙස කොළඹ මහනගර සභාවට දැනුම් දී තිබුණත් මෙතෙක් එයට ප‍්‍රායෝගික පිළියමක් ලබා දී නැතැයි එක්සත් ජාතික පක්‍ෂ පාර්ලිමේන්තු මන්ත‍්‍රී එස්.එම්.මරික්කාර් මහතා පවසයි. අද පැවති මාධ්‍ය හමුවකට සහභාගී වෙමින් මන්ත‍්‍රීවරයා චෝදනා කර සිටියේ පසුගිය රජයේ යම් අයගේ සහයෝගය මත කොළඹ නගරයට කුණු කසළ ගෙනත් දැමු බවත් කොළොන්නාව ජනතාව පත්ව ඇති දුක්ඛිත තත්ත්වය පිළිබඳ එවකට සිටි නගරාධිපති මුසම්මිල් මහතා ඒ පිළිබඳ කිසිදු තැකීමක් නොකළ බවත්ය. කොළොන්නාව ප‍්‍රාදේශිය ලේකම් කාර්යාල බල ප්‍රදේශයේ ජීවත් වෙන ජනතාවගේ දුෂ්කරම ගැටළුව බවට කොළඹ මහනගර සභාවේ ඇති කැළි කසළ මිහිතොටමුල්ල කසල අංගනයට වසර ගණනක සිට ගෙනැවිත් දැමීම පත්ව ඇති බව ද මන්ත‍්‍රීවරයා මෙහිදී කියා සිටියේ ය. දිනකට ටොන් 700 - 900 අතර ප‍්‍රමාණයක් කුණු කසළ මෙලෙස ගෙනත් දමන බවත් මේ වන විට ටොන් මිලියන 3 ක් පමණ කුණු එකතු වී ඇතැයි ද වාර්තා වෙන බව මරික්කාර් මහතා පැවසීය. ලබන මාසයෙන් පසුව කොළොන්නාවට කොළඹ මහනගර සභාවෙන් කුණු ගෙනැවිත් දැමීමට කිසිසේත් ඉඩ නොදෙන බවත් ජනාධිපතිවරයාට සහ අග්‍රාමාත්‍යවරයාට මේ පිළිබද ආණ්ඩු බලය පාවිච්චි කරමින් කටයුතු කරන ලෙස ද මන්ත්‍රීවරයා මෙහිදී දැඩි ලෙස කියා සිටියේ ය. එමෙන්ම කොළොන්නාව ජනතාවට නිදහසේ හුස්ම ගැනීමට ඇති අයිතිය පවා මෙතෙක් කල් නැති කර තිබු බවත් යහපාලනය තුළින් එය ලබා දීමට කටයුතු කළ යුතු අතර කොළඹ මහනගර සභාව විසින් කැළි කසළ ප්‍රතිචක්ක්‍රීකරණ වැඩ පිළිවෙලක් දියත් කිරිමට බොහෝ කාලයක් ගත වෙන තෙක් කිසිසේත් තම ජනතාවට බලා සිටිය නොහැකි බව ද මන්ත්‍රීවරයා කියා සිටියේ ය.", "URL": "https://sinhala.adaderana.lk/news.php?nid=69560", "Category": null, "Parent URL": null}