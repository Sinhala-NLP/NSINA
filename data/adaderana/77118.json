{"Source": "Adaderana", "Timestamp": "September 4, 2017 04:49 pm", "Headline": "දේශපාලඥයින් වගකීමෙන් ප්‍රකාශ නිකුත් කළ යුතුයි", "News Content": "සෑම දේශපාලඥයෙකුම තමන් විසින් සිදු කරනු ලබන ප්‍රකාශ වගකීමෙන් සිදු කළ යුතු බව ප්‍රාදේශීය සංවර්ධන අමාත්‍ය ෆීල්ඩ් මාෂල් සරත් ෆොන්සේකා මහතා පවසයි. කිරිබත්ගොඩ නගර මධ්‍යෙය් පැවති පිළිගැනීමේ උත්සවයකට සහභාගීවෙමින් අමාත්‍යවරයා මෙම අදහස් පළ කළේය. හිටපු හමුදාපති ජගත් ජයසූරිය මහතා පිළිබඳ සිදුකළ ප්‍රකාශයකට එරෙහිව ෆීල්ඩ් මාර්ෂල් සරත් ෆොන්සේකා මහතාට විරෝධය පළ කිරීමේ උද්ඝෝෂණයක් අද පස්වරුවේ පැවත්වීමට නියමිත අතර එයට එරෙහිව පිළිගැනීමේ උත්සවයක් අද පෙරවරුවේ කිරිබත්ගොඩ දී පැවැත්වීය. අමාත්‍යවරයාගේ පාක්ෂිකයන් විසින් මෙය සංවිධානය කර තිබුණි. අතීතයේ වෙනසක් නැතුව වරදක් කළ විට හමුදා නිලධාරීන්ට දඩුවම් ලබා දුන් බවත් එනිසා රජයක් ලෙස ජනතාවගේ පැත්තේ සිට නිල ඇඳුමක් දරා සිටිය ද යම් වැරුද්දක් කර ඇත්නම් එයට දඩුවම් ලබා දිය යුතු බවත් පැවසූ අමාත්‍යවරයා එනිසා රාජ්‍ය නායකයින් හා දේශපාලඥයින් තම ප්‍රකාශයන් පිළිබඳ වගකීමෙන් හැසිරිය යුතු බව ද අවධාරණය කර සිටියේය. දේශද්‍රෝහියෙකු ලෙස අද වන විට තමා හඳුන්වනු ලබන බවට මාධ්‍යවේදීන් විසින් අසන ලද පැනයකට පිළිතුරු දෙමින් අමාත්‍යවරයා පවසා සිටියේ, පසු ගිය කාලයේ දී දේශද්‍රෝහීන් ලෙස අද තමාට කියන පුද්ගලයින් යුද සමයේ දී අනුරාධ පොළොන්නරුව ප්‍රදේශයෙන් එහාට හෝ යෑමට බිය වු පිරිසක් බවයි.", "URL": "https://sinhala.adaderana.lk/news.php?nid=77118", "Category": null, "Parent URL": null}