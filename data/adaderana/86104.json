{"Source": "Adaderana", "Timestamp": "March 22, 2018 09:54 am", "Headline": "මහනුවර සාමය රකින්න යුද හමුදා භට පිරිස් තව දුරටත් මුර සේවයේ", "News Content": "මහනුවර නගරයේ ආරක්ෂාවට යොදවා තිබු යුද්ධ හමුදා භට පිරිස් ප්‍රමාණය අඩු කලද තවදුරටත් පොලිසිය සමඟ යුද්ධ හමුදා භට පිරිස් මුර සංචාරයේ නිරත වන බව ශ්‍රී ලංකා යුද හමුදාව පවසයි. යුද හමුදා නිල වෙබ් අඩවිය නිවේදනය කළේ ජනතාවගේ අවශ්‍යතාවයන් වෙනුවෙන් ගතහැකි සෑම පියවරක්ම ගන්නා බවට යුද්ධ හමුදාධිපති ලුතිනන් ජෙනරාල් මහේෂ් සේනානායක මහතා පොරොන්දුවක් ලබාදී ඇති බවයි. ඒ අනුව පසුගියදා මහනුවර දිස්ත්‍රික්කයේ ඇති වූ කලහාකාරි තත්ත්වය හේතුවෙන් ප්‍රදේශයේ ආරක්ෂාව සඳහා යුද්ධ හමුදා භට පිරිස් ස්ථානගත කර තිබුණු අතර හදිසි නීතිය යටතේ පනවා තිබු රෙගුලාසි ඉවත් කිරීමත් සමඟ යුද්ධ හමුදා භට පිරිස් ප්‍රමාණය අඩු කලද තවදුරටත් මුර සංචාරයන් සහ මාර්ග බාධක පවත්වාගෙන යාම සඳහා පොලිසියට සහයෝගය ලබාදෙන බව ඔවුන් නිකුත් කල නිවේදනයේ සඳහන් කළේය. කෙසේ වෙතත් සියලුම බලධාරීන්ගේ සහය ඇතිව මහනුවර ගැටුම්කාරී තත්ත්වයෙන් හානියට පත් සියලුම දේපල වෙසක් පොහොයට පෙර නැවත යථා තත්ත්වයට පත් කරන බවට යුද හමුදාධිපතිවරයා ජනතාව වෙත ප්‍රකාශ කර තිබේ.", "URL": "https://sinhala.adaderana.lk/news.php?nid=86104", "Category": null, "Parent URL": null}