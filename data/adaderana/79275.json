{"Source": "Adaderana", "Timestamp": "October 29, 2017 02:51 pm", "Headline": " අනතුරු 4යි-මරණ 4යි", "News Content": "දිවයිනේ ප්‍රදේශ කිහිපයක සිදුවූ රිය අනතුරුවලින් කාන්තාවක ඇතුළු පුද්ගලයින් සිව්දෙනෙකු මියගොස් තිබේ. මහනුවර, චුන්නාකම්, පොල්ගහවෙල සහ වව්නතිව් යන ප්‍රදේශවලින් මෙම අනතුරු වාර්තා වන බවෙ පොලිස් මාධ්‍ය ප්‍රකාශක කාර්යාලය සඳහන් කළේය. මහනුවර - රටේමුල්ල මාර්ගයේ පොල්ගස්තැන්න හංදිය ප්‍රදේශයේ දී සිදුවූ රිය අනතුරකින් කාන්තාවක මියගොස් තිබේ. පුද්ගලික බස් රථයක් මාර්ගය හරහා ගමන් කළ කාන්තාවකගේ ගැටී අනතුර සිදුව ඇති බව පොලීසිය සඳහන් කළේය. මේ අතර යාපනය - කන්කසන්තුරය මාර්ගයේ චුන්නාකම් ඉනුවිල් ප්‍රදේශයේදී ලොරි රථයක් සහ යතුරුපැදියක් එකිනෙක ගැටීමෙන් සිදුවූ අනතුරකින් යතුරුපැදිකරු මියගොස් තිබේ. මියගොස් ඇත්තේ වඩුක්කෝට්ටේ ප්‍රදේශයේ පදිංචිව සිටි 37 හැවිරිදි අයෙකු බව පොලීසිය සඳහන් කළේය. කොළඹ - කුරුණෑගල මාර්ගයේ පොල්ගහවෙල ප්‍රදේශයේ දී සිදුවු අනතුරකින් පොලිස් කොස්තාපල්වරයෙකු මියගොස් තිබේ. අදාළ පොලිස් නිලධාරියා ගමන්ගත් යතුරුපැදිය මාර්ගයේ තිබූ බැම්මක ගැටීමෙන් අනතුර සිදුව ඇති බව පොලීසිය සඳහන් කළේය. අනතුරෙන් බරපතළ තුවාල ලැබූ පොලිස් කොස්තාපල්වරයා පොල්ගහවෙල රෝහලට ඇතුළත් කිරීමෙන් අනතුරුව මියගොස් ඇත. මියගොස් ඇත්තේ රාගම පොලිස් ස්ථානයට අනුයුක්තව රාජකාරියේ නිරතව සිටි 28 හැවිරිදි පොලිස් කොස්තාපල්වරයෙකු බව වාර්තා වේ. වව්නතිව් - ආයිත්තමලේ මාර්ගයේ පාලක්කාඩු හංදියේ ප්‍රදේශයේ දී ද යතුරුපැදියක් මාර්ගයෙන් ඉවතට පැන පෙරළීයාමෙන් අනතුරක් සිදුව තිබේ. අනතුරෙන් යතුරුපැදිකරු හා පසුපැදිකරු බරපතළ තුවාල ලබා මඩකළපුව රෝහලට ඇතුළත් කිරීමෙන් අනතුරුව පැදිකරු මියගොස් ඇති බව පොලීසිය පැවසීය.", "URL": "https://sinhala.adaderana.lk/news.php?nid=79275", "Category": null, "Parent URL": null}