{"Source": "Adaderana", "Timestamp": "July 24, 2018 07:09 am", "Headline": "ශ්‍රී ලංකා රාමඤ්ඤ මහනිකායේ උපසම්පදා පුණ්‍යෝත්සවය ජනපති ප්‍රධානත්වයෙන්", "News Content": "ශ්‍රී ලංකා රාමඤ්ඤ මහනිකායේ 71 වන උපසම්පදා මහා විනයකර්ම පුණ්‍යෝත්සවය සඳහා ජනාධිපති මෛත්‍රීපාල සිරිසේන මහතා එක් වී තිබේ. ඊයේ(23) පස්වරුවේ ජනාධිපතිවරයා මෙම අවස්ථාව සඳහා එක් වූ බව ජනාධිපති මාධ්‍ය අංශය සඳහන් කළේය. ශ්‍රී ලංකා රාමඤ්ඤ මහනිකායේ 71 වන උප සම්පදා මහා විනයකර්මය මෙවර ඓතිහාසික දිගාමඩුල්ල පුරවරේ අම්පාර බුද්ධංගල දහම් මැදුර කේන්ද්‍ර කරගනිමින් පසුගිය 19 වන දින ආරම්භ කරනු ලැබීය. ගල්ඔය නදී උදකුක්කේප සීමා මාලකයේ දී ශ්‍රී ලංකා රාමඤ්ඤ මහනිකායේ ලේඛකාධිකාරී පුජ්‍ය අංකුඹුරේ ප්‍රේමවංශ ස්වාමීන්ද්‍රයන් වහන්සේගේ මූලිකත්වයෙන් මෙම උපසම්පදා විනයකර්මය සිදුකරනු ලබයි. ඊයේ පස්වරුවේ එම අවස්ථාවට එක්වූ ජනාධිපති මෛත්‍රීපාල සිරිසේන මහතා වෙත ශ්‍රී ලංකා රාමඤ්ඤ නිකායේ දක්ෂිණ ලංකාවේ ප්‍රධාන සංඝ නායක පුජ්‍ය ඕමල්පේ සෝභිත නාහිමිපාණන් වහන්සේ ඇතුළු මහ සංඝරත්නය සෙත් පිරිත් සඤ්ඤායනා කර ආශිර්වාද පල කළ බව ජනාධිපති මාධ්‍ය අංශය සඳහන් කළේය.", "URL": "https://sinhala.adaderana.lk/news.php?nid=93095", "Category": null, "Parent URL": null}