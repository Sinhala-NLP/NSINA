{"Source": "Adaderana", "Timestamp": "June 8, 2013 05:45 pm", "Headline": "කාලගුණේ මට නම් කීවේ ආපදාව දැනුම් දුන්නා කියලයි - එතැන සේවක ප්‍රශ්නයකුත් තියෙනවා", "News Content": "දිවයිනේ ප්‍රදේශ රැසකට බලපෑ අයහපත් කාලගුණ තත්ත්වය හේතුවෙන් විශාල පිරිසක් පීඩාවට පත්ව තිබේ. එමගින් වැඩි බලපෑම් එල්ල වී ඇත්තේ ධීවර ජනතාවටයි. ඊයේ රාත්‍රියේ සිට බලපෑ සුළං තත්ත්වය සහ අධික වර්ෂාව හේතුවෙන් මුහුදු ගොස් තිබූ ධීවර යාත්‍රා රැසක් අනතුරට ලක්ව තිබේ. මෙලෙස වැඩි පිරිසක් අනතුරට ලක්වීමට හේතුව වී තිබුණේ ඇති විය හැකි ආපදා තත්ත්වය පිළිබද ඔවුන්ට පෙර දැනුම්දීමක් සිදුකර නොතිබීමයි. දිවයිනට බලපෑ මෙම කාලගුණ තත්ත්වය පිළිබද ඊයේ රාත්‍රී වනතුරුත් කාලගුණ විද්‍යා දෙපාර්තමේන්තුව මගින් නිසි දැනුම්දීමක් සිදුකර තිබුණේ නැත. කෙසේ වෙතත් අද දෙරණ, පවතින ආපදා තත්ත්වය පිළිබද අද උදෑසන 06ට පමණ ආපදා කළමනාකරණ මධ්‍යස්ථානයෙන් විමසීමක් කළේය. ඒ අනුව ඉදිරි පැය 24 තුළ ලංකාව අවට මුහුදු ප්‍රදේශයේ දැඩි සුළං සහ වර්ෂාව ඇති විය හැකි බැවින් ධීවර කටයුතුවල නිරත නොවන ලෙස ආපදා කළමනාකරණ මධ්‍යස්ථානය එම අවස්ථාවේ නිවේදනය කරන ලදී. කෙසේ වෙතත් කාලගුණ විද්‍යා දෙපාර්තමේන්තුවෙන් අද දෙරණ කළ විමසීමක දී ඔවුන් සදහන් කළේ අද අළුයම 03ට පමණ පවතින ආපදා තත්ත්වය පිළිබද නිවේදනයක් නිකුත් කළ බවයි. පැවැති තත්ත්වය අනූව ඊයේ හවස නිකුත් කළ නිවේදනයෙන් සුළං සහ වැසි තත්ත්වය වැඩි වන බව අනාවරණය කළ බව කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් එස්.ආර්. ජයසේකර මහතා පැවසීය. සමස්තයක් ලෙස නිරිත දිග ප්‍රදේශවලට මුහුදු ප්‍රදේශවලට වැසි හා සුළං වැඩිවන බව නිවේදනය මගින් පෙන්වා දී තිබු බව හෙතෙම කීවේය. එසේම ධීවර ජනතාව පවා මෙම කාලය වාරකන් කාලය බැව් මැනවින් දන්නා බැවින් මේ ගැන ඔවුන්ට පවා විමසිල්ලෙන් සිටීමට තිබූ බව ඔහු පෙන්වාදුන්නේය. කෙසේ වෙතත් ඉදිරි කාලගුණ තත්ත්වය පිළිබද අද දහවල් අප කළ විමසීමක දී ද කාලගුණ විද්‍යා දෙපාර්තමේන්තු ප්‍රකාශකයෙකු තොරතුරු ලබාදීමට තවත් වේලාවක් ගත වන බව ප්‍රකාශ කළේය. ආපදා තත්ත්වය පිළිබද පෙර දැනුම්දීමක් නොමැති වීම හේතුවෙන් විශාල පිරිසක් පීඩාවට පත් කළ මෙම සිදුවීම පිළිබද අද දෙරණ විෂය භාර අමාත්‍ය මහින්ද අමරවීර මහතාගෙන් විමසීමක් කළේය. තමන් ඒ පිළිබඳව කාලගුණ විද්‍යා දෙපාර්තමේන්තුවෙන් විමසු කල්හි අයහපත් කාලගුණ තත්ත්වයක්, සුළං තත්ත්වයේ වැඩි බවක්, අධික වර්ෂාවක් ඇති විය හැකි බව දැනුම්දීමක් කළේ යැයි ඔවුන් කී බව අමාත්‍යවරයා පැවසීය. ගුවන් විදුලි නාලිකා හා පුවත්පත් සංඛ්‍යාව හා සැසඳීමේදී කාලගුණ විද්‍යා දෙපාර්තමේන්තුවේ සිටින නිලධාරීන්ට තොරතුරු ලබාදීමේ ප්‍රායෝගික ගැටලුවක් ඇති බවද අමාත්‍යවරයා පෙන්වාදුන්නේය. කෙසේ වෙතත් අයහපත් කාලගුණික තත්ත්වය නිසා ධීවර කටයුතුවල නිරත වූ පුද්ගලයින් සිව්දෙනෙකුගේ සිරුරු මේවන විට සොයාගෙන තිබේ. ගාල්ල, බලපිටිය, බේරුවල හා අහුංගල්ල ප්‍රදේශවලින් එම සිරුරු සොයාගෙන ඇති අතර බලපිටිය රෝහලේ ධීවරයින් 18 දෙනෙකු ද කොළඹ ජාතික රෝහලේ ධීවරයින් සිව්දෙනෙකු ද ප්‍රතිකාර ලබන බව වාර්තා වේ. එසේම ගසක් කඩා වැටී පුද්ගලයෙකු මියගිය පුවතක් ඇඹිලිපිටිය කොලොන්න ප්‍රදේශයෙන්ද වාර්තා විය. ඒ අනුව ධීවර මරණ 4ක් ඇතුළුව ආපදා මරණ 5ක් මේවන විට වාර්තා වී ඇති බව ආපදා කළමනාකරණ මධ්‍යස්ථානය පවසයි. දෙහිවලින් මුහුදු ගිය ධීවරයින් 17 දෙනෙකු අතුරුදහන්ව ඇති බව පොලීසිය පවසන අතර බලපිටිය ධීවර වරායෙන් මුහුදු ගිය ධීවරයින් අවම වශයෙන් දහයක්වත් අතුරුදහන් වී ඇතැයි සැක කරන බව අප වාර්තාකරු පැවසීය. මේ අතර පැවති තද සුළං තත්ත්වය සහ වර්ෂාව හේතුවෙන් ප්‍රදේශ රැසක විදුලි බලය ඇණහිට තිබේ. දිවයිනේ දකුණ, බස්නාහිර පළාත්වල ප්‍ර දේශ රැසකට මෙම තත්ත්වය බලපා ඇති බව ලංකා විදුලි බල මණ්ඩලය පැවැසුවේය. මේ වන විට නගරබද ප්‍රදේශවල විදුලි සැපයුම යථා තත්ත්වයට පත් කර ඇති බව ද විදුලි බල මණ්ඩලයේ ප්‍රකාශකයෙකු පැවසීය. කෙසේ වෙතත් සුළඟින් දැඩි හානි සිදුවූ ගම්බද ප්‍රදේශ රැසක විදුලි බලය යථාතත්ත්වයට පත් කිරීමට යම් කාලයක් ගතවනු ඇති බව එම ප්‍රකාශකයා සඳහන් කළේය.", "URL": "https://sinhala.adaderana.lk/news.php?nid=34748", "Category": null, "Parent URL": null}