{"Source": "Adaderana", "Timestamp": "November 3, 2011 11:15 am", "Headline": "ගොකරැල්ලේ රිය අනතුරකින් දැරියක් මරුට -7 දෙනෙකුට තුවාලයි", "News Content": "දඹුල්ල - කුරුණෑගල ප්‍රධාන මාර්ගයේ ගොකරැල්ල ප්‍රදේශයේ සිදු වූ රිය අනතුරකින් 12 හැවිරිදි දැරියක් ජීවිතක්ෂයට පත් වී තිබේ. ත්‍රීරෝද රථයක්, ලොරි රථයක් සහ බස් රථයක් ගැටීමෙන් ඊයේ(02) රාත්‍රීයේ මෙම අනතුර සිදු වී ඇති බව ගොකරැල්ල පොලිසිය ප්‍රකාශ කරයි. අනතුරින් තවත් පුද්ගලයින් 7 දෙනෙකු තුවාල ලබා කුරුණෑගල රෝහලට ඇතුළත් කර ඇත. අනතුරින් මිය ගොස් ඇත්තේ ගොකරැල්ල, මැද්දෙ‍කැටිය ප්‍රදේශයේ පදිංචි දැරියක් වන අතර අනතුරින් ඇයගේ පියා, මව සහ නැගණිය ද තුවාල ලබා ඇති බව වාර්තා වේ. මේ අතර ඇඹිලිපිටිය, චන්ද්‍රිකා වැව අසල සිදු වූ රිය අනතුරකින් පුද්ගලයෙකු ජීවිතක්ෂයට පත්වී තිබේ. යතුරු පැදියක් කැබ් රථයක ගැටීමෙන් මෙම අනතුර සිදු වී ඇති බව ඇඹිලිපිටිය පොලිසිය ප්‍රකාශ කරයි. අනතුරින් තුවාල ලැබූ තවත් පුද්ගලයෙකු ප්‍රතිකාර සඳහා ඇඹිලිපිටිය රෝහලට ඇතුළත් කර තිබේ.", "URL": "https://sinhala.adaderana.lk/news.php?nid=19759", "Category": null, "Parent URL": null}