{"Source": "Adaderana", "Timestamp": "August 4, 2019 06:44 am", "Headline": "අමෙරිකාවේ වෙඩි තැබීමකින් 20ක් මරුට-26කට තුවාල", "News Content": "අමෙරිකාවේ ටෙක්සාස් ප්‍රාන්තයේ එල් පාසෝ නගරයේ සිදු වූ සමූහ වෙඩි තැබීමකින් පුද්ගලයින් 20 දෙනෙකු මියගොස් ඇත. ඉන් තවත් 26 දෙනෙකු තුවාල ලබා ඇති බව සඳහන්. බිහිසුණු වෙඩි තැබීමකින් අමෙරිකාවේ ටෙක්සාස් ප්‍රාන්තයේ එල් පාසෝ නගරය භීතියෙන් ඇළලී ගියේය. මෙය ටෙක්සාස් ප්‍රාන්ත ඉතිහාසයේ සිදු වූ බිහිසුණුම වෙඩි තැබීම්වලින් එකක් ලෙස සැළකෙයි. මෙම ජන සංහාරය සිදු වුණේ අමෙරිකා-මෙක්සිකානු දේශ සීමාවට සැතපුම් කිහිපයක් දුරින් වූ සියෙලෝ විස්ටා (Cielo Vista) සාප්පු සංකීර්ණය ආසන්නයේ පිහිටි වෝල්මාට් සමාගමේ ගබඩාවකයි. වෙඩි තැබීම සම්බන්ධයෙන් 21 හැවිරිදි පුද්ගලයෙක් අත්අඩංගුවට ගෙන ඇති අතර ඔහු තනිව ක්‍රියාත්මක වී ප්‍රහාර එල්ල කරන්නට ඇති බවට විශ්වාස කෙරෙයි. එල් පාසෝ සිට සැතපුම් 650 ක් නැගෙනහිරින් පිහිටි ඇලන් නගරයේ ඩලස් ප්‍රදේශයේ පදිංචි පැට්‍රික් කෘසියස් (Patrick Crusius,)සැකකරු ලෙස අමෙරිකානු මාධ්‍ය නම් කළේය. සැකකරු ප්‍රහාරක රයිෆලයක් අතැතිව සිටින අයුරු දැක්වෙන CCTV දර්ශනද මාධ්‍යයට නිකුත් වී තිබුණි. මේ අතර අන්තර්ජාලයේ හුවමාරු වූ සුදු ජාතිකවාදී අදහස් ප්‍රකාශනයක් ප්‍රහාරකයා විසින් ලියන ලද්දක්දැයි යන්න පිළිබඳව පොලිසිය සහ FBI ආයතනය එක්ව විමර්ශන ආරම්භ කර ඇති බව විදෙස් වාර්තා සඳහන් කරයි. දේශීය හිස්පැනික් ප්‍රජාව ඉලක්ක කර ප්‍රහාරයක් එල්ල කිරීමේ සැළසුමක් පිළිබඳව එම ලියකියවිලිවලින් අනාවරණය වී ඇති බව එම වාර්තා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=115675", "Category": null, "Parent URL": null}