{"Source": "Adaderana", "Timestamp": "August 22, 2019 12:11 pm", "Headline": "පුරප්පාඩු වූ පාර්ලිමේන්තු මන්ත්‍රී ධුරය", "News Content": "‍සාලින්ද දිසානායක මන්ත්‍රීවරයාගේ අභාවයෙන් පුරප්පාඩු වූ පාර්ලිමේන්තු මන්ත්‍රී ධුරය සඳහා වන නාම යෝජනාව සම්බන්ධයෙන් නීතිපති උපදෙස් ලබා ගැනිමට කටයුතු කර ඇති බව මැතිවරණ කොමිශන් සභාව පවසයි. පුරප්පාඩු වූ මන්ත්‍රී ධුරය සදහා නාම යෝජනාව ඉදිරිපත් කරන ලෙස මැතිවරණ කොමිසම කුරුණෑගල දිස්ත්‍රික් තේරීම්භාර නිලධාරීවරයාට දැනුම් දී තිබුණි. කෙසේවෙතත් අදාල මන්ත්‍රී ධුරය සදහා පාර්ශව රැසකගෙන් ලිඛිත ඉල්ලිම් ඉදිරිපත්විම හේතුවෙන් එම නාමයන් මැතිවරණ කොමිසම වෙත යොමු කිරිමට තේරිම් භාර නිලධාරිවරයා පියවර ගෙන තිබේ. ඒ අනුව එම නාම යෝජනා සම්බන්ධයෙන් නීතිපතිවරයාගේ උපදෙස් ලබා ගැනීම සදහා නීතිපති දෙපාර්තමේන්තුව වෙත යොමු කර ඇති බවයි මැතිවරණ කොමිශන් සභාවේ අධ්‍යක්ෂ ජනරාල් සමන් ශ්‍රී රත්නායක මහතා පැවසුවේය. මේ අතර ශාන්ත බණ්ඩාර මහතා පසුගියදා සිය ජාතික ලැයිස්තු මන්ත්‍රී ධුරයෙන් ඉවත්විම හේතුවෙන් එම මන්ත්‍රී ධුරය සදහා පත් කළ යුතු මන්ත්‍රීවරයා සම්බන්ධයෙන් වන නාම යෝජනාව ඉදිරිපත් කරන ලෙස මැතිවරණ කොමිසම එක්සත් ජනතා නිදහස් සන්ධාන මහලේකම්වරයා වෙත දැනුම්දීමක් සිදු කර තිබේ. කෙසේවෙතත් අදාල නාම යෝජනාව මෙතෙක් ඉදිරිපත් කර නොමැති බවයි මැතිවරණ කොමිසම සදහන් කළේය.", "URL": "https://sinhala.adaderana.lk/news.php?nid=117196", "Category": null, "Parent URL": null}