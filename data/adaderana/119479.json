{"Source": "Adaderana", "Timestamp": "September 19, 2019 11:48 am", "Headline": "කාම්බෝජියාවේ පළාත් 14කට ගංවතුරින් බලපෑම්", "News Content": "කාම්බෝජියාවේ පළාත් රැසකට ගංවතුරින් බලපෑම් එල්ල වී ඇත. අයහපත් කාලගුණය හේතුවෙන් මේ වන විට එරටින් වාර්තාවී ඇති පුද්ගල මරණ සංඛ්‍යාව 11ක්. ඉකුත් දිනවල පැවති තද වැසි සමග කාම්බෝජියාවේ පළාත් 14ක් ගංවතුර ආපදාවට ලක්ව ඇත. එම පළාත්වල පිහිටි නිවාස ලක්ෂයක් පමණ සහ ගොවිබිම් හෙක්ටයාර තිස්දහසක් පමණ ජලයෙන් යටවී ඇති බව විදෙස් වාර්තා සඳහන් කළේය. එමෙන්ම තවත් දේපළ රැසක්ද ජල ගැල්මට හසුවීමෙන් විනාශ වී ඇති බව සඳහන්. අයහපත් කාලගුණය හේතුවෙන් පවුල් දහස් ගණනක් අවතැන් වී සිටියි. මේ අතර මහාමාර්ග ජලයෙන් යටවී තිබීම නිසා අදාළ පළාත් වල ගමනාගමන කටයුතුද ඇණහිට ඇති බව සඳහන්. මේ හේතුවෙන් විපතට පත්වී සිටින පිරිස් මුදාගැනීමේ මෙහෙයුම් සඳහා බෝට්ටු යොදා ගැනීමට බලධාරීන් පියවර ගෙන තිබුණි. තද වැසි සමග ඇතැම් ප්‍රදේශවල නායයෑම් ඇතිවීමේ අවධානමක්ද මතුව ඇත. කෙසේ නමුත් මේ වන විට ගංවතුර තත්ත්වය ක්‍රමයෙන් පහව යමින් ඇති බවයි එරට කාලගුණ බලධාරීන් පවසයි.", "URL": "https://sinhala.adaderana.lk/news.php?nid=119479", "Category": null, "Parent URL": null}