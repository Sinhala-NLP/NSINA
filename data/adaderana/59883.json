{"Source": "Adaderana", "Timestamp": "May 7, 2016 08:44 am", "Headline": " හිටපු ජනපතිගේ ආරක්ෂාව පෙර පරිදිම දෙන්න", "News Content": "හිටපු ජනාධිපති මහින්ද රාජපක්ෂ මහතාගේ ආරක්ෂාව සඳහා යුධ හමුදාව යොදවන ලෙස රාමඤ්ඤ නිකායේ මහා නායක අති පූජ්‍ය නාපාන පේමසිරි නාහිමි ඉල්ලීමක් කර තිබේ. ජනාධිපතිවරයා වෙත ලිපියක් යොමු කරමින් උන්වහන්සේ එම ඉල්ලීම කර ඇති බව සඳහන්ය. මහින්ද රාජපක්ෂ මහතාට යොදා තිබූ හමුදා ආරක්ෂාව ඉවත් කිරීම හේතුවෙන් ජනතාව අතර මෙන්ම සංඝයා වහන්සේ අතර නොසන්සුන්තාවක් හටගෙන ඇති බව උන්වහන්සේ පෙන්වා දෙයි. දශක 03කට අධික යුද්ධය නිමා කිරීම සඳහා ඉටු කළ කාර්යභාරය හේතුවෙන් හිටපු ජනාධිපතිවරයාට ජීවිත තර්ජනයක් ඇති බව නාපානේ පේමසිරි නාහිමි පෙන්වා දෙයි. මේ හේතුවෙන් මහින්ද රාජපක්ෂ මහතාට ලබාදී තිබූ යුධ හමුදා ආරක්ෂාව පෙර පරිදිම නැවත ලබාදෙන ලෙසට අනුශාසනා කරන බව ජනාධිපතිවරයා වෙත යොමු කළ ලිපියේ සඳහන් බව රාමඥඤ මහා නිකායේ මහානායක අති පූජ්‍ය නාපාන පේමසිරි නාහිමි පවසයි.", "URL": "https://sinhala.adaderana.lk/news.php?nid=59883", "Category": null, "Parent URL": null}