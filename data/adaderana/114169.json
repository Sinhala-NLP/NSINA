{"Source": "Adaderana", "Timestamp": "July 15, 2019 11:47 am", "Headline": "බෙරී ලුසියානා ප්‍රාන්තයට කඩා වදියි", "News Content": "බෙරී නිවර්තන සුළි කුණාටුව මේ වන විට අමෙරිකාවේ ලුසියානා ප්‍රාන්තයට ඇතුල් වී ඇත. කුණාටුවේ බලපෑමෙන් එම ප්‍රාන්තයට තද වැසි ඇදහැලෙමින් පවතින බව විදෙස් වාර්තා සඳහන් කළේය. බෙරී නිවර්තන සුළි කුණාටුව ගොඩබිමට ඇතුල් වනවිට චණ්ඩමාරුතයක මට්ටමට දරුණු වුවද එහි ප්‍රබලත්වය මේ වන විට යළිත් පහළ බැස ඇත. එය මේ වන විට ලුසියානා ප්‍රාන්තය ඔස්සේ පැයට කිලෝමීටර් 96ක වේගයකින් හමායමින් පවතින බව අමෙරිකානු කාලගුණ වාර්තා සඳහන් කළේය. සුළි කුණාටුවේ බලපෑමෙන් ලුසියානා ප්‍රාන්තයට තද වැසි ඇදහැලෙමින් පවතින අතර ගංවතුර අවදානමක්ද මතු වී ඇත. එම ප්‍රාන්තයේ බටහිර දෙසින් පිහිටි නිව් ඔර්ලන්ස් නගරයට මේ තත්ත්වය වඩාත් දරුණු ලෙස බලපානු ඇති බව කාලගුණ බලධාරීන් පෙන්වා දෙයි. අයහපත් කාලගුණය හේතුවෙන් නිවාස ලක්ෂයක පමණ විදුලි බලය ඇණහිට ඇත. එමෙන්ම සැඩ සුළඟට ගස් කඩාවැටීම නිසා මාර්ග රැසක් අවහිරවී ඇති අතර දේපළ රැසකටත් අලාභ හානි සිදුව ඇති බව සඳහන්ය. මේ අතර අවදානම් කලාපවල වෙසෙන දහස් ගණනක පිරිසක් ආරක්ෂිත ස්ථානවලට යැවීමටත් බලධාරීන් පියවර ගෙන තිබුණි.", "URL": "https://sinhala.adaderana.lk/news.php?nid=114169", "Category": null, "Parent URL": null}