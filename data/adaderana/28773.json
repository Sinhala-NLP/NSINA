{"Source": "Adaderana", "Timestamp": "October 31, 2012 01:04 pm", "Headline": "ප්‍රමාදය වළක්වා ජනතාවගේ අවශ්‍යතා සපුරන්න", "News Content": "ඉන්ධන ආනයනයේ දී සිදුවන ප‍්‍රමාදයන් වළක්වා අඛණ්ඩව ජනතාවගේ අවශ්‍යතා සඳහා ඉන්ධන පහසුකම් ලබා දෙන ලෙස ජනාධිපති මහින්ද රාජපක්ෂ මහතා නිලධාරීන්ට උපදෙස් ලබා දී තිබේ. එමෙන්ම සපුගස්කන්ද තෙල් පිරිපහදුවේ කාර්යයන් විධිමත් ලෙස ක‍්‍රියාවට නංවන ලෙසද මෙහිදී ජනාධිපතිවරයා උපදෙස් ලබා දී ඇති බව ජනාධිපති මාධ්‍යංශ සඳහන් කළේය. ඛණිජ තෙල් නීතිගත සංස්ථාවේ හා විදුලි බල මණ්ඩලයේ නිලධාරීන් සමග පැවති සාකච්ජාවක දී ජනාධිපති මහින්ද රාජපක්ෂ මහතා මෙම උපදෙස් ලබා දී තිබේ. පාරිභෝගිකයන් වෙත ඉන්ධන ලබාදීමේ දී මෙන්ම විදුලි නිෂ්පාදනයේ දී ද රජය විශාල පිරිවැයක් දරනු ලබයි. මීට අමතරව සහනදායී මිලට ජනතාවට විදුලිය හා ඉන්ධන ලබාදීම හේතුවෙන් විදුලි බල මණ්ඩලය හා ඛණිජ තෙල් සංස්ථාවට විශාල පාඩු ලැබීමට ද සිදුව ඇත. එම නිසා එම තත්ත්වයන් මගහරවා ගැනීම සඳහා ගත හැකි ක‍්‍රියාමාර්ග පිළිබඳව ද මෙහි දී සාකච්ජාවට ලක් වූ බව ජනාධිපති මාධ්‍යංශ සඳහන් කළේය.", "URL": "https://sinhala.adaderana.lk/news.php?nid=28773", "Category": null, "Parent URL": null}