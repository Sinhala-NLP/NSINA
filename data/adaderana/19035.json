{"Source": "Adaderana", "Timestamp": "September 29, 2011 11:54 am", "Headline": "පිටුවහල් කළ ශ්‍රී ලාංකිකයන්ගෙන් ප්‍රශ්න කරයි", "News Content": "බ්‍රිතාන්‍යයෙන් පිටුවහල් කරන ලද ශ්‍රී ලාංකිකයින් පිරිස අද(29) පෙරවරුවේ කටුනායක ගුවන්තොටුපළට පැමිණ තිබේ. නීතිවිරෝධී ලෙස බ්‍රිතාන්‍යයේ රැදී සිටි ශ්‍රී ලාංකිකයින් 50 දෙනෙකු පමණ මෙලෙස දිවයිනට පැමිණ ඇති බව සඳහන්ය. ඔවුන්ගෙන් මේ වන විට ප්‍රශ්න කිරීම් සිදුකරන බව අපරාධ පරීක්ෂණ දෙපාර්තමේන්තුවේ උසස් නිලධාරියෙකු අද දෙරණට සඳහන් කළේය. වලංගු වීසා බලපත්‍රයක් නොමැති වීම හේතුවෙන් සරණාගත කඳවුරුවල රැදී සිටි සහ සරණාගත තත්ත්වය ඉල්ලා නීතිවිරෝධී ලෙස එරටට ඇතුළු වූ සෑම ජනවර්ගයකට අයත් ශ්‍රී ලාංකිකයින් මෙම පිරිසට අයත් බව බ්‍රිතාන්‍ය මහකොමසාරිස් කාර්යාලය පවසයි. ශ්‍රී ලංකාවේ දැනට පවතින සාමකාමී වාතාවරණය හේතුවෙන් එම පිරිසට දේශපාලන හෝ වෙනත් ආකාරයක සරණාගත තත්ත්වයක් ලබාදීමේ අවශ්‍යතාවක් නොමැති බව බ්‍රිතාන්‍ය රජය විසින් පිළිගෙන තිබීම එම පිරිස මෙලෙස පිටුවහල් කිරීමට හේතු වී තිබේ.", "URL": "https://sinhala.adaderana.lk/news.php?nid=19035", "Category": null, "Parent URL": null}