{"Source": "Adaderana", "Timestamp": "February 19, 2013 08:12 am", "Headline": "මාලකට රට යන්න අවසරයි!", "News Content": "හමුදා මේජර්වරයෙකුට පහරදීමේ සිද්ධිය සම්බන්ධයෙන් සැකකරුවෙකුව සිටින අමාත්‍ය මර්වින් සිල්වා මහතාගේ පුත් මාලක සිල්වා මහතාට විදෙස් ගත වීමට අධිකරණය අවසර ලබාදී තිබේ. අදාළ නඩුව කොටුව මහේස්ත්‍රාත් අධිකරණයේ ඊයේ විභාගයට ගත් අවස්ථාවේ දී මෙම අවසරය ලබාදී ඇත. මාලක සිල්වා මහතා වෙනුවෙන් පෙනී සිටි නීතීඥවරුන් කළ ඉල්ලීමකට අනුව ඔහුට අප්‍රේල මස 9 වන දින සිට මැයි මස 5 දක්වා කාලය තුළ විදේශ ගත වීමට අවසර ලබාදෙන බව කොටුව මහේස්ත්‍රාත් කණිෂ්ක විජේරත්න මහතා නියෝග කර තිබේ. ලංකාවට පැමිණි වහාම ඒ පිළිබඳ අධිකරණයට දැනුම්දිය යුතු බවත් මාර්තු මස 11 වන දින යළි අධිකරණය හමුවේ පෙනී සිටින ලෙසත් මහේස්ත්‍රාත්වරයා නියෝග කර ඇත. මේ අතර අකුරැස්ස, ප්‍රාදේශීය සභාවේ හිටපු සභාපති සාරුව ලියනගේට සහ ප්‍රියංග ඉඳුනිල් යන දෙදෙනාට එරෙහිව මාතර මහාධිකරණයේ විභාග වීමට නියමිත දූෂණ නඩුව කොළඹ මහාධිකරණය හමුවේ විභාගයට ගැනීමට නීතිපතිවරයා තීරණය කර තිබේ. 2011 මැයි මාසයේ දී අවුරුදු 14ක ගැහැණු ළමයෙකු නීත්‍යානුකූල භාරකාරත්වයෙන් ගෙන ගොස් අපහරණය කිරීම සහ දූෂණය කිරීම මොවුන්ට එරෙහිව එල්ල වී ඇති චෝදනායි. පැමිණිලි පාර්ශවයේ නීතීඥයින් සිදුකළ ඉල්ලීමකට අනුව අදාළ නඩුව කොළඹ මහාධිකරණය හමුවේ විභාගයට ගැනීමට නීතිපති පාලිත ප්‍රනාන්දු මහතා තීරණය කර තිබේ.", "URL": "https://sinhala.adaderana.lk/news.php?nid=31747", "Category": null, "Parent URL": null}