{"Source": "Adaderana", "Timestamp": "September 30, 2012 03:14 pm", "Headline": "රියක් පැහැරගත් 3ක් අත්අඩංගුවට", "News Content": "මෝටර් රථයක් පැහැරගෙන ගිය පුද්ගලයින් තිදෙනෙකු රාගම පොලීසිය විසින් අත්අඩංගුවට ගෙන තිබේ. කුලී ගමනක් යන මුවාවෙන් රාගම, දියගල ප‍්‍රදේශයේදී මොවුන් ඊයේ (29) පස්වරුවේ අදාළ මෝටර් රථයෙන් ගමන් කර ඇති අතර රියදුරු බිය ගන්වා මෝටර් රථය පැහැරගෙන ගොස් ඇති බව රාගම පොලීසිය සඳහන් කළේය. පසුව ඒ සම්බන්ධයෙන් පරීක්ෂණ පැවැත් වු රාගම පොලීසිය අදාළ මෝටර් රථය සමඟ පුද්ගලයින් තිදෙනා ජා ඇල ප‍්‍රදේශයේදී අත්අඩංගුවට ගෙන තිබේ. අත්අඩංගුවට ගත් සැකකරුවන් මීගමුව මහේස්ත‍්‍රාත් අධිකරණය වෙත ඉදිරිපත් කිරීමට නියමිත බව රාගම පොලීසිය සඳහන් කළේය.", "URL": "https://sinhala.adaderana.lk/news.php?nid=27881", "Category": null, "Parent URL": null}