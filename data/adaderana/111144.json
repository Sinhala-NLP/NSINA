{"Source": "Adaderana", "Timestamp": "June 1, 2019 05:19 pm", "Headline": "මෙම වසරේ අල්ලස් කොමිසමට ලැබුණු පැමිණිලි දහස ඉක්මවයි", "News Content": "මෙම වසරේ ගත වු කාලය තුළ පැමිණිළි දහසකට අධික සංඛ්‍යාවක් ලැබී ඇති බව අල්ලස් හා දුෂණ විමර්ශන කොමිශන් සභාව පවසා සිටියි. ජනවාරි මස පළමුවනදා සිට මැයි මස 15 වනදා දක්වා කාළය තුළ පැමිණිලි 1118ක් ලැබී ඇති බව එම කොමිශන් සභාව සඳහන් කළේය. ඉන් පැමිණිලි 695ක විමර්ශන ආරම්භ කිරීමට අල්ලස් කොමිසම පියවර ගෙන ඇති අතර ප්‍රමාණවත් කරුණු නොමැති වීම සහ අල්ලස් පනතට අදාළ නොවීම හේතුවෙන් පැමිණිලි 344ක් ප්‍රතික්ෂේප කිරීමට පියවර ගෙන ඇත. විවිධ දුෂණ සම්බන්ධයෙන් පැමිණිල 465ක්, අල්ලස් පැමිණිළි 159ක් සහ අයුතු වත්කම් ඉපයීම් සම්බන්ධයෙන් පැමිණිළි 46ක් විමර්ශනය සඳහා ගත් පැමිණිලි අතර වන බව සඳහන්ය. සහකාර පොලිස් අධිකාරීවරුන් අඩවි වන නිලධාරීන්, ග්‍රාම නිලධාරීන්වරුන්, කළමනාකරණ සහකාරවරුන් ඇතුළු රාජ්‍ය නිලධාරීන් සම්බන්ධයෙන් පැමිණිලි අල්ලස් කොමිසම වෙත ලැබී ඇත. ලද පැමිණිලි වලට අනුව රාජ්‍ය නිලධාරීන් 19 දෙනෙකු අත්අඩංගුවට ගෙන ඇති බව අල්ලස් කොමිසම සඳහන් කළේය. ඒ අතර පරිපාලන ග්‍රාම නිලධාරීවරයෙකු, පොලිස් පරීක්ෂකවරයෙකු, කෘෂි නිලධාරිවරයෙකු, සංවර්ධන නිලධාරීවරයෙකු ඇතුළු රාජ්‍ය නිලධාරීන් වන බව අල්ලස් කොමිසම පැවසුවේය.", "URL": "https://sinhala.adaderana.lk/news.php?nid=111144", "Category": null, "Parent URL": null}