{"Source": "Adaderana", "Timestamp": "July 4, 2017 12:19 pm", "Headline": "බණ්ඩාරවෙල ජනයාට විසඳුම් ලබා ගැනීමට පැවති අනගි අවස්ථාවක් අහිමි වුණා", "News Content": "උමා ඔය ව්‍යාපෘතිය හේතුවෙන් අගතියට පත් බණ්ඩාරවෙල ප්‍රදේශයේ ජනතාවගේ ගැටළු සඳහා විසඳුම් ලබා දීමට තිබූ අනගි අවස්ථාවක් සමන්ත විද්‍යාරත්න මහතාගේ ක්‍රියා කලාපය හේතුවෙන් මඟ හැරුණු බව ධීවර හා ජලජ සම්පත් සංවර්ධන අමාත්‍ය මහින්ද අමරවීර මහතා පවසයි. උමා ඔය ගැටළු සොයාබැලීම සඳහා පත් කළ අමාත්‍ය අනුකමිටු නියෝජිතයින් ඊයේ(3) අදාළ ප්‍රදේශයේ නිරීක්ෂණ චාරිකාවක නිරත විය.ඊට මහින්ද අමරවීර අමත්‍යවරයා , විජයමුණි සොයිසා අමාත්‍යවරයා මෙන්ම නියෝජ්‍ය අමාත්‍ය අනුරාධ ජයරත්න යන අමාත්‍යවරුන් එක්ව සිටියේය.මෙම අවස්ථාවේදී අමාත්‍ය අනුකමිටු නියෝජිතයින් උඩපේරුව ගම්මානයේ නිවසක රඳවා තබා ගැනීමට සමන්ත විද්‍යාරත්න මන්ත්‍රීවරයා ප්‍රමුඛ ප්‍රදේශවාසීන් පියවර ගත්තේය.එහිදී උණුසුම්කාරී තත්ත්වයක් හටගත් අතර ආරක්ෂක නිලධාරීන්ගේ මැදිහත්වීම මත අමාත්‍යවරුන් නිරුපද්‍රිතව එම ස්ථානයෙන් පිටව ගොස් තිබේ. මෙම සිද්ධිය පිළිබඳව මහින්ද අමරවීර අමාත්‍යවරයා නිවේදනයක් නිකුත් කරමින් පවසන්නේ සමන්ත විද්‍යාරත්න මන්ත්‍රීවරයාගේ හැසිරීම කිසිසේත් පිලිගත නොහැකි බවය.සමන්ත විද්‍යාරත්න මන්ත්‍රීවරයා ඉතාම විශිෂ්ට හා විදග්ධ දේශපාලනඥයෙකු ලෙස තමන් හඳුනා ගෙන සිටි නමුත් එය ඊයේ(3) දිනයේ සිට ඉල්ලා අස්කර ගන්නා බවද මහින්ද අමරවීර අමාත්‍යවරයා සිය නිවේදනය මඟින් පෙන්වා දේ. මේ අනුව ඊයේ(3) දිනයේ සිදු කළ නිරීක්ෂනයන්ට අනුව අදාළ ප්‍රදේශයේ තවදුරටත් ජනතාවට රැඳී සිටීමට තරම් සුදුසු වාතාවරණයක් නොමැති බවද අමාත්‍යවරයා පවසයි. එම නිසා මෙම ජනතාව වහාම එම ප්‍රදේශයෙන් ඉවත් කර වෙනත් ස්ථානයක පදිංචි කිරීමට කටයුතු කළ යුතු බවද ඔහු සඳහන් කළේය. කෙසේ වෙතත් මේ වන විටත් හානියට පත් නිවාස හා වගා බිම් සඳහා ඉතාමත් සාධාරණව සහන හා වන්දි ලබාදී මේ වැඩසටහනක් රජය විසින් ක්‍රියාත්මක කර ඇති බවද අමරවීර අමාත්‍යවරයා පවසයි.", "URL": "https://sinhala.adaderana.lk/news.php?nid=74856", "Category": null, "Parent URL": null}