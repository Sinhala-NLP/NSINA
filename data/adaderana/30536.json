{"Source": "Adaderana", "Timestamp": "January 6, 2013 01:05 pm", "Headline": "සුව අමාත්‍යංශයත් ලෙඩින් - ණය ගෙවන්න කෝටි 500ක් ඕනෑලු", "News Content": "සෞඛ්‍ය අමාත්‍යාංශයේ පුනරාවර්තන වියදම් සඳහා අවශ්‍ය මූල්‍ය ප්‍රතිපාදනවල හිඟයක් මතුව තිබේ. පසුගිය ඔක්තෝබර් මාසයේ සිට අදාළ මූල්‍ය ප්‍රතිපාදන අමාත්‍යාංශයට ලැබී නොමැති බව එම අමාත්‍යාංශයේ විගණන අංශයේ නිලධාරීයෙකු සඳහන් කළේය. රුපියල් කෝටි 500ක පමණ මුදලක් සෞඛ්‍ය අමාත්‍යාංශය විසින් විවිධ ආයතනවලට ගෙවීමට ඇති බව ද වාර්තා වේ. යන්ත්‍ර සූත්‍ර සපයන ආයතන, රෝහල් පිරිසිදු කිරීමේ කටයුතු සිදුකරන ආයතන සහ වාහන සපයන ආයතන මේ අතර වන බව සඳහන්ය. මේ හේතුවෙන් සෞඛ්‍ය අමාත්‍යාංශයට ඇතැම් සේවා සපයන ආයතන විසින් සිය සේවා කටයුතු නතර කර ඇති බව එම අමාත්‍යාංශයේ අභ්‍යන්තර ආරංචි මාර්ග සඳහන් කළේය. විශේෂයෙන් සෞඛ්‍ය අමාත්‍යාංශයට අවශ්‍ය ලිපිද්‍රව්‍ය පවා මිලදී ගැනීමට නොහැකි තත්ත්වයක් උද්ගත වී තිබේ. අදාළ මූල්‍ය ගැටලු සම්බන්ධයෙන් භාණ්ඩාගාරය දැනුවත් කර තිබුණද මෙතෙක් ඊට අවශ්‍ය ප්‍රතිපාදන හිමිවී නොමැති බව සෞඛ්‍ය අමාත්‍යාංශයේ විගණන අංශයේ එකී නිලධාරියා සඳහන් කළේය.", "URL": "https://sinhala.adaderana.lk/news.php?nid=30536", "Category": null, "Parent URL": null}