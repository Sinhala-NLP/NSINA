{"Source": "Adaderana", "Timestamp": "December 19, 2011 10:30 pm", "Headline": "පොරොන්දු එපා -රැකියා ඕනෑ", "News Content": "දෙසැම්බර් 31ට පෙර රැකියා ලබාදෙන වැඩපිළිවෙළක් ඉදිරිපත් කරන ලෙසත්, එසේ කටයුතු නොකළහොත් සියලූ රැකියා විරහිත උපාධිධාරීන් සමග ජනවාරි මස මුල සිට රැකියා ලබාදෙන තෙක් අඛණ්ඩ විරෝධතා ව්‍යාපාරයක් ආරම්භ කරන බවත් ඒකාබද්ධ රැකියා විරහිත උපාධිධාරී සංගමය පවසයි. අද කොළඹ සමාජීය හා සාමයික කේන්ද්‍රයේ පැවති මාධ්‍ය හමුවකට එක්වෙමින් ඒකාබද්ධ රැකියා විරහිත උපාධිධාරී සංගමයේ කැඳවුම්කරු ධම්මික මුණසිංහ මහතා මේ බව කියා සිටියේය. පසුගිය කාලයේ රැකියා විරහිත උපාධිධාරීන්ට ලබාදුන් පොරොන්දු කඩ කළ ආණ්ඩුව , මෙවර අයවැය මගින් ද උපාධිධාරීන්ගේ ප‍්‍රශ්නය අමතක කොට දමා ඇති බව හෙතෙම සඳහන් කළේය. එබැවින් ඉදිරියේ දී රැකියා දෙන බවට කරනු ලබන අසත්‍ය ප‍්‍රකාශ නවත්වා, දෙසැම්බර් 31ට පෙර රැකියා ලබාදෙන වැඩපිළිවෙළක් ඉදිරිපත් කරන ලෙසත්, එසේ කටයුතු නොකළහොත් සියලූ රැකියා විරහිත උපාධිධාරීන් සමග ජනවාරි මස මුල සිට රැකියා ලබාදෙන තෙක් අඛණඩ විරෝධතා ව්‍යාපාරයක් අරඹන බවත් ඔහු අවධාරණය කළේය. එහිදී ඔහු මෙසේද කියා සිටියේය. \"2005 මහින්ද රාජපක්‍ෂ මහත්මයා බලයට එන්නෙම රැකියා විරහිත උපාධිධාරීන් තමන් බලයට පත් වූ පසු මහමග රස්තියාදු නොකරන බවත්, පළමු වසර තුළ\"යොවුන් දිරිය\"වැඩසටහන මගින් රැකියා 10000ක් ලබාදෙන බවත් පවසලයි. ඒ සඳහා මුදල් පවා පළමු අයවැයෙන් වෙන්කළා, ඉන්පසු 2007 අයවැයෙන් රැකියා 8000ක් දෙන්නත්, 2008 අයවැයෙන් රැකියා 15000ක් දෙන්නත් ප‍්‍රතිපාදන වෙන් වුණා. ඒ එකක්වත් ඉෂ්ට කළේ නැහැ. ඊට අමතරව අපි කොටුව දුම්රියපළ ඉස්සරහ දින 30ක් අඛණ්ඩ සත්‍යග‍්‍රහයක් කරල දිනාගත් ජනසභා ලේකම් 14400 පිළිබඳ කතාවක්වත් නැහැ. ජනසභා ලේකම් තනතුරු සඳහා බඳවා ගන්න සම්මුඛ පරීක්‍ෂණ පවා තිබ්බා. ඊට පස්සෙ මේ අවුරුද්දෙ අගෝස්තු 01වෙනිදා සංවර්ධන නිලධාරී තනතුරු 15000ක් දෙන්න පොරොන්දු වුණා. ඒ ගැනත් කතා නැහැ. මේ ආණ්ඩුව පොරොන්දු දෙන, දුන් පොරොන්දු කඩකරන රැවටිලිකාර ආණ්ඩුවක් වෙලා ඉවරයි. උසස්පෙළ ප‍්‍රතිඵල දී ගන්න බැරි ආණ්ඩුවක්. මේ වගේ ආණ්ඩු රටට වැඩක් නෑ. බොරු පොරොන්දු දෙන ජනාධිපති කෙනෙක් රටට වැඩක් නෑ. අපි කියනවා විවිධ ඇමතිවරු ලවා ප‍්‍රකාශ නොකර ජනාධිපතිවරයාට මේ පිළිබඳ ප‍්‍රකාශයක් කරන්න කියලා. නැත්නම් අපි රැකියා විරහිත සෞන්දර්යය, දේශීය වෛද්‍ය, සමසෞඛ්‍ය කියන සියලූම උපාධිධාරීන් එක්ක මේ අරගල අඛණ්ඩව සිදුකරනවා.\"", "URL": "https://sinhala.adaderana.lk/news.php?nid=20807", "Category": null, "Parent URL": null}