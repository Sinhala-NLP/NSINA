{"Source": "Adaderana", "Timestamp": "June 21, 2011 10:26 pm", "Headline": "එදා ජේ.ආර් මෙදා එම්.ආර්", "News Content": "එදා ජේ.ආර් ගිය ගමන අද එම්.ආර් යමින් සිටින බව ජනතා විමුක්ති පෙරමුණේ පාර්ලිමේන්තු මන්ත්‍රී අනුර කුමාර දිසානායක මහතා පවසයි. අද පවත්නා මාධ්‍ය භාවිතය හා ආණ්ඩුවේ අඬහැරය දෙස බැලූවොත් ශිෂ්‍ය ව්‍යාපාරය කළු පැල්ලමක් සහිත බව කෑගසමින් කියන්නට සිදුවී ඇත්තේ ඒ නිසා බව ඔහු කියා සිටියි. ශිෂ්‍ය වීර දිනය නිමිත්තෙන් කොළඹ මහජන පුස්තකාල ශ්‍රවණාගාරයේ පැවති රැස්වීමක් අමතමින් මන්ත්‍රීවරයා මෙම අදහස් පළ කළේය. ඔහු මෙසේද කියා සිටියේය. අපි රැස්වී සිටින්නේ ඉතිහාසයේ අඳුරුතම යුගයකදී නිදහස් අධ්‍යාපනයත් මාතෘ භූමියේ නිදහසත් අලූත් සමාජයකුත් වෙනුවෙන් දිවි පිදූ උත්තුංග මිනිසුන් වෙනුවෙන්. හැමෝම ඉපදිලා මිය යනවා. ඒත් හැමෝම ගැන කතා කරන්නේ නෑ. වීරයෝ වෙන්නේ සමාජයේ පෑගෙන තැලෙන මිනිසුන් වෙනුවෙන් වැඩ කළ අසාධාරණය වෙනුවෙන් හඬ නැගූ මිනිසුන් . එදා ජේ.ආර්. යුගයේ දී බහුතරයක් සාමාන්‍ය මිනිසුන් තලා පෙළා මර්දනය කරන සුළුතරයක් සැප විඳින යුගයක් වුණා. එකල නිදහස් අධ්‍යාපනය සිය අවසන් හෝරාව ගත කරමින් තිබුණා. මිනිසුන්ගේ ප‍්‍රජාත‍්‍රන්තවාදය අහිමි කරමින් තිබුණා. ඒ යුගයේ කාර්යයභාරය වුණේ එකී අසාධාරණයට එරෙහිව නැගී සිටීමයි. එය පැහැර හැරිය නොහැකි වගකීමක් වී තිබුණා. නමුත් ඒ වෙනුවෙන් නැගී සිටීමට අපේ රටේ සාමාන්‍ය මිනිසුන් පමා වෙද්දී එහි පළමු වෙඩිමුරය තැබුවේ ඔබ නියෝජනය කරන ලාංකීය ශිෂ්‍ය ව්‍යාපාරයයි. ම්ලේච්ඡ පාලනයකට එරෙහිව නැගී සිටින්න පුළුවන්කම තිබෙන්නේ ඉතිහාසයේ අඳුරුතම යුගයේ ඊට එරෙහිව නැගී සිටින්නට පුළුවන් වුණේ වැනෙන මිනිසුන්ට නොවේ. කොන්ද පණ ඇති නිර්භීත උත්තුංග මිනිසුන්ටයි. සමස්ත සාමාජය ම පිළිබඳ අතිශය ආදාරණීය හැඟීමක් තිබූ ඔවුන් අපට හැමදාමත් පහන් තාරකාවන්. මොකද ඔවුන් හැමදාමත් අපට ඉහළින් සිටින උත්තුංග මිනිසුන් නිසා. සිසු විරුවන්ගේ පෞද්ගලික ජීවිතයට හැරී බලද්දී ඔවුන්ගේ ජීවිත සුඛිත මුදිත කර ගැනීමට ඉඩකඩ තිබිය දී ඔවුන් සිය ජීවිතය පූජා කරමින් අපට නිදහස් අධ්‍යාපනය ඉතිරි කළා. ඇමතිවරුන්ගේ නිවෙස් වධකාගාර බවට පත් වෙලා තිබූ මොහොතක් බවට පත් වෙද්දී ඔවුන් සතු කැප කිරීම නිර්භීත බව නිවැරදි මග පෙන්වීමක් සහිතව ගමන් කළා. අපි අදටත් එහි ඵල භුක්ති විඳිනවා. අද මාධ්‍ය බැලූවොත් ආණ්ඩුවේ අඬහැරය බැලූවොත් ශිෂ්‍ය ව්‍යාපාරය කළු පැල්ලමක් සහිත බව කෑගසමින් කියන්නේ ඇයි? එදා ජේ.ආර් ගේ ගමන අද එම්.ආර් යමින් සිටින නිසාය. ලංකාවේ අධ්‍යාපන ක්ෂේත්‍රය අති විශාලයි. එහි ලක්‍ෂ 42ක් අධ්‍යාපනය ලබනවා. ජේ.ආර් එදා අධ්‍යාපනයට අත තියන්න ඕන නිසා ධවල පත‍්‍රිකාව, 1983 අධ්‍යාපන පෞද්ගලීකරණ යෝජනාව හරහා ජේ.ආර් විවෘත ආර්ථීකයේ පළවන ඉනිම සෙල්ලම් කළා. අද එම්.ආර් විවෘත ආර්ථිකයේ දෙවන ඉනිම සෙල්ලම් කරනවා. ඔහු ඒ සඳහා භාවිතා කරන ලොකුම දේ විදෙස් අයෝජනයයි. නමුත් ලෝක පරිමාණ ධනවාදය කඩා වැටීම එක්ක අනෙක් රටවලට ආයෝජනය කිරීම කෙසේ වෙතත් තම රටවල කර්මාන්ත පවත්වා ගැනීමත් දුෂ්කර වන තත්ත්වයකයි ධනවාදය ඉන්නේ. නමුත් එම්.ආර් තාමත් ආයෝජන ගැන හීන දකිනවා. එදා ශිෂ්‍ය ව්‍යාපාරය ප‍්‍රමුඛ දේශපේ‍්‍රමී ජනතා ව්‍යාපාරය ඉන්දියානු මැදිහත් වීමට විරුද්ධව එක පෙළට නැගී සිටියා. අද එදා තිබූ අභියෝගයටත් වඩා අභියෝගයක් පැමිණ තිබෙනවා. අද අපිට ඔවුන්ගේ ජීවිත වලින් උකහා ගැනීමට බොහෝ දේ තිබෙනවා. එදා ආක‍්‍රමණික හමුදාවක් පන්නලා දාන්න තීරණ කරන්න වුණේ අතේ ගල් කැටයක්වත් නැතිව. එහෙම තීරණ ගන්න බැහැ, නීර්භීත නොවන දෙකට නැමෙන දණගහන මිනිසුන්ට. ඔවුන්ගේ කැප කිරීම් ඓතිහාසික උරුමයක්. අද ඔබ සාමාජිකත්වය දරණ ශිෂ්‍ය ව්‍යාපාරය, එසේ අභිමානයක් දැරූ, දරන ශිෂ්‍ය ව්‍යාපාරයක්. නමුත් පාලක පංතිය ඔවුන්ට සැලියුට් ගහන ශිෂ්‍යයන්ගේ වුවමනාවෙන් පෙළෙනවා. නිවට නියාලූ ඓතිහාසික උරුමය වළලා දැමූ, දණ නැමූ ශිෂ්‍යයෙක් නිර්මාණය කිරීමේ මනෝ ව්‍යාධියක් එම්.ආර් ට තියෙනවා....\" මෙම අවස්ථාවට සරසවි සිසු සිසුවියන් ඇතුළු බොහෝ පිරිසක් සහභාගී වී සිටියහ.", "URL": "https://sinhala.adaderana.lk/news.php?nid=16923", "Category": null, "Parent URL": null}