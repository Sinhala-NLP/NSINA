{"Source": "Adaderana", "Timestamp": "July 22, 2015 08:34 am", "Headline": "ඉන්දීය ධීවරයින්ට ප්‍රහාර එල්ල කිරීමේ චෝදනා ප්‍රතික්ෂේපයි", "News Content": "ශ්‍රී ලංකා නාවික හමුදාව විසින් ඉන්දීය ධීරවරයින් ඉලක්ක කරගනිමින් ප්‍රහාර එල්ල කරන බවට සිදුකරන චෝදනා තරයේ ප්‍රතික්ෂේප කරන බව නාවික හමුදා මාධ්‍ය ප්‍රකාශකවරයා පවසයි.නාවික හමුදා මාධ්‍ය ප්‍රකාශක කමාන්ඩර් ඉන්දික ද සිල්වා මහතා පවසන්නේ විනයගරුක හමුදාවක් ලෙස ශ්‍රී ලංකා නාවික හමුදාව සැමවිටම කටයුතු කර ඇති බවයි.ශ්‍රී ලංකා මුහුදු සීමා උල්ලංඝනය කළහොත් ඒ සම්බන්ධයෙන් නීතිමය පියවර ගැනීමට නාවික හමුදාව කටයුතු කරන බව කමාන්ඩර් ඉන්දික ද සිල්වා මහතා පැවසුවේය.ඉන්දියාවේ රාමේෂ්වරම් ආශ්‍රිත මුහුදු ප්‍රදේශයේදී ශ්‍රී ලංකා නාවික හමුදාව විසින් ඉන්දීය ධීවරයින් පිරිසකට පහරදීමක් සිදුකර ඇති බවට ඉන්දීය මාධ්‍ය වාර්තා කර තිබුණි.ධීවරයින් තිදෙනෙකුට පහරදී ඔවුන්ගේ ජංගම දුරකථන වලට හානිකර ඇති බවට, එම මාධ්‍යම වාර්තා කර තිබූ බව සඳහන්ය.මෙය ඊයේ දිනයේ සිදුවූ බව එම වාර්තා වල සඳහන් ව තිබුණද මෙම චෝදනාවද නාවික හමුදා මාධ්‍ය ප්‍රකාශක කමාන්ඩර් ඉන්දික ද සිල්වා මහතා තරයේ ප්‍රතික්ෂේප කළේය.", "URL": "https://sinhala.adaderana.lk/news.php?nid=52770", "Category": null, "Parent URL": null}