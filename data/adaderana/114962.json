{"Source": "Adaderana", "Timestamp": "July 25, 2019 11:11 am", "Headline": "ප්‍රාදේශීය සභා මන්ත්‍රී උපුල් හේරත් අගෝස්තු 7 දක්වා රිමාන්ඩ්", "News Content": "නාත්තන්ඩිය ප්‍රාදේශීය සභාවේ පොදු ජන පෙරමුණ මන්ත්‍රී උපුල් හේරත් මහතා අගෝස්තු මස 07 වැනිදා දක්වා රක්ෂිත බන්ධනාගාර ගත කරන ලෙස මාරවිල දිසා විනිසුරු හා මහේස්ත්‍රාත් සිරිමෙවන් මහේන්ද්‍රරාජා මහතා ඊයේ (24) නියෝග කර ඇත. පසුගිය මැයි මස 13 වැනිදා මාරවිල අධිකරණ බල ප්‍රදේශයේ තුම්මෝදර, කොට්ටරාමුල්ල සහමොරකැලේ යන ප්‍රදේශ වල සිදුවූ කලහකාරී සිදුවීම් වලට නායකත්ත්වය ලබා දී ඇත්තේ සැකකාර ප්‍රාදේශීය සභා මන්ත්‍රීවරයා විසින් බවට කොස්වත්ත පොලීසිය විසින් අධිකරණයට කරුණු වාර්තා කර තිබුණි. මෙම සිදුවීමෙන් අනතුරුව සැකකාර මන්ත්‍රීවරයා නවසීලන්තය බලා ගොස් සිට ඇත. නැවත දිවයිනට පැමිණීමෙන් අනතුරුව තම නීතිඥයින් මගින් අධිකරණයට මෝසමක් ඉදිරිපත් කිරීමට සැකකාර මන්ත්‍රීවරයා කටයුතු කර තිබුණි. ඒ අනුව ඔහු ඊයේ දහවල් මාරවිල අධිකරණය වෙත ඉදිරිපත් විය. සැකකාර ප්‍රාදේශීය සභා මන්ත්‍රීවරයා මැයි මස13 වැනිදා සිදුවූ කිසිදු සිදුවීමට සම්බන්ධයක් නොමැති බවත්,ඔහු එම ස්ථාන වල රැදී නොසිටි බවත් නීතිඥයින් අධිකරණය හමුවේ කියා සිටියේය. පාස්කු ප්‍රහාරයෙන් පසුව මාරවිල අධිකරණ බල ප්‍රදේශයට අයත් තුම්මෝදර,කොට්ටරාමුල්ල සහ මොරකැලේ යන ප්‍රදේශ වල සිදුවීම් 27 ක් සම්බන්ධයෙන් තමන්ට වාර්තා වී ඇති බවත්,පොලීසිය පවසන ආකාරයට එම කටයුතු වලට නායකත්වය දුන් අයට ඇප ලබා දෙන්නේ කුමන පදනමක් මතදැයි දිසා විනිසුරුවරයා මෙහිදී ප්‍රශ්ණ කර සිටියේය. මෙම සිදුවීම් වලදී මිනිස් ඝාතනයක්, නිවාස ගිනි තැබීම් ,දේපල වලට හානි සිදු කිරීම්ද වාර්තා වී ඇති බවද දිසා විනිසුරුවරයා විවෘත අධිකරණයේදී කියා සිටියේය. සැකකාර මන්ත්‍රීවරයා රටෙන් පලා යාමක් කර නොමැති බවත්,නවසීලන්තයේ ජීවත් වන තම බිරිද සහ දරුවන් දැක බලා ගැනීම සදහා ඔහු එහි ගොස් ඇති බවත්,එම කාලවකවානුවේදී සැකකරු වෛද්‍ය ප්‍රතිකාර ලබා ඇති බවද නීතිඥයින් අධිකරණය හමුවේ කියා සිටියේය. පැමිණිල්ල වෙනුවෙන් අධිකරණය හමුවේ පෙනී සිටි කොස්වත්ත පොලීසියේ අපරාධ විමර්ශන අංශයේ ස්ථානාධිපති උප පොලිස් පරීක්ෂක නිහාල් රංජිත් මහතා කියා සිටියේ සැකකරු මැයි මස 13 වැනිදා සිදුවූ සිදුවීම් වලට නායකත්වය දුන් බවට පොලීසිය සතුව තොරතුරු ඇති බවයි. එම ගැටුම් මැඩ පැවැත්වීම සදහා අතිරේක පොලිස් කණ්ඩායම් වලට අමතරව යුධ හමුදාව සහ නාවුක හමුදාව කැදවීමටද සිදුවූ බවද උප පොලිස් පරීක්ෂකවරයා කියා සිටියේය. පොලීසිය විසින් මේ වන විට සිදු කර ඇත්තේ තොරතුරු වාර්තා කිරීමක් පමණක් වන බවත්,ඒ සම්බන්ධයෙන් වූ සවිස්තර සම්පිණ්ඩන වාර්තාවක් අධිකරණය වෙත ඉදිරිපත් කරන ලෙසද දිසා විනිසුරුවරයා කොස්වත්ත පොලීසියට නියෝග කළේය. කොස්වත්ත පොලීසියේ අපරාධ විමර්ශණ අංශයේ ස්ථානාධිපති උප පොලිස් පරීක්ෂක නිහාල් රංජිත් මහතා පැමිණිල්ල වෙනුවෙන් පෙනී සිටි අතර,නීතිඥවරින් වන එච්.ජේ.එම්.ඩී.ජයසිංහ,ඇලෙක්ස් නිශාන්ත,ඉන්ද්‍රසිරි සේනාරත්න,නාමල් ප්‍රනාන්දු,මධුගංගා කැටවලගෙදර,සුගන්දි සමරවීර,ගංගානි සේනානායක,ශානිකා කුමාරි යන මහත්මා මහත්මීන් සැකකරු වෙනුවෙන් අධිකරණය හමුවේ පෙනී සිටියේය.", "URL": "https://sinhala.adaderana.lk/news.php?nid=114962", "Category": null, "Parent URL": null}