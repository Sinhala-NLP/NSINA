{"Source": "Adaderana", "Timestamp": "February 2, 2018 12:18 pm", "Headline": "කැළි කසල නිසා අපවිත්‍ර වන හැටන් ඔය", "News Content": "හැටන් සිට මහවැලි ගඟට ජලය ගලා බසිනා හැටන් ඔය ප‍්‍රදේශයේ එකතුවන කැළි කසල සහ අපද්‍රව්‍ය ඉතා සුක්‍ෂම ලෙස දිවා සහ රාති‍්‍රකාලයේ මුදාහැරිම නිසා පරිසර ගැටළු රැසක් මතුවී ඇති බව එම ඔය දෙපස පදිංචිකරුවන් පවසයි. හැටන් දුම්රිය ස්ථානය අසලින් ආරම්භ වන මෙම ඇලේ ජලය නාවලපිටිය ප‍්‍රදේශයේදී ප‍්‍රධාන මහවැලි ගඟට එක්වෙයි. හැටන් සිට කිලෝ මිටර් පනහක් පමණ ගලා බසිනා හැටන් ඔයේ ජලය ඔය අවට පදිංචිකරුවන් දෛනික අවශ්‍යතා සඳහා පරිහරනය කරනු ලබයි. හැටන් දික්ඔය නගර සිමාවේ කැළි කසල නගර සභාව මගින් ක‍්‍රමවත්ව වෙන් කර ලබා ගන්නා නිසා එම ක්‍රමවේදයට අනුගත නොවන ඇතැම් ප‍්‍රදේශවාසින් හා ව්‍යපාරිකයන් විසින් එම කැළි කසල හැටන් ඔයට මුදාහරින බව ප‍්‍රදේශවාසින් පවසයි. හැටන් මල්ලිඅප්පු ප‍්‍රදේශයේ වෙළදසැල් සහ නිවාස ගණනාවක වැසිකිලි වලවල් නොමැති නිසා එම බට නලද හැටන් ඔයට මුදාහැර ඇති බව එම ඔයේ ජලය පරිහරනය කරන අය ප්‍රකාශ කරයි. ශ්‍රී පාද වන්දනා සමයේ පිටතින් එන වන්දනාකරුවන් හැටන් ප‍්‍රදේශයේදි මෙම ඔයේ බැස ස්නානයද කරනු ලබන අතර තවද හැටන් රොතැස් ප‍්‍රදේශයේ පෞද්ගලික සත්ත්ව ගොවිපලක අපද්‍රව්‍යයද මෙම ඇළට මුදාහැරිම නිසා මෙම පරිසර ගැටළුව තවත් උත්සන්න වී ඇති බව එම ඇළ අසල පදිංචි වතුකම්කරුවන්ද පවසයි. මෙම පරිසර හානිය නතර කිරිමට අවශ්‍ය පියවර ගන්නා ලෙස අදාල බලධාරින්ගෙන් එම ඔයේ ජලය පරිහරනය කරන පිරිස් ඉල්ලා සිටියි.", "URL": "https://sinhala.adaderana.lk/news.php?nid=83902", "Category": null, "Parent URL": null}