{"Source": "Adaderana", "Timestamp": "May 2, 2010 10:20 am", "Headline": "අකුරට වැඩ නිමා වුවත් දුම්රිය ගමන් අවලංගුයි", "News Content": "දුම්රිය තාක්ෂණ ශිල්පීන් ආරම්භ කර තිබූ අකුරට වැඩ කිරීමේ වෘත්තීය සමිති ක්‍රියාමාර්ගය අවසන් වුවද තවමත් දුම්රිය ගමන්වාර කිහිපයක් අවලංගු කර ඇති බව වාර්තා වේ. පොඩි මැණීකේ දුම්රිය , වව්නියාව දුම්රියක් ඇතුළු තවත් දුම්රිය ගමන් වාර මෙලෙස අවලංගු කර ඇති බව දුම්රිය දෙපාර්තමේන්තුව පවසයි. මේ සම්බන්ධයෙන් දුම්රිය සාමාන්‍යධිකාරි පී.පී විජේසේකර මහතාගෙන් අද දෙරණ විමසීමක් කිරීමේදී ඔහු ප්‍රකාශ කළේ එන්ජින් 60 ක් ව තිබූ දුම්රිය එන්ජින් බලඇණිය මේ වන විට 40 දක්වා අඩු වී ඇති බවයි. එයට හේතුව වෘත්තීය සමිති ක්‍රියාමාර්ගය දියත් වන කාලසීමාවේ දුම්රිය එන්ජින් නඩත්තු නොකිරීම බව සාමන්‍යධිකාරිවරයා කියා සිටියේය. දුම්රිය තාක්ෂණ ශිල්පීන් ආරම්භ කර තිබූ වෘත්තීය සමිති ක්‍රියාමාර්ගය ප්‍රවාහන අමාත්‍ය කුමාර වෙල්ගම මහතාගේ ඉල්ලීම පරිදි පසුගිය 24 වනදා සිට නතර කරනු ලැබිණි. ඒ අනුව මේ වන විට දුම්රිය එන්ජින් නඩත්තු කිරීමේ කටයුතු සාමාන්‍ය පරිදි සිදු වන අතර කඩිනමින් අවලංගු කර ඇති දුම්රිය ගමන්වාර ද ක්‍රියාත්මක කරන බව දුම්රිය සාමාන්‍යධිකාරි පී.පී විජේසේකර මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=8136", "Category": null, "Parent URL": null}