{"Source": "Adaderana", "Timestamp": "August 21, 2012 08:00 am", "Headline": "2013 අයවැයට අදහස් ලබාගනියි", "News Content": "2013 අය වැය සැකසීම සඳහා පෞද්ගලික ව්‍යවසායකයින්ගේ අදහස් හා යෝජනා ලබාගෙන තිබේ. ජනාධිපති මහින්ද රාජපක්ෂ මහතාගේ ප්‍රධානත්වයෙන් ඒ පිළිබඳව සාකච්ඡාවක් ඊයේ (20) අරලියගහ මන්දිරයේ දී පැවති බව ජනාධිපති මාධ්‍ය අංශය සඳහන් කරයි. දේශීය මෙන්ම විදේශීය වෙළෙඳපලට භාණ්ඩ සපයන වැවිලි කර්මාන්ත, කෘෂිකර්ම, ඇඟලුම්, මැණික් හා ස්වර්ණාභරණ, කුළුබඩු, රූපලාවන්‍යය, ඖෂධවේදී,සත්ත්ව පාලන, අත්කම්, සම්භාණ්ඩ නිෂ්පාදන යන ක්ෂේත්‍රවල නියෝජිතයෝ මෙම අවස්ථාවට එක්ව සිටියහ. දේශීය ව්‍යවසායකයින් ශක්තිමත් කරමින් දේශීය මෙන්ම විදේශීය වෙළෙඳපල තුළ ඔවුන්ගේ නිෂ්පාදන ඉහළ නැංවීම පිළිබඳව මෙහිදි දීර්ඝ වශයෙන් සාකච්ඡා කර තිබේ. 2013 අය වැය සඳහා රටේ සෑම ක්ෂේත්‍රයක්ම නියෝජනය වන පරිදි අදහස් හා යෝජනා ලබාගැනීමේ වැඩපිළිවෙලක් ක්‍රියාත්මක කර ඇති බව ජනාධිපති මාධ්‍ය අංශය සඳහන් කළේය. ඒ ය‍ටතේ කොටස් වෙළෙඳපල නියෝජිතයින්, වෘත්තීය සමිති නියෝජිතයින් ඇතුළු පාර්ශව ගණනාවක් සමඟ මීට පෙර ද සාකච්ඡා පවත්වා ඇත.", "URL": "https://sinhala.adaderana.lk/news.php?nid=26751", "Category": null, "Parent URL": null}