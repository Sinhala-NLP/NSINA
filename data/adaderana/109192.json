{"Source": "Adaderana", "Timestamp": "May 3, 2019 09:55 pm", "Headline": "ප්‍රහාරය පිළිබඳ ලැබුණු වාර්තා පොලිස්පති විසින් සමච්චලයට ලක් කරලා", "News Content": "පාස්කු ඉරිදා ප්‍රහාරය සම්බන්ධයෙන් ඊට පෙර නිකුත් වූ බුද්ධි අංශ වාර්තා පොලිස්පතිවරයා විසින් සමච්චලයට ලක්කර ඇති බව ශ්‍රී ලංකා පොදුජන පෙරමුණ පවසා සිටියි. අද පෙරවරුවේ බත්තරමුල්ලේ පිහිටි පක්ෂ මුලස්ථානයේ පැවති ප්‍රවෘත්ති සාකච්ඡාවකට එක්වෙමින් එම පෙරමුණේ නියෝජිතයින් මේ බව සඳහන් කළේය. එහිදී අදහස් දැක්වූ පාර්ලිමේන්තු මන්ත්‍රී රොෂාන් රණසිංහ ප්‍රකාශ කර සිටියේ බුද්ධි අංශ වාර්තා පොලිස්පතිවරයා විසින් සමච්චලයට ලක්කර ඇති බවය. රිෂාඩ් බද්යුදීන් ඇමතිවරයාගේ ඥාතීන් සම්බන්ධව විවිධ ප්‍රකාශ නිකුත් කරමින් තිබුණද මේ වන තෙක් කිසිදු ආරක්ෂක අංශයක් මේ පිළිබඳ ඇමතිවරයාගෙන් කිසිදු ප්‍රකාශයක් ගෙන නොමැති බව ඒ මහතා ප්‍රකාශ කර සිටියි. ඡන්ද ලබාගැනීම වෙනුවෙන් ජාතික ආරක්ෂාව පාවා දී ඇති බවත් ආරක්ෂක කවුන්සිලයට රාජ්‍ය බුද්ධි අංශ ප්‍රධානියා විසින් තවුහිද් ජමාත් සංවිධානය පිළිබඳ වාර්තාව 13 වතාවක් ඉදිරිපත් කර ඇති අතර ඉන් එකොළොස් වතාවකම අගමැති හා පොලිස්පති ආරක්ෂක කවුන්සිලය නියෝජනය කර ඇති බවත් ඒ මහතා සඳහන් කර සිටියේය. එසේම එහිදී පොලිස්පතිවරයා විසින් බුද්ධි අංශ ප්‍රධානියා සමච්චලයට ලක් කර ඇති බවත් ඔහු ප්‍රකාශ කර සිටියි.", "URL": "https://sinhala.adaderana.lk/news.php?nid=109192", "Category": null, "Parent URL": null}