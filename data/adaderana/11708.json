{"Source": "Adaderana", "Timestamp": "October 24, 2010 04:55 pm", "Headline": "එල්.ටී.ටී.ඊ චෝදනා බොරු-දේශපාලන වශයෙන් පලිගන්නවා පමණයි", "News Content": "පසුගිය මහ මැතිවරණ්යේ දි එක්සත් ජාතික පෙරමුණෙන් නුවරඑළිය දිස්ත‍්‍රික්කය නියෝජනය කරමින් තරග වැදුණු භාරති දාසන් මහතා ත‍්‍රස්ත විමර්ශන ඒකකය විසින් අත් අඩංගුවට ගැනීම දේශපාලන පලිගැනීමක් බව ප්‍රජාතන්ත්‍රවාදී ජාතික පෙරමුණේ නායක මනෝ ගනේෂන් මහතා පවසයි. මෙය සම්පූර්ණයෙන්ම රජයේ දේශපාලන පළිගැනීමෙ උවමනාව මත සිදු කරනු ලබන කටයුත්තක් බව හෙතෙම නිවේදනයක් නිකුත් කරමින් කියා සිටියි. අප පක්ෂය නියෝජනය කරමින් පසුගිය මහ මැතිවරණයේ දි නුවරඑළිය දිස්ත‍්‍රික්කයෙන් තරග වැදි භාරති දාසන් මහතා අත් අඩංගුවට ගැනිම හරහා ආණ්ඩුව පෙන්වාදීමට උත්සාහ ගන්නා පණිවිඩය වන්නේ සිය දේශපාලන විරුද්ධ මතධාරීන් වෙත ඉල්ල කරනු ලබන ඝෘජු හා වක‍්‍ර පළිගැනීම බව ත්,මෙම ක‍්‍රියාදාමය සිය පක්ෂයට පමණක් නොව ආණ්ඩුවේ මතයට විරුද්ධ වන සියලු දේශපාලන පක්ෂවලට හා පුද්ගලයන් එල්ල කොට ගත් ක‍්‍රියාවක ප‍්‍රථිපලයක් බවද ඔහු සඳහන් කරයි. එසේම අප පක්ෂයෙන් වෙන්ව ගොස් ආණ්ඩුවට එක් වු ප‍්‍රභා ගනේසන් මන්ත‍්‍රීවරයා විසින් පසුගිය දා ඳුකරයේ\"ප‍්‍රජාතන්ත‍්‍රවාදී කම්කරු කොංග‍්‍රසය\"නමින් වෘත්තීය සමිතියක් පිහිටුවා ඇති බවත්, ප‍්‍රභා ගනේසන් මන්ත්‍රීවරයාගේ වෘත්තිය සමිතියේ ක‍්‍රියකාරිත්වයට භාරතී දාසන් මහතා ප‍්‍රබල බාධාවක් වේ යයි අනුමාන කරන බැවින් එකී හේතුව නිසා භාරතී දාසන් මහතාව මෙසේ අපහසුතාවකට පත්කර ඇති බවට තොරතුරු ලැබී ඇතැයිද මනෝ ගනේෂන් මහතා චෝදනා කර සිටියි. අත්අඩංගුවට පත් වූ භාරති දාසන් මහතාගේ දේශපාලනය ආරම්භ වන්නේ ලංකා කම්කරු කොංග‍්‍රසයේ තොණ්ඩමාන් ඇමතිතුමාගේ නායකත්වය යටතේ සාමාජිකයෙකු ලෙසින් බවත්,පසුව කදුරට ජනතා පෙරමුණේ නායක හිටපු අමාත්‍ය චන්ද‍්‍රසේකරන් මහතාගේ පක්ෂය නියෝජනය කරමින් පසුගිය වසරේ පළාත් සභා මැතිවරණයේ දී නුවරඑළිය දිස්ත‍්‍රික්කයෙන්\"එක්සත් ජනතා සංධානයෙන්\"බුලත් කොළයෙන් ලාංඡනයෙන් තරගවැදී පරාජයට පත් වූ බවත් ගනේසන් මහතා පෙන්වාදෙයි. භාරතී දාසන් මහතා ප‍්‍රජාතන්ත‍්‍රවාදි ජනතා පෙරමුණට සම්බන්ධ වී මාස කිපයක් බවත්, ඔහු 2001 වසරේදී එනම් පසුගිය ආණ්ඩුව කාලයේ කිලිනොච්චියට ගොස් පැමිණි බව පවසා අභූත චෝදනා එල්ල කරමින් ඔහු අද අත්අඩංගුවට ගන්නේ නම් එයින් ගම්‍ය වන්නේ සම්පූර්ණ දේශපාලන පළිගැනිමක් බව මනෝ ගනේෂන් මහතා කියා සිටියි. එල්. ටී. ටී. ඊ සංවිධානය සමග සම්බන්ධතා පැවැත්වූ බවට සැකපිට ඊයේ (23) නුවරඑළිය, තලවාකැලේ ප්‍රදේශයේදී පුද්ගලයින් තිදෙනෙකු මධ්‍යම පළාත් ත්‍රස්ත විමර්ශන මෙහෙයුම් ඒකකය මගින් අත්අඩංගුවට තිබුණු අතර එයින් එක් සැකකරුවෙක් සතුව තිබී ටී 56 ගිනි අවි 02 ක් ද හමුවී ඇති බව මධ්‍යම පළාත් ත්‍රස්ත විමර්ශන මෙහෙයුම් ඒකකයේ ස්ථානාධිපති සුනිල් යටවර මහතා සඳහන් කර තිබිණි. කෙසේ වෙතත මෙම සැකකරුවන් තිදෙනාගෙන් ප්‍රධාන සැකකරු ලෙස සැලකෙන භාරතී දාසන් නමැති අය ප්‍රජාතන්ත්‍රවාදී ජනතා පෙරමුණේ වෘත්තීය සමිති නායකයෙකි.අත්අඩංගුවට ගත් සැකකරුවන් තිදෙනාගෙන් රැඳවුම් නියෝග මත වැඩිදුර ප්‍රශ්න කිරීම් සිදුවන බව ද සඳහන්ය.", "URL": "https://sinhala.adaderana.lk/news.php?nid=11708", "Category": null, "Parent URL": null}