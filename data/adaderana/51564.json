{"Source": "Adaderana", "Timestamp": "May 25, 2015 03:23 pm", "Headline": "මැතිවරණ සංශෝධන බල දේශපාලනයේ ගොදුරක් නොවිය යුතුයි ", "News Content": "මෙරට ජරා ජීර්ණ වූ දේශපාලනය සංස්කෘතිය වෙනස් කිරීමේ වැදගත්ම පියවර වන මැතිවරණ ක්‍රමයේ සංශෝධන බල දේශපාලනයේ ගොදුරක් බවට පත්වීම වළක්වා ගත යුතු බව කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා අවධාරණය කරයි. අද (25) පෙරවරුවේ කොළඹ පදනම් ආයතනයේ දී කලාකරුවන්, බුද්ධිමතුන්, හා සිවිල් ක්‍රියාකාරිකයින්ගේ සභාගීත්වයෙන් පැවති මාධ්‍ය හමුවක දී ඒ මහතා මේ බව පැවසීය.19 වන සංශෝධනයට එකඟ වීමේ පුර්ව කොන්දේසිය ලෙස මැතිවරණ ක්‍රමය වෙනස් කිරීමේ අවශ්‍යතාව ඉදිරිපත් කළ ශ්‍රී ලංකා නිදහස් පක්ෂයේ ඇතමුන්ට මේ වනවිට එය අමතක වී හදිසි මැතිවරණයක් අවශ්‍ය වී ඇති බව පෙනෙන්නට ඇතැයි ඒ මහතා පෙන්වාදුන්නේය.මෙය බල දේශපාලනයේ සාමාන්‍ය ස්වරූපය බව ද රටට අවශ්‍යව ඇත්තේ දේශපාලන සංස්කෘතියේ වෙනසක් මිස බල දේශපාලනය පවත්වා ගෙන යාම නොවන බව හෙතෙම පැවසීය. මෙම මැතිවරණ වෙනස සඳහා සිවිල් සංවිධාන, සමාජ ක්‍රියාකාරිකයින් සහ වෘත්තිකයින්ට පෙරමුණ ගැනීමට සිදුව ඇත්තේ මෙවැනි පසුබිමක බවද කීර්ති තෙන්නකෝන් මහතා කීවේය. එම මාධ්‍ය හමුව සඳහා, මහාචාර්ය සරත් විජේසුරිය, මහාචාර්ය රොහාන් සමරජීව , ආචාර්ය නිර්මාල් රංජිත් දේවසිරි, හිටපු විගණකාධිපති සරත් මායාදුන්න හා නිශ්ශංක දිද්දෙනිය යන වෘත්තිකයින් සහ කලාකරුවන් රැසක් එක්ව සිටියහ.", "URL": "https://sinhala.adaderana.lk/news.php?nid=51564", "Category": null, "Parent URL": null}