{"Source": "Adaderana", "Timestamp": "July 15, 2019 02:29 pm", "Headline": "දෙවසරකින් ජාතික ප්‍රශ්නයට ස්ථිර විසඳුමක්-අගමැති", "News Content": "ජාතික ප්‍රශ්නයට දේශපාලන විසඳුමක් ලබා දීම සඳහා ගත වූ වසර කිහිපය තුළ දැඩි උත්සාහයක් ගෙන ක්‍රියා කළ ද වත්මන් ආණ්ඩුවට පාර්ලිමේන්තුවේ බහුතරයක් නොමැතිවීම හේතුවෙන් එම අරමුණ ඉටුකර ගැනීමට නොහැකි වූ බව අඅග්‍රාමාත්‍ය රනිල් වික්‍රමසිංහ මහතා පවසයි. නමුත් ඉදිරි වසර දෙක තුළ ස්ථීර වශයෙන්ම ඒ අරමුණ ඉටුකරමින් දේශපාලන විසඳුමක් ලබාදෙන බවත් අග්‍රාමාත්‍ය රනිල් වික්‍රමසිංහ මහතා පවසයි. යාපනය, චුන්නාකම්, කන්දරෝඩෛ, ස්කන්දවරෝදය විද්‍යාලයේ 125වන සංවත්සරය සහ ත්‍යාග ප්‍රදානෝත්සවයට අද (15) දින සහභාගී වෙමින් අග්‍රාමාත්‍ය රනිල් වික්‍රමසිංහ මහතා මෙම අදහස් පල කළේය. 13 වන සංශෝධනයට යටත්ව බලය බෙදා ගනිමින්, දේශපාලන විසඳුමක් ලබා දීමේ ක්‍රියාවලියට තමා උපරිමයෙන් කැපවී සිටින බව එහිදී අග්‍රාමාත්‍යවරයා අවධාරණය කළේය. විවිධ ජාතීන්ගෙන් සමන්විත එංගලන්ත ක්‍රිකට් කණ්ඩායම එංගලන්ත පුරවැසියන් ලෙස තරග කොට ලෝක කුසලානය ජයග්‍රහණය කිරීමට සමත් වූ බව පෙන්වාදුන් අග්‍රාමාත්‍ය රනිල් වික්‍රමසිංහ මහතා වසර දහසක් තිස්සේ විවිධ ජාතීන් සමඟ සහයෝගයෙන් ජීවත් වන අප ද ශ්‍රී ලාංකික ජාතියක් ලෙස සිතිය යුතු කාලය දැන් එළඹ තිබෙන බව වික්‍රමසිංහ මහතා වැඩිදුරටත් පෙන්වා දුන්නේය. එහිදී තවදුරටත් අදහස් දැක්වූ අග්‍රාමාත්‍ය රනිල් වික්‍රමසිංහ මහතා මෙසේ කීය. \"අපි දේශපාලන විසඳුමකට ළඟාවී තිබෙන බව මා කියන්න කැමැතියි. මීළඟ අවුරුදු දෙකක් තුළදී එම ප්‍රශ්නයට විසඳුමක් ලබා දෙනවා. ශ්‍රී ලාංකිකයන් ලෙස ආඩම්බරයෙන් ජීවත් විය හැකි පරිසරයක් එමඟින් උදා කරගත හැකියි. අපි කුමන ජාතියකට අයත් වුණත් අපි ශ්‍රී ලාංකිකයෝ යන අනන්‍යතාවයට මා කැමැතියි. මෙහි සිටින සියලූදෙනාම ඒ ආකාරයට සිතිය යුතුයි. මෙවර ලෝක කුසලාන අවසන් ක්‍රිකට් තරඟයෙන් ඊයේ සත්කාර එංගලන්ත කණ්ඩායම ජයග්‍රහණය කළා. එංගලන්තය සමග අපට සමීප සබඳතා තිබෙනවා. එංගලන්ත කණ්ඩායමේ නායකයා, හොඳම පිතිකරුවා, හොඳම පන්දු යවන්නා යන තුන්දෙනාම විදේශ රටවලින් එංගලන්තයට සංක්‍රමණය වූ ක්‍රීඩකයන් බව කිව යුතුයි. ඒ වගේම ශ්‍රී ලංකාවේ අපිත් අවුරුදු දහසක ඉදන් විවිධ ජාතීන් සමග සහයෝගයෙන් ජීවත් වෙනවා. ඒ අය ශ්‍රී ලාංකික ජාතියක් විදිහට සිතිය යුතු යුගය දැන් එළඹිලා තිබෙනවා.\" මෙම අවස්ථාවට අධ්‍යාපන රාජ්‍ය අමාත්‍ය විජයකලා මහේස්වරන්, පාර්ලිමේන්තු මන්ත්‍රීවරුන් වන මාවෛ සේනාධිරාජා, ධර්මලිංගම් සිද්ධාර්ථන්, ඊ. සරවනපවන්, ස්කන්දවරෝදය විද්‍යාලයේ විදුහල්පති එම්. සෙල්වස්ථාන් යන මහත්ම මහත්මීන් ප්‍රමුඛ දේශපාලනඥයින් සහ රාජ්‍ය නිලධාරීන් රැසක් සහභාගි වී සිටියහ.", "URL": "https://sinhala.adaderana.lk/news.php?nid=114189", "Category": null, "Parent URL": null}