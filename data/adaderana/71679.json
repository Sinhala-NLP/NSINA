{"Source": "Adaderana", "Timestamp": "April 3, 2017 04:46 pm", "Headline": " CSN පෙත්සම් විභාගය කල් යයි ", "News Content": "සිය විකාශන බලපත්‍රය අවලංගු කිරීමට ජනමාධ්‍ය අමාත්‍යංශය ගත් තීරණය නීතියට පටහැනි බවට ප්‍රකාශ කරන ලෙස ඉල්ලා සී.එස්.එන් රූපවාහිනී නාලිකාව ඉදිරිපත් කළ පෙත්සමක් විභාගයට ගැනීම අභියාචනාධිකරණය කල්දමා තිබේ. අදාළ නඩුව අද(03) කැඳවූ අවස්ථාවේදී රජයේ නීතිඥවරයා පෙත්සම විභාගයට ගැනීම කල්දමන ලෙස අධිකරණයෙන් ඉල්ලීමක් කළ බව අද දෙරණ අධිකරණ වාර්තාකරු සඳහන් කළේය. එම ඉල්ලීමට පෙත්සම්කාර පාර්ශවය විරෝධය පළ කර නොමැති අතර ඒ අනුව පෙත්සම විභාගය ජුනි මස 29 වනදා පැවැත්වීමට අභියාචනාධිකරණයේ සභාපති විනිසුරු විජිත් මලල්ගොඩ සහ එස්. තුරෙයිරාජා යන විනිසුරු මඩුල්ල නියම කර තිබේ. එදින තෙක් සී.එස්.එන් නාලිකාව සඳහා වෙන්කර තිබෙන සංඛ්‍යාත වෙනත් පාර්ශවයකට පැවරීම වැලැක්වීමේ තහනම් නියෝගය දීර්ඝ කරන බව අභියාචනාධිකරණය දනුම් දී ඇත.", "URL": "https://sinhala.adaderana.lk/news.php?nid=71679", "Category": null, "Parent URL": null}