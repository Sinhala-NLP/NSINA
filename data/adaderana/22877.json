{"Source": "Adaderana", "Timestamp": "March 18, 2012 02:18 pm", "Headline": "ජාතික කෞතුකාගාරයේ සොරකම-විසි දෙනකුගෙන් ප්‍රශ්න කරලා", "News Content": "කොළඹ ජාතික කෞතුකාගාරයේ කෞතුක භාණ්ඩ අතුරුදන් වීම සම්බන්ධයෙන් පුද්ගලයින් විසි දෙනෙකුගෙන් පමණ ප්‍රකාශ සටහන් කරගෙන ඇති බව පොලිසිය පවසයි. සිද්ධිය සම්බන්ධයෙන් පරීක්ෂණ පවත්වන අපරාධ පරීක්ෂණ දෙපාර්තමේන්තුව විසින් අදාළ ප්‍රශ්න කිරීම් සිදුකර ඇති බව පොලිස් මාධ්‍ය ප්‍රකාශක පොලිස් අධිකාරී අජිත් රෝහණ මහතා ප්‍රකාශ කළේය. අදාළ පරීක්ෂණ කටයුතු සඳහා පොලිස් නිල සුනඛයින්ගේ සහය ද ලබාගෙන ඇති බව අජිත් රෝහණ මහතා පවසයි. මේ අතර ජාතික උරුමයන් පිළිබඳ අමාත්‍ය ආචාර්ය ජගත් බාලසූරිය මහතා කියා සිටියේ කෞතුකාගාරයේ ආරක්ෂක කැමරා පද්ධතිය පසුගිය 15 වැනිදා සිට ක්‍රියාත්මක වී නොමැති බවට තොරතුරු ලැබී ඇති බවයි. එම නිසා මෙම සොරකම සැලසුම් සහගතව සිදුකර ඇති බව ජගත් බාලසූරිය මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=22877", "Category": null, "Parent URL": null}