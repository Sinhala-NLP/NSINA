{"Source": "Adaderana", "Timestamp": "May 5, 2019 02:40 pm", "Headline": "පාස්කු ඉරිදා ප්‍රහාරයට විරුද්ධව ඉන්දියාවේ මුස්ලිම් වැසියන් වීථි බසී", "News Content": "ශ්‍රී ලංකාවේ එල්ල වූ ත්‍රස්ත ප්‍රහාරවලට විරෝධය පළකරමින් ඉන්දියාවේ මුස්ලිම් වැසියන් පිරිසක් වීථි බැස ඇත. විදෙස් මාධ්‍ය වාර්තා කළේ ත්‍රස්තවාදයට එරෙහිව ඔවුන් එය සංවිධානය කර තිබූ බවයි. ශ්‍රී ලංකාවේ කිතුණු දේවස්ථාන සහ සංචාරක හෝටල් ඉලක්ක කර පාස්කු ඉරු දින එල්ල වූ බෝම්බ ප්‍රහාරවලට විරෝධය පළකිරීම සඳහා ඉන්දියාවේ බටහිර මුම්බායි නගරයේ මෙම විරෝධතාව පැවැත්වුණි. මුම්බායි නගරයේ වාසය කරන මුස්ලිම් වැසියන් රැසක් එම විරෝධතාවට එක්ව සිටි බව විදෙස් වාර්තා සඳහන් කළේය. ත්‍රස්තවාදයට එරෙහිව සටන් පාඨ කියමින් සහ පුවරු ප්‍රදර්ශනය කරමින් විරෝධතාකරුවන් මේ සඳහා එක්ව සිටි බව විදෙස් වාර්තා සඳහන් කර සිටියි. ඊට වැඩිහිටියන් පමණක් නොව ළමුන්ද එක්ව සිටිනු දක්නට ලැබුණි. පිපිරීම් හෙළාදකින බවත් වින්දිතයින්ට සිය සහය පළකරන බවත් ඔවුන් මෙහිදී අවධාරණය කර සිටියේය. විරෝධතාවට එරට සුන්නි නිකායික ඉස්ලාම් සංවිධානයක් වන රාසා විද්‍යාතනයේ සභාපතිවරයා ද එයට එක්වුණා. ප්‍රහාර හෙළා දකිමින්මෙම විරෝධතාව සංවිධානය කළ බවත් ත්‍රස්තවාදය සඳහා කිසිදු ආගමක ඉඩක් නොමැති බවත් ඔහු මෙහිදී පවසා සිටියේය.", "URL": "https://sinhala.adaderana.lk/news.php?nid=109289", "Category": null, "Parent URL": null}