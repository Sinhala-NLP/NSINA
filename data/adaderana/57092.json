{"Source": "Adaderana", "Timestamp": "February 10, 2016 01:29 pm", "Headline": "දිස්ත්‍රික්ක 7ක ඩෙංගු මර්දන වැඩසටහන් හෙටින් ඇරඹෙයි", "News Content": "බස්නාහිර පළාත සමඟ ඩෙංගු රෝගය බෝවීමේ අධි අවදානම් දිස්ත්‍රික්ක 7ක් මුල්කරගනිමින් තෙදින මදුරු මර්දන වැඩසටහනක් ක්‍රියාත්මක කිරීමට සෞඛ්‍ය අමාත්‍යාංශය තීරණය කර තිබේ.හෙට සිට ලබන 13 වන දින දක්වා මෙම වැඩසටහන ක්‍රියාත්මක කෙරෙන බව සෞඛ්‍ය අමාත්‍යාංශය සඳහන් කළේය.මේ වසරේ ජනවාරි මාසය තුළ වාර්තා වී ඇති ඩෙංගු රෝගීන් සංඛ්‍යාව ඉහළ ගොස් ඇති බව සඳහන්ය. 2015 වසරේ දී ඩෙංගු රෝගීන් 29,000ක් සහ මරණ 56ක් වාර්තා වී ඇති අතර මේ වසරේ ජනවාරි මාසය තුළ පමණක් ඩෙංගු රෝගීන් 5000ක් සහ මරණ 8ක් වාර්තා වී ඇති බව සෞඛ්‍ය අමාත්‍යාංශය පෙන්වා දී තිබේ.මෙම රෝගීන් වැඩි වශයෙන් වාර්තා වී ඇත්තේ බස්නාහිර පළාතෙන් සහ කෑගල්ල, යාපනය, වව්නියාව, පුත්තලම, මඩකලපුව, කුරුණෑගල සහ කල්මුණේ යන දිස්ත්‍රික්ක වලින් බව අමාත්‍යාංශය පවසයි.ඒ අනුව ජාතික ඩෙංගු මර්දන වැඩසටහන ශ්‍රී ලංකා පොලීසිය, ත්‍රිවිධ හමුදාව සහ සෞඛ්‍ය අංශ එක්ව හෙට සිට එම මදුරු මර්දන වැඩසටහන් ක්‍රියාත්මක වීමට නියමිතව තිබේ. කීට විද්‍යා සමීක්ෂණවලට අනුව පාසල්වලින් සියයට 54ක, ගොඩනැගිලි හා ඉදිකිරීම් ස්ථානවලින් සියයට 36ක සහ ආගමික ස්ථානවලින් සියයට 40ක මදුරු කීටයන් බෝවන බව අනාවරණය වී ඇත.", "URL": "https://sinhala.adaderana.lk/news.php?nid=57092", "Category": null, "Parent URL": null}