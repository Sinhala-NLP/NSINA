{"Source": "Adaderana", "Timestamp": "June 2, 2019 08:16 am", "Headline": "පොලිස් නිලධාරියෙකු ඝාතනය කළ සැකකරු පොලීස් වෙඩි පහරින්ම මිය යයි", "News Content": "අකුරැස්ස - ඌරුමුත්ත ප්‍රදේශයේදී පොලිස් නිලධාරියෙකුට වෙඩි තබා ඝාතනය කළ සැකකරු අද (02) අලූයම පොලීසිය සමඟ සිදුවූ වෙඩි හුවමාරුවකදී ජීවිතක්ෂයට පත්ව අති බව පොලීසිය පවසයි. පසුගිය 22 වැනිදා සවස 5ට පමන ඌරුමුත්ත ප්‍රදේශයේ නීතිවිරෝධී මත්පැන් වැටලීමක් අතරතුර එල්ල වූ වෙඩි ප්‍රහාරයකින් 30 හැවිරිදි කසුන් සම්පත් නැමති පොලිස් කොස්තාපල්වරයා ජීවිතක්ෂයට පත් විය. මෙලෙස මිය ගියේ වයස අවුරුදු 30 ක් වු කොළඹගේවත්ත, දිද්දෙණිය, කනංකේ ලිපිනයේ පදිංචිකරුවෙක් වන අකුරැස්ස පොලිස් ස්ථානයට අනුයුක්ත කල‍හගේ ලොකුගේ කසුන් සම්පත් නැමති පොලිස් කොස්තාපල් (77290) වරයායි. එම සිද්ධියට සම්බන්ධ සැකකරු අත්අඩංගුවට ගැනීම සඳහා ඌරුමුත්ත - උඩකන්ද ප්‍රදේශයේ පොලීසිය අද අලූයම සෝදිසි මෙහෙයුමක් සිදුකර ඇත. එහිදී එම ප්‍රදේශයේම පදිංචි 56 හැවිරිදි එම සැකකරු නැවතත් පොලිස් නිලධාරීන්ට වෙඩි ප්‍රහාරයක් එල්ල කර ඇති බව වාර්තා වේ. පොලිස් නිලධාරියෙකු විසින් එහිදී සිදුකරන ලද වෙඩි ප්‍රහාරයකින් සැකකරු තුවාල ලබා ඇති අතර, පසුව ඔහු අකුරැස්ස රෝහලට ඇතුළත් කර ඇත. ඉන් අනතුරුව සැකකරු ජීවිතක්ෂයට පත්ව තිබේ.", "URL": "https://sinhala.adaderana.lk/news.php?nid=111168", "Category": null, "Parent URL": null}