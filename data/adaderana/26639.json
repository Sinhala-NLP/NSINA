{"Source": "Adaderana", "Timestamp": "August 16, 2012 09:18 pm", "Headline": " හොර පාරෙන් යන්න ගිය තවත් 57 ක් හරි පාරෙන් මව්බිමට", "News Content": "නීති විරෝධී ලෙස විදේශීය රටකට සංක්‍රමණයවීම සඳහා යමින් සිටි 57 දෙනකුගෙන් සමන්විත පිරිසක් නාවික හමුදාව විසින් අත්අඩංගුවට ගෙන තිබේ. අද පස්වරුවේ පුල්මුඩේ සිට මුහුදු සැතපුම් 40 ක පමණ නැගෙනහිර මුහුදේදී මෙම පිරිස අත්අඩංගුවට ගත් බව නාවික හමුදා මාධ්‍ය ප්‍රකාශක,කමාන්ඩර් කෝසල වර්ණකුලසූරිය මහතා කියා සිටියි. අත්අඩංගුවට ගනු ලැබූ පිරිස අතර සිංහල පිරිමි පුද්ගලයින් පස් දෙනකුද,සෙසු පනස් දෙදෙනා ද්‍රවිඩ ජාතිකයින් වන බවද හෙතෙම සඳහන් කළේය. එසේම අත්අඩංගුවට ගනු ලැබූ පිරිස අතර කුඩා ළමුන් 9 දෙනකුද,ස්ත්‍රීන් 8 දෙනකුද වන බවත්,මෙම පිරිස දැනට ත්‍රීකුණාමලය වරාය වෙත රැගෙනවිත් ඇති බවත් නාවික හමුදා මාධ්‍ය ප්‍රකාශකවරයා පෙන්වාදෙයි. මෙම පිරිස වැඩිදුර විමර්ශන කටයුතු සඳහා අපරාධ පරීක්ෂණ දෙපාර්තමේන්තුවට ලබාදෙන බවද නාවික හමුදා මාධ්‍ය ප්‍රකාශකවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=26639", "Category": null, "Parent URL": null}