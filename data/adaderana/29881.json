{"Source": "Adaderana", "Timestamp": "December 11, 2012 04:42 pm", "Headline": " දොම්පේ ප්‍රා.සභාවේ සභාපති හා මන්ත්‍රීවරයෙක් අල්ලස් දැලේ", "News Content": "ව්‍යාපාරිකයෙකුගෙන් රුපියල් ලක්ෂ 70ක අල්ලසක් ඉල්ලා අත්තිකාරම් වශයෙන් ඉන් රුපියල් ලක්ෂ 2ක් ගෙන තවත් ලක්ෂ 4ක් අද (11) ගනිද්දි දොම්පේ ප්‍රාදේශීය සභාවේ සභාපතිවරයා හා මන්ත්‍රීවරයෙකු අත්අඩංගුවට ගත් බව අල්ලස් කොමිසමේ අධ්‍යක්ෂ ජනරාල් ලක්ෂ්මි ජයවික්‍රම මහත්මිය පවසයි. අක්කර 11 භූමියක ගල් කොරියක් පවත්වාගෙන යාම සඳහා බලපත්‍රයක් ලබා ගැනීමටත් එම ඉඩමේ කොටසක් සංවර්ධනය කිරීම සඳහා පිඹුරු පතක් සැකසීමටත් ව්‍යාපාරිකයාගෙන් මෙම මුදල ඉල්ලා ඇත. ඒ අනුව ඉන් රුපියල් ලක්ෂ 6ක මුදලක් අත්තිකාරම් වශයෙන් ලබාදෙන ලෙස අදාළ ප්‍රාදේශීය සභා සභාපතිවරයා හා මන්ත්‍රීවරයා ව්‍යාපාරිකයාගෙන් ඉල්ලා තිබේ. ඉන් රුපියල් ලක්ෂ 2ක් මීට පෙර ලබාදී ඇති අතර ඉතිරි ලක්ෂ 4 අද ලබාදෙන අවස්ථාවේදී ඔවුන් අත්අඩංගුවට ගත් බව අධ්‍යක්ෂ ජනරාල්වරිය පැවසුවේය.", "URL": "https://sinhala.adaderana.lk/news.php?nid=29881", "Category": null, "Parent URL": null}