{"Source": "Adaderana", "Timestamp": "June 20, 2012 08:24 am", "Headline": "ලංකාවට පැමිණ ධනාත්මක වර්ධනය පිළිබඳ අත්දැකීම් ලබා ගන්න", "News Content": "එක්සත් ජාතීන්ගේ මානව හිමිකම් කවුන්සිලයේ මහ කොමසාරිස්වරියට ශ්‍රී ලංකාවට පැමිණ මානූෂිය මෙහෙයුමෙන් පසු මෙරට ලබා ඇති ධනාත්මක වර්ධනය පිළිබඳ ප්‍රායෝගික අත්දැකීම් ලබා ගන්නා ලෙස ශ්‍රී ලංකා රජය යළි සිහිපත් කරයි. 2011 ව‍සරේ අප්‍රේල් මාසයේ දී රජය මහ කොමසාරිස්වරියට එම ආරාධනය සිදුකර ඇති බව පසුගිය සඳුදා ආරම්භ වූ එක්සත් ජාතීන්ගේ මානව හිමිකම් කවුන්සිලයේ 20 වැනි සැසිවාරය වෙනුවෙන් ශ්‍රී ලංකා රජයේ නිල ප්‍රකාශය නිකුත් කරමින් විදේශ කටයුතු අමාත්‍යාංශය සඳහන් කරයි. මානූෂිය මෙහෙයුමෙන් පසුව මෙරට ලබා ඇති ප්‍රගතිය පිළිබඳව රජයේ ප්‍රකාශය මඟින් මානව හිමිකම් කවුන්සිලය දැනුවත් කර ඇත. 2009 වසරේ මැයි මාසයේ දී අවතැන් වූ දෙලක්ෂ අනූ දහසක පමණ පිරිසකගෙන් යළි සමාජ ගත කිරීමට නියමිතව ඇත්තේ පුද්ගලයන් හය දහස් විසි දෙදෙනෙකු බව ද ඉන් පෙන්වා දී තිබේ. එමෙන්ම බිම් බෝම්බ ඉවත් කිරීමේ කටයුතු තවත් සුළු බිම් ප්‍රමාණයක පමණක් සිදු කිරීමට නියමිතව ඇති අතර එය කඩිනමින් නිමා කරන බව රජය පවසයි. එසේම එල්.ටී.ටී.ඊ සංවිධානයට සම්බන්ධව සිටි ළමා සොල්දාදුවන් සියලු දෙනාම පාහේ ඔවුන්ගේ පවුල් වෙත භාර දී ඇති බව පෙන්වා දෙන රජය ඔවුන් අපරාධකරුවන් ලෙස නොව අපරාධවලට ලක් වූ අය වශයෙන් සැලකූ බවද රජය ප්‍රකාශ කරයි. යුද්ධය පැවති 30 අවුරුදු කාලය තුළ දී ද ළමුන් වෙනුවෙන් ශ්‍රී ලංකා රජය ඉටු කළ මෙහෙවර යුනිසෙෆ් සංවිධානයේ ඇගයීමට ලක්ව ඇති බව ද අදාළ ප්‍රකාශනයෙන් පෙන්වා දී තිබේ. උතුරේ හමුදාව රඳවා තැබීම කිසිසේත් ප්‍රමාණය ඉක්මවා හෝ වෙනත් අරමුණක් සඳහා හෝ ක්‍රියාත්මක කර නොමැති බව රජය ප්‍රකාශ කරයි. රජයේ ආරක්ෂිත කලාප 40 % දක්වා අඩු කර ඇති බව ද රජය පවසයි. ශ්‍රී ලංකා පොලිස් දෙපාර්තමේන්තුවට ද්‍රවිඩ ජාතික නිලධාරීන් 1133 දෙනෙකු බඳවාගෙන ඇති බව පවසන රජය ඉන් වැඩි පිරිසක් උතුරු සහ නැගෙනහිර පළාත් වෙත යොමුකර ඇති බව පෙන්වා දෙයි. එසේම මානව හිමිකම් සුරැකීම සහ ප්‍රවර්ධනය සඳහා රජයේ ජාතික ක්‍රියා පටිපාටිය පිළිබඳව ද අදාළ ප්‍රකාශයෙන් පැහැදිලි කර තිබේ. උතුරේ පළාත් සභා මැතිවරණය කඩිනමින් පැවැත්වීම කෙරෙහි ද අවධානය යොමුව ඇත. 19 වැනි සැසිවාරයේ දී මානව හිමිකම් කවුන්සිලයට ශ්‍රී ලංකාව සම්බන්ධයෙන් ගෙන ආ යෝජනාව වැදගත්කමකින් තොර එකක් බවට ද පෙන්වා දෙන රජය උගත් පාඩම් හා ප්‍රතිසන්ධාන කමිටුවේ නිර්දේශ ක්‍රියාත්මක කිරීමට ගෙන ඇති පියවර සම්බන්ධයෙන් එක්සත් ජාතීන්ගේ මානව හිමිකම් සැසියේ දී පැහැදිලිකර තිබේ. මානව හිමිකම් කවුන්සිලයේ 20 වැනි සැසිවාරය ලබන මස 12 න දින දක්වා පැවැත්වීමට නියමිතය.", "URL": "https://sinhala.adaderana.lk/news.php?nid=25169", "Category": null, "Parent URL": null}