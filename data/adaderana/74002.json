{"Source": "Adaderana", "Timestamp": "June 7, 2017 02:44 pm", "Headline": "පොලිස් කොස්තාපල්ගේ නිවසින් ගිනි අවි සහ කසිප්පු හමුවෙලා", "News Content": "කල්පිටිය - නොරචෝලේ පොලීසියේ සේවය කරන පොලිස් කොස්තාපල්වරයෙකගේ නිවසේ තිබී ටී 56 වර්ගයේ ගිනි අවියක්ද, කුඩා ප්‍රමාණයේ රිවෝල්වරයක්ද, කසිප්පු සහ කසිප්පු නිෂ්පාදනය කිරීමට ගන්නා උපකරණ කට්ටලයක් ඇතුළු භාණ්ඩ තොගයක්ද ආණමඩුව පොලීසිය විසින් අත්අඩංගුවට ගෙන තිබේ.අද (07) පෙරවරුවේ මෙම අත්අඩංගුවට ගැනීම සිදු කර ඇති බව අප වාර්තාකරු පවසයි.ආණමඩුව - තෙන්නන්තුරියාව ප්‍රදේශයේ පිහිටි සැකකාර පොලිස් කොස්තාපල්වරයාගේ නිවසේ කසිප්පු නිෂ්පාදනය කරන බවට 119 පොලිස් හදිසි ඇමතුම් අංශයට තොරතුරක් ලැබී ඇති බවත්, ඒ අනුව ආණමඩුව පොලීසියේ පොලිස් සැරයන්වරයෙකු ඇතුළු කණ්ඩායමක් අදාළ නිවස පරීක්ෂාවට ලක් කර ඇති බවත් සඳහන්ය.එම නිවසේ නාන කාමරයක තිබී කසිප්පු ඩ්‍රෑම්ස් 80 ක් (බෝතල් 10) ද,ගෝඩා ඩ්‍රෑම්ස් 2080 ක්ද කසිප්පු නිපදවීමට ගන්නා උපකරණ කට්ටලයක්ද පොලිස් නිලධාරීන් විසින් සොයා ගෙන ඇත.එම නිවස තව දුරටත් පරීක්ෂා කරන විට කාමරයක අල්මාරියක් යට පැරණි පොලිතින් උරයක බහා තිබුණු ටී.56 වර්ගයේ ගිනි අවිය සහ කුඩා ප්‍රමාණයේ රිවෝල්වරය පොලිස් නිලධාරීන් විසින් සොයා ගෙන ඇති බව අප වාර්තාකරු කියා සිටියි.ටී 56 ගිනි අවියේ මැගසීනය තිබී ඇති නමුත් උණ්ඩ තිබී නැති අතර රිවෝල්වරයේ මැගසීනය හෝ උණ්ඩ නොතිබුණු බව විමර්ශන කටයුතු කරන නිලධාරීන් පවසා තිබේ.සැකකාර පොලිස් නිලධාරියා මෙතෙක් අත්අඩංගුවට ගෙන නැත.මෙම සැකකරු කලක් ආණමඩුව ප්‍රදේශයේ හිටපු (දැනට ජීවතුන් අතර නොමැති) දේශපාලකයෙකු සමග සමීප ඇසුරක් පවත්වා ගෙන ගොස් ඇති බවත්, පසුව 2001 නොවැම්බර් මස 19 වැනිදා පොලීසියේ රාජකාරියට එක්වී ඇති ඔහු පුත්තලම දිස්ත්‍රික්කයේ පොලිස් ස්ථාන කීපයකම සේවය කර ඇති බවත් කියැවෙයි.මෙම ගිනි අවි දෙක එම කාලයේ සැකකාර පොලිස් කොස්තාපල්වරයා විසින් දේශපාලකයාගේ නිවසින් රැගෙන ගොස් ඇති බවට විශ්වාස කරන බැව් විමර්ශන කටයුතු සිදු කරන නිලධාරීන් පවසයි.ආණමඩුව පොලීසිය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=74002", "Category": null, "Parent URL": null}