{"Source": "Adaderana", "Timestamp": "October 5, 2016 04:04 pm", "Headline": " වතුකම්කරුවන්ගේ ඉල්ලීම ඉටුකිරීම අපහසුයි", "News Content": "අපනයන ආර්ථිකයේ කඩාවැටීම ‍හමුවේ වතුකම්කරුවන්ගේ ඉල්ලීම ඉටුකිරීම අපහසු බව සම කැබිනට් ප්‍රකාශක සෞඛ්‍ය අමාත්‍ය රාජිත සේනාරත්න මහතා පවසයි.කැබිනට් තීරණ දැනුම්දීම නිමිත්තෙන් අද පැවැති මාධ්‍ය හමුවේදී අමාත්‍යවරයා මේ බව කියා සිටියේ මාධ්‍යවේදියෙකුගේ ප්‍රශ්නයකට පිළිතුරු වශයෙනි.පවත්නා කාලගුණික තත්ත්වය හමුවේ අපනයන ආර්ථිකයට බලපෑම් වී ඇති බැවින් කම්කරුවන්ගේ ඉල්ලීම ඉටුකිරීම වතු හිමියන්ට අපහසු වනු ඇතැයි ඒ මහතා පෙන්වාදුන්නේය.මේ අතර විවිධ දූෂණ අක්‍රමිකතා ගැන දැනට සිදුකරන පරීක්ෂණ ගැන මාධ්‍යවේදීන් විමසා සිටි අවස්ථාවේ අමාත්‍යවරයා කියා සිටියේ මහපරිමාණ දූෂණ වංචාවලට වඩා පරීක්ෂණ සිදුවන්නේ කුඩා කුඩා ඒවා ගැන බවයි.ඒවායේ පරීක්ෂණ කටයුතු ගැන සොයාබලද්දී තවමත් පරීක්ෂණ සිදුවන බවට ප්‍රතිචාර ලැබෙන බවද මහපරිමාණ වංචා සෙවීම නමින් පිහිටුවා ඇති ආයතනවලින් කියන තරමේ මහපරිමාණ දූෂණ අක්‍රමිකතා ගැන සෙවීමක් නොවන බවද ඔහු කියා සිටියේය.වත්මන් ආණ්ඩුවේ දූෂිත ඇමතිවරු ඇතැයි දයාසිරි ජයසේකර ඇමතිවරයා කර ඇතැයි කියන ප්‍රකාශයක් ගැනද මාධ්‍යවේදීන් ප්‍රශ්න කළ අවස්ථාවේ අමාත්‍යවරයා පැවසුවේ පත්තරවලට නොකියා කොන්ද පණ ඇතිව ඒ ගැන කැබිනට් මණ්ඩලයේ සාකච්ඡා කළ හැකි බවයි.පසුගිය කාලයේදී එසේ කතා කරන පුද්ගලයින් සිටියේ කොහිදැයි ප්‍රශ්න ක‍ළ ඒ මහතා තමන් හොඳ වාමාංශිකයෙකු ලෙස පසුගිය ආණ්ඩුව සමයේදී කිව යුතුදේ කෙළින්ම කියූ බවද පෙන්වාදුන්නේය.තොරතුරු පනත ක්‍රියාත්මක කිරිමට විශේෂ මෙහෙයුම් කාර්යාලයක් පියතිස්ස රණසිංහගේ ප්‍රධානත්වයෙන් බත්තරමුල්ලේදී ලබන සතියේ ආරම්භ කරන බව එම මාධ්‍ය හමුවට එක්වූ සම කැබිනට් ප්‍රකාශක ජනමාධ්‍ය ඇමැති ගයන්ත කරුණාතිලක මහතා පැවසුවේය.", "URL": "https://sinhala.adaderana.lk/news.php?nid=64744", "Category": null, "Parent URL": null}