{"Source": "Adaderana", "Timestamp": "June 16, 2019 03:20 pm", "Headline": "කැණීම් කළ පසු සංරක්ෂණයට අවධානයක් නොදුන් නන්දමිත්‍ර නව වංගු විහාරය", "News Content": "පල්ලම නන්දමිත්‍ර නව වංගු රජමහා විහාරයේ කැණීම් කටයුතු සිදු කළත් එය සංරක්ෂණ කිරීම සඳහා පුරා විද්‍යා දෙපාර්තමේන්තුව විසින් මේ වන තුරු නිසි වැඩ පිළිවෙලක් සිදු කර නොමැති බව එහි විහාරවාසී පූජ්‍ය පොත්තුක්කුලමේ ධීරානන්ද හිමියන් පවසයි. උන්වහන්සේ සඳහන් කරන්නේ මේ දිනවල පවතින වර්ෂාවත් සමග අනාරක්ෂිතව පවතින චෛත්‍යට හානි සිදු වන බවයි. ක්‍රිස්තු පූර්ව 167 – 131 ත් අතර කාලය තුළ දුටු ගැමුණු රජ දවසේ නන්දමිත්‍ර යෝධයා විසින් මෙම විහාරස්ථානය ඉදිකළ බවට අතීත කථා වල සඳහන් වෙයි. එළාර රජු සමඟ පැවති සටනින් ජයග්‍රහණය කිරීමෙන් අනතුරුව තමන්ගේ ගෝලයින් 10 දෙනාට ප්‍රදේශ වෙන්කර සංවර්ධනය සඳහා පවරා දීමට දුටු ගැමුණු රජු කටයුතු කර ඇත. එමෙන්ම දුටුගැමුණු රජුගේ කඩොල් ඇතා ගාල් කර සිටියේද මෙම විහාර භූමියේ වන අතර තම සහෝදර ගෝලයින් 09 දෙනා සිහි කිරීම සදහා අංග 09 ක් සහිතව පිපුණු නෙළුම් මළක් මත මෙම විහාරය ඉදිකර ඇති බවට ඉතිහාසයේ සඳහන්ය. පුරා විද්‍යා නිලධාරීන් විසින් 2017 වර්ෂයේ මාර්තු මාසයේදී නන්දමිත්‍ර නව වංගු විහාරයේ කැණීම් කටයුතු ආරම්භ කර ඇති අතර එම වසරේ අගෝස්තු මාසය වන විට කැණීම් කටයුතු අවසන් කර ඇත. එම විහාරස්ථානයේ විහාරවාසී පොත්තුක්කුලමේ ධීරානන්ද හිමියන් පවසන්නේ කැණීම් කටයුතු අවසන් කළද චෛත්‍යෙය් සංරක්ෂණය සඳහා මේ වන තුරු කිසිදු පියවරක් ගෙන නොමැති බවයි. කෙසේවෙතත් මේ පිළිබඳව කළ විමසීමකදී පඬුවස්නුවර සහකාර පුරා විද්‍යා කොමසරිස් එන්.එම්.ගුණතිලක මහතා සඳහන් කළේ චෛත්‍ය ආරක්ෂා කිරීම සදහා එහි සංරක්ෂණ කටයුතු කඩිනමින් ආරම්භ කිරීමට බලාපොරොත්තු වන බවයි.", "URL": "https://sinhala.adaderana.lk/news.php?nid=112089", "Category": null, "Parent URL": null}