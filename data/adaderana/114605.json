{"Source": "Adaderana", "Timestamp": "July 20, 2019 07:54 pm", "Headline": "හිමිකරුවෙක් නැති බීඩි කොළ කිලෝ 190ක්", "News Content": "කල්පිටිය, පරාමුනේ වෙරළ තීරයේදී තිබී බීඩි කොළ කිලෝග්‍රෑම් 190ක් නාවික හමුදාව විසින් සොයා ගෙන තිබේ. නාවික හමුදා පුද්ගලයින් පිරිසක් විසින් අද(20) මෙම බීඩිකොළ කිලෝග්‍රෑම් 190 සොයා තිබුණි. ඒ අනුව, වයඹ නාවික විධානයට අනුයුක්ත නාවිකයින් පිරිසක් විසින් කල්පිටිය, පරාමුනේ වෙරළ තීරයේදී පාර්සල් 04 කින් යුත් බීඩී කොළ කිලෝග්‍රෑම් 190 ක් සොයා ගෙන ඇති අතර, මෙම බීඩී කොළ තොගය වෙරළ තීරයට ගොඩගසා තිබියදි මෙලෙස නාවික හමුදාව සොයා ගෙන ඇත. සොයා ගන්නා ලද බීඩිකොළ තොගය ඉදිරි පරීක්ෂණ කටයුතු සඳහා කොළඹ, රේගු කාර්යාලය වෙත භාර දීමට නියමිතය. තවද, එම විධානයටම අනුයුක්ත නාවික හමුදා පුද්ගලයින් පිරිසක් විසින් ඊයේ(19) පුත්තලම, එරම්බුගොඩැල්ල ප්‍රදේශයේ සිදු කළ සෝදිසි කිරීමකදි ද වෙරළේ අතහැර දමා ගොස් තිබූ බීඩි කොළ කිලෝග්‍රෑම් 980 ක් සොයා ගෙන ගැනීමට සමත් වූ අතර, මෙවැනි නීති විරෝධී ජාවාරම් කටයුතු මැඩපැවැත්විම සඳහා නාවික හමුදාව නිරන්තරයෙන් මෙහෙයුම් ක්‍රියාත්මක කර ඇත.", "URL": "https://sinhala.adaderana.lk/news.php?nid=114605", "Category": null, "Parent URL": null}