{"Source": "Adaderana", "Timestamp": "September 12, 2016 02:05 pm", "Headline": "  වර්ජනය අතහැර සේවයට වාර්තා කරන්න", "News Content": "රාජ්‍ය සේවා කම්කරු නිලධාරීන්ගේ සංගමය විසින් සිදු කරනු ලබන වැඩ වර්ජනය අතහැර සේවයට වාර්තා කරන ලෙස දන්වා ඇති බව කම්කරු දෙපාර්තමේන්තුව පවසයි.පවතින ගැටළු සම්බන්ධයෙන් සාකච්ඡා කිරීමට කම්කරු හා වෘත්තීය සමිති සබඳතා අමාත්‍යවරයා ඇතුළු අමාත්‍යාංශ සහ දෙපාර්තමේන්තු නිලධාරීන් ඕනෑම අවස්ථාවක සූදානම් බව එහි කොමසාරිස් ජනරාල් එම්.ඩී.සී අමරතුංග මහතා සඳහන් කළේය.ඔහු පවසන්නේ අමාත්‍ය ඩබ්ලිව්.ඩී.ජේ සෙනෙවිරත්න මහතා කම්කරු සේවකයින්ගේ සේවා ව්‍යවස්ථාව ඇතුළු සාධාරණ ඉල්ලීම් ඉටු කිරීමට එකඟතාව පළ කර තිබියදීත් වැඩවර්ජනය අඛන්ඩව සිදු කිරීම අසාධාරණ බවයි.කොමසාරිස් ජනරාල්වරයා සඳහන් කළේ කම්කරු දෙපාර්තමේන්තුවේ 2,500කට ආසන්න සමස්ත සේවක පිරිසෙන් වැඩ වර්ජනයට සහභාගී වී ඇත්තේ 350ක පමණ සේවකයින් පිරිසක් බවයි.එම නිසා කම්කරු දෙපාර්තමේන්තුවේ දෛනික රාජකාරී කිසිදු බාධාවකින් තොරව සාමාන්‍ය පරිදි සිදු වන බව කොමසාරිස් ජනරාල් එම්.ඩී.සී අමරතුංග මහතා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=64034", "Category": null, "Parent URL": null}