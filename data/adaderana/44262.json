{"Source": "Adaderana", "Timestamp": "June 27, 2014 12:33 pm", "Headline": "  ධීවරයින් ගාලු පාර හරස් කර උද්ඝෝෂණයේ", "News Content": "ගාල්ල, දොඩන්දූව ප්‍රදේශයේදී අද (27) පෙරවරුවේ ගාල්ල - කොළඹ ප්‍රධාන මාර්ගය හරස් කරමින් ධීවරයින් පිරිසක් විරෝධතාවයක නිරත විය. දොඩන්දූව ධීවර වරාය ආසන්නයේ දී බෝට්ටුවක් අනතුරට ලක්වීමෙන් ධීවරයෙකු මියයාම, ඊට හේතුව බව අද දෙරණ වාර්තාකරු සඳහන් කළේය. දකුණු පළාත් ප්‍රධාන අමාත්‍ය ශාන් විජයලාල් ද සිල්වා සහ නියෝජ්‍ය අමාත්‍ය නිශාන්ත මුතුහෙට්ටිගම යන මහත්වරුන් පැමිණ විරෝධතාකරුවන්ගේ ගැටළුවලට විසදුම් ලබාදෙන බවට පොරොන්දු වීමෙන් පසු පිරිස විසිරගොස් ඇත. දෙවිනුවර සහ ගන්දර ප්‍රදේශ වල ධිවරයින් ද දෙවිනුවර දේවාලය ඉදිරිපිට මහා මාර්ගයේ අද පෙරවරුවේ උද්ඝෝෂණයක නිරත විය. මේ අතර වැල්ලවත්ත ප්‍රදේශයෙන් මුහුදු ගිය ධීවරයෙකුගේ මළ සිරුරක් අද පෙරවරුවේ වැල්ලවත්ත වෙරළ තීරයට ගොඩගසා තිබේ. පොලීසිය පැවසුවේ මෘත දේහය ජාතික රෝහලේ තැන්පත් කර ඇති බවයි. මේ අතර ගාල්ල, දෙවට ධීවර වරායට එමින් තිබු ඔරුවක් පෙරළී යාමෙන් පුද්ගලයෙකු අතුරුදන්ව තිබේ. එහි ගමන්ගත් තවත් පුද්ගලයින් 08 දෙනෙකු මුහුදට පැන දිවි බේරාගෙන ඇති බව වාර්තා වේ. අයහපත් කාලගුණික තත්ත්වය හේතුවෙන් අනතුරු සිදුව ඇති අතර අලුත්ගම ගාල්ල හරහා පොතුවිල් දක්වා මුහුදු ප්‍ර දේශ රළු ස්වභාවයක් ගත හැකි බැවින් ඒ පිළිබඳ සැලකිලිමත් වන ලෙස ආපදා කළමනාකරණ මධ්‍යස්ථානය ධීවර ජනතාවගෙන් ඉල්ලා සිටියි. උද්ඝෝෂණයේ දසුන් පෙළ. ඡායා රූ - සනත් පතිරණ", "URL": "https://sinhala.adaderana.lk/news.php?nid=44262", "Category": null, "Parent URL": null}