{"Source": "Adaderana", "Timestamp": "February 18, 2011 11:44 am", "Headline": "ප්‍රාදේශීය සභා 3 ක ඡන්ද විමසීම වළකමින් තහනම් නියෝගයක්", "News Content": "අක්මීමන, මොණරාගල සහ අකුරැස්ස යන ප්‍රාදේශීය සභා සඳහා ඉදිරි ඡන්ද විමසීම වළක්වාලමින් අභියාචනාධිකරණය තහනම් නියෝගයක් නිකුත් කර තිබේ. එක්සත් ජනතා නිදහස් සන්ධානය සහ ස්වාධීන කණ්ඩායමක් විසින් ඉදිරිපත් කළ නාමයෝජනා ප්‍රතික්ෂේප කිරීමට ‍එරෙහිව ‍ගොනු කළ පෙත්සම් අද(18) සලකා බැලීමෙන් අනතුරුව අභියාචනාධිකරණය මෙම නියෝගය නිකුත් කරනු ලැබීය. මොණරාගල සහ අක්මීමන ප්‍රාදේශීය සභා සඳහා එක්සත් ජනතා නිදහස් සන්ධානය ඉදිරිපත් කළ නාමයෝජනා පත්‍ර දෙක සහ අකුරැස්ස ප්‍රා‍දේශීය සභාව සඳහා ස්වාධීන කණ්ඩායමක් ඉදිරිපත් කළ නාමයෝජනා තේරීම් භාර නිලධාරීන් විසින් ප්‍රතික්ෂේප කර තිබුණි. ඒ පිළිබඳ සලකා බැලූ අභියාචනාධිකරණය පෙත්සම් විභාගය අවසන් වන‍තෙක් බලපැවැත්වෙන පරිදි අදාළ තහනම් නියෝගය ක්‍රියාත්මක කළ යුතු බව සඳහන් කරනු ලැබීය. ලබන 24 වැනි දින අදාළ පෙත්සම් යළි විභාගයට ගැනීමට නියමිතය.", "URL": "https://sinhala.adaderana.lk/news.php?nid=14302", "Category": null, "Parent URL": null}