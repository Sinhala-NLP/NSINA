{"Source": "Adaderana", "Timestamp": "May 7, 2016 05:47 pm", "Headline": " ශ්‍රී ලංකාවේ වත්මන් තත්ත්වය යහපත්!", "News Content": "යුද ගැටුම් පැවැති සමයේ සිදුවූ වධ හිංසන හා සාපේක්ෂව බැලීමේදී ශ්‍රී ලංකාවේ වත්මන් තත්ත්වය ගැන සතුටුවිය හැකි බව එක්සත් ජාතීන්ගේ සංවිධානය කියයි.අධිකරණයේ ස්වාධීනත්වය සහ වධ හිංසා පැමිණවීම සම්බන්ධ මෙරට තත්ත්වය පිළිබඳ සොයා බැලීමට පැමිණි ජගත් සංවිධානයේ විශේෂ නියෝජිතයින් දෙපළ අද මාධ්‍ය හමුවක් පවත්වමින් මේ බව අවධාරණය කරන ලදී.කෙසේ වුවද මෙරට අධිකරණ පද්ධතිය තවදුරටත් ශක්තිමත් කළ යුතු බවද ඔවුන් එම මාධ්‍ය හමුවේදී පෙන්වාදුන්නේය.එක්සත් ජාතීන්ගේ විශේෂ නියෝජිත මොනිකා පින්ටෝ මහත්මිය සහ වධ හිංසා පැමිණවීම සම්බන්ධ විශේෂ නියෝජිත හුවාන් ඊ මෙන්ඩස් එම මාධ්‍ය හමුවට එක්වෙමින් මේ බව පැවසීය.මේ අතර ශ්‍රී ලංකාවට නව ව්‍යවස්ථාවක් සම්පාදනය කිරීමේදී දෙමළ ජනතා සභාව විසින් සැකසූ යෝජනාවලියක් ද ජගත් සංවිධානයේ ශ්‍රී ලංකා කාර්යාලයට බාරදී තිබේ.නව ව්‍යවස්ථා සංශෝධනයට අදාළ යෝජනාවලියක් මෙලෙස බාරදී ඇත.මීට පෙර උතුරට ෆෙඩරල් ක්‍රමයේ විසඳුමක් ලබාදෙන ලෙස ඉල්ලා පසුගියදා උතුරු පළාත් සභාව යෝජනාවක් ද සම්මත කර ගත් අතර එම යෝජනාව ගැන කරුණුද එහි ඇතුළත් බව වාර්තා වෙයි.දෙමළ ජනතා සභාව උතුරේ ප්‍රධාන අමාත්‍ය සී.වී විග්නේෂ්වරන්ගේ නායකත්වය යටතේ ක්‍රියාත්මක වන අතර මීට පෙර නෝරවේ, ජර්මනිය, කැනඩාව හා ප්‍රංශය යන රටවල ද ඔවුන් සිය යෝජනා බාරදී ඇතැයි සඳහන්ය.", "URL": "https://sinhala.adaderana.lk/news.php?nid=59908", "Category": null, "Parent URL": null}