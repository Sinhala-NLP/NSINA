{"Source": "Adaderana", "Timestamp": "November 21, 2017 08:22 pm", "Headline": "හරි කළමනාකරණය හින්දා ක්ෂය රෝගය පාලනය කරන්න පුළුවන් වුණා", "News Content": "විධිමත් කළමනාකරණය තුළින් පසුගිය වසර කිහිපය පුරා ක්ෂය රෝගය පාලනය කර ගැනීමට ශ්‍රී ලංකාවට හැකි වී ඇති බව සෞඛ්‍ය අමාත්‍ය රාජිත සේනාරත්න මහතා පවසයි. ගෝලීය වශයෙන් මෙන්ම ශ්‍රී ලංකාව තුළද ක්ෂය රෝගය අභියෝගයක් බව සෞඛ්‍ය අමාත්‍යවරයා සඳහන් කළේය. ක්ෂය රෝගය තුරන් කිරීම අරමුණු කර ගනිමින් ලෝක සෞඛ්‍ය සංවිධානයේ ප්‍රථම ගෝලීය සමුළුව රුසියාවේ මොස්කව් නුවරදී පැවති අතර ඊට එකවෙමින් සෞඛ්‍ය අමාත්‍ය රාජිත සේනාරත්න මහතා මෙම අදහස් පළ කර තිබේ. ක්ෂය රෝගය තුරන් කිරීම සහ බෝ වන රෝග පාලනය කිරීම යන තේමාව යටතේ මෙම සැසිවාරය පැවති බව සෞඛ්‍ය අමාත්‍යංශය සඳහන් කළේය. මෙහිදී වැඩිදුරටත් අදහස් දක්වමින් සෞඛ්‍ය අමාත්‍යවරයා පවසා ඇත්තේ රෝහල්ගත වන පුද්ගලයින්ගෙන් සියයට 70 ක් පමණ මිය යන්නේ බෝ නොවන රෝග හේතුවෙන් බවයි. දියවැඩියාව ඒ අතර ප්‍රධාන තැනක් ගන්නා බව සඳහන් කර ඇති සෞඛ්‍ය අමාත්‍යවරයා ශ්‍රී ලංකාව තුළ බෝ නොවන රෝග වැලැක්වීමට අවශ්‍ය යාන්ත්‍රණයක්ද සකස් කර ඇති බවද සමුළුව අමතමින් ප්‍රකාශ කර තිබේ.", "URL": "https://sinhala.adaderana.lk/news.php?nid=80325", "Category": null, "Parent URL": null}