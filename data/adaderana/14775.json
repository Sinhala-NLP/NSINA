{"Source": "Adaderana", "Timestamp": "March 11, 2011 02:37 pm", "Headline": "කිසිදු සහනාධාරයක්  කප්පාදු කර නෑ", "News Content": "ලෝකයේ කිසිදු රජයක් ජනතාවට හැමදේම සහනාධාර ලෙස ලබා නොදෙන බව ඉදිකිරීම්,ඉංජිනේරු සේවා,නිවාස හා පොදු පහසුකම් අමාත්‍ය විමල් වීරවංශ මහතා පවසයි. එසේ ලබා දුනහොත් ජනතාවට ස්වෝත්සාහයෙන් නැඟී සිටීමට උකටලී වන බව අමාත්‍යවරයා කියා සිටියේ අද(11)බත්තරමුල්ල ජනකලා කේන්ද්‍රයේ පැවති උත්සවයකට සහභාගී වෙමිනි. අප රටේද එදිනෙදා ජීවිතය ආයාසයෙන් ගත කරන ජනයා පවා ටිකෙන් ටික මාසිකව මුදලක් ඉතිරි කරමින් ස්වෝත්සාහයෙන් නැඟී සිටීමට වෙර දරන බව අමාත්‍යවරයා පෙන්වා දුන්නේය. වත්මන් රජය ජනතාවට ලබා දුන් කිසිදු සහනාධාරයක් කප්පාදු නොකළ බවද,සමෘද්ධි සහනාධාරය,පොහොර සහනාධාරය ආදී සෑම සහනාධාරයක්ම නිසි ලෙස ලබා දෙන බව වීරවංශ මහතා කියා සිටියේය. නිදහස් අධ්‍යාපන වරප්‍රසාදය පවා කිසිදු අයුරකින් කප්පාදු කරන්නට වත්මන් රජය ක්‍රියා කර නැති බව වීරවංශ අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=14775", "Category": null, "Parent URL": null}