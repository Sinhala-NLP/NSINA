{"Source": "Adaderana", "Timestamp": "November 25, 2012 01:12 pm", "Headline": "ත්‍රස්තවාදි කල්ලියකට උදව් කළ සාමාජි‍කයෙක් තේරීම්කාරක සභාවේ ඉන්නවාදැයි ජනතාව අසනවා - හේමකුමාර", "News Content": "ත්‍රස්තවාදි කල්ලියකට බෝම්බ සැදීමට උදව් කළ සාමාජිකයෙකු ද දෝෂාභියෝග යෝජනාව විභාග කිරීමට ආණ්ඩුව විසින් පත් කළ කමිටුවේ සිටින්නේ දැයි ජනතාව අසන බව මව්බිම ජනතා පෙරමුණේ නායක හේමකුමාර නානායක්කාර මහතා පවසයි. එසේම ජනතාව විමසා සිටින්නේ කඩු කිනිසි භාවිතා කර පුද්ගල ඝාතන සිදුකර, තමන්ගේ විද්‍යාලයේ විදුහල්පතිවරයා ඝාතනය කිරීමට කුමන්ත්‍රණ කර එම වැඩපිළිවෙළ ක්‍රියාත්මක කළ පුද්ගලයෙකු තේරීම්කාරක සභාව නියෝජනය කරන්නේද යන වග යැයි හේමකුමාර නානායක්කාර මහතා සඳහන් කරයි. තවද නීතිය කෙසේ වෙතත් සාමාන්‍ය පෙළ විභාගය හෝ සමත්ව නැති පුද්ගලයෙකු තේරිම්කාරක සභාව නියෝජනය කරන්නේ දැයි ජනතාව විමසන බවත් ඒ මහතා පවසයි. එසේම අධිකරණයේ චෝදනා ලැබු පුද්ගලයින් ද මෙම තේරීම්කාරක සභාව නියෝජනය කරන්නේ යැයි ඔහු පෙන්වාදෙයි. කොළඹදී අද (25) ඒකාබද්ධ විපක්ෂය කැඳවා තිබු මාධ්‍ය හමුවකට සහභාගී වෙමින් ඔහු මේ බව පැවසුවේය. ඒ අනුව අගවිනිසුරුවරියට එරෙහිව පාර්ලිමේන්තු තේරීම්කාරක සභාවේදී ලබාදෙන තීන්දුව ස්වාධීන හා සාධාරණ තීන්දුවක් නොවනු ඇතැයි හේමකුමාර නානායක්කාර මහතා පෙන්වාදෙයි. එවැනි පුද්ගලයින් සිටින පාර්ලිමේන්තු තේරීම්කාරක සභාව කැලෑ අධිකරණයක් බවට පත්වේද යන්න පිළිබඳව සැකයක් මතුවන බව ඔහු සඳහන් කරයි. ‍‍ඒ අනුව වෛරය හා ක්‍රෝධය පදනම් කර ගත් තීන්දුවක් ගැනීමට පාර්ලිමේන්තු තේරීම්කාරක සභාව කටයුතු කරන බවක් හැ‍ඟෙන බව ඔහු පෙන්වාදෙයි. බහුතරය ආණ්ඩු පක්ෂයෙන් ‍තෝරා දැමීමෙන්ම මෙහි තීන්දුව කුමක් ද යන වග “ගලේ කෙටු අකුරක් මෙන්” පැහැදිළි වන බව ද හේමකුමාර නානායක්කාර මහතා අවධාරණය කරයි. එසේම වත්මන් ආණ්ඩුව රාජපක්ෂ ආණ්ඩුවක් නොව රාජභක්ෂ ආණ්ඩුවක් යැයිද හේමකුමාර නානායක්කාර මහතා කියයි. ශාක අනුභව කරන සතුන් ශාක භක්ෂක ලෙසත්, මාංශ අනුභව කරන සතුන් මාංශ භක්ෂක ලෙසත් හැඳින්විය හැකිසේම වත්මන් ආණ්ඩුව රාජභක්ෂ ආණ්ඩුවක් ලෙස හැඳින්වීම වරදක් නොවන බවද ඔහු එහිදී වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=29468", "Category": null, "Parent URL": null}