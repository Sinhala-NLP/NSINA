{"Source": "Adaderana", "Timestamp": "November 26, 2017 11:23 am", "Headline": " උතුරේ තැන තැන ප‍්‍රභාකරන්ගේ උපන්දිනය සමරයි(ඡායාරූප සහිතයි)", "News Content": "LTTE නායක වේළුපිල්ලේ ප‍්‍රභාකරන්ගේ උපන්දිනය යෙදෙන අද(26) දිනයේ ප‍්‍රභාකරන්ගේ උපන්දින සැමරුම් වැඩසටහන් පවත්වා ඇති බව උතුරේ ආරක්ෂක අංශ පවසති. ප‍්‍රභාකරන්ගේ උපන්ගම වන යාපනය වැල්වැටිතුරෙයි ප‍්‍රදේශයේදී ඊයේ(25) රාත‍්‍රියේ තරුණ කණ්ඩායම් විසින් අංක 63 සඳහන් කරමින් වන කේක් සාදා ප‍්‍රභාකරන්ගේ උපන්දින සැමරුමක් පවත්වා ඇති බව ආරක්ෂක අංශ පවසයි. යාපනය ප‍්‍රදේශයේදී මාධ්‍ය වෙත අදහස් පළ කරමින් උතුරු පළාත් සභා මන්ත‍්‍රී එම්.කේ.ශිවාජිලිංගම් මහතා පැවසූවේ ප‍්‍රභාකරන්ගේ 63 වන උපන්දින සැමරුම් වැඩසටහන ප‍්‍රභාකරන් උපත ලද වැල්වැටිතුරෙයි ප‍්‍රදේශයේදී අද(26) පැවැත්වීමට නියමිත බවයි. පහන් දල්වා මල් පුදා අදාළ උපන්දින සැමරුම පැවැත්වීමට නියමිත අතර, ඒ සඳහා සියලුදෙනා වෙත ආරාධනා කරන බව ඒ මහතා කියා සිටියේය. පසුගිය වසරේදීද ශිවාජිලිංගම් මහතා ඇතුළු කණ්ඩායමක් යාපනය වැල්වැටිතුරෙයි ප‍්‍රදේශයේදී ප‍්‍රභාකරන්ගේ උපන්දිනය සමරනු ලැබීය. ප‍්‍රභාකරන් 1954 නොවැම්බර් 26 වැනිදා යාපනය වැල්වැටිතුරෙයි ප‍්‍රදේශයේදී උපත ලබා ඇත.", "URL": "https://sinhala.adaderana.lk/news.php?nid=80551", "Category": null, "Parent URL": null}