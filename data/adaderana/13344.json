{"Source": "Adaderana", "Timestamp": "January 8, 2011 08:30 am", "Headline": "ඉන්දු -ශ්‍රී ලංකා මුහුදු මගී ප්‍රවාහන සේවයට ගිවිසුම් අත්සන් තැබෙයි ", "News Content": "ශ්‍රී ලංකාව සහ ඉන්දියාව අතර මුහුදු මගී ප්‍රවාහන සේවයක් ආරම්භ කිරීම සඳහා වූ ගිවිසුම් අත්සන් කර තිබේ. අදාළ ගිවිසුම් සඳහා ඊයේ(07) පස්වරුවේ අරලිය ගහ මන්දිරයේ දී ජනාධිපති මහින්ද රාජපක්ෂ මහතා ඉදිරියේ දී වරාය හා මහාමාර්ග අමාත්‍යාංශ ලේකම් සුජාතා කුරේ මහත්මිය සහ ශ්‍රි ලංකා‍වේ ඉන්දීය මහ කොමසාරිස් අශෝක් කේ. කාන්ත් මහතා අතර අත්සන් තබනු ලැබීය. ශ්‍රී ලංකාව සහ ඉන්දියාව අතර නෞකා මගින් සිදුකෙරෙන මෙම මගී ප්‍රවාහන සේවය කොළඹ වරායේ සිට ඉන්දියාවේ තූත්තුකුඩිය වරාය දක්වා ක්‍රියාත්මකය. 1982 වර්ෂයේ ඉන්දියාව හා ශ්‍රී ලංකාව අතර මෙවැනිම මගී ප්‍රවාහන සේවයක් ක්‍රියාත්මක වූ අතර එල්. ටී. ටී. ඊ ත්‍රස්තවාදී ගැටුම් හේතුවෙන් එම සේවාව නවතා දැමීමට සිදුවිය. සතියක් තුළ ඉන්දියාවේ සිට නෞකා 04 ක් පමණ ශ්‍රී ලංකාවට පැමිණීමත්, හ්‍රී ලංකාවේ සිට නැවත නැව් 03 ක් පමණ ඉන්දියාව දක්වා ගමන් කිරීමටත් බලාපොරොත්තු වන බව නව මුහුදු මගී ප්‍රවාහන සේවය පිළිබඳව අදහස් දැක්වූ වරාය හා මහාමාර්ග නියෝජ්‍ය අමාත්‍ය රෝහිත අබේගුණවර්ධන මහතා සඳහන් කළේය. එම එක් නෞකාවකින් මගීන් 300 ත් 500 ත් අතර ප්‍රමාණයක් ප්‍රවාහනය කිරීමට නියමිත බව ද, එම එක් මගියෙකුට කිලෝ 100 ක පමණ ස්කන්ධයකින් යුත් භාණ්ඩ ප්‍රමාණයක් රැගෙන යාමට අවස්ථාව සැලසීමට කටයුතු යොදා ඇති බව ද ඔහු පෙන්වාදුන්නේය.", "URL": "https://sinhala.adaderana.lk/news.php?nid=13344", "Category": null, "Parent URL": null}