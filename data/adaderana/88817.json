{"Source": "Adaderana", "Timestamp": "May 10, 2018 06:55 am", "Headline": "සිංගප්පූරුව සමඟ අත්සන් කරපු නිදහස් වෙළඳ ගිවිසුමට එරෙහිව මූලික අයිතිවාසිකම් පෙත්සමක්", "News Content": "‍රජය විසින් සිංගප්පූරුව සමඟ අත්සන් කර තිබෙන නිදහස් වෙළඳ ගිවිසුම ආණ්ඩුක්‍රම ව්‍යවස්ථාවට පටහැනි යැයි ප්‍රකාශකරන මෙන් ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් වී තිබේ. ශ්‍රී ලංකා නීතීඥ සංගමය විසින් පෙත්සම ඉදිරිපත් කර ඇති අතර එහි වගඋත්තරකරුවන් ලෙස අග්‍රාමාත්‍යවරයා ඇතුළු කැබිනට් මණ්ඩලයේ සාමාජිකයින් සහ නීතිපතිවරයා නම් කර ඇති බව සඳහන්ය. පෙත්සම ගොනු කරමින් ශ්‍රී ලංකා නීතිඥ සංගමය පෙන්වාදෙන්නේ ශ්‍රී ලංකා රජය සහ සිංගප්පූරුව අතර අත්සන් කළ නිදහස් වෙළඳ ගිවිසුම තුළින් සිංගප්පූරු ජාතික වෘත්තීයවේදින්ට නිදහසේ ශ්‍රී ලංකාව තුළට පැමිණ වෘත්තීය කටයුතු වල නිරත වීමට අවශ්‍ය අවකාශ සැලසෙන බවයි. මෙම ගිවිසුමෙන් ශ්‍රී ලාංකික වෘත්තීයවේදීන්ට ලැබෙන වාසි ඉතාම අල්ප බව ද ශ්‍රී ලංකා නීතීඥ සංගමය පෙන්වාදෙයි. මෙම ගිවිසුම ක්‍රියාත්මක වුවහොත් ශ්‍රී ලංකාවේ වෛද්‍ය, ඉංජිනේරු, නීති, මිනින්දෝරු ඇතුළු වෘත්තීය ක්ෂේත්‍ර ගණනාවක වෘත්තීයවේදීන්ගේ වෘත්තීය කටයුතු වලට දැඩි බාධාවක් සිදුවිය හැකි බව පෙත්සම්කරු පෙන්වාදෙයි. යෝජිත ගිවිසුම තුළින් මෙරට වෘත්තීයවේදීන්ගේ අයිතිවාසිකම් බරපතළ ආකාරයෙන් උල්ලංගණය වන නිසා එය මෙරට ආණ්ඩුක්‍රම ව්‍යවස්ථාවට පටහැනි යැයි ප්‍රකාශ කොට තීන්දුවක් ලබාදෙන මෙන් පෙත්සම්කාර ශ්‍රී ලංකා නීතීඥ සංගමය ශ්‍රෙෂ්ඨාධිකරණයෙන් ඉල්ලා තිබේ. මේ අතර සිංගප්පූරුව හා ශ්‍රී ලංකාව අතර අත්සන් කර ඇති නිදහස් වෙළඳ ගිවිසුම රටට හෙළි කරන ලෙස වෘත්තීකයින්ගේ ජාතික පෙරමුණ රජයෙන් ඉල්ලීමක් කරයි. එම පෙරමුණේ විධායක සභික වෛද්‍ය ධනුෂ්ක දේවප්‍රිය මහතා සඳහන් කලේ මෙම ගිවිසුම රටට වාසිදායක නම් එය ජනතාවට ඉදිරිපත් කළ යුතු බවයි.", "URL": "https://sinhala.adaderana.lk/news.php?nid=88817", "Category": null, "Parent URL": null}