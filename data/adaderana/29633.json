{"Source": "Adaderana", "Timestamp": "December 1, 2012 12:43 pm", "Headline": "අධිකරණය ස්වාධීන කරන්න පුළුවන් කියන මිථ්‍යාව ජනතාව අතරට ගෙන යාම වැරදියි", "News Content": "දෝෂාභියෝගයෙන් ආණ්ඩුව ක්‍රියාත්මක කිරීමට උත්සාහ කරන දේශපාලනයට එරෙහිව පෙළ ගැසිය යුතු අතර එහෙත් අගවිනිසුරු ආචාර්ය ශිරාණි බණ්ඩාරනායක මහත්මිය බේරා ගැනීමෙන් සියලු ප්‍රශ්න විස‍ඳෙන්නේය යන මුලාවට ජනතාව පත් නොකළ යුතු යැයි ද ජන අරගල ව්‍යාපාරයේ මාධ්‍ය හා ප්‍රචාරක ලේකම් වරුණ රාජපක්ෂ මහතා පවසයි. අධිකරණය ස්වාධීන ආයතනයක් නොවන බවත් එහි ස්වාධීනත්වයක් අපේක්ෂා කිරීම විකාරයක් යැයිද ලිබරල්වාදීන්වත් අධිකරණයේ ස්වාධීනත්වයක් ගැන විශ්වාස නොකරන බවත් ඔහු පෙන්වාදෙයි. විධායකය ප්‍රතිපත්ති තීරණය කරන අතර ඒ අනුව ව්‍යවස්ථාදායකය නීති සම්පාදනය කරන බවත් අධිකරණය විසින් සිදු කරනු ලබන්නේ එම නීති ක්‍රියාත්මක කිරීම හා අර්ථ නිරූපණය කිරීම බවත් වරුණ රාජපක්ෂ මහතා පවසයි. “දෝෂාභියෝගය - දෝෂ සහ අභියෝග” යන තේමාව යටතේ කොළඹ ජාතික පුස්තකාල හා ප්‍රලේඛන සේවා මණ්ඩල ශ්‍රවණාගාරයේ පැවති සංවාදශීලි සම්මන්ත්‍රණයකදී ඊයේ (30) ඔහු මේ බව පැවසුවේය. එහිදී ඔහු වැඩිදුරටත් මෙසේ ද පැවසීය 'විධායකය හා ව්‍යවස්ථාදායකය අතර ගැටුමක් තිබෙනවා කියලා කියනවා. ප්‍රශ්නය තියෙන්නේ එහෙම විධායකය, ව්‍යවස්ථාදායකය, අධිකරණය අතර ගැටුම් ඇති වෙන්න පුළුවන්ද? එහෙම වෙනවා නම් මේක විප්ලවීය මොහොතක්. අපි දකින්නේ බොනපාට්වාදී පාලනයක් තියෙනවා, ඒ පාලනය රාජපක්ෂ පවුල වටා කේන්ද්‍ර ගත වෙලා තිබෙනවා, ඒ පවුල සහ අධිකරණය අතර ගැටුමක් තිබෙනවා, මේ ගැටුම විධායකය සහ අධිකරණය අතර ගැටුමක් ලෙස පෙනෙනවා. විධායකය, ව්‍යවස්ථාදායකය හා අධිකරණය අතර තිබෙන සම්බන්ධය මොකක්ද? අනුර දිසානායක මන්ත්‍රීවරයා කියලා තිබුණා මේවා ප්‍රජාතන්ත්‍රවාදයේ මුල් ගල් කියලා. ඒ අදහසම තවත් ඉදිරියට ගෙන යමින් විජිත හේරත් කියලා තිබුණා බලය සංචරණය හා තුලනය කරන්නේ මේ ආයතනවලින් කියලා. වාමාංශිකයින් නොවෙයි, ලිබරල්වාදීන්වත් මේ අදහස පිළිගන්නේ නැහැ. දැන් මෙහෙම හිතලා, අධිකරණය තියෙන්නේ විධායකය කරන වැරදිවලින් ජනතාව ආරක්ෂා කරන්න කියලා අධිකරණයේ ස්වාධීනත්වය වෙනුවෙන් පෙළ ගැහෙන්න කිව්වාම මොකද වෙන්නේ? මේ අවුරුද්දේ වෘත්තිය අරගල 11කට වාරණ නියෝග නිකුත් කළේ මේ අධිකරණයමයි. ඩෙල්රුක්ෂාන්ගේ, රොෂේන් චානකගේ, ඇන්ටනීගේ අවමඟුල්වලට මම සහභාගි වුණා. මිනිය උස්සන්න ඕන විදියත් කියලා තිබුණා. අද ව්‍යවස්ථාදායකය වැරදියි, අධිකරණය හොඳයි කියන වම මීට පෙර පරිවාස ආණ්ඩුව හදමින් විධායකය වෙනුවෙන් පෙනී හිටියා. ප්‍රජාතන්ත්‍රවාදය සම්බන්ධයෙන් වන සියලු අරගල අතරේ තවත් එකක් ලෙස මෙයත් දැකිය යුතුයි. එහෙම නැතිව අධිකරණය ස්වාධීන කරන්න පුළුවන් කියන මිථ්‍යාව ජනතාව අතරට ගෙන යන එක වැරදියි.\"", "URL": "https://sinhala.adaderana.lk/news.php?nid=29633", "Category": null, "Parent URL": null}