{"Source": "Adaderana", "Timestamp": "December 8, 2018 06:34 pm", "Headline": "ජනපති පොළොන්නරුව දිය මං පාලමේ ඉදිකිරීම් නිරික්ෂණය කරයි", "News Content": "පොළොන්නරුව ගිනිපෙට්ටි පාලමට සමාන්තරව ඉදිකෙරෙන නව දිය මං පාලමේ ඉදිකිරීම් කටයුතු අද (08) ජනාධිපති මෛත්‍රීපාල සිරිසේන මහතාගේ නිරීක්ෂණයට ලක් විය. පොළොන්නරුව විජයබාපුර ප්‍රදේශයේ පිහිටි මෙම පාලම පරාක්‍රම සමුද්‍රයෙන් ගොවිබිම් වෙත ජලය ගෙන යන එකේ ඇළට අයත් වෙයි. \"පිබිදෙමු පොළොන්නරුව\" වැඩසටහන යටතේ දිගුකාලීන පියවරක් ලෙස මෙම පාලම ඉදිකෙරෙන අතර වැය කෙරෙන මුදල රුපියල් ලක්ෂ 2500 කි. මෙයින් කුඹුරු අක්කර 18,000 කට ජලය සැපයීමට නියමිතය. පසුගිය සැප්තැම්බර් මාසයේ දී පාලමේ ඉදිකිරීම් කටයුතු ජනාධිපතිතුමාගේ ප්‍රධානත්වයෙන් ආරම්භ කෙරිණි. අද එම ස්ථානයට ගිය ජනාධිපතිවරයා පාලමේ ඉදිකිරීම් කටයුතු පිළිබද සොයා බැලු අතර අදාළ ඉංජිනේරුවන්ට උපදෙස් දුන්නේ ඉදිකිරීම් කඩිනම් කර එහි ප්‍රතිලාභ ගොවි ජනතාවට ලබා දීමට කටයුතු කරන ලෙසයි.", "URL": "https://sinhala.adaderana.lk/news.php?nid=100462", "Category": null, "Parent URL": null}