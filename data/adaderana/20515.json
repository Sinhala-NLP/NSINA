{"Source": "Adaderana", "Timestamp": "December 7, 2011 11:10 am", "Headline": "පොලීසිය දැක ත්‍රී රෝද රථය මග දමා දුවයි-සැකකරු අල්ලන්න සූදානම් ", "News Content": "ත්‍රී රෝද රථයක් පදවාගෙන පැමිණි පුද්ගලයෙකු ජංගම සේවයේ නිරතව සිටි පොලිස් කණ්ඩායමක් දැක ත්‍රී රෝද රථය දමා පලාගොස් තිබේ. පසුව සිදු කළ පරීක්ෂණයක දී ත්‍රී රෝද රථයේ සඟවා තිබූ කංසා කිලෝ ග්‍රෑම් 12ක් පමණ සොයා ගත් බව මිද්දෙණිය පොලිසිය සඳහන් කරයි. ත්‍රී රෝද රථයේ හිමිකරු අනාවරණය ‍කර ගෙන ඇති අතර ඔහු අත්අඩංගුවට ගැනීම සඳහා පොලිස් පරීක්ෂණ ක්‍රියාත්මක බව පොලීසිය කියා සිටියි. මේ අතර ත්‍රී රෝද රථයකින් නීතී විරෝධී මත්පැන් ප්‍රවාහනය කරමින් සිටි පුද්ගලයන් දෙදෙනෙකු පෑලියගොඩ ප්‍රදේශයේ ක්ෂණික මාර්ග බාධකයක දී අත්අඩංගුවට ගෙන තිබේ. මත්පැන් බෝතල් 233ක් සමඟ අත්අඩංගුවට ගත් සැකකරුවන් අලුත්කඩේ අංක 5 මහේස්ත්‍රාත් අධිකරණයට ඉදිරිපත් කිරීමෙන් පසු රුපියල් ලක්ෂය බැගින් දඩ නියම කර ඇති බව පෑලියගොඩ පොලිසිය සඳහන් කරයි.", "URL": "https://sinhala.adaderana.lk/news.php?nid=20515", "Category": null, "Parent URL": null}