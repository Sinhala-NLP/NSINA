{"Source": "Adaderana", "Timestamp": "July 3, 2012 01:08 pm", "Headline": "තද සුළං නිසා පුද්ගලයින් 233 දෙනෙකු පීඩාවට පත්වෙයි", "News Content": "දිවයිනේ ප්‍රදේශ කිහිපයකට බලපෑ තද සුළං තත්ත්වය හේතුවෙන් මේ වන විට පුද්ගලයින් 233 දෙනෙකු පමණ පීඩාවට පත්ව ඇති බව ආපදා කළමනාකරණ මධ්‍යස්ථානය පවසයි. තද සුළං තත්ත්වය හේතුවෙන් නිවාස 88 ට පමණ අර්ධ හානි සිදුව ඇති බව එම මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි මහතා සඳහන් කළේය. මේ අතර මේ වනවිට දිවයින ආශ්‍රිතව නිරිත දිග මෝසම සක්‍රීයව පවතින බව ඉදිරි කාලගුණ තත්ත්වය පිළිබඳ පැහැදිලි කළ කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ ‍මෙරිල් මෙන්ඩිස් මහතා ප්‍රකාශ කළේය. මේ නිසා පසුගිය දිනවලට සාපේක්ෂව වැසි සහිත කාලගුණ තත්ත්වයෙහි වැඩිවීමක් දක්නට ලැබෙන බවත්, දිවයින හරහා හමායන නිරිත දිග සුළං ප්‍රවාහය තරමක ප්‍රබල තත්ත්වයක පවතින බව ද ඒ මහතා පෙන්වාදුන්නේය. නිරිත දිග මෝසමෙහි සක්‍රීය වීම ඉදිරි දින 03 ක පමණ කාලය තුළ ද බලාපොරොත්තු වන බවත් මෙරිල් මෙන්ඩිස් මහතා සඳහන් කළේය.", "URL": "https://sinhala.adaderana.lk/news.php?nid=25494", "Category": null, "Parent URL": null}