{"Source": "Adaderana", "Timestamp": "November 11, 2017 01:11 pm", "Headline": "ගැසට් එක නිකුත් වෙයි-ශ්‍රීලනිපය ඡන්ද සටන අරඹයි", "News Content": "එළඹෙන පළාත් පාලන මැතිවරණය සඳහා සංවිධායකවරුන් දැනුවත් කිරීමේ වැඩසටහනක් ක්‍රියාත්මක කිරීමට ශ්‍රී ලංකා නිදහස් පක්ෂය පියවර ගෙන තිබේ. විශේෂයෙන් මෙවර මැතිවරණයට ඉදිරිපත්වීමට කැමැත්තෙන් සිටින පුද්ගලයින්ට මෙම දැනුවත් කිරීමේ වැඩසටහනට සහභාගී කරවීමට පියවර ගෙන ඇති බව සඳහන්ය. ශ්‍රී ලංකා නිදහස් පක්ෂ මූලස්ථානයේදී මෙම දැනුවත් කිරීමේ වැඩසටහන් පැවැත්වෙන බව පක්ෂයේ ජ්‍යේෂ්ඨ ප්‍රකාශකයෙකු සඳහන් කළේය. මෙම දැනුවත් කිරීමේ වැඩසටහන් ශ්‍රී ලංකා නිදහස් පක්ෂයේ මධ්‍යම කාරක සභාවේ ජ්‍යේෂ්ඨයින් විසින් සිදු කරනු ලබයි. ඉදිරි පළාත් පාලන මැතිවරණය ජයග්‍රහණය කිරීම සඳහා අවශ්‍ය වැඩපිළිවෙළ මෙහිදී සාකච්ඡාවට ගැනෙන බව එම ජ්‍යේෂ්ඨ ප්‍රකාශකයා සඳහන් කළේය. මේ අතර පළාත් පාලන ආයතනවලට අදාළ සභික සංඛ්‍යාව ඇතුළත් සංස්ථාපන ගැසට් පත්‍රය නිකුත් කර තිබේ. මීට ටික වේලාවකට පෙර අදාළ ගැසට් පත්‍රයේ සිංහල හා දෙමළ මුද්‍රණ ප්‍රකාශයට පත් කළ බව රජයේ මුද්‍රණාලාධිපතිනී ගංගාණී කල්පනා ලියනගේ මහත්මිය සඳහන් කළේය. පළාත් පාලන මැතිවරණෙය් සභික සංඛ්‍යාව ඇතුළත් 2043/56 දරණ ගැසට් පත්‍රය මෙලෙස නිකුත් කර තිබේ. ඒ අනුව පළාත් පාලන මැතිවරණය පැවැත්වෙන දිනය ප්‍රකාශයට පත් කිරීමට මැතිවරණ කොමිසන් සභාවට හැකියාව පවතියි.", "URL": "https://sinhala.adaderana.lk/news.php?nid=79747", "Category": null, "Parent URL": null}