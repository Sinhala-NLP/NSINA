{"Source": "Adaderana", "Timestamp": "August 19, 2019 02:05 pm", "Headline": "රක්ෂණ නියෝජිතයෙකුගේ මරණය සම්බන්ධයෙන් අධිකරණය වාර්තාවක් කැඳවයි", "News Content": "කළුතර නගරයේ ප්‍රධාන රක්ෂණ කාර්යාලයක් ඉදිරිපිට පසුගියදා අසනීපව රක්ෂණ නියෝජිතයකු මියයාම සැකසහිත බවට ඔහුගේ බිරිඳ ප්‍රකාශ කර ඇතැයි දකුණු කළුතර පොලීසිය පවසයි. ඒ අනුව කළුතර වැඩබලන මහේස්ත්‍රාත් විනිසුරු ශ්‍යාමලී යාපා මහත්මිය වෙත ඉදිරිපත් කල වාර්තාවක් සලකා බැලූ විනිසුරුවරිය මේ සම්බන්ධයෙන් පශ්චාත් මරණ පරීක්ෂණයක් පවත්වා වාර්තාවක් අධිකරණයට ඉදිරිපත් කරනා ලෙස කළුතර මහ රෝහලේ අධිකරණ වෛද්‍ය නිලධාරවරයාට නියෝග කර ඇත. මෙසේ මියගොස් ඇත්තේ මතුගම කන්නන්ගරගම (ගුරුපුර ) පදිංචිව සිටි එක්දරු පියකු හතලිස් නව හැවිරිදි මංගල චන්ද්‍රරත්න නැමති අයෙකි. මියගිය අයගේ බිරිඳ වන ප්‍රසන්ගි නයෝමි හෙට්ටිආරච්චි යන පොලීසියට ප්‍රකාශ කර ඇත්තේ 16 වනදා තම සැමියා සේවයට ගිය බවත් එදින සවස ඔහු ඇදවැටී මියගොස් ඇති බවද, සැමියා එම ආයතනයේ කලමනාකරු සමඟ අමනාපයෙන් පසුවු බැවින් මෙම මරණය පිළිබඳ සැකයක් පවතින බවයි. එසේම මියගිය මංගල චන්ද්‍රරත්න මහතාගේ නෑදෑ හිතවතුන් පවසන්නේ රක්ෂණ ආයතන කළමනාකරු ලබාදුන් අලෙවි ඉලක්ක පියවීමට නොහැකිවීම හේතුවෙන් අලෙවි සමාලෝචන රැස්වීමේදී කලමනාකරු එල්ලකල පීඩනය මංගල මහතාගේ මරනයට බලපා ඇතැයි අනුමාන කරනා බවයි. කළුතර දිසාව භාර නියෝජ්‍ය පොලිස්පති නිමල් පෙරේරා, කළුතර කොට්ඨාස භාර පොලිස් අධිකාරි උපුල් නිල්මිණි ආරියරත්න ,සහකාර පොලිස් අධිකාරි කපිල පේුමදාස යන මහතුන්ගේ උපදෙස් මත කළුතර මුලස්ථාන පොලිස් පරික්ෂක අකිල රූපසිංහ මහතාගේ මෙහෙය වීමෙන් මේ පිළිබඳ වැඩිදුරටත් පරික්ෂණ පවත්වයි.", "URL": "https://sinhala.adaderana.lk/news.php?nid=116917", "Category": null, "Parent URL": null}