{"Source": "Adaderana", "Timestamp": "July 21, 2013 02:05 pm", "Headline": "කසළ තේ කිලෝ 17,200ක් සමග 3ක් මාට්ටු", "News Content": "මිනිස් පරිභෝජනයට නුසුදුසු කසළ තේ ප්‍රවාහනය කරමින් සිටි පුද්ගලයින් තිදෙනෙකු දවුලගල සහ කඩුගන්නාව ප්‍රදේශවලදී අත්අඩංගුවට ගෙන තිබේ. ගම්පොළ පොලිස් විශේෂ කාර්ය බලකා කඳවුරේ නිලධාරීන් පිරිසක් සිදුකළ වැටලීම්වලදී මොවුන් අත්අඩංගුවට ගෙන ඇති බව සඳහන්ය. දවුලගල පොලිස් වසමේ පෙතියාගොඩ සහ වෙලම්බඩ නගරවලදී ලොරි රථ දෙකකින් ප්‍රවාහනය කරමින් තිබූ කසළ තේ තොගයක් සොයාගෙන තිබේ. එම ලොරිවල තිබී කසළ තේ කිලෝග්‍රෑම් 12,000ට අධික ප්‍රමාණයක් සොයාගත් බව පොලිස් විශේෂ කාර්ය බලකාය සඳහන් කළේය. ඊට අමතරව කඩුගන්නාව, වට්ටප්පොළ ප්‍රදේශයේදී ද ලොරි රථයකින් ප්‍රවාහනය කරමින් තිබූ කසළ තේ තොගයක් සොයාගෙන ඇත. එහිදී කසළ තේ කිලෝග්‍රෑම් 5200 ක් සොයාගත් බව පොලිස් විශේෂ කාර්ය බලකාය සඳහන් කළේය.", "URL": "https://sinhala.adaderana.lk/news.php?nid=35975", "Category": null, "Parent URL": null}