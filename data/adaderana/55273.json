{"Source": "Adaderana", "Timestamp": "November 23, 2015 04:02 pm", "Headline": "සන්ධාන ජාතික ලැයිස්තුවට එරෙහි පෙත්සම් සලකා බැලීම කල්යයි", "News Content": "එක්සත් ජනතා නිදහස් සන්ධානයේ ජාතික ලැයිස්තු මන්ත්‍රීවරුන්ගේ පත්වීම් අහෝසි කරන ලෙස ඉල්ලා ගොනු කර ඇති පෙත්සම් සලකා බැලීම ශ්‍රේෂ්ඨාධිකරණය දෙසැම්බර් මස 07 වනදා දක්වා කල්දමා තිබේ.අදාළ පෙත්සම් අද කැඳවූ අවස්ථාවේදී වගඋත්තරකාර පාර්ශවය කළ ඉල්ලීමක් සලකා බැලීමෙන් අනතුරුව ශ්‍රේෂ්ඨාධිකරණය එම නියෝගය ලබා දුන් බව අද දෙරණ අධිකරණ වාර්තාකරු සඳහන් කළේය.ලංකා සම සමාජ පක්ෂයේ ලේකම් මහාචාර්ය තිස්ස විතාරණ මහතා සහ මහජන එක්සත් පෙරමුණේ නියෝජ්‍ය සභාපති සෝමවිර චන්ද්‍රසිරි මහතා විසින් එම පෙත්සම් ඉදිරිපත් කර තිබුණි.පරාජිත අපේක්ෂකයින් ජාතික ලැයිස්තුවෙන් පාර්ලිමේන්තුවට පත් කිරීම ව්‍යවස්ථාවට පටහැනි බව පවසන පෙත්සම්කාර පාර්ශවය එම පත්කිරීම් බල රහිත කිරීමේ නියෝගයක් නිකුත් කරන ලෙස ඉල්ලා පෙත්සම ගොනු කර ඇති බව අද දෙරණ අධිකරණ වාර්තාකරු සඳහන් කළේය.", "URL": "https://sinhala.adaderana.lk/news.php?nid=55273", "Category": null, "Parent URL": null}