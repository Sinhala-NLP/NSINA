{"Source": "Adaderana", "Timestamp": "October 28, 2010 08:42 am", "Headline": "අසුන අහිමි කිරීමට එරෙහි ෆොන්සේකාගේ පෙත්සම අද යළි විභාගයට ගැනෙයි", "News Content": "පාර්ලිමේන්තු මන්ත්‍රී ධූරය අහිමි කිරීමට එරෙහිව සරත් ෆොන්සේකා මහතා ගොනුකළ පෙත්සම අද(28) යළි විභාගයට ගැනීමට නියමිතය. රංජිත් ද සිල්වා සහ උපාලි අබේරත්න යන විනිසුරුවරු හමුවේ පෙත්සම යළි විභාගය සඳහා කැඳවීමට නියමිතව තිබේ. අද දින පෙත්සම්කාර සරත් ෆොන්සේකා මහතා වෙනුවෙන් පෙනී සිටින නීතීඥවරු තවදුරටත් කරුණු දැක්වීමට නියමිතය. යුධ අධිකරණය නීතිය ඉදිරියේ පිළිගත් අධිකරණයක් නිසා එහි තීන්දුවක් පදනම් කරගෙන සරත් ෆොන්සේකා මහතාගේ පාර්ලිමේන්තු මන්ත්‍රී ධුරය අහිමි කිරීමට පාර්ලිමේන්තු මහලේකම්වරයා ගත් තීන්දුව ව්‍යවස්ථානුකූල බව මීට පෙර රජය වෙනුවෙන් කරුණු දැක්වු නියෝජ්‍ය සොලිස්ටර් ජනරාල්වරිය ප්‍රකාශ කර තිබුණි. එබැවින් ෆොන්සේකා මහතාගේ පාර්ලිමේන්තු මන්ත්‍රී ධුරය අහිමි කිරීම අධිකරණය හමුවේ අභියෝගයට ලක්කිරීම පදනම් විරහිත ක්‍රියාවක් බව ද රජයේ නීතිඥවරිය අධිකරණය හමුවේ පෙන්වා දී තිබේ.", "URL": "https://sinhala.adaderana.lk/news.php?nid=11777", "Category": null, "Parent URL": null}