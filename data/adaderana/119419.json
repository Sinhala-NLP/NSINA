{"Source": "Adaderana", "Timestamp": "September 18, 2019 05:02 pm", "Headline": "ඛේදවාචකයෙන් අවසන් වන සාගර තරණය", "News Content": "ලිබියානු අනවසර සංක්‍රමණිකයන් පිරිසක් සිය රටට භාරගැනීමට මෝල්ටාව තීරණය කර තිබේ. මේ අවස්ථාව හිමිව ඇත්තේ මධ්‍යධරණී සාගරය ඔස්සේ යාත්‍රාවක නැගී යුරෝපය බලා ගමන්කරමින් සිටි පිරිසකටයි. ගිලී යමින් පැවැති බෝට්ටුවක සිට ඉතාලි වෙරළාරක්ෂකයන් ගේ මැදිහත්වීමෙන් මුදාගැණුනු සංක්‍රමණිකයන් 90දෙනා බාරගැනීමට මෝල්ටාව කැමැත්ත ප්‍රකාශ කර තිබේ. මෙසේ අනතුරට පත්ව තිබුණේ ලිබියාවේ සිට යුරෝපය දෙසට ගමන්කරමින් සිටි පිරිසක්. මෝල්ටාවේ මුදාගැනීම් සම්බන්ධීකරණ කාර්යාලයෙන් ලැබුණු ඉල්ලීමකට අනුව ඉතාලිය මෙම සරණාගතයන් පිරිස මුදාගැනීමට කටයුතු කර තිබේ. ඒ මෝල්ටාවට අයත් සාගර කලාපයක සිටියදීයි. මෙම සරණාගතයන් පිරිස භාර ගැනීමට මොල්ටාව පළමුව අකමැත්ත පළ කළද අවසානයේදී ඊට එකඟ වූයේ ඉතාලි නව රජයට මිත්‍රත්වයේ දෑත් දිගුකරමින්. ලිබියාව වැනි උතුරු අප්‍රිකානු රටවල සිට යුරෝපය වෙත සංක්‍රමණය වීමට සරණාගතයන් නිරන්තරයෙන් උත්සාහ දරයි. සාගරය හරහා ඉතාමත් අවදානම් සහගතව සිදුවන මෙම උත්සාහයන් බොහෝවිට අවසන් වන්නේ ඛේදවාදචකයකින්. යාත්‍රා ගිලීයාමෙන් අනවසර සංක්‍රමණිකයන් දහස් ගණනක් මියගොස් ඇති බවයි විදෙස් වාර්තා පෙන්වාදෙයි.", "URL": "https://sinhala.adaderana.lk/news.php?nid=119419", "Category": null, "Parent URL": null}