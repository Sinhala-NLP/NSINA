{"Source": "Adaderana", "Timestamp": "August 1, 2013 03:30 pm", "Headline": "ඇමතිට එරෙහි පැමිණිල්ල අහකට - සුළු සිද්ධියක් යයි ඇමති කියයි", "News Content": "දකුණු පළාත් සභා ධීවර හා සමූපකාර අමාත්‍ය ඩී.වී උපුල් මහතාගෙන් පහර කෑ බස් රථ රියදුරු විසින් තම පැමිණිල්ල ඉල්ලා අස්කරගෙන ඇති බව අද දෙරණ වාර්තාකරු පවසයි. මේ හේතුවෙන් දෙපාර්ශවය කැඳවා සාකච්ඡා කිරිමෙන් අනතුරුව සිද්ධිය සමථයට පත් කළ බව පොලීසිය පවසයි. ඒ අනුව අත්අඩංගුවට ගනු ලැබූ පළාත් අමාත්‍යවරයා මුදා හැරීමට කටයුතු කර ඇති බව සඳහන්ය. තංගල්ල ඩිපෝවට අනියුක්තව සේවය කරන ලද රියදුරෙකුට අද උදෑසන පළාත් අමාත්‍යවරයා විසින් යම් පහරදීමක් සිදුකර තිබුණු බවත් , අදාළ පහරදීම සම්බන්ධයෙන් පළාත් සභා අමාත්‍යවරයා තංගල්ල පොලිසියට භාරවීමෙන් පසු අත්අඩංගුවට ගනු ලැබූ බවත් පොලිස් මාධ්‍ය ප්‍රකාශකවරයා මීට පෙරාතුව නිවේදනය කරන ලදී. කෙසේ වෙතත් මේවන විට ඩී.වී උපුල් මහතා නිදහස්වී ඇති අතර අද දෙරණ කළ විමසීමකට පිළිතුරු දෙමින් ඔහු මෙසේ කියා සිටියේය. \" ඔහු මගේ බිරිඳගේ තාත්තාගේ පරම්පරාවේ කෙනෙක්. අපි ඥාතීන්. ඥාතීන් අතර මේ වගේ සුළු සුළු ප්‍රශ්න ඇතිවෙනවා. අපි ඉතිං උසාවි නොගොස් කතා බහ කරලා ප්‍රශ්නෙ ගොඩින් බේරාගත්තා..\"", "URL": "https://sinhala.adaderana.lk/news.php?nid=36288", "Category": null, "Parent URL": null}