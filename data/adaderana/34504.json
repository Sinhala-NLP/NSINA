{"Source": "Adaderana", "Timestamp": "May 31, 2013 08:54 am", "Headline": "ලෝක දුම්වැටි විරෝධී දිනය අදයි", "News Content": "ලෝක දුම්වැටි විරෝධී දිනය යෙදී ඇති අද දිනයේ “ඔබ දුම්කොළ සමාගම් වල රූකඩයක් ද? ඔවුන්ගේ ප්‍රචාරණයන්ට සහ අනුග්‍රහ වලට නොරැවටෙන්න\" යන්න මෙවර තේමාවයි. අද දිනයේදී දුම් පානයට එරෙහිව මහජනතාව සහ ළමුන් දැනුවත් කිරීමේ වැඩසටහන් රැසක් සංවිධානය කර තිබේ. ලෝකයේ දුම් පානය හේතුවෙන් වසරකට මිලියන 6 ක් පමණ ජනතාව මරණයට පත් වේ. ලෝක සෞඛ්‍ය සංවිධානයේ වාර්තා වලට අනුව දුම්පානය හේතුවෙන් සෑම තත්පර 6 කටම වරක් ලෝකයේ කොතැනක හෝ එක් පුද්ගලයෙකු මිය යයි. මෙරට ජනගහනයෙන් පුරුෂයන් සියයට 21 ක් සහ කාන්තාවන් සියයට 0.8ක් දුම් පානයට ඇබ්බැහි වී සිටින බව සෞඛ්‍ය අමාත්‍යංශය පවසයි. දුම් පානය සිදු කරන පුද්ගලයෙකු අවට සිටින පුද්ගලයන්ට ද බලපෑම් සිදුවේ. මෙරට ජන ගහනයෙන් ද සියයට 65 ක් පමණ එවැනි අක්‍රිය දුම්පානය හේතුවෙන් අහිතකර බලපෑම් වලට ගොදුරු වී ඇති බව වාර්තා වේ. දුම්පානය කායික , මානසික මෙන්ම සමාජීය වශයෙන් ද අහිතකර බලපෑම් ඇතිකරවන්නක් වන අතර එමගින් හෘද රෝග, පිළිකා රෝග, ස්වසන ආබාධ, වැනි රෝගාබාධයන්ට ලක්විය හැකියි. මෙරට පුද්ගලයින් 20 දෙනෙකු දෛනිකව හෘදයාබාධ හේතුවෙන් මිය යයි. පෙනහළු පිළිකා සහ මුඛ පිළිකා වැළදීම හේතුවෙන් දින දෙකකට පුද්ගලයන් 3 න් දෙනෙකුවත් මිය යන බව සංඛ්‍යා ලේඛන පෙන්වා දෙයි. එවැනි තත්ත්වයන් තුළ වුව ද දුම්වැටි පිටු දැකීමේ වැඩසටහන් ක්‍රියාත්මක කිරීමේදී දුම්කොළ සමාගම්වලින් ප්‍රබල බලපෑමක් එල්ල වේ. ඔබත් අද දිනයේ සිට දුම්වැටි භාවිතය අවම කර ගැනීමට අදිටන් කර ගැනීම ඔබට මෙන්ම සමාජයට ද සිදු කරන මෙහෙවරක් ලෙස සැලකිය හැකියි.", "URL": "https://sinhala.adaderana.lk/news.php?nid=34504", "Category": null, "Parent URL": null}