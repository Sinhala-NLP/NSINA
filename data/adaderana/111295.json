{"Source": "Adaderana", "Timestamp": "June 4, 2019 12:00 pm", "Headline": "ළදරුවන්ගේ දිවිල්ල", "News Content": "ලිතුවේනියාවේ විල්නියස් අගනුවර පැවති වාර්ෂික ළදරුවන්ගේ ධාවන තරගය සඳහා තරගකරුවන් විසිපස් දෙනෙකු පමණ ඉදිරිපත් කර තිබුණි. ඔවුන් සියලුදෙනාම මාස හතත් අවුරුද්දත් අතර වයස් වල පසුවන ළදරුවන් බවයි විදෙස් වාර්තා සඳහන් කළේය. ලිතුවේනියාවේ වාර්ෂික ළදරුවන්ගේ ධාවන තරගය මෙවර පැවැත්වුණේ විසි වන වරටයි. තරගයට සහභාගි වූ ළදරුවන් මීටර් පහක් දිගැති, කාපට් අතුරන ලද ධාවන පථයක තරග කළ යුතු විය. එය නැරඹීමට අදාළ දරුවන්ගේ මව්පියන්, ඥාතීන් ඇතුළු බොහෝ පිරිසක් එක්ව සිටි බවත් සඳහන් වෙයි. මෙම තරගය ඉතාම ආකර්ෂණීය මෙන්ම විනෝදජනක ඉසව්වක් වූ බව නරඹන්නන්ගේ අදහසයි. තරගය සඳහා දරුවන්ගේ අවධානය යොමු කරවා ගැනීමට අවසන් සීමාවට එපිටින් ළදරු ක්‍රීඩා භාණ්ඩ තැබීමටත් මව්පියන් පියවර ගෙන තිබුණි. අවසානයේදී ඉන් ජයග්‍රහණය හිමි කරගෙන තිබුණේ මාස 12ක් වයසැති ඉග්නස් ඩොවිඩයිටිස් නම් ළදරුවෙක්.", "URL": "https://sinhala.adaderana.lk/news.php?nid=111295", "Category": null, "Parent URL": null}