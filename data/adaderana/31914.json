{"Source": "Adaderana", "Timestamp": "February 25, 2013 03:07 pm", "Headline": "ගිනිගත්හේනේදී වාහනයක් ගිනි ගනී", "News Content": "ගිනිගත්හේන, රංජුරාව ප‍්‍රදේශයේ දී හැටන් සිට කොළඹ බලා ධාවනය වූ වෑන් රථයක් ගින්නකින් විනාශ වී තිබේ. අද (25) දහවල් මෙම අනතුර සිදුව ඇති බව සඳහන්ය. අදාළ වෑන් රථය රත්මලාන ප‍්‍රදේශයේ සිට වන්දනාකරුවන් පිරිසක් සමග ශ‍්‍රී පාදස්ථානය බලා ගොස් නැවත පැමිණෙමින් සිටිය දී මෙම අනතුර සිදුව ඇති බව පොලීසිය සඳහන් කළේය. කෙසේ වෙතත් ගින්න හටගන්නා අවස්ථාවේ දී වෑන් රථයේ රියදුරු පමණක් සිට ඇති අතර ගින්නෙන් ඔහුට කිසිදු හානියක් සිදුව නොමැති බව පොලීසිය පැවසුවේය. කාර්මික දෝෂයක් හේතුවෙන් මෙම ගින්න හටගන්නට ඇති බවට පොලීසිය සැක කරයි. ගිනිගත්හේන පොලීසිය මේ සම්බන්ධයෙන් වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=31914", "Category": null, "Parent URL": null}