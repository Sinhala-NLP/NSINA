{"Source": "Adaderana", "Timestamp": "August 4, 2012 10:53 am", "Headline": "ඉන්දියාවේ සිට ඔස්ට්‍රේලියා යන්න ගිය 6ක් කොටු", "News Content": "ඔස්ට්‍රේලියාවට පලායාමට සුදානමින් සිටි ශ්‍රී ලාංකික සරණාගතයින් 6 දෙනෙකු ඉන්දීය පොලිසිය විසින් අත්අඩංගුවට ගෙන තිබේ. තමිල්නාඩුවේ පෙරිකලාපෙට් ප්‍රදේශයේ නිවසක සිටියදි මෙම පුද්ගලයින් අත්අඩංගුවට ගෙන ඇත. අදාළ නිවසේ සැක කටයුතු යමක් සිදුවන බවට පොලිසියට තොරතුරක් ලැබි ඇති අතර එහිදි පොලිසිය විසින් නිවස වටලා තිබේ. වැටලීමේදි පුද්ගලයින් දෙදෙනෙකු පලාගොස් ඇති අතර අත්අඩංගුවට ගත් ශ්‍රී ලාංකිකයින් 6 දෙනා අතර වයස අවුරුදු 6 ක ළමයෙකු ද සිටින බව ඉන්දීය මාධ්‍ය වාර්තා කරයි. නිවසේ සිටි අයගෙන් දෙ‍දෙනෙකු ශ්‍රී ලංකාවේ පුඩුචෙරි ප්‍රදේශයේ සිට ඉන්දියාවට ගොස් ඇති අතර අනෙක් පුද්ගලයින් එරට සරණාගත කඳවුරක සිට එම ස්ථානයට පැමිණ ඇත. ප්‍රශ්න කිරීමේදි මෙම ශ්‍රී ලාංකිකයින් මුල් අවස්ථාවේදි පොලිසියට ව්‍යාජ තොරතුරු ලබා දි තිබේ. කෙසේ වෙතත් ඔස්ට්‍රේලියාවට යාම සඳහා ජනා නැමති පුද්ගලයෙකුට ඉන්දීය රුපියල් 75,000 ත් 1,00,000 ත් අතර මුදලක් ඔවුන්ගෙන් දෙදෙනෙකු ගෙවු බවද පවසා ඇත. ශ්‍රී ලාංකිකයින් ඔස්ට්‍රේලියාවට රැගෙන යාමේ ජාවාරම මෙහෙයවන ජනා නැමැති එම පුද්ගලයා ද අත්අඩංගුවට ගැනීම සඳහා ඉන්දීය පොලිසිය පරීක්ෂණ ආරම්භ කර තිබේ.", "URL": "https://sinhala.adaderana.lk/news.php?nid=26308", "Category": null, "Parent URL": null}