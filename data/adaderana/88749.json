{"Source": "Adaderana", "Timestamp": "May 8, 2018 08:58 pm", "Headline": "හිටපු මහබැංකු අධිපතිගෙන් ප්‍රකාශයක් ලබා ගැනීමට හා බැංකු ගිණුම් පරීක්ෂා කිරීමට FCIDට අවසර", "News Content": "හිටපු මහ බැංකු අධිපති අජිත් නිවාඩ් කබ්රාල් මහතාගෙන් ප්‍රකාශයක් ලබා ගැනීමට කොළඹ මහේස්ත්‍රාත් අධිකරණය මූල්‍ය අපරාධ විමර්ශන කොට්ඨාසයට අවසර ලබාදී තිබේ. මූල්‍ය අපරාධ විමර්ශන කොට්ඨාසය කළ ඉල්ලීමක් සලකා බැලූ කොටුව මහේස්ත්‍රාත් ලංකා ජයරත්න මෙනවිය මෙම අවසරය ලබාදී ඇති බව සඳහන්ය. ඊට අමතරව අජිත් නිවාඩ් කබ්රාල් මහතාගේ බැංකු ගිණුම් කිහිපයක් පරික්ෂා කිරීමට ද අධිකරණය අවසර ලබාදී තිබේ. පොදු රාජ්‍ය මණ්ඩලයීය ක්‍රිඩා උළෙල ශ්‍රි ලංකාවේ පැවැත්විමට අවස්ථාව ලබා ගැනීම සඳහා ලංසු තැබිමේ කටයුත්තකදී සිදු වූ මූල්‍ය අක්‍රමිතාවක් සම්බන්ධයෙන් සිදු කරන පරික්ෂණයකට අදාළව මූල්‍ය අපරාධ විමර්ශන කොට්ඨාසය මෙම ඉල්ලීම සිදු කර තිබුණි. රුපියල් මිලියන 600කට ආසන්න මුල්‍ය අක්‍රමිකතාවක් සම්බන්ධයෙන් මෙම පරික්ෂණ සිදු කරන බව මූල්‍ය අපරාධ විමර්ශන කොට්ඨාසය කොළඹ කොටුව මහේස්ත්‍රාත් අධිකරණයට දැනුම්දී ඇත. අදාළ පොදු රාජ්‍ය මණ්ඩලයීය ක්‍රිඩා උළෙල 2018 වසරේදී ලංකාවේ පැවැත්විමට නොහැකිවීම හේතුවෙන් මෙම මූල්‍ය අක්‍රමිකතාව සිදුවි ඇති බව බී වාර්තාවක් මඟින් මූල්‍ය අපරාධ විමර්ශන කොට්ඨාසය අධිකරණයට කරුණු දක්වා තිබේ.", "URL": "https://sinhala.adaderana.lk/news.php?nid=88749", "Category": null, "Parent URL": null}