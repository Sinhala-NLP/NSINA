{"Source": "Adaderana", "Timestamp": "May 20, 2015 05:26 pm", "Headline": "දිවිපිදූ රණවිරුවන් යළි මේ මව් බිමේ ඉපදේවා - ජනපති", "News Content": "“පූජාච පූජනීයානං” යන බුදු වදනට අනූව රට ත්‍රස්තවාදයෙන් මුදා ගැනීමට ජීවිත පූජාකළ රණවිරුවන්ට ජාතියේ ගෞරවය හා ප්‍රණාමය හිමිවන බව ජනපති මෛත්‍රිපාල සිරිසේන මහතා පවසයි.සමස්ථ ශ්‍රී ලාංකික ජනතාව වෙනුවෙන් රාජ්‍ය නායකයා ලෙස එලෙස ජීවිත පූජා කළ රණවිරුවන්ට ප්‍රණාමය පුදකරන බව ජනාධිපතිවරයා කියයි.බත්තරමුල්ල රණවිරු ස්මාරකය අභියසදී අද පස්වරුවේ පැවති විරු සමරුවට එක්වෙමින් ඒ මහතා මේ බව පැවසීය.නිවන් දකින්නට පෙර රට වෙනුවෙන් දිවි පිදූ රණවිරුවන්ට තවත් එක් වරක් මේ මාතෘ භූමියේ උපදින්න ලැබේවා යැයි ද ඒ මහතා එහිදී කියා සිටියේය.රණවිරු සේවා අධිකාරිය විසින් සංවිධානය කරන විජයග්‍රහණයේ සැමරුම් උත්සවයක් මේවන විට බත්තරමුල්ල රණවිරු ස්මාරකය අභියසදී පැවැත්වෙන අතර ඊට ජනාධිපතිවරයා, අගමැතිවරයා, ආරක්ෂක ඇමතිවරයා, ත්‍රිවිද හමුදාව, පොලීසිය ඇතුළු විශාල පිරිසක් එක්ව සිටිති.", "URL": "https://sinhala.adaderana.lk/news.php?nid=51465", "Category": null, "Parent URL": null}