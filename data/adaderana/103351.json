{"Source": "Adaderana", "Timestamp": "January 30, 2019 12:52 pm", "Headline": "අවම පහසුකම් ඇති නල්ලතන්නියේ ලංගම නේවාසිකාගාරය", "News Content": "නල්ලතන්නිය නගරයේ පොලීසිය ඉදිරිපිට පිහිටි ලං.ග.ම. සේවකයින්ගේ නේවාසිකාගාරය අවම පහසුකම් තත්ත්වයක පැවතීම නිසා අවිස්සාවේල්ල ලංගම ඩිපෝවේ රියදුරන් හා කොන්දොස්තර මහත්වරුන් දැඩි අසීරුතාවකට පත්ව සිටිති. අවිස්සාවේල්ල ලංගම ඩිපෝවට අයත් කොළඹ සිට නල්ලතන්නිය බලා ධාවනයේ යොදවා ඇති දුර ගමන් සේවා බස් රථ ගාල් කරනු ලබන්නේ නල්ලතන්නියේ පිහිටි ලංගම බස් රථ ගාලේ බව වාර්තා වේ. ශ්‍රී පාද වන්දනා සමයේදී දිනපතා අළුයම 03.15 - ප.ව. 01.00 දක්වා නල්ලතන්නියේ සිට කොළඹ හා අවිස්සාවේල්ල බලා ගමන් වාර 05 ක් යටතේ බස් රථ ධාවනය කෙරේ. එම බස් රථ වල සේවය කරන රියදුරු හා කොන්දොස්තරවරුන් 08 දෙනෙක් පමණ දිනපතා මෙම නේවාසිකාගාරයේ ලැගුම් ගනිති. දැඩි ශීත දේශගුණයක් ඇති නල්ලතන්නිය ප්‍රදේශයේ, පොලීසිය ඉදිරිපිට දැනට වසර 70 කට පමණ පෙර ඉදිකර ඇති මෙම තාකාලික ගොඩනැඟිල්ලේ බිත්ති සාදා ඇත්තේ ටකරන් ආවරණය කරමිනි. නිරන්තර පවතින වැසි හා අධික සීතල නිසා තරමක් හෝ ආරක්ෂා විම සඳහා මෙහි නේවාසිකව සිටින ලංගම සේවකයින් විසින් ගොඩනැඟිල්ල ඇතුළතින් කාඩි බෝඩ් ආවරණය කර ඇත. සෙවිළිද දිරාපත්ව ඇති අතර ගොඩනැඟිල්ල තුළ පොළවේ සිමෙන්ති ගැලවී විශාල වළවල් හෑරී ඇති අයරු දක්නට ලැබේ. නිඳා ගැනීමට ඇති ඇඳන් අබලන් තත්ත්වයේ පවති. විදුලි පහසුකම් තිබුණද එවා ක්‍රමවත් අයුරින් නොමැති නිසා දැඩි අනතුරුදායක තත්ත්වයක පවති. මෙම බස් රථ වල සේවය කරන සේවක මහතුන් දුර ගමන් සේවාවන්හී පැය ගණනක දුෂ්කර සේවයක නිරතවී රාත්‍රී කාලයේ නිදා ගැනීමට ඇති ඉතා කෙටි කාලය,අවම පහසුකම් පවා නොමැති තත්වයක් යටතේ ගත කිරීමට සිදුවීම හේතුවෙන් ඔවුහූ දැඩි අසීරුතාවකට පත්ව සිටිති. මේ පිළිබඳව වගකිව යුත්තන්ගේ ඉක්මන් අවධානයට ලක්වී පිළියමක් ලබා දිය යුතු බව එම සේවක මහතුන් පවසයි.", "URL": "https://sinhala.adaderana.lk/news.php?nid=103351", "Category": null, "Parent URL": null}