{"Source": "Adaderana", "Timestamp": "July 27, 2019 06:54 pm", "Headline": "කුරුණෑගල රෝහල් අධ්‍යක්ෂකට එරෙහිව අධිකරණයට කරුණු වාර්තා කළා-රුවන් ගුණසේකර", "News Content": "වෛද්‍ය මොහොමඩ් ෂාෆි සම්බන්ධයෙන් අපරාධ පරීක්ෂණ දෙපාර්තමේන්තුව සිදු කරන පරීක්ෂණවලට බාධා කිරිමේ චෝදනාව යටතේ කුරුණෑගල රෝහල් අධ්‍යක්ෂවරයාට එරෙහිව අධිකරණයට කරුණු වාර්තා කළ බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා පවසයි. එසේම අපරාධ පරීක්ෂණ දෙපාර්තමේන්තුවේ නිලධාරීන්ගේ කටයුතු වලට බාධා කළ බවට චෝදනා එල්ල වී ඇති කුරුණෑගල ශික්ෂණ රෝහල් අධ්‍යක්ෂවරයා සම්බන්ධයෙන් නීතිපතිවරයාගේ උපදෙස් මත ඉදිරියේදී කටයුතු කරන බව රුවන් ගුණසේකර මහතා පවසයි. කුරණෑගල රෝහලේ වෛද්‍ය මොහොමඩ් සාෆිට එරෙහිව සිදුකරන විමර්ශන අතරවාරයේදී එම විමර්ශන වලට බාධා කළ බවට රෝහල් අධ්‍යක්ෂවරයාට විරුද්ධව මේ වනවිට චෝදනා එල්ල වී ඇත. අපරාධ පරීක්ෂණ දෙපාර්තමේන්තුවේ නිලධාරීන් කණ්ඩායමක් මෙම විමර්ශනයට අදාළව විකිරණශීලි විශේෂඥ වෛද්‍යවරුන් තිදෙනෙකුගේ ප්‍රකාශ සටහන් කරගැනීමට හා විමර්ශනයට ඉතා වැදගත් වන ලිපි ලේඛන CID භාරයට ගන්න කුරුණෑගල රෝහලට ගිය අවස්ථාවේදී කුරුණෑගල රෝහල් අධ්‍යක්ෂවරයා ඒ සඳහා ඉඩ ලබා නොදුන් බව රුවන් ගුණසේකර මහතා චෝදනා එල්ල කරයි. රෝහල් අධ්‍යක්ෂවරයාට එරෙහිව දැනටමත් මෙම නඩුව යටතේම අධිකරණයට CIDයෙන් කරුණු වාර්තා කර ඇති බවත් ඒ මහතා පවසයි. මේ අතර අපරාධ පරීක්ෂණ දෙපාර්තමේන්තුවේ හා නීතිපති දෙපාර්තමේන්තුවේ ක්‍රියාකලාපය අද (27) පැවති මාධ්‍ය හමු කිහිපයකදී දැඩි ලෙස විවේචනයට ලක් වුණි. මාධ්‍ය හමුවකදී සිය අදහස් දක්වමින් නීතිඥ සංවිධාන ජාතික එකමුතුවේ සභාපති නීතිඥ මනෝජ් ගමගේ මහතා ප්‍රකාශ කළේ ෂාෆි වෛද්‍යවරයා සතු අති විශාල වත්කම් හේතුවෙන් රජය නීතිය ක්‍රියාත්මක නොකරන බවයි. මව්වරුන් වෙනුවෙන් පෙනී සිටි නීතිඥ පියුමාල් හේරත් මහතා සඳහන් කළේ මෙම ගැටලුව ලංකාව තුළ විසඳා ගත නොහැකිනම් ජාත්‍යන්තර ඇප අධිකරණයට, මානව හිමිකම් කොමසාරිස් හමුවට, හා ජාත්‍යන්තර යුධ අපරාධ කමිටුව හමුවට යාමට සිදුවන බවයි. මේ අතර පූජ්‍ය අතුරලියේ රතන හිමියන් අද කොළඹ පැවති මාධ්‍ය හමුවකදී සඳහන් කළේ වෛද්‍ය මොහොමඩ් ෂාෆි සම්බන්ධයෙන් අපරාධ පරීක්ෂණ දෙපාර්තමේන්තුව පක්ෂපාතීව කටයුතු කිරීම නිසා මෙහි පරීක්ෂණ පාර්ලිමේන්තු තේරීම් කාරක සභාවක් හමුවට ගෙන අය බවයි.", "URL": "https://sinhala.adaderana.lk/news.php?nid=115149", "Category": null, "Parent URL": null}