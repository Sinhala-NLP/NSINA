{"Source": "Adaderana", "Timestamp": "July 14, 2018 07:01 am", "Headline": "විදුලිබල මණ්ඩලයට රුපියල් කෝටි 4923 ක අලාභයක්", "News Content": "මුදල් අමාත්‍යංශය නිකුත් කළ පසුගිය වර්ෂයට අදාළ නවතම වාර්ෂික වාර්තාවට අනුව විදුලිබල මණ්ඩලයට එම වසරේ රුපියල් කෝටි 4923 ක අලාභයක් සිදුව ඇති බව වාර්තා වේ. 2016 වසරට සාපේක්ෂව එය සියයට 240ක පමණ වැඩිවීමක් බව මුදල් අමාත්‍යංශයේ ප්‍රකාශකයෙකු සඳහන් කළේය. මේ පිළිබඳ අද දෙරණ විදුලිබල හා පුනර්ජනනීය බලශක්ති අමාත්‍යංශයෙන් විමසීමක් කළේය. එහි මාධ්‍ය ප්‍රකාශක සුලක්ෂණ ජයවර්ධන මහතා ප්‍රකාශ කළේ ඒකක පරිභෝජනනය සඳහා අය කරන මුදල හා විදුලි ජනනය සඳහා අය කරන මුදල අතර පරතරය මෙන්ම පසුගිය වර්ෂයන් තුළ සිදුවූ කාලගුණික දේශගුණික විපර්යාසයන් මෙම තත්වයට හේතු වී ඇති බවය. කෙසේවෙතත් මේ සම්බන්ධයෙන් බලශක්ති විශේෂඥ ආචාර්ය තිලක් සියඹලාපිටිය මහතාගෙන් කළ වීමසීමකදී ඔහු සඳහන් කළේ දිගුකාලීන ජනන සැලැස්ම තුළ අනුමත කර ඇති බලාගාර ඉදි කිරීමේ උත්සාහයන්, දේශපාලඥයන් මැදිහත් වී ව්‍යර්ථ කරන බවය. මේ හේතුවෙන් මෙවැනි විශාල පාඩු ලැබීම හා අනාගතයේදී විදුලි අර්බුධ ඇති වීම නොවැලැක්විය හැකි බව ඔහු වැඩිදුරටත් සඳහන් කළේය", "URL": "https://sinhala.adaderana.lk/news.php?nid=92525", "Category": null, "Parent URL": null}