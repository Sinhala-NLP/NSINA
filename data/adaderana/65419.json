{"Source": "Adaderana", "Timestamp": "October 26, 2016 04:15 pm", "Headline": " අජිත් පෙරේරා මගේ අයියාවත් මල්ලිවත් නෙවෙයි  ", "News Content": "සී.අයි.ඩියට, එෆ්.සී.අයි.ඩියට හෝ අල්ලස් කොමිසමට මෙන් කෝප් කමිටුවට නිර්දේශ ලබාදිය නොහැකි අතරම තනි පුද්ගලයෙකුටද අවසන් වාර්තාවක් දිය නොහැකි බව ජාත්‍යන්තර වෙළඳ කටයුතු රාජ්‍ය අමාත්‍ය සුජීව සේනසිංහ මහතා පවසයි.එසේම කෝප් කමිටු වාර්තාව යනු එහි සියළු දෙනාගේම අදහස් ගැබ්ව ඇති වාර්තාවක් බවත්, එම වාර්තාව පිටවීමට පෙර එහි ඇති දෑ ගැන මාධ්‍යයට ‍ප්‍රකාශ කිරීමද නොකළ යුත්තක් බවත්, ඒ මහතා කියයි.පාර්ලිමේන්තුවේදී අද පස්වරුවේ පැවැති කැබිනට් තීරණ දැනුම්දීමේ මාධ්‍ය හමුවට එක්වෙමින් මන්ත්‍රීවරයා මේ බව සඳහන් කළේය.එසේ නම් කෝප් කමිටුවේ නිර්දේශ සම්බන්ධයෙන් අජිත් පී. පෙරේරා මහතා මාධ්‍යයට කළ ප්‍රකාශය ගැන මාධ්‍යවේදීන් එහිදී ප්‍රශ්න කළ අවස්ථාවේ සුජීව සේනසිංහ මහතා කියා සිටියේ අජිත් පෙරේරා තමන්ගේ අයියා කෙනෙක්වත් මල්ලි කෙනෙක්වත් නොවන බවය.එජාපය මේ ගැන තවදුරටත් අධ්‍යයනය කරන බවත්, පාර්ලිමේන්තුවේ සභාගත කෙරෙන්නේ බැඳුම්කර සිද්ධියට අදාළ සමස්ත කමිටු වාර්තාව බවත්, එසේම කෝප් කමිටුවේ කටයුතු සිදුවන ආකාරය ගැන හඳුන්නෙත්තිට කියා දිය යුතු බවත්, ඒ මහතා පැවසුවේය.වාර්තාව සෑදීමේදී පළමුව සිදුකරන්නේ කමිටු සාමාජිකයින්ගේ අදහස් විමසීම බවද අනතුරුව එකී අදහස් හා නිර්දේශ අනූව කෙටුම්පත සැකසෙන බවද ඒ මහතා පෙන්වාදුන්නේය.", "URL": "https://sinhala.adaderana.lk/news.php?nid=65419", "Category": null, "Parent URL": null}