{"Source": "Adaderana", "Timestamp": "May 14, 2015 03:01 pm", "Headline": "‍‍ගෝඨාට අධිකරණය දුන් තීන්දුව අගය කරනවා ", "News Content": "මහ බැංකු අධිපතිවරයාට එරෙහිව ලබන 19 වැනිදා පාර්ලිමේන්තුවට වි‍ශ්වාසභංග යෝජනාවක් ගෙන එන බව පාර්ලිමේන්තු මන්ත්‍රී මහචාර්ය ජී.ඇල් පීරිස් මහතා කියයි.ඊට වත්මන් ආණ්ඩුවේ රාජ්‍ය ඇමතිවරු 10 දෙනෙකු ඇතුළුව විපක්ෂ මන්ත්‍රීන් 90ක් අත්සන් තබා ඇතැයිද හෙතෙම පවසයි.ගෝඨාභය රාජපක්ෂ මහතාගේ පෙත්සම සම්බන්ධයෙන් ඊයේ අධිකරණය දුන් ස්වාධීන තීන්දුව අගය කරන බවද අද නාරාහෙන්පිට අභයාරාමයේ පැවැති මාධ්‍ය හමුවකදී පැවසීය.එසේ වුවද ගෝඨාභය රාජපක්ෂ මහතා අත්අඩංගුවට ගන්නා බවට පසුගිය මාර්තු මස 26 වැනිදා පුවත්පතක සඳහන් වූ බවත්, එය ජාතික විධායක සභාවේ සාකච්ඡා වී ඇති බවත්, පෙන්වාදුන් මන්ත්‍රීවරයා කිසිදු නීත්‍යානූකූල බවක් නැති ජාතික විධායක සභාවට එවැනි තීරණයක් ගැනීමට හැකියාවක් නැතැයිද කීවේය.එම මාධ්‍ය හමුවට එක්වූ පාර්ලිමේන්තු මන්ත්‍රී බන්දුල ගුණවර්ධන මහතා කියා සිටියේ මහින්ද රාජපක්ෂ යුගය මෙර‍ට ආර්ථිකයේ ස්වර්ණමය යුගය බවයි.මේවන විට ආර්ථිකය කඩා වැටී ඇති බවත්, මහින්ද රාජපක්ෂ යුගයේ එසේ නොවූ බවත්, මහ බැංකු වාර්තා අධ්‍යයනය ක‍ළහොත් එය පැහැදිලි වන බවත්, හෙතෙම පැවසීය.යහපාලන ආණ්ඩුව පාර්ලිමේන්තු මන්ත්‍රීන්ගේ ගෞරවය පවා නොතකන බවත්, රණසිංහ ප්‍රේමදාස හිටපු ජනාධිපතිවත් එසේ නොකළ බවත්, ඔහු වැඩිදුරටත් කියා සිටියේය.මාධ්‍ය හමුවට එක්වූ මනූෂ නානායක්කාර මන්ත්‍රීවරයා අල්ලස් කොමිසමේ අධ්‍යක්ෂවරිය ඇතුළු නිලධාරීන්ගේ ක්‍රියාකලාපය විචේචනය කළේය.", "URL": "https://sinhala.adaderana.lk/news.php?nid=51334", "Category": null, "Parent URL": null}