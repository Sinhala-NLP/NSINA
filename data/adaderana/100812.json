{"Source": "Adaderana", "Timestamp": "December 15, 2018 09:02 pm", "Headline": "දියේ ගිලී මියගිය අයෙකුට නැවත පන ඉල්ලා රෝහල් සේවකයින්ට පහරදීලා", "News Content": "දියේ ගිලී මියගිය අයකුට පණ ලබා දෙන්නැයි ඉල්ලා විදුලිබල මණ්ඩලයේ සේවකයන් පිරිසක් දඹුල්ල මූලික රෝහලේ සේවකයින්ට, වෛද්‍යවරුන්ට සහ පොලිස් නිලධාරීන්ට ප්‍රදේශවාසීන්ට එළව එළවා පහර දීමේ සිද්ධියක් අද(15) රාත්‍රියේ දඹුල්ල රෝහලින් වාර්තා විය. මාතලේ විදුලිබල මණ්ඩලයේ සේවකයන් පිරිසක් උපන්දින සාදයක් පැවැත්වීම සඳහා දඹුල්ල කලුන්දැව ප්‍රදේශයේ සංචාරක හෝටලයකට පැමිණ තිබේ. පසුව එහි නාන තටාකයේ දියනාමින් සිටි විදුලිබල සේවකයින්, දියේ ගිලුන එම සේවකයාව එම සේවකයන් විසින්ම දඹුල්ල රෝහලට රැගෙනවිත් තිබෙන බව පොලීසිය කියයි. බාහිර රෝගී අංශයේ දී වෛද්‍යවරුන් හෙද කාර්ය මණ්ඩලය සහ සේවකයන් මෙම දියේ ගිලී සිටි සේවකයා පරීක්ෂා කොට ප්‍රතිකාර කිරීමට උත්සාහ කර ද ඒ වන විටත් ඔහු මිය ගොස් ඇති බව වෛද්‍යවරයා ප්‍රකාශ කිරීමත් සමඟ අධික ලෙස බීමතින් සිටි පිරිසක් වෛද්‍යවරයාට සහ රෝහලේ සේවකයින්ට, ඔහුට පණ ලබා දෙන්නැයි පවසමින් පහර දී ඇතැයි පොලීසිය පවසයි. මෙසේ පහර කෑමට ලක් වීමෙන් දඹුල්ල රෝහලේ සේවකයන් දෙදෙනෙකු මෙන්ම දඹුල්ල පොලිස් ජිවිතාරක්ෂක සංගමයේ සාමාජිකයෙකු තුවාල ලබා දඹුල්ල රෝහලට ඇතුලත් කර තිබෙන බවත් පොලිස් නිලධාරීන්ට පහර කෑම හේතුවෙන් රෝහල් ගත කිරීමත් සිදු නොවුන බව දඹුල්ල පොලීසිය කියයි. පහරදීමට එක් වූ බව කියන මාතලේ විදුලිබල මණ්ඩලයේ සේවකයින් 4 දෙනෙකු සැකපිට අත්අඩංගුවට ගත් බව පොලිසිය පවසයි. විදුලිබල මණ්ඩලයේ සේවකයෙක් බව කියන අයකු එම ස්ථානයේ රැඳී සිටිමින් සිද්ධිය පිළිබඳව සමාදානයට පත්වීමට දැඩි උත්සාහයක නිරත වන අයුරුද දැක ගැනීමට හැකි විය. ඔහු පවසා සිටියේ තමා යටතේ සේවය කරන විදුලිබල මණ්ඩලයේ සේවක පිරිසක් සිදුකළ පහරදීම තමන් අනුමත නොකරන බවත් සිත් වේදනාව නිසා මෙම ගැටුම ඇති වූ බවත්ය. කෙසේවෙතත් දඹුල්ල පොලීසිය රෝහලට දැඩි පොලිස් ආරක්ෂාවක් යොදවා තිබිණි. රෝහල් සේවකයෝ ද එම අවස්ථාවේ දැඩි අපහසුතාවයකට පත්ව සිටි අතර ඔවුන් පවසා සිටියේ ප්‍රතිකාර ලබා ගැනීමට පැමිණි පිරිස ඉතා අමානුෂික ලෙස රෝහල් සේවකයින්ට පහර දුන් බවය. පසුව ප්‍රදේශවාසීන් ද රෝහල් සේවකයන් ආරක්ෂා කිරීම සඳහා රෝහලට පැමිණ ඇති බව අප වාර්තාකරු පවසයි. දඹුල්ල මූලස්ථාන පොලිස් පරීක්ෂක සම්පත් වික්‍රමරත්න මහතා ඇතුළු කණ්ඩායමක් එම ස්ථානයට පැමිණ සිද්ධිය පිළිබඳව විමර්ශන කටයුතු ආරම්භ කළ අතර අත්අඩංගුවට ගත් විදුලිබල මණ්ඩලයේ පිරිස හෙට(16) දින දඹුල්ල මහේස්ත්‍රාත්වරයා හමුවට ඉදිරිපත් කිරීමට නියමිත බව මූලස්ථාන පොලිස් පරීක්ෂක සම්පත් වික්‍රමරත්න මහතා පැවසීය.", "URL": "https://sinhala.adaderana.lk/news.php?nid=100812", "Category": null, "Parent URL": null}