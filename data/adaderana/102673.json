{"Source": "Adaderana", "Timestamp": "January 19, 2019 08:02 pm", "Headline": "පවුල් 120කට ඉඩම් ඔප්පු ලබා දීමේ වැඩසටහනක් ", "News Content": "කොටපොල ප්‍රාදේශීය ලේකම් කාර්යාල බල ප්‍රදේශයේ ඉඩම් හිමිකම් නොමැති පවුල් 120 සඳහා ඉඩම් ඔප්පු ලබා දීමේ වැඩසටහනක් අග්‍රාමාත්‍ය කාර්ය මණ්ඩල ප්‍රධානි, වරාය හා නාවික කටයුතු සහ දක්ෂිණ සංවර්ධන අමාත්‍ය සාගල රත්නායක මහතාගේ ප්‍රධානත්වයෙන් කොටපොල ප්‍රාදේශීය ලේකම් කාර්යාල ශ්‍රවනාගාරයේදී අද (19) උදෑසන 10 පැවැත්වුනි. එම අවස්තාව සඳහා කොටපොල ප්‍රාදේශීය ලේකම් ගනේෂ් අමරසිංහ මහතා ඇතුළු ප්‍රදේශයේ ප්‍රාදේශීය දේශපාලනඥයින් රැසක් සහභාගී විය. එහිදී රැස්ව සිටි පිරිස ඇමතූ අමාත්‍යවරයා විසින් දෙනියාය ආසනයේ ඉඩම් ඔප්පු 5000 පමණ මේ වන විට අදියර කිහිපයක් යටතේ ලබා දීමට හැකිවීම සම්බන්ධයෙන් සතුට පල කළේය. එමෙන්ම ඉඩමක හිමිකම ලබා දීම තුලින් ඔවුන්ට පසුගිය කාල වකවානුව තුලදී ඇතිවූ ගැටළු අවසන් කිරීමට හැකිවූ බව පැවසීය. අර්බුදයට තුඩු දුන් දින 51 දේශපාලන අස්ථාවරත්වය හේතුවෙන් සංවර්ධන කටයුතු ඇනහිටීම හේතුවෙන් එහි අවාසිය ජනතාවට සිදුවූ බව පැවසූ ඒ මහතා ප්‍රදේශයේ ස්වයං රැකියාවල නියුතු පවුල් සඳහා මහන මැෂින් ලබාදීමද සිදු කළේය. ඉන් අනතුරුව අමාත්‍යවරයා විසින් ඉඩම් ඔප්පු ලබාදීම සිදු කෙරිණි.", "URL": "https://sinhala.adaderana.lk/news.php?nid=102673", "Category": null, "Parent URL": null}