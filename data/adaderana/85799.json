{"Source": "Adaderana", "Timestamp": "March 16, 2018 12:16 pm", "Headline": "අධිකරණ සංවිධාන විශේෂ විධිවිධාන පනත් කෙටුම්පතට එරෙහි පෙත්සම් විභාගය ඇරඹෙයි", "News Content": "රජය විසින් පාර්ලිමේන්තුවට ඉදිරිපත් කර තිබෙන අධිකරණ සංවිධාන විශේෂ විධිවිධාන සංශෝධන පනත් කෙටුම්පත ආණ්ඩුක්‍රම ව්‍යවස්තාවට පටහැනි යැයි පවසමින් ගොනුකර ඇති පෙත්සම් ශ්‍රේෂ්ඨාධිකරණය හමුවේ විභාග කිරීම ආරම්භ වී තිබේ. ඒ අගවිනිසුරු ප්‍රියාසාද් ඩෙප්ත් , භුවනෙක අළුවිහාරේ සහා නලින් පෙරේරා යන ත්‍රිපුද්ගල විනිසුරු මඩුල්ලහමුවේයි. බරපතළ වංචා දුෂණ හා සොරකම් පිළිබඳව විභාග කිරිමට විශේෂ ත්‍රිපුද්ගල විනිසුරු මඩුල්ලකින් සමන්විත මහාධිකරණයක් පිහිටු විම සඳහා අධිකරණ සංවිධාන සංශෝධන පනත කෙටුම්පත අධිකරණ අමාත්‍යවරිය විසින් මාර්තු 6වැනිදා පාර්ලිමේන්තුවට ඉදිරිපත් කරනු ලැබීය. විශේෂ මහාධිකරණ 3ක් ස්ථාපිත කිරිම ඇතුලු කරුණු ඇතුළත් කර පාර්ලිමේන්තු අනුමැතිය සදහා ඉදිරිපත් කර ඇති මෙම පනත් කෙටුම්පත අභියෝගයට ලක්කර ඇති පෙත්සම් සහ එම පෙත්සම් වලට එරෙහිව ගොනු කළ, අතරමැදි පෙත්සම් 12ක් අද ශ්‍රේෂ්ඨාධිකරණයේදි සලකා බැලෙයි.", "URL": "https://sinhala.adaderana.lk/news.php?nid=85799", "Category": null, "Parent URL": null}