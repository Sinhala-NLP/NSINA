{"Source": "Adaderana", "Timestamp": "November 5, 2014 05:25 pm", "Headline": "විදේශ රැකියා ක්ෂේත්‍රයට සහය දෙනවා", "News Content": "විදේශ රැකියා ක්ෂේත්‍රයේ උන්නතිය උදෙසා අවශ්‍ය සහයෝගය ලබාදීමට රජය සැමවිටම සුදානම් බව ජනාධිපති මහින්ද රාජපක්ෂ මහතා පවසයි. වර්තමානයේ දී රටට විදේශ විනිමය රැගෙන එන ප්‍රධාන මාර්ගය බවට පත්ව ඇති විදේශ රැකියා ක්ෂේත්‍රයේ ආර්ථික වශයෙන් ඉතා වැදගත් මෙහෙවරක් ඉටුකරන බව ජනාධිපතිවරයා පෙන්වා දෙන්නේය. විදේශ රටවලට අසත්‍ය තොරතුරු ලබා දෙමින් රටේ ගෞරවයට හානි කිරීමට කිසිවෙකුට අයිතියක් නොමැති බව එහිදී ජනාධිපතිවරයා වැඩිදුරටත් ප්‍රකාශ කර තිබේ. අරලියගහ මන්දිරයේ දී පැවති බලපත්‍රලාභී විදේශ රැකියා නියෝජිත ආයතන සඳහා විශිෂ්ටතා සම්මාන ප්‍රදානය කිරීමේ අවස්ථාවට එක්වෙමින් ජනාධිපති මහින්ද රාජපක්ෂ මහතා මෙය ප්‍රකාශ කර ඇති බව සඳහන්ය. බලපත්‍රලාභී විදේශ රැකියා නියෝජිත ආයතන 1065 අතරින් ශ්‍රී ලංකා අලෙවිකරණ ආයතනය විසින් නිර්දේශ කරන ලද ආයතන 254 කට මෙහිදී විශිෂ්ටතා සම්මාන හිමිව ඇත.", "URL": "https://sinhala.adaderana.lk/news.php?nid=47196", "Category": null, "Parent URL": null}