{"Source": "Adaderana", "Timestamp": "September 30, 2013 07:54 am", "Headline": "වැලිකඩ ගැටුම පිළිබඳ නිර්දේශ 17ක් ඉදිරිපත් කරයි ", "News Content": "පසුගිය වසරේ නොවැම්බර් මාසයේ වැලිකඩ බන්ධනාගාරයේ සෝදිසි මෙහෙයුමක් අතරතුර ආරක්ෂක අංශ සහ රැදවියන් අතර ගැටුමක් හටගන්නා ලදී. එම ගැටුමෙන් රැදවියන් 27 දෙනෙකු මියගිය අතර ආරක්ෂක නිලධාරීන් 40 දෙනෙකු තුවාල ලැබුණි. අදාළ සිද්ධිය සම්බන්ධයෙන් සොයා බැලීම සඳහා විශේෂ ත්‍රිපුද්ගල කමිටුවක් පත්කෙරුණු අතර අවස්ථා කිහිපයකදීම කමිටු වාර්තාව නිකුත් කිරීම ප්‍රමාද වුණි. මේ හේතුවෙන් මෙම බන්ධනාගාර ගැටුම පිළිබඳව ජාත්‍යන්තරයේ පවා අවධානය යොමුව තිබුණි. කෙසේ වෙතත් පසුගිය අඟහරුවාදා දිනයේදී අදාළ විශේෂ ත්‍රිපුද්ගල කමිටු වාර්තාව පුනරුත්ථාපන හා බන්ධනාගාර ප්‍රතිසංස්කරණ අමාත්‍ය චන්ද්‍රසිරි ගජධීර මහතා වෙත භාර දෙන ලදී. ඉදිරිපත් කළ මෙම වාර්තාව මගින් ත්‍රිපුද්ගල කමිටුව නව නිර්දේශ 17 ක් සිදුකළ යුතු බවට යෝජනා කර තිබේ. ඒ අනුව මේ වන විට අදාළ නිර්දේශ සම්බන්ධයෙන් සොයා බලමින් පවතින බව පුනරුත්ථාපන හා බන්ධනාගාර ප්‍රතිසංස්කරණ අමාත්‍යංශ ප්‍රකාශකයෙකු සඳහන් කරයි. මේ අතර අදාළ වාර්තාව එක්සත් ජාතීන්ගේ මානව හිමිකම් කවුන්සිලයට ද ඉදිරිපත් කිරීමට යෝජනා වී තිබේ.", "URL": "https://sinhala.adaderana.lk/news.php?nid=37798", "Category": null, "Parent URL": null}