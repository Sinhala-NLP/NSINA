{"Source": "Adaderana", "Timestamp": "August 14, 2014 08:28 am", "Headline": "ජීවිත හා දේපළ හානි වාර්තාව සකස් කර අවසන්ලු", "News Content": "අර්බුදකාරී වාතාවරණය තුළ සිදුවු ජීවිත හා දේපළ හානි පිළිබද සංගණනයේ වාර්තාව සකස් කර අවසන් බව ජන ලේඛන හා සංඛ්‍යා ලේඛන දෙපාර්තමේන්තුව පවසයි. අදාළ වාර්තාව ඉදිරි දින කිහිපය තුළ ජනාධිපති ලේකම් ලලිත් වීරතුංග මහතා වෙත බාරදීමට නියමිතය. 1983 වසරේ සිට 2009 වසර දක්වා කාලය තුළ විවිධ ගැටුම් පැවති කාල වලදී සිදුවු ජිවිත හා දේපළ හානි පිළිබඳ වු මෙම සංගණනය පසුගිය නොවැම්බර් මාසයේ ආරම්භ කරනු ලැබීය. උගත් පාඩම් හා ප්‍රතිසන්ධාන කොමිෂන් වාර්තාවේ නිර්දේශයකට අනුව අදාළ සංගණනය සිදුකර ඇත. දිවයිනේ සියලු දිස්ත්‍රික්ක ආවරණය වන පරිදි මෙම සංගණනය සිදුකර ඇති අතර එහි පළමු වාර්තාව සකස් කර ඇති බව ජන ලේඛන හා සංඛ්‍යා ලේඛන දෙපාර්තමේන්තුව සඳහන් කළේය.", "URL": "https://sinhala.adaderana.lk/news.php?nid=45341", "Category": null, "Parent URL": null}