{"Source": "Adaderana", "Timestamp": "February 19, 2017 09:35 am", "Headline": "ලිංගික අපරාධ චෝදනාවලට යුද හමුදාව පිළිතුරු බඳී", "News Content": "හමුදා සාමාජිකයින් විසින් දෙමළ කාත්තාවන්ට ලිංගික අපයෝජනයන් සිදු කරන බවට පළ වී ඇති මාධ්‍ය වාර්තා යුද හමුදාව තරයේ ප්‍රතික්ෂේප කරයි. ජාතික සංහිඳියා කාර්යාලයේ ප්‍රධාන නිලධාරියෙකුගේ ප්‍රකාශයක් උපුටා දක්වමින් අදාළ මාධ්‍ය වාර්තා පළ කර ඇති බව යුද හමුදාව නිකුත් කළ නිවේදනයක දැක්වෙයි. එහෙත් එම මාධ්‍ය වාර්තාවල සඳහන් කරුණු සත්‍යයෙන් තොර බව ඉන් අවධාරණය කර තිබේ. 2010 වසරේ දී සිවිල් පරිපාලනය උතුරේ ස්ථාපනය කිරීමෙන් පසු යුද හමුදාව සිවිල් පරිපාලන කටයුතුවලින් ද ඉවත් වූ බව යුද හමුදාව නිකුත් කළ නිවේදනයේ වැඩිදුරටත් දැක්වෙයි. යුද හමුදා සාමාජිකයින් ලිංගික අපයෝජන සිද්ධීන්ට වරදකරුවන් වූ අවස්ථා කිහිපයක් ඉතිහාසයේ ඇතත් එම සියලූ අවස්ථාවල දී වරදකරුවන්ට දඩුවම් ලබාදීමට ද යුද හමුදාව උපරිම සහය ලබාදුන් බවද මෙමගින් සිහිපත් කර තිබේ.", "URL": "https://sinhala.adaderana.lk/news.php?nid=69812", "Category": null, "Parent URL": null}