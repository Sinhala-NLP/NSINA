{"Source": "Adaderana", "Timestamp": "September 9, 2019 08:15 am", "Headline": "පාප් වහන්සේ මැඩගස්කරයේ සංචාරයක", "News Content": "ශුද්ධෝත්තම ෆ්‍රැන්සිස් පාප් වහන්සේ මැඩගස්කරයේ සංචාරයකට එක්වී තිබේ. එහිදී උන්වහන්සේ විසින් පැවැත්වූ දේව මෙහෙයට මිලියනයක පමණ පිරිසක් සහභාගි වී ඇති බව වාර්තා වෙයි. ශුද්ධෝත්තම ෆ්‍රැන්සිස් පාප්වහන්සේගේ අප්‍රිකානු සංචාරයේ දෙවන නැවතුම මැඩගස්කරයයි. එරටට පැමිණීමට පෙර උන්වහන්සේ මොසැම්බික් රාජ්‍යයේ සංචාරය කර තිබුණි. පාප්වහන්සේ විසින් ඇන්ටනනාරිවෝ අගනුවරදී පැවැත්වූ දේව මෙහෙයට මිලියනයක පමණ පිරිසක් සහභාගි වී තිබේ. එරට ඉතිහාසයේ සිදුවූ විශාලතම ජන රාශිය මෙය බව විදෙස් වාර්තා පෙන්වා දෙයි. සුළු පිරිසක් පමණක් සැපවත් ජීවිත ගතකරද්දී අති බහුතරයක් දුගී බවින් පෙළීම සම්බන්ධයෙන් පාප් වහන්සේ එහිදී විරෝධය පල කර තිබුණි. සිය සංචාරය අතරතුදී මැඩගස්කරයේ සිවිල් සංවිධාන නායකයන් හමුවීමටත් පාප්වහන්සේ කටයුතු කළේය. රට තුළ සිදුවන සියළු ආකාරයේ දූෂණ අක්‍රමිකතා වලට එරෙහි වන ලෙසයි උන්වහන්සේ එහිදී නායකයන්ගෙන් ඉල්ලා සිටියේය. මැඩගස්කර් සංචාරයෙන් අනතුරුව පාප් වහන්සේ, සිය සංචාරයේ අවසන් නැවතුම වන මුරුසි රාජ්‍යය බලා පිටත්ව යනු ඇති.", "URL": "https://sinhala.adaderana.lk/news.php?nid=118631", "Category": null, "Parent URL": null}