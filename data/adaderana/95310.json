{"Source": "Adaderana", "Timestamp": "August 31, 2018 03:03 pm", "Headline": "ආසියානු ක්‍රීඩා උළෙලේ ශ්‍රී ලංකා රග්බි කණ්ඩායම අර්ධ අවසන් පූර්ව වටයට", "News Content": "ඉන්දුනීසියාවේ පැවැත්වෙන ආසියානු ක්‍රීඩා උළෙලේ පිරිමි සත් සාමාජික රග්බි තරගාවලියේ අර්ධ අවසන් පූර්ව වටයට සුදුසුකම් ලබාගැනීමට ශ්‍රී ලංකා රග්බි කණ්ඩායම සමත්ව තිබේ. ඒ අද (31) දහවල් පැවති මූලික වටයේ තරගයක දී ඇෆ්ගනිස්ථාන කණ්ඩායම පරාජයට පත්කරමින්. එම තරගය 36 ට 0 ක් ලෙස ජයගැනීමට ශ්‍රී ලංකා රග්බි කණ්ඩායම සමත්විය. ඒ අනුව තරගාවලියේ මූලික වටයේ තරග තුනකට සහභාගී වූ ශ්‍රී ලංකා කණ්ඩායම ඉන් තරග දෙකක් ජය ගනිමින් මෙලෙස අර්ධ අවසන් පූර්ව වටයට සුදුසුකම් ලබාගෙන තිබේ. මූලික වටයේ ඊයේ (30) පැවති එක්සත් අරාබි එමිර් කණ්ඩායම සමග පැවති තරගය 68 ට 0ක් ලෙස ජයගත් ශ්‍රී ලංකාව දකුණු කොරියානු කණ්ඩායම හමුවේ 31ට 26ක් ලෙස පරාජයට පත්විය.", "URL": "https://sinhala.adaderana.lk/news.php?nid=95310", "Category": null, "Parent URL": null}