{"Source": "Adaderana", "Timestamp": "April 21, 2014 06:26 am", "Headline": " හම්බන්තොටදී එල්ලවූ ප්‍රහාරය ගැන එ.ජා.ප මන්ත්‍රීලා ප්‍රකාශ දී අවසන්", "News Content": "හම්බන්තොට සිදුවූ සිදුවීමට අදාළව මේවන විට පොලීසිය විසින් එ.ජා.ප මන්ත්‍රීන් සිව්දෙනාගෙන්ම ප්‍රකාශ සටහන් කරගෙන තිබේ. ඊයේ පස්වරුවේ අවසන් වරට තමාගෙන් ප්‍රකාශයක් සටහන් කරගත් බව එ.ජා.ප පාර්ලිමේන්තු මන්ත්‍රී එරාන් වික්‍රමරත්න මහතා අද දෙරණට කියා සිටියේය. මීට ප්‍රථම පාර්ලිමේන්තු මන්ත්‍රීවරුන් වන අජිත් පී පෙරේරා,අජිත් මාන්නප්පෙරුම,නලින් බණ්ඩාර යන අයගෙන්ද පොලීසිය විසින් ප්‍රකාශ සටහන් කරගෙන තිබුණි. ඉකුත් 17 වන දින මත්තල ගුවන්තොටුපළ හා හම්බන්තොට වරාය දැකබලා ගැනීමට ගිය එ.ජා.ප පාර්ලිමේන්තු මන්ත්‍රීවරුන්ට මැර ප්‍රහාරයක් එල්ලවීමේ සිදුවීමට අදාළව පාර්ලිමේන්තු මන්ත්‍රී අජිත් පී. පෙරේරා මහතා පොලිස් මූලස්ථානයට කළ පැමිණිල්ලකට අනුව මෙම ප්‍රකාශ සටහන් කරගෙන ඇත. කෙසේ වෙතත්පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා මීට පෙරාතුව කියා සිටියේ මන්ත්‍රීවරුන්ගේ ප්‍රකාශ සටහන් කර ගැනීමෙන් අනතුරුව සිද්ධිය සම්බන්ධයෙන් පුළුල් පරීක්ෂණයක් ආරම්භ කරන බවයි. එතෙක් මූලික විමර්ශන කටයුතු සිදුකරන බව ඔහු ප්‍රකාශ කර සිටියේය. මේ අතර අද එ.ජා.ප නායකත්ව මණ්ඩලය, එහි සභාපති පාර්ලිමේන්තු මන්ත්‍රී කරූ ජයසූරිය මහතාගේ ප්‍රධානත්වයෙන් රැස්වීමට නියමිතය. එහිදීද හම්බන්තොටදී එල්ලවුණු මැර ප්‍රහාරය පිළිබඳ පුළුල් ලෙස සාකච්ඡාවට බඳුන් කිරීමට නියමිත බව එරාන් වික්‍රමරත්න මහතා සඳහන් කළේය. එසේම පක්ෂයේ ප්‍රතිසංස්ශෝධන කටයුතු,ඉදිරි මැතිවරණ සඳහා සූදානම්වීම පිළිබඳවද අද දිනයේ සාකච්ඡා කෙරෙන බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=42682", "Category": null, "Parent URL": null}