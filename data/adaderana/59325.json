{"Source": "Adaderana", "Timestamp": "April 19, 2016 08:47 pm", "Headline": "රත්‍රන් ජාවාරම මැඩලන්න ජනපතිගෙන් නියෝග", "News Content": "නීත්‍යානූකූල නොවන ලෙස රත්‍රන් විදේශගත කිරීමේ ජාවාරම මැඩලීමට ජනාධිපති මෛත්‍රීපාල සිරිසේන මහතා විසින් නියෝග කර තිබේ. ශ්‍රි ලංකාවෙන් නීත්‍යනුකූල නොවන මාර්ග ඔස්සේ රත්‍රන් විදේශ ගත කිරීම මැඩලීම පිළිබඳ විශේෂ සාකච්ජාවක් අද (19) පස්වරුවේ ජනාධිපති ගරු මෛත්‍රිපාල සිරිසේන මැතිතුමාගේ ප්‍රධානත්වයෙන් ජනාධිපති කාර්යාලයේදී පැවැත්විණි. එහිදී රාජ්‍ය හා පෞද්ගලික බැංකුවල රත්‍රන් වෙන්දේසි වලදී මිලදී ගන්නා රත්‍රන් නීතියානුකූල නොවන මාර්ග ඔස්සේ මහා පරිමානයෙන් විදේශ ගත කෙරෙන බවට ත්‍රිවිධ හමුදාව සහ පොලීසිය මේවන විට තොරතුරු හෙළිදරව් කොට ගෙන ඇති බව අනාවරණය වූ බව ජනාධිපති මාධ්‍ය අංශය නිවේදනය කරයි. මෙම ජාවාරම මැඩලීම වෙනුවෙන් ගත හැකි පියවර පිළිබඳ මෙහිදී දිර්ඝ වශයෙන් සාකච්ජා කෙරුණු අතර ඒ වෙනුවෙන් කඩිනම්ව සහ සංවිධානත්මකව පියවර ගැනීමට ජනාධිපතිතුමා නියෝග කළ බව එම නිවේදනයේ දැක්වෙයි. බැංකු වෙන්දේසි පිළිබද ලේඛන විධිමත් ලෙස සම්පාදනය කොට සැපයීමට මහබැංකුවටත් රාජ්‍ය සහ පෞද්ගලික බැංකු වෙතත් ජනාධිපතිතුමා උපදෙස් ලබා දුන් අතර නීතිපති දෙපාර්තමේන්තුවේ, ත්‍රිවිධ හමුදාවේ සහ පොලීසියේ සහභාගීත්වයෙන් මෙම ජාවාරම මැඩලීමට අවශ්‍ය නීතිමය සහ ප්‍රයෝගික වැඩපිළිවෙළක් සම්පාදනය කිරීමට තීරණය කෙරුණු බව සඳහන්ය. මුදල් අමාත්‍යාංශයේ සහ මහා භාණ්ඩාගාරයේ ප්‍රධානීන්, ත්‍රිවිධ හමුදාවේ සහ පොලිස් ප්‍රධානීන්, නිතීපති දෙපාර්තමේන්තුව, රාජ්‍ය සහ පෞද්ගලික බැංකු ප්‍රධානීන් ඇතුළු ඉහළ නිලධාරීන් පිරිසක් මෙම සාකච්ජාවට එක්වූ බව ජනාධිපති මාධ්‍ය අංශය නිකුත් කළ නිවේදනයේ වැඩිදුරටත් දැක්වෙයි.", "URL": "https://sinhala.adaderana.lk/news.php?nid=59325", "Category": null, "Parent URL": null}