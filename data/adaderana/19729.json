{"Source": "Adaderana", "Timestamp": "November 1, 2011 05:43 pm", "Headline": " ජ.වි.පෙ නායකයින්ගේ මිතුරන්ට පුද්ගලික සරසවි ඇති නිසා විරුද්ධ වෙන්න හොරයි", "News Content": "එක්සත් ජාතික පක්ෂයේ මෙන් නායකයින් කිහිප දෙනකු එකතු වී තනතුරු වෙනස් කරන සම්ප්‍රදායක් සමාජවාදී ශිෂය සංගමයට නැති බවත් එහි ජාතික සංවිධායකවරයා පත් කරන්නේ විධිමත් ලෙස සමුළුවක් කැඳවා සාමාජිකයින්ගේ ඍජු ඡන්දයෙන් බවත් සමාජවාදී ශිෂ්‍ය සංගමයේ ජාතික සංවිධායක, ජවිපෙ මධ්‍යම කාරක සභික චමීර කොස්වත්ත මහතා පවසයි. ශිෂ්‍ය සංගමයේ සමුළුවෙන් පත් කරන එම තනතුරු මාධ්‍ය සාකච්ඡා පවත්වා වෙනස් කළ නොහැකි බවද ඔහු කියා සිටියි. අද කොළඹ නිපෝන් හෝටලයේ පැවති මාධ්‍ය හමුවකදී අදහස් දක්වමින් ඔහු වැඩිදුරටත් කියා සිටියේ, එය නිලධාරීවාදය බවයි. එකී නිලධාරීවාදය ප්‍රතික්ෂේප කරන බවත් සමාජවාදී ශිෂ්‍ය සංගමයේ සම්ප්‍රදායන් ඉදිරියටත් පවත්වාගෙන යන බවත් ඔහු අවධාරණය කළේය. ජනතා විමුක්ති පෙරමුණේ ප්‍රධාන කාර්යාලයේ ඊයේ පැවති මාධ්‍ය හමුවකදී සමාජවාදී ශිෂය සංගමයේ ජාතික සංවිධායක ලෙස බස්නාහිර පළාත් සභා මන්ත්‍රී වෛද්‍ය නලින්ද ජයතිස්ස මහතා පත් කළ බවට කළ ප්‍රකාශයට පිළිතුරක් ලෙස චමීර කොස්වත්ත මහතා මේ බව පැවසීය. ඔහු එහිදී මෙසේ කරුණු පැහැදිලි කළේය. \"සමාජවාදී ශිෂ්‍ය සංගමයේ ජාතික මහ සමුළුව පැවැත් වුණේ 2008 මාර්තු 19 වැනිදා. එදින සමාජවාදී ශිෂ්‍ය සංගමයේ ජාතික කමිටුව සඳහා 14 දෙනකු පත් කළා. චමීර කොස්වත්ත, පුබුදු ජයගොඩ, නුවන් ජයවීර, සුජිත් කුරුවිට, නලින්ද ජයතිස්ස, දේවින්ද කෝදාගොඩ, ධම්මික මුණසිංහ, ගයනි කොඩිතුවක්කු, චින්තක පෙරේරා, දිනේෂා තරංගනී, කල්ප හේවා වෙදගේ, නිශාන්ත කුලරත්න, රම්‍ය කුමාරි, දුලානි ප‍්‍රියංගිකා යන අය ඊට ඇතුළත්. අද මෙතන එම ජාතික කමිටුවේ සාමාජිකයින්ගෙන් හත් දෙනෙක් ඉන්නවා. පුබුදු ජයගොඩ, කල්ප හේවා වෙදගේ, චින්තක, නිශාන්ත, රම්‍යා කුමාරි, දුලාරි අද මෙතනට සහභාගි නොවන්නේ ඔවුන් කොළඹ හිටියේ නැති නිසා. නලින්ද ජයතිස්ස හැර අනෙක් 13 දෙනාම සමාජවාදී ශිෂ්‍ය සංගමයේ කටයුතු ඉදිරියට ගෙන යන්න තීරණය කර තිබෙනවා. ඒ වගේම විශ්වවිද්‍යාලවල, උසස් අධ්‍යාපන ආයතනවල, පාසල්වල ශිෂ්‍යයින්ගේ සහයෝගය තිබෙනවා. සමාජවාදී ශිෂ්‍ය සංගමයේ ජාතික සංවිධායක පත් කරන්න ප්‍රජාතන්ත්‍රවාදී සම්ප්‍රදායක් තිබෙනවා. එහෙම නැතිව කවුරු හරි තමන් ජාතික සංවිධායක කියා කියනවා නම් ඒක හාස්‍යයට කරුණක්\" යැයිද චමීර කොස්වත්තමහතා සඳහන් කළේය. පෞද්ගලික විශ්වවිද්‍යාල ආරම්භ කරමින් ඇති බවත් ඊට විරුද්ධව මෙන්ම ශිෂ්‍යයින්ගේ අයිතිවාසිකම් වෙනුවෙන් අරගල කළ යුතු බවත් පෙන්වා දුන් චමීර කොස්වත්ත මහතා එවැනි තීරණාත්මක අභියෝග තිබියදී මෙවැනි අදාළ නැති ප්‍රශ්න මතු කරමින් සංවාදය වෙනත් දිශාවකට යොමු කිරීම අපරාධයක් බවද පැවසීය. \"ජනතා විමුක්ති පෙරමුණේ මාධ්‍යම කාරක සභාවේදී ජාතික සංවිධායක ලෙස ඔහු පත් කර මට වෙනත් වගකීම් පැවරුවා කියා නලින්ද ජයතිස්ස කියා තිබුණා. ජනතා විමුක්ති පෙරමුණේ මාධ්‍යම කාරක සභාවට සමාජවාදී ශිෂ්‍ය සංගමයේ ජාතික සංවිධායක පත් කරන්න බැහැ. ඒක තමයි අපි පෙන්වා දුන් නිලධාරිවාදී ක්‍රමය. ඒක ප්‍රජාතන්ත්‍ර විරෝධීයි. ඒ වගේම මධ්‍යම කාරක සභාවේදී එවැනි තීරණයක් ගන්නවා නම් ඒ බව මම දැන ගත යුතුයි. එවැනි මධ්‍යම කාරක සභා රැස්වීමක් ගැන මට හෝ මෙතන ඉන්න දුමින්ද නාගමුව සහෝදරයාට දැනුම් දී නැහැ. මට වෙනත් වගකීම් පැවරුවා කියා තිබුණා. නමුත් මම දන්නේ නැහැ මොනවාද ඒ වගකීම් කියලා. මට වගකීම් පවරනවා, නමුත් මට නොකියා නලින්ද ජයතිස්සට කියනවා. ඒක හරිම විහිළුවක්. ඒ වගේම ජවිපෙ මධ්‍යම කාරක සභාවේදී එහෙම තීරණයක් ගත්තා නම් ජවිපෙ ප්‍රධාන ලේකම්වරයා ලෙස ටිල්වින් සිල්වා සහෝදරයා ඇයි ඒක රට ඉදිරියට ඇවිත් කියන්නේ නැත්තේ\" යැයිද චමීර කොස්වත්ත මහතා ප්‍රශ්න කළේය. ජනතා විමුක්ති පෙරමුණ තුළ පෞද්ගලික විශ්වවිද්‍යාලවලට විරුධ විය යුතුද නැද්ද යන්න සම්බන්ධයෙන් සංවාදයක් තිබූ බවත් පක්ෂ තුළ එවැනි සංවාද අවශ්‍ය වන නමුත් ඒ පිටුපස ඇත්තේ තමන්ගේ මිතුරන්ට පෞද්ගලික සරසවි ඇති නිසා ඊට විරුද්ධව මත දක්වන්න බැරි වෙනවාය යන මතය නම් එය දේශපාලනික නොවන බවත් චමීර කොස්වත්ත මහතා පෙන්වා දුන්නේය. පෞද්ගලික විශ්වවිද්‍යාලවලට විරුද්ධව සමාජවාදී ශිෂ්‍ය සංගමය ගෙන ගිය අරගලයට ජනතා විමුක්ති පෙරමුණ මුලින් දැවැන්ත සහයෝගයක් දුන් නමුත් මෑත කාලයේ එම සහයෝගය නොලැබුණු බවත් චමීර කොස්වත්ත මහතා හෙළි කළේය.", "URL": "https://sinhala.adaderana.lk/news.php?nid=19729", "Category": null, "Parent URL": null}