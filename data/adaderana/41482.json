{"Source": "Adaderana", "Timestamp": "March 2, 2014 12:48 pm", "Headline": "වියලි කාලගුණය තවදුරටත් ", "News Content": "දිවයින ආශ්‍රිතව වැසි ඇතිවීමේ හැකියාව තවදුරටත් පහළ මට්ටමක පවතින බව කාලගුණ විද්‍යා දෙපාර්තමේන්තුව පවසයි. කෙසේ වුව ද නැගෙනහිර පළාතේ ස්ථාන ස්වල්පයක අද(02) දිනයේ වැසි ඇති විය හැකි බව එම දෙපාර්තමේන්තුව සඳහන් කරයි. අපරභාගයේ දී හෝ සන්ධ්‍යා කාලයේ දී සබරගමුව, මධ්‍යම, බස්නාහිර සහ දකුණු පළාත්වල තැනින් තැන වැසි හෝ ගිගුරුම් සහිත වැසි ඇති විය හැකිය. මේ අතර වර්ෂාපතනයේ අඩුවක් පැවතිය ද එය මෙරට විදුලිබල උත්පාදනයට ගැටලුවක් වී නොමැති බව ලංකා විදුලිබල මණ්ඩලය පවසයි. මේ වන විට ජල විදුලියෙන් දෛනික විදුලිය උත්පාදනය 18% ක මට්ටමක පවතින බව ලංකා විදුලිබල මණ්ඩලයේ මාධ්‍ය ප්‍රකාශක සෙනුජිත් දිසානායක මහතා ප්‍රකාශ කළේය. එසේම තාප විදුලි බලාගාරවලින් ප්‍රමාණවත් තරම් විදුලි උත්පාදනයක් සිදුවන බැවින් ජලවිදුලි උත්පාදනය අවම වීම ගැටලුවක් නොවන බව ඒ මහතා පැවසුවේය.", "URL": "https://sinhala.adaderana.lk/news.php?nid=41482", "Category": null, "Parent URL": null}