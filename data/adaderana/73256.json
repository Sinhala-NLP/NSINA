{"Source": "Adaderana", "Timestamp": "May 17, 2017 07:56 pm", "Headline": "සිසුන් පිරිසක් අත්අඩංගුවට- තවත් පිරිසක් රෝහලට", "News Content": "කොළඹ නගරයේ පවත්වන ලද විරෝධතා පාගමන අවස්ථාවෙදී නීති විරෝධී ලෙස කටයුතු කරන ලද විශ්වවිද්‍යාල සිසුන් 08 දෙනෙකු පොලීසිය විසින් අත්අඩංගුවට ගෙන තිබේ.අන්තර් විශ්වවිද්‍යාල ශිෂ්‍ය බල මණ්ඩලය විසින් කොළඹ නගරයේ පස්වරුවේ මෙම විරෝධතා පාගමන පවත්වනු ලැබීය.එහිදී අධිකරණ නියෝග කඩකරමින් කටයුතු කරන ලද පුද්ගලයින් 07 දෙනෙකු සහ හිමි නමක් අත්අඩංගුවට ගෙන ඇති බව වාර්තා වෙයි.අධිකරණය විසින් පනවා තිබූ වාරණ නියෝගය නොතකමින් කටයුතු කළ මෙම පිරිස විසින් පාගමන අවස්ථාවේදී පොලිස් නිලධාරීන්ට පහරදී සාමය කඩ වන ලෙස හැසිරී ඇති බව පොලීසිය පවසයි.පොලිස් මූලස්ථානය පෙන්වාදෙන්නේ එහිදී පොලිස් නිලධාරීන් පස් දෙනෙකු තුවාල ලබා ප්‍රතිකාර සඳහා නාරාහේන්පිට පොලිස් රෝහලට ඇතුළත් කර ඇති බවයි.අත්අඩංගුවට ගත් සැකකරුවන් අධිකරණයට ඉදිරිපත් කිරීමට නියමිතය. මේ අතර විරෝධතා පාගමන අතරතුරදී තුවාල ලැබූ විශ්වවිද්‍යාල සිසුන් සිව් දෙනෙකු කොළඹ ජාතික රෝහලේ නේවාසිකව ප්‍රතිකාර ලබමින් සිටියි.සිසුන් 21 දෙනෙකු සහ සිසුවියක් ප්‍රතිකාර සඳහා කොළඹ ජාතික රෝහලට පැමිණි අතර ඉන් සිව් දෙනෙකු නේවාසිකව ප්‍රතිකාර ලබන බව රෝහල් ආරංචි මාර්ග සඳහන් කළේය.අනෙක් සිසුන් ප්‍රතිකාර ගෙන රෝහලෙන් පිටව ගොස් තිබේ.", "URL": "https://sinhala.adaderana.lk/news.php?nid=73256", "Category": null, "Parent URL": null}