{"Source": "Adaderana", "Timestamp": "November 7, 2018 12:41 pm", "Headline": "ගොඩනැගිල්ලක් කඩා වැටීමෙන් මිය ගිය සිරුරු සොයා ගැනේ", "News Content": "ප්‍රංශයේ ගොඩනැගිලි දෙකක් කඩා වැටීමෙන් සිදු වූ අනතුරින් අතුරුදන් වූ සිවුදෙනෙකුගේ මළසිරුරු සොයාගැනීමට බලධාරීන් සමත්ව ඇත. ප්‍රංශයේ මාර්සෙලී නගරයේ ගොඩනැගිලි දෙකක් කඩාවැටීමෙන් සිදුවූ අනතුරෙන් අතුරුදන් වූ පිරිස් සොයා මෙහෙයුම් තවමත් ක්‍රියාත්මක වෙමින් පවතින අතර මේ අතර අදාළ ගොඩනැගිලි පිහිටි ප්‍රදේශයේ ඇති තවත් ගොඩනැගිලි කිහිපයක් කඩා වැටීමේ අවදානමක් ද පවතින බව විදෙස් වාර්තා සදහන් කරනු ලබයි. මේ අතර ගොඩනැගිලි දෙක කඩාවැටීමට හේතු සොයා ප්‍රංශ බලධාරීන් මේ වන විටත් පරීක්ෂණ ආරම්භ කර ඇති අතර අදාළ ගොඩනැගිලි ඉතා පැරැණි වීමත්, ජරාවාස වී තිබීමත් හේතුවෙන් අනතුර සිදුවන්නට ඇතැයි ප්‍රදේශ වාසීන් ප්‍රකාශ කර ඇත. ඉන් එක් ගොඩනැගිල්ලක් ඉවත් කිරීමට බලධාරීන් තීරණය කර තිබූ නමුත් ඊට පෙර එය කඩා වැටී ඇති බවත් ප්‍රංශ වාර්තාවල වැඩිදුරටත් සඳහන් වෙයි. ඒ අසල පිහිටි තවත් පැරැණි ගොඩනැගිල්ලක්ද කඩා වැටීමේ අවදානමක් පවතින බව විදෙස් වාර්තා වැඩිදුරටත් සඳහන් කර සිටියි.", "URL": "https://sinhala.adaderana.lk/news.php?nid=98825", "Category": null, "Parent URL": null}