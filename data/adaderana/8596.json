{"Source": "Adaderana", "Timestamp": "May 24, 2010 01:07 pm", "Headline": "නාවික හමුදාව තවදුරටත් සේවයේ ", "News Content": "පසුගිය සතියේ පැවති ජලගැලීම් හේතුවෙන් විපතට පත්වූවන් වෙනුවෙන් සහන සැලසීම සඳහා නාවික හමුදා කණ්ඩායම් 4ක් තවදුරටත් සේවයේ යොදවා ඇති බව නාවික හමුදා මාධ්‍ය ප්‍රකාශක කපිතාන් අතුල සෙනරත් මහතා පවසයි. කොළඹ දිස්ත්‍රික්කයේ අතුරුගිරිය ප්‍රදේශයේ කණ්ඩායම් 3ක් සහ කඩුවෙල ප්‍රදේශයේ එක් කණ්ඩායමක් බෝට්ටු සමග සහන සේවා කටයුතු වෙනුවෙන් යොදවා ඇති බව ඔහු පෙන්වා දෙයි. ඊට අමතරව තවත් නාවික හමුදා කණ්ඩායමක් නැවත පදිංචි කරවීමේ කටයුතු සඳහා සහය වීමට යොමු කර තිබෙන බව අතුල සෙනරත් මහතා ප්‍රකාශ කරයි. නැවත පදිංචි කිරීමේ කටයුතු සඳහා සහයවීම ආපදා කළමනාකරණ මධ්‍යස්ථා‍නයේ සම්බන්ධීකරණයෙන් සිදුකෙරෙන බව සෙනරත් මහතා සඳහන් කළේය. පසුගිය ස‍මයේ පැවති අයහපත් කාලගුණය හේතුවෙන් පීඩාවට පත්වූ ජනතාව වෙනුවෙන් නාවික හමුදා කණ්ඩායම් 30 ක් සහ බෝට්ටු 28 ක් යොදවා තිබුණි.", "URL": "https://sinhala.adaderana.lk/news.php?nid=8596", "Category": null, "Parent URL": null}