{"Source": "Adaderana", "Timestamp": "October 19, 2017 08:54 am", "Headline": "වෛද්‍ය නිලධාරීන්ගේ විශේෂ විධායක සභාව අද රැස්වෙයි", "News Content": "රජයේ වෛද්‍ය නිළධාරීන්ගේ සංගමයේ විශේෂ විධායක සභා රැස්වීමක් අද(19) දිනයේ පැවැත්වීමට නියමිතව තිබේ. එම සංගමයේ මාධ්‍ය කමිටු සාමාජික වෛද්‍ය ප්‍රසාද් කොළඹගේ මහතා සඳහන් කළේ, අද පෙරවරුවේ විධායක සභා රැස්වීම පැවැත්වීමට නියමිත බවයි. විශේෂ පරිපූරක ඇස්තමේන්තුවක් මඟින් සයිටම් ආයතනය සඳහා රජය තවත් රුපියල් කෝටි 09ක මුදලක් ලබාදීම සම්බන්ධයෙන් මෙහිදී අවධානය යොමු කිරීමට බලාපොරොත්තු වන බව වෛද්‍ය ප්‍රසාද් කොළඹගේ මහතා සඳහන් කළේය. මේ අතර සයිටම් ආයතනය සම්බන්ධයෙන් උද්ගත වී ඇති අර්බුදයට සතියක් තුළ විසදුම් ලබාදීමට තමා මැදිහත් වන බව පාර්ලිමේන්තු මන්ත්‍රී පූජ්‍ය අතුරලියේ රතන හිමි පවසයි. වෛද්‍ය පීඨ ශිෂ්‍ය දෙමාපිය සංගමයේ සාමාජිකයින් සමඟ ඊයේ(18) පස්වරුවේ පැවති සාකච්ඡාවකදී පූජ්‍ය අතුරලියේ රථන හිමි මේ බව සඳහන් කළේය.", "URL": "https://sinhala.adaderana.lk/news.php?nid=78876", "Category": null, "Parent URL": null}