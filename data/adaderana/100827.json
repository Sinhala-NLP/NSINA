{"Source": "Adaderana", "Timestamp": "December 16, 2018 11:36 am", "Headline": "පස්වන වරටත් රනිල් අගමැති ධූරයේ දිවුරුම් දෙයි", "News Content": "එක්සත් ජාතික පක්ෂ නායක රනිල් වික්‍රමසිංහ මහතා අග්‍රාමාත්‍ය ධුරයේ දිවුරුම් දුන්නේය. අද (16) පෙරවරු 11.16ට යෙදුනු සුබමොහොතින් ජනාධිපති ලේකම් කාර්යාලයේ දී ජනාධිපති මෛත්‍රීපාල සිරිසේන මහතා ඉදිරියේදී රනිල් වික්‍රමසිංහ මහතා අග්‍රාමාත්‍ය ධුරයේ දිවුරුම් දුන් බව අද දෙරණ වාර්තාකරු සදහන් කළේය. ඒ අනුව රනිල් වික්‍රමසිංහ මහතා මෙරට අග්‍රාමාත්‍ය ධුරයේ දිවුරුම්දුන් පස් වන අවස්ථාව මෙය වීම විශේෂත්වයක්. ඔහු පළමු වරට 1993 වර්ෂයේදී අග්‍රාමාත්‍ය ධුරයේ දිවුරුම්දුන් අතර දෙවන වරට 2001 වසරේදී, තෙවන වරට 2015 ජනවාරි මාසයේදී හා සිව්වන වරට 2015 අගෝස්තු මාසයේ දී දිවුරුම් දෙනු ලැබීය. රනිල් වික්‍රමසිංහ මහතා අග්‍රාමාත්‍ය ධුරයේ දිවුරුම් දෙන අවස්ථාවට එක්සත් ජාතික පක්ෂය නියෝජනය කරමින් එහි ජ්‍යෙෂ්ඨ සාමාජිකයින් කිහිපදෙනෙකු පමණක් සහභාගී වී තිබේ. නව රජයේ අමාත්‍ය මණ්ඩලය හෙට (17) හෝ අනිද්දා (18) දිනයේ දී දිවුරුම්දීමට නියමිත බව එක්සත් ජාතික පක්ෂ මහලේකම් අකිල විරාජ් කාරියවසම් මහතා සදහන් කළේය.", "URL": "https://sinhala.adaderana.lk/news.php?nid=100827", "Category": null, "Parent URL": null}