{"Source": "Adaderana", "Timestamp": "October 14, 2013 01:48 pm", "Headline": " මංගල ඇතුළු 11 දෙනෙකු අත්අඩංගුවට ගන්න නියෝගයක්", "News Content": "මාතර නගරයේදී එක්සත් ජාතික පක්ෂ ආධාරකරුවන් දෙපිරිසක් අතර ඇතිවූ ගැටුම සම්බන්ධයෙන් පාර්ලිමේන්තු මන්ත්‍රී මංගල සමරවීර ඇතුළු 11 දෙනෙකු අත්අඩංගුවට ගන්නා ලෙස අධිකරණය විසින් නියෝගයක් නිකුත් කර තිබේ. මාතර මහේස්ත්‍රාත් රුවන් සිසිර කුමාර මහතා විසින් මොවුන් අත්අඩංගුවට ගන්නා ලෙස නියෝග කර ඇති බව අද දෙරණ වාර්තාකරු පවසයි. අදාළ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර ඇති පුද්ගලයින් 33 දෙනෙකු අද(14) හඳුනා ගැනීමේ පෙරෙට්ටුවකට ඉදිරිපත් කරන ලදී. දකුණු පළාත් එ.ජා.ප මන්ත්‍රී මෛත්‍රී ගුණරත්න මහතාගේ පුතෙකු වන චාමික ගුණරත්න මහතාද එකී සැකකරුවන් අතර සිටියද ඔහු හඳුනා නොගත් නමුත් ගැටුමට සම්බන්ධ බව කියන තිදෙනෙකු හඳුනාගෙන ඇති බවත් අද දෙරණ වාර්තාකරු පවසයි. කෙසේ වෙතත් දැනට අත්අඩංගුවට ගෙන රක්ෂිත බන්ධනාගාර ගත කර ඇති සියලුම සැකකරුවන් මේ මස 21 වන දින දක්වා යළි රිමාන්ඩ් භාරයට පමුණුවන ලෙස ද අධිකරණය විසින් නියෝග කර ඇත. පසුගිය පස් වන සෙනසුරාදා රනිල් වික්‍රමසිංහ මහතා නායකත්වයෙන් ඉවත් කළ යුතු බව පවසමින් එක් පිරිසකුත් ඔහු නායකත්වයේ සිටිය යුතු බව පවසමින් තවත් පිරිසකුත් උද්ඝොෂණ ව්‍යාපාරයක නිරතවූහ. මොවුන් දෙපිරිස අතර නගරයේදී ගැටුමක් හටගත් අතර ගැටුම අතරවාරයේ වෙඩිතැබීමක්ද සිදුවිය. මෙහිදී පුද්ගලයින් කිහිප දෙනෙකු තුවාල ලැබූහ. මේ සම්බන්ධයෙන් අංශ කිහිපයක ඔස්සේ පරීක්ෂණ සිදු කළ අතර එහිදී මෙම පුද්ගලයින් 34 දෙනෙකු අත්අඩංගුවට ගනු ලැබිණි.", "URL": "https://sinhala.adaderana.lk/news.php?nid=38135", "Category": null, "Parent URL": null}