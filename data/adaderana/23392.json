{"Source": "Adaderana", "Timestamp": "April 9, 2012 02:43 pm", "Headline": "ශල්‍ය අත්වැසුම් මිලට ගැනීමේ දී සිදුවූ අක්‍රමිකතා ගැන පරීක්ෂණයක්", "News Content": "ශල්‍ය අත්වැසුම් මිලදී ගැනීමේ දී සිදුවී ඇතැයි වාර්තා වී තිබෙන අක්‍රමිකතා පිළිබඳව මුදල් අමාත්‍යාංශයෙන් පරීක්ෂණයක් ආරම්භ කර තිබේ. අදාළ අත්වැසුම් මිලදී ගැනිමේ දි මුදල් වංචාවක් සිදුවූ ඇති බවට තොරතුරු වාර්තාවීමත් සමග මෙම විමර්ශනය ආරම්භ කිරීමට මුදල් අමාත්‍යාංශයෙන් ඉල්ලීමක් කළ බව සෞඛ්‍ය අමාත්‍යාංශ්‍ය පවසයි. ඒ අනුව මුදල් අමාත්‍යාංශය එක් එක් රෝහල්වලට ගොස් ඔවුන් විසින් ප්‍රාදේශීය වශයෙන් මිලදී ගන්නා ලද ශල්‍ය අත්වැසුම් ප්‍රමාණයන් සහ ඒ සඳහා වැයකළ මුදල් සම්බන්ධයෙන් මේ වන විට පරීක්ෂණ ආරම්භ කර ඇත. ශල්‍ය අත්වැසුම් සැපයීමට අදාළ ටෙන්ඩරය භාරගත් සමාගම කලට වේලාවට අවශ්‍ය ප්‍රමාණයෙන් ශල්‍ය අත්වැසුම් සැපයීමට පියවර නොගැනීම හේතුවෙන් රෝහල් රැසක පසුගිය කාලයේ අත්වැසුම් හිඟයක් පැවතුණි. එම හිඟය මඟහරවා ගැනීම සඳහා හදිසි මිලදී ගැනීම් යටතේ ශල්‍ය අත්වැසුම් ප්‍රාදේශීය වශයෙන් මිලදී ගන්නා ලෙස අමාත්‍යාංශය බලධාරීන්ට උපදෙස් ලබාදී තිබුණි.", "URL": "https://sinhala.adaderana.lk/news.php?nid=23392", "Category": null, "Parent URL": null}