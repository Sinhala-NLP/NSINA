{"Source": "Adaderana", "Timestamp": "August 6, 2019 12:56 pm", "Headline": "අමෙරිකාව දැන ගන්න ඕනේ එහෙ ආරක්ෂාව බලා ගන්න මෙහෙට කලින්-ජෝන්", "News Content": "මෙවර දළඳා පෙරහැර සඳහා අති විශිෂ්ට ආරක්ෂාවක් යොදවා ඇතැයි අමාත්‍ය ජෝන් අමරතුංග මහතා පවසයි. ඊයේ(05) බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ පැවති උත්සවයකින් අනතුරුව මාධ්‍යයට අදහස් දක්වමින් අමාත්‍යවරයා මේ බව පැවසීය. පාස්කු ප්‍රහාරයෙන් පසුව කෙතරම් ආරක්ෂාවක් තිබුණත් ජනතාව එක් රැස්වීමට යම් මැදිකමක් දක්වන බවද අමාත්‍යවරයා මෙහිදී පැවසීය. මේ වන විට ආරක්ෂාව උපරිමයෙන් දළඳා පෙරහැර වෙනුවෙන් යොදවා ඇතැයි ද අමාත්‍යවරයා කියා සිටියේය. පෙරහැරට පමණක් නොව කතෝලික සිද්ධස්ථානවල පුජාවන් සඳහාත් මෙම ආරක්ෂාව එලෙසින්ම යොදවා ඇති බවද අමාත්‍යවරයා මෙහිදී පැවසීය. එක්සත් ජාතික පක්ෂය තුළ ඉන්න ඕනෑම අපේක්ෂකයෙක්ට තම සහයෝගය හිමි වන බවත්, පසුගිය ජනාධිපතිවරණයේ දී දින 15 කට පෙර අපේක්ෂකයා පත් කළ බවත් පැවසු අමාත්‍යවරයා, නිසැකයෙන්ම එක්සත් ජාතික පක්ෂයේ කෙනෙක් පත් විය යුතු බවද සඳහන් කළේය. මේ අතර ඇමෙරිකානු තානාපති කාර්යාලය විසින් නිකුත් කර තිබු නිවේදනය තුළින් දළඳ පෙරහැරට යම් බාධාවක් සිදුවන්නේ ද යනුවෙන් මෙහිදී මාධ්‍යවේදීන් අමාත්‍යවරයාගෙන් ප්‍රශ්න කර සිටියේය. එයට පිළිතුරු දෙමින් අමාත්‍යවරයා පවසා සිටියේ, ඇමෙරිකාවේ එම නිවේදනය ලංකාවට අදාළ නොවන බවත්, කෙසේ වෙතත් “ඇමෙරිකාව එහෙ ආරක්ෂාව බලා ගත යුතු බවත් මෙහෙ ආරක්ෂාව බලා ගන්න පෙර“ යනුවෙනි.", "URL": "https://sinhala.adaderana.lk/news.php?nid=115874", "Category": null, "Parent URL": null}