{"Source": "Adaderana", "Timestamp": "July 3, 2014 12:00 pm", "Headline": "තෙල් සාත්තුවට ඇවිත් යාතිකාව මැද්දේ අතවර කරලා", "News Content": "ආණමඩුව - ගුරුපොකුණගම ප්‍රදේශයේ පදිංචිව සිටින 21 හැවිරිදි කාන්තාවකට ලිංගික අතවරයක් සිදු කළ බව කියන දේවගැතිවරයෙකු අත්අඩංගුවට ගෙන ඇති බව ආණමඩුව පොලීසිය පවසයි. අත්අඩංගුවට ගෙන ඇත්තේ ආණමඩුව - කෝන්වල කන්ද ප්‍රදේශයේ පදිංචිව සිටි 51 හැවිරිදි දේවගැතිවරයෙකි. සැකකාර දේවගැතිවරයා ආණමඩුව ප්‍රදේශයේ දේවස්ථානයක් පවත්වා ගෙන යමින් සිට ඇති අතර ඔහු ප්‍රදේශයේ පදිංචිකරුවන් තම ආගමට සම්බන්ධ කර ගැනීමක්ද සිදු කර ඇත. තම ආගමට සම්බන්ධ බව කියන පුද්ගලයින්ගේ නිවෙස් වලට ගොස් ඔවුන්ගේ සිරුරු වලට තෙල් ආලේප කරමින් කිසියම් යාතිකාවක් කිරීමද සැකකාර දේවගැතිවරයා විසින් පසුගිය කාලය තුළ සිදුකර තිබේ. සිද්ධියට මුහුණ දුන් කාන්තාව සහ ඇයගේ පවුලේ අයද එලෙස එම ආගමට සම්බන්ධ කර ගැනීමට දේවගැතිවරයා සමත්වී ඇත. පසුගිය 02 වැනිදා කාන්තාවගේ නිවසට ගොස් ඇති දේවගැතිවරයා ඇයගේ සිරුරට තෙල් ආලේප කරමින් සිටින අතර මෙම අතවරය සිදු කර ඇති බව පොලීසිය කියයි. දේවගැතිවරයා විසින් තමන්ට සිදුකරන ලද අතවරය සම්බන්ධයෙන් ඇය පසුව සැමියාට කරුණු කියා ඇති අතර සැමියා විසින් පොලීසියේ පැමිණිල්ලක් සටහන් කර තිබේ. එකී පැමිණිල්ලට අනුව දේවගැතිවරයාව පොලීසිය විසින් අත්අඩංගුවට ගෙන ඇති අතර සැකකරු ආණමඩුව දිසා අධිකරණයට ඉදිරිපත් කිරීමට නියමිතය. වැඩිදුර පරීක්ෂණ පැවැත්වේ.", "URL": "https://sinhala.adaderana.lk/news.php?nid=44392", "Category": null, "Parent URL": null}