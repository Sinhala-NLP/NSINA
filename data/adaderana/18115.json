{"Source": "Adaderana", "Timestamp": "August 16, 2011 04:45 pm", "Headline": "කුවේටයේ හිරබත්කන්නන්ගෙන් ලාංකික බහුතරය මත්වෙලා ", "News Content": "කුවේට් හි බන්ධනාගාරගතව සිටින ශ්‍රී ලාංකිකයින්ගෙන් බහුතරය මත්ද්‍රව්‍ය වැරදිකරුවන් බව එරට ශ්‍රී ලංකා තානාපති කාර්යාලය පවසයි. මේ වන විට ශ්‍රී ලාංකිකයින් 100 ට වැඩි පිරිසක් කුවේට් හි බන්ධනාගාරගතව සිටින බව එහි දෙවන ලේකම් ජේ.එම්.එස්.එල් බණ්ඩාර මහතා ප්‍රකාශ කළේය. එම පිරිස අතරින් 90%ට ආසන්න ප්‍රමාණයක් ගෘහ සේවිකාවන් බව ශ්‍රී ලංකා තානාපති කාර්යාලය සිදු කළ සමීක්ෂණයක දී අනාවරණය වී තිබේ. ක්‍රීඩා භාණ්ඩ, පළතුරු, ඖෂධ වර්ග ඇතුළු විවිධ ද්‍රව්‍ය මුවාවෙන් මෙරට සිටින මත්ද්‍රව්‍ය ජාවාරම්කරුවන් ගෘහ සේවිකාවන් අත මත්ද්‍රව්‍ය යොමු කර තිබීම ඔවුන් අත්අඩංගුවට පත්වීමට හේතු වී ඇති බව තානාපති කාර්යාලය පවසයි. ඒ අනුව විවිධ පුද්ගලයින් බාරදෙන භාණ්ඩ ප්‍රවාහනය කිරීම සදහා බාරනොගන්නා ලෙස විදේශගත වන ගෘහ සේවිකාවන්ගෙන් කුවේට් හි ශ්‍රී ලංකා තානාපති කාර්යාලය ඉල්ලා සිටියි.", "URL": "https://sinhala.adaderana.lk/news.php?nid=18115", "Category": null, "Parent URL": null}