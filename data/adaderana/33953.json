{"Source": "Adaderana", "Timestamp": "May 9, 2013 04:14 pm", "Headline": "සහය වෙදුන් අකුරට වැඩ", "News Content": "රජයේ ලියාපදිංචි සහ සහකාර වෛද්‍ය නිලධාරීන්ගේ සංගමය අකුරට වැඩ කිරීමේ වෘත්තීය සමිති ක්‍රියාමාර්ගයක් ආරම්භ කර තිබේ. දිවයින පුරා රජයේ රෝහල් සහ මධ්‍යම බෙහෙත් ශාලා 997 ක අකුරට වැඩ කිරීමේ වෘත්තීය ක්‍රියාමාර්ගය ක්‍රියාත්මක වන බව එම සංගමයේ ලේකම් වෛද්‍ය මහින්ද ලියනගේ මහතා සඳහන් කළේය. රජයේ ලියාපදිංචි වෛද්‍ය නිලධාරීන්ට අදාළව සෞඛ්‍ය ලේකම්වරයා විසින් නිකුත් කරන ලද සන්නිවේදන පහසුකම් සැපයීම හා බිල්පත් නිරවුල් කිරීම පිළිබඳ චක්‍රලේඛය කිසිදු හේතුවක් නොමැතිව අවලංගු කර ඇති අතර ඊට එරෙහිව පසුගිය 6 වැනි දින අඛණ්ඩ වැඩ වර්ජනයක් ආරම්භ කළ බව වෛද්‍ය මහින්ද ලියනගේ මහතා පවසයි. කෙසේ වෙතත් පසුගිය 7 වැනිදා සෞඛ්‍ය අමාත්‍යවරයා සහ අමාත්‍යංශ බලධාරීන් සමග පැවති සාකච්ඡාවේ දී චක්‍රලේඛය ක්‍රියාත්මක කිරීමට එකඟවීමෙන් අනතුරුව වර්ජනය නතර කිරීමට තම සංගමය තීරණය කළ බව හෙතෙම සඳහන් කරයි. නමුත් චක්‍ර ලේඛය ක්‍රියාත්මක කිරීම පිළිබඳ අමාත්‍යංශ ලේකම්වරයා ලබන 14 වැනි දින තෙක් කාලය අවශ්‍ය බව දැනුම් දීම හේතුවෙන් ඒ වන තුරු අකුරට වැඩ කිරීමේ වෘත්තීය ක්‍රියාමාර්ගයක නිරත වීමට තීරණය කළ බව රජයේ ලියාපදිංචි සහ සහකාර වෛද්‍ය නිලධාරීන්ගේ සංගමයේ ලේකම්වරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=33953", "Category": null, "Parent URL": null}