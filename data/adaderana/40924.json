{"Source": "Adaderana", "Timestamp": "February 6, 2014 12:57 pm", "Headline": " අමෙරිකානු නියෝජිතවරියට මෙරටට  පැමිණීමට ඉඩ නොදීම ගැන සතුටු වෙනවා", "News Content": "පසුගිය දින අමෙරිකානු නියෝජිතවරියකට මෙරටට පැමිණීම සඳහා අවසර ලබා නොදීම සම්බන්ධයෙන් තම පක්ෂය සතුටු වන බව ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් මහතා පවසයි. අද(06) කොළඹ පැවති මාධ්‍ය හමුවකදී ඔහු මේ බව සඳහන් කර සිටියේය. මෙරටට සතුරුකම් කරන රාජ්‍ය නොවන සංවිධාන කිහිපයක්ම ඇති බවත්, පසුගිය දිනක පී.අයි.ඒ.සී නැමැති සංවිධානයක් විසින් ඕස්ට්‍රේලියානු මාධ්‍ය හරහා ශ්‍රී ලංකාව තුළ යුද අපරාධ සිදුවූ බවට පවසා ඇති බවත්, ඒ මහතා එහිදී කීවේය. නමුත් ශ්‍රී ලංකාව තුළ කිසිදු යුද අපරාධයක් සිදු නොවු බවද හෙතෙම අවධාරණය කළේය. තවද ශ්‍රී ලංකාවට මිත්‍ර රටවල් වලට පවා ඇතැම් පිරිස් විසින් අනිසි ලෙස බලපෑම් කරන බවත්, පසුගිය කාලයේ සුදු කොඩි රැගෙන පැමිණි පිරිස් වෙත වෙඩි තැබූ බවට හිටපු හමුදාපති සරත් ෆොන්සේකා මහතාද පවසා ඇති බවත් ඒ මහතා එහිදී වැඩිදුරටත් පෙන්වා දුන්නේය.", "URL": "https://sinhala.adaderana.lk/news.php?nid=40924", "Category": null, "Parent URL": null}