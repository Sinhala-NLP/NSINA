{"Source": "Adaderana", "Timestamp": "November 13, 2017 06:19 am", "Headline": " බෝ වෙන රෝග තුරන් කරන්න එකතුවෙන්න රාජිත අනිද්දා අබුඩාබි යයි", "News Content": "ගෝලීය සෞඛ්‍ය සමුළුව ලබන 15 වැනිදා අබුඩාබිහිදී ආරම්භ වීමට නියමිතව තිබේ. සමුළුව සඳහා ශ්‍රී ලංකාව නියෝජනය කරමින් සෞඛ්‍ය අමාත්‍ය රාජිත සේනාරත්න සහ වෛද්‍ය නිලධාරීන් කණ්ඩායමක් දිවයිනෙන් පිටත්ව යාමට නියමිත බව සෞඛ්‍ය අමාත්‍යාංශය සඳහන් කළේය. අබුඩාබි සෙයිඩ් මොහොමඩ් බින් කුමරු, බිල්ගේට්ස් පදනම සහ කාටර් මධ්‍යස්ථානය එක්ව සංවිධානය කරන ගෝලීය සෞඛ්‍ය සමුළුවේ මෙවර තේමාව වී ඇත්තේ “බෝ වන රෝග තුරන් කිරීම සඳහා සියලු දෙනා එක්වීම“ යන්නයි. මැලේරියා රෝගය තුරන් කිරීම පිළිබඳ මෙම සමුළුවේදී විශේෂ අවධානයක් යොමු කිරීමට නියමිත වන අතර සෞඛ්‍ය අමාත්‍ය රාජිත සේනාරත්න මහතා විසින් ද විශේෂ දේශනයක් ද සිදුකිරීමට නියමිත බව සෞඛ්‍ය අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=79805", "Category": null, "Parent URL": null}