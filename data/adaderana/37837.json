{"Source": "Adaderana", "Timestamp": "October 1, 2013 11:42 am", "Headline": "හමුදාව 2009 වඩා දැන් අඩුයි", "News Content": "2009 වසරට වඩා මේ වන විට උතුරේ රඳවා සිටින හමුදා භටයින් සංඛ්‍යාව අඩුකර ඇති බව යාපනය ප්‍රදේශය භාර ආඥාපති මේජර් ජෙනරාල් මහින්ද හතුරුසිංහ මහතා පවසයි. “ද හින්දු “ පුවත්පත සමඟ සම්මුඛ සාකච්ඡාවකට එක්වෙමින් දෙමළ ජාතික සන්ධානය ප්‍රකාශ කර ඇත්තේ යාපනය ප්‍රදේශයේ රඳවා සිටින හමුදා භටයින් සංඛ්‍යාව අඩුකළ යුතු බවයි. උතුරේ රඳවා සිටින හමුදාව සිවිල් පාලනයට බාධාවක් බව ද දෙමළ ජාතික සන්ධානය පවසා ඇත. හමුදා භටයින් උතුරු ප්‍රදේශයෙන් අඩුකර ඔවුන් කඳවුරුවලට පමණක් සීමා කළ යුතු බව දෙමළ ජාතික සන්ධානය පවසා තිබේ. උතුරු ප්‍රදේශවල හමුදාව රැඳී සිටින බැවින් ජනතාව බියෙන් පසුවන බව ද දෙමළ ජාතික සන්ධානය ඉන්දීය මාධ්‍ය වෙත පවසා ඇත.", "URL": "https://sinhala.adaderana.lk/news.php?nid=37837", "Category": null, "Parent URL": null}