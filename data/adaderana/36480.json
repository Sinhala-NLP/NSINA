{"Source": "Adaderana", "Timestamp": "August 8, 2013 03:23 pm", "Headline": "පෞද්ගලික ඔසුසැල් නිර්දේශිත උප‍දෙස් පිළිපැදිය යුතුයි", "News Content": "ලියාපදිංචි නොකළ පෞද්ගලික ඔසුසැල්වලට ඖෂධ සපයන තොග සැපයුම්කරුවන්ට එරෙහිව නීතිය දැඩිව ක්‍රියාත්මක කරන බව විලවුන් උපකරණ හා ජාතික ඖෂධ අධිකාරිය පවසයි. එලෙස ඖෂධ සපයන තොග සැපයුම්කරුවන්ගේ බලපත්‍ර අහෝසි කිරීමට සහ ඔවුන්ට එරෙහිව නඩු පැවරීමට පියවර ගන්නා බව එම අධිකාරියේ අධ්‍යක්ෂ වෛද්‍ය හේමන්ත බෙනරගම මහතා සඳහන් කරයි. ගුණාත්මක භාවයෙන් ඉහළ ඖෂධ මහජනතාවට ලබා දීමේ අරමුණින් පෞද්ගලික ඔසුසැල් නියාමනය කිරීමේ කටයුතු දැඩිව ක්‍රියාත්මක කිරීමට විලවුන් උපකරණ හා ජාතික ඖෂධ අධිකාරිය තීරණය කර තිබේ. මේ හේතුවෙන් පෞද්ගලික ඔසුසැල් පවත්වාගෙන යාමේදී ඖෂධවල ගුණාත්මක භාවය පවත්වාගෙන යාම සඳහා නිර්දේශිත උපදෙස් ක්‍රියාත්මක නොකරන පෞද්ගලික ඔසුසැල් සම්බන්ධයෙන් අවශ්‍ය නීතිමය පියවර ගන්නා බව වෛද්‍ය හේමන්ත බෙනරගම මහතා අවධාරණය කරයි.", "URL": "https://sinhala.adaderana.lk/news.php?nid=36480", "Category": null, "Parent URL": null}