{"Source": "Adaderana", "Timestamp": "March 5, 2015 08:30 am", "Headline": "කොළඹ වරාය නගර සංවර්ධන ව්‍යාපෘතිය නතර කරයි", "News Content": "චීන රජය විසින් සිදුකරනු ලබන කොළඹ වරාය නගර සංවර්ධන ව්‍යාපෘතිය තාවකාලිකව නතර කිරීමට රජය තීරණය කර තිබේ.අග්‍රමාත්‍ය රනිල් වික්‍රමසිංහ මහතා විසින් ඉදිරිපත් කළ කැබිනට් පත්‍රිකාවට ඊයේ රැස්වුණු කැබිනට් මණ්ඩලය අනුමැතිය ලබාදුන් බව විදේශ කටයුතු නියෝජ්‍ය අමාත්‍ය අජිත් පී. පෙරේරා මහතා අද දෙරණට ප්‍රකාශ කළේය.අදාළ ව්‍යාපෘතියේ පරිසර වාර්තා සහ ගිවිසුම්වල ඇති දුර්වලතා පිළිබඳව සොයා බැලීමට පත්කළ අමාත්‍ය මණ්ඩල අනුකමිටුවේ නිර්දේශ මත අග්‍රාමාත්‍යවරයා විසින් මෙම යෝජනාව සිදුකර ඇත.කැබිනට් මණ්ඩලයට අග්‍රාමාත්‍යවරයා විසින් ඉදිරිපත් කළ යෝජනාවට අනුමැතිය ලැබී තිබුණේ මෙසේය.වරාය නගර සංවර්ධන ව්‍යාපෘතිය විෂය අංක 27.අදාළ ආයතනවලින් විධිමත් අනුමැතින් ලබානොගෙන ව්‍යාපෘතියේ කටයුතු ආරම්භ කර ක්‍රියාත්මක කර‍ෙගන යන බව මෙම ව්‍යාපෘතිය පිළිබඳව සමාලෝචනය කර නිර්දේශ ඉදිරිපත් කිරීම සඳහා පත්කර ඇති කමිටුව විසින් ආර්ථික කටයුතු පිළිබඳ අමාත්‍ය මණ්ඩල අනුකාරක සභාව වෙත ඉදිරිපත් කරන ලද අතුරු වාර්තාවේ සඳහන්ව ඇත. එම අතුරු වාර්තාවේ නිර්දේශ සැලකිල්ලට ගෙන වහාම ක්‍රියාත්මක වන පරිදි ව්‍යාපෘතියේ වැඩ කටයුතු තාවකාලිකව අත්හිටුවීමටත් ව්‍යාපෘතිය ක්‍රියාත්මක කිරීම පිණිස අදාළ ආයතනවලින් ලබාගෙන ඇති අනුමැතීන් සති දෙකක් ඇතුළත ඉදිරිපත් කරන ලෙසට ව්‍යාපෘති සමාගමට දැනුම්දීමටත් අග්‍රාමාත්‍ය රනිල් වික්‍රමසිංහ මැතිතුමා ඉදිරිපත් කළ යෝජනාව අමාත්‍ය මණ්ඩලය විසින් අනුමත කරන ලදී.කොළඹ වරාය නගර සංවර්ධන ව්‍යාපෘතිය ඉකුත් මහින්ද රාජපක්ෂ රජය සමයේ ආරම්භ කළ අතර ‍එම ව්‍යාපෘතිය ආරම්භ කළේ පරිසර අධ්‍යයන වාර්තා සැලකිල්ලට නොගෙන බවට පරිසර සංවිධාන චෝදනා කරයි.මෙම ව්‍යාපෘතිය නතර කරන බවට ඉකුත් මැතිවරණ වේදිකාවේදී වත්මන් රජයේ නායකයින් පොරොන්දු දුන් බවට ද පරිසර සංවිධාන පසුගිය දිනවල මාධ්‍ය හමු පවත්වමින් විරෝධතා පවත්වමින් අවධාරණය කරන ලදී.ඒ අනූව මැතිවරණ වේදිකාවේදී දුන් පොරොන්දු ඉටුකරන්නැයි බලකරමින් පරිසර සංවිධාන කොළඹදී විරෝධතා සංවිධානය කර තිබූ අයුරුද දැකගත හැකි විය.මෙම වාතාවරණය යටතේ අදාළ ව්‍යාපෘතිය තාවකාලිකව නතර කිරීමට කැබිනට් මණ්ඩලය තීරණය කර ඇත.ව්‍යාපෘතිය සම්බන්ධයෙන් පාර්ලිමේන්තුවේදී ද පසුගිය දා අදහස් පළ වූ අතර එහිදී අගමැති රනිල් වික්‍රමසිංහ මහතා කියා සිටියේ මෙම ව්‍යාපෘතිය ඉදිරියට සිදුකරගෙන යනවාද නැද්ද යන්න සොයාබැලීම සඳහා කමිටුවක් පත්කර එහි අවසන් වාර්තාව අනූව තීරණයක් ගන්නා තුරු ව්‍යාපෘතිය තවදුරටත් කරගෙන යන බවයි.", "URL": "https://sinhala.adaderana.lk/news.php?nid=49745", "Category": null, "Parent URL": null}