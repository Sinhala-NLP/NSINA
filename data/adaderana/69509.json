{"Source": "Adaderana", "Timestamp": "February 12, 2017 02:03 pm", "Headline": " ප‍්‍රවීණ මාධ්‍යවේදී ආරියදාස පීරිස්ගේ අවසන් කටයුතු අදයි", "News Content": "අභාවප‍්‍රාප්ත ප‍්‍රවීණ මාධ්‍යවේදී ආරියදාස පීරිස් මහතාගේ අවසන් කටයුතු අද (12) සිදු කෙරෙයි.බොරැල්ල කනත්තේ දී පස්වරු 4.00 ට එම කටයුතු සිදු කෙරෙන බව පවුලේ ඥාතීන් සඳහන් කළේය. මෙරට ගුවන් විදුලි ක්ෂේත‍්‍රයේ ජ්‍යෙෂ්ඨතම නිවේදකයෙකු වූ ආරියදාස පීරිස් මහතා ශ‍්‍රී ජයවර්ධනපුර රෝහලේ ප‍්‍රතිකාර ලබමින් සිටියදී පසුගිය සිකුරාදා අභාවප‍්‍රාප්ත වුණි. මිය යනවිට ඒ මහතාගේ වයස අවුරුදු 91 කි.ප්‍රවීණ මාධ්‍යවේදී ආරියදාස පීරිස් මහතාගේ දේහයට අවසන් ගෞරව දැක්වීම සඳහා පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍ය ගයන්ත කරුණාතිලක මහතාද අද උදෑසන දේහය තැම්පත්කර තිබූ ඔහුගේ මිරිහානේ පිහිටි නිවසට පැමිණ තිබේ.1951 අප්‍රේල් 11දා සහන නිවේදකයෙකු ලෙසින් ගුවන්විදුලියට එක්වුණු ආරියදාස පීරිස් මහතා සංගීත වැඩසටහන් මෙහෙයවීමේහලා කැපී පෙනෙන දක්ෂතා දැක්වූ අයෙකු ලෙස හැඳින්වෙයි.ඔහු විසින් මෙහෙයවන ලද ‘ආධුනික පැය’ සහ ‘පිබිදෙන ගායක පරපුර’ ඔස්සේ කල එළි බට ජනප‍්‍රිය ගායක ගායිකාවන් බොහෝ ප්‍රමාණයක් සිටින අතර “ඔව්. නෑ බෑ මිනිත්තුවක් පමණයි, පැන පොඩි, එඩීගෙන් අහන්න, අම්බිගා ගීතයෙන් ගීතය, නිවේදක තෝරයි“ වැනි ඔහු හඳුන්වා දුන් හා ඉදිරිපත් කළ වැඩසටහන් විශාල ගණනාවක් බොහෝ ජනප්‍රිය විය.ආරියදාස පීරිස් මහතා ප්‍රවීණ ගායන ශිල්පිණී චරිතා ප්‍රියදර්ශනී පීරිස්ගේ පියාණන්ය.", "URL": "https://sinhala.adaderana.lk/news.php?nid=69509", "Category": null, "Parent URL": null}