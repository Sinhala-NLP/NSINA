{"Source": "Adaderana", "Timestamp": "November 28, 2010 08:51 am", "Headline": "ක්‍රි ෂ්ණා යයි-සර්දාරි 30 දක්වා රැඳී සිටියි", "News Content": "සිව් දින නිල සංචාරය නිම කරමින් ඉන්දීය විදේශ අමාත්‍ය එස්.එම් ක්‍රි ෂ්ණා මහතා අද දිවයිනෙන් පිටත්ව යාමට නියමිතය. පසුගිය 25 වැනි දින දිවයිනට පැමිණි ඉන්දීය විදේශ අමාත්‍යවරයා ජනාධිපති මහින්ද රාජපක්ෂ මහතා , අග්‍රාමාත්‍යවරයා ඇතුළු රජයේ මැති ඇමතිවරුන් රැසක් සමඟ සාකච්ඡා පවත්වන ලදී. උතුරු දුම්රිය මාර්ගයේ ඉදි කිරීම් කටයුතු සඳහා ඉන්දියාවෙන් ඇමෙරිකානු ඩොලර් මිලියන 416ක ණය මුදලක් ද ලබා දී තිබේ. ඉන්දීය විදේශ අමාත්‍යවරයා ඊයේ දිනයේ දී යාපනය දිස්ත්‍රීක්කයේ සංචාරයක නිරත වූ අතර එහි දී ඉන්දීය කොන්සල් කාර්යාලයක් ද විවෘත කර තිබේ. මේ අතර දිවයිනෙන් පිටත්ව යාමට පෙර එස්.එම් ක්‍රිෂ්ණා මහතා දෙමළ පක්ෂ නියෝජිතයින් සමඟ ද සාකච්ඡා කිරීමට නියමිතව ඇතැයි සඳහන් වේ. ඒ සම්බන්ධයෙන් අද දෙරණට අදහස් දැක් වූ දෙමළ ජාතික විමුක්ති පෙරමුණේ මහලේකම් හිටපු පාර්ලිමේන්තු මන්ත්‍රී එම්.කේ ශිවාජිලිංගම් මහතා කියා සිටියේ ජාතික ප්‍රශ්නයට විසඳුමක් ලබා ගැනීමට මෙන්ම යළි පදිංචි කිරිම්,උතුරේ අධිආරක්ෂිත ප්‍රදේශ නිසා හටගෙන ඇති ගැටලු,ආදී මේ මොහොතේ දැවෙන ප්‍රශ්න සම්බන්ධයෙන් ක්‍රිෂ්ණා මහතා දැනුවත් කිරීමට පියවර ගන්නා බවයි. මේ අතර දිවයිනට පැමිණ සිටින පාකිස්ථානු ජනාධිපති අසීෆ් අල් සල්දාරි අද පෙරවරුවේ විදේශ කටයුතු අමාත්යප ජී.එල් පීරීස් මහතා සහ අග්‍රාමාත්‍ය දි.මූ ජයරත්න මහතා හමු වීමට නියමිතව ඇතැයි සඳහන් වේ. පකිස්ථානු ජනාධිපතිවරයා අද රාත්‍රියේ(28) ජනාධිපති මහින්ද රාජපක්ෂ මහතා හමු වීමට නියමිත බව ද විදේශ කටයුතු අමාත්‍යංශය ප්‍රකාශ කරයි. ලබන 30 වැනි දින දක්වා මෙරට රැදී සිටින අසීෆ් අල් සල්දාරි ජනාධිපතිවරයා හෙට දිනයේ පාර්ලිමේන්තු සංකීර්ණය නැරඹීමට ද නියමිතව තිබේ.", "URL": "https://sinhala.adaderana.lk/news.php?nid=12442", "Category": null, "Parent URL": null}