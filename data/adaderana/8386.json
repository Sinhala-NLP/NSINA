{"Source": "Adaderana", "Timestamp": "May 14, 2010 08:08 am", "Headline": "එංගලන්තය අවසන් මහා තරගයට", "News Content": "පන්දු වාර 20 / 20 ලෝක කුසලාන තරගාවලියේ අවසන් මහා තරගයට සුදුසුකම් ලැබීමට එංගලන්ත කණ්ඩායම ඊයේ සමත් විය. ඒ ශ්‍රී ලංකා කණ්ඩායම පරාජයට පත් කරමිනි. ඊයේ පැවති අවසන් පූර්ව තරගයේ දී කාසියේ වාසිය දිනා ගත් ශ්‍රී ලංකා කණ්ඩායම ප්‍රථමයෙන් පන්දුවට පහර දුන් අතර ඔවුන්ට සියලු දෙනා දැවී ලබා ගත හැකි වූයේ ලකුණු 128 ක් පමණි. ඇන්ජලෝ මැතිව්ස් ලකුණු 58 ක් ලබා ගැනීමට සමත් වුව ද සෙසු කිසිදු පිතිකරුවෙකු ලකුණු 20 සීම‍ාවට පැමිණීමට සමත් වූයේ නැත. තරගාවලිය පුරා අසාර්ථක වූ සනත් ජයසූරිය ඊයේ තරගයට ද සහභාගි වී අතර එහි දී ද ඔහු ලබා ගත්තේ එක ලකුණක් පමණි. ලකුණු 129 ක ඉලක්කයක් හඹා ගිය එංගලන්ත කණ්ඩායම කඩුළු 3ක් පමණක් දැවී පහසුවෙන් එම ඉලක්කය පසු කළේය. ශ්‍රී ලංකා කණ්ඩායමේ ඉතා දුර්වල පන්දු රැකීම සහ පන්දු යැවීම හමුවේ එංගලන්ත කණ්ඩායමේ ජයග්‍රහණය තහවුරු කළ බව විචාරකයන් පෙන්වා දෙයි. තරගයේ වීරයා ලෙස ස්ටුවර්ට් බ්‍රොඩ් සම්මාන ලැබීය. ඔස්ට්‍රේලියානු කණ්ඩායම සහ පාකිස්ථානු කණ්ඩායම අතර අවසන් පූර්ව වටයේ තරගය අද පැවැත්වීමට නියමිතය. මේ අතර නවසීලන්ත වේග පන්දු යවන ක්‍රීඩක ෂේන් බොන්ඩ් සියලුම ජාත්‍යන්තර ක්‍රිකට් තරග වලින් සමු ගන්නා බව ඊයේ නිවේදනය කළේය. පසුගිය දෙසැම්බර් මාසයේ දී ෂේන් බොනඩ් ටෙස්ට් තරග වලින් ද සමු ගත්තේය. තමාට ජාත්‍යන්තර ක්‍රිකට් තරග වලින් සමුගැනීමට නියම කාලය උදා වී ඇති බව ඊයේ පැවති මාධ්‍ය හමුවේ දී ඔහු සඳහන් කළේය.", "URL": "https://sinhala.adaderana.lk/news.php?nid=8386", "Category": null, "Parent URL": null}