{"Source": "Adaderana", "Timestamp": "August 16, 2018 10:35 am", "Headline": "පස් හා වැලි ප්‍රවාහන බලපත්‍ර හොරට හදපු අයෙක් මාට්ටු", "News Content": "භූ විද්‍යා සමීක්ෂණ හා පතල් කාර්යාංශය මඟින් පස් හා වැලි ප්‍රවාහනය සඳහා නිකුත් කරනු ලබන බලපත්‍ර කූට ලෙස සකස් කළ ස්ථානයක් වටලා පුද්ගලයෙකු අත්අඩංගුවට ගෙන තිබේ. වේයන්ගොඩ, කළගෙඩිහේන ප්‍රදේශයේ පවත්වාගෙන ගොස් තිබූ අදාළ ස්ථානය සීදුව පොලිස් විශේෂ කාර්යය බලකා නිලධාරීන් පිරිසක් විසින් වටලා ඇති බව පොලීසිය සඳහන් කළේය. එම ස්ථානයේ තිබී ව්‍යාජ බලපත්‍ර සකස් කිරීම සඳහා යොදාගත් පරිඝණක 02ක්, මුද්‍රණ යන්ත්‍රයක්, ස්කෑන යන්ත්‍රයක්, ව්‍යාජ රබර් මුද්‍රා මෙන්ම ව්‍යාජ ලෙස සකස් කළ බලපත්‍ර තොඟයක් ද සොයාගෙන තිබේ. සිද්ධියට අදාළව අත්අඩංගුවට ගත් සැකකරු බෙම්මුල්ල, කඳඔළුවාව ප්‍රදේශයේ පදිංචි 22 හැවිරිදි අයෙකු බව පොලීසිය පැවසීය. සැකකරු වැඩිදුර විමර්ශන සඳහා සංවිධානාත්මක අපරාධ නිවාරණ කොට්ඨාසය වෙත බාරදී තිබේ.", "URL": "https://sinhala.adaderana.lk/news.php?nid=94489", "Category": null, "Parent URL": null}