{"Source": "Adaderana", "Timestamp": "May 18, 2015 03:27 pm", "Headline": "නුවරඑළිය හා වැලිමඩ ගම්මාන හතක ජනයා සත්‍යග්‍රහයක", "News Content": "නුවරඑළිය හා වැලිමඩ ප්‍රදේශ ආශ්‍රීත ගම්මාන හතක පුද්ගලයින් පිරිසක් සත්‍යග්‍රහයක් ආරම්භ කර තිබේ.සිතාඑළිය මංසන්ධියේදී අද උදෑසන ඔවුන් උද්ඝෝෂණයක් ආරම්භ කර අනතුරුව සත්‍යග්‍රහ ක්‍රියාමාර්ගයකට එළඹ ඇති බව අද දෙරණ වාර්තාකරු පැවසුවේය.අදාළ පුද්ගලයින් පදිංචිව සිටින ඉඩම් හක්ගල රක්ෂිත භූමියට අයත් බව පවසමින් ඔවුන් ඒවායින් ඉවත් කිරීමට රාජ්‍ය නොවන සංවිධානයක් හා වන ජීවි සංරක්ෂණ දෙපාර්මේන්තුව එක්ව ක්‍රියා කරන බව විරෝධතාකරුවන් පෙන්වාදෙයි.2006 වසරේ සිට මෙම ගැටලුව පැවතුණද ඒ සම්බන්ධයෙන් මේ වන තෙක් නිසි විසඳුමක් නොලැබුණු බව විරෝධතාකරුවන් කියයි.තම ගැටලුව සඳහා සාධාරණ විසඳුමක් ලැබෙන තෙක් අඛණ්ඩ සත්‍යග්‍රහයේ නිරත වන බවත්, විසඳුමක් නොලදහොත් මාරාන්තික උපවාසයක් ආරම්භ කරන බවත්, විරෝධතාකරුවන් වැඩිදුරටත් ප්‍රකාශ කරයි.", "URL": "https://sinhala.adaderana.lk/news.php?nid=51416", "Category": null, "Parent URL": null}