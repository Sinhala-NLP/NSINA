{"Source": "Adaderana", "Timestamp": "April 20, 2019 05:28 pm", "Headline": "කටුනායක අදත් කාලගුණය අයහපත්-ගුවන් යානයක් මත්තලට", "News Content": "update-06.00pm අයහපත් කාලගුණය හේතුවෙන් මත්තල ගුවන් තොටුපළ වෙත ගොඩ බැස්සවු ගුවන් යානයට අවශ්‍ය ඉන්ධන ලබාදිමෙන් පසු සවස 5.40 ට පමණ මත්තල ගුවන් තොටුපළෙන් එම යානය නැවතත් කටුනායක ගුවන් තොටුපළ බලා පිටත් වී තිබේ. මෙම ගුවන් යානය මත්තල ගුවන් තොටුපළ තුළ ගොඩ බස්වා තිබූ කාළය තුළ එහි සිටි මගීන් යානය තුළම රදවා තබා ගෙන සිට තිබේ . 05:28 pm-කටුනායක බණ්ඩාරනායක ජාත්‍යන්තර ගුවන් තොටුපළ අවට ප්‍රදේශයට අද(20) දින සවස 4.00 ට පමණ ඇති වූ අධික වැසි සහ දැඩි අකුණු ගැසීම් සහිත අයහපත් කාලගුණික තත්ත්වය නිසා ගුවන් තොටුපළ වෙත ගොඩ බෑමට පැමිණි ගුවන් යානයක් මත්තල ගුවන් තොටුපළ වෙත හරවා යැවීමට කටුනායක ගුවන් තොටුපළ බලධාරීන් පියවර ගෙන තිබේ. මෙම ගුවන් යානය මැලේසියාවේ ක්වාලාලම්පූර් නුවර සිට කටුනායක ගුවන් තොටුපළ වෙත පැමිණෙමින් තිබූ ශ්‍රී ලන්කන් ගුවන් සේවයට අයත් යූ.එල්.- 315 දරන ගුවන් යානයයි. මෙම ගුවන් යානය සවස 4.26 ට කටුනායක ගුවන් තොටුපළ වෙත ගොඩ බැස්සවීමට නියමිතව තිබූ නමුත් , ඒ වනවිට ගුවන් තොටුපළ අවට පැවති අයහපත් කාලගුණික තත්ත්වය නිසා , එම ගුවන් යානය මත්තල ගුවන් තොටුපළ වෙත යොමු කිරීමෙන් පසු සවස 4.38 ට එම ගුවන් යානය මත්තල ගුවන් තොටුපළ වෙත ගොඩ බස්වා තිබේ. එම ගුවන් යානය ප්‍රංශයේ නිෂ්පාදිත ඒ.- 330 - 243 එයා බස් වර්ගයේ එකක් වූ අතර , එහි මගීන් 249 ක් සහ කාර්යය මණ්ඩලය 18 ක් සිටිය බැව් මත්තල ගුවන් තොටුපළ කාර්යය භාර නිලධාරීවරයා පැවසීය. මෙම ගුවන් යානය ගොඩ බස්වනු ලබන අවස්ථාවේ මත්තල ගුවන් තොටුපළ අවට යහපත් කාලගුණික තත්ත්වය පැවති බවද වාර්තා වේ. මෙම ගුවන් යානයට කටුනායක ගුවන් තොටුපළ අවට ප්‍රදේශයේ කාලගුණික තත්ත්වය යහපත් වනතුරු , ගුවන් තොටුපළ වටා ඉහළ අහසේ කැරකැවෙමින් රැදී සිටීමට තරම් ප්‍රමාණවත් ඉන්ධන මෙම ගුවන් යානය සතු නොවීම නිසා මෙම ගුවන් යානය මත්තල ගුවන් තොටුපළ වෙත පැමිණි බව ද එම ගුවන් තොටුපළ කාර්යය භාර නිලධාරීවරයා වැඩිදුරටත් පවසා ඇති බව අද දෙරණ වාර්තාකරු පවසයි.", "URL": "https://sinhala.adaderana.lk/news.php?nid=108314", "Category": null, "Parent URL": null}