{"Source": "Adaderana", "Timestamp": "September 6, 2019 12:09 pm", "Headline": "දික්අරාව ගින්නෙන් අක්කර 10ක් විනාශයි", "News Content": "බණ්ඩාරවෙල, දික්අරාව රක්ෂිතයේ හටගත් හදිසි ගින්නක් හේතුවෙන් එම රක්ෂිතයේ අක්කර දහයක පමණ භූමි ප‍්‍රදේශයක් සම්පූර්ණයෙන්ම විනාශ වී ඇති බව බණ්ඩාරවෙල පොලීසිය පවසයි.‍ ඊයේ(05) රාත්‍රී කාලයේ මෙම ගින්න හටගෙන ඇති අතර ප‍්‍රදේශයට පවතින දැඩි වියළි කාලගුණික තත්ත්වය හා දැඩි සුළං හේතුවන් මෙම ගින්න රක්ෂිතය පුරා පැතිර ගොස් තිබූ බව අද දෙරණ වාර්තාකරු පවසයි. කිසියම් පුද්ගලයෙකු හෝ කණ්ඩායමක් විසින් රක්ෂිතයේ සිටින වන සතුන් දඩයම් කිරීම සඳහා හෝ විනෝදය සඳහා මෙම රක්ෂිතයට ගිනි තබන්නට ඇතයි පොලීසිය සඳහන් කළේය. මෙම ගින්න හේතුවෙන් රක්ෂිතයේ තිබූ වටිනා ශාක සහ සත්ව විශේෂ රැසක් විනාශ වන්නට ඇතයි ප‍්‍රදේශවාසීන් පවසයි. බණ්ඩාරවෙල පොලීසිය යුධ හමුදාව සහ ප‍්‍රදේශවාසීන් එක්ව මෙම ගින්න නිවා දැමීමට උත්සහ කර ඇතත් රාත්‍රී කාලෙය් මෙම ගින්න ඇතිවීම නිසා ගින්න නිවා දැමීමට නොහැකිවූ බව වාර්තා වෙයි. සිද්ධිය සම්බන්ධයෙන් බණ්ඩාරවෙල පොලීසිය වැඩිදුර විමර්ශන සිදු කරයි.", "URL": "https://sinhala.adaderana.lk/news.php?nid=118432", "Category": null, "Parent URL": null}