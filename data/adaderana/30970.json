{"Source": "Adaderana", "Timestamp": "January 22, 2013 12:58 pm", "Headline": "රාජපක්ෂ ආණ්ඩුවට දෙවියන්ගේ හාල් කැවිලා!", "News Content": "දෝෂාභියෝගය සම්බන්ධයෙන් ආණ්ඩුවේ බලධාරීන් අමෙරිකාවට බැන වදින අතරම එරටින් ඩොලර් මිලියන ගණන් ණය ගන්නා බව එජාප මහලේකම් තිස්ස අත්තනායක මහතා පවසයි. මේ ව‍සරේදී පොදුරාජ්‍ය මණ්ඩලයීය සමුළුව මෙරට පැවැත්වීමට නියමිත බවද එහෙත් වාර්තා වී ඇති අන්දමට රටවල් කිහිපයක් ශ්‍රී ලංකාවේ පැවැත්වෙන සමුළුව වර්ජනය කළ යුතු බවට අනතුරු අඟවා ඇතැයිද ඔහු කියයි. දෝෂාභියෝගය සම්බන්ධයෙන් රජයේ ක්‍රියාකාලාපය නිසා මෙම තත්ත්වය උද්ගතව ඇතැයි ඔහු පෙන්වාදෙයි. එය වූ කලී රාජපක්ෂ ආණ්ඩුවට දෙවියන්ගේ හාල් කැවිලා හා සමාන යැයි තිස්ස අත්තනායක මහතා සඳහන් කරයි. මේ අතර එක්සත් ජාතික පක්ෂයේ නියෝජ්‍ය නායක තනතුර සඳහා සජිත් ප්‍රේමදාස මහතා පත්කිරීමට ගැටලුවක් නොමැති බවද තිස්ස අත්තනායක මහතා පවසයි. අදාළ තනතුර සම්බන්ධයෙන් නම් නිර්දේශ කිරීම පක්ෂ නායක රනිල් වික්‍රමසිංහ මහතා විසින් සිදුකරන බවත් අදාළ නිර්දේශ ලබාදෙන්නේ කෘත්‍යාධිකාරී මණ්ඩලයෙන් බවත් ඔහු පෙන්වාදෙයි. ඒ අනුව නියෝජ්‍ය නායකයා පත් කිරීමට නායක රනිල් වික්‍රමසිංහ මහතාට කල් අවශ්‍ය බවත් ඔහු ඒ ගැන සජිත් ප්‍රේමදාස සමග සාකච්ඡා කරනු ඇති බවත් තිස්ස අත්තනායක මහතා කියයි. මේ අතර ලෝකයේ උතුම්ම රට කියා පැවසු ශ්‍රී ලංකාව අද වන විට ලොව ඉපදීමට හොඳම රටවල් අතර 63 වැනි ස්ථානයට පත්ව ඇති බව ලොව ප්‍රසිද්ධ සඟරාවක් කළ සමීක්ෂණයකින් අනාවරණය වී ඇතැයි ද මන්ත්‍රීවරයා පවසයි. මුල් රටවල් 50 හැරුණු විට ඉන් එහාට සියලු රටවල් ඉපදීමට නුසුදුසු ලයිස්තුවේ තිබීම හේතුවෙන් ලංකාවේ තත්ත්වය සියලුදෙනාටම හඳුනා ගැනීමට හැකි බවද කොළඹදී අද (22) පෙරවරුවේ පැවැති මාධ්‍ය හමුවකදී ඔහු අවධාරණය කරන ලදී.", "URL": "https://sinhala.adaderana.lk/news.php?nid=30970", "Category": null, "Parent URL": null}