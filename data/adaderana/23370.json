{"Source": "Adaderana", "Timestamp": "April 8, 2012 04:10 pm", "Headline": "හමුදාව ඉවත් කරගැනීමට පෙර ලිඛිත ප්‍රතිඥාවක් ඕනෑ", "News Content": "සිය හමුදා, ගැටුම් පවතින ප්‍රදේශවලින් ඉවත් කරගැනීමට පෙර ගැටුම් අත්හරින බවට විපක්ෂයේ සටන්කාමීන්ගෙන් ලිඛිත ප්‍රතිඥාවක් ලබාදිය යුතු බව සිරියානු රජය පවසයි. එරට විදේශ කටයුතු අමාත්‍යාංශය ඒ පිළිබඳ නිවේදනය නිකුත් කර ඇත්තේ තවත් දින දෙකකින් සටන් විරාමයක් සඳහා යොමුවීමට එකඟතාව පළ කර තිබියදීය. සිරියානු සාම නියෝජිතයා ලෙස කටයුතු කරන කොෆි අනන් රජයේ ඉල්ලීම පිළිබඳ මෙතෙක් ප්‍රතිචාර දක්වා නොමැති බව විදෙස් වාර්තා සඳහන් කළේය. පසුගිය දින කිහිපය තුළ නගර කිහිපයක ඇතිවු ගැටුම් වලින් පුද්ගලයන් 160 දෙනෙකු පමණ මියගොස් තිබු අතර සටන් විරාමයට පෙර බලය තහවුරු කර ගැනිමේ අරමුණින් රජයේ හමුදා සිය ප්‍රහාර එල්ල කිරීම වේගවත් කර තිබුණි.", "URL": "https://sinhala.adaderana.lk/news.php?nid=23370", "Category": null, "Parent URL": null}