{"Source": "Adaderana", "Timestamp": "August 13, 2010 03:57 pm", "Headline": "‍පළමු යුද අධිකරණයේ ෆොන්සේකා වරදකරුවෙයි", "News Content": "ජෙනරාල් සරත් ෆොන්සේකා මහතා පළමු යුද අධිකරණයෙන් වරදකරු බවට පත්ව ඇති බවත්,එකී වරදට දඬුවම් ලෙස ඔහු ගේ තනතුරුවලින් පහල දැමීමක් සිදුකළ හැකි නිසා යුද අධිකරණ විනිසුරු මඩුල්ල විසින් ඔවුනගේ තීන්දුව ජනාධිපතිවරයාගේ නිර්දේශය සඳහා යොමු කර ඇති බව ඒ.එෆ්.පී පුවත් සේවය උපුටා දක්වමින් අල්ජසීරා මාධ්‍ය සඳහන් කරයි. යුද හමුදාවේ සක්‍රීය සේවයේ යෙදී සිටියදී දේශපාලන කටයුතු සිදුකිරිමට එරෙහිව ජෙනරාල් සරත් ෆොන්සේකා මහතාට එරෙහිව පළමු යුද අධිකරණය කැඳවා තිබිණි. දශක තුනකට ආසන්න කාලයක් එල්.ටී.ටී.ඊ සංවිධානය සමග යුද වැදුනු ශ්‍රී ලංකා රජයට යුදමය ජයග්‍රහණය ලබාදුන් මහින්ද රාජපක්ෂ ආණ්ඩුවේ හිටපු යුද හමුදාපතිවරයා මෙන්ම ආරක්ෂක මාණ්ඩලික ප්‍රධානීයාද වන ජෙනරාල් සරත් ෆොන්සේකා මහතා ට එරෙහිව විනිසුරුවරුන් තිදෙනෙකුගෙන් යුතු පළමු යුද අධිකරණය කැඳවනු ලැබුවේ මීට මාස 5 ට පෙරාතුව වේ. තමන්ට එරෙහි පළමු යුද අධිකරණය අහෝසි කරන ලෙස ඉල්ලා මීට පෙරාතුව ජෙනරාල් සරත් ෆොන්සේකා මහතා විසින් අධිකරණයට පෙත්සමක් ගොනු කර තිබුණද එය විභාගයට නොගෙනම නිෂ්ප්‍රභ කෙරිණි. සරත් ෆොන්සේකා මහතා වරදකරු කරමින් අද පස්වරුවේ ජනාධිපතිවරයාගේ නිර්දේශය සඳහා යොමු කළ තීන්දුව සම්බන්ධයෙන් රජය මේ වන ‍තෙක් නිල ප්‍රකාශයක් සිදුකර නොමැත. කෙසේ වුවද ජෙනරාල් සරත් ෆොන්සේකා මහතා රාජ්‍ය සේවයේ යෙදී සිටියදී අවි ආයුධ ගනුදෙනුවලදී අක්‍රමිකතා සිදුවූ බවට චෝදනා කරමින් දෙවෙනි යුද අධිකරණයක්ද ක්‍රියාත්මක වේ.", "URL": "https://sinhala.adaderana.lk/news.php?nid=10215", "Category": null, "Parent URL": null}