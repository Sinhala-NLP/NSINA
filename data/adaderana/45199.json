{"Source": "Adaderana", "Timestamp": "August 7, 2014 06:22 pm", "Headline": "මෝටර් සයිකලය හප්පා ගිය පෙරකදෝරුවා දැලේ - තුවාලකරුවන් රෝහලේ", "News Content": "හදිසි අනතුරක් සිදු කර පලාගිය බව කියන නීතිඥවරයෙකු අත්අඩංගුවට ගෙන ඇති බව පුත්තලම පොලීසිය පවසයි. අත්අඩංගුවට ගෙන ඇත්තේ පුත්තලම අධිකරණයේ නීතිඥයෙකු ලෙස සේවය කරන ඒ.එම්.කමර්දීන් (අවු:44) නම් අයෙකු වන අතර හෙතෙම වයඹ පළාත් සභාවේ හිටපු මන්ත්‍රීවරයෙකි. පසුගිය 05 වැනිදා රාත්‍රී 9.15 ට පමණ පුත්තලම - කොළඹ මාර්ගයේදී සැකකාර නීතිඥවරයා පැදවූ මෝටර් රථයේ යතුරු පැදියක් ගැටීමෙන් මෙම අනතුර සිදුවී ඇත. නමුත් සැකකාර නීතිඥවරයා තම මෝටර් රථය නොනවත්වා ධාවනය කර ඇති අතර අනතුර සිදුවූ ස්ථානයේ තිබී සැකකාර නීතිඥවරයා ගමන්කළ බව කියන මෝටර් රථයේ අංක තහඩුව හමුවී තිබේ. ඉන් අනතුරුව පුත්තලම පොලීසියේ රථ වාහන අංශය විසින් සිදු කරන ලද විමර්ශනයකින් පසුව සැකකාර නීතිවරයා අද(07) අත්අඩංගුවට ගෙන ඇත. මෙම අනතුරින් තුවාල ලැබූ බව කියන සින්නපාඩුව - කොත්තන්තිව් පදිංචි බෝතලගේ ජීවන් දර්ශන (අවු:24) සහ සිංගප්පුලිආරච්චිගේ සුදේශ් ප්‍රියන්ත (අවු:29) යන දෙදෙනා මේ වන විට පුත්තලම මූලික රෝහලේ ප්‍රතිකාර ලබමින් සිටියි. තුවාලකරුවන්ගේ වම් පාදයන් බිඳී ඇති බව රෝහල් ආරංචි මාර්ග පවසයි. අත්අඩංගුවට ගෙන ඇති සැකකාර නීතිඥවරයා ආණමඩුව සංචාරක දිසා අධිකරණයට ඉදිරිපත් කිරීම සඳහා කැටුව ගොස් ඇත. පුත්තලම පොලීසියේ රථවාහන අංශය වැඩිදුර විමර්ශන කටයුතු කරගෙන යයි.", "URL": "https://sinhala.adaderana.lk/news.php?nid=45199", "Category": null, "Parent URL": null}