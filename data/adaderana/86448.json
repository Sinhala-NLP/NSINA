{"Source": "Adaderana", "Timestamp": "March 27, 2018 03:12 pm", "Headline": "පෙට් ස්කෑන් යන්ත්‍රය අප්‍රේල් 1 සිට ජනතා අයිතියට", "News Content": "දෙරණ මාධ්‍ය ජාලයේ මැදිහත්වීමෙන් පරිත්‍යාගශීලීන්ගේ ආධාර මත මිලදී ගන්නා ලද “පෙට් ස්කෑන් යන්ත්‍රය” අප්‍රේල් මස පළමු වනදා ජනතා අයිතියට පත් කරන බව සෞඛ්‍ය අමාත්‍ය රාජිත සේනාරත්න මහතා පවසයි. පසුගිය දෙසැම්බර් මස 24 වනදා ජර්මනියේ සීමන්ස් ආයතනයෙන් මෙරටට ගෙන්වන ලද පෙට් ස්කෑන් යන්ත්‍රය මහරගම අපේක්ෂා රෝහලේ ස්ථාපිත කර ලබන මස පළමු වනදා සිට එහි සේවා කටයුතු ආරම්භ කිරීමට නියමිතය. දෙරණ මාධ්‍ය ජාලයේ මනුසත් දෙරණ මානුෂීය ක්‍රියාන්විතය යටතේ පෙට් ස්කෑනර් යන්ත්‍රය සඳහා ජනතාවගෙන් මූල්‍යාධාර එක්රැස් කිරීම සිදුකළ අතර අදාළ යන්ත්‍රය මිලට ගැනීම සඳහා වැයවූ මුදල රුපියල් මිලියන 202කි. මෙම යන්ත්‍රය මඟින් පිළිකා රෝගය සියුම්ව හඳුනාගත හැකි අතර මසකට ස්කෑන් පරීක්ෂාවන් සියයකට අධික සංඛ්‍යාවක් සිදුකළ හැකි බව සඳහන්ය. අදාළ යන්ත්‍රය මහරගම අපේක්ෂා රෝහලේ ස්ථාපිත කිරීම සඳහා ජර්මනියේ සීමන්ස් ආයතනයේ ඉංජිනේරුවන් පිරිසක් දිවයිනට පැමිණ සිටින බව සෞඛ්‍ය අමාත්‍යංශය සඳහන් කළේය.", "URL": "https://sinhala.adaderana.lk/news.php?nid=86448", "Category": null, "Parent URL": null}