{"Source": "Adaderana", "Timestamp": "March 23, 2011 06:06 pm", "Headline": "අවසරය අවලංගුයි-ගුරු සංගමයේ රැස්වීමට දොරටු වැසෙයි", "News Content": "ගුරු-විදුහල්පතිවරුන්ගේ ගැටලු පිළිබඳ සාකච්ඡා කිරීමට ‍අවසර ලබා දී තිබුණු පාසල් රැස්වීම් ශාලාවක් අත්තනෝමතික ලෙස අවසරය අවලංගු කිරීමට එරෙහිව දැඩි ක්‍රියා මාර්ගයක් ගන්නා බව ලංකා ගුරු සංගමය පවසයි. තම සංගමයේ සාකච්ඡාවක් සඳහා අද ප.ව.2.30 සිට 4.30 දක්වා බොරැල්ල සී.ඩබ්ලිව්.ඩබ්ලිව් කන්නන්ගර විද්‍යාලයේ රැස්වීම් ශාලාව කලාප අධ්‍යාපන කාර්යාලය විසින් වෙන් කර දී තිබුණද එම අවසරය හදිසියේ අවලංගු කිරීමට පියවර ගෙන ඇති බව ලංකා ගුරු සංගමයේ මහ ලේකම් ජෝශප් ස්ටාලින් මහතා සඳහන් කරයි. වැටුප් විෂමතා ඉවත් නොකිරීම,අවිධිමත් ගුරු-විදුහල්පති මාරු,පාසල් කාලය දීර්ඝ කිරීම ආදී ගැටලු පිළිබඳ සාකච්ඡා කිරීමට අද දිනයේ එම කාලය වෙන් කර දී තිබුණද අද පෙරවරුවේ හදිසියේම එම රැස්වීම පැවැත්වීමට ඉඩ ලබාදිය නොහැකි බව ලිඛිතව දන්වා එවා තිබුණු බව හෙ‍තෙම කියා සිටියි. ලබාදුන් අවසරය අවලංගු කිරීමට හේතුව ලෙස දක්වා ඇත්තේ රැස්වීම පැවත්වීම අරමුණට පටහැණිව සිදුවන නිසා මෙම රැස්වීම පැවැත්වීමට ඉඩලබාදිය නොහැකි බව යයි ද,රැස්වීම පවත්වන්නට ප්‍රථම අරමුණට පටහැණිද නැද්ද යන්න තීරණය කළහැක්කේ කෙසේද යන්න පිළිබඳ ස්ටාලින් මහතා ප්‍රශ්න කරයි. ආයතන සංග්‍රහයෙන් මෙන්ම ලෝක කම්කරු සංගමයේ ගිවිසුම් වලට අත්සන් තැබීමෙන් වෘත්තීය සමිති පවත්වාගෙන යාමට හා රැස්වීමට පවත්නා අයිතිය ලංකා ආණ්ඩුව විසින් පිළිගනු ලැබ ඇති වුවත් මෙවැනි සිදුවීම් වලින් පෙනී යන්නේ ආණ්ඩුව විසින් අමු අමුවේ සේවක අයිතීන් උල්ලංඝණය කිරීමක් බවද හෙතෙම අවධාරණය කළේය.", "URL": "https://sinhala.adaderana.lk/news.php?nid=15030", "Category": null, "Parent URL": null}