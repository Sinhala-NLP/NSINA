{"Source": "Adaderana", "Timestamp": "September 24, 2010 09:11 am", "Headline": "මාවිල්ආරු වංචාවේ සැකකරුවන් ගැන නීතිපති උපදෙස් විමසයි", "News Content": "මාවිල්ආරු ගොවි වන්දි මුදල් වංචා කිරීමේ සිද්ධියට අදාළව අත්අඩංගුවට ගෙන සිටින සැකකරුවන් සම්බන්ධයෙන් ගන්නා ක්‍රියාමාර්ග පිළිබඳව නීතීපතිවරයාගෙන් උපදෙස් විමසා ඇතැයි රහස් පොලිසිය කොළඹ මහේස්ත්‍රාත් අධිකරණයට දැනුම් දී තිබේ. ජනාධිපති විමර්ශන ඒකකය විසින් කරන ලද පැමිණිල්ලකට අනුව රහස් පොලිසිය මෙම පරීක්ෂණ ආරම්භ කර තිබුණි. සිද්ධියට සම්බන්ධ කෘෂි රක්ෂණ මණ්ඩලයේ නිලධාරීන් සිව් දෙනෙකු අත්අඩංගුවට ගෙන මේ වන විට ඇප මත මුදා හැර ඇති බව වාර්තා වේ. රහස් පොලිසිය ඉදිරිපත් කළ කරුණු සැලකිල්ලට ගෙන පැමිණිල්ල ලබන 20 වනදා යළි කැඳවීමට කොළඹ මහේස්ත්‍රාත් අධිකරණය නියම කර තිබේ. එදිනට නීතීපතිවරයාගේ තීරණය අධිකරණයට‍ දැනුම් දෙන ලෙස ද රහස් පොලිසියට නියම කෙරුණි. 2006 වසරේ දී එල්.ටී.ටී.ඊ සංවිධානය මගින් මාවිල්ආරු සොරොව්ව වසා දැමීමෙන් පසු වගාවන්ට සිදු වූ හානිය වෙනුවෙන් ගොවීන්ට වන්දි වශයෙන් වෙන් කළ රුපියල් ලක්ෂ 80 ට අධික මුදලක් සාවද්‍ය ලෙස පරිහරණය කළ බවට සැකකරුවන්ට චෝදනා එල්ල වී තිබේ.", "URL": "https://sinhala.adaderana.lk/news.php?nid=11057", "Category": null, "Parent URL": null}