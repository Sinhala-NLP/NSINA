{"Source": "Adaderana", "Timestamp": "January 27, 2013 04:15 pm", "Headline": "ආගමික සහජීවනයට හා සුහදතාවයට පළුදු බෑ ", "News Content": "ත්‍රස්තවාදය පරාජය කිරීමෙන් පසු රට තුළ ගොඩනැගී ඇති ආගමික සහජීවනය සහ ජාතීන් අතර පවතින සුහදතාවය පළුදු වන ආකාරයේ කිසිදු ක්‍රියාකාරකමකට ඉඩ තැබිය නොහැකි බව ජනාධිපති මහින්ද රාජපක්ෂ මහතා පවසයි. රටේ ආගමික සහජීවනය සහ ජාතීන් අතර පවතින සුහදතාවය ආරක්ෂා කිරීමට රජය දැඩි වගකීමකින් යුතුව කැපවී සිටින බව ජනාධිපතිවරයා පෙන්වාදෙයි. අද (27) පෙරවරුවේ අරලියගහ මන්දිරයේ දී බොදුබල සේනා සංවිධානය ජනාධිපති මහින්ද රාජපක්ෂ මහතා හමුවු අවස්ථාවේදී ඔහු මෙම අදහස් පළ කර තිබේ. රජය ගෙන යන වැඩපිළිවෙළ සඳහා සියලු දෙනා ඒකරාශී විය යුතු බව ජනාධිපතිවරයා මෙහිදී පෙන්වාදී ඇත. සිය සංවිධානයේ ක්‍රියාකාරිත්වය ගැන බොදුබල සේනා සංවිධානයේ නියෝජිතයින් එහිදී දීර්ඝ වශයෙන් ජනාධිපතිවරයා දැනුවත් කර ඇති බවද ජනාධිපති මාධ්‍ය අංශය සඳහන් කරයි.", "URL": "https://sinhala.adaderana.lk/news.php?nid=31126", "Category": null, "Parent URL": null}