{"Source": "Adaderana", "Timestamp": "February 23, 2012 01:33 pm", "Headline": " කලාපයේ දූෂිතම රට මේකයි-වන්දිගෙවන්නට වෙන්නේ ජනතාවටයි", "News Content": "රාජපක්ෂ පාලනය විසින් ධර්මද්වීපය දූෂිත දීපයක් බවට පත්කොට ඇතැයි විපක්ෂ නායක රනිල් වික්‍රමසිංහ මහතා පවසයි. ශ්‍රී ලංකාව මේවන විට කලාපයේ පවත්නා දූෂිතම රට බවට පත්ව ඇති බවත්,ඉන්දියාව,පකිස්ථානය,බංගලිදේශය ආදී රටවල කෙතරම් දූෂිත වුවත් එකී දූෂිතභාවයන් පවා අභිබවා යන්නට මේ ආණ්ඩුව කටයුතු කර ඇති බව හෙතෙම කියා සිටියි. පාලකයින් ඒ තැනට රට ගෙනයාමේදී ඊට වන්දි ගෙවන්නට සිදුවන්නේ ජනතාවට බැවින් එය මහා ඛේදවාචකයක් බව විපක්ෂ නායකවරයා කියා සිටියේ අද ජාතික සේවක සංගම් කාර්යාලයේ පැවති එක්සත් ජාතික පක්ෂයේ නිල වෙබ් අඩවිය විවෘත කිරීමේ අවස්ථාවට එක්වෙමිනි. ධර්මද්වීපයේ නිකායන් 3 ක් පැවතියාසේම දූෂිත දීපයේද එවැනි නිකායන් 3 ක් ඇති බවත්,නාස්තිය,වංචාව හා දූෂණය යනු එකී නිකායන් තුන බවත් වික්‍රමසිංහ මහතා පෙන්වා දුන්නේය. එහෙත් දූෂිත දීපයේ මහනායක හිමිවරුන් කවුරුන්ද යන්න තමන් නොකියන බවත්,ඔවුන් කවුරුන්ද යන්න ජනතාව සිතාගත යුතු බවත්,මෙම නිකායේ සංඝනායකවරුන් පළාත්බදව දකින්නට ඇති බවත් ඔහු සඳහන් කළේය. එක්සත් ජාතික පක්ෂයේ නිල වෙබ් අඩවිය අද දින අන්තර්ජාලයට මුදාහැරියද එය අඛණ්ඩව පවත්වාගෙන යන්නට ඉඩලැබේදැයි තමන් නොදන්නා බවත්,සුදු වෑන් පැමිණිය හැකි බැවින් මෙම වෙබ් අඩවියේ නිර්මාතෘවරුන්ගේ නම් හොළිනොකරන බවත් හෙ‍තෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=22336", "Category": null, "Parent URL": null}