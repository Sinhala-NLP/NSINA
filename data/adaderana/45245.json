{"Source": "Adaderana", "Timestamp": "August 10, 2014 07:43 am", "Headline": "පොරොන්දු ඉටුකරන්නැයි ආදීවාසීන්ගෙන් ඉල්ලීමක්", "News Content": "ආදීවාසි ජනතාවගේ ඉල්ලීම් කිහිපයක් ඉටුකිරීමට රජය අපොහොසත් වී ඇති බව ආදීවාසී නායක ඌරුවරිගේ වන්නිල ඇත්තන් පවසයි. ඔහු පෙන්වා දෙන්නේ ඇතැම් කරුණු කිහිපයක් ඉටුකර තිබුණ ද අත්‍යවශ්‍ය කරුණු සම්බන්ධයෙන් මෙතෙක් අවධානය යොමුවී නොමැති බවයි. දඹාන , කොටබකිනිය ප්‍රදේශයේ පැවති 2014 ලෝක ආදීවාසී දින සැමරුම් උත්සවයට එක්වෙමින් ආදීවාසී නායකයා මෙම අදහස් පළ කළේය. රාජ්‍ය අනුග්‍රහයක් නොමැතිව ඊයේ(09) සහ පෙරේරදා දිනවලදී සැමරුම් උත්සවය පැවැත්වුණි. හේනානීගල, පොල්ලෙබැද්ද, රතුගල, වාකරේ සහ දළුකාන යන ගම්මානවල ආදීවාසීන්ගේ සහභාගීත්වයෙන් පැවති මෙම සැමරුම් උත්සවයට සංස්කෘතිකාංග රැසක් එක් කර තිබුණි. එහිදී වරිග සභාව රැස් වී ආදීවාසී ජනතාවගේ ගැටලු පිළිබඳ සාකච්ඡා කළ බව වාර්තා වෙයි. 1984 වසරේ දී එක්සත් ජාතීන්ගේ සංවිධානය විසින් අගෝස්තු නව වැනිදා ලෝක ආදීවාසී දිනය ලෙස නම් කර තිබේ.", "URL": "https://sinhala.adaderana.lk/news.php?nid=45245", "Category": null, "Parent URL": null}