{"Source": "Adaderana", "Timestamp": "April 28, 2018 04:09 pm", "Headline": "නායකත්වය සඳහා තරග කිරීමට කිසිවෙක් ඉදිරිපත් වුණේ නෑ", "News Content": "එක්සත් ජාතික පක්ෂයේ නව මහ ලේකම් අධ්‍යාපන අමාත්‍ය අකිල විරාජ් කාරියවසම් මහතා අද (28) මහ නාහිමිවරුන් බැහැ දකිනු ලැබීය. ඒ,නව මහ ලේකම්වරයා ලෙස නම් කිරීමෙන් අනතුරුව ඉදිරියේ දී දියත් කිරීමට බලාපොරොත්තු වන වැඩපිළිවෙල සඳහා උන් වහන්සේලාගේ ආශීර්වාදය ලබා ගැනීම සඳහා යි. එහිදී මාධ්‍ය වෙත අදහස් දක්වමින් අකිල විරාජ් කාරියවසම් මහතා ප්‍රකාශ කළේ එක්සත් ජාතික පක්ෂයේ නායකත්වය සඳහා තරග කිරීමට වෙනත් කිසිවෙකු තුළ අදහසක් නොතිබූ බවයි. පක්ෂයේ මන්ත්‍රී කණ්ඩායම සහ කෘත්‍යාධිකාරී මණ්ඩලය කැඳවා නායකත්වය සඳහා ඉදිරිපත් වීමට කාගේ හෝ අදහසක් තිබේද යන්න පක්ෂ නායක අග්‍රාමාත්‍ය රනිල් වික්‍රමසිංහ මහතා විමසා සිටි බව නව මහ ලේකම් අමාත්‍ය අකිල විරාජ් කාරියවසම් මහතා එහිදී පවසා සිටියේය. රාමඤ්ඤ මහා නිකායේ මහානායක රාජකිය පණ්ඩිත නාපාන ප්‍රේමසිරි මහානාහිමියන්ගේ ආශීර්වාදය ලබා ගැනීම මැණික්හින්න විද්‍යාසාගර පිරිවෙනේදී සිදු විය. ස්‍යා‍මෝපාලි මහානිකාය මල්වතු පාර්ශව‍යේ මහානායක අතිපුජ්‍ය තිබ්බටුවාවේ ශ්‍රි සිද්ධාර්ථ සුමංගලාභිධාන මහානා‍යක මාහිමිපාණන් වහන්සේගේ සහ මල්වතු පාර්ශව‍යේ අනුනායක අතිපූජ්‍ය කුඹුරේ විමලධම්ම අනුනාහිමිපාණන් වහන්සේගේ ආශීර්වාද ලබාගැනීම මල්වතු විහාරයේ දී සිදු කෙරිණි. අස්ගිරි පාර්ශවයේ මහානායක අතිපූජ්‍ය වරකාගොඩ ශ්‍රී ඤාරතන හිමිපානන්වහන්සේගේ සහ අස්ගිරි පාර්ශවයේ කාරක සංඝ සභික මුරුද්දෙණියේ ධම්ම රතන නාහිමියන්ගේ ආශීර්වාදය ලබා ගැනීම මහනුවර අස්ගිරිය විහාරයේ දී සිදු විය. ඉන් අනතුරුව එක්සත් ජාතික පක්ෂයේ නව මහ ලේකම් අධ්‍යාපන අමාත්‍ය අකිල විරාජ් කාරියවසම් මහතා දළඳා මාළිගාවට ගොස් දළඳා සමිඳුන් වැඳපුදාගෙන ආශිර්වාද ලබාගැනීම සිදු කරනු ලැබීය.", "URL": "https://sinhala.adaderana.lk/news.php?nid=88203", "Category": null, "Parent URL": null}