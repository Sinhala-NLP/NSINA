{"Source": "Adaderana", "Timestamp": "April 19, 2012 02:00 pm", "Headline": "මැයි දෙවන සතියේ ජාතික හැඳුනුම්පත් ලබාදීමේ ජංගම වැඩපිළිවෙළක්", "News Content": "ජාතික හැඳුනුම්පත් නොමැති පුද්ගලයන් සඳහා ජංගම සේවා මගින් ජාතික හැඳුනුම්පත් ලබාදීමේ වැඩපිළිවෙළක් ක්‍රියාත්මක කිරීමට කටයුතු කරන බව පැෆ්රල් සංවිධානය පවසයි. මැයි මස දෙවන සතියේ සිට පුද්ගලයින් ලියාපදිංචි කිරීමේ දෙපාර්තමේන්තුව සමඟ එක්ව මෙම වැඩපිළිවෙළ ක්‍රියාවට නංවන බව එම සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා සඳහන් කළේය. මෙහි ප්‍රථම අදියර උතුරු පළාතෙන් ආරම්භ කරන බව රෝහණ හෙට්ටිආරච්චි මහතා ප්‍රකාශ කළේය. පසුගිය ඡන්ද නාම ලේඛන ප්‍රතිශෝධනයේ දී මැතිවරණ දෙපාර්තමේන්තුවේ සංඛ්‍යා ලේඛනවලට අනුව දිවයිනේ ඇතැම් ප්‍රදේශවල ඡන්ද දායකයින් සැලකිය යුතු ප්‍රමාණයකට ජාතික හැඳුනුම්පත් නොමැති බව හඳුනාගනු ලැබූ බව ඒ මහතා සඳහන් කළේය. විශේෂයෙන් උතුරු පළාත් ආශ්‍රිතව කිලිනොච්චි, මුලතිව් වැනි ප්‍රදේශවල හැඳුනුම්පත් නොමැති සැලකිය යුතු ඡන්ද දායකයින් ප්‍රමාණයක් සිටින බව පෙනී ගොස් ඇතැයි ඔහු කියා සිටියේය. මැයි මස 08 සහ 09 යන දෙදින තුළ මෙම සංඛ්‍යා ලේඛන පදනම් කරගනිමින් දිවයිනේ අනෙකුත් ප්‍රදේශවලත් ජාතික හැඳුනුම්පත් නොමැති ඡන්ද දායකයින්ට ජාතික හැඳුනුම්පත් ලබාදීමේ ජංගම වැඩසටහන ක්‍රියාත්මක කිරීමට බලාපොරොත්තු වන ඒ මහතා වැඩිදුරටත් ප්‍රකාශ කළේය.", "URL": "https://sinhala.adaderana.lk/news.php?nid=23639", "Category": null, "Parent URL": null}