{"Source": "Adaderana", "Timestamp": "May 4, 2019 11:18 am", "Headline": "කැට කඩන්න පෙරපාසලට රිංගු තරුණයින් දෙදෙනා", "News Content": "දඹුල්ල වෑවලවැව ප්‍රදේශයේ පෙර පාසල් ගොඩනැගිල්ලකට රහසිගතව ඇතුළු වූ පුද්ගලයන් දෙදෙනෙකු ප්‍රදේශවාසින් විසින් අල්ලා පහරදී දඹුල්ල පොලිසියට බාරදී තිබේ. දඹුල්ල වෑවල වැව පිහිටි පෙරපාසලක ඉතා රහසිගතව පුද්ගලයෙකු ඇතුළු වූ ආකරය කාන්තාවක් දැක ඇති අතර පසුව ඇය ඒ බව ප්‍රදේශවාසීන්ට දැනුම් දී පෙර පාසල වටලා එහි සිටි පුද්ගලයන් දෙදෙනෙකු අල්ලාගෙන ඇත. පසුව ප්‍රදේශවාසීන් මෙම පුද්ගලයන් දෙදෙනාට පහරදී දඹුල්ල පොලීසියට භාර දී තිබේ. මෙම සැකකරුවන්ගෙන් ප්‍රශ්න කිරීමේදී ඔවුන් පවසා ඇත්තේ කුඩා දරුවන් මුදල් එකතු කරන කැට සොරකම් කිරීම සඳහා පැමිණි බවයි. පොලිසිය වැඩිදුරටත් පරීක්ෂණ කිරීමේදී හෙළිව ඇත්තේ පෙර පාසලේ ඇතුළත තිබූ අල්මාරියක් මෙම සැකකරුවන් විසින් විවෘත කොට තිබෙන බවයි. පොලිස් අත්අඩංගුවට පත් වූ සැකකරුවන් දෙදෙනා ප්‍රදේශවාසීන්ගේ පහර කෑම හේතුවෙන් දඹුල්ල රෝහලේ ප්‍රතිකාර ලබන බව දඹුල්ල මුලස්ථාන පොලිස් පරීක්ෂක සම්පත් වික්‍රමරත්න මහතා සඳහන් කළේය. කෙසේ වෙතත් මෙම සැකකරුවන් දෙදෙනා කුඩා දරුවන්ගේ මුදල් සහිත කැට සොරකමට පැමිණියේ ද එසේත් නොමැති නම් වෙනත් අපරාධයකට පැමිණියේද යන්න පරීක්ෂණ පවත්වන බව පොලීසිය පවසයි. සැකකරුවන් දෙදෙනා අද (04) දින දඹුල්ල මහේස්ත්‍රාත්වරයා හමුවට ඉදිරිපත් කිරීමට නියමිතයි.", "URL": "https://sinhala.adaderana.lk/news.php?nid=109215", "Category": null, "Parent URL": null}