{"Source": "Adaderana", "Timestamp": "November 13, 2018 06:42 pm", "Headline": "ව්‍යවස්ථාවට උඩින් කිසිවෙක් නෑ", "News Content": "ව්‍යවස්ථාවට උඩින් කිසිවෙකු නොමැති බව අද(13) දිනයේ දී ශ්‍රේෂ්ඨාධිකරණය විසින් ලබා දුන් නඩු තීන්දුව මඟින් පෙනී යන බව එක්සත් ජාතික පක්ෂ පාර්ලිමේන්තු මන්ත්‍රී සුජීව සේනසිංහ මහතා පවසයි. කොළඹ පැවැත් වෙන මාධ්‍ය හමුවකට එක්වෙමින් ඒ මහතා මෙම අදහස් පළ කළේය. සියලු රට වැසියන්ට ව්‍යවස්ථාව හා නීතිය තුළ ජය ගැනීමට හැකි වු අවස්ථාවක් ලෙස මෙය හැඳින්විය හැකි බව ද ඔහු වැඩිදුරටත් පැවසීය. කෙසේ වෙතත් මෙය අපවත් වී වඳාළ පූජ්‍ය සෝභිත හිමියන්ට සතුටු විය හැකි අවස්ථාවක් වන බව ද මන්ත්‍රීවරයා මෙහිදී සඳහන් කළේය. මෙය පක්ෂ, පාට භේදයකින් තොරව සියලු දෙනාට සතුටු විය හැකි කාරණයක් වන බවත්, මෙය දිනා ගැනීමට වෙහෙස වු සියලු දෙනාට ස්තූතිවන්ත වන බවත් සුජීව සේනසිංහ මහතා මෙහිදී කියා සිටියේය. වැඩිදුරටත් අදහස් දක්වමින් ඔහු කියා සිටියේ, හෙට (14) දිනයේ දී නිසැක වශයෙන්ම පාර්ලිමේන්තුව රැස්වීමට නියමිත බවයි.", "URL": "https://sinhala.adaderana.lk/news.php?nid=99153", "Category": null, "Parent URL": null}