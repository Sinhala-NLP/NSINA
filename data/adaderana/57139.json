{"Source": "Adaderana", "Timestamp": "February 11, 2016 02:52 pm", "Headline": "වකුගඩු රෝගයට පිළියම් ලෙස ජල ව්‍යාපෘති 39ක්", "News Content": "වකුගඩු රෝගය ව්‍යාප්තවී පවතින ප්‍රදේශවල ජනතාවට පිරිසිදු පානීය ජලය ලබාදීම සඳහා ජල ව්‍යාපෘති 39ක් ආරම්භ කිරීමට සැළසුම් කර ඇති බව පළාත් සභා හා පළාත් පාලන අමාත්‍යංශය පවසයි.ආසියානු සංවර්ධන බැංකුවේ ආධාර යටතේ දිස්ත්‍රික්ක 05ක මෙම ජල ව්‍යාපෘති ආරම්භ කිරීමට සැළසුම් කර ඇති බව එම අමාත්‍යංශය ප්‍රකාශකර ති‍බේ.රුපියල් බිලියන 07ක වියදමෙන් අදියර තුනක් යටතේ මෙම ව්‍යාපෘති ආරම්භ කිරීමට නියමිත අතර පළමු ජල විදුලි ව්‍යාපෘතිය ලබන 13 වනදා වැලිකන්ද ප්‍රාදේශීය ලේකම් කාර්යාලය අසළදී ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ආරම්භ කිරීමට නියමිතව ඇති බව සඳහන්ය.පළමු හා දෙවන අදියර යටතේ උතුරු මැද පළාතේ වකුගඩු රෝගය ව්‍යාප්ත වී ඇති ප්‍රාදේශීය ලේකම් කොට්ඨාශ තෝරාගෙන මෙම ජල ව්‍යාපෘති ආරම්භ කිරීමට නියමිත අතර තුන්වන අදියර යටතේ මධ්‍යම, වයඹ හා ඌව පළාත් වල එවැනි ප්‍රදේශ හඳුනාගෙන ජල ව්‍යාපෘති ආරම්භ කිරීමට සැළසුම් කර තිබේ.", "URL": "https://sinhala.adaderana.lk/news.php?nid=57139", "Category": null, "Parent URL": null}