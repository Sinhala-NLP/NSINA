{"Source": "Adaderana", "Timestamp": "February 14, 2013 12:53 am", "Headline": "සබරගමුවට පොල් පැළ නොමිලේ", "News Content": "සබරගමුව පළාත් සභා සංකීර්ණයේ සේවය කරන සියලුම ක්ෂේත්‍රවල නිලධාරීන් සඳහා නොමිලේ පොල් පැළ ලබා දී තිබේ. අද (13) පෙරවරුවේ සබරගමුව පළාත් සභා සංකීර්ණයේ දී මෙලෙස පොල් පැළ ලබාදීම සිදු වී තිබේ. සබරගමුව පළාත් සභාවේ නිලධාරීන් 700 පමණ සේවයේ නියුතුව සිටින අතර ශ්‍රී ලංකා පරිපාලන සේවාවේ සිටි කම්කරු ශ්‍රේණි දක්වා වූ සියලු සේවකයින් වෙත පොල් පැළ 2000 පමණ තම ගෙවතුවල වගා කිරීම සඳහා ලබාදීම මෙහිදී සිදුකර ඇත. මෙම පොල් පැළ ආර්ථික සංවර්ධන අමාත්‍ය බැසිල් රාජපක්ෂ මහතාගේ දිවිනැඟුම වැඩසටහන යටතේ පොල් සංවර්ධන මණ්ඩලය මගින් සබරගමුව පළාත් සභාව වෙත ප්‍රදානය කර ඇතැයි සඳහන්ය. ඒ අනුව පොල් වගාවට අවශ්‍ය උපදෙස් හා තාක්ෂණ සේවාවන් ද පොල් සංවර්ධන මණ්ඩලය මගින් ලබාදීමට කටයුතු කර ඇතැයි වාර්තා වේ.", "URL": "https://sinhala.adaderana.lk/news.php?nid=31607", "Category": null, "Parent URL": null}