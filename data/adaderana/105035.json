{"Source": "Adaderana", "Timestamp": "February 26, 2019 06:58 am", "Headline": "රත්ගම ව්‍යාපාරිකයන් ඝාතනයේ තවත් තොරතුරු හෙළි වෙයි", "News Content": "රත්ගම,බුස්සේ දී ව්‍යාපාරිකයින් දෙදෙනා ඝාතනය කොට වළස්මුල්ල ප්‍රදේශයට රැගෙන ගිය බව කියන කැබ් රථය අපරාධ පරීක්ෂණ දෙපාර්තමේන්තුව විසින් සොයාගෙන තිබේ. පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර මහතා සඳහන් කළේ අදාළ කැබ් රථය අක්මීමන ප්‍රදේශයේ ව්‍යාපාරිකයෙකුට අයත් කැබ් රථයක් බවයි. අදාළ ව්‍යාපාරිකයින් දෙදෙනා පැහැරගෙන ගොස් ඝාතනය කිරීමේ සිද්ධිය සම්බන්ධයෙන් සිදුකෙරෙන පරීක්ෂණ කටයුතු පිළිබඳව පැහැදිලි කරමින් පොලිස් අධිකාරීවරයා මෙම තොරතුරු පැවසීය. මේ අතර මෙම සිද්ධිය සම්බන්ධයෙන් දකුණු පළාත් විශේෂ අපරාධ විමර්ශන ඒකකයේ නිලධාරීන් 15 දෙනෙකුට ස්ථාන මාරුවීම් ලබාදීමට පසුගියදා පොලිස්පතිවරයා නියෝග කරනු ලැබීය. කෙසේවෙතත් එම නිලධාරින් 15 දෙනාගෙන් හය දෙනෙකු පිළිබඳව මෙතෙක් කිසිදු තොරතුරක් අනාවරණය වී නොමැති බව පොලිස් අධිකාරී රුවන් ගුණසේකර මහතා සඳහන් කළේය. මේ අතර වැලිකඩ පොලිස් ස්ථානාධිපතිවරයාට අල්ලස් ලබාදීමට තැත් කළ පුද්ගලයෙකු අල්ලස් හෝ දූෂණ චෝදනා විමර්ශන කොමිෂන් සභාව විසින් අත්අඩංගුවට ගෙන තිබේ. නාවල ප්‍රදේශයේ පිහිටි ඉඩමක දේපලවලට අලාභ හානී කිරීමේ සිද්ධියක් සම්බන්ධයෙන් අත්අඩංගුවට ගනු ලැබු සැකකරුවන් පස් දෙනෙකු නිදහස් කරගැනීම සඳහා මෙම අල්ලස් මුදල ලබාදීමට උත්සාහ කර ඇති බව රුවන් ගුණසේකර මහතා සඳහන් කළේය.", "URL": "https://sinhala.adaderana.lk/news.php?nid=105035", "Category": null, "Parent URL": null}