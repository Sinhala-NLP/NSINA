{"Source": "Adaderana", "Timestamp": "February 3, 2019 04:12 pm", "Headline": "පළාත් සභා මැතිවරණය පවත්වන දිනය මට තනිවම තීරණය කරන්න බෑ", "News Content": "පළාත් සභා මැතිවරණය පවත්වන දිනය විෂය භාර අමාත්‍යවරයාට තනිව තීරණය කිරීමට නොහැකි බව අභ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍ය වජිර අබේවර්ධන මහතා පවසයි. ඒ සඳහා පක්ෂ සිය්ලලේ ම එකඟතාවක් අවශ්‍ය වන බව ද අමාත්‍යවරයා සඳහන් කළේය. පළාත් සභා සියල්ල සඳහා මැතිවරණය එකම දිනයක දී පැවැත්විය යුතුය යන්න රජයේ ප්‍රතිපත්තිය වුවත් මේ දිනය තීරණය කිරීමේ දී එය විෂය භාර අමාත්‍යවරයා ලෙස තමන්ට තනිවම කළ හැකි කාර්යයක් නොවන බව අමාත්‍යවරයා අවධාරණය කරයි. ඒ මහතා මේ බව කියා සිටියේ පසුගිය දා භ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍යංශයේ නිලධාරීන් දැනුම්වත් කිරීමේ රැස්වීමක දී ය. එහීදී වැඩිදුරටත් අදහස් දැක්වූ අමාත්‍යවරයා පැවසුවේ, (“පළාත් සභා ක්‍රමය මෙරට මුලින්ම ඇති කරන විට එයට දැඩි විරෝධයක් එල්ල වුණා. රටපුරා විශාල නොසන්සුන්තාවයක් ඇතිකරලා විනාශයක් කළා. පසු එම කණ්ඩායම් විසින් එය පිළිගෙන පළාත් සභා මැතිවරණවලට තරග කරලා මන්ත්‍රීවරුන් වුණා. ඒක හොඳයි. අපිත් බලාපොරොත්තු වුණේ එයයි. 1987 සිට පළාත් සභා මැතිවරණය එකම දිනයක පැවැත්වූවා. පසුව ඉකුත් ආණ්ඩු විසින් තම වාසිය තකා කොටස් වශයෙන් පළාත් සභා මැතිවරණ පැවැත්වීමට කටයුතු කළා. කොටස් වශයෙන් මැතිවරණ පැවැත්වීම නිසා ඇති වූ බරපතළම ඛේදවාචකය නම්, රාජ්‍ය බලය පැවැති ආණ්ඩුව ඒ සඳහා උපරිමයෙන්ම රාජ්‍ය සම්පත්, රාජ්‍ය මාධ්‍ය භාවිතා කිරීමට ක්‍රියා කරමින් දූෂිත මැතිවරණ පැවැත්වීමයි. අපි ඒ නිසා පසුගිය ජනාධිපතිවරණයේ දී සහ මහ මැතිවරණයේ දී ප්‍රතිපත්ති ප්‍රකාශවලට ඇතුළත් කළා පළාත් සභා මැතිවරණ එකම දිනකදී පවත්වන බවට. ජනතාව අපේ ප්‍රතිප්තතිය පිළිගෙන එයට අනුමැතිය ලබාදුන්නා. දැන් අපි ඒ පොරොන්දුව ඉටු කරනවා.\") යනුවෙන්.", "URL": "https://sinhala.adaderana.lk/news.php?nid=103628", "Category": null, "Parent URL": null}