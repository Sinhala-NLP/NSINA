{"Source": "Adaderana", "Timestamp": "September 27, 2010 10:46 am", "Headline": "බොගවන්තලාව තේ පානයට ලොව සුන්දරම ස්ථාන අතරට  ", "News Content": "ශ්‍රී ලංකාවේ තේ සඳහා ඇති ජාත්‍යන්තර ප්‍රතිරුපය තවදුරටත් වර්ධනය කරමින් ලොව තේ පානය සඳහා සුන්දරම ස්ථාන 10 අතරට බොගවන්තලාව නිම්නයද නම් කර ඇත. ඕස්ට්‍රේලියාවේ පළවන ප්‍රධාන පුවත්පතක් විසින් මෙම ස්ථාන 10 නම් කර ඇත. එම ස්ථාන 01 අතරට ලන්ඩනයේ රිට්ස්, රුසියාවේ ට්‍රාන්ස් සයිබීරියා රේල්වේ, චීනයේ යුව්යෙන්ග්, ජපානයේ පන්සල් බහුල ඌජි ප්‍රදේශය සහ පේරුහි ඓකිහාසික ඉන්කා ශිෂ්ටාචාර ප්‍රදේශය ද අයත්ය. ඕස්ට්‍රේලියාවේ පැරණිතම සහ ඉතා උසස් ජනමාධ්‍ය භාවිතයක් ඇති\"ද සිඩ්නි මෝර්නිං\"නම් පුවත්පත මෙම ස්ථාන 10 නම් කර ඇත. ඒ සම්බන්ධයෙන් නම් කළ ලිපියේ බොගවන්තලාව ගැන සඳහන් කර ඇත්තේ තේ පානය සඳහා ශ්‍රී ලංකාවේ පිහිටි රත්තරන් නිම්නය ලෙසය. 1860 දශකයේ අධිරාජ්‍යවාදී පාලන සමයේ සිට පැවත එන තේ සැකසීමේ ප්‍රෞඩ ඉතිහාසයකට සහ ලොව ප්‍රමුඛ තේ සමාගමක් ලෙස බොගවන්තලාව තේ වතු සමාගම(Bogawantalawa Tea Estates PLC) හැඳින්විය හැකිය. ශ්‍රී ලංකාවේ තේ අපනයනකරුවන් 450 ක් පමණ සිටින නමුත් ඉන් තිදෙනෙකුට පමණක් තමන්ටම තේ වතු හිමිව ඇති අතර එම තිදෙනා අතරට බොගවන්තලාව තේ වතු සමාගම ද අයත් වේ. ඒ නිසා තේ අපනයන ක්‍රියාවලියේ උසස් තේ තරගකාරී මිලකට අපනයනය කිරීමට සමාගමට හැකිවී තිබේ. මෙම සමාගමට උසස් තේ නිපදවීම වෙනුවෙන් HACCP, BRC ආහාර ප්‍රමිතිය, ISO 9001:2000 සහ ISO 22000:2005 සහතික හිමිව ඇත.", "URL": "https://sinhala.adaderana.lk/news.php?nid=11124", "Category": null, "Parent URL": null}