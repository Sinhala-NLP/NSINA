{"Source": "Adaderana", "Timestamp": "February 26, 2010 12:50 pm", "Headline": "නාම යෝජනා බාරගැනීම අවසන්", "News Content": "අප්‍රේල් 8 වනදා පැවැත්වෙන මහ මැතිවරණය වෙනුවෙන් තරග කරන දේශපාලන පක්ෂ වල සහ ස්වාධීන කණ්ඩායම් වල නාම යෝජනා බාරගැනීම අද මධ්‍යහ්න 12 න් අවසන් විය. මේ වන විට නාම යෝජනා සම්බන්ධයෙන් විරෝධතා පළ කිරීම සඳහා කාලය ලබා දී ඇති බව මැතිවරණ මහ ලේකම් කාර්යාලය පවසයි. මධ්‍යහ්න 12 සිට පස්වරු 1.30 දක්වා කාලය ඒ සඳහා ලබා දී තිබේ. අද දිනයේ දී එක්සත් ජනතා නිදහස් සන්ධානය, එක්සත් ජාතික පෙරමුණ සහ ප්‍රජාතන්ත්‍රවාදී ජාතික සන්ධානය ඇතුළු දේශපාලන පක්ෂ සහ ස්වාධීන කණ්ඩායම් නාම යෝජනා බාර දුන්නේය. ඊයේ දිනයේදී පමණක් දේශපාලන පක්ෂ 22 ක් සහ ස්වාධීන කණ්ඩායම් 52 ක් නාම යෝජනා භාර දී ඇති බව මැතිවරණ මහ ලේකම් කාර්යාලය සඳහන් කරයි. මීට අමතරව ස්වාධීන කණ්ඩායම් 232 ක් ඇප මුදල් තැන්පත් කර තිබුණි. මේ අතර තැපැල් ඡන්ද සඳහා ඉල්ලුම් කිරීමට ලබා දී තිබූ කාලය අද මධ්‍යම රාත්‍රී 12 න් අවසන් වීමට නියමිතය. තැපැල් ඡන්ද ඉල්ලුම් කිරීමට ලබා දුන් කාලය කිසිදු හේතුවක් මත යළි දීර්ඝ නොකරන බව මැතිවරණ මහ ලේකම් කාර්යාලය පවසයි. අවතැන් වූ ජනතාව වෙනුවෙන් ඡන්දය ඉල්ලුම් කිරීම සඳහා ලබා දී තිබූ කාලය ද අදින් අවසන් වේ.", "URL": "https://sinhala.adaderana.lk/news.php?nid=6947", "Category": null, "Parent URL": null}