{"Source": "Adaderana", "Timestamp": "May 19, 2013 12:35 pm", "Headline": "විභාගය කල්යයි - අපේක්ෂකයින් අමාරුවේ", "News Content": "සෞඛ්‍ය අමාත්‍යංශයේ තුන්වන ශ්‍රේණියට උපස්ථායක සේවක සේවිකාවන් බඳවා ගැනීමේ විවෘත තරග විභාගය දින නියමයක් නොමැතිව කල් දමා තිබේ. එම විභාගය අද (19) දිනයේ පැවැත්වීමට සැලසුම් කර තිබුණි. අදාළ විභාගය සඳහා පෙනී සිටීමට අද උදෑසන විභාග ශාලා වෙත ගිය අපේක්ෂකයින් සඳහන් කළේ කිසිදු දැනුම්දීමකින් තොරව විභාගය කල්දමා ඇති බවයි. මේ සම්බන්ධයෙන් අද දෙරණ සෞඛ්‍ය අමාත්‍යාංශයේ ලේකම් වෛද්‍ය නිහාල් ජයතිලක මහතාගෙන් විමසීමක් කළේය. අදාළ විභාගය පිළිබඳව ඇති වු ගැටලුකාරී සිදුවීම් කිහිපයක් හේතුවෙන් විභාගය කල්දැමීමට සිදුවු බව ඔහු පැවසුවේය. විශේෂයෙන් අදාළ විභාගයට ඉල්ලුම්පත් ඉදිරිපත් කර ඇති බොහෝ දෙනෙකුට අවශ්‍ය සුදුසුකම් නොමැති බවට තොරතුරු ලැබී ඇති බව ලේකම්වරයා සඳහන් කළේය. එම නිසා අදාළ විභාගය කල්දැමු බවට මාධ්‍ය මගින් ප්‍රචාරයක් ලබාදුන් බව ද සෞඛ්‍ය අමාත්‍යාංශ ලේකම් නිහාල් ජයතිලක මහතා පැවසුවේය. ඒ අනුව යළිත් වරක් අදාළ විභාගය පැවැත්වෙන දිනය ලිඛිතව අදාළ විභාග අපේක්ෂකයින් වෙත දැනුම්දීමට කටයුතු කරන බව ලේකම්වරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=34214", "Category": null, "Parent URL": null}