{"Source": "Adaderana", "Timestamp": "April 7, 2013 03:19 pm", "Headline": "ජනපති ජය ශ්‍රී මහා බෝ සමිඳුට අලුත් සහල් පුදයි", "News Content": "ජාතික අලුත් සහල් මංගල්‍ය ජනාධිපති මහින්ද රාජපක්ෂ මහතාගේ ප්‍රධානත්වයෙන් අනුරාධපුර ඓතිහාසික ජය ශ්‍රී මහා බෝ සමිඳු අභියස දී අද (07) පෙරවරුවේ පැවැත්විණ. අලුත් සහල් මංගල්‍ය සඳහා රාජ්‍ය නායකයෙකු සහභාගි වූ ඉතිහාසයේ ප්‍රථම අවස්ථාව මෙය වීම විශේෂත්වයකි. ඈත අතීතයේ දී ජනතාව බුදුරජාණන් වහන්සේ ප්‍රම්‍රඛ මහා සංඝරත්නය වෙත අස්වැන්නේ පළමු කොටස පූජා කිරීම සිරිතක් වශයෙන් කරගෙන ආ අතර එය සංකේතවත් කරමින් වර්තමානයේ ජය ශ්‍රී මහා බෝ සමිදුන් අභියස වාර්ෂිකව අලුත් සහල් මංගල්‍ය පවත්වනු ලබයි. ජය ශ්‍රී මහා සමිදු අභියස විශේෂ පීඨිකාවේ තැන්පත් කර තිබූ පාත්‍රයට ප්‍රථම සහල් මිට අටමස්ථානාධිපති පල්ලලේගම සිරිනිවාස නාහිමියන් විසින් දමන ලදී. අනතුරුව උත්සව භූමිය වෙත පැමිණි ජනාධිපති මහින්ද රාජපක්ෂ මහතා පාත්‍රයට සහල් දැමීමෙන් අනතුරුව ශ්‍රී මහා බෝ සමිදු වැඳ පුදාගෙන ආශිර්වාද ලබාගෙන තිබේ. මෙහි දී හෙල සිරිතට අනුව ආදිවාසි නායක ඌරුවරිගේ වන්නිලැත්තෝ මහා සංඝරත්ණය වෙත මී පැණි පූජාකිරීම ද සිදුකරන ලදී.", "URL": "https://sinhala.adaderana.lk/news.php?nid=33083", "Category": null, "Parent URL": null}