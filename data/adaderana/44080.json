{"Source": "Adaderana", "Timestamp": "June 19, 2014 01:24 pm", "Headline": "කුරාම් ෂයික් ඝාතනය - සභාපතිගේ ලේ සාම්පල් සැසඳෙයි", "News Content": "තංගල්ල හෝටලයක දී බ්‍රිතාන්‍ය ජාතික ස්වේච්ඡා සේවකයෙකුවූ කුරාම් ෂයික් ඝාතනය කළ ස්ථානයේ පැවති ලේ පැල්ලම්, එවක තංගල්ල සභාපතිගේ සහ තවත් විත්තිකරුවන් දෙදෙනෙකුගේ ලේ සාම්පල් සමග සැසඳෙන බව ඩී.එන්.ඒ පරීක්ෂණයෙන් තහවුරු වූ බව අධිකරණය හමුවේ කරුණු දක්වමින් මහාචාර්ය නිල්මිණී ගුණරත්න මහත්මිය පවසා තිබේ. කැලණිය විශ්ව විද්‍යාලයේ අණුක වෛද්‍ය පීඨයේ මහාචාර්යවරියක වන ගුණරත්න මහ;ත්මිය අද (19) කොළඹ මහාධිකරණය හමුවේ කරුණු දක්වමින් මේ බව තහවුරු කළ බව අද දෙරණ අධිකරණ වාර්තාකරු පවසයි. බ්‍රිතාන්‍ය සිවිල් සේවකයා ඝාතනය කොට ඔහුගේ පෙම්වතිය සමූහ දූෂණයකට ලක් කිරීම සම්බන්ධයෙන් අධි චෝදනා ලබා සිටින එවක තංගල්ල ප්‍රාදේශීය සභාවේ සභාපති සම්පත් චන්ද්‍ර පුෂ්ප විදානපතිරණ මහතා ඇතුළු පිරිසට අදාළ නඩුව අද කැඳවූ අවස්ථාවේදී මෙම කරුණු දැක්වීම සිදුකර ඇත. 2011 වසරේ නත්තල් දින සාදයකදී මෙම ඝාතනය හා සමූහ දූෂණය සිදුකෙරෙණු බව වාර්තා වුණු අතර සිද්ධියට අදාළ රුධිර සාම්පල් පරීක්ෂා කර අධිකරණයට වෛද්‍ය වාර්තාවක් ඉදිරිපත් කරන ලෙස මහාධිකරණය විසින් මීට පෙරාතුව අපරාධ පරීක්ෂණ දෙපාර්තමේන්තුවට නියෝග කර තිබිණි. ඒ අනුව කොළඹ මහාධිකරණ විනිසුරු රෝහිණී වල්ගම මහත්මිය ඉදිරියේ අද කරුණු දැක්වීම සිදුවිය.", "URL": "https://sinhala.adaderana.lk/news.php?nid=44080", "Category": null, "Parent URL": null}