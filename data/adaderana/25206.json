{"Source": "Adaderana", "Timestamp": "June 21, 2012 01:55 pm", "Headline": "ජනතාවගේ ආරක්ෂාව තහවුරු කරන්න රජයක් බැඳී සිටිනවා", "News Content": "රටක ජනතාවගේ ආරක්ෂාව තහවුරු කිරීමට රජයක් බැඳී සිටින බව නීතීඥ ජේ.සී වැලිඅමුණ මහතා පවසයි. ජනතාවගේ ආරක්ෂාව තහවුරු කිරීමට අපොහොසත් වූ රාජ්‍යයන් කෙරෙහි ජාත්‍යන්තරය මැදිහත්වීම නිරන්තරයෙන් සිදුවන්නක් බව ඔහු සඳහන් කරයි. ස්වෛරීයභාවය පාවිච්චි කරමින් පාලකයන් විසින් එම රටවල්වල ජනතාව තළාපෙළා පීඩාවට පත්කිරීම නැවතීම සදහා සීමාවන් ඕනෑ තරම් ඇති බව අද (21) කොළඹ පැවති සම්මන්ත්‍රණයකට සහභාගී වෙමින් ජේ.සී වැලිඅමුණ මහතා මේ බව ප්‍රකාශ කළේය. එම පීඩාවට පත්කිරීම් ජාත්‍යන්තරයට හෙළිවන්නේ මානව හිමිකම් හරහා බවත්, එයට හේතුව වන්නේ මානව හිමිකම් ක්ෂේත්‍රය තුළ මානව හිමිකම් වර්ධනයවීමත් සමග ස්වෛරීයභාවය පිළිබඳව තිබූ සීමා සහිත භාවය යම් ප්‍රමාණයකට අඩුවී ගොස් ඇති නිසා බවත්, ඒ මහතා පෙන්වා දෙයි. රටක අභ්‍යන්තරයේ සිටින ජනතාව ආරක්ෂා කිරීමට රටකට නොහැකිනම් හා ජනතාව පීඩාවට ලක්කරන්නේනම්, එවන් අවස්ථාවදී ජාත්‍යන්තර ප්‍රජාවට මැදිහත්වීමට හැකියාව ලැබෙන ලෙස සිද්ධාන්තයක් ඇති බවත් ඒ මහතා සඳහන් කරයි. එම සිද්ධාන්තය තවමත් නීතියක් බවට පත්වී නැතත් එය නීතියක් බවට ලඟදීම පත්වනු ඇති බව ද නීතීඥ ජේ.සී වැලිඅමුණ මහතා මෙහිදී වැඩිදුරටත් ප්‍රකාශ කර තිබේ.", "URL": "https://sinhala.adaderana.lk/news.php?nid=25206", "Category": null, "Parent URL": null}