{"Source": "Adaderana", "Timestamp": "October 21, 2018 10:00 pm", "Headline": "මිල සූත්‍රය හරහා මංගල ජනතාවට අපහාස කරනවා", "News Content": "රජය විසින් හදුන්වා දී ඇති ඉන්ධන මිල සූත්‍රය අනුව ත්‍රිකුණාමලය වරායෙන් ගොඩබාන ඉන්ධන, කොළඹ වරායෙන් ගොඩබාන ඉන්ධන වලට වඩා මිළෙන් අඩුවිය යුතු බව හිටපු ඛණිජ තෙල් සංවර්ධන අමාත්‍ය, ගාල්ල දිස්ත්‍රික් පාර්ලිමේන්තු මන්ත්‍රී චන්දිම වීරක්කොඩි මහතා අද (21) ප්‍රකාශ කළේය. රජය විසින් ප්‍රකාශයට පත් කරන ලද ඉන්ධන මිළ සූත්‍රය සම්බන්ධයෙන් මාධ්‍ය කරුණු විමසූ අවස්ථාවේදී ඒ මහතා මේ බව පැවසීය. එහිදි වැඩි දුරටත් අදහස් දැක්වු මන්ත්‍රීවරයා පැවසුවේ මේම ඉන්ධන මිළ සූත්‍රය කිසිසේත් පිළිගත නොහැකි බවත් රජය සෑම මසකම 10 වැනිදා ඉන්ධන මිළ වැඩි කළේ රජයේ වියදම් පියවා ගැනීමට බවත්ය. මිළ සූත්‍රයක් අනුව තෙල් මිල වැඩි කරන බව ජනතාවට පැවසුවේ වෙනත් කියන්න දෙයක් නැති නිසා බවත් ඒ බව දැන් වඩාත් හොදින් තහවුරු වී ඇති බවත් මන්ත්‍රීවරයා පැවසීය. මේම ව්‍යාජ මිළ සූත්‍රරය හරහා මංගල සමරවීර අමාත්‍යවරයා රටේ ජනතාව අපහාසයට හා උපහාසයට ලක්කර ඇති බවද මන්ත්‍රීවරයා පවසි.", "URL": "https://sinhala.adaderana.lk/news.php?nid=98018", "Category": null, "Parent URL": null}