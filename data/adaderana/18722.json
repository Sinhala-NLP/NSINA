{"Source": "Adaderana", "Timestamp": "September 14, 2011 05:10 pm", "Headline": "උඩරට දුම්රිය බාධා ඉවතට-තැපැල් දුම්රිය කලට වෙලාවට", "News Content": "මාර්ග අවහිරතාවයක් හේතුවෙන් අවලංගු කර තිබූ බදුල්ල රාත්‍රී තැපැල් දුම්රිය අද දිනයේ සුපුරුදු පරිදි ධාවනය කිරීමට කටයුතු යොදා ඇති බව දුම්රිය දෙපාර්තමේන්තුව පවසයි. එහි ගමනාගමන අධිකාරී එල්.ඒ.ආර්. රත්නායක මහතා කියා සිටියේ බදුල්ල සිට කොළඹ බලා පස්වරු 6.00 ට පිටත්වීමට නියමිත දුම්රිය ද අද දිනයේ ධාවනයට කටයුතු යොදා ඇති බවයි. නානුඔය සිට ග්‍රේට් වෙස්ටර්න් දුම්රිය ස්ථාන අතර දුම්රිය මාර්ගයට විශාල ගල් කිහිපයක් පෙරළීම හේතුවෙන් ඊයේ සිට අද පස්වරුව දක්වා උඩරට දුම්රිය මාර්ගයේ බදුල්ල දක්වා ධාවන කටයුතු අඩාල වී තිබුණි. අද පස්වරු 4.30 පමණ වන විට මාර්ගය යථා තත්ත්වයට පත්කිරීමට හැකිවූ බව එල්.ඒ.ආර්. රත්නායක මහතා පැවසුවේය. මේ අතර මරදාන දුම්රිය ස්ථානයේ දී පීලිපැනීමට ලක්වූ උඩරට මැණිකේ දුම්රිය යළි පීලිගත කළ බව දුම්රිය පාලක මැදිරිය සඳහන් කරයි. ඒ අනුව ප්‍රධාන මාර්ගයේ සහ උඩරට මාර්ගයේ බාධාවකින් තොරව දුම්රිය ධාවන කටයුතු සිදුවන බව දුම්රිය දෙපාර්තමේන්තුවේ ගමනාගමන අධිකාරී එල්.ඒ.ආර්. රත්නායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=18722", "Category": null, "Parent URL": null}