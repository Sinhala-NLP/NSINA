{"Source": "Adaderana", "Timestamp": "May 22, 2016 11:37 am", "Headline": "ශ්‍රී පාද වන්දනා වාරය අවසන් ", "News Content": "ශ්‍රීපාදස්ථානයේ උඩුමළුවේ පැවැත් වූ චාරිත්‍රානුකූල පිංකම් රැසකින් අනතුරුව මෙවර ශ්‍රී පාද වන්දනා වාරය අවසන් කළ බව ශ්‍රිපදස්ථානාධිපති පූජ්‍ය බෙංගමුවේ ධම්මදින්න හිමි පවසයි.ඒ අනුව ශ්‍රීපාද මළුවේ තැන්පත් කර තිබූ සධාතුක කරඩුව, සමන් දේව ප්‍රතිමාව, සහ දේවාභරණ ශ්‍රීපාද මළුවේ සිට නල්ලතන්නිය බෞද්ධ මධ්‍යස්ථානය දක්වා වැඩමකරවීම අද(22) උදෑසන ආරම්භ කළ බව අද දෙරණ වාර්තාකරු සඳහන් කළේය.අද රාත්‍රියේ මහා සංඝරත්නයේ සහභාගීත්වයෙන් පිරිත් සඡ්ඡායනාවක් පවත්වා සධාතුක කරඩුව, සමන් දේව ප්‍රතිමාව සහ පූජා භාණ්ඩ හෙට අළුයම පෙරහැර දෙකකින් පැල්මඩුල්ල, රජමහ විහාරස්ථානය වෙත වැඩම කරවීමට කටයුතු යොදා තිබේ.ඉන් අනතුරුව හෙට පස්වරුවේ සධාතුක කරඩුව, සමන් දේව ප්‍රතිමාව, දේවාභරණ සහ පුජා භාණ්ඩ විශේෂ පෙරහැරකින් පැල්මඩුල්ල ගල්පොල්තාවල රජමහ විහාරස්ථානයට වැඩම කරවා එහි තැන්පත් කිරීමට නියමිතය.", "URL": "https://sinhala.adaderana.lk/news.php?nid=60380", "Category": null, "Parent URL": null}