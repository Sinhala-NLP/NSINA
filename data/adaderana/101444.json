{"Source": "Adaderana", "Timestamp": "December 28, 2018 03:57 pm", "Headline": "හිම කුණාටුවක් නිසා ගුවන් ගමන් අවලංගු වෙයි", "News Content": "හිම කුණාටුවක් හේතුවෙන් අමෙරිකාවේ ප්‍රාන්ත කිහිපයක ගුවන් ගමන් රැසක් අවලංගු කර ඇත. යානාවක් අනතුරකට ලක්වී මගීන් සහ කාර්ය මණ්ඩලයට ඉන් සුළු තුවාල සිදුවීමෙන් පසු මෙසේ ගුවන් ගමන් අවලංගු කර ඇති බවයි පැවසෙයි. හිම කුණාටුවක බලපෑමෙන් ඇති වූ අධික හිමපතනය හේතුවෙන් අමෙරිකාවේ කෙන්සාස්, නෙබ්‍රෙස්කා, උතුරු ඩ්‍රැකෝටා, දකුණු ඩ්‍රැකෝටා සහ මිනසොටා ප්‍රාන්ත ඇතුලු ප්‍රදේශ රැසක ජන ජීවිතයට දැඩි බලපෑම් එල්ල වී තිබේ. ඒ හේතුවෙන් ගුවන්තොටුපොළ රැසක ගුවන් ගමන්වාර රැසක් අවලංගු කිරීමටද බලධාරින්ට සිදුවුණි. මේ අතර අමෙරිකාවේ මෙසා ගුවන් සමාගමට අයත් ඊගල් ගුවන් යානාවක් වැසි සහ සුළං හේතුවෙන් හටගත් අඩු පීඩන තත්ත්වයකට මුහුණදී ඇත. එහිදී ඇති වූ ගැස්සීම හේතුකරගෙන යානාවේ ගමන්ගත් මගීන් සහ කාර්ය මණ්ඩලයේ පිරිසක් තුවාල ලබා ඇති බවටද සඳහන්ය. ඉන් බහුතරයකගේ දණහිස් තුවාල වී ඇති බවට ද විදෙස් මාධ්‍ය වාර්තා කරයි. මේ අතර මගීන් 75දෙනෙක් සහ කාර්ය මණ්ඩලයේ සිවුදෙනෙක් රැගෙන මෙක්සිකෝවේ සැන් ලුයිස් පොටොසි ජාත්‍යන්තර ගුවන්තොටුපොලේ සිට පැමිණි යානාවක් ටෙක්සාස්හි ඔස්ටින් ගුවන්තොටුපොළ වෙත හරවා යැවීමට ඩලාස් බලධාරීන්ට සිදුව තිබුණි. අමෙරිකාවේ දකුණුදිග ප්‍රදේශවලට බලපෑ හිම පතනය ඉදිරියේදී රට මැද දක්වා වර්ධනය වෙතැයි බලධාරීන් අපේක්ෂා කරයි. කුණාටු තත්ත්වය ඉදිරියේදී තවදුරටත් වර්ධනය වී අඩියකට වැඩි හිමතට්ටුවක් පතිත වීමේ අවදානමක් මතුව ඇතැයි එරට කාලගුණ වාර්තා අනාවරණය කර තිබුණි.", "URL": "https://sinhala.adaderana.lk/news.php?nid=101444", "Category": null, "Parent URL": null}