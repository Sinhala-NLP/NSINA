{"Source": "Adaderana", "Timestamp": "October 17, 2010 11:15 am", "Headline": "සිසුන් රෝගාතුර වූයේ ගව ගාල් නිසයි", "News Content": "මහනුවර , දෙල්තොට ප්‍රදේශයේ පාසලක සිසුන් පිරිසක් හදිසියේ රෝගාතුර වීමට හේතුව එම පාසල අවට පිහිටි ගව ගාල් කිහිපයකින් පිට වූ වායුවක් බව සෞඛ්‍ය අංශ අනාවරණය කර ගෙන තිබේ.. පසුගිය බ්‍රහස්පතින්දා දිනයේ මෙම පාසලේ සිසුන් 15 දෙනෙකු පමණ හදිසියේ රෝගාතුර වී රෝහල් ගත කරනු ලැබිණි. ක්ලාන්ත ගත වීම හේතුවෙන් මෙම සිසුන් රෝහල් ගත කළ බව වාර්තා විය. මේ සම්බන්ධයෙන් මධ්‍යම පළාතේ සෞඛ්‍ය අංශ විශේෂ පරීක්ෂණයක් සිදු කළ අතර එහි දී අනාවරණය වී ඇත්තේ අසල පිහිටි ගව ගාල් කිහිපයකින් පිට වූ මීතේන් වායුව හේතුවෙන් මෙම සිසුන් රෝගාතුර වූ බවයි. එම නිසා ගව ගාල් පාසල් භූමියෙන් බැහැරව පවත්වාගෙන යාමට අදාළ උපදෙස් ලබා දුන් බව මධ්‍යම පළාත් සෞඛ්‍ය අධ්‍යක්ෂිකා වෛද්‍ය ශාන්තිනි සමරසිංහ මහත්මිය සඳහන් කළාය.", "URL": "https://sinhala.adaderana.lk/news.php?nid=11550", "Category": null, "Parent URL": null}