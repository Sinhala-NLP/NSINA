{"Source": "Adaderana", "Timestamp": "March 4, 2013 01:17 pm", "Headline": "ලක්ෂ 6 ක් වටිනා කේරල ගංජා සමග අයෙක් දැලේ", "News Content": "රුපියල් ලක්ෂ ගණනක් වටිනා කේරල ගංජා තොගයක් සමග සැකකරුවෙකු කටුනායක ජාත්‍යන්තර ගුවන් තොටපලේදී අත්අඩංගුවට ගෙන තිබේ. ගුවන්තොටුපොළ රේගුව විසින් අදාළ සැකකරු අද (04) අලුයම අත්අඩංගුවට ගත් බව සඳහන්ය. මොහු අද අළුයම 4.50 ට පමණ ශ්‍රී ලංකන් ගුවන් සේවයට අයත් යූ.එල් 126 දරණ ගුවන්යානයෙන් මෙරටට පැමිණ තිබේ. මෙම පුද්ගලයා පිළිබඳව සැක සිතූ ගුවන්තොටුපළ රේගුව අදාළ සැකකරු අත්අඩංගුවට ගෙන පරීක්ෂා කර ඇති බව සඳහන්ය. එහිදී මොහු සතුව තිබී ග්‍රෑම් 500 බැගින් වූ පැකැට් 20 ක අසුරා තිබූ කේරල ගංජා කිලෝ 10 ක් රේගුව භාරයට ගෙන තිබේ. මෙහි වටිනාකම රුපියල් ලක්ෂ 6 ට අධික බව ගුවන්තොටුපළ රේගුව සඳහන් කළේය. සැකකරු ඉදිරි නීතිමය කටයුතු සඳහා පොලිස් මත්ද්‍රව්‍ය නාශක කාර්යංශය වෙත භාරදී තිබේ.", "URL": "https://sinhala.adaderana.lk/news.php?nid=32103", "Category": null, "Parent URL": null}