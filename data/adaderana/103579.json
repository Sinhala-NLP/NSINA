{"Source": "Adaderana", "Timestamp": "February 2, 2019 12:44 pm", "Headline": "පැයක් ඇතුලත කිලෝමීටරයක් තුළ අනතුරු තුනක්-අයෙක් මරුට", "News Content": "හබරණ අනුරාධපුර ප්‍රධාන මාර්ගයේ යකානගස්වැව ප්‍රදේශයේ දී පැයක් ඇතුලත කිලෝමීටරයක් තුළ සිදු වූ අනතුරු තුනකින් පුද්ගලයන් අට දෙනෙකු තුවාල ලබා එක් අයෙකු මියගොස් ඇතැයි හබරණ පොලීසිය පවසයි. හබරණ පොලීසියේ නිලධාරීන් රාජකාරියේ යෙදී සිටි අවස්ථාවක පැයක් ඇතුලත කාලයක් තුළ කිලෝමීටරයක් ඇතුළත මෙම අනතුරු 3 සිදුවීම විශේෂත්වයකි. යාපනයේ සිට මොණරාගල බලා ධාවනය වූ ලංගම බස් රථයක් හබරන සිට පලුගස්වැව දෙසට ධාවනය වෙමින් තිබූ සෆාරි ජීප් රථයක් මුහුණට මුහුණ ගැටීමෙන් ජීප් රථයේ පැදවූ රියැදුරු මිය ගොස් එහි සිටි පුද්ගලයින් 6 දෙනෙකු තුවාල ලබා තිබේ. ජීප් රථයේ වේගය පාලනය කර ගැනීමට නොහැකිව මෙම අනතුර සිදුවී තිබෙන බවත් අනතුරින් ජීප් රථය ඇලකට පෙරලී තිබුණු බව පොලීසිය කියයි. ජීප් රථයද මාර්ගයෙන් ඉවතට පැන අලාභහානි සිදුව තිබේ. මෙම අනතුරින් මියගොස් ඇත්තේ හබරණ කාශ්‍යප ගම පදිංචි මහේෂ් ප්රුදීප් කුමාර (26) අවිවාහක තරුණයෙකි. එම මාර්ගයෙම යතුරුපැදිකරුවෙකු වේගය පාලනය කර ගැනීමට නොහැකිව මාර්ගය අසල නවතා තිබූ බඩඉරිඟු ප්‍රවාහනය කරමින් තිබූ ලොරි රථයක පිටුපස ගැටීමෙන් බරපතළ තුවාල ලබා හබරණ රෝහලට ඇතුළත් කිරීමෙන් පසු අසාධ්‍ය තත්වයේ දඹුල්ල මූලික රෝහලට මාරු කර යවා තිබිණි. ඔහු මේ වන විට දැඩි සත්කාර ඒකකයේ ප්‍රතිකාර ලබන බව දඹුල්ල රෝහලේ ප්‍රකාශකයෙකු සඳහන් කළේය. එමෙන්ම මෙම අනතුරු දෙක පිළිබඳව රාජකාරි සිදු කරන අතරතුර ප්‍රධාන මාර්ගයේ ඇල පහරක් ඇතුළත පුද්ගලයෙකු කෙඳිරි ගාන හඬක් ඇසී හබරණ පොලීසියේ නිලධාරීන් පරීක්ෂාකර බැලීමේදී අධික බීමතින් යතුරුපැදියක පැමිණි අයෙකු මඩ වලක එරී යතුරුපැදියට යටවී සිටියදී පොලිස් නිලධාරීන් විසින් බේරාගෙන ඔහුද රෝහලට ඇතුළත් කොට තිබේ. පසුව ඔහුද දඹුල්ල මූලික රෝහලට මාරු කර යැවූ බව රෝහල් ප්‍රකාශකයෙකු සඳහන් කළේය. අනතුරට පත් කැබ් රථයේ පිරිස සාදයක් පවත්වා ඔවුන්ගේ මිතුරන් දෙදෙනෙකු පලුගස්වැව ප්‍රදේශයේ නිවසට ඇරලවාලීම සඳහා යන අවස්ථාවේදී මෙම අනතුර සිදුවී ඇතැයි පරීක්ෂණ පවත්වන හබරණ පොලීසිය කියයි. බස් රථයේ රියදුරු සැකපිට අත්අඩංගුවට ගෙන ඇති අතර බස් රථයේ කොන්දොස්තරවරයා කියා සිටියේ බස් රථයට ඉදිරියෙන් එකවරම වාහන දෙකක් ප්‍රධාන මාර්ගයේ පැමිණි බවය. හබරණ පොලීසිය පරීක්ෂණ පවත්වනු ලබයි.", "URL": "https://sinhala.adaderana.lk/news.php?nid=103579", "Category": null, "Parent URL": null}