{"Source": "Adaderana", "Timestamp": "March 4, 2015 01:04 pm", "Headline": "සන්ධානය දිගටම තියෙනවා - වෙනස මෛත්‍රී විතරයි", "News Content": "ශ්‍රී ලංකා නිදහස් පක්ෂයේ මහජන නියෝජිතයින්ට කරුණු 10ක ආචාර ධර්ම පද්ධතියක් හඳුන්වාදෙන බව එහි ජාතික සංවිධායක හිටපු ඇමති සුසිල් ප්‍රේම් ජයන්ත මහතා පවසයි.එම ආචාර ධර්ම පද්ධතිය ඉදිරියේදී පැවැත්වෙන පක්ෂ මධ්‍යම කාරක සභා රැස්වීමේදී අනුමත කර ගැනීමට බලාපොරොත්තු වන බවද ඒ මහතා අද (04) පෙරවරුවේ කොළඹදී පැවැති මාධ්‍ය හමුවකදී පැවසීය.එක්සත් ජනතා නිදහස් සන්ධානය දිගටම පවතින බවත්, එහි වෙනසක් නැති බවත්, සිදුවූ එකම වෙනස සභාපති ලෙස මෛත්‍රිපාල සිරිසේන ජනාධිපතිවරයා පත්වීම බවත්, ඔහු කියා සිටියේයය.මෛත්‍රීපාල සිරිසේන මහතා මැතිවරණයෙන් ජයග්‍රහණය කළද එජාපය ජයග්‍රහණය කර නැති බවත්, එජාපය එය ඔවුන්ගේ ජයග්‍රහණයක් ලෙස හුවාදක්වන බවත්, එහිදී මන්ත්‍රීවරයා පැවසීය.මෛත්‍රීපාල සිරිසේන මහතාට සහය දෙන්නේ දින 100 වැඩ සටහන සාර්ථක කර ගැනීමට බවත්, විශේෂයෙන් විධායක ජනපති ධූරය සම්බන්ධව හා ව්‍යවස්ථා සංශෝධනය සාර්ථක කර ගැනීමට බවත්, හෙතෙම කියා සිටියේය.දින සියයෙන් දැනටමත් දවස් 50ක් ගෙවිලා අවසන් බවත්, සංවර්ධන ව්‍යාපෘති නතර නොකර කළ යුතු බවත්, ඒ මහතා පැවසීය.එසේම පාර්ලිමේන්තුවටත් වඩා ඉහළ ජාතික විධායක සභාවක් දැන් ක්‍රියාත්මක වන බවත්, මිනිස්සු ඡන්දය දුන්නේ ජනාධිපතිවරයා පත් කිරීමට මිස විධායක සභාවක් පත් කිරීමට නොවන බවත්, මන්ත්‍රීවරයා අවධාරණය කළේය.තවද මානව හිමිකම් කඩවීම් සම්බන්ධයෙන් දේශීය පරීක්ෂණයක් පවත්වන බවට වත්මන් රජය කර ඇති ප්‍රකාශ පිළිගත නොහැකි බවද, එවැනි පරීක්ෂණයක් පවත්වන්නේ කෙසේදැයි ගැටලුවක් ඇති බවද ඒ මහතා පැවසීය.ඉල්ලීම් දිනා ගැනීම සඳහා සිදුකරන වෘත්තීය අරගල වලට බාධා පැමිණ ඇති බවත්, විශේෂයෙන් ශ්‍රී ලංකා නිදහස් පක්ෂ වෘත්තීය සමිතිවලට සිදුකරන බලපෑම් වලට විෂයබාර ඇමතිලා වගකීම බාරගත යුතු බවත් මන්ත්‍රීවරයා කියා සිටියේය.ජෝන් අමරතුංග මහතාට එරෙහි විශ්වාසභංගය ප්‍රමාදවීම ගැන මාධ්‍යවේදියෙකු ඇසූ ප්‍රශ්නයකට සුසිල් ප්‍රේම් ජයන්ත මහතා පැවසුවේ එය පාර්ලිමේන්තුවේ න්‍යාය පුස්තකයට ඇතුළත් කර ඇති බවයි.එසේම මහනුවරදී පැවැත්වීමට නියමිත රැළියට ශ්‍රී ලංකා නිදහස් පක්ෂයේ මහ‍ජන නියෝජිතයින් සහභාගි වුවහොත් ගන්නා ක්‍රියාමාර්ග කුමක්දැයි ඇසූවිට හිටපු ඇමතිවරයා කියා සිටියේ \"ඒක ඉස්සරහට නේ..බලමු\" යනාදි වශයෙනි.", "URL": "https://sinhala.adaderana.lk/news.php?nid=49730", "Category": null, "Parent URL": null}