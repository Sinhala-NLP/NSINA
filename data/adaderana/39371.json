{"Source": "Adaderana", "Timestamp": "December 6, 2013 11:47 am", "Headline": "ගෙදරින් එළියට ගිය සිසුවාගේ සිරුර වැව් ඉවුරේ - මැරාය කම්පාවෙයි", "News Content": "පාඩම් කරමින් සිටියදී මවට එළියට ගිහින් එන්නම් කියා ඉකුත් (04) ගෙදරින් පිටව ගිය ළිඳුල මැරාය ප්‍රදේශයේ පදිංචි පාසල් සිසුවාගේ මළ සිරුර මැරාය වැව් ඉවුරේ තිබී අද (06) උදෑසන සොයාගෙන තිබේ. ප්‍රදේශවාසීන් පිරිසක් එම මළ සිරුර දැක ළිඳුල පොලීසියට පැමිණිලි කර ඇති අතර ඒ අනූව එය අතුරුදන් වූ සිසුවාගේ බවට තහවුරු කරගෙන ඇත. තම පුතා උදෑසන 4.00ට පමණ අවධි වී පාඩම් කරමින් සිටින අතරතුර උදෑසන 5.00ට පමණ එළියට ගිහින් එන්නම් කියා නිවසෙන් පිට වූ නමුත් නැවත නිවසට නොපැමිණි බව කියමින් එම සිසුවාගේ මව ළිඳුල පොලීසියට එදින (04) පැමිණිල්ලක් කර තිබුණි. එසේ අතුරුදන්ව සිටියේ 18 හැවිරිදි ළිඳුල මැරාය දෙමළ විදුහලේ උසස් පෙළ හදාරන සිසුවෙකි. සිසුවා සිය දිවි නසා ගත්තාද එසේත් නැතිනම් මෙය ඝාතනයක් ද යන්න පොලීසිය පරීක්ෂණ ආරම්භ කර ඇති අතර නුවරඑළිය මහේස්ත්‍රාත්වරයා පැමිණ මහේස්ත්‍රාත් පරික්ෂණය කිරීමට නියමිතය.", "URL": "https://sinhala.adaderana.lk/news.php?nid=39371", "Category": null, "Parent URL": null}