{"Source": "Adaderana", "Timestamp": "February 1, 2012 08:42 am", "Headline": "කුරුණෑගලින් එළිදුටුවේ කුරුළු උණ වංසගතයද..?", "News Content": "කුරුණෑගල දිස්ත්‍රික්කයේ බිංගිරිය ප්‍රදේශයේ කුකුළු ගොවිපළක එකවර මිය ගිය කුකුළන් අතරින් එක් කුකුළෙකු මිය ගොස් ඇත්තේ කුරුළු උණට සමාන රෝග ලක්ෂණ සහිතව බවට අනාවරණය වී තිබේ. පශු සම්පත් හා සත්ව නිෂ්පාදන දෙපාර්තමේන්තුව විසින් සිදු කළ පරීක්ෂණයකට අනුව මේ බව අනාවරණය වී ඇති බව සෞඛ්‍ය ‍අමාත්‍යාංශය ප්‍රකාශ කරයි. කුරුණෑගල දිස්ත්‍රික්කයේ බිංගිරිය ප්‍රදේශයේ කුකුළු ගොවිපළක කුකුළන් සෑහෙන ප්‍රමාණයක් එකවර මිය යාම සම්බන්ධයෙන් අදාළ දෙපාර්තමේන්තුව මෙම පරීක්ෂණය සිදුකර තිබේ. මේ සම්බන්ධයෙන් සෞඛ්‍ය අමාත්‍ය මෛත්‍රීපාල සිරිසේන මහතාගේ උපදෙස් පරිදි ඊයේ පස්වරුවේ සෞඛ්‍ය අමාත්‍යාංශයේ අතිරේක ලේකම් වෛද්‍ය පාලිත මහීපාල මහතාගේ ප්‍රධානත්වයෙන් විශේෂ සාකච්ඡාවක් පවත්වනු ලැබිණි. ඒ අනුව මේ වන විටත් සෞඛ්‍ය අමාත්‍යාංශයේ උපදෙස් පරිදි බිංගිරිය , හලාවත හා හෙට්ටිපොල රෝහල් වලට අදාළ සෞඛ්‍ය කාර්යය මණ්ඩලය දැනුවත් කිරීමට පියවර ගෙන තිබේ. ඊට අමතරව මෙම තත්ත්වය පිළිබඳව තවදුරටත් සොයා බැලීම සඳහා වසංගත රෝග විද්‍යා අංශයේ විශේෂඥ වෛද්‍ය කණ්ඩායම් දෙකක් අද දිනයේ බිංගිරිය හා අවට රෝහල් වලට පිටත්ව යාමට නියමිත බව සෞඛ්‍ය අමාත්‍යාංශය පවසයි. රෝගය පැතිරීම වැළැක්වීම හා ප්‍රතිකාර සම්බන්ධයෙන් ගත හැකි සියලුම ක්‍රියාමාර්ග ලෝක සෞඛ්‍ය සංවිධානයේ මාර්ගෝපදේශන අනුව ක්‍රියාත්මක කිරීමට නියමිතය. මිය ගිය කුකුළන් අතරින් එක් කුකුළෙක් මිය ගිය රෝග ලක්ෂණ කුරුළු උණ රෝග ලක්ෂණ වලට සමාන වුවද එය කුරුළු උණ බවට මෙතක් පරීක්ෂණ වලින් තහවුරු වී නොමැති බව සෞඛ්‍ය අමාත්‍යාංශය අවධාරණය කර සිටියි. කෙසේ වෙතත් මෙම තත්ත්වය පිළිබඳ සියලු අංශ වල සහභාගීත්වයෙන් දිනපතා සමාලෝචනය කිරීමට ද ඊයේ දිනයේ දී එකඟතාව පළ වී තිබේ.", "URL": "https://sinhala.adaderana.lk/news.php?nid=21785", "Category": null, "Parent URL": null}