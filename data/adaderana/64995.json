{"Source": "Adaderana", "Timestamp": "October 13, 2016 07:38 am", "Headline": "  16 වන ලෝක අපනයන සංවර්ධන සමුළුව ඇරඹෙයි", "News Content": "16 වන ලෝක අපනයන සංවර්ධන සමුළුවේ සමාරම්භක උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පවත්වා තිබේ.ඊයේ(12) පස්වරුවේ කොළඹ බණ්ඩාරණායක ජාත්‍යන්තර සම්මන්ත්‍රණ ශාලාවේදී මෙම අපනයන සංවර්ධන සමුළුව ආරම්භ වූ බව ජනාධිපති මාධ්‍ය අංශය සඳහන් කළේය.‘‘සාර්ථකත්වය සඳහා වෙළඳාම - සම්බන්ධවීම, තරග කිරීම, වෙනස් වීම‘‘ යන්න මෙවර සමුළුවේ ප්‍රධාන තේමාව වන අතර මෙම සමුළුව මෙරට තුළ පැවැත්වෙන ප්‍රථම අවස්ථාව මෙය වෙයි.ජිනීවාහි ජාත්‍යන්තර වෙළෙඳ මධ්‍යස්ථානය සහ ශ්‍රී ලංකා අපනයන සංවර්ධන මණ්ඩලය එක්ව මෙම සමුළුව සංවිධානය කරන බව ජනාධිපති මාධ්‍ය අංශය සඳහන් කළේය.කලාපීය හා ගෝලීය තරඟකාරිත්වයේදී බලපාන ගැටළු නව වෙළෙඳපොළ හා සංවර්ධනයේ දර්ශනය මෙන්ම සාර්ථකත්වය සඳහා වන උපායමාර්ග වෙත අවධානය යොමු කිරීම මෙම සමුළුවේ අරමුණු වෙයි.මීට අමතරව මෙරට අපනයනකරුවන් සහ සුළු හා මධ්‍ය පරිමාණ ව්‍යවසායකයින්ට ජාත්‍යන්තර ගැණුම්කරුවන් හා ජාලගතවීමට සහ දිගුකාලීන වෙළෙඳ සබඳතා ඇති කරගැනීමට පිටුබලය සැපයීම ද මෙම සමුළුවේ තවත් අරමුණු බව ජනාධිපති මාධ්‍ය අංශය සඳහන් කළේය.සමුළුව හා සමගාමී ව්‍යාපාරික සම්මන්ත්‍රණ මාලාවක් සහ මුහුණට මුහුණලා පැවැත්වෙන ව්‍යාපාරික හමුවීම් මාලාවක් ද මෙහිදී සංවිධානය කර තිබේ.මෙරට අපනයන සුළු හා මධ්‍ය පරිමාණ ව්‍යවසායකයින් හා අපනයනකරුවන් සඳහා ජාත්‍යන්තර වෙළෙඳපොළ අත්දැකීම් හා වෙළෙඳ අවස්ථා පුළුල් කරගැනීමට ද මෙම සමුළුව මහඟු පිටුවහලක් වෙයි.", "URL": "https://sinhala.adaderana.lk/news.php?nid=64995", "Category": null, "Parent URL": null}