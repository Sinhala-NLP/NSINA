{"Source": "Adaderana", "Timestamp": "April 4, 2016 11:20 am", "Headline": "සැකකරුවන් 8න්-6ක්ම වකුගඩු පරිත්‍යාග කරලා", "News Content": "මෙරට වකුගඩු ජාවාරමට අදාළව සැක පිට අත්අඩංගුවට ගෙන රක්ෂිත බන්ධනාගාර ගත කර සිටි ඉන්දීය ජාතිකයින් 8 දෙනාගෙන් කරුවන්ගෙන් 6 දෙනෙකු මෙරටදී වකුගඩු පරිත්‍යාග කර ඇති බව වාර්තා වෙයි.සිද්ධියට අදාළ නඩුව අද(04) දින කොළඹ ප්‍රධාන මහේස්ත්‍රාත් අධිකරණයේ කැදවූ අවස්ථාවේ සැක කරුවන් වෙනුවෙන් පෙනී සිටි නීතීඥයින් අධිකරණය හමුවේ මේ බව පෙන්වා දී ඇත. නීතීඥයින් පෙන්වා දී ඇත්තේ මෙම සැකකරුවන්ගෙන් 6 දෙනෙකු මෙරට වකුගඩු ලබා දීමේ නීතියට අනුකූලව මෙම වකුගඩු ලබා දී ඇති බවත්, ඒ සඳහා සෞඛ්‍ය සේවා අධ්‍යක්ෂකගෙන් අනුමැතිය ලබා ගෙන ඇති බවත්ය.මෙහිදී කොළඹ අපරාධ කොට්ඨාස නිලධාරීන් ‍පවසා සිටියේ මෙම සැකකරුවන් සතුව තිබී ව්‍යාජ ලිපි ලේඛණ හා ව්‍යාජ මුද්‍රා විශාල ප්‍රමාණයක් සොයා ගත් බවයි.සිද්ධියට අදාළව පරීක්ෂණ තවදුරටත් සිදු කරන බවද කොළඹ අපරාධ කොට්ඨාස නිලධාරීන් පවසයි.කරුණු සළකා බැලූ කොළඹ ප්‍රධාන මහේස්ත්‍රාත් ගිහාන් පිලපිටිය මහතා සැකකරුවන් ලබන 18 වන දින දක්වා යළි රක්ෂිත බන්ධනාගාර ගත කරන ලෙස නියෝග කරන ලදී.", "URL": "https://sinhala.adaderana.lk/news.php?nid=58921", "Category": null, "Parent URL": null}