{"Source": "Adaderana", "Timestamp": "August 18, 2016 07:00 am", "Headline": "වැට් බද්දට ශ්‍රීලනිප යෝජනා බාරදෙයි", "News Content": "එකතු කළ අගය මත බද්ද හෙවත් වැට් බදු සංශෝධනය සම්බන්ධයෙන් ශ්‍රී ලංකා නිදහස් පක්ෂයේ යෝජනා මුදල් අමාත්‍යවරයා වෙත ලබා දී තිබේ.අමාත්‍ය සුසිල් ප්‍රේමජයන්ත මහතා විසින් අදාළ යෝජනා ඊයේ දිනයේ මුදල් අමාත්‍යවරයා වෙත ලිඛිතව ලබාදී ඇති බව වාර්තා වේ.රජය විසින් යෝජිත වැට් බදු සංශෝධනය සම්බන්ධයෙන් ශ්‍රී ලංකා නිදහස් පක්ෂයේ ස්ථාවරය තීරණය කිරීම සඳහා ජනාධිපති මෛත්‍රීපාල සිරිසේන මහතා විසින් පක්ෂයේ ජ්‍යේෂ්ඨයින් කිහිපදෙනෙකුගේ ප්‍රධානත්වයෙන් කමිටුවක් පත් කරනු ලැබිණි. එම කමිටුව විසින් සිදුකළ අධ්‍යයනයන් වලින් අනතුරුව වැට් බදු සංශෝධනය සිදු විය යුතු ආකාරය පිළිබඳව ශ්‍රී ලංකා නිදහස් පක්ෂයේ මතය සහ යෝජනා ලිඛිතව මුදල් අමාත්‍යවරයා වෙත ඉදිරිපත් කර තිබේ. සියයට 11ක්ව පවතින වැට් බද්ද සියයට 15 දක්වා ඉහළ නැංවීම සඳහා යෝජනාවක් පසුගියදා පාර්ලිමේන්තුවට මුදල් අමාත්‍යවරයා විසින් ඉදිරිපත් කළ අතර එම යෝජනාව ව්‍යවස්ථාවට පටහැනි බවට ශ්‍රේෂ්ඨාධිකරණය විසින් ප්‍රකාශයට පත් කරනු ලැබිණි.ඒ අනුව යළිත් වරක් වැට් බදු සංශෝධන පනත සකස් කිරීමට මුදල් අමාත්‍යංශය තීරණය කර ඇති අතර ඊට ශ්‍රී ලංකා නිදහස් පක්ෂයේ යෝජනාද ඇතුළත් කිරීමට නියමිතය.ඉදිරි සතිය තුළ වැට් බදු සංශෝධන පනත කැබිනට් මණ්ඩලයට ඉදිරිපත් කිරීමට බලාපොරොත්තු වන බව මුදල් අමාත්‍යංශය සඳහන් කරයි.", "URL": "https://sinhala.adaderana.lk/news.php?nid=63169", "Category": null, "Parent URL": null}