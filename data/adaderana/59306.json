{"Source": "Adaderana", "Timestamp": "April 19, 2016 12:50 pm", "Headline": "  මහින්ද  මුණගැසී ආරාධනා කරන්න සන්ධානය තීරණය කරයි!", "News Content": "ශ්‍රි ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානයේ මැයි රැළියට සහභාගී වන ලෙසට හිටපු ජනාධිපති මහින්ද රාජපක්ෂ මහතා මුණගැසී ආරාධනා කිරීමට එක්සත් ජනතා නිදහස් සන්ධානය තීරණය කර තිබේ.නිදහස් පක්ෂ මැයි රැළිය මෙවර ගාල්ලේ දී පැවැත්වීමට සැළසුම් කර ඇති අතර ඒකාබද්ධ විපක්ෂය ද කිරුළපනේ දී වෙනමම මැයි රැළියක් පැවැත්වීමට සැළසුම් කර ඇති බව වාර්තා වෙයි.ඒ අනුව ගාල්ලේ පැවැත්වීමට නියමිත රැළියට සහභාගී වන ලෙස හිටපු ජනාධිපතිවරයාට ලිඛිතව ඊයේ(19) දිනයේ දී ආරාධනා කළ බව එක්සත් ජනතා නිදහස් සන්ධාන මහලේකම් අමාත්‍ය මහින්ද අමරවීර මහතා පවසයි.කෙසේවෙතත් හෙට හෝ අනිද්දා දිනයේ හිටපු ජනාධිපති මහින්ද රාජපක්ෂ මහතා මුණගැසී මැයි දින රැළියට සහභාගී වන ලෙස ආරාධනා කිරීමට බලාපොරොත්තු වන බව අමාත්‍යවරයා සඳහන් කළේය.මේ අතර හිටපු ජනාධිපතිවරයා ඊයේ පැවති මාධ්‍ය හමුවකදී සඳහන් කළේ ඒකාබද්ධ විපක්ෂය කිරුළපනදී පවත්වන මැයි දින රැළියට තමන් සහභාගී වන බවයි.ශ්‍රි ලංකා නිදහස් පක්ෂය වෙන වෙනම මැයි දින රැළි පවත්වන්නේ නම් එය පක්ෂයේ බෙදීමට කාරණයක් වන බව නිදහස් සන්ධාන මහලේකම් අමාත්‍ය මහින්ද අමරවීර මහතා දෙවුන්දර ප්‍රදේශයේ පැවති උත්සවයකින් අනතුරුව සඳහන් කළේය.", "URL": "https://sinhala.adaderana.lk/news.php?nid=59306", "Category": null, "Parent URL": null}