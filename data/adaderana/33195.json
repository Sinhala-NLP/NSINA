{"Source": "Adaderana", "Timestamp": "April 11, 2013 03:10 pm", "Headline": "ලංකා ආණ්ඩුවෙන් සාධාරණත්වයක් බලාපොරොත්තු වෙන්න බෑ", "News Content": "ශ්‍රී ලංකා රජයෙන් දෙමළ ජනතාව වෙනුවෙන් කිසිදු සාධාරණත්වයක් අපේක්ෂා කළ නොහැකි බව ද්‍රවිඩ ජාතික සන්ධානය පවසයි. රජය විසින් කිසි විටෙකත් තම ගැටලුවලට අදාළව සත්‍යයක් ප්‍රකාශ නොකරන බව ද්‍රවිඩ ජාතික සන්ධානයේ මාධ්‍ය ප්‍රකාශක, පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් මහතා කියා සිටියි. යුද්ධයේ අවසාන අදියර තුළ සිදුවූ බව කියන සිවිල් වැසියන් ඝාතනයට අදාළව පරීක්ෂණ පැවැත්වීම සඳහා යුද හමුදාපතිවරයා විසින් පත් කරන ලද හමුදා අධිකරණය විසින් ඒ පිළිබඳ සිදුකළ පරීක්ෂණයේ වාර්තාව ඊයේ දිනයේ ආරක්ෂක ලේකම්වරයාට භාරදෙන ලදී. යුද හමුදාපති, ලුතිනල් ජනරාල් ජගත් ජයසූරිය මහතා විසින් ආරක්ෂක ලේකම් ගෝඨාභය රාජපක්ෂ මහතා වෙත ලබාදුන් වාර්තාව පිළිබඳ අදහස් දක්වමින් සුරේෂ් ප්‍රේමචන්ද්‍ර මහතා බී.බී.සී පුවත් සේවයට කියා සිටියේ රජයෙන් මෙවැනි වාර්තාවක් මිස අන් යමක් බලාපොරොත්තු විය නොහැකි බවයි. යුද හමුදා අධිකරණය විසින් යුද්ධයේ අවසාන අදියර පිළිබඳ ලබාදී ඇති වාර්තාවට අනුව යුද්ධයේදී ආරක්ෂක හමුදා විසින් ෂෙල් භාවිතා කොට නැති බවත්, සිවිල් වැසියන් ඝාතනය වී ඇත්තේ එල්.ටී.ටී.ඊ සංවිධානයේ නීති විරෝධී ක්‍රියා නිසා බවත් සඳහන්ය. මෙම කරුණු සම්පූර්ණයෙන් අසත්‍යය බවත්, මෙවැනි වාර්තාවක් මිස සත්‍ය වාර්තාවක් කිසි සේත්ම ශ්‍රී ලංකා රජයෙන් අපේක්ෂා කළ නොහැකි බවත් ප්‍රේමචන්ද්‍රන් මහතා පෙන්වාදෙයි. එක්සත් ජාතීන්ගේ සංවිධානය විසින් පිළිගෙන ලොවට ප්‍රකාශ කරන පරිදි යුද්ධයේදී සිවිල් වැසියන් 40,000 ක් ඝාතනය වී ඇති බවත්, එක්සත් ජාතීන් විසින්ම අභ්‍යන්තර සාකච්ඡා සඳහා සකස් කරන ලද වාර්තාවට අනුව සිවිල් වැසියන් 70,000 ක් ඝාතනය වී ඇති බවත් මන්ත්‍රීවරයා සිහිපත් කරයි. එහෙත් ද්‍රවිඩ ජාතික සන්ධානය විසින් සිදුකරන ලද සමීක්ෂණයට අනුව සිවිල් වැසියන් 1,40,000 ක් පමණ ඝාතනය වී ඇති බව හෙතෙම වැඩිදුරටත් කියා සිටියේය.", "URL": "https://sinhala.adaderana.lk/news.php?nid=33195", "Category": null, "Parent URL": null}