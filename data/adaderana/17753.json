{"Source": "Adaderana", "Timestamp": "July 31, 2011 09:11 am", "Headline": " මාධ්‍යවේදියාට පහර දුන්නේ ආණ්ඩුවේ අදිසි හස්තයයි", "News Content": "මාධ්‍ය නිදහසත් ප‍්‍රජාතන්ත‍්‍රවාදයත් වෙනුවෙන් වහා පෙළ ගැසිය යුතු බව ජනතා විමුක්ති පෙරමුණ පවසයි. උදයන් පුවත්පතේ ප‍්‍රවෘත්ති කර්තෘ ඥානලිංගම් කුගනාදන් මහතාට එල්ල වූ ප්‍රහාරය හෙලාදකිමින් ජනතා විමුක්ති පෙරමුණේ දේශපාලන මණ්ඩලය විසින් නිකුත් කළ නිවේදනයක මේ බව සඳහන් වේ. එහි මෙසේද සඳහන් වේ. ප‍්‍රහාරය එල්ල වී ඇත්තේ පුවත්පත් කාර්යාලය ආසන්නයේදීමය. මුහුණු ආවරණය කර ගෙන යතුරු පැදියකින් පැමිණි නාඳුනන පුද්ගලයින් දෙදෙනකු විසින් එල්ල කරන ලද ප‍්‍රහාරය හේතුවෙන් බරපතළ තුවාල ලබා ඔහු යාපනය රෝහලේ දැඩිසත්කාර ඒකකයට ඇතුළත් කර තිබේ. පළමු කොටම මෙම ම්ලේච්ඡ ප‍්‍රහාරය දැඩි ලෙස හෙළා දකින අපි මෙම ප‍්‍රහාරයට වගකිව යුතු අය වහාම නීතිය ඉදිරියට පමුණුවන ලෙස ආණ්ඩුවට බල කරමු. සිද්ධිය සම්බන්ධයෙන් වගකිව යුතු කිසිවකුත් අත්අඩංගුවට ගැනීමට මෙතෙක් ආණ්ඩුව සමත් වී නැත. යාපනය වැනි දැඩි ආරක්ෂාවක් සහිත ස්ථානයකදී මාධ්‍යවේදියකුට මේ අන්දමේ ප‍්‍රහාරයක් එල්ල කොට පලා යා හැකි නම්, එහි තේරුම අන් කවරක්වත් නොව, ඒ පිටුපස ආණ්ඩුවේ අදිසි හස්තය ක‍්‍රියාත්මක වී ඇත යන්නයි. ඒ නිසා මෙම ප‍්‍රහාරය සම්බන්ධයෙන් එල්ල වන චෝදනාවෙන් මිදීමට ආණ්ඩුවට නොහැකිය. මීට ඉහත මාධ්‍යවේදීන්ට ප‍්‍රහාර එල්ල වූ අවස්ථාවලදී මෙන් මේ අවස්ථාවේදීද ආණ්ඩුව නිහඬව සිටිනවාද එසේත් නැතිනම් නීතිය ක‍්‍රියාත්මක කරනවාදැයි මුළු රටේම පමණක් නොව, ලෝකයේම ජනතාව දෙනෙත් දල්වා බලා සිටී. කුගනාදන් මහතාට එල්ල වූ මෙම ප‍්‍රහාරය යාපනයේ මාධ්‍යවේදීන්, මාධ්‍ය ආයතන ඉලක්ක කර ගනිමින් එල්ල වූ පළමු ප‍්‍රහාරය නොවේ. මීට පෙර මාධ්‍යවේදීන් ඝාතනය කිරීම, පැහැර ගෙන යාම, පහර දීම, බිය වැද්දීම, මාධ්‍ය ආයතන ගිනිතැබීම ආදී සිදුවීම් රැුසක් සිදු වූ අතර ඒ කිසිවක් සම්බන්ධයෙන් සාධනීය පරීක්ෂණයක් පැවැත්වීමට ආණ්ඩුවට කටයුතු කළේ නැත. මෙම ප‍්‍රහාරයටද එවැනි ඉරණමක් අත්වීමට නොදීම සඳහා ආණ්ඩුවට බල කිරීම සියලූ දෙනාගේ වගකීමකි. කුගනාදන් මහතා ම්ලේච්ඡ ප‍්‍රහාරයකට ලක් වූයේ, ආණ්ඩුව උතුරේ පළාත් පාලන ඡන්දය පවත්වා එහි ප‍්‍රජාතන්ත‍්‍රවාදය ඇතැයි අඬබෙර ගසා සතියක් ඉක්ම යාමටත් මත්තෙනි. ආණ්ඩුවේ ඊනියා ප‍්‍රජාතන්ත‍්‍රවාදයේ තරම මින් මොනවට පැහැදිලි වේ. තිස් වසරක යුද්ධයේ පීඩනයට ඍජුවම ගොදුරු වී සිටි, ප‍්‍රජාතන්ත‍්‍රවාදය අහිමිව සිටි උතුරේ ජනතාවට දැන් වැඩි වැඩියෙන් අදහස් ප‍්‍රකාශ කිරීමේ අයිතිය දිය යුතුය. තිස් වසරක ඔවුන්ගේ වේදනාවන්, අත්දැකීම් අන්‍ය සහෝදර ජාතිකත්වයන් සමග නිදහසේ බෙදා හදා ගැනීමට ඉඩ දිය යුතුය. ජාතික සමගිය ඇති කිරීමට එය අත්‍යවශ්‍ය වේ. ඒ නිසා ඔවුන්ට වැඩි වැඩියෙන් පුවත්පත් නිදහස් ලබා දිය යුතුය. කුගනාදන් මහතාට මෙම ප‍්‍රහාරය එල්ල වන්නේ එවැනි අවස්ථාවකදීය. ජනාධිපතිවරයා ඇතුළු ආණ්ඩුව මෙම ප‍්‍රහාර මගින් නැවත නැවතත් ඉඩ විවර කරන්නේ ජාත්‍යන්තර මැදිහත්වීම්වලට බවද මේ මොහොතේදී පෙන්වා දිය යුතුය. ඉන්දියාවත් ඇමරිකාව ප‍්‍රමුඛ බටහිර අධිරාජ්‍යවාදීනුත් බලා සිටින්නේ ලංකාවට අතපෙවීමට කුමක් හෝ සිදුවීමක් සිදු වන තුරුය. ආණ්ඩුව මේ ඉණිමං තනන්නේ ඒ සඳහාය. එමෙන්ම උතුරේ තරුණයින් නැවතත් ප‍්‍රජාතන්ත‍්‍රවාදය ප‍්‍රතික්ෂේප කරන දේශපාලන ක‍්‍රියාමාර්ග වෙත තල්ලූ කිරීමටද මෙම ප‍්‍රහාර ඉවහල් වනු ඇත. එය ඉතා බරපතළය. උදයන් පුවත්පතේ ප‍්‍රවෘත්ති කර්තෘවරයාට පහර දීම හුදෙක් මාධ්‍ය නිදහස සම්බන්ධ ප‍්‍රශ්නයක් පමණක් නොවේ. එය ජාතික සමගිය සම්බන්ධ ප‍්‍රශ්නයකි. නිදහසේ ජීවත්වීමට ඇති අයිතිය සම්බන්ධ ප‍්‍රශ්නයකි. නිදහසේ සිය මතය කියා පෑමට ඇති අයිතිය සම්බන්ධ ප‍්‍රශ්නයකි. එපමණක් නොව, එය ප‍්‍රජාතන්ත‍්‍රවාදය පිළිබඳ ප‍්‍රශ්නයකි. ඒ නිසා මෙම ම්ලේච්ඡු ප‍්‍රහාරයට එරෙහිව කිසිදු භේදයකින් තොරව එකා මෙන් නැගී සිටින ලෙසත් මාධ්‍ය නිදහස, ප‍්‍රජාතන්ත‍්‍රවාදය හා ජාතික සමගිය වෙනුවෙන් පෙරට එන ලෙසත් අපි මේ රටේ සමස්ත ජනතාවගෙන්ම ඉල්ලා සිටිමු. දේශපාලන මණ්ඩලය ජනතා විමුක්ති පෙරමුණ", "URL": "https://sinhala.adaderana.lk/news.php?nid=17753", "Category": null, "Parent URL": null}