{"Source": "Adaderana", "Timestamp": "July 3, 2016 04:53 pm", "Headline": " මස් වැද්දෝ රිමාන්ඩ්!", "News Content": "ෆේස්බුක් සමාජජාල වෙබ් අඩවිය ඔස්සේ අනාවරණය වූ කෘර ලෙස වන සතුන් දඩයම් කිරීමේ සිද්ධියට සම්බන්ධ පුද්ගලයින් 06 දෙනෙකු අත්අඩංගුවට ගෙන තිබේ. සිද්ධියට සම්බන්ධ ප්‍රධාන සැකකරු ඇතුළු සිව් දෙනෙකු අද(03) පෙරවරුවේ පන්විල පොලීසියට භාර වී ඇති බව පොලිස් මූලස්ථානය සඳහන් කළේය.නකල්ස් රක්ෂිතය ආශ්‍රිතව ඉතා දුර්ලබ ගණයේ වන සතුන් මරාදමන අයුරු දැක්වෙන ඡායාරූප පෙළක් පුද්ගලයෙකු විසින් ෆේස්බුක් සමාජජාල වෙබ් අඩවියට මුදාහැර තිබුණි.එම ඡායාරූප අනුව සිද්ධිය සම්බන්ධයෙන් පන්විල පොලීසිය සහ වනජීවී නිලධාරීන් එක්ව විමර්ශනයක් සිදු කර ඊයේ(02) දිනයේ සැකකරුවන් දෙදෙනෙකු අත්අඩංගුවට ගෙන තිබේ.මීට වසර 05කට පෙර පන්විල සෙන්ජෝන්ස් වත්ත, මඩුල්කැළේ ප්‍රදේශය ආශ්‍රිතව අදාළ සත්ව ඝාතන සිදු කර ඇති බව අනාවරණය වී ඇති බව පොලිස් මූලස්ථානය සඳහන් කළේය.අත්අඩංගුවට ගත් සැකකරුවන් සතුව තිබූ ගිනි අවි දෙකක් සහ පිස්තෝලයක් පන්විල පොලීසිය භාරයට ගෙන තිබේ.සැකකරුවන් පන්විල සහ නාවල පදිංචිකරුවන් වන අතර ඔවුන් තෙල්දෙණිය මහේස්ත්‍රාත්වරයා වෙත ඉදිරිපත් කිරීමෙන් අනතුරුව ලබන 07 වැනිදා දක්වා රිමාන්ඩ් කිරීමට තෙල්දෙණිය වැඩ බලන මහේස්ත්‍රාත් ශ්‍රිරෝමනි නියාගම මහත්මිය නියෝග කර තිබේ.", "URL": "https://sinhala.adaderana.lk/news.php?nid=61725", "Category": null, "Parent URL": null}