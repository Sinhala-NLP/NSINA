{"Source": "Adaderana", "Timestamp": "August 24, 2018 09:50 pm", "Headline": "විපතට පත් වැසියන්ට පිහිට වූ බොලිවුඩ් නළු නිළියෝ", "News Content": "ගංවතුර ආපදාවෙන් විපතට පත් ඉන්දියාවේ කේරල ප්‍රාන්ත වැසියන් වෙනුවෙන් සහනාධාර ඒකරාශී කිරීම සඳහා බොලිවුඩ් නළු නිළියන් පිරිසක් එක්ව සිටියි. ප්‍රාන්තයට බලපෑ ගංවතුර තත්ත්වය හේතුවෙන් පුද්ගලයින් 231 දෙනෙකු මරණයට පත්වූ බව විදෙස් වාර්තා වල දැක්වේ. ගංවතුර ආපදාවෙන් විපතට පත් ඉන්දියාවේ දකුණුදිග කේරල ප්‍රාන්ත වැසියන්ට ආධාර ලබාදීමේ වැඩසටහනක් සඳහා සහභාගී වීමට බොලිවුඩ් නළු නිළියන් පිරිසක් ඉන්දියාවේ මුම්බායි නගරයට ඒකරාශී වී තිබේ. විපතට පත්වූවන් සඳහා සහනාධාර ඒකරාශී කිරීමේ අරමුණ පෙරදැරිව මෙය සංවිධානය කර තිබූ අතර සනී ලියෝන්, සිද්ධාන්ත් කපූර්, ප්‍රතීක් බබ්බාර් වැනි නළු නිළියන් මෙම අවස්ථාවට එක්ව සිටියේය. මෙහිදී අදහස් දක්වමින් සනී ලියෝන් ප්‍රකාශ කළේ ගංවතුර ආපදාවෙන් සියලු දෑ අහිමි වූ කේරල වැසියන් වෙනුවෙන් සියලු දෙනාටම කළ හැකි මූලික උපකාරය උණුසුම් ආහාර වේලක් ලබාදීම බවයි. අගෝස්තු මස 8 වැනිදා සිට කේරල ප්‍රාන්තයට ඇදහැලුණු ධාරානිපාත වර්ෂාවෙන් පුද්ගලයින් 231 දෙනෙකු මරණයට පත්විණි. නිවාස, මහාමාර්ග, පාලම් ඇතුළුව දේපළ රැසකට අලාභ හානි සිදුකළ ආපදා තත්ත්වයෙන් රුපියල් බිලියන 200ක පමණ ආර්ථික පාඩුවක් සිදුව ඇති බවද ඇස්තමේන්තුගත වාර්තාවල දැක්වේ.", "URL": "https://sinhala.adaderana.lk/news.php?nid=94977", "Category": null, "Parent URL": null}