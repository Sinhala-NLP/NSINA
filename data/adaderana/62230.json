{"Source": "Adaderana", "Timestamp": "July 19, 2016 09:10 am", "Headline": " යාපනයේ සිදුවීමට නීතිය නිවැරදිව ක්‍රියාත්මක කරනවා", "News Content": "කිසිම පුද්ගලයකුට නීතිය අතට ගැනීමට නොහැකි බවත්, යාපනය සිදුවීමට අදාළව නීතිය නිවැරදිව ක්‍රියාත්මක කරන බවත් උසස් අධ්‍යාපන අමාත්‍ය ලක්ෂ්මන් කිරිඇල්ල මහතා පවසයි.යාපනය විශ්වවිද්‍යාලයේ ඇති වු සිදුවීමෙන් තුවාල ලැබු සිසුවාගේ සුවදුක් විමසීමට අමාත්‍යවරයා (18දා) ජාතික රෝහලට පැමිණි අතර එහිදී මේ බව ප්‍රකාශ කළේය.එහිදී ඒ මහතා මෙසේද අදහස් පළ කලා,යාපනය විශ්ව විද්‍යාලයේ ශීෂ්‍යයන් අතර ඇතිවුන ආරවුලට පිටින් කණ්ඩායමක් සම්බන්ධවෙලා තියෙනවා. අවුරුදු ගණනාවක්ම නවක සිසුන් පිළිගත් ආකාරයටමයි මෙවරත් පිළිගෙන තිබෙන්නේ. නමුත් මෙහිදී ඇතිවුණ සුළු ආරවුල අනවශ්‍ය විදිහට විකෘති කරලා ප්‍රශ්න ඇති කරලා. විශ්වවිද්‍යාලය අපි ඉතාම ඉක්මණින් අරම්භ කිරීමටයි අපේක්ෂා කරන්නේ.කිසිකෙනෙතුට නීතිය අතට ගන්න බැහැ. රජය නීතිය ක්‍රියාත්මක කරනවා. සීසීටීවී බලලා අවශ්‍ය පුද්ගලයන් හදුනාගන්න කියලා මම පොලීසියටත් දැනුම්දුන්නා. මේවා දුරදිග යන්නේ නැතිව ගොඩින් බේරාගත්තොත් හොදයි. යැයි අමාත්‍යවරයා මෙහිදී පැවසීය.මේ අතර යාපනය විශ්වවිද්‍යාලයේ සිද්ධිය මුල්කර ගනිමින් ප්‍රතිචාර දැක්වීමට කිසිවෙකුටත් අවශ්‍ය නොවන බව ජාතික හෙළ උරුමය පවසයි.එම පක්ෂයේ මාධ්‍ය ප්‍රකාශක නිශාන්ත ශ්‍රී වර්ණසිංහ මහතා ප්‍රකාශ කළේ යාපනය විශ්වවිද්‍යාලයේ සිසුන්ට අනෙකුත් සංස්කෘතීන් ඉවසීම පිළිබඳ දැනුම්වත් කිරීමට පියවර ගත යුතු බවයි.එමෙන්ම සමස්ත විශ්වවිද්‍යාල පද්ධතියේම මතුව ඇති අර්බුදකාරී තත්ත්වය සම්බන්ධයෙන් උසස් අධ්‍යාපන අමාත්‍යවරයා නම්‍යශිලීව කටයුතු කළ යුතු බව ඩිව් ගුණසේකර මහතා ප්‍රකාශ කරයි.මේ අතර රජා කොල්ලුරේ මහතා සඳහන් කර සිටියේ ආණ්ඩුව කඩිනමින් අදාළ ප්‍රශ්නය විසදීමට ක්‍රියා කළ යුතු බවයි. එමෙන්ම පාර්ලිමේන්තු මන්ත්‍රී බන්දුලාල් බණ්ඩාරිගොඩ මහතා පෙන්වා දෙන්නේ ඇතැම් දේශපාලනඥයින් ජාතිවාදය ඇවිලීමට උත්සහ දරණ බවයි.මේ අතර දේශපාලනඥයින් කුමක් පැවසුව ද රට තුළ සහජීවනය පවත්වාගෙන යාමට ආණ්ඩුව කටයුතු කරන බව ආරක්ෂක රාජ්‍ය අමාත්‍ය රුවන් විජේවර්ධන මහතා පවසයි. යාපනයේ විශ්වවිද්‍යාලයේ ඇති වූ සිද්ධිය සම්බන්ධයෙන් සොයබැලීම සදහා උතුරු පළාත් ආණ්ඩුකාර රෙජිනෝල්ඩ් කුරේ මහතා විශ්වවිද්‍යාලයට ගොස් තිබේ.එහිදී දැනට විශ්වවිද්‍යාලයේ රැදීසිටින සිසුන් සමග සාකච්ඡාවක නිරත වී ඇති බවද වාර්තා වෙයි .එමෙන්ම නේවාසික විශ්වවිද්‍යාලයේ සිසුන් විශාල පිරිසක් තාවකාලික නිවාඩු මත තම නිවෙස් වලට ගොස් ඇති බව මෙහිදී අනාවරණය විය. අදාළ සිදුවීම සම්බන්ධයෙන් ජනාධිපතිවරයා සහ රජයේ වගකිවයුත්තන් දැනුවත්කිරීමට පියවර ගන්නා බව මෙහිදී ආණ්ඩුකාරවරයා පවසා තිබේ.", "URL": "https://sinhala.adaderana.lk/news.php?nid=62230", "Category": null, "Parent URL": null}