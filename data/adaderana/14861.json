{"Source": "Adaderana", "Timestamp": "March 15, 2011 04:04 pm", "Headline": "ආචාර්ය‍වරයෙකුට සිසුන් පහරදුන්නේ නෑ - ජ-පුර ශිෂ්‍ය සංග‍මය", "News Content": "ශ්‍රී ජයවර්ධනපුර විශ්ව විද්‍යාලයේ සිසුන් විසින් ආචාර්ය‍වරයෙකුට පහරදීමක් සිදුකර නොමැති බව ජයවර්ධනපුර විශ්ව විද්‍යාලයේ ශාස්ත්‍රපීඨ ශිෂ්‍ය සංග‍මයේ ලේකම් කඹුරුපිටියේ ඤාණිස්සර හිමියන් පවසයි. එම විශ්ව විද්‍යාලයේ සිසුන් පිරිසක් විසින් සිදුකළ පහරදීමකින් ආචාර්ය‍වරයෙකු ඇතුළු පුද්ගලයින් සිව්දෙ‍නෙකු තුවාල ලබා ඇති බව කියන සිද්ධිය සම්බන්ධව අද දෙරණ කළ විමසීමකදී එම හිමියන් මේ බව සඳහන් කළේය. මෙය අද(15) දිනය තුළ පැවැත්වෙන විශ්ව විද්‍යාල ආචාර්යවරුන්ගේ වර්ජනය කඩාකප්පල්කිරීමේ අරමුණින් අර්බුදයක් නිර්මාණය කිරීම සඳහා සිදුකළ සිදුවීමක් පමණක් බව ඤාණිස්සර හිමියන් තහවුරු කරයි. ශ්‍රී ජයවර්ධනපුර විශ්ව විද්‍යාලයේ සිසුන් පිරිසක් සිදුකළ පහරදීමකින් ආචාර්ය‍වරයෙකු ඇතුළු පුද්ගලයින් සිව්දෙ‍නෙකු තුවාල ලබා ඇති බව එම විශ්ව විද්‍යාලයේ උපකුලපති ආචාර්ය එන්.එල්.ඒ. කරුණාරත්න මහතා කියා සිටියේය. ඊයේ(14) පස්වරුවේ කලහකාරී ලෙස හැසිරුණු ශිෂ්‍යයින් පිරිසක් විසුරුවා හැරීමට උත්සහ කළ අවස්ථාවේ දී මෙම පහරදීම සිදුව ඇති බව ඔහු සඳහන් කළේය.", "URL": "https://sinhala.adaderana.lk/news.php?nid=14861", "Category": null, "Parent URL": null}