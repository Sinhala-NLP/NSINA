{"Source": "Adaderana", "Timestamp": "June 1, 2012 10:26 am", "Headline": "බ්‍රිතාන්‍යය මෙරට සරණාගතයින් 40 ක් පිටුවහල් කිරීම අත්හිටුවයි ", "News Content": "ශ්‍රී ලාංකිකයින් පිරිසක් බ්‍රිතාන්‍යයෙන් පිටුවහල් කිරීමේ නියෝගයක් එරට මහාධිකරණයක් මගින් අත්හිටුවා ඇති බව විදෙස් මාධ්‍ය වාර්තා කරයි. ශ්‍රී ලාංකිකයින් 40 දෙනෙකු පමණ මෙසේ බ්‍රහස්පතින්දා දින බ්‍රිතාන්‍යය ගුවන් යානයකින් නැවත ශ්‍රී ලංකාව බලා එවීමට නියමිතව තිබිණි. එම සරණාගතයින් පිරිස පිටුවහල් කිරීමේ නියෝගය ඉවත් කරමින් බ්‍රිතාන්‍ය මහාධිකරණ විනිසුරුවරුන් විසින් අදාළ නියෝගය ලබා දී ඇති බව චැනල් 4 වාර්තා කරයි. මෙම සරණාගතයින් අතරින් බහුතරය ද්‍රවිඩ ජාතිකයින් වන අතර ඔවුන් පිටුවහල් කිරීමට නියමිතව තිබූ අවසන් මොහොතේ දී නැවත බ්‍රිතාන්‍යය තුළ රැඳීසිටීම සඳහා අවසර ලැබී ඇති බව ද එම සේවය පෙන්වාදෙයි. ශ්‍රී ලංකාවේ මානව හිමිකම් පිළිබඳ වාර්තා සහ මෙම සරණාගතයින් නැවත ශ්‍රී ලංකාවට පැමිණීම තුළින් විවිධ හිරිහැරයන්ට ලක්විය හැකිය යන කරුණු පිළිබඳව සැලකිල්ලට ගනිමින් විනිසුරුවරුන් විසින් මෙම තීන්දුව ලබාදෙන්නට ඇති බවට ආගමන විගමන කටයුතු පිළිබඳ නීතිඥයින් සඳහන් කර තිබේ. සරණාගතයින් 70 – 80 ත් අතර ප්‍රමාණයක් පිටුවහල් කිරීම සඳහා ඇස්තමේන්තුගත කර තිබී ඇති අතර එම පිරිසෙන් අඩකට පමණ පිටුවහල් නියෝගය ඉවත්කිරීමේ තීන්දුව බලපැවැත්වෙන බව චැනල් 4 සඳහන් කරයි. අදාළ සරණාගතයින් පිරිස රැගෙන ශ්‍රී ලංකාවට පැමිණීමට නියමිතව තිබූ ගුවන් යානය, පසුගිය වසරේ ජූනි මාසයේ සිට බ්‍රිතාන්‍යයේ රැඳී සිටි සරණාගතයින් රැගෙන මෙරටට පැමිණෙන 05 වන ගුවන් යානය බව ද චැනල් 4 පෙන්වාදෙයි.", "URL": "https://sinhala.adaderana.lk/news.php?nid=24673", "Category": null, "Parent URL": null}