{"Source": "Adaderana", "Timestamp": "December 20, 2010 08:39 am", "Headline": "කොල්ලකරුවන්ගෙන් මිදුණු පිරිස යළි දිවයිනට", "News Content": "සෝමාලියානු මුහුදු කොල්ලකරුවන්ගේ ග්‍රහණයේ සිට නිදහස ලැබූ ශ්‍රී ලාංකික නැවියන් 13 දෙනා මේ සතියේදී දිවයිනට පැමිණෙනු ඇති බව විදේශ කටයුතු අමාත්‍යාංශය පවසයි. නිදහස ලැබු මෙම නැවියන් පිරිස මේ වන විට ඕමානයේ සලාලා වරාය වෙත පැමිණ ඇති බව වාර්තා වේ. නෞකාව අයත් සමාගම සෞදි ආරාබියට අයත් වන අතර එම සමාගමේ ප්‍රධානීන් සමඟ සාකච්ඡාවකින් පසු ශ්‍රී ලාංකික පිරිස මෙරටට පැමිණීමට අපේක්ෂිතය. පසුගිය මාර්තු පළමු වැනිදා ජපානයේ සිට සෞදි අරාබියේ ජෙඩා නුවර දක්වා යාත්‍රා කරමින් තිබියදී ඒඩ්න් බොක්ක ආශ්‍රිත මුහුදු තීරයේදී මෙම නෞකාව සෝමාලියානු කොල්ලකරුවන් අතට පත්විය. එහි සිටි කාර්යය මණ්ඩලයේ 13 දෙනා ද කොල්ලකරුවන්ගේ ග්‍රහණයට ලක්වූ අතර ඔවුන් නිදහස් කර ගැනීමට අමෙරිකානු ඩොලර් මිලියන 20ක මුදලක් ලබාදීමට ද සිදුවිය. ඒ අනුව පසුගිය 9 වැනිදා නෞකාව සහ පිරිස නිදහස් කිරීමට කොල්ලකරුවන් තීරණය කර තිබුණි.", "URL": "https://sinhala.adaderana.lk/news.php?nid=12969", "Category": null, "Parent URL": null}