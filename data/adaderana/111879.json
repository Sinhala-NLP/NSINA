{"Source": "Adaderana", "Timestamp": "June 13, 2019 11:48 am", "Headline": "චීනෙට ගංවතුර-සහන සේවාවලටත් බාධා", "News Content": "චීනයේ දකුණුදිග කලාපයට තවදුරටත් වර්ෂාවෙන් බලපෑම් එල්ල වෙමින් තිබේ. වර්ෂාව හේතුවෙන් ගංගා රැසක්ම පිටාර මට්ටමට පැමිණ ඇතැයිද එරට වාර්තා සඳහන් කළේය. අධික වර්ෂාවත් සමඟ දකුණුදිග චීනයේ පළාත් රැසකම නායයෑම් සහ ජල ගැලීම් දක්නට ලැබේ. එම ප්‍රදේශවල මාර්ග රැසක්ද නායයෑම් සහ ජල ගැලීම්වලට හසුව ඇති බව විදෙස් වාර්තා සඳහන් කළේය. පවතින තත්ත්වය හේතුවෙන් ජනතාව බොහෝ පිරිසක් පීඩාවට පත්ව සිටින අතර සිය ගණනක පිරිසක් අවතැන්ව සිටින බවද සඳහන් වෙයි. ඇතැම් ස්ථානවල මීටර් 20ක් තරම් උසට ජලය පිරී ඇති බවද විදෙස් වාර්තා සඳහන් කළේය. ගංගා රැසක් පිටාර මට්ටම ඉක්මවා ගොස් තිබීම නිසා ගංවතුර තර්ජනය තවදුරටත් ඉහළ ගොස් තිබේ. මේ හේතුවෙන් අවධානම් ස්ථානවල වෙසෙන ජනතාවට ආරක්ෂිත ස්ථාන වලට යන ලෙස බලධාරීන් උපදෙස් ලබාදී ඇතැයිද සඳහන් වෙයි. එමෙන්ම බොහෝ ප්‍රදේශ වල විදුලි හා සන්නිවේදන පහසුකම් ඇණහිට ඇති අතර විපතට පත්වූවන්ට සහන සේවා සැලසීමේ මෙහෙයුම්වලටත් බාධා මතුව තිබේ.", "URL": "https://sinhala.adaderana.lk/news.php?nid=111879", "Category": null, "Parent URL": null}