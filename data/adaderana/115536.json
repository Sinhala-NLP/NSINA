{"Source": "Adaderana", "Timestamp": "August 1, 2019 07:02 pm", "Headline": "මත ගැටුම්වලින් අවසන් වූ කෘත්‍යාධිකාරී මණ්ඩල රැස්වීම", "News Content": "එක්සත් ජාතික පක්‍ෂය ප්‍රමුඛව ගොඩනගන නව සන්ධානයේ ව්‍යවස්ථා කෙටුම්පත සඳහා අද රැස්වු එක්සත් ජාතික කෘත්‍යධිකාරී මණ්ඩලයේ අනුමැතිය හිමි නොවූ බව එහි සාමාජිකයින් මාධ්‍ය වෙත ප්‍රකාශ කළේය. කෙසේ වෙතත් කෘත්‍යධිකාරී මණ්ඩල රැස්වීමට සහභාගීවීමෙන් අනතුරව මාධ්‍යයට අඳහස් දක්වමින් එක්සත් ජාතික පක්ෂ මහලේකම් අකිල විරාජ් කාරියවසම් මහතා පැවසුවේ නියමිත පරිදි ලබන 05 වැනිදා නව සන්ධානය ගොඩනැගීම සඳහා ගිවිසුම් වලට අත්සන් තබන බවයි. අද පැවති එක්සත් ජාතික පක්ෂ කෘත්‍යාධිකාරී මණ්ඩල රැස්වීමේදි බරපතළ මතබේදාත්මක තත්ත්වයක් නිර්මාණය වුණි. එක්සත් ජාතික පක්ෂ ප්‍රමුඛ නව සන්ධානය සඳහා සකස් කළ ව්‍යවස්ථාව අද කෘත්‍යාධිකාර මණ්ඩලයේදි ප්‍රතික්ෂේප වු බව කැබිනට් නොවන අමාතය අජිත්.පී.පෙරේරා ඇතුළු මන්ත්‍රීවරු පිරිසක් මාධ්‍යයට පවසා සිටියේය. රැස්වීමෙන් අනතුරුව මාධ්‍යයට අදහස් දක්වමින් නියෝජ්‍ය අමාත්‍ය අජිත්.පී.පෙරේරා මහතා පැවසුවේ කරුණු කිහිපයක් සම්බන්ධයෙන් කෘත්‍යධිකාරී මණ්ඩලය තුළ උණුසුම් විවාද ඇති වූ බවයි. යෝජිත සන්ධානය හා සම්බන්ධ ගිවිසුමට කෘත්‍යාධිකාරී මණ්ඩලයේ කැමැත්ත විමසීම හා එහි අත්සන් තැබීම් කටයුතු 5 වන දින සිදුවනවාද යන්න පිළිබඳව සාකච්ඡා කිරීමට අද එම මණ්ඩලය රැස්වු බවත් කෙසේ නමුත් ඒ පිළිබඳ විශාල විරෝධයක් කෘත්‍යාධිකාරී මණ්ඩලයෙන් ඇතිවු බවත් යෝජිත කෙටුම්පතේ ඇති විශාල අඩු පාඩු ප්‍රමාණයක් පෙන්වා දුන් බවත් ඒ මහතා ප්‍රකාශ කළේය. එසේම සන්ධානයේ මහ ලේකම් ධුරය එක්සත් ජාතික නොවන අයෙකුට හිමි වීම පිළිබඳ බරපතළ ලෙස සාකච්ඡා වු බවත් අජිත් පී පෙරේරා මහතා ප්‍රකාශ කළේය. සජිත් ප්‍රේමදාස මහතා විසින් ගොඩනගන සන්ධානයේ මහලේකම් ධුරය බාර ගැනීමට සුදානම් බව ප්‍රකාශ කළ බවත් ඒ මහතා වැඩිදුරටත් පැවසීය. අග්‍රාමාත්‍යවරයා විසින් සන්ධානගත පක්ෂවල නායකයින් සමඟත් තවදුරටත් සාකච්ඡා කළ යුතු බවත් ප්‍රකාශ කර ඇත. සන්ධානගත වන දිනය පිළිබඳ අඩුපාඩු දීර්ඝ ලෙස සාකච්ඡා කළ බවත් අජිත් පී පෙරේරා මහතා පැවසීය. එහිදී අදහස් දක්වමින් පාර්ලිමේන්තු මන්ත්‍රී කවින්ද ජයවර්ධන මහතා ප්‍රකාශ කළේ සන්ධානගත වීම පිළිබඳ විවිධ මත තිබු බවත් ඒ හේතුවෙන් යෝජනාව පිළිබඳව දීර්ඝ ලෙස සාකච්ඡා කිරීමටත් ඉදිරියේ දී නැවත වතාවක් කෘත්‍යාධිකාරී මණ්ඩලය රැස් වීමට තීරණය කළ බවත්ය. කෙසේ වෙතත් පක්ෂ මහලේකම් අමාත්‍ය අකිල විරාජ් කාරියවසම් මහතා සඳහන් කළේ සන්ධානයේ ව්‍යවස්ථාව සංශෝධනය කර එළඹෙන පස්වැනිදා නව සන්ධානය ගොඩනගන බවයි.", "URL": "https://sinhala.adaderana.lk/news.php?nid=115536", "Category": null, "Parent URL": null}