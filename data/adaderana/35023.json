{"Source": "Adaderana", "Timestamp": "June 18, 2013 10:22 am", "Headline": "ව්‍යාජ විදේශ රැකියා නියෝජිතයින්ගෙන් ප්‍රවේශම් වෙන්න", "News Content": "විදේශ රැකියා සඳහා රැකියා ගිවිසුම් අත්සන් කිරීමේ දී ඇතැම් විදේශ රැකියා නියෝජිත ආයතන පුද්ගලයින් නොමග යවන බව විදේශ සේවා නියුක්ති කාර්යාංශය පවසයි. අදාළ සිද්ධීන් පිළිබඳව දෛනික ලැබෙන පැමිණිලි සංඛ්‍යාව ද සීඝ්‍ර ලෙස ඉහළ ගොස් ඇති බව එහි ප්‍රකාශකයෙකු සඳහන් කළේය. රැකියා ගිවිසුම් අත්සන් කිරීමේ දී එම ගිවිසුම්වලට ව්‍යාජ දත්ත ඇතුළත් කර පුද්ගලයින් නොමග යැවීම ඇතැම් රැකියා නියෝජිතයින් විසින් සිදුකරන බව විදේශ සේවා නියුක්ති කාර්යාංශය පැවසුවේය. එම නිසා රැකියා ගිවිසුම් අත්සන් කිරීමට පෙර ඒ පිළිබඳව මනා අවබෝධයක් ලබාගත යුතු බව විදේශ සේවා නියුක්ති කාර්යාංශය පෙන්වාදෙන්නේය. මේ අතර විදේශ රැකියාවලට පිටත්වන පුද්ගලයින් විදේශ සේවා නියුක්ති කාර්යාංශයේ ලියාපදිංචිය අනිවාර්යය බව විදේශ සේවා නියුක්ති කාර්යාංශය පැවසුවේය. එසේ ලියාපදිංචි නොවන පුද්ගලයින්ට ගුවන්තොටුපළේ දී යළි හැරී ඒමට සිදුවන බව ඔවුන් පෙන්වාදෙන්නේය. මසකට පුද්ගලයින් දෙසිය දෙනෙකු පමණ රැකියා සඳහා පිටත්ව යාමට නොහැකිව එලෙස හැරී එන බව විදේශ සේවා නියුක්ති කාර්යාංශය වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=35023", "Category": null, "Parent URL": null}