{"Source": "Adaderana", "Timestamp": "October 15, 2013 04:32 pm", "Headline": "මාතර පවතින්නේ පොලිස් භීෂණයක් - මංගල දැන් දේශපාලන සිරකරුවෙක් වෙලා ", "News Content": "මේ වන විට මාතර ප්‍රදේශයේ පවතින්නේ පොලිස් භීෂණයක් බව එ.ජා.ප මහ ලේකම් පාර්ලිමේන්තු මාන්ත්‍රී තිස්ස අත්තනායක මහතා පවසයි. පසුගිය 05 වන දින මාතර ප්‍රදේශයේ ඇති වූ ගැටුම සම්බන්ධයෙන් සැකකරුවන් පිළිබඳව තවත් ලේඛනයක් මාතර පොලීසිය විසින් ඉදිරිපත් කර ඇති බව අද(15) කොළඹ පැවති මාධ්‍ය හමුවකට එක්වෙමින් ඔහු සඳහන් කළේය. මාතර ගැටලුමට සම්බන්ධ පාගමන් 2ක සඳහා පොලීසිය දැනුවත් වී තිබූ බවත්, එම පාගමන් දෙක සඳහා පොලිස් අනුමැතිය ලබාගෙන තිබූ බවත් ඒ ඒ මහතා පැවසීය. නමුත් මෙම ගැටුමට සම්බන්ධ කිසිදු පුද්ගලයෙක් අත්අඩංගුවට ගෙන නොමැති බවත්, හඳුනාගැනීමට නොහැකිවීම හේතුවෙන් අත්අඩංගුවට නොගත් බවත් පොලීසිය විසින් පවසන බවද අත්තනායක මහතා එහිදී පැහැදිළි කළේය. එසේම මෙම සිද්ධිය සඳහා ඉහළින් බලපෑම් ඇති බවට සමහර පොලිස් නිලධාරීන් විසින් තමන් සමඟ ප්‍රකාශ කළ බවද හෙතෙම කියා සිටියේය. මේ වන විට දකුණු පළාත් සභා මන්ත්‍රී මෛත්‍රී ගුණරත්න මහතා සහ ඩලස් අලහප්පේරුම මහතා මේ සම්බන්ධයෙන් හවුල් ව්‍යාපාරයක් පවත්වන බවද ඔහු සඳහන් කළේය. තවද මෛත්‍රී ගුණරත්න මහතාගේ පියා වන ජනාධිපති උපදේශක හර්මන් ගුණරත්න මහතා කව්බෝයි මෙන් වෙඩි තැබූ බව සියලුම පුද්ගලයින් දුටු බවත්, ඔහු වෙඩි තබන ලද ගිනි අවිය තාත්තා විසින් පුතාට පවරා ඇති බවත් එම ගිනි අවියෙන් තාත්තා වෙඩි තැබීම නීති විරෝධි බවද හෙතෙම පැවසීය. ඒ අනුව මේ වන විටත් එම ගිනි අවිය මාරු කර ඇති බවට තමන්ට වාර්තා වී ඇති බවද අත්තනායක මහතා එහිදී අවධාරණය කළේය. එසේම මංගල සමරවීර මහතාට ඇති චෝදනාව වන්නේ ශබ්ද විකාශන යන්ත්‍ර 2ක් සොරකම් කිරීම බවත්, මෙම සිද්ධිය සඳහා මංගල සමරවීර මහතා පමණක් නොව මෛත්‍රී ගුණරත්න මහතා සහ ශිරාල් ලක්තිලක මහතාද පොලීසිය විසින් අත්අඩංගුවට ගත යුතු බවත් ඔහු පැවසීය. එ.ජා.ප. පාර්ලිමේන්තු මන්ත්‍රී මංගල සමරවීර මහතා යනු බිය නොවි කතා කරන පුද්ලයෙකු බවත්, ඒ මහතාගේ කට වසා තැබීම සඳහා ඔහුව අත්අඩංගුවට ගත් බවත් හෙතෙම සඳහන් කළේය. තවද මේ වන විට මංගල සමරවීර මහතා දේශපාලන සිරකරුවෙක් බවට පත් වී ඇති බවද තිස්ස අත්තනායක මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=38161", "Category": null, "Parent URL": null}