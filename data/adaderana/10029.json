{"Source": "Adaderana", "Timestamp": "August 4, 2010 05:57 pm", "Headline": "එල්.ටී.ටී.ඊ සැකකාර ලැයිස්තුවේ කේ.පී ඉන්නවාද දන්නේ නෑ", "News Content": "දැනට අත්අඩංගුවේ සිටින එල්.ටී.ටී.ඊ සැකකරුවන් අතර කුමාරන් පද්මනාදන් හෙවත් කේ.පී ගේ නම සඳහන් නොවන බව පුනරුත්ථාපන හා බන්ධනාගාර අමාත්‍ය ඩිව් ගුණසේකර මහතා පවසයි. කෙසේ වුවද ඒ පිළිබඳ වැඩිදුර තොරතුරු සොයා බලා පාර්ලිමේන්තුවට කරුණු දක්වන බවද අමාත්‍යවරයා කියා සිටියේය. එ.ජා.ප පාර්ලිමේන්තු මන්ත්‍රී දයාසිරි ජයසේකර මහතා අද පාර්ලිමේන්තුවේ දී ඇසූ අතුරු ප්‍රශ්නයකට පිළිතුරු දෙමින් ගුණසේකර අමාත්‍යවරයා මෙම අදහස් පළ කර තිබේ. කෙසේ වුවද පද්මනාදන්ලා බොහොමයක් අත්අඩංගුවේ පසුවන එල්.ටී.ටී.ඊ සැකකරුවන්ගේ නම් ලැයිස්තුවේ ඇතුළත්ව සිටින බැවින් මේ පිළිබඳ නිශ්විත යමක් ප්‍රකාශ කළ නොහැකි බවද අමාත්‍යවරයා පෙන්වා දුන්නේය. කෙසේ වුව දැනට එල්.ටී.ටී.ඊ සැකකරුවන් 8780 ක පමණ පිරිසක් අත්අඩංගුවේ පසුවන බවත්,රැඳවුම් කඳවුරු 6 ක යුද්ධයෙන් අවතැන් වූ පිරිස 31,696 ක් පමණ සිටින බවත් පුනරුත්ථාපන හා බන්ධනාගාර අමාත්‍ය ඩිව් ගුණසේකර මහතා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=10029", "Category": null, "Parent URL": null}