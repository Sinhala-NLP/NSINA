{"Source": "Adaderana", "Timestamp": "October 16, 2018 05:27 pm", "Headline": "තියුණු ආයුධයකින් පහරදී පුද්ගලයෙකු ඝාතනය කරයි", "News Content": "කිසියම් පිරිසක් විසින් තියුණු ආයුධ වලින් කපා කොටා ඝාතනය කළ පුද්ගලයෙකුගේ මළසිරුරක් කුලියාපිටිය, කඹුරාපොළ ප්‍රදේශයේ සුසාන භූමියක් අසල තිබියදී පොලීසිය විසින් සොයාගෙන තිබේ. මෙලෙස මියගොස් ඇත්තේ කුලියාපිටිය කඹුරාපොළ, මූණමල්දෙණිය ප්‍රදේශයේ පදිංචිව සිටි 38 හැවිරිදි එච්.පී.සරත් නොහොත් පොරෝ සරා යන නාමයෙන් හඳුන්වනු ලබන දෙදරු පියෙකි. ඊයේ(15) රාත්‍රීයේ කිසියම් පිරිසක් විසින් මෙම පුද්ගලයා තියුණු ආයුධ වලින් කපා කොටා ඝාතනය කරන්නට ඇති බවට පොලීසිය සැකපළකරයි. මියගිය පුද්ගලයාගේ සිරුර කුලියාපිටිය කඹුරාපොළ කණිෂ්ඨ විද්‍යාලය අසල සුසාන භූමියක තිබෙනු කාන්තාවක් දැක ඇති අතර අනතුරුව ඒ සම්බන්ධයෙන් පොලීසිය දැනුවත් කර තිබේ. මියගිය තැනැත්තා මිනීමැරුම් සිද්ධියකට අදාළ නඩුවකට සම්බන්ධ අයෙකු බවට තොරතුරු හෙළිව ඇති අතර මෙම ඝාතනය සම්බන්ධයෙන් තවදුරටත් පොලිස් පරීක්ෂණ ක්‍රියාත්මකයි.", "URL": "https://sinhala.adaderana.lk/news.php?nid=97787", "Category": null, "Parent URL": null}