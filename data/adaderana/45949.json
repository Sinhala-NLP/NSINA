{"Source": "Adaderana", "Timestamp": "September 9, 2014 04:02 pm", "Headline": "හාල් 85යි - ගොවියාට ආගිය අතක් නෑ - ජනතාව ණය උගුලේ හිරකරලා", "News Content": "හාල් කිලෝවක් රුපියල් 85ක මිලකට මේවන විට සාමාන්‍ය ජනතාවට මිලදී ගැනීමට සිදුව ඇති බව එක්සත් ජාතික පක්ෂ පාර්ලිමේන්තු මන්ත්‍රී ආචාර්ය හර්ෂ ද සිල්වා මහතා පවසයි. ගොවි ජනතාවට වත්මන් ආණ්ඩුවෙන් සෙතක් සිදුව නැති බවත්, තරුණයින් ගොවිතැන අතහැර කොන්ක්‍රීට් අනන බවත්, මන්ත්‍රීවරයා අද (09) සිරිකොත පක්ෂ මූලස්ථානයේදී මාධ්‍ය හමුවක් පවත්වමින් පෙන්වාදුන්නේය. ආණ්ඩුවේ දත්ත හා මහපොළොවේ යතාර්ථය අතර ලොකු වෙනසක් ඇති බවත්, සහල් වැඩිමිලට විකුණන අයට එරෙහිව නීතිමය පියවර ගන්නවා යැයි ආණ්ඩුව කියන්නේ නම් සියලූම සිල්ලර වෙළෙන්දන් අත්අඩංගුවට ගෙන ඔවුන් දැමීමට සිරකූඩු හදන්න වෙනවා යැයිද හෙතෙම කියා සිටියේය. රටේ ජනතාවගෙන් සියයට 30ක් පමණ සිටින්නේ ගොවියන් බවත්, ගොවියාට මේවන විට ආගිය අතක් නැති බවත්, පැවසූ මන්ත්‍රීවරයා කෙරවළපිටියේ සිට කඩවත දක්වා අධිවේගී මාර්ගයේ එක කිලෝමීටරයට රුපියල් දසලක්ෂයකට අධික මුදලක් වැය කරන බවද පෙන්වාදුන්නේය. එම කැබිනට් පේපරයට විනාඩි 15න් අනුමැතිය හිමිව ඇති බවත්, ඉස්සර කැබිනට් පේප‍ර් එකක් අනුමත කර ගැනීමට මාස 6ක්වත් බවත්, ඔහු කියා සිටියේය. බදුල්ලේ ජනතාව දුක් විඳින බවත්, උමා ඔය හරවලා මොණරාගලට වතුර දෙන බව ආණ්ඩුව කීවත්, ඇත්ත කතාව හම්බන්තොට වතුරදීම යැයිද හර්ෂ ද සිල්වා මන්ත්‍රීවරයා පෙන්වාදුන්නේය. හම්බන්තොටට ගුවන් පාළම්වල අවශ්‍යතාවයක් නැති බවත් කෝට්ටේ හෝ නාවලට නම් ඒවා ඉදිකිරීම සුදුසු බවත්, පැවසූ ඒ මහතා ණය ගැනීම ලොකු දෙයක් මෙන් ආණ්ඩුවේ උදවිය දුටුවත් ජනතාව ණය උගුලක හිරවී සිටින බවත්, කීවේය. මේ අතර අද සිරිකොත පක්ෂ මූලස්ථානයේදී එජාප පුත්තලම ආසන සංවිධායක ලෙස හිටපු නගරාධිපතිවරයෙකු මෙන්ම වත්මන් නාගරික මන්ත්‍රීවරයෙකු වන මො‍හොමඩ් නිසාන් මොහොමඩ් නස්මි නැමැති අය විපක්ෂනායක රනිල් වික්‍රමසිංහ මහතා අතින් පත්වීම් ලැබීය.", "URL": "https://sinhala.adaderana.lk/news.php?nid=45949", "Category": null, "Parent URL": null}