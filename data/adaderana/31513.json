{"Source": "Adaderana", "Timestamp": "February 10, 2013 03:55 pm", "Headline": "තීරුබදු වංචාවක් ගැන පුළුල් පරීක්ෂණ", "News Content": "ව්‍යාජ ලිපිලේඛන සකස් කර තීරුබදු වංචා කරමින් මෙරටට භාණ්ඩ ගෙන ඒමේ ජාවාරමක් පිළිබඳව පරීක්ෂණ ආරම්භ කර ඇති බව රේගු විමර්ශන සහ සුපරීක්ෂණ අංශය පවසයි. අපරාධ පරීක්ෂණ දෙපාර්තමේන්තුව සමඟ එක්ව මෙම පරීක්ෂණ ආරම්භ කර ඇති බව රේගු අධ්‍යක්ෂ මාලී පියසේන මහතා සඳහන් කළේය. ව්‍යාජ ලිපිලේඛන සකස් කරමින් මෙරටට ගෙන එන ලද භාණ්ඩ තොගයක් පසුගිය සිකුරාදා රේගුව විසින් සොයාගෙන තිබේ. අපරාධ පරීක්ෂණ දෙපාර්තමේන්තුව සමඟ එක්ව අදාළ වැටලීම සිදුකර ඇති අතර එහිදි පුද්ගලයින් 8 දෙනෙකු අත්අඩංගුවට ගත් බව මාලී පියසේන මහතා සඳහන් කළේය. මෙම පිරිස දිගු කාලයක සිට තීරුබදු වංචා කරමින් මේ ආකාරයට මෙරටට භාණ්ඩ ආනයනය කර ඇති බවට සිදුකළ පරීක්ෂණවලින් අනාවරණය වී ඇත. ඒ අනුව මෙම ජාවාරම්වලට සම්බන්ධ තවත් පුද්ගලයින් අත්අඩංගුවට ගැනීම සඳහා තවදුරටත් පරීක්ෂණ සිදුකරන බව රේගු අධ්‍යක්ෂ මාලී පියසේන මහතා සඳහන් කළේය.", "URL": "https://sinhala.adaderana.lk/news.php?nid=31513", "Category": null, "Parent URL": null}