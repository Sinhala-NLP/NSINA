{"Source": "Adaderana", "Timestamp": "February 3, 2017 11:30 pm", "Headline": "විරුද්ධවාදීන් නගන චෝදනා පදනම් විරහිතයි", "News Content": "වත්මන් රජය ඩයස්පෝරාවේ මුදල් මත යැපෙමින් ඔවුනගේ අරමුණු ඉටු කිරීම උදෙසා නව ව්‍යවස්ථා සංශෝධනය මඟින් කටයුතු කරන බවට දේශපාලන විරුද්ධවාදීන් නගන චෝදනාව පදනම් විරහිත බවත්, බුද්ධාගමට හිමි ප්‍රමුඛතාවය අහිමි කිරීමට හෝ රටේ ඒකීය භාවය අනතුරේ හෙළීමේ කිසිඳු අවශ්‍යතාවයක් රජයට නොමැති බවත් නිවාස හා ඉදිකිරීම්අමාත්‍ය සජිත් ප්‍රේමදාස මහතා පවසයි.යහපාලන රජය සමඟ දැඩි වෛරයකින් පසුවන ඩයස්පෝරාවේ අරමුණු ඉටු කිරීම වෙනුවෙන් නව ව්‍යවස්ථා සංශෝධනය සිදු නොකරන බවත්, ජනාධිපතිවරණයේදී ජනතාවට ලබා දුන් පොරොන්දු ඉටු කිරීම වෙනුවෙන් පමණක් නව ව්‍යවස්ථා සංශෝධනය සිදු කරන බවද අමාත්‍යවරයා මෙහිදී පැවසීය.සජිත් ප්‍රේමදාස මහතා මෙම අදහස් පළ කළේ යළි ඇරඹුණු ගම් උදාව තුළින් ජනතා අයිතියට පත් කෙරුණු 18 වන ආදර්ශ ගම්මානය වන “සඳරිවිගම” ආදර්ශ ගම්මානය ජනතා අයිතියට පත් කිරීමේ අවස්ථාවට අද (03) දින සහභාගී වෙමිනි.හම්බන්තොට දිස්ත්‍රික්කයේ, සූරියවැව ප්‍රාදේශීය ලේකම් කොට්ඨාසයේ වැලිවැව ප්‍රදේශයේ ඉදි කරන ලද මෙම ගම්මානය නිවාස 25කින් සමන්විතය.සජිත් ප්‍රේමදාස අමාත්‍යවරයා එහිදී මෙසේද පැවසීය,“පසුගිය රජය මඟින් සූරියවැව ක්‍රිකට් ක්‍රීඩාංගණය ඉදි කිරීම වෙනුවෙන් ඇස්තමේන්තු කළ මුදල රුපියල් ලක්ෂ දොළොස් දාහසක්. නමුත් එහි ඉදි කිරීම් කටයුතු අවසන් වන විට රුපියල් ලක්ෂ හතලිස් දෙදහාසක මුදලක් වැය කර තිබුණා. ඉකුත් රජයේ ගසා කෑමේ හැකියාව ඉන් මනාව පෙන්නුම් කරනවා. ක්‍රීඩාංගණය ඉදිකිරීම වෙනුවෙන් ඉඩම් අත්පත් කර ගන්නා විට ජනතාවට සිය නිවෙස් අහිමි වුණා. එලෙස නිවෙස් අහිමි වුජනතාව වෙනුවෙන් ඉදි කළ නිවාස සංකීර්ණයේ නිවාස එම ජනතාවට ලබා නොදී එක්තරා පාර්ලිමේන්තු මන්ත්‍රීවරියක ඇතුළු රජයට හිතවත් දේශපාලනඥයින් අතරේ බෙදා දුන්නා. මේ අය යළිත් නැගිටින්නට හදන්නේ මෙවැනි දූෂිත ක්‍රියාකරකම් වල තවදුරටත් නිරත වීමටයි.”", "URL": "https://sinhala.adaderana.lk/news.php?nid=69084", "Category": null, "Parent URL": null}