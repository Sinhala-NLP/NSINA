{"Source": "Adaderana", "Timestamp": "July 12, 2013 10:31 pm", "Headline": "සම්බන්දන් ජනපති හමුවෙයි", "News Content": "එකීය නොබෙදුනු රටක් තුළ සියලුදෙනාටම පිළිගත හැකි කල්පවතින දේශපාලන විසඳුමක් වෙනුවෙන් සාකච්ඡා කිරීමට සුදානම් බව ද්‍රවිඩ ජාතික සන්ධානයේ නායක ආර්. සම්බන්දන් මහතා පවසයි. උතුරු පළාත් සභා මැතිවරණය නිදහස්ව හා සාධාරණව පැවැත්වීම සම්බන්ධයෙන් ජනාධිපති මහින්ද රාජපක්ෂ මහතා සමග පැවැති සාකච්ඡාවකදී ඔහු මේ බව පවසා තිබේ. අරලිය ගහමන්දිරයේදී ඊයේ සවස මෙම හමුව සිදුවූ එම පක්ෂය පවසයි. ජාතික ගැටලුවට විසඳුමක් ලබාදීම සම්බන්ධයෙන් ජනාධිපතිවරයාද සිය අරමුණ එහිදී සම්බන්දන් මහතාට දැනුම්දී තිබේ. මේ අතර උතුරේ නැවත පදිංචි කළ ජනතාව, උතුරින් හමුදාව අඩු කිරීම, දේශපාලන සිරකරුවන් නිදහස් කිරීම යන කරුණු ගැන ද එහිදී සාකච්ඡා වී ඇතැයි විදෙස් මාධ්‍ය වාර්තා කරයි. එම අවස්ථාවට විදේශ කටයුතු අමාත්‍ය මහාචාර්ය ජී.එල් පීරිස් මහතා මෙන්ම ජනාධිපති ලේකම් ලලිත් වීරතුංග මහතා ද සහභාගි වී තිබේ.", "URL": "https://sinhala.adaderana.lk/news.php?nid=35733", "Category": null, "Parent URL": null}