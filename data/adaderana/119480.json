{"Source": "Adaderana", "Timestamp": "September 19, 2019 11:57 am", "Headline": "තවත් ප්‍රහාරයක් ගැන අසත්‍ය පුවතක් ආරක්ෂක අමාත්‍යාංශය ප්‍රතික්ෂේප කරයි", "News Content": "පාස්කු ඉරිදා ප්‍රහාරයට සමාන ප්‍රහාරයක් එල්ල කිරීමට යුද්ධ හමුදාවට සම්බන්ධ පිරිසක් සූදානම් වන බවට පැතිර යන අසත්‍ය ප්‍රවෘත්ති පිළිබඳව ආරක්ෂක අමාත්‍යාංශය පැහැදිලි කිරීමක් නිකුත් කර තිබේ. මෙම පුවත සම්පූර්ණයෙන්ම අසත්‍ය පුවතක් වන අතර මෙම පුවත මඟින් ශ්‍රී ලංකා යුද්ධ හමුදාවේ කීර්ති නාමයට හානියක් ඇති කිරීම සඳහා ද්වේෂ සහගත ලෙස පළ කර ඇති බව ආරක්ෂක අමාත්‍යාංශය නිවේදනයක් නිකුත් කරමින් ප්‍රකාශ කළේය. මේ අතර මෙම පුවත මඟින් රටෙහි මහජනතාව තුළ අනිසි බියක් ඇති කිරීම සහ ඔවුන්ගේ දෛනික කටයුතු පවත්වාගෙන යාමේදී ගැටලුකාරී තත්ත්වයන් ඇති වන බවද ආරක්ෂක අමාත්‍යාංශය පෙන්වා දුන්නේය. මෙම සිද්ධියට සම්බන්ධ පුද්ගලයින් හඳුනා ගැනීම සඳහා මේ වන විට යුද්ධ හමුදාව සහ අපරාධ විමර්ශන දෙපාර්තමේන්තුව විසින් පරීක්ෂණ පවත්වමින් සිටින බව ආරක්ෂක අමාත්‍යාංශය වැඩිදුරටත් පැවසීය.", "URL": "https://sinhala.adaderana.lk/news.php?nid=119480", "Category": null, "Parent URL": null}