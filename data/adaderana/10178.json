{"Source": "Adaderana", "Timestamp": "August 12, 2010 11:23 am", "Headline": "සාමාජික රටවලට එක්සත් ජාතීන් අනවශ්‍ය බලපෑම් කරන්නේ නෑ", "News Content": "එක්සත් ජාතීන්ගේ සංවිධානය තම සාමාජික රටවලට අනවශ්‍ය බලපෑම් සිදුනොකරන බව එක්සත් ජාතීන්ගේ සංවිධානයේ සංවර්ධන වැඩසටහනේ මෙරට අධ්‍යක්ෂ ඩග්ලස් කේ මහතා පවසයි. එක්සත් ජාතීන්ගේ සංවිධානය රාජ්‍ය නොවන සංවිධානයක් නොවන බවත්, එය අන්තර් රාජ්‍ය සංවිධානයක් බවත් ඩග්ලස් කේ මහතා පෙන්වාදෙයි. රාජ්‍යයන්ගේ අවශ්‍යතාවය මත පමණක් එක්සත් ජාතීන්ගේ සංවිධානය රැඳී සිටින බවත්, සහය අවශ්‍ය නොවන්නේ නම් එම රට තුළ රැඳී සිටීමට බලාපොරොත්තු නොවන බවත් ඒ මහතා ප්‍රකාශ කළේය. තම සංවිධානයේ අරමුණ ජනතාවට සේවය කිරීම බව ද අධ්‍යක්ෂවරයා අවධාරණය කළේය. පාර්ලිමේන්තු වාර්තාකරණයේ නියුතු මාධ්‍යවේදීන් වෙනුවෙන් සංවර්ධන වැඩසටහන පැවැත්වූ සුවිශේෂී වැඩමුළුවට එක්වෙමින් ඒ මහතා මෙම අදහස් පළ කළේය. අද වාද්දුවේදී ආරම්භ වූ මෙම වැඩමුළුව ශ්‍රී ලංකා පාර්ලිමේන්තු මාධ්‍යවේදීන්ගේ සංගමය විසින් සංවිධානය කර තිබේ.", "URL": "https://sinhala.adaderana.lk/news.php?nid=10178", "Category": null, "Parent URL": null}