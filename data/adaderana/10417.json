{"Source": "Adaderana", "Timestamp": "August 24, 2010 02:23 pm", "Headline": "අවසන් රන්දෝලියට අලි ඇතුන් 90 ක්", "News Content": "අද රාත්‍රියේ වීදි සංචාරය කිරීමට නියමිත මහනුවර ශ්‍රී දළඳා මාළි‍ගාවේ අවසන් රන්දෝලි පෙරහැර සඳහා අලි ඇතුන් 90 දෙනෙකු පමණ සහභාගි කරවීමට නියමිත බව දළඳා මාළිගාවේ අලි ඇතුන් භාර නිලධාරී ප්‍රදීප් නියනපලාන මහතා පවසයි. සඳහතුක ධාතූන් වහන්සේ වැඩ සිටින පෙරහැර කරඬුව වැඩමවීම නැඳුන්ගමුවේ රාජා ඇතා විසින් සිදුකිරීමට නියමිත බව ඔහු සඳහන් කළේය. දෑල ඇතුන් වශයෙන් දළඳා මාළිගාවේ ඉන්දි රාජා සහ රුහුණු මහකතරගම දේවාලයේ වාසනා ඇතා පෙරහැරේ ගමන් කරන බව ප්‍රදීප් නියනපලාන මහතා පැවසීය. සඳහතුක කරඩුව වඩමවනු ලබන නැඳුන්ගමුවේ රාජා ඇතා මෙරට සිටින විශාලතම ඇතා ලෙස සැලකෙන බව ඔහු වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=10417", "Category": null, "Parent URL": null}