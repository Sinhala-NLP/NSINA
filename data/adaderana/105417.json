{"Source": "Adaderana", "Timestamp": "March 3, 2019 07:10 pm", "Headline": "කතරගමදී සිරුරට ගිනි තබාගත් පුද්ගලයා මියයයි", "News Content": "කතරගම මහා දේවාලයට අනුබද්ධ ඒ ආසන්නයේ පිහිටි විෂ්ණු දේවාලයේ දී තම සිරුරට ගිනි තබාගත් පුද්ගලයා ජීවිතක්ෂයට පත්ව ඇත. බරපතල පිළිස්සුම් තුවාල සහිතව රෝහල්ගත කළ එම පුද්ගලයා අද පස්වරුවේ ජීවිතක්ෂයට පත්වුණා. කතරගම දේවාල භූමියේ පිහිටි පුරාණ කිරිවිහාරය අසල අද උදෑසන 9.30 ට පමණ උණුසුම් තත්වයක් ඇතිවුණි. ඒ එහි පැමිණි පුද්ගලයෙකු එතුළදී පෙට්‍රල් සිය සිරුරට වත්කරගෙන ගිනි තබාගැනීමත් සමඟය. එම අවස්ථාවේ වහා ක්‍රියාත්මක වූ එහි සිටි කපුමහතුන් හා බැතිමතුන් ඔහුගේ සිරුරට ජලය ඉස ගින්න නිවාදැමීමට තැත්කර තිබුණි. මෙලෙස සිරුරට ගිනි තබාගෙන සිය දිය දිවි හානි කර ගැනීමට උත්සහ කර තිබුණේ තිස්සමහාරාම රන්මිණිතැන්න ප්‍රදේශයේ පදිංචි අබේසිංහ ලියනආරච්චිගේ සුමනසිරි නමැති 59 හැවිරිදි පුද්ගලයෙකි. එම පුද්ගලයා ගිනිතබා ගැනීමත් සමඟ කතරගම දේවාලයේ ජල බවුසර් යොදා ඇතිවූ ගින්න මැඩපැවැත්වීමට දේවාල බලධාරීන් වහාම පියවර ගත්තත් ඒ වන විටත් ඔහු බරපතළ ලෙස පිළිස්සී සිටියේය. ඔහුව වහාම කතරගම දිසා රෝහලට ඇතුළත් කිරීමට පියවර ගැනුණු අතර පසුව වැඩිදුර ප්‍රතිකාර සඳහා හම්බන්තොට මහරෝහලට මාරු කර යැවුණි. බරපතල පිළිස්සුම් තුවාල සහිතව රෝහල්ගත කළ එම පුද්ගලයා අද පස්වරුවේ ජීවිතක්ෂයට පත්වුණි. මෙම ගිනි තබාගැනීමේ සිද්ධියෙන් කිරි විහාරයේ බිත්තිවලට සහ සිවිලිමේ සිතුවම් වලට හානි වී ඇති ආකාරය දක්නට ලැබුණි. කෙසේ වෙතත් එම ස්ථානයේ සිටි වෙනත් කිසිවකුට හෝ හානි සිදු වී තිබුණේ නැත. ගිනි තබා ගැනීමට නිශ්චිත හේතුවක් මෙතෙක් අනාවරණය වී නැතත් අදාළ පුද්ගලයා ආරූඩ වීමට ලක්වන අයෙකු බවටද වාර්තා වෙයි. සිද්ධිය සම්බන්ධයෙන් කතරගම පොලීසිය වැඩිදුර විමර්ශන පවත්වනු ලබයි. මේ අතර කතරගම දේවාලය වැඳපුදාගැනීමට පැමිණෙන බැතිමතුන්ට මෙම සිද්ධියෙන් කිසිදු බාධාවක් නොවන බවත්, කිරිවෙහෙර සහ අෂ්ඨඵල බෝධිය වැඳපුදා ගැනීමට පැමිණෙන සැදැහැවතුන්ටත් ඉන් කිසිදු බාධාවක් නොවන බවත් කතරගම කිරිවෙහෙර රජමහා විහාරාධිපති පූජ්‍ය කොබවක ධම්මින්ද හිමියන් සඳහන් කළේය.", "URL": "https://sinhala.adaderana.lk/news.php?nid=105417", "Category": null, "Parent URL": null}