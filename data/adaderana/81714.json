{"Source": "Adaderana", "Timestamp": "December 18, 2017 01:31 pm", "Headline": " කඩුවක් හා යකඩ පොල්ලක් එක්ක කොල්ලෝ දෙන්නා අල්ලයි ", "News Content": "යාපනයේ කෝණ්ඩාවිල් දුම්රිය ස්ථානය අසළ පිහිටි වෙළෙඳ සැලක් කොල්ල කෑමට පැමිණි තරුණයින් දෙදෙනෙකු කඩුවක් හා යකඩ පොල්ලක් සමඟ 17 දා දහවල් කෝපායි පොලීසිය විසින් අත් අඩංගුවට ගෙන තිබේ. මහදවල් යතුරු පැදියකින් පැමිණි තරුණයින් දෙදෙනෙකු පොහොර උරයක ඔතාගෙන පැමිණි කඩුවක් හා යකඩ පොල්ලක් එළියට ගෙන එය වෙළෙඳ සැල් හිමියාට පෙන්වා බියකොට වෙළෙඳ සැලේ ලාච්චුවේ තිබූ මුදල් පැහැර ගැනීමට උත්සහ කළ අවස්ථාවේදී හිමිකරු කෑකෝ ගැසීම නිසා තරුණයින් දෙදෙනා පලා යාමට උත්සහ කොට තිබේ. එම ස්ථානයට පැමිණි පිරිසක් තරුණයින් දෙදෙනාව ලුහුබදින විට ඔවුන්ගේ යතුරු පැදිය ක්‍රියා විරහිත වීම නිසා තරුණයින් දෙදෙනා අල්ලා ගැනීමට ඔවුන්ට හැකි වී ඇති අතර මේ තරුණයින් දෙදෙනා සමඟ පොර බදද්දී එක් පුද්ගලයෙකු කඩුවට කැපීම නිසා තුවාල ලබා ඇති බවද සඳහන්ය. කෝපායි පොලීසියට මේ බව දැන්වීමත් සමග වහාම පොලීසිය පැමිණ තරුණයින් දෙදෙනාද,යතුරු පැදියද,කඩුව හා යකඩ පොල්ලද අත් අඩංගුවට ගෙන ඇත. මෙම තරුණයින් දෙදෙනා යාපනයේ කොකුවිල් ප්‍රදේශයේ පදිංචි වයස අවුරුදු 18 හා 22 ක තරුණයින් දෙදෙනෙකි. කෝපායි පොලීසිය ඔවුන් දෙදෙනා අධිකරණය වෙත ඉදිරිපත් කිරීමට කටයුතු යොදා තිබේ.", "URL": "https://sinhala.adaderana.lk/news.php?nid=81714", "Category": null, "Parent URL": null}