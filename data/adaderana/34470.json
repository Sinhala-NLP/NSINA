{"Source": "Adaderana", "Timestamp": "May 29, 2013 01:52 pm", "Headline": "හෙද නිලධාරීන්ගේ කාර්යක්ෂමතා විභාගය 60% ක් අසමත්", "News Content": "පසුගිය වසරේ හෙද නිලධාරීන්ගේ තුන්වන ශ්‍රේණියට අදාළ කාර්යක්ෂමතා කඩයිම් විභාගය 60%ක පමණ පිරිසක් අසමත්ව ඇති බව රජයේ හෙද නිලධාරීන්ගේ සංගමය පවසයි. හෙද විදුහල්වල විෂය නිර්දේශයට ඇතුළත් නොවූ විෂයයන් විභාගයට අදාළව ඇතුළත් කිරීම හේතුවෙන් මෙවැනි පිරිසක් අසමත්ව ඇති බව එම සංගමයේ සභාපති සමන් රත්නප්‍රිය මහතා චෝදනා කරයි. මෙම විෂයය නිර්දේශයන් පිළිබද යළි සලකා බලන ලෙස සෞඛ්‍ය අමාත්‍යවරයාට පසුගිය දිනක පැවැති සාකච්ජාවක දී දැනුම් දුන් බව සමන් රත්නප්‍රිය මහතා පවසයි. ඒ අනුව අමාත්‍යවරයා ඒ පිළිබද සොයා බලන ලෙස අමාත්‍යංශ ලේකම්වරයා වෙත දැනුම් දුන්නද එය ඉටුකර නොමැතිවීම හේතුවෙන් මෙම තත්ත්වය උද්ගත වූ බව රජයේ හෙද නිලධාරීන්ගේ සංගමය වැඩිදුරටත් කියා සිටියි.", "URL": "https://sinhala.adaderana.lk/news.php?nid=34470", "Category": null, "Parent URL": null}