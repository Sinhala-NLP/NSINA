{"Source": "Adaderana", "Timestamp": "April 29, 2014 11:54 am", "Headline": "මාධ්‍ය හෙළිදරව්ව ඵලදරයි - හැටන් බස් නැවතුමේ කප්පම් නවතී?", "News Content": "කප්පම් ලබා ගැනීමේ සිද්ධියට අදාළ ඡායා රූප ඉහත වේ. (ඡායා රූ - රංජිත් රාජපක්ෂ) හැටන් බස් නැවතුම්පළේ කාර්යබාර නිලධාරීන් පෞද්ගලික බස්රථ වලින් කප්පම් ලබාගැනීම පිළිබඳව මාධ්‍යයෙන් හෙළිදරව් වීමත් සමඟම ඒ පිළිබඳව විධිමත් පරීක්‍ෂණයක් පැවැත්වීම සඳහා එම බස්නැවතුම්පළේ දැනට සේවයේ නියුතු නිලධාරීන් 5 දෙනෙකු අද සිට වහාම කි‍්‍රයාත්මක වන පරිදි පල්ලේකැලේ මාර්ගස්ථ ප‍්‍රවාහන අධිකාරී ප‍්‍රධාන කාර්යාලයට අනුයුක්ත කර තිබේ. මෙම නිළධාරීන් පිළිබඳව මීට ප‍්‍රථම පැමිණිලි ගණනාවක් ලැබී තිබූ බවත්, ඒ පිළිබඳව පරීක්‍ෂණයක් පැවැත්වීමට සිටින අවස්ථාවක මෙම කප්පම් සිද්ධිය හෙළිදරව් වීමත් සමඟ විශේෂ අධ්‍යක්‍ෂක මණ්ඩල රැස්වීමක් පවත්වා මෙම තීරණය ගත් බව පල්ලේකැලේ මාර්ගස්ථ ප‍්‍රවාහන අධිකාරී කාර්යාලයේ සාමාන්‍යාධිකාරී ටී. රණතුංග මහතා පැවසීය. මෙම කප්පම් සිද්ධිය පදනම්කරගෙන පවත්වන පරීක්‍ෂණයත් සමඟ මධ්‍යම පළාත තුළ පෞද්ගලික බස් කර්මාන්තය පදනම් කරගෙන කිසිදු නීති විරෝධි කි‍්‍රයාවක් සිදුකිරීමට ඉඩ නොදෙන බවත් හැටන් බස්නැවතුම්පළට තාවලිකව වෙනත් නිලධාරීන් පත්කිරීමට කටයුතු කර ඇති බවත් සාමාන්‍යාධිකාරීවරයා වැඩිදුරටත් සඳහන් කළේය. මේ අතර, මෙම සිද්ධියට සම්බන්ධ හැටන් බස් නැවතුම්පළේ නිලධාරීන් තමන්ගේ මාරුවීම නතරකරන ලෙස බලකරන උද්ඝෝෂණ ආරම්භකරන ලෙස පෞද්ගලික බස්රථ හිමියන්ට රියදුරන්ට හා කොන්දොස්තරවරුන්ට දැඩි බලපෑම් ඇතිකරන බවද බස්රථ හිමියන් සඳහන් කරයි.", "URL": "https://sinhala.adaderana.lk/news.php?nid=42857", "Category": null, "Parent URL": null}