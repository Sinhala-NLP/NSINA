{"Source": "Adaderana", "Timestamp": "January 10, 2019 09:34 am", "Headline": "තවත් සද්ධන්තයෙක් ජීවිතයත් මරණයත් අතර සටනක", "News Content": "මින්නේරිය පල්ලියගොඩැල්ල, ඉලුක්පිටිය ප්‍රදේශයේ දඩයක්කරුවෙකුගේ වෙඩි පහරකට ලක්ව බරපතළ තත්ත්වයෙන් බිම ඇඳ වැටී සිටි වන අලියෙකු සොයාගෙන ඇති බව අද දෙරණ වාර්තාකරු පවසයි. මෙලෙස වෙඩිපහරට ලක්ව ඇත්තේ සෝමාවතිය රක්ෂිතයේ සැරිසැරූ වන අලියෙකු බව වාර්තා වෙයි. මෙම වන අලියා වයස අවුරුදු 12ක් පමණ වන බවත් උස අඩි 6ක් පමණ බව මින්නේරිය වනජීවි කාර්යායේ නිලධාරීන් පැවසීය. වෙඩි පහර හේතුවෙන් වන අලියාගේ පෙණහැල්ලට හානි වී ඇති බව වනජීවි නිලධාරීන් පවසයි. මේ අතර මෙම වන අලියා හක්කපටස් උගුලකට හසුවී ඇති බවට මින්නේරිය වනජීවි නිලධාරීන් සැක පළ කරයි. මෙලෙස වෙඩිපහරට ලක්ව තුවලා ලබා සිටින වන අලියාට ප්‍රතිකාර කිරිම සදහා අද(10) ගිරීතලේ පශු වෛද්‍ය ඒකකය පැමිණීමට නියමිත බව වාර්තා වෙයි.", "URL": "https://sinhala.adaderana.lk/news.php?nid=102111", "Category": null, "Parent URL": null}