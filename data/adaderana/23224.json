{"Source": "Adaderana", "Timestamp": "April 2, 2012 09:45 am", "Headline": "කම්කරු නීති නගා සිටවූයේ නැත්නම් අමෙරිකානු බදු සහන නෑ", "News Content": "රජය කම්කරු නීති නගා සිටුවීමට කටයුතු නොකරන්නේ නම් අමෙරිකාවෙන් ලැබීමට නියමිත බදු සහන රැසක් අහිමි වීමේ අවදානමක් පවතින බව නිදහස් වෙළෙඳ කලාප පොදු සේවක සංගමය පවසයි. මේ සම්බන්ධයෙන් රජය කඩිනමින් සිය ස්ථාවරය පැහැදිලි කිරීම වැදගත් බව එම සංගමයේ ලේකම් ඇන්ටන් මාක්ස් මහතා සඳහන් කරයි. අදාළ සම්මුතීන් නීතියෙන් පමණක් නොව ප්‍රායෝගිකව ද ක්‍රියාත්මක කර පෙන්වන ලෙස රජයෙන් ඉල්ලා සිටින බව ද අද දෙරණ වෙත අදහස් දක්වමින් ඔහු සඳහන් කළේය. රජය ජී. එස්. පී බදු සහනය ලබාගෙන ඇත්තේ කම්කරු නීතින් ක්‍රියාත්මක කරන බවට පොරොන්දු ලබා දී බවත්, අදාළ නිවැරදි කිරීම් සිදුකිරීම සඳහා ආණ්ඩුවට අවස්ථාව ලබා දී ඇති බවත් හෙතෙම පෙන්වාදුන්නේය. මේ අතර පෞද්ගලික අංශයේ වැටුප් ඉහළ නැංවීම සම්බන්ධයෙන් පඩිපාලක සභා මගින් සාකච්ඡා කර අවශ්‍ය තොරතුරු ලබාදෙන ලෙස ඉල්ලීමක් කර ඇතැයි කම්කරු අමාත්‍ය ගාමිණි ලොකුගේ මහතා පවසයි. පෞද්ගලික අංශයේ වැටුප් වැඩිකිරීම සම්බන්ධයෙන් රජයට සෘජුව මැදිහත්වීමට නොහැකි බව ඔහු පෙන්වා දෙයි.", "URL": "https://sinhala.adaderana.lk/news.php?nid=23224", "Category": null, "Parent URL": null}