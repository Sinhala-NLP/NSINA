{"Source": "Adaderana", "Timestamp": "March 11, 2015 04:22 pm", "Headline": "කඩුල්ල පිටුපස සිටිමින් සංගාගෙන් තවත් වාර්තාවක් - ශ්‍රී ලංකාවට විශිෂ්ට ජයක්", "News Content": "ඔස්ට්‍රේලියානු කණ්ඩායමේ කඩුලු රකින ක්‍රීඩකයෙකු වූ ඇඩම් ගිල්ක්‍රිස්ට් විසින් පිහිටුවා තිබූ වාර්තාවක් ද කුමාර් සංගක්කාර විසින් මීට ටික වේලාවකට පෙර බිඳ දැමීය.එනම් ලෝක කුසලාන තරඟවලදී කඩුල්ල පිටුපස සිට දවා ගැනීම් 52ට දායකවෙමින් ගිල්ක්‍රිස්ට් විසින් පිහිටුවා තිබූ වාර්තාවය.කුමාර් සංගක්කාර කඩුල්ල පිටුපස සිට 53 වැනි දවා ගැනීමට දායකවෙමින් එම වාර්තාව අද බිඳ හෙළීය.සංගක්කාර විසින් එසේ දවා ගැනීමට දායක වූයේ ස්කොට්ලන්ත කණ්ඩායමේ ලකුණු 02ක් ලබා සිටි මයිකල් ලීක්ස්ගේ කඩුල්ලය.එසේම කුමාර් සංගක්කාර එක්දින තරඟ 403දී ඉනිම 352දී උඩපන්දු 383ක් කඩුල්ල බිඳ දැමීම් 99ට දායකවෙමින් වැඩිම දවා ගැනීම් 482ට දායකත්වය දුන් කඩුලු රකින්නා ලෙස එම නාමාවලියේ පළමු තැන හිමිකරගෙන සිටියි.එම නාමාවලියේ දෙවන ස්ථානය ඇඩම් ගිල්ක්‍රිස්ට් තරඟ 287දී ඉනිම 281ක් තුළ දවා ගැනීම් 472ක් ලෙස ‍හිමිකරගෙන ඇත.ශ්‍රී ලංකාව ලබාදුන් ලකුණු 364ක ඉලක්කය හඹා යන ස්කොට්ලන්ත කණ්ඩායම ඒ වන විට කඩුලු 6ක් දැවී ලකුණු 192ක් ලබා සිටියේය.මේ අතර තරඟයේ නවතම වාර්තා වලට අනූව එම තරඟයෙන් ශ්‍රී ලංකා කණ්ඩායම ලකුණු 149ක ජයක් ලබා ගනිමින් අර්ධ අවසන් පූර්ව වටයට යහපත් මානසිකත්වයෙන් යුතුව පිවිසීමට ඉඩ ප්‍රස්ථාව විවර කර ගත්තේය.ඒ අනූව ස්කොට්ලන්තයට පන්දුවාර 43.1දී සියලුදෙනා දැවී ලබාගත හැකි වූයේ ලකුණු 215කි.පන්දු යැවීමේදී නුවන් කුලසේකර හා දුෂ්මන්ත චමීර කඩුලු 3 බැගින් බිඳ දැමීය.මෙම ජයග්‍රහණයත් සමග ශ්‍රී ලංකාව මූලික වටයේ සියලු තරඟ (06) ට සහභාගි වී තරඟ 4ක ජයග්‍රහණයත් සමග ප්‍රසාද ලකුණු සටහනේ දෙවැනි ස්ථානයේ පසුවේ.එහි පළමු තැන නවසීලන්තයටත්, තෙවැනි තැන ඔස්ට්‍රේලියාවටත්, සිව්වැනි තැන බංග්ලාදේශයටත් හිමිව තිබේ.", "URL": "https://sinhala.adaderana.lk/news.php?nid=49894", "Category": null, "Parent URL": null}