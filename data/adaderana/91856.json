{"Source": "Adaderana", "Timestamp": "July 2, 2018 04:39 pm", "Headline": "ගුහාවක සිර වී සිටින පාපන්දු ක්‍රීඩකයින් සොයා තවදුරටත් මෙහෙයුම්", "News Content": "තායිලන්තයේ ගුහාවක සිර වී සිටින බවට විශ්වාස කෙරෙන පාපන්දු කණ්ඩායමේ ක්‍රීඩකයින් 12 දෙනා සහ ඔවුන්ගේ පුහුණුකරු සොයා මෙහෙයුම් අඛණ්ඩව ක්‍රියාත්මකයි. ගංවතුර නිසා තායිලන්තයේ ගුහාවක සිර වී ඇති බවට විශ්වාස කෙරෙන පාපන්දු කණ්ඩායමේ ක්‍රීඩකයින් 12 දෙනා සහ ඔවුන්ගේ පුහුණුකරු සිටිය හැකි බවට විශ්වාස කෙරෙන ප්‍රදේශයක් වෙත කිමිදුම්කරුවන් ළඟා වී තිබේ. මෙහෙයුම් වල නිරත පුද්ගලයින් පවසන්නේ අතුරුදන් වූ පාපන්දු කණ්ඩායමේ සාමාජිකයින් ඔවුන් සිටින ස්ථානයට කිලෝ මීටරයකටත් වඩා අඩු දුරකින් සිටින බවට විශ්වාස කරන බවයි. එමෙන්ම ඊට ළඟාවීමට ඇති මාර්ගය පටු උමඟකින් අවහිර වී ඇති බව ඔවුන් සඳහන් කර තිබුණි. අදාළ පුද්ගලයින් අතුරුදන් වී මේ වන සතියකට වැඩි කාලයක් ගතව ඇති නමුත් ඔවුන් පිළිබඳව මේ වන තෙක් කිසිදු තොරතුරක් වාර්තා වී නැහැ. එම පිරිස අතරට අවුරුදු 11 සිට 16 දක්වා වයස් සීමාවන්වල පසුවන පිරිමි ළමුන් අයත් අතර ඔවුන් ගුහාව ගවේෂණය කිරීමට ගොස් තිබුණේ පසුගිය සෙනසුරාදායි. කෙසේ වෙතත් ඔවුන් තවමත් භූගත කුටියක උස් ප්‍රදේශයක ආරක්ෂිතව සිටින බවට විශ්වාස කෙරෙයි. මේ අතර පැවති අයහපත් කාලගුණික තත්ත්වය මේ වන විට ක්‍රමයෙන් පහව වෙමින් පවතින බවත් ගුහාව තුළ ගංවතුර මට්ටම අඩු වෙමින් පවතින බවත් නවතම විදෙස් වාර්තාවල සඳහන් වෙයි. එසේ වුවද ගලවා ගැනීමේ මෙහෙයුම් වේගවත් කිරීම සඳහා පවතින තත්ත්වය තවමත් සහයක් වී නැහැ.", "URL": "https://sinhala.adaderana.lk/news.php?nid=91856", "Category": null, "Parent URL": null}