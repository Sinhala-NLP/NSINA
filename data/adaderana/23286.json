{"Source": "Adaderana", "Timestamp": "April 4, 2012 01:13 pm", "Headline": " වාර්තාව අපක්ෂපාතියි-තාම කිසිවෙක් වැරදි නෑ", "News Content": "සිරිකොත ප්‍රහාරයට අදාළව සකස් කළ වාර්තාව අපක්ෂපාතී වාර්තාවක් බව ඒ පිළිබඳ විමර්ශන සිදු කළ කමිටුවේ සභාපති බස්නාහිර පළාත් සභා මන්ත්‍රී,නීතිඥ ශ්‍රීනාත් පෙරේරා මහතා පවසයි. මෙම වාර්තා පක්ෂග්‍රාහී හා නිසි සොයාබැලීමකින් තොරව සකස් කළ බවට ඇතැම් මාධ්‍ය විසින් ප්‍රචාරයක් ගෙන යන බවත්,එකී මාධ්‍ය මඟින් එල්ල කරන චෝදනා තරයේ ප්‍රතික්ෂේප කරන බවත් හෙතෙම කියා සිටියේ අද කොළඹ පැවති මාධ්‍ය හමුවකට සහභාගීවෙමිනි. එසේ බොරු චෝදනා එල්ල කිරීම තුළින් සිදුවන්නේ අපක්ෂපාතිව කතා කරන අය නිහඬකරවීම බවත්,රටට මේ මොහොතේ සිදුව ඇති විපත්තිය එය බවත් ඔහු පෙන්වා දුන්නේය. කමිටු වාර්තාව සකස් කරන ලද්දේ වීඩියෝ දර්ශන හා කමිටුවට හමුවේ සාක්ෂි දුන් 30 ට වැඩි පිරිසකගේ සාක්ෂි සලකා බැලීමෙන් පසුව බවත්,කමිටුව හමුවේ සාක්ෂි නොදී තැන තැන ඒ ගැන බොරු මත ප්‍රකාශ කරන උදවිය කමිටුවට සාක්ෂි දුන්නේනම් එකී අදහස් පිළිබඳවද සලකාබැලිය යුතුව තිබුණු බව ශ්‍රීනාත් මහතා එහිදී අවධාරණය කළේය. එසේම මෙම කමිටුව විසින් නිර්දේශ ඉදිරිපත් කළා විනා කිසිවෙකුත් වැරදිකරුවන් කර නොමැති බවත්,සැකකාර පුද්ගලයන් වැරදිකරුවන් බවට පත් කළ හැක්කේ ඔවුන් සම්බන්ධයෙන් සිදුකරනු ලබන විනය පරීක්ෂණයකින් අනතුරුව බවත්,එකී තීරණය ගත යුත්තේ කෘත්‍යාධිකාරී මණ්ඩලය විනා තමන් නොවන බවත් හෙතෙම සඳහන් කළේය. සිරිකොතට පහරදීමට නායකත්වය දුන්නු පිරිස,පහරදෙන අවස්ථාවේදී කලහකාරී ලෙස හැසිරුණු පිරිස මෙන්ම ඒ මොහොතේ නිහඬව සිටි පිරිස ලෙස වෙන වෙනම කාණ්ඩ තුනක් යටතේ පුද්ගල ලැයිස්තුවක් පිළියෙළ කර ඇති බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=23286", "Category": null, "Parent URL": null}