{"Source": "Adaderana", "Timestamp": "January 10, 2018 04:00 pm", "Headline": " තැපැල් ඡන්ද පත්‍රිකා නිකුත් කිරීම 13ට කල් යයි ", "News Content": "පළාත් පාලන ආයතන ඡන්ද විමසීමට අදාළව තැපැල් ඡන්ද දායකයින් වෙත තැපැල් ඡන්ද පත්‍රිකා නිකුත් කිරීමේ කටයුතු ලබන 13 වන දින දක්වා කල් තැබීමට මැතිවරණ කොමිසන් සභාව තීරණය කර තිබේ. තැපැල් ඡන්ද පත්‍රිකා බෙදාහැරීමේ කටයුතු හෙට දිනයේ සිදු කිරීමට නියමිතව තිබුණි. කෙසේවෙතත් තැපැල් ඡන්ද පත්‍රිකා සමඟ ඡන්ද දායකයින් වෙත යැවීමට නියමිත අපේක්ෂක නාම ලේඛනය රජයේ මුද්‍රණාලයෙන් ලැබීමේ ප්‍රමාදය හේතුවෙන් සහ තැපැල් වර්ජනය අද මධ්‍යම රාත්‍රි සිට ආරම්භ වුවහොත් එමඟින් එල්ල විය හැකි බලපෑම් සැලකිල්ලට ගනිමින් එම කටයුතු කල් දැමීමට පියවර ගත් බව මැතිවරණ කොමිසමේ සභාපති මහින්ද දේශප්‍රිය මහතා සඳහන් කළේය. ඒ අනුව තැපැල් ඡන්ද පත්‍රිකා බෙදාහැරීමේ කටයුතු ලබන 13 වන දින සිදු කෙරෙන අතර උතුරු පළාතේ සහ මඩකළපුව දිස්ත්‍රික්කයේ 12 වන දිනට නියම කර තිබූ තැපැල් ඡන්ද පත්‍රිකා නිකුත් කිරීමේ කටයුතු ඒ ආකාරයෙන්ම සිදු කෙරෙන බව සභාපතිවරයා සඳහන් කළේය.", "URL": "https://sinhala.adaderana.lk/news.php?nid=82774", "Category": null, "Parent URL": null}