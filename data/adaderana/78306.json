{"Source": "Adaderana", "Timestamp": "October 3, 2017 04:50 pm", "Headline": "13 සම්පූර්ණයෙන් දීම රජයේ අරමුණයි", "News Content": "13 වන ව්‍යවස්ථා සංශෝධනය සම්පූර්ණයෙන් ක්‍රියාත්මක කිරීම සඳහා රජය හිතාමතා ජනතාව නොමඟ යවමින් සිටින බව ආචාර්ය ගුණදාස අමරසේකර මහතා පවසයි. ව්‍යවස්ථා සංශෝධන ක්‍රියාවලියට අදාළව රජය කරනු ලබන අසත්‍ය ප්‍රකාශ පිළිබඳ ජනතාව දැනුවත් කිරීමේ මහජන සභාවේ අද(03) පැවති මාධ්‍ය හමුවට එක්වෙමින් ඔහු මෙම අදහස් පළ කළේය. අද වන විට ඉතාමත් ව්‍යාකූල තත්ත්වයක් රට තුළ නිර්මාණ කර ඇති බව ද අමරසේකර මහතා වැඩි දුරටත් කියා සිටියේය. මහින්ද රාජපක්ෂ මහතා ද 13 වන ව්‍යවස්ථා සංශෝධනය සම්බන්ධයෙන් සිදු කිරීමට ගියේ මෙවැනි කියා වලියක් බවත් අද වන විට ඒකාබද්ධ විපක්ෂය පවා කිසිදු විරෝධතාවයක් මේ සම්බන්ධයෙන් ගොඩ නොනගන බව ද අමරසේකර මහතා පැවසීය. කෙසේ වෙතත් 13 වන ව්‍යවස්ථාව සම්බන්ධයෙන් කතා කළ යුතු කරුණු බොහෝමයක් තිබියදී සියලු දෙනා එහි එක් එක් කොටස් පමණක් පිළිබඳ කථා කරමින් සිටින බවත් 13ව්‍යවස්ථා සංශෝධනය සම්පූර්ණයෙන් ක්‍රියාත්මක වීම තුළින් රට සම්පූර්ණයෙන් ෆෙඩරල් රාජ්‍යයක් බවට පත් වන බවත් ගුණදාස අමරසේකර මහතා කියා සිටියේය.", "URL": "https://sinhala.adaderana.lk/news.php?nid=78306", "Category": null, "Parent URL": null}