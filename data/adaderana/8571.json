{"Source": "Adaderana", "Timestamp": "May 23, 2010 09:13 am", "Headline": "ශ්‍රී ලංකාව පරදවා නවසීලන්තය ඉදිරියෙන්", "News Content": "ඇමෙරිකා එක්සත් ජනපදය සංවිධානය කරන පන්දුවාර 20/20 ක්‍රිකට් තරගාවලියේ පළමු තරගයේදී ශ්‍රී ලංකාව පරදවා ලකුණු 28කින් ජය ගැනීමට නවසීලන්ත කණ්ඩායම සමත් විය. තර‍ගයේ කාසියේ වාසිය දිනාගත් නවසීලන්ත කණ්ඩායම පළමුව පන්දුවට පහරදීමට තීරණය කරන ලදී. ඒ අනුව ඔවුන් නියමිත පන්දුවාර 20 අවසානයේ කඩුලු 7ක් දැවී ලකුණු 120ක් ලබා ගැනීමට සමත් විය. එහිදී නවසීලන්ත කණ්ඩායම වෙනුවෙන් රොස් ටේලර් ලකුණු 27ක් සහ ඩැනියල් විටෝරී ලකුණු 21 ලබා ගන්නා ලදී. පිළිතුරු ඉනිම සඳහා පිටියට පිවිසි ශ්‍රී ලංකා පිතිකරුවන්ට පන්දුවාර 19කුත් පන්දු 4ක් තුළ සියලු දෙනා දැවී ලබාගත හැකි වුයේ ලකුණු 92ක් පමණි. ශ්‍රි ලංකා කණ්ඩායම වෙනුවෙන් ඇන්ජ‍ලෝ මැතිව්ස් ලකුණු 27ක් සහ කුමාර් සංගක්කාර ලකුණු 17ක් ලබාගැනීමට සමත් වූහ. ශ්‍රි ලංකා කණ්ඩායමේ අනෙක් කිසිදු පිතිකරුවෙකුට ලකුණු 10යේ සීමාව ඉක්මවා යාමට හැකි වුයේ නැත. ඒ අනුව තරග දෙකකින් සමන්විත මෙම 20/20 තරගාවලියේ එකට බින්දුවක්‍ ලෙස නවසීලන්ත කණ්ඩායම ඉදිරියෙන් සිටියි.", "URL": "https://sinhala.adaderana.lk/news.php?nid=8571", "Category": null, "Parent URL": null}