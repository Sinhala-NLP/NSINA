{"Source": "Adaderana", "Timestamp": "July 19, 2011 09:15 am", "Headline": "විශිෂ්ටතම ටෙස්ට් කණ්ඩායම ප්‍රකාශයට පත්කෙරෙයි", "News Content": "අන්තර් ජාතික ක්‍රිකට් කවුන්සිලය විසින් ජනතා කැමැත්ත මත තෝරා ගනු ලැබු විශිෂ්ටතම ටෙස්ට් කණ්ඩායම ඊයේ(18) ප්‍රකාශයට පත් කර ඇත. එදා මෙදා තුර ටෙස්ට් ක්‍රිකට් ඉතිහාසයේ විශිෂ්ටතම ටෙස්ට් ක්‍රීඩකයින් එකොළොස් දෙනෙකු මෙම කණ්ඩායමට ඇතුළත් වන අතර අන්තර්ජාලය ඔස්සේ පැවැත්වූ ඡන්ද විමසීමකදී මෙම කණ්ඩායම තෝරාගෙන තිබේ. ජාත්‍යන්තර ක්‍රිකට් කවුන්සිලය විසින් ප්‍රකාශයට පත්කළ ක්‍රීඩකයින් පිරිසක් අතරින් ජනතා ටෙස්ට් සිහින ක්‍රීඩකයින් එකොළොස් දෙනා ලෙස හඳුන්වනු ලබන මෙම කණ්ඩායම ‍තෝරාගෙන ඇත. ක්‍රිකට් ඉතිහාසයේ දෙදහස් වැනි ටෙස්ට් තරගයට සමගාමීව මෙම විශිෂ්ටතම ටෙස්ට් කණ්ඩායම ප්‍රකාශයට පත් කර තිබේ. ඊට ඉන්දියන් ක්‍රීඩකයින් සිව් දෙනෙකු, ඕස්ට්‍රේලියානු ක්‍රීඩකයින් සිව් දෙනෙකු, බටහිර ඉන්දීය කොදෙව් ක්‍රීඩකයින් දෙදෙනෙකු, පකිස්ථාන ක්‍රීඩකයෙකු සහ එංගලන්ත ක්‍රීඩකයෙකු ඇතුළත් වේ. වීරේන්ද්‍ර ෂෙවාග්, සුනිල් ගවස්කාර්, ඩොනල්ඩ් බ්‍රැඩ්මන්, සචින් තෙන්ඩුල්කාර්, බ්‍රයන් ලාරා, කපිල්දේව්, ඇඩම් ගිල්ක්‍රිස්ට්, ෂේන් වොන්, වසීම් අක්‍රම්, කර්ට්ලි ඇම්බෲස්, ග්ලේන් මැග්‍රාත් එම කණ්ඩායම නියෝජනය කරයි. මෙම කණ්ඩායම තේරීම සඳහා ප්‍රකාශයට පත්කර තිබූ ලැයිස්තුව තුළ ශ්‍රී ලංකාව නියෝජනය කරමින් මුත්තයියා මුරලිදරන්ගේ නම පමණක් තිබූ අතර ඔහුට අවසන් එකොළොස් දෙනා අතරට පැමිණීමට හැකි වී නැත.", "URL": "https://sinhala.adaderana.lk/news.php?nid=17493", "Category": null, "Parent URL": null}