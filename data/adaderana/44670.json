{"Source": "Adaderana", "Timestamp": "July 15, 2014 08:19 am", "Headline": "නොරොච්චෝලේ තෙවන අදියර අගෝස්තුවේ", "News Content": "නොරොච්චෝලේ ගල් අඟුරු බලාගාරයේ තෙවන අදියරේ විදුලි උත්පාදන කටයුතු එළඹෙන අගෝස්තු මාසයේ ආරම්භ කරන බව ලංකා විදුලිබල මණ්ඩලය පවසයි. එමගින් මෙරට විදුලිබල පද්ධතියට මෙගා වොට් 300ක විදුලි ධාරිතාවක් එක් කිරීමට නියමිතය. මේ වන විට නොරොච්චෝලේ ගල් අඟුරු බලාගාරයේ පළමු සහ දෙවන අදියරේ විදුලි උත්පාදන කටයුතු ආරම්භ කර ඇති අතර එමගින් මෙගා වොට් 600ක විදුලි ධාරිතාවක් උත්පාදනය කෙරෙයි. බලාගාරයේ තෙවන අදියරේ ඉදිකිරීම් කටයුතු ද මේ වන විට අවසන් කර ඇති අතර පරීක්ෂණ ධාවන කටයුතු සඳහා සියල්ල සූදානම් බව ලංකා විදුලිබල මණ්ඩලය සඳහන් කළේය. කෙසේ වෙතත් මේ වන විට නොරොච්චෝලේ ගල් අඟුරු බලාගාරයේ දෙවන අදියරේ විදුලි උත්පාදන කටයුතු තාවකාලිකව නතර කර තිබේ. බලාගාරයේ පරීක්ෂණ කටයුත්තක් සඳහා සති දෙකක කාලයක් දෙවන අදියරේ විදුලි උත්පාදන කටයුතු තාවකාලිකව නතර කර ඇති බව ලංකා විදුලිබල මණ්ඩලය සඳහන් කළේය. තෙවන අදියරේ විදුලි උත්පාදන කටයුතු ආරම්භ කිරීමට පෙර එම පරීක්ෂණ කටයුතු අවසන් කිරීමට නියමිතය.", "URL": "https://sinhala.adaderana.lk/news.php?nid=44670", "Category": null, "Parent URL": null}