{"Source": "Adaderana", "Timestamp": "September 6, 2013 01:42 pm", "Headline": "විරෝධය ඉවතට - ප්‍රදීප් කාරියවසම්ට එරෙහි නඩුව 19 දා යළි කැඳවයි", "News Content": "ද ෆිනෑන්ස් සමාගමේ කොටස් හැත්තෑ අටලක්ෂ හැට තුන් දහස් තුන්සිය හැට දෙකක් ජාතික ඉතිරි කිරීමේ බැංකුවේ මුදලින් මිලට ගෙන රජයට පාඩු සිදුකළ බවට චෝදනා ලැබ සිටින ජාතික ඉතිරිකිරීම් බැංකුවේ හිටපු සභාපති ප්‍රදීප් කාරියවසම් මහතාට එරෙහි නඩුව අද (06) කොළඹ ප්‍රධාන මහේස්ත්‍රාත් අධිකරණයේදී විභාගයට ගැනුණි. හිටපු බැංකු සභාපතිවරයා විසින් කෝටි 39 ට අධික පාඩුවක් සිදුකරන ලද බවට අල්ලස් හෝ දූෂණ චෝදනා විමර්ශන කොමිෂන් සභාව විසින් මෙම නඩුව පවරා තිබේ. අදාළ නඩුව විභාගයට ගත් මොහොතේ විත්තිකාර පාර්ශවය වෙනුවෙන් පෙනී සිටින නීතිඥ සාලිය පීරිස් මහතා මූලික විරෝධතාවක් දක්වමින් අල්ලස් හෝ දූෂණ චෝදනා විමර්ශන කොමිෂන් සභාව ස්ථාපිත කොට ඇත්තේ වෙනත් ආයතනවල බලපෑම් හා ඇඟිලිගැසීම් වලින් තොරව කටයුතු කිරීම සඳහා බව පෙන්වා දුන්නේය. ඒ අනුව මෙම නඩුවට නීතිපතිවරයා හෝ නීතිපතිවරයා නියෝජනය කරමින් කිසිවෙකු‍ට පැමිණිල්ල මෙහෙයවීමට හැකියාවක් නැතැයි සාලිය පීරිස් මහතා අධිකරණය හමුවේ කරුණු දක්වමින් කියා සිටියේය. ඊට ප්‍රතිචාර දක්වමින් නැඟී සිටි රජයේ නීතිඥ තුසිත මුදලිගේ මහතා කියා සිටියේ අල්ලස් හෝ දූෂණ චෝදනා පනතෙහි කිසිදු තැනක නීතිපතිවරයාට හෝ නීතිපතිවරයා‍ගේ නියෝජිතයෙකුට එකී නඩුවක් වෙනුවෙන් පැමිණිල්ල නියෝජනය කළ නොහැකි බව සඳහන්ව නැති බව පෙන්වා දුන්නේය. ඒ අනුව පුද්ගලික නඩුවකදී හැර රජය විසින් පනවනු ලබන ඕනෑම නඩුවක පැමිණිල්ල මෙහෙයවීමට රජයේ නීතිපතිවරයාට හෝ නීතිපතිවරයා නියෝජනය කරන නීතිඥයින්ට හැකියාව පවතින බව තුසිත මුදලිගේ මහතා අවධාරණය කළේය. දෙපාර්ශවයෙන්ම දැක්වූ කරුණු කෙරෙහි සැලකිල්ල දැක්වූ කොළඹ ප්‍රධාන මහේස්ත්‍රාත් ගිහාන් පිලපිටිය මහතා විත්තිකාර පාර්ශවයෙන් එල්ලවූ විරෝධය ඉවත දමා නඩුව විභාගයට ගැනීම දෙසැම්බර් 19 දිනට කල් තැබුවේය. ජාතික ඉතිරිකිරීමේ බැංකුවේ හිටපු සභාපතිවරයා වන ප්‍රදීප් කාරියවසම් මහතා හිටපු අගවිනිසුරු ආචාර්ය ශිරාණි බණ්ඩාරනායක මහත්මියගේ සැමියා වන අතර ඔහු දැනට රුපියල් කෝටි 2 ක ඇපමත මුදාහැර සිටියි.", "URL": "https://sinhala.adaderana.lk/news.php?nid=37188", "Category": null, "Parent URL": null}