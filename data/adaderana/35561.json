{"Source": "Adaderana", "Timestamp": "July 7, 2013 11:31 am", "Headline": "හෙද සේවයට තවත් 16,000ක්", "News Content": "මෙරට හෙද සේවා ඉතිහාසයේ හෙද පුහුණුව සඳහා වැඩිම පිරිසක් මේ වසරේ බඳවා ගැනීමට කටයුතු කරන ලෙස සෞඛ්‍ය අමාත්‍ය මෛත්‍රීපාල සිරිසේන මහතා බලධාරීන්ට උපදෙස් ලබාදී තිබේ. ඒ අනුව මේ වසරේ නොවැම්බර් මාසයට පෙර අදාළ බඳවා ගැනීම් සිදුකරන ලෙස අමාත්‍යවරයා උපදෙස් ලබා දී ඇති බව සෞඛ්‍ය අමාත්‍යාංශය සඳහන් කළේය. මේ වන විට ලැබී ඇති අයඳුම්පත් අතුරෙන් උසස් පෙළ විද්‍යා විෂය ධාරාව සමත් සිසුන් 6025 දෙනෙකු හෙද පුහුණුව සඳහා තෝරාගෙන ඇත. ඒ අනුව ඔවුන් කණ්ඩායම් 2ක් යටතේ බඳවාගෙන හෙද පුහුණුව ලබාදීමට කටයුතු කරන බව සෞඛ්‍ය අමාත්‍යාංශය සඳහන් කළේය. හෙද පුහුණුව සඳහා තෝරා ගන්නා ලද පළමු කණ්ඩායමේ නාමලේඛන මේ වන විටත් සෞඛ්‍ය අමාත්‍යාංශයේ වෙබ් අඩවියට ඇතුළත් කර ඇත. මේ වන විට මෙරට රෝහල්වල හෙද හෙදියන් 28,000ක් පමණ සේවය කරන අතර එම සංඛ්‍යාව 46,000 දක්වා ඉහළ නැංවීම සෞඛ්‍ය අමාත්‍යාංශයේ අරමුණය.", "URL": "https://sinhala.adaderana.lk/news.php?nid=35561", "Category": null, "Parent URL": null}