{"Source": "Adaderana", "Timestamp": "February 10, 2015 06:14 pm", "Headline": "වීරවංශ බිරිය ගැන නීතිපති උපදෙස් එනතුරු ඉන්නවා", "News Content": "ජාතික නිදහස් පෙරමුණේ නායක හිටපු අමාත්‍ය විමල් වීරවංශ මහතාගේ බිරිඳ වන ශෂී වීරවංශගේ විදේශ ගමන් බලපත්‍රය සඳහා අසත්‍ය තොරතුරු ලබා දුන්නැයි කියන සිද්ධියේ රහස් පොලිස් පරීක්ෂණ දැන් අවසන් වී ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා පවසයි.මේ සම්බන්ධයෙන් ඇයගේ ප්‍රකාශයක් මේ දක්වා සටහන් කර ගෙන නැතත් ආගමන විගමන නිලධාරීන්ගෙන් ප්‍රකාශ ලබාගෙන දැනට ඊට අදාළව මූලික පරීක්ෂණ අවසන් කර ඉදිරි ක්‍රියාමාර්ග සම්බන්ධයෙන් නීතිපතිවරයාගේ උපදෙස් ලබා ගැනීමට කටයුතු යොදා ඇති බව ඒ මහතා කියයි.ඒ අනූව මෙම සතියේදී හෝ ඉදිරි සතියේදී මීට අදාළව නීතිපති උපදෙස් ලැබෙතැයි බලාපොරොත්තු වන බවද අජිත් රෝහණ මහතා අද පැවැති මාධ්‍ය හමුවකදී පැවසීය.වීරවංශ මහතාගේ බිරිඳගේ සාමාන්‍ය විදෙස් ගමන් බලපත්‍රයේ උපන් වර්ෂය ලෙස 1967ත් රාජතාන්ත්‍රික විදෙස් ගමන් බලපත්‍රයේ උපන් වර්ෂය ලෙස 1971 යොදා ඒවායේ නම්ද වෙනස් කර තිබීම ගැන මෙලෙස පරීක්ෂණ ආරම්භ කෙරිණ. එසේම මින් ඉදිරියට ජනාධිපති ලේකම් කාර්යාලය සතු වාහන ළඟ තබාගෙන සිටින පුද්ගලයින් අත්අඩංගුවට ගෙන අධිකරණයට ඉදිරිපත් කරන බවද ඒ මහතා එහිදී කියා සිටියේය.ජනපති ලේකම් කාර්යාලය සතු වාහන 749 ක් අතුරුදන්ව ඇති බවට තොරතුරු වාර්තා වී තිබූ අතර මේ වනවිට ඉන් විශාල ප්‍රමාණයක් සොයාගෙන ඇත.", "URL": "https://sinhala.adaderana.lk/news.php?nid=49259", "Category": null, "Parent URL": null}