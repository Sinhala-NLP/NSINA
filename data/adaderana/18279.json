{"Source": "Adaderana", "Timestamp": "August 24, 2011 02:20 pm", "Headline": "අපේ සාම හමුදා ලෝකයේ හොඳම කට්ටියයි", "News Content": "එක්සත් ජාතීන්ගේ සාම සාධක හමුදාවට අනුයුක්තව සේවය කරන ශ්‍රී ලංකා හමුදාවට එකී සාම සාධක හමුදාව තුළ සිටින හොඳම හමුදාව බව ආණ්ඩු පක්ෂ ප්‍රධාන සංවිධායක,අමාත්‍ය දිනේෂ් ගුණවර්ධන මහතා පවසයි. අද පාර්ලිමේන්තුවේදී එ.ජා.ප ජාතික සංවිධායක,පාර්ලිමේන්තු මන්ත්‍රී රවී කරුණානායක මහතා අසන ලද ප්‍රශ්නයකට පිළිතුරු දෙමින් අමාත්‍යවරයා මේ බව කියා සිටි බව අද දෙරණ පාර්ලිමේන්තු වාර්තාකරු සඳහන් කරයි. 2000 වසරේ සිට එක්සත් ජාතීන්ගේ සාම සාධක හමුදාවේ ශ්‍රී ලාංකික භට පිරිස් කොපමණ සංඛ්‍යාවක් සේවය කර ඇත්දැයි රවී කරුණානායක මහතා විමසා සිටි අතර ඊට පිළිතුරු දෙමින් අමාත්‍යවරයා පවසා ඇත්තේ යුද හමුදාවේ 12,210 ක්,නාවික හමුදාවේ 600 ක්,ගුවන් හමුදාවේ 610 ක්,සහ ශ්‍රී ලංකා පොලීසියේ නිලධාරීන් 572 ක් මේවන විට සේවය කර ඇති බවයි. මේ අයට වැටුප් ගෙවීමේදී ත්‍රිවිධ හමුදාවේ සේවය කරන අයෙකුට මාසිකව අ.ඩො 1028 ක් සහ දීමනා වශයෙන් තවත් ඩොලර් 73 ක් ලැබෙන බවත්,පොලීසියේ සේවය කරන අයෙකුට අ.ඩො 120-150 ත් අතර සංඛ්‍යාවක් ලැබෙන බවත් දිනේෂ් ගුණවර්ධන මහතා පෙන්වා දුන්නේය. එක්සත් ජාතීන්ගේ සාම සාධක හමුදාවට අනුයුක්තව සේවය කරන ශ්‍රී ලාංකික භට පිරිස් හයිටි,ලෙබනනය ආදී රටවල් ගණනාවක සේවය කරන බවත්,ඔවුන් ලෝකයට කැපී පෙනෙන සේවයක් කරන බවත් අමාත්‍යවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=18279", "Category": null, "Parent URL": null}