{"Source": "Adaderana", "Timestamp": "August 17, 2015 09:44 pm", "Headline": "1947 සිට මේ දක්වා පැවැති සාමකාමි මැතිවරණය මෙයයි", "News Content": "1947 වසරේ සිට මේ දක්වා පැවැති පාර්ලිමේන්තු මැතිවරණ දෙස බැලිමේදී අද දිනයේ පැවතියේ මෙරට ඉතිහාසයේ සාමකාමි මැතිවරණය යැයි ජනාධිපති මෛත්‍රීපාල සිරිසේන මහතා පවසයි.අද පැවැති මහමැතිවරණයේ ඡන්ද විමසීම ආශ්‍රිතව ඇති වූ තත්ත්වය ගැන විශේෂ මාධ්‍ය නිවේදනයක් නිකුත් කරමින් ජනාධිපතිවරයා මේ බව සඳහන් කරයි.පසුගිය ජනවාරී 8 වැනිදා පැවැති ජනාධිපතිවරණයට ඉදිරිපත් වූ අවස්ථාව හා ඊට පෙරත් ඉන් පසුවත් කාලසීමාව දෙස බැලිමේදී මෙම මැතිවරණය පැහැදිලි ලෙසම වෙනසක් පෙන්නුම් කරන බව එම නිවේදනයේ දැක්වෙයි.ඒ අනූව තමන් ජනාධිපතිවරයා ලෙස පත්වී කරන ලද පරිවර්තනවල ප්‍රතිඵලයක් ලෙස එය හැඳින්විය හැකි බව ජනපතිවරයා සඳහන් කරයි.පසුගියවර පැවැති ජනපතිවරණයේ දී මෙන් මෙවර රාජ්‍ය බලය අයුතු ලෙස යොදා ගැනීමට අවස්ථාවක් නොතිබූ බවද ජනාධිපතිවරයා එම නිවේදනය මගින් පෙන්වාදෙයි.එසේම මෙවර මැතිවරණය සාමකාමීව සිදුකිරීම සඳහා සහාය දැක්වූ සියලු දෙනාට ස්තූතිය පළ කරන බවද ඔහු කියයි.තවද මැතිවරණ ප්‍රතිඵල පක්ෂ භේදයකින් තොරව සාමකාමීව භුක්තිවිදින ලෙසද ඔහු සියලුදෙනාගෙන් ඉල්ලා සිටියි.මැතිවරණයකදී රාජ්‍ය නායකයා මධ්‍යස්ථව කටයුතු කිරීමේ ප්‍රතිඵලයක් ලෙස ඉතිහාසයේ සාමකාමි හා නිදහස්ම මැතිවරණය ලෙස මෙවර මැතිවරණය පැවැත්වීමට හැකිවූ බව එම නිවේදනයේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=53298", "Category": null, "Parent URL": null}