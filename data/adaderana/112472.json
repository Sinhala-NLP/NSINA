{"Source": "Adaderana", "Timestamp": "June 21, 2019 12:52 pm", "Headline": "ප්‍රහාරයේ ඇත්ත තත්ත්වය රජය තවමත් වසන් කරනවා-කාදිනල් රෝමයේදී කියයි", "News Content": "කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් වතිකානුවේදී ශුද්ධෝත්තම ෆ්‍රැන්සිස් පාප් වහන්සේ බැහැ දැක ඇත. රොයිටර් පුවත් සේවය වාර්තාකරන්නේ ඊයේ (20) සිදුවු මෙම හමුවේදී පාස්කු ඉරිදා සිදුවු ප්‍රහාර මාලාවේ විඩියෝ දර්ශනද මැල්කම් කාදිනල් හිමිපාණන් විසින් පාප් වහන්සේට ඉදිරිපත කර තිබුණු බවයි. කාදිනල් හිමියන් උපුටා දක්වමින් රොයිටර් පුවත් සේවය වැඩිදුරටත් පවසන්නේ පාස්කු දින ප්‍රහාරයේ සත්‍ය රජය වසන්කරන බවයි. ප්‍රහාරය සම්බන්ධයෙන් කොමිසම් සහ කමිටු පත්කර තිබුනත් සිදුවීමේ වගකීම එකිනෙකා වෙත පැවරීමට උත්සාහ කරන බවත් එහි සඳහන්ය. මේ අතර කාදිනල් හිමියන්ගේ ප්‍රධානත්වයෙන් ඊයේ (20) රෝමයේදී මාධ්‍ය හමුවක් පැවති අතර මෙහිදි කාදිනල් හිමියන් ඉතා සංවේදීව අදහස් පල කළේය. \"මේ විනාශය නවත්වාගැනීමට තිබුණු දෙයක්. ප්‍රහාරයක් සැලසුම් කරලා තිබුණු බවට මම දැනගෙන සිටියා නම් මම දේවස්ථාන වසා දමා බැතිමතුන්ට නිවෙස් වෙත යන්න කියනවා. අපිට ඔවුන් ආරක්ෂා කරගන්න තිබුණා. මින් පෙන්නුම් කරන්නේ ශ්‍රී ලංකා රජයේ වගකීම විරහිතභාවයයි. ප්‍රහාරයෙන් තමන්ගේ බිරිද සහ දරුවන් තිදෙනාම මියගිය පුද්ගලයෙකු මට හමුවුණා. මම ඔහුව හමුවීමට ගියාම ඔහු මට පැවසුවා මීට පෙර රැකියාව අවසන්වී නිවස වෙත පැමිණියාම දරුවන් තිදෙනාම තමන් පිළිගැනීමට එන බවත් දැන් ඒ නිවසේ කිසිවෙකුත් නොමැතිව පාළුවට ගිහින්. ඔහු අද තනිවෙලා.. මම කතෝලිකයන්, බෞද්ධයන් ඇතුලු සියලුදෙනාගෙන්ම ඉල්ලා සිටියා මුස්ලිම්වරුන්ට එරෙහිව කටයුතු කරන්න එපා කියලා. අපිට වැටහුණා මුස්ලිම් සමාජයම මේ ප්‍රහාරයට වගකියන්න ඕනේ නෑ කියලා\"යනුවෙන් උන්වහන්සේ සිය අදහස් දක්වා ඇත.", "URL": "https://sinhala.adaderana.lk/news.php?nid=112472", "Category": null, "Parent URL": null}