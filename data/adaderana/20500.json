{"Source": "Adaderana", "Timestamp": "December 6, 2011 03:18 pm", "Headline": "නිලධාරීන් පත්කරගැනීමට කිසිදු ලිඛිත යෝජනාවක් ලැබී නෑ", "News Content": "එක්සත් ජාතික පක්ෂයේ නිලධාරීන් පත්කර ගැනීමට අදාළව කිසිවෙකුගෙන් මේ වන තෙක් යෝජනාවක් ලිඛිතව ඉදිරිපත් වී නැතැයි එම පක්ෂයේ මහලේකම් තිස්ස අත්තනායක මහතා පවසයි. නිලධාරීන් තෝරාපත්කරගැනීම සම්බන්ධව කෘත්‍යාධිකාරී මණ්ඩලය නිවේදනය නිකුත් කිරීමෙන් අනතුරුව යෝජනා පවතී නම් ඉදිරිපත් කළ හැකි බව ඔහු සඳහන් කරයි. එම යෝජනා ඉදිරිපත් වීමෙන් පසුව අදාළ තනතුරු සම්මුතියකින් තෝරාපත්කරගැනීමට කටයුතු කරන බවත්, එසේ නොහැකි නම් ව්‍යවස්ථාවට අනුව ඡන්දයක් මගින් තෝරා පත්කරගැනීම සිදුවන බව ද හෙතෙම පෙන්වා දුන්නේය. දෙසැම්බර් 31 වැනිදාට ප්‍රථම පක්ෂයේ නිලධාරීන් පත්කිරීමට නියමිත බව මහලේකම්වරයා ප්‍රකාශ කළේය. මේ වන විට කෘත්‍යාධිකාරි මණ්ඩලයේ පවතින පුරප්පාඩු පිරවීම සඳහා ද අවශ්‍ය කටයුතු යොදා ඇති බව ඔහු පෙන්වා දුන්නේය. කොළඹ දී අද පැවති මාධ්‍ය හමුවකට සහභාගී වෙමින් තිස්ස අත්තනායක මහතා මේ අදහස් පළ ‍කළේය.", "URL": "https://sinhala.adaderana.lk/news.php?nid=20500", "Category": null, "Parent URL": null}