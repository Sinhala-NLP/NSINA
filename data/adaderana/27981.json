{"Source": "Adaderana", "Timestamp": "October 3, 2012 05:43 pm", "Headline": " උත්තර මිස බිල්ලන් එපා", "News Content": "ප‍්‍රශ්නවලට උත්තර දෙනවා වෙනුවට බිල්ලන් මැවීමේ දේශපාලනයක් ආණ්ඩුව ක්‍රියාත්මක කරමින් සිටින බව පෙරටුගාමී සමාජවාදී පක්ෂයේ ප්‍රචාරක ලේකම් පුබුදු ජයගොඩ මහතා පවසයි. අද(03) කොළඹ පැවති මාධ්‍ය හමුවකදී ඔහු මේ බව කියා සිටියේය. එහිදී ඔහු මෙසේද සඳහන් කළේය. පසුගිය 24 වැනිදා සිට 28 වැනිදා දක්වා ආචාර්යවරුන්ගේත් ශිෂ්‍යයින්ගේත් පාගමන් දෙකක් පැවැත් වුණා. ඒ පාගමන් දෙක අවසන් වූ වහාම, සැප්තැම්බර් 29 වැනිදා සිට ආණ්ඩුවේ මාධ්‍ය ප‍්‍රවෘත්ති විකාශන සහ දේශපාලන වැඩසටහන් මගින් පෙරටුගාමී සමාජවාදී පක්ෂයට අවලාද ව්‍යාපාරයක් ආරම්භ කර තිබෙනවා. ඔවුන් කියන්නේ ආචාර්ය වර්ජනයත්, පාගමනත්, සිසු පාගමනත් අධිරාජ්‍යවාදීන්ගේත්, දෙමළ ඩයස්පෝරාවේත් අනුග‍්‍රහයෙන් සිදු වන රජය පෙරළීමේ කුමන්ත‍්‍රණයක් බවයි. අපේ පක්ෂයේ දේශපාලන මණ්ඩල සභික කුමාර් ගුණරත්නම් සහෝදරයා සම්බන්ධයෙනුත් සඳහන් කරලා තිබෙනවා. ඔහු දෙමළ ඩයස්පෝරාවේ ප‍්‍රමුඛයෙක්, එල්.ටී.ටී.ඊ. සංවිධානය සමග සමීප සබඳකම් පවත්වන්නෙක් කියලා තිබෙනවා. ඒ වගේම 29 වැනිදා රජයේ නාලිකාවක ප‍්‍රවෘත්ති විකාශනයේදී ශිෂ්‍යයින් ඝාතනය කරලා ඒ හරහා ආණ්ඩුව අප‍්‍රසාදයට පත් කිරීමේ සැලැස්මක් තිබෙනවා කියලා සහ වර්ජයේ නිරත වෙලා ඉන්න ආචාර්යවරුන්ට ඕස්ටේ‍්‍රලියාවේ පුරවැසිභාවය සහ රැකියා දෙන්න අපේ පක්ෂය පොරොන්දු වෙලා ඉන්නවා කියලා ආණ්ඩුවේ මාධ්‍ය චෝදනා කළා. ඊළඟට ඇතැම් ආචාර්යවරුන් විදේශ ගත වුණාම, ඔවුන් විදේශගත වුණේ දෙමළ ඩයස්පෝරාවත් එක්ක සාකච්ඡා කරන්න කියලා කියනවා. දැන් බලලා මල්ලෙන් එළියට පැනලා තියෙන්නේ. ආණ්ඩුව කියනවා ඝාතන කුමන්ත‍්‍රණයක් ගැන. රිය අනතුරකින් සිසුන් දෙදෙනෙක් මරණයට පත් වීම සැලසුම් කළ එකක් කියලා ආණ්ඩුවේ මාධ්‍ය කියනවා. මම දැක්කා එස්.බී. දිසානායක මහත්තයාත් ඒ කතාව කියලා තිබුණා. ශිෂ්‍ය ව්‍යාපාරයත් කියනවා, මේ හදිසි අනතුර සැලසුම් කර සිදු කළ එකක් කියලා සැකයක් තිබෙනවා කියලා. ආණ්ඩුවත් ඒ මතයේම නම් ඉන්නේ වහාම පරීක්ෂණයක් කරලා ඊට සම්බන්ධ අය හෙළිදරව් කරන්න කියලා අපි අභියෝග කරනවා. සිසුන් දෙදෙනා මිය ගියාට පස්සේ පොලිසිය මූලික පරීක්ෂණවත් කරන්නේ නැතිව, උසාවියට අවශ්‍ය වාර්තා ලබා දෙන්නේත් නැතිව තියෙද්දී පොලිස් මාධ්‍ය ප‍්‍රකාශකවරයා කියනවා, මේක හදිසි අනතුරකින් සිදු වූ මරණයක් කියලා. ඊට පසුවදා ආණ්ඩුවේ මාධ්‍ය කියනවා ඝාතන සැලසුමක් ගැන. ඒ නිසා වහාම ඒ සම්බන්ධයෙන් පරීක්ෂණයක් කරන්න කියලා අපි බල කරනවා. ඊළඟට ආණ්ඩුවේ මාධ්‍ය කියනවා, සිසුන් සරසවි අවුල් කරනවා, ආචාර්යවරු පාසල් අධ්‍යාපනය අවුල් කරනවා කියලා. පාසල් අධ්‍යාපනය අවුල් කරන්නේ ආචාර්යවරුන් නොවෙයි. 2011 වසරේ උසස් පෙළ ප‍්‍රශ්න පත‍්‍ර ආචාර්යවරුන් බලලා දුන්නට පස්සෙත් අවුරුද්දක් යන තුරුම විභාග ප‍්‍රතිඵල නිකුත් කරන්න ආණ්ඩුවට බැරි වුණා. 2012 උසස් පෙළ විභාගයේ ප‍්‍රශ්න පත‍්‍ර බහුතරයක් වැරදියි. ඊළඟට සරසවි අවුල් කරන්නේ ශිෂ්‍ය ව්‍යාපාරය නොවෙයි. මේ අවුරුද්දට සරසවි විවෘතව තිබුණේ මාස දෙකක් පමණයි. ඉතිරි කාලය එක්කෝ අනධ්‍යයන සේවකයින්ගේ එහෙමත් නැත්නම් ආචාර්යවරුන්ගේ අරගල නිසා සරසවි වහලා තිබුණේ. ශිෂ්‍යයින් පාගමන් ගියේ ගැටලූ විසඳලා වහාම විශ්ව විද්‍යාල විවෘත කරන්න කියලා ආණ්ඩුවට බල කරන්න. ඩයස්පෝරාවත් එක්ක සම්බන්ධයි, අධිරාජ්‍යවාදී කුමන්ත‍්‍රණයක් තියෙනවා කියන එක ආණ්ඩුවට දැන් රෝගයක් බවට පත් වෙලා. ගොවීන් ගොවිතැන්වලට වතුර ඉල්ලන කොට කියනවා අධිරාජ්‍යවාදී කුමන්ත‍්‍රණයක් කියලා. කම්කරුවන් වැඩි වැටුප් ඉල්ලන කොට කියනවා ඒක පිටුපස දෙමළ ඩයස්පෝරාව ඉන්නවා කියලා. ආචාර්යවරුන්, ශිෂ්‍යයින් සාධාරණ ඉල්ලීම් වෙනුවෙන් අරගල කරන කොට කියනවා, ඒක පිටුපස ඩයස්පෝරාව ඉන්නවා, අධිරාජ්‍යවාදීන් ඉන්නවා, ආණ්ඩුව පෙරළීමේ කුමන්ත‍්‍රණයක් තියෙනවා කියලා. මේවා ඇත්ත ප‍්‍රශ්නයට උත්තර දෙන්න බැරි වෙන කොට කියන බංකොළොත් කතා. සමාජ අවශ්‍යතාවයට ගැලපෙන්න අධ්‍යාපනය පුළුල් කරන්න ආණ්ඩුව අසමත්. 2007 වසරේ ‘ඒ’ තුන සාමාර්ථ ගත්තු සිසුන් 150කට වඩා සරසවි වරම් අහිමි වී සිටියා. ඉන් පසුව එම සංඛ්‍යා තොරතුරු ඉදිරිපත් කළේ නැහැ. ඒ ප‍්‍රමාණය මේ වන විට වැඩි වෙලා ඇති. ජනගහනය වැඩි වෙන කොට, සිසුන්ගේ දක්ෂතා පරිමාණය වැඩි වෙන කොට ඊට සාපේක්ෂව අධ්‍යාපන අවස්ථා පුළුල් කරන්න ආණ්ඩුව පියවර ගෙන නැහැ. එහෙම තියෙද්දී ජනාධිපති ලේකම් ලලිත් වීරතුංග මහත්තයා ලොකු බොරුවක් කියනවා. ඔහු කියනවා 2005 මහින්ද බලයට එන කොට තිබුණාට වඩා හය ගුණයක් වැඩියෙන් දැන් අධ්‍යාපනයට මුදල් වෙන් කරනවා කියලා. 2005 අවුරුද්දේ අධ්‍යාපනයට 2.97%ක් වෙන් කළා. මේ වසරේ වෙන් කර තිබෙන්නෙ 1.8%යි. හය ගුණයක් වෙන්න නම් 18%ක් මුදල් වෙන් කරන්න ඕන. ආණ්ඩුව මේ වගේ බොරු කියමින් යන්නේ. ආණ්ඩුවට උත්තර නැති හැම ප‍්‍රශ්නෙකටම ඩයස්පෝරාවයි අධිරාජ්‍යවාදී කුමන්ත‍්‍රණයි ගැන කියන්නේ හරියට සොහොනක් ළඟින් යන කොට කුණුහරුප කියනවා වගේ. සොහොනක් ළඟින් යන කොට බය නිසා, බය නෑ කියලා පෙන්නන්න කුණුහරුප කියනවා. ආණ්ඩුවත් ඒ වගේ. ආණ්ඩුව ක‍්‍රියාත්මක කරමින් ඉන්නේ ප‍්‍රශ්නවලට උත්තර දෙනවා වෙනුවට බිල්ලන් මැවීමේ දේශපාලනයක් එය පරාජය කළ යුතුයි. ඒ වගේම ශිෂ්‍ය ව්‍යාපාරය කියනවා නිදහස් අධ්‍යාපනය සුරකින්න කියලා. ආණ්ඩුව විශ්වාස කරනවා නම් නිදහස් අධ්‍යාපනය අවශ්‍ය නැහැ, අධ්‍යාපනය පෞද්ගලීකරණය කළ යුතුයි කියලා. ඒක විවෘතව කියන්න. සරසවි ආචාර්යවරුන් අධ්‍යාපනයට 6%ක් මුදල් වෙන් කළ යුතුයි කියන කොට, ආණ්ඩුව හිතන්නේ අධ්‍යාපනයට වඩා ආරක්ෂක වැය ශීර්ෂය වැදගත් කියලා නම් ඒක කියන්න. මතවාදයට මතවාදයෙන් උත්තර දෙන්න. එහෙම නැතිව මඩ ගහලා තේරුමක් නැහැ. නමුත් අපි දන්නවා පාලක පන්තිය එහෙම කරන්නේ නැහැ. ඒ නිසා මේ තත්ත්වය පරාජය කරන්න පෙරට එන්න කියලා අපි සියලූ ජනතාවගෙන් ඉල්ලා සිටිනවා.\"", "URL": "https://sinhala.adaderana.lk/news.php?nid=27981", "Category": null, "Parent URL": null}