{"Source": "Adaderana", "Timestamp": "December 10, 2010 11:41 am", "Headline": "ආණ්ඩුව ආර්ථිකයට විසඳුම් හොයන්නේ ඇල්වතුරෙන් පපඩම් බදිනවා වගෙයි ", "News Content": "වත්මන් රජය ආර්ථිකය සඳහා විසඳුම් සොයන ආකාරය ඇල්වතුරෙන් පපඩම් බැදීම වැනි යැයි එක්සත් ජාතික පක්ෂ පාර්ලිමේන්තු මන්ත්‍රී රවී කරුණානායක මහතා අද(10) පාර්ලිමේන්තුවේදී ප්‍රකාශ කර තිබේ. 2011 අයවැය විවාදයට එක්වෙමින් ඒ මහතා මේ බව ප්‍රකාශ කළ බව අද දෙරණ පාර්ලිමේන්තු වාර්තාකරු සඳහන් කළේය. එමෙන්ම රවී කරුණානායක මහතා පැරණි රුපියලේ කාසියක් සහ වත්මන භාවිත වන රුපියලේ කාසියක් පෙන්වමින් වත්මන් රජයේ ආදායමත් නව රුපියලේ කාසිය මෙන් කුඩා වෙමින් පවතින බව සභාව හමුවෙහි සඳහන් කළ බව ද අද දෙරණ වාර්තාකරු කියා සිටියේය. පෞද්ගලීකරණය පිළිබඳව ආණ්ඩුව විපක්ෂයට චෝදනා කළ ද 1994 සිට පැවති ශ්‍රී ලංකා නිදහස් පක්ෂ රජය මේ වනවිට රාජ්‍ය ආයතන 98 ක් පෞද්ගලීකරණය කර ඇති බව කරුණානායක මහතා ප්‍රකාශ කර තිබේ. නමුත් එක්සත් ජාතික පක්ෂ රජය විසින් පෞද්ගලීකරණය කර ඇත්තේ රාජ්‍ය ආයතන 38 ක් පමණක් බව ද ඔහු පෙන්වාදුන් බව අද දෙරණ වාර්තාකරු ප්‍රකාශ කළේය. 2011 වසර සඳහා රජය විසින් ඉදිරිපත් කළ විසර්ජන පනත් කෙටුම්පත තුන්වන වර කියැවීමේ අවසන් ඡන්ද විමසීම අද(10) සිදුකෙරෙයි. ඡන්ද විමසීම අද පස්වරු 6 ට පමණ සිදුකිරීමට නියමිත බව සඳහන්ය.", "URL": "https://sinhala.adaderana.lk/news.php?nid=12750", "Category": null, "Parent URL": null}