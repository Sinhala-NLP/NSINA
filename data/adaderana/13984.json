{"Source": "Adaderana", "Timestamp": "February 4, 2011 04:30 pm", "Headline": "පීඩාවට පත්වූවන්ට සහන සැලසීමට ගුවන් හමුදාවේ අඛණ්ඩ සහය", "News Content": "ජලගැලීම් තත්ත්වය හේතුවෙන් පීඩාවට පත්වූ පුද්ගලයින් මුදා ගැනීමේ කටයුතු සහ ඔවුන්ට අවශ්‍ය ආහාර ද්‍රව්‍ය සැපයීමට ගුවන් හමුදාව අඛණ්ඩව කටයුතු කරන බව ගුවන් හමුදා මාධ්‍ය ප්‍රකාශක ගෲප් කපිතාන් ජනක නානායක්කාර මහතා පවසයි. අද(04) උදෑසන සිට ශ්‍රී ලංකා ගුවන් හමුදාවේ හෙලිකොප්ටර් යානා යොදා ගනිමින් සහන කටයුතු ආරම්භ කළ බව ඔහු සඳහන් කළේය. \"බෙල් 212\" වර්ගයේ හෙලිකොප්ටර් යානා දෙකක් සහ \"එම්. අයි. - 17\" වර්ගයේ හෙලිකොප්ටර් යානාවක් යොදා ගනිමින් අනුරාධපුර ප්‍රදේශයේ විපතට පත් ජනතාව මුදා ගැනීමේ කටයුතු සිදුකර තිබේ. ගංවතුරට කොටුවී සිටි විසි දෙනෙකු මේ වන විටත් ගුවන් හමුදාව විසින් බේරාගෙන ඇති බව මාධ්‍ය ප්‍රකාශකවරයා සඳහන් කළේය.", "URL": "https://sinhala.adaderana.lk/news.php?nid=13984", "Category": null, "Parent URL": null}