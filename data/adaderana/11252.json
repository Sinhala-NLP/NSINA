{"Source": "Adaderana", "Timestamp": "October 3, 2010 09:38 am", "Headline": "සල්ලි තබුණත්  සහන ඉල්ලන්නේ නෑ", "News Content": "පවතින ජල ගැලීම් තත්ත්වයන් සහ නායයෑම් තත්ත්වයන් හේතුවෙන් පීඩාවට පත් වන ජනතාවට කඩිනමින් සහන සැලසීම සඳහා අවශ්‍ය පියවර ගෙන ඇතැයි ආපදා කළමනාකරණ අමාත්‍ය ඒ.එච්.එම් ෆවුසි මහතා පවසයි. ඒ සම්බන්ධයෙන් ප්‍රාදේශීය ලේකම්වරුන් හා දිස්ත්‍රීක් ලේකම්වරුන් දැනුවත් කිරීමට කටයුතු යොදා ඇති බව ද ඔහු පෙන්වා දෙයි. ජනතාවට සහන සැලසීම සඳහා හිගයකින් තොරව මුදල් පවතින බවත්,මේ වන වටිත් ගාල්ල දිස්ත්‍රීක්කයට පමණක් රු.මිලියනයක මුදලක් වෙන් කිරීමට කටයුතු යොදා ඇති බවත් අමාත්‍යවරයා අද දෙරණ කළ විමසුමකට පිළිතුරු දෙමින් කියා සිටියේය. එසේ වුවද වෙනත් ප්‍රදේශ වලින් මෙතෙක් මුදල් ඉල්ලා නොමැති බවත්,පසු ගිය වාරයේ ගංවතුරට දුන් මුදල් ඉතිරි වීම හෝ මෙවර ඒ තරම් පිරිසක් වතුර නිසා පීඩා නොවිඳීම නිසා එසේ වන්නට ඇතැයි තමන් විශ්වාස කරන බව ද අමාත්‍යවරයා සඳහන් කළේය. පසුගිය කාලය තුළ සියලු ඇළ මාර්ග ප්‍රතිසංස්කරණය කිරීමට රජය කටයුතු කිරීම හේතුවෙන් මෙවර ගංවතුර තත්ත්වය එතරම් බරපතල ලෙස බලපා නොමැති බව ද ඒ.එච්.එම් ෆවුසි අමාත්‍යවරයා වැඩිදුරටත් කියා සිටියේය.", "URL": "https://sinhala.adaderana.lk/news.php?nid=11252", "Category": null, "Parent URL": null}