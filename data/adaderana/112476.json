{"Source": "Adaderana", "Timestamp": "June 21, 2019 01:43 pm", "Headline": "ජෝන්ගේ ඇඟිල්ලේ තරම", "News Content": "හදිසි නීතිය තව ටික දිනකින් ඉවත් කරන බව සංචාරක සංවර්ධන, වනජීවි සහ ක්‍රිස්තියානි ආගමික කටයුතු අමාත්‍ය ජෝන් අමරතුංග මහතා පවසයි. අද(21) ගම්පහ ප්‍රදේශයේ පැවති උත්සවයකට සහභාගී වීමෙන් අනතුරුව අමාත්‍යවරයා මෙම අදහස් පළ කළේය. අද වන විට සංචාරක කර්මාන්තයේ නඟා සිටුවීමක් සිදුව ඇති බවත්, තවත් මාසයකින් පමණ මෙය වර්ධනය වෙනු ඇතැයි ද ප්‍රකාශ කළ අමාත්‍යවරයා හදිසි නීතිය ඉවත් කිරීමෙන් පසු මෙය යථා තත්ත්වයට පත්වෙනු ඇතැයි පැවසීය. අද වන විට පාස්කු ඉරිදා ප්‍රහාරයන් එල්ල කල අන්තවාදීන් අත්අඩංගුවට ගෙන ඇති බවත් පැවසු අමාත්‍යවරයා, එහි බලපෑමක් අද වන විට නොමැති බව ද කියා සිටියේය. මේ අතර, මාධ්‍යවේදීන් විසින් අසා සිටියේ, ජනාධිපති අපේක්ෂකයා කවුරු විය හැකි ද යන්නයි. එයට පිළිතුරු දෙමින් අමාත්‍යවරයා කියා සිටියේ, කවුරු අපේක්ෂකයා වුවත් එක්සත් ජාතික පක්ෂයේ කෘත්‍යාධිකාරී මණ්ඩලයේ අනුමැතිය මත එජාපයෙන් ඉදිරිපත් කරන අපේකෂකයා ජයග්‍රහණය කරන බවත් පැවසීය. මේ අතර ජනාධිපති අපේක්ෂත්වය සඳහා අමාත්‍යවරයා ඉදිරිපත් නොවන්නේ දැයි ප්‍රශ්න කර සිටීමේ දී අමාත්‍යවරයා කියා සිටියේ, තමන්ගේ තරම තමා දන්නා බවත්, ඇඟිල්ලේ තරම දැන ගත යුතු බවත්ය.", "URL": "https://sinhala.adaderana.lk/news.php?nid=112476", "Category": null, "Parent URL": null}