{"Source": "Adaderana", "Timestamp": "July 5, 2017 05:11 pm", "Headline": "රණවිරුවා රට බේරා ගත්තේ විදෙස් අධිකරණයට යන්න නෙමෙයි", "News Content": "බලහත්කාරයෙන් අතුරුදන් කිරීම පිළිබඳ සියලු තැනැත්තන් ආරක්ෂා කිරීම සඳහා වු ජාත්‍යන්තර සම්මුතිය සඳහා වු පනත ශ්‍රි ලංකා පාර්ලිමේන්තුවට ඉදිරිපත් කිරීමට කිසිදු වලංගුභාවයක් නොමැති බවත් එයට සම්පූර්ණ විරෝධතාවයක් පළ කරනු ලබන බවත් ඒකාබද්ධ විපක්ෂය පවසයි. අද(05) පාර්ලිමේන්තු සංකීර්ණයේ පැවති ඒකාබද්ධ විපක්ෂයේ මාධ්‍ය හමුවකට එක් වෙමින් පාර්ලිමේන්තු මන්ත්‍රී දිනේෂ් ගුණවර්ධන මහතා මෙම අදහස් දැක්වීය. රටේ රණවිරුන්ගේ ජිවිත මෙන්ම හිටපු ජනාධිපතිවරයාගේ හා හිටපු ආරක්ෂ ලේකම්වරයාගේ ජීවිත මෙම පනත සම්මත කර ගැනීමෙන් දැඩි අනාරක්ෂිත තත්ත්වයකට පත් වෙන බව ද ඔහු පවසා සිටියේය. රණවිරුවා රට බේරා ගනු ලැබුවේ කිසි සේත්ම විදේශ අධිකරණයක් ඉදිරියේ පෙනී සිටිමේ අරමුණින් නොවන බව ද අනාවරණය කළ ඒකාබද්ධ විපක්ෂයේ මන්ත්‍රීවරුන් තව දුරටත් කියා සිටියේ මෙය රටේ ස්වාධීනත්වයට එල්ල වන දැවැන්ත තර්ජනයක් ලෙසත් ජිනිවාවලදී එකඟ වු කරුණු අනුව මෙය සිදු කරනු ලබන බවත්ය. එනිසා මෙම බරපතළ පනත පාර්ලිමේන්තුවට ඉදිරිපත් නොකර ඉවත් කර ගන්නා ලෙස ඒකාබද්ධය තරයේ කියා සිටියේය.", "URL": "https://sinhala.adaderana.lk/news.php?nid=74914", "Category": null, "Parent URL": null}