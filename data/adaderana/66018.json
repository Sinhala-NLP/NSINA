{"Source": "Adaderana", "Timestamp": "November 14, 2016 10:12 am", "Headline": "නවසීලන්තයේ සුනාමියෙන් ලාංකිකයින්ට හානියක් නැහැ", "News Content": "නවසීලන්තයේ සිදු වූ භූ කම්පනයෙන් අනතුරුව හටගත් සූනාමි තත්ත්වය හේතුවෙන් එහි සිටින කිසිදු ශ්‍රී ලාංකිකයෙකුට හානියක් සිදුවී නොමැති බව නවසිලන්තයේ ශ්‍රී ලංකා කොන්සල කාර්යාලය පවසයි. ඊයේ (13) නවසීලන්තයේ ක්‍රයිස්චර්ච් ආසන්නයේ රික්ටර් මාපාංක 7.8ක ප්‍රබලත්වයෙන් යුත් භූ කම්පනයක් සිදු විය. ඉන් අනතුරුව සුනාමි තත්ත්වයක් ද ඇති වූ අතර ඉන් දේපළ හානි රැසක් සිදුවී තිබේ. මෙම තත්ත්වය හේතුවෙන් එම ප්‍රදේශයේ සිටින කිසිදු ශ්‍රී ලාංකිකයෙකුට හානියක් සිදුවී නොමැති බව නවසීලන්තයේ ශ්‍රී ලංකා කොන්සල නිලධාරී විදුරංග අබේගුණසේකර මහතා සදහන් කළේය. මෙම භූ කම්පනයේ අපකේන්ද්‍රය ක්‍රයිස්චර්ච් නුවරට කිලෝමිටර් 95ක් පමණ දුරින් සිදුවී තිබේ. භූ කම්පනය වෙලින්ටන් ඇතුළු නගර කිහිපයකට දැනී ඇති බව විදෙස් මාධ්‍ය සඳහන් කළේය. මෙම සිදුවීමත් සමඟ නවසීලන්ත බලධාරීන් සුනාමි අනතුරු ඇඟවීමක් ද නිකුත් කිරීමට කටයුතු කළේය. භූ කම්පනයෙන් පැය කිහිපයකට පසු සුනාමි තත්ත්වයක් ඇති වී තිබෙන අතර අඩි 06ක පමණ උසින් යුත් රළ ක්‍රයිස්චර්ච් ප්‍රදේශයට පැමිණ ඇති බව විදෙස් මාධ්‍ය වාර්තා කළේය. වෙලින්ටන් ප්‍රදේශයට ද අඩි දෙකක පමණ උසින් යුත් සුනාමි රළ පැමිණ ඇති බව විදෙස් මාධ්‍ය ප්‍රකාශ කළේය.", "URL": "https://sinhala.adaderana.lk/news.php?nid=66018", "Category": null, "Parent URL": null}