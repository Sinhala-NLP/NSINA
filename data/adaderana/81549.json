{"Source": "Adaderana", "Timestamp": "December 15, 2017 12:15 pm", "Headline": "අඹගමුවේ සීමානීර්ණයට අදාළ පෙත්සම යළි කල්යයි", "News Content": "අඹගමුව ප්‍රාදේශිය සභා බල ප්‍රදේශය ප්‍රාදේශීය සභා 3 ක් වශයෙන් බෙදා වෙන් කරමින් නිකුත් කර ඇති ගැසට් නිවේදනය අභියෝගයට ලක් කරමින් ඉදිරිපත් කර ඇති මුලික අයිතිවාසිකම් පෙත්සමක් විභාග කිරීම ශ්‍රේෂ්ඨාධිකරණය විසින් යළි ජනවාරි 8 වන දා කල් දමා තිබේ. අදාළ පෙත්සම ප්‍රියසාද් ඩෙප්ත් හා අනිල් ගුණරත්න යන විනිසුරු මඩුල්ල ඉදිරියේ අද (15)කැඳවනු ලැබීය. පෙත්සම අඹගමුව ප්‍රාදේශිය සභාවේ හිටපු මන්ත්‍රීවරයෙකු වන එච්.පී.නන්දරාජ මහතා විසින් ඉදිරිපත් කර තිබුණි. පෙත්සම අද කැඳවු විට නීතිපතිවරයා විසින් පෙනීසිටි රජයේ නීතිඥවරයා අධිකරණ හමුවේ කියා සිටියේ මෙම පෙත්සමට අදාළව මැතිවරණ කොමිසමෙන් මෙතෙක් උපදෙස් ලබා නොමැති බවයි. එම නිසා මැතිවරණ කොමිසමෙන් උපදෙස් ලබා ගැනීම සඳහා කල් ලබා දෙන මෙන් ද රජයේ නීතිඥවරයා අධිකරණයෙන් ඉල්ලා සිටියා. මෙහිදී පෙත්සම්කාර පාර්ශවයේ නීතිඥවරයා කියා සිටියේ, අඹගමුව ප්‍රාදේශිය සභාව ප්‍රාදේශිය සභා තුනක් ලෙස බෙදා වෙන් කිරීමේ ගැසට් නිවේදනය ක්‍රියාත්මක වන්නේ, ලබන වසරේ පෙබරවාරි මස 15 වන ද බවයි. එසේ තිබිය දී එම ප්‍රාදේශිය සභා 3 සඳහා මේ වන විට නාමයෝජනා කැඳවීමට මැතිවරණ කොමිසමට බලයක් නොමැති බව පෙත්සම්කාර පාර්ශවය වෙනුවෙන් ඉදිරිපත් වු නීතිඥවරයා සඳහන් කර ඇත. මේ සම්බන්ධයෙන් මැතිවරණ කොමිසමෙන් කරුණු විමසිය යුතු බව විනිසුරුවරයා පවසා තිබේ.", "URL": "https://sinhala.adaderana.lk/news.php?nid=81549", "Category": null, "Parent URL": null}