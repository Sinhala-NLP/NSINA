{"Source": "Adaderana", "Timestamp": "January 1, 2013 10:11 am", "Headline": "කුණු ලූනු ගැන හොයන්න විශේෂ කමිටුවක්", "News Content": "ලංකා සතොස ගබඩාවල තිබී සොයාගත් පරිභෝජනයට නුසුදුසු ලූනු සම්බන්ධයෙන් පරීක්ෂණ පැවැත්වීම සඳහා විශේෂ කමිටුවක් පත්කර තිබේ. සමූපකාර හා අභ්‍යන්තර වෙළඳ අමාත්‍ය ජෝන්ස්ටන් ප්‍රනාන්දු මහතාගේ උපදෙස් මත සාමාජිකයින් තිදෙනෙක් පත් කොට ඇති බව සඳහන්ය. ඒ අනුව මෙම කමිටුව විසින් ලංකා සතොසට ලොකු ලූනු මිලදී ගත් ආකාරය, මිලදී ගත් ස්ථාන ගැනත් මිලදී ගැනීමේදී විධිමත් ක්‍රමවේදයක් භාවිතා කිරීම පිළිබඳවත් මෙම කමිටුව විසින් විමර්ශනය කරනු ඇත. මීට අමතරව දිවයින පුරා ඇති සියලූ ලංකා ‍සතොස අළෙවිසැල් පරීක්ෂා කිරීමට අමාත්‍යවරයා පාරිභෝගික අධිකාරියේ සභාපතිවරයාට නියෝග කොට තිබේ. පසුගිය 29වන දින පාරිභෝගික අධිකාරිය මගින් ලංකා සතොස ගබඩාවල තිබී පරිභෝජනයට නුසුදුසු ලොකු ලූනු කිලෝ 44700 ක් සොයාගනු ලැබිණ.", "URL": "https://sinhala.adaderana.lk/news.php?nid=30413", "Category": null, "Parent URL": null}