{"Source": "Adaderana", "Timestamp": "September 3, 2019 11:32 am", "Headline": "බෝට්ටුවක් ගිනි ගෙන පුද්ගලයින් 8ක් ජීවිතක්ෂයට", "News Content": "අමෙරිකාවේ කැලිෆෝනියා ප්‍රාන්තයේදී බෝට්ටුවක් ගිනිගැනීමෙන් පුද්ගලයන් අටදෙනෙක් මියගොස් තිබේ. සිදුවීමෙන් තවත් බොහෝ පිරිසක් අතුරුදන්ව සිටින බවයි විදෙස් වාර්තා සඳහන් කළේය. කැලිෆෝනියාවේ සැන්ටා කෘස් දිවයින ආසන්නයේ නැංගුරම්ලා තිබූ විශාල ප්‍රමාණයේ මගී ප්‍රවාහන බෝට්ටුවක් ගිනිගැනීමට ලක්ව තිබේ. අනතුර සිදුවන අවස්ථාවේ මගීන් 39දෙනෙකු එහි සිට ඇති අතර ඔවුන් නින්දට ගොස් සිටි බව විදෙස් වාර්තා සඳහන් කළේය. ඒ හේතුවෙන් බොහෝ පිරිසක් ගින්නට කොටුවී ඇති බවද එම වාර්තා සඳහන් කළේය. බෝට්ටුවේ ප්‍රධාන කුටිය තුළ සිටි කාර්යමණ්ඩල සාමාජිකයන් පස්දෙනෙකුගේ දිවි බේරාගැනීමට ගිනි නිවීම් සේවකයන් සමත්ව තිබේ. එමෙන්ම මගීන් කිහිපදෙනෙකුගේද දිවිබේරා ගැනීමට සමත්ව ඇති අතර බේරාගත් පිරිසෙන් කිහිපදෙනෙක් සුළු තුවාල ලබා ඇති බවයි බලධාරීන් පවසයි. ගිනිගැනීමට ලක්වූ බෝට්ටුව දින තුනක යාත්‍රාවක් සඳහා සැන්ටා බාබරා වරායෙන් පිටත්ව ගොස් ඇති බව මූලික විමර්ශනවලින් අනාවරණ වී තිබුණි. ගින්න හටගැනීමට හේතුව තවමත් අනාවරණ වී නොමැති අතර ඒ සම්බන්ධයෙන් වැඩිදුර විමර්ශණ ක්‍රියාත්මකයි.", "URL": "https://sinhala.adaderana.lk/news.php?nid=118144", "Category": null, "Parent URL": null}