{"Source": "Adaderana", "Timestamp": "September 9, 2013 12:54 pm", "Headline": "හලාවත හා ගිනිගත්හේනේ මැතිවරණ නීති උල්ලංඝණයවෙලා", "News Content": "අද පෙරවරුවේ තැපැල් ඡන්දය ප්‍රකාශ කිරීමේ කටයුතු ආරම්භ වීමෙන් පසු හලාවත ප්‍රාදේශීය ලේකම් කාර්යාලය ඉදිරිපිට කණ්ඩායමක් අත්පත්‍රිකා බෙදාහැර ඇති බව පැෆ්රල් සංවිධානය පවසයි. එසේම ගිනිගත්හේන ප්‍රාදේශීය‍ ලේකම් කාර්යාලය අවට ද කිසියම් පිරිසක් රැස්ව සිටි බවට තොරතුරු වාර්තා වූවේ යැයි පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි මහතා කීවේය. උතුරු, මධ්‍යම සහ වයඹ පළාත් සභා මැතිවරණයට අදාළ තැපැල් ඡන්ද විමසීම අද උදැසන ආරම්භ වූ අතර සමස්තයක් ලෙස මේ දක්වා මැතිවරණ කටයුතු සාමකාමීව සිදුවන බවත් රෝහණ හෙට්ටිආරච්චි මහතා පැවසීය. තැපැල් ඡන්ද විමසීමේ කටයුතු සිදුවන ස්ථානවලට තම සංවිධානයේ නිරීක්ෂකයින් සැලකිය යුතු සංඛ්‍යාවක් යොදා ඇතැයිද හෙතෙම කීය. අද සහ හෙට යන දෙදින තැපැල් ඡන්ද ප්‍රකාශ කිරීමේ දින ලෙස මැතිවරණ මහලේකම් කාර්යාලය ප්‍රකාශයට පත්කර ඇති අතර එම දින දෙකෙහි ඡන්දය ප්‍රකාශ කිරීමට නොහැකිවන ඡන්ද දායකයින්ට ඡන්දය ප්‍රකාශ කිරීම සඳහා අමතර දින 3 ක් ලබා දී ඇති බව අතිරේක මැතිවරණ කොමසාරිස් ආර්.එම්.ඒ.එල් රත්නායක මහතා පැවසුවේය.", "URL": "https://sinhala.adaderana.lk/news.php?nid=37268", "Category": null, "Parent URL": null}