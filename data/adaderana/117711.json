{"Source": "Adaderana", "Timestamp": "August 28, 2019 07:04 pm", "Headline": "මඩකළපුවේ සිද්ධියට වියාලේන්ද්‍රන් ඇතුළු 4කට නොතීසි", "News Content": "මඩකලපුව සියෝන් දේවස්ථානයට මරාගෙන මැරෙන බෝම්බ ප්‍රහාරයක් එල්ල කළ බෝම්බකරුගේ හිස කොටස කල්ලියන්කාඩු සුසාන භුමියේ මිහිදන් කිරිමට විරෝධය පළ කරමින් ප්‍රදේශවාසීන් ඊයේ(28) සිදුකළ උද්ඝෝෂණය මැඩපැවැත්වීමට පොලීසිය කදුළු ගෑස් ප්‍රහාර එල්ල කළේය. පොලිසිය පැවසුවේ විරෝධතාව සම්බන්ධයෙන් අද අධිකරණයට කරුණු වාර්තාකිරීමෙන් පසු ඊට සම්බන්ධ වූ පාර්ලිමේන්තු මන්ත්‍රී වියාලේන්ද්‍රන් සහ තවත් සිව් දෙනකුට මඩකලපුව මහේස්ත්‍රාත් අධිකරණයෙන් නොතීසි නිකුත් කළ බවයි. ඉකුත් අප්‍රේල් 21 වැනිදා පාස්කු ඉරු දින ත්‍රස්ත ප්‍රහාර මාලාව සිදු වූ දින මඩකලපුව සියෝන් කිතුණු දේවස්ථානයද මරාගෙන මැරෙන බෝම්බකරුවකුගේ ඉලක්කයක් වුණි. එම ප්‍රහාරය සිදු කරනු ලැබුවේ මොහොමඩ් නසර් මොහොමඩ් අසාද් නම් ත්‍රස්තවාදියා බව පසුව අනාවරණ කරගැනුණි. ඔහුගේ හිස කොටස මෙතෙක් කල් මඩකලපුව රෝහලේ මෘත ශරීරාගාරයේ තබා තිබූ නමුත් එය කල්ලියන්කාඩු සුසාන භුමියේ මිහිදන් කිරිමට කටයුතු කර ඇතැයි චෝදනා කරමින් ඊයේ සවස ප්‍රෙද්ශවාසීන් විරෝධතාවක් පැවැත්වුවේය. විරෝධතාකරුවන් මඩකළපුව - කොළඹ මාර්ගය අවහිරවන සේ ටයර් පුළුස්සා දමමින් සිය විරෝධය දැක්වූ අතර ඊයේ සවස් වනවිට කල්අඩි පාලම මත විරෝධතාවය පැවැත්වීම නිසා ප්‍රධාන මාර්ගයද අවහිර වුණි. පාර්ලිමේන්තු මන්ත්‍රී එස්.වියාලේන්ද්‍රන් මහතාද ඊට එක්ව සිටියේය. විරෝධතාවය හේතුවෙන් මාර්ගයේ දැඩි මාර්ග තදබදයක් පැවතීම නිසා විරෝධතාකරුවන් විසුරුවාහැරීම සඳහා පොලිසිය විසින් කඳුළු ගෑස් ප්‍රහාර එල්ල කරනු ලැබුවේය. පොලීසිය සඳහන් කළේ විරෝධතාව විසුරුවා හැරීමට කටයුතු කරන අතරතුර ඇති වූ නොසන්සුන්තාව හේතුවෙන් පුද්ගලයින් සිව්දෙනෙකු තුවාල ලැබූ බවයි. මේ අතර පාර්ලිමේන්තු මන්ත්‍රී එස්.වියාලේන්ද්‍රන් මහතා අද පෙරවරුවේ මඩකළපුව රෝහලට ගොස් නොසන්සුන්කාරී වාතාවරණය අතරතුර තුවාල ලැබූ තුවාලකරුවන්ගේ සුවදුක් විමසු බව වාර්තා වෙයි. එසේම ත්‍රස්තවාදියාගේ හිස කොටස කල්ලියන්කාඩු සුසාන භුමියේ මිහිදන් කිරීමට විරෝධය පළකරමින් මන්ත්‍රීවරයා ඇතුළු පිරිසක් මඩකළපුව දිස්ත්‍රික් ලේකම් කාර්යාලය ඉදිරිපිටට පැමිණ විරෝධතාවයක්ද පැවැත්වුවේය. දෙමළ ජාතික සන්ධානයේ පාර්ලිමේන්තු මන්ත්‍රී එස්.වියාලේන්ද්‍රන් “අපේ ජනතාව මරපු තැනටම ඇවිත් ත්‍රස්තවාදීයාව භූමිදාන කරලා තියෙනවා. කිසිම නීතියක් න්‍යායක් නැතුව කරපු වැඩක්. පොලිසිය සහ දිස්ත්‍රික් ලේකම් දැනුවත්ව තමයි මේ දේ සිද්ධ වුණේ. මේක අපේ ජනතාවට කරපු ද්‍රෝහිකමක්. ත්‍රස්තවාදියාව මෙතන වලදාපු අයම මේක මෙතනින් අයින් කරන්න කටයුතු කළ යුතුයි“ කෙසේවෙතත් මන්ත්‍රීවරයාගේ ප්‍රකාශයට මඩකළපුව දිස්ත්‍රික් ලේකම්වරයා දැක්වූයේ මෙවන් ප්‍රතිචාරයක්. මඩකළපුව දිස්ත්‍රික් ලේකම්වරයා වැඩිදුරටත් මේ බව පැවසීය. “මට එල්ලවන චෝදනාවලට මට කියන්න තියෙන්නේ , මම කටයුතු කළේ හරියාකාරව කියලා කියන්න මට සාක්ෂි තියෙනවා. දැන් මේ අය කියනවා මම වැරදී කියලා මට චෝදනා කරනවා.මේ ශරීර කොටස් වලදාන්න ඕනේ තැනක් ගැන මම කිසිම තැනක යෝජනා කරලා නැහැ“", "URL": "https://sinhala.adaderana.lk/news.php?nid=117711", "Category": null, "Parent URL": null}