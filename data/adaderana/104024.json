{"Source": "Adaderana", "Timestamp": "February 10, 2019 03:06 pm", "Headline": "රජයේ නිලධාරියෙකුට පහරදුන් ඇල්ල ප්‍රාදේශීය සභාවේ සභාපති අත්අඩංගුවට", "News Content": "රජයේ නිලධාරියෙකුට පහරදුන් බවට චෝදනා එල්ල වී සිටි ඇල්ල ප්‍රාදේශීය සභාවේ සභාපතිවරයා අත්අඩංගුවට ගෙන ඇත. ඇල්ල පොලීසිය මගින් ඊයේ (09) රාත්‍රීයේ මොහු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය පැවසුවේය. පසුගිය 03 වැනිදා ඌව පළාත් සංචාරක අමාත්‍යාංශයට අයත් සංචාරක තොරතුරු මධ්‍යස්ථානයේ නිලධාරිවරයෙකුට පහරදීමක් සිදුව තිබුණේය. සිද්ධියට අදාළව එක්සත් ජාතික පක්ෂය නියෝජනය කරන ඇල්ල ප්‍රාදේශීය සභාවේ සභාපති බි.එම්.යු.බණ්ඩාර යන අයට චෝදනා එල්ල වී තිබු අතර ඇල්ල පොලීසිය සිදුකළ විමර්ශනයේදී ඔහු අත්අඩංගුවට ගෙන ඇති බව වාර්තා වන්නේය. සිද්ධිය සම්බන්ධයෙන් ඇල්ල පොලීසිය වැඩිදුර විමර්ශන සිදුකරයි.", "URL": "https://sinhala.adaderana.lk/news.php?nid=104024", "Category": null, "Parent URL": null}