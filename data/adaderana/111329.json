{"Source": "Adaderana", "Timestamp": "June 4, 2019 07:26 pm", "Headline": "මංගලගේ ට්විටර් සටහන ගැන අදත් පාර්ශව රැසකින් විරෝධය", "News Content": "රතන හිමිගේ සුවදුක් බැලීමට යමින් කාදිනල් හිමිපාණන් වෛරයේ සහ ජාතිවාදයේ ගිනිදැල් අවුලන බවට චෝදනා කරමින් මංගල සමරවීර අමාත්‍යවරයා සිය ට්විටර් ගිණුමේ තබා තිබූ සටහනට අද(04) පාර්ශ්ව රැසකින් විරෝධය එල්ල විය. තවත් සංවිධාන කිහිපයක් ඊට එරෙහිව පොලිස් මූලස්ථානයට පැමිණිලිද ඉදිරිපත් කළේය. මුදල් අමාත්‍ය මංගල සමරවීර මහතා පසුගිය කාලයේ පූජ්‍ය පක්ෂය සහ ආගම් සම්බන්ධයෙන් කළ ප්‍රකාශ ඉමහත් ආන්දෝලනයට තුඩු දුන්නේය. වරක් ට්විටර් සටහනක් තබමින් ඔහු කියා සිටියේ කාදිනල් හිමිපාණන් දේවල් වැරදි ලෙස විග්‍රහකරමින් ජනතාවාදී අයකුවීමට උත්සාහ කරමින් සිටින බවයි. පසුව ශ්‍රී ලංකාව සිංහල බෞද්ධ රටක් නොවන බවට ඔහු කළ ප්‍රකාශයද දැඩි කතාබහට ලක්විය. එවන් පසුබිමක මංගල සමරවීර අමාත්‍යවරයා ඊයේ යළි ආන්දෝලනාත්මක ට්විටර් සටහනක් තබා තිබුණි. එහි දැක්වුණේ උපවාසයක නිරත පාර්ලිමේන්තු මන්ත්‍රී රතන හිමිගේ සුවදුක් බැලීමට යමින් කාදිනල් හිමිපාණන් වෛරයේ සහ ජාතිවාදයේ ගිනිදැල් අවුලන බවයි. ඔහු එම සටහන වතිකානයේ අවධානයටද යොමුකර තිබුණි. අමාත්‍යවරයාගේ මේ ට්විටර් සටහන අද පාර්ශ්ව කිහිපයක අප්‍රසාදයට ලක්විය. මේ අතර මංගල සමරවීර අමාත්‍යවරයා සිය ට්විටර් ගිණුම ඔස්සේ දක්වා තිබූ අදහස් මගින් ජාතීන් අතර වෛරය පැතිරවීමට උත්සාහ කර ඇති බවට චෝදනා කරමින් සිංහලේ අපි සංවිධානය , බෞද්ධ තොරතුරු කේන්ද්‍රය සහ සත්‍ය ගවේශකයෝ සංවිධානය පොලිස් මූලස්ථානයට පැමිණිලි ඉදිරිපත් කළා. මේ අතර මංගල සමරවීර අමාත්‍යවරයාගේ මෙම ප්‍රකාශවලට විරෝධය පළ කරමින් මාතර ප්‍රාද්ශිය සභාවේ ශ්‍රි ලංකා පොදුජන පෙරමුණ මන්ත්‍රිවරුන් අද එම ප්‍රාදේශිය සභාව ඉදිරිපිට විරෝධතාවක නිරත විය. අනතුරුව ඔවුන් ප්‍රාදේශිය සභා සැසියේදී එම ප්‍රකාශයට විරෝධය පළ කිරීමේ යෝජනාවක් ඉදිරිපත් කර එය වැඩි ඡන්ද 11 කින් සම්මත කර ගත්තේය. මේ අතර කොළඹ අගරදගුරු පදවි කතෝලික පූජක සංසදය අද මාධ්‍ය වෙත නිවේදනයක් නිකුත් කරමින් සඳහන් කළේ කාදිනල් හිමිපාණන් රතන හිමියන් බැහැදැකීමට යෑම මංගල සමරවීර අමාත්‍යවරයා ට්විටර් පණිවිඩය මගින් ඉතා ද්වේෂ සහගත ලෙස හා තත්ත්වය විකෘති කරමින් අර්ථකථනය කර තිබිම පිළිකුලෙන් හෙළා දකින බවයි. එමෙන්ම කිතුනුවන් ලෙස තමන් , සියලුදෙනා ලෙස එකමුතුවෙන් ජීවත් වන සාමකාමී රටක් ස්ථාපිත කරගැනිම සඳහා මෙසේ දිගින් දිගටම මැදිහත් වන බවට මංගල සමරවිර අමාත්‍යවරයා හා එවැනි දුෂ්ඨ හා වැරදි මත පතුරවන අයවලුන්ට දන්වා සිටින බව ද එම නිවේදනයේ සඳහන් වෙයි. ට්යිටර් පණිවිඩයක් මඟින් අතිඋතුම් මැල්කම් කාදිනල් රංජිත් හිමිපාණන්ගේ සාම ක්‍රියාදාමයට පහර ගැසීම ගැන මංගල සමරවීර අමාත්‍යවරයාට දැඩි විරෝධය ප්‍රකාශ කරන බවද කොළඹ අගරදගුරු පදවි කතෝලික පූජක සංසදය සිය නිවේදනයෙන් පවසා සිටියි.", "URL": "https://sinhala.adaderana.lk/news.php?nid=111329", "Category": null, "Parent URL": null}