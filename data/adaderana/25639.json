{"Source": "Adaderana", "Timestamp": "July 9, 2012 05:53 pm", "Headline": "විජයදාස රාජපක්ෂට ජාතික හෙළ උරුමයෙන් චෝදනා 03ක්", "News Content": "එක්සත් ජාතික පක්ෂ පාර්ලිමේන්තු මන්ත්‍රී විජයදාස රාජපක්ෂ මහතාට චෝදනා 03 ක් එල්ල කරන බවත් ඊට හැකි නම් පිළිතුරු ලබාදෙන ලෙස අභියෝග කරන බවත් ජාතික හෙළ උරුමය පවසයි. එම පක්ෂයේ නියෝජ්‍ය මහලේකම් හා පක්ෂයේ නීති උපදේශක බස්නාහිර පළාත් සභා අමාත්‍ය උදය ගම්මන්පිල මහතා කොළඹදි අද (09) පෙරවරුවේ පැවැති මාධ්‍ය හමුවකදි මේ බව ප්‍රකාශ කළේය. 2005 වසරේ සැප්තැම්බර් 13 ත් 20 ත් අතර රුහුණු විශ්වවිද්‍යාලයේ පැවැති ශාස්ත්‍රපති ප්‍රවේශ විභාගයේදි විජයදාස රාජපක්ෂ මහතා නියමිත කාමර අංක 05 දි ලියනවා වෙනුවට එවකට පීඨාධිපතිවරයාගේ කාමරයට යාබද කාමර‍යේදි පිළිතුරු සැපයීම, ඉන් එක් චෝදනාවක් බව ඔහු පෙන්වා දුන්නේය. 1999 වසරේදි රුපියල් 60,000 ක මුදලක් ආදායම් බදු වශයෙන් ගෙවීම පැහැර හැරීම හා එවකට ජනාධිපතිනි චන්ද්‍රිකා බණ්ඩාරනායක කුමාරතුංග මහත්මියගේ රජය සමයේදි රජයේ ප්‍රධාන පෙලේ ආයතන වෙනුවෙන් පෙනි සිටිමින් විශාල මුදලක් නීතිඥ ගාස්තු වශයෙන් අය කිරිම සෙසු චෝදනා දෙක බව උදය ගම්මන්පිල මහතා පැවසුවේය. කෝප් කමිටුවේ හිටපු සභාපතිවරයා ද වන විජේදාස රාජපක්ෂ මහතා එම චෝදනාවලට තමන් නිවැරදිකරු නම් ඊට නොබියව පිළිතුරු ලබාදෙන ලෙසත් එසේ නොකරන්නේ නම් ඒවා සාක්ෂි සහිතව ඔප්පු කිරිමට හැකියාව ඇති බවත් ගම්මන්පිල මහතා අවධාරණය කළේය. මේ අතර භික්ෂුන් වහන්සේ ඇතුළු ආගමික පූජකවරුන් පාර්ලිමේන්තුවට තේරි පත්වීම වැළැක්වීම සඳහා පෞද්ගලික පනත් කෙටුම්පතක් පාර්ලිමේන්තුවට ගෙන ඒමට එජාප පාර්ලිමේන්තු මන්ත්‍රී විජයදාස රාජපක්ෂ මහතා ගෙන ඇති යෝජනාව පිළිබඳ වන විවාදය හෙට (10) රාත්‍රී 9.45 ටී.වී දෙරණ ඔස්සේ පැවැත්වීමට කටයුතු කර තිබීම සම්බන්ධයෙන් අදහස් දක්වමින් හරවත් සංවාදයක් එහිදි ඇති වනු ඇතැයි ඔහු විශ්වාසය පළ කළේය.", "URL": "https://sinhala.adaderana.lk/news.php?nid=25639", "Category": null, "Parent URL": null}