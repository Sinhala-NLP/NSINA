{"Source": "Adaderana", "Timestamp": "May 12, 2012 01:16 pm", "Headline": "නාවික පුහුණු මධ්‍යස්ථානයේ කටයුතු කඩිනම් කරන්නැයි ජනපතිගෙන් උපදෙස්", "News Content": "ජාත්‍යන්තර මට්ටමේ නාවික පුහුණු මධ්‍යස්ථානයක් කඩිනමින් මෙරට ස්ථාපනය කිරීම සඳහා අවශ්‍ය කටයුතු කරන මෙන් ජනාධිපති මහින්ද රාජපක්ෂ මහතා නැව් සංස්ථාවේ බලධාරීන්ට උපදෙස් ලබාදී තිබේ. මෙම පුහුණු මධ්‍යස්ථානය ස්ථාපනය කරන විට නාවික ක්ෂේත්‍රයට සම්බන්ධ සියලු අංශයන් ඇතුළත් කරගැනීමටත් පුහුණු කටයුතු විධිමත්ව සිදුකිරීමට වග බලාගන්නා ලෙස ජනාධිපතිවරයා අදාළ බලධාරීන්ට උපදෙස් ලබා දී ඇති බව සඳහන්ය. අරලිය ගහ මන්දිරයේ දී පැවති ශ්‍රී ලංකාවේ නාවික කටයුතු සම්බන්ධයෙන් වූ ප්‍රගති සමාලෝචන රැස්වීමට එක්වෙමින් ජනාධිපතිවරයා මෙම උපදෙස් ලබාදී ඇත. ජාත්‍යන්තර මට්ටමේ පිළිගැනීමක් ඇති නාවික පුහුණු මධ්‍යස්ථානයක් මෙරට ස්ථාපිත කිරීම මගින් විශාල විදේශ විනිමයක් මෙරටට ගලා එන බව එහිදි අදහස් දැක්වූ ජනාධිපතිවරයා පවසා ඇත. මේ අතර ශ්‍රී ලංකා වරාය අධිකාරිය මගින් සංචාරක කටයුතු අමාත්‍යාංශය හා එක්ව මෙරට සංචාරක කර්මාන්තය නගා සිටුවීම සඳහා ඉදිරි තෙවර්ෂවය ඇතුළත දී ගාල්ල වරාය ආශ්‍රිතව සංචාරක වරායක් පිහිටුවීමට කටයුතු යොදන බවට මෙම ප්‍රගති සමාලෝචන රැස්වීමේ දි අනාවරණය වූ බව ජනාධිපති මාධ්‍ය අංශය නිකුත් කළ නිවේදනයේ සඳහන්ය. මීට අමතරව කොළඹ වරාය පුළුල් කිරීමේ කටයුතු හා අභිනව කොළඹ දකුණ වරායේ ඉදිකිරීම්වල ප්‍රගතිය ද මෙහිදී සාකච්ඡාවට ලක්වී තිබේ.", "URL": "https://sinhala.adaderana.lk/news.php?nid=24191", "Category": null, "Parent URL": null}