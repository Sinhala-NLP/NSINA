{"Source": "Adaderana", "Timestamp": "August 3, 2018 07:09 pm", "Headline": "වෛද්‍ය වර්ජනයෙන් රෝහල් කටයුතුවලට බාධා", "News Content": "ජාත්‍යන්තර ගිවිසුම් පිළිබඳ ජාතික ප්‍රතිපත්තියකින් තොරව සිංගප්පූරු නිදහස් වෙළඳ ගිවිසුම අත්සන් තැබීම ඇතුළු කරුණු 10 ක් මුල්කරගනිමින් රජයේ වෛද්‍ය නිලධාරීන්ගේ සංගමය අද(03) වැඩ වර්ජනයක නිරත වුණි. මේ හේතුවෙන් දිවයිනේ බොහෝ රෝහල්වල බාහිර රෝගී අංශ හා සායන නිසි පරිදි සිදු නොවූ අතර ප්‍රතිකාර ගැනීමට පැමිණි සිටි රෝගීන් ද දැඩි අපහසුතාවට පත්ව සිටිනු දක්නට ලැබුණි. රජයේ වෛද්‍ය නිලධාරීන්ගේ සංගමය අද පෙරවරු 8.00 සිට දීපව්‍යාප්ත එක්දින සංකේත වැඩවර්ජනයක් ආරම්භ කළේ කරුණු 10 ක් මුල්කරගනිමින්ය. අන්තර්ජාතික වෙළඳාම පිළිබඳ ජාතික ප්‍රතිපත්තියකින් තොරව සිංගප්පූරු නිදහස් වෙළඳ ගිවිසුම වැනි ගිවිසුම් අත්සන් තැබීම හා නව දේශීය ආදායම් පනත හරහා වෛද්‍යවරුන්ට හා පොදුවේ වෘත්තීයවේදීන්ට එල්ල වී ඇති අහිතකර බලපෑම් පිළිබඳව සිය සංගමය ඉදිරිපත් කළ සංශෝධන සඳහා කිසිදු ප්‍රතිචාරයක් නොලැබීම ඇතුළු තවත් කරුණු 08 ක් ඊට අයත්ය. කෙසේ වෙතත් ඇතැම් රෝහල්වල බාහිර රෝගී අංශ ප්‍රතිකාර කටයුතු සාමාන්‍ය පරිදි සිදු කෙරුණි. මේ අතර රජයේ වෛද්‍ය නිලධාරින්ගේ සංගමය දියත් කළ වැඩවර්ජනය සම්බන්ධයෙන් නිවේදනයක් නිකුත් කරමින් සෞඛ්‍ය,පෝෂණ හා දේශීය වෛද්‍ය අමාත්‍ය රාජිත සේනාරත්න මහතා පවසන්නේ මෙම වැඩවර්ජනය කිසිසේත් සාධාරණ නොවන බවයි. වැඩවර්ජනයට එක් හේතුවක් ලෙස දක්වා ඇති වෛද්‍යවරුන් ගෙන් අය කෙරෙන ආදායම් බද්ද සියයට 24 දක්වා වැඩි කළ බවට වන චෝදනාව අසත්‍ය බව ද එම නිවේදනයේ දැක්වෙයි. ආදායම් බද්ද සියයට 24 දක්වා අයකර ගනු ලබන්නේ මාසිකව රුපියල් 350,000 කට වඩා වැඩි ආදායමක් ලබන වෛද්‍යවරුන්ගෙන් පමණක් බව ද එහි සඳහන්ය. වර්ජනයට තවත් හේතුවක් ලෙස දක්වා ඇති පෞද්ගලික රෝහල් සඳහා පනවා ඇති සියයට 15ක වැට් බද්ද පසුගිය මාසයේ සිට ඉවත් කර ඇති අතර ඒ පිළිබදව සෞඛ්‍ය සේවාවේ ප්‍රමුඛ වෘත්තිය සමිතියක් නොදැන සිටිම කණගාටුවට කරුණක් බව සෞඛ්‍ය අමාත්‍යවරයාගේ නිවේදනයේ වැඩිදුරටත් දැක්වෙයි. මේ අතර රජයේ වෛද්‍ය නිලධාරීන්ගේ සංගමය අද මාධ්‍ය හමුවක් පවත්වමින් වර්ජනයට බලපෑ කරුණු පිළිබඳ පැහැදිලි කළේය.", "URL": "https://sinhala.adaderana.lk/news.php?nid=93763", "Category": null, "Parent URL": null}