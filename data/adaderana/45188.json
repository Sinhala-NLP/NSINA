{"Source": "Adaderana", "Timestamp": "August 7, 2014 12:29 pm", "Headline": "රෙජිමය ඉහළින් පටන්ගෙන පහලටම පලිගන්නවා", "News Content": "පොදු පෙරමුණු හා එක්සත් ජනතා නිදහස් සන්ධාන ආණ්ඩු යටතේ බොහෝ පිරිසක් දේශපාලන පලිගැනීම් වලට ලක්ව ඇති බව විපක්ෂ නායක රනිල් වික්‍රමසිංහ මහතා පවසයි. 1994-2012 දක්වා කාල පරිච්ඡේදය තුළ දේශපාලන පලිගැනීම් වලට ලක්වූවන්ගේ පැමිණිලි බාරගැනීම හා ඒ පිළිබඳ තම පක්ෂය විසින් සිදුකරනු ලබන විමර්ශන පිළිබඳ දැනුවත් කිරීම සඳහා අද(07) කොළඹ පැවති මාධ්‍ය හමුවකදී වික්‍රමසිංහ මහතා මේ බව කියා සිටියේය. අද වන විට රාජපක්ෂ රෙජිමය විසින් පලිගැනීම ආරම්භ කර ඇත්තේ ඉහළින් බවත්, හිටපු අග්‍රවිනිශ්චයකාර, ආචාර්ය ශිරාණි බණ්ඩාරනායක මහත්මියගෙන් කරනු ලැබූ දේශපාලන පලිගැනීම හෙට කාර්යාලයක ලිපිකරුවෙකුට සිදුනොවේයයි පැවසිය නොහැකි බව ඔහු පෙන්වා දුන්නේය. හිටපු අගවිනිසුරුවරියගෙන් පලිගනු ලැබුවේ ‘දිවිනැඟුම‘ට විරෝධය දැක්වීම නිසා විනා අන්යමක් හේතුවෙන් නොවන බවද වික්‍රමසිංහ මහතා මෙහිදී අවධාරණය කළේය. මේවන විට විපක්ෂයේ දේශපාලන එදිරිවාදීන්ට පමණක් නොව ආණ්ඩු පක්ෂයේම රෙජිමයට එරෙහි පිරිස් පවා මෙලෙස දේශපාලන පලිගැනීමට ලක්වන බවත් ඔහු සඳහන් කළේය. පසුගියදා නීතිඥ සංගමයේ සභාපති උපුල් ජයසූරිය මහතා පසු පස විවිධ වාහන මගින් එළවායාමක් පිළිබඳ වාර්තාවූ බවත්, අදාළ වාහනවල අංක පවා ලබා දුන්නද මේවන තෙක් ගනු ලැබූ කිසිදු ක්‍රියාමාර්ගයක් නොමැති බවත් විපක්ෂ නායකවරයා සිහිපත් කළේය. එසේම සන්ධාන මන්ත්‍රීවරයෙකුගේ බලපෑම් කිරීම නොතකා ක්‍රියා කිරීම හේතුවෙන් ගිරාඹේ ආනන්ද හිමියන්නේ දියසෙන්පුර පිහිටි පන්සලට ප්‍රහාර එල්ලවූ බවත්, එදිනම බොරැල්ල කතෝලික පල්ලයකටද පහරදුන් බව වාර්තාවූ බවත් වික්‍රමසිංහ මහතා කියා සිටියේය. අන්තවාදී සංඝයා වහන්සේලා සුළු පිරිසකගේ ක්‍රියාවන් නිසා මේවන විට රටට ප්‍රශ්න රාශියකට මුහුණදෙන්නට සිදුව ඇති බවත්, නීතිය හා සාමය පිළිබඳ අමාත්‍යංශ හෝ ආරක්ෂක අමාත්‍යංශ තිබියදී මෙම ප්‍රශ්න සම්බන්ධයෙන් අදාළ නොවන විදේශ කටයුතු අමාත්‍යංශය මැදිහත්වී උත්තර බඳින තත්ත්වයක් දක්නට ඇති බවත් රනිල් වික්‍රමසිංහ මහතා අවධාරණය කළේය. රාජපක්ෂ රෙජිමය, තිරිසන් රෙජිමයක් බවත්, එහි පාලනය නිමා කිරීමට නම් එක්සත් ජාතික පක්ෂ ආණ්ඩුවක් ස්ථාපිත කළ යුතුව ඇති බවත් ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=45188", "Category": null, "Parent URL": null}