{"Source": "Adaderana", "Timestamp": "October 30, 2015 05:15 pm", "Headline": "පහරදීම ගැන මානව හිමිකම් කොමිසමෙන් පරීක්ෂණයක්", "News Content": "විශ්වවිද්‍යාල ප්‍රතිපාදන කොමිෂන් සභාව ඉදිරිපිට මාර්ගය අවුරවමින් සිසුන් පිරිසක් ඊයේ සිදුකළ විරෝධතාවයට පොලීසියෙන් කඳුළු ගෑස් ප්‍රහාර එල්ල කරමින් සිදුකළ පහරදීම ගැන පරීක්ෂණයක් සිදුකිරීමට මානව හිමිකම් කොමිෂන් සභාව විසින් තීරණය කර තිබේ.ඒ බව කොමිසමේ ප්‍රකාශකයෙක් අද දෙරණට කියා සිටියේය.උසස් ජාතික ගණකාධිකරණ ඩිප්ලෝමා පාඨමාලා සිසුන් පිරිසකට සහය පළ කරමින් අන්තර් විශ්වවිද්‍යාල සිසුන් පිරිසක්ද ඊයේ විරෝධතාවයක නිරත විය.කෙසේ වුවද එම අවස්ථාවේ සිසුන් විශ්වවිද්‍යාල ප්‍රතිපාදන කොමිසම ඉදිරිපිට මාර්ගය හරස් කර එම ස්ථානයේ කලහකාරි ලෙස හැසිරෙමින් සිදුකළ මෙම විරෝධතාවයට පොලීසිය කඳුළු ගෑස් හා ජල ප්‍රහාර එල්ල කරන ලදී.එම සිද්ධියේදී සිසුන් 39 දෙනෙකු පොලිස් අත්අඩංගුවට පත්වූ අතර පොලිස් නිලධාරියෙකු ද ගැටුමේදී තුවාල ලැබීය.ඒ අනූව මෙම සිද්ධිය ගැන පරීක්ෂණයක් කිරීමට මානව හිමිකම් කොමිසම තීරණය කර ඇත.එම ප්‍රහාරය හෙළාදකිමින් අද දිනයේ සරසවි සිසුන් මෙන්ම උසස් තාක්ෂණ ආයතන සිසුන් ද ඇතැම් ස්ථානවල විරෝධතා දැක්වීය.", "URL": "https://sinhala.adaderana.lk/news.php?nid=54780", "Category": null, "Parent URL": null}