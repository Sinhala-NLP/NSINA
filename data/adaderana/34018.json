{"Source": "Adaderana", "Timestamp": "May 12, 2013 11:00 am", "Headline": "අක්ෂි රෝග ගැන සමීක්ෂණයක්", "News Content": "දිවයින පුරා ක්‍රියාත්මක වන පරිදි අක්ෂි රෝග පිළිබඳ සමීක්ෂණයක් පැවැත්වීමට සෞඛ්‍ය අමාත්‍යාංශය තීරණය කර තිබේ. සෞඛ්‍ය අමාත්‍යාංශයේ “විෂන් 2020” කාර්යාලයේ මෙහෙයවීම යටතේ ලබන මාසයේ මෙම සමීක්ෂණය ආරම්භ කිරීමට නියමිතය. සෞඛ්‍ය අධ්‍යක්ෂ ජනරාල් වෛද්‍ය පාලිත මහීපාල මහතාගේ උපදෙස් පරිදි මෙම වැඩසටහන ක්‍රියාත්මක කරනු ඇත. මෙතෙක් අක්ෂි රෝග පිළිබඳ දීප ව්‍යාප්ත සමීක්ෂණයක් සිදුකර නොමැති බව සෞඛ්‍ය අමාත්‍යාංශය සඳහන් කළේය. පවතින තොරතුරුවලට අනුව පාසල් ළමුන් එක්ලක්ෂ 60,000ක් පමණ දෘෂ්ටි ඌණතාවලින් පෙළෙන අතර පුද්ගලයින් එක්ලක්ෂ 50,000ක් පමණ අන්ධ භාවයට පත්ව ඇති බව වාර්තා වේ. ඊට අමතරව පාසල් ළමුන් හාර ලක්ෂ 50,000ක් පමණ දෘෂ්ටි ඌණතාවලට ගොදුරුවීමේ අවදානමක් පවතින බව ද සෞඛ්‍ය අමාත්‍යාංශය පවසයි. මෙම සමීක්ෂණය නොවැම්බර් මාසය තුළ අවසන් කිරීමට සැලසුම් කර තිබේ.", "URL": "https://sinhala.adaderana.lk/news.php?nid=34018", "Category": null, "Parent URL": null}