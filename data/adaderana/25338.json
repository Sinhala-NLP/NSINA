{"Source": "Adaderana", "Timestamp": "June 26, 2012 06:08 pm", "Headline": "බණ්ඩාරවෙලින් ඉස්සූ තරුණිය හපුතලෙන් හමුවෙයි-දෙදෙනෙක් අත්අඩංගුවේ", "News Content": "බණ්ඩාරවෙල නගරයේ දී තරුණියක් පැහැරගෙන යාමේ සිද්ධියකට සම්බන්ධ පුද්ගලයින් දෙදෙනෙකු පොලිසිය මඟින් අත්අඩංගුවට ගෙන තිබේ. අද දහවල් බණ්ඩාරවෙල නගරයේ කෝවිල අසළ දී වෑන් රථයකින් පැමිණි පිරිසක් මෙම තරුණිය පැහැරගෙන ගොස් ඇති බව සඳහන්වේ. පසුව මෙම සිද්ධිය සම්බන්ධයෙන් බණ්ඩාරවෙල පොලිසියට ලද පැමිණිල්ලක් අනුව නිලධාරීන් කණ්ඩායමක් විසින් මේ පිළිබඳව විමර්ශන ආරම්භ කොට තිබේ. එහි දී හපුතලේ ප්‍රදේශයේ නිවසක මෙම තරුණිය සිර‍කරගෙන සිටිය දී පොලිස් නිලධාරීන් විසින් සොයා ගෙන ඇති බව වැඩ බලන පොලිස් මාධ්‍ය ප්‍රකාශක පොලිස් අධිකාරි සජීව මැදවත්ත මහතා සදහන් කරයි. මෙහි දී තරුණිය පැහැරගෙන ගිය පුද්ගලයින් දෙදෙනෙකු ද එහිදී අත්අඩංගුවට ගෙන තිබේ. සැකකරුවන් මේ වන විට බණ්ඩාරවෙල පොලිසියේ රඳවා තබාගෙන වැඩිදුර විමර්ශන සිදු කරන බව වැඩබලන පොලිස් මාධ්‍ය ප්‍රකාශකවරයා වැඩිදුරටත් සඳහන් කළේය.", "URL": "https://sinhala.adaderana.lk/news.php?nid=25338", "Category": null, "Parent URL": null}