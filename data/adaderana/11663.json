{"Source": "Adaderana", "Timestamp": "October 22, 2010 11:21 am", "Headline": "රුහුණු සරසවියේ හදිසි පාලක සභා රැස්වීමක් කැඳවයි", "News Content": "රුහුණු විශ්ව විද්‍යාලයේ හදිසි පාලක සභා රැස්වීමක් කැඳවා තිබෙන බව එම විශ්ව විද්‍යාලයේ උපකුලපති මහාචාර්ය සුසිරිත් මෙන්ඩිස් මහතා පවසයි. ඒ අනුව හෙට(23) දිනයේ පාලක සභාව රැස්වී විශ්ව විද්‍යාල‍යේ මතුව තිබෙන තත්ත්වය පිළිබඳව සාකච්ඡා කරන බව උපකුලපතිවරයා සඳහන් කරයි. එක්රැස්ව සිටි ශිෂ්‍ය පිරිසක් විසුරුවා හැරීමට ගිය අවස්ථාවේ උපකුලපතිවරයාට ප්‍රහාරයක් එල්ල වීම සම්බන්ධයෙන් විශ්ව විද්‍යාලය මට්ටමින් ද පරීක්ෂණයක් සිදුකිරීමට නියමිත බව මහාචාර්ය සුසිරිත් මෙන්ඩිස් මහතා සඳහන් කළේය. එම සියලු කටයුතු විශ්ව විද්‍යාල ව්‍යවස්ථාවට අනුකූලව සිදුකෙරෙන බව පෙන්වාදුන් උපකුලපතිවරයා ඊට අමතරව පොලිසියෙන් වෙනම පරීක්ෂණයක් සිදුකෙරෙන බව වැඩිදුරටත් පෙන්වා දුන්නේය. කෙසේවෙතත් අදාළ පහරදී‍මේ සිද්ධියට විරෝධය පළකරමින් ඊයේ(21) දිනයේ විශ්ව විද්‍යාල ආ‍චාර්ය මණ්ඩලය අධ්‍යයන කටයුතුවලින් බැහැර වී තිබේ.", "URL": "https://sinhala.adaderana.lk/news.php?nid=11663", "Category": null, "Parent URL": null}