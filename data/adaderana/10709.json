{"Source": "Adaderana", "Timestamp": "September 8, 2010 09:22 am", "Headline": "පොලීසිය පොස්ටර් උස්සයි", "News Content": "ජනතා විමුක්ති පෙරමුණේ මහරගම කාර්යාලය සෝදිසියට ලක්කොට එහි තිබූ පොස්ටර් තොගයක් පොලීසිය විසින් රැගෙන ගොස් තිබේ. ඊයේ රාත්‍රී 9.00 ට පමණ කොළඹ දිස්ත්‍රික් පාර්ලිමේන්තු මන්ත්‍රී සුනිල් හඳුන්නෙත්ති මහතාගේ මහරගම කාර්යාලය පොලිසිය විසින් පරීක්ෂාවට ලක් කළ බව ජනතා විමුක්ති පෙරමුණ නිකුත් කළ නිවේදනයක සඳහන් වේ. එම කාර්යාලය තුළ තිබූ ව්‍යවස්ථා සංශෝධනය සම්බන්ධයෙන් ජනතාව දැනුවත් කිරීම සඳහා මුද්‍රණය කර තිබූ පෝස්ටර් තොගයක් පොලිසිය විසින් රැගෙන ගිය බව එම පක්ෂය විසින් නිකුත් කළ නිවේදනයේ දැක්වේ. කාර්යාලය තුළ සිටි පක්ෂ ක්‍රියාකාරිවරයෙකු ද පොලිසිය විසින් අත්අඩංගුවට ගැනීමට උත්සහ දරා ඇති අතර සුනිල් හඳුන්නෙත්ති මන්ත්‍රීවරයාගේ මැදිහත් වීමෙන් එය වළක්වා ගත හැකි වූ බව ජනතා විමුක්ති පෙරමුණ කියා සිටියි.", "URL": "https://sinhala.adaderana.lk/news.php?nid=10709", "Category": null, "Parent URL": null}