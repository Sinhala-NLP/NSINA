{"Source": "Adaderana", "Timestamp": "October 27, 2015 12:28 pm", "Headline": "බරපතළ වංචා සොයන ජනපති කොමිසමෙන් ජනපතිට අතුරු වාර්තාවක්", "News Content": "බරපතළ වංචා විමර්ශන පිළිබඳ සොයාබැලීමේ ජනාධිපති කොමිසම දැනට සිදුකරන ලද විමර්ශන සම්බන්ධයෙන් අතුරු වාර්තාවක් ජනාධිපතිවරයා වෙත භාරදීමට නියමිතව තිබේ.එම කොමිසමේ ලේකම් ලැසිල් ද සිල්වා මහතා සඳහන් කළේ ඉදිරි සති දෙක තුළ අදාළ වාර්තාව ජනාධිපතිවරයා වෙත භාරදීමට කටයුතු කරන බවයි.කොමිසම විසින් මේ දක්වා සිදුකරන ලද විමර්ශනවල ප්‍රගතිය ඇතුළත් අතුරු වාර්තා දෙකක් මේ වන විටත් ජනාධිපතිවරයා වෙත භාරදී ඇත.ඒ අනුව තුන්වන අතුරු වාර්තාව ඉදිරියේ දී ජනාධිපතිවරයාට ලබාදෙන අතර විමර්ශන සම්බන්ධ පූර්ණ වාර්තාවක් මේ වන විට සකස් කරමින් සිටින බව ලැසිල් ද සිල්වා මහතා කියා සිටියේය.මේ අතර ගාල්ල වරායේ රඳවා ඇති ඇවන්ගාඩ් නෞකාව නිරීක්ෂණය සඳහා බරපතළ වංචා සෙවීමේ ජනාධිපති කොමිසමේ නිලධාරින් කණ්ඩායමක් හෙට දිනයේ පිටත්ව යන බව ලේකම්වරයා සඳහන් කළේය.එමෙන්ම ජනාධිපතිවරණ සමය තුළ රාජ්‍ය රූපවාහිනි නාලිකාවක ප්‍රචාරය වු දැන්වීම් සඳහා මුදල් නොගෙවීමේ සිද්ධිය සම්බන්ධයෙන් හිටපු ජනාධිපතිවරයා යළිත් වරක් ලබන 28 වන දින කොමිසම හමුවට කැඳවා ඇති බව ද ලැසිල් ද සිල්වා මහතා අද දෙරණට පැවසුවේය.", "URL": "https://sinhala.adaderana.lk/news.php?nid=54701", "Category": null, "Parent URL": null}