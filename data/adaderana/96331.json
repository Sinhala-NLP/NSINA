{"Source": "Adaderana", "Timestamp": "September 19, 2018 12:58 pm", "Headline": "මල්වතු අස්ගිරි මහනාහිමිවරුන්ගෙන් ජනපතිට ලිපියක්", "News Content": "වර්තමානයේ ගිහි පැවිදි දෙපාර්ශවය විසින් සිදු කරන ශාසන විරෝධී ක්‍රියාමාර්ග පිළිබඳ අවධානය යොමු කරමින් මල්වතු අස්ගිරි මහානාහිමිවරුන් ජනාධිපති මෛත්‍රීපාල සිරිසේන මහතා වෙත ලිපියක් යොමු කර තිබේ. මෑත කාලයේදී සංවිධානාත්මකව සූක්ෂම ලෙස ධර්ම විනයට පටහැනි ශාසන විරෝධී ක්‍රියාමාර්ග රැසක් සිදුවන බව මහනාහිමිවරුන් එම ලිපිය මගින් පෙන්වා දී ඇත. එමෙන්ම ගිහි පැවිදි දෙපාර්ශවයම ත්‍රිපිටක සූත්‍ර ධර්මවලට හා වචනවලට අත්තනෝමතික ලෙස විකෘති අර්ථකතන ඉදිරිපත් කර ඇති බව ද එම ලිපියෙන් පෙන්වා දී තිබේ. දිවයිනේ නොයෙකුත් ස්ථානවලට පදනම් විරහිත කරුණු හා අදහස් බද්ධ කොට බුද්ධ චරිතය හා ශාසන ඉතිහාසය වෙනස් කරමින්, මිත්‍යා සංකල්ප හා දෘෂ්ටිවාද බෞද්ධ සමාජය තුළ පතුරුවමින් සිටින බව මහ නාහිමිවරුන් පෙන්වා දී ඇත. ත්‍රිපිටක ධර්මය හා පාලි භාෂාව පිළිබද ගැඹුරු අවබෝධයක් නොමැති බෞද්ධයින් මෙවැනි මිත්‍යා මතවාද පිලිගෙන මුලාවට පත්වන බව මහනාහිමිවරුන් සඳහන් කර තිබේ. මෙම තත්ත්වය සැලකිල්ලට ගනිමින් මල්වතු අස්ගිරි උභය මහා විහාරීය කාරක සංඝ සභික නාහිමිවරුන්, විදයෝදය හා විද්‍යාලංකාර පරිවේණාධිපති නාහිමිවරුන් සහ ධර්මධර භික්ෂූන් වහන්සේ රැස්ව රජයේ අවධානය යොමු කිරීමට කරුණු 06 ක් ඇතුලත් යෝජනාවලියක් අදාල ලිපිය මගින් ඉදිරිපත් කර ඇති බව සඳහන්ය. රජයේ අනුග්‍රහයෙන් ත්‍රිපිටක ග්‍රන්ථ සම්පාදක මණ්ඩලය විසින් සකස් කරන ලද බුද්ධ ජයන්ති ත්‍රිපිටක ග්‍රන්ථ රාජ්‍ය වස්තුවක් ලෙස ප්‍රකාශයට පත් කොට ඒවා සුරක්ෂිත කිරීමට වහාම නීතිමය ප්‍රතිපාදන සකස් කල යුතු බවට වන කරුණක් ද ඊට ඇතුලත් වේ. යෝජනාවලිය ක්‍රියාත්මක කිරීම සඳහා ආණ්ඩුක්‍රම ව්‍යවස්ථාවේ 09 වන වගන්තියෙන් බුද්ධ ශාසනය ආරක්ෂා කිරීම සඳහා රාජ්‍ය අනුග්‍රහය ලබාදෙන ලෙස සහ බුදු රඳුන් ලක්දින ඉපදුනු බවට හා ධර්ම විරෝධී විවිධ මිත්‍යා මතවාද පතුරුවන පුද්ගලයින් රාජ්‍ය ආයතනවල දේශන පැවැත්වීම හා ඒ සම්බන්ධ කටයුතුවල යෙදීම වලක්වන ලෙසද මල්වතු අස්ගිරි මහනාහිමිවරුන් ජනාධිපතිවරයාට යොමු කල ලිපියේ වැඩිදුරටත් සඳහන්ය.", "URL": "https://sinhala.adaderana.lk/news.php?nid=96331", "Category": null, "Parent URL": null}