{"Source": "Adaderana", "Timestamp": "March 30, 2015 10:38 am", "Headline": "සරසවි සිසුන්ගේ මහපොළ යළි කප්පාදු කරයි!", "News Content": "වත්මන් ආණ්ඩුව විසින් සරසවි සිසුන්ගේ මහපොළ ශිෂ්‍යාධාරය යළි රු.2500ක් දක්වා කප්පාදු කර ඇති බව අන්තර් විශ්වවිද්‍යාල ශිෂ්‍ය බලමණ්ඩලය පවසයි.සරසවි සිසුන්ට ලබා දෙන මහපොළ වාරිකය වැඩි කරන ලෙසට බල කරමින් පසුගිය අවුරුදු ගණනාවක් පුරා ශිෂ්‍ය ව්‍යාපාරය ලෙස අපි විශාල අරගලයක් සිදු කළ බව අන්තර් විශ්වවිද්‍යාල ශිෂ්‍ය බලමණ්ඩලයේ කැඳවුම්කරු නජිත් ඉන්දික මහතා කියා සිටියි. 2005 වසරේ සිට වසර 9 ක් තිස්සේ සතයකින්වත් මහපොළ වැඩි නොකළ තත්ත්වයක් තුළ එම අරගල හමුවේ පසුගිය රාජපක්ෂ ආණ්ඩුව ඉදිරිපත් කළ අවසන් අයවැයෙන් මහපොළ රු.4000 දක්වා මෙම වසරේ ජනවාරි ඉහළ දමන ලද බව හෙතෙම පෙන්වාදෙයි.එසේම මේ වන විට බොහෝ සරසවි වල රු.4000 එක් වාරිකයක් ශිෂ්‍යයින්ට ලබා දී ඇති බවත්, වත්මන් ආණ්ඩුව මහපොළ මේ වසරේ ජුලි මාසයේ සිට රු.5000 දක්වා වැඩි කරන බවටද පොරොන්දු වී තිබුණු බවත්, ඒ පිළිබදව දිගින් දිගටම මාධ්‍ය හරහා ප‍්‍රකාශ කරනු දැකගත හැකිවූ බවත් ඔහු සිහිපත් කරයි.එසේ වුවද මහපොළ තව දුරටත් වැඩි කරන බවට ප‍්‍රකාශ කරන වත්මන් ආණ්ඩුවේ නවතම ක‍්‍රියාව වනුයේ රු.4000 දක්වා මේ වන විටත් වැඩිකර තිබූ මහපොළ රු.2500 දක්වා නැවත කප්පාදු කිරීම වන බවත්, මෙය අතිශයින් බරපතළ තත්ත්වයක් බවත් නජිත් ඉන්දික මහතා වැඩිදුරටත් සඳහන් කරයි.", "URL": "https://sinhala.adaderana.lk/news.php?nid=50314", "Category": null, "Parent URL": null}