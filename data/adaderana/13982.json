{"Source": "Adaderana", "Timestamp": "February 4, 2011 02:10 pm", "Headline": "කොත්මලේ වාන් දොරටු විවෘත කිරීමේ සූදානමක් -අවධානයෙන් සිටින්නැයි ඉල්ලයි", "News Content": "කොත්මලේ ජලාශයේ වාන් දොරටු විවෘත කිරීමට සූදානම් වන බව මහවැලි අධිකාරිය විසින් දැනුම් දී ඇතැයි නුවරඑළිය දිස්ත්‍රික් ආපදා කළමනාකරණ ඒකකය පවසයි. කොත්මලේ ජලාශයට පහළ මහවැලි ගඟ දෙපස සිටින ජනතාව අවධානයෙන් පසු විය යුතු බව එහි සම්බන්ධීකාරක ‍එරන්දන හේමවර්ධන මහතා සඳහන් කළේය. කොත්මලේ ජලාශයේ වාන් දොරටු විවෘත කිරීමත් සමඟ මහවැලි ග‍ඟේ ජලමට්ටම ඉහළ යා හැකි බැවින් ඒ පිළිබඳ සැලකිලිමත් විය යුතු බව හේමවර්ධන මහතා ප්‍රකාශ කළේය. මේ අතර වලපනේ ප්‍රාදේශීය ලේකම් කොට්ඨාසයට අයත් පළල්පතන ප්‍රදේශයේ නාය යෑමේ තත්ත්වය යළි සක්‍රීය වී ඇති බව එරන්දන හේමවර්ධන මහතා පැවසුවේය. මේ හේතුවෙන් ප්‍රදේශයේ පවුල් 55ක් ආරක්ෂිත ස්ථාන වෙත පිටත්කර ඇති බව ඔහු වැඩිදුරටත් අවධාරණය කළේය.", "URL": "https://sinhala.adaderana.lk/news.php?nid=13982", "Category": null, "Parent URL": null}