{"Source": "Adaderana", "Timestamp": "March 5, 2019 07:13 am", "Headline": "සැමට සමාන පොලිස් සේවාවක් අවශ්‍යයි-ජනපති", "News Content": "සැමට එකලෙස නීතිය ක්‍රියාත්මක කරන පොලිස් සේවාවක් පොලිස් දෙපාර්තමේන්තුවෙන් බලාපොරොත්තු වන බව ජනාධිපති මෛත්‍රීපාල සිරිසේන මහතා පවසා සිටියි. ජනාධිපතිවරයා පෙන්වා දෙන්නේ වැරදිකරුවන්ට එරෙහිව නිසි පියවර ගනිමින් රට සහ මහජනතාව වෙනුවෙන් පැවරී ඇති කාර්යයභාරය නිසි ලෙස ඉටුකිරීමට පොලිස් සේවයේ සියලුදෙනා කැපවිය යුතු බවය. ප්‍රතිපත්තිමය තීන්දුවකින් තොරව පොලිස් ස්ථාන ස්ථාපිත කිරීම තුළින් භෞතික සම්පත් ගැටලු මතුව ඇති බවත් ඉදිරියේ දී පොලිස් ස්ථාන ස්ථාපිත කිරීමේ දී කමිටුවක් හරහා ඒ පිළිබද තීන්දු තීරණය ගැනීම සිදුකළ යුතු බවත් ජනාධිපතිවරයා පෙන්වා දෙනු ලැබීය. ශ්‍රී ලංකා පොලීසියේ ඉදිරි ක්‍රියාකාරීත්වය සහ අභියෝග පිළිබද ඊයේ (04) පස්වරුවේ ජනාධිපති ලේකම් කාර්යාලයේ පැවති සාකාච්ඡාවකදී ජනාධිපති මෛත්‍රීපාල සිරිසේන මහතා මෙම අදහස් පල කළේය.", "URL": "https://sinhala.adaderana.lk/news.php?nid=105488", "Category": null, "Parent URL": null}