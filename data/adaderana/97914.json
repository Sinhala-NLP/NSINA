{"Source": "Adaderana", "Timestamp": "October 19, 2018 11:49 am", "Headline": "රජයට විරෝධය පා ගොන් කරත්තෙන් ආපු මන්ත්‍රීවරු", "News Content": "නාත්තන්ඩිය ප්‍රාදේශීය සභාවේ පොදු ජන පෙරමුණේ හා ශ්‍රී ලංකා ලංකා නිදහස් පක්ෂ සහ ස්වාධීන මන්ත්‍රීවරුන් අද (19) පැවති සභා වාරයට ගොන් කරත්තවලින් හා පා ගමනින් පැමිණ තිබේ. මාරවිල නගරයට රැස්වූ මන්ත්‍රීවරු පිරිස අනතුරුව කොටසක් ගොන් කරත්තවලින් සහ තවත් කොටසක් පා ගමනින් නාත්තන්ඩිය ප්‍රාදේශීය සභා උප කාර්යාලය වෙත පැමිණියේය. ඒ එම කාර්යාලයේ පැවැත්වෙන මාසික සභා රැස්වීමට සහභාගි වීම සඳහාය. යහපාලන රජය විසින් නිරන්තර සිදු කරන ඉන්ධන මිල ඉහළ දැමීමටත්,සිදු කරන වෙනත් දුෂණවලටත් එරෙහිව මෙම කටයුත්ත සංවිධානය කළ බව නාත්තන්ඩිය ප්‍රාදේශීය සභාවේ සභාපති නීතිඥ නිලන්ත ප්‍රනාන්දු මහතා පැවසීය. තමා නියෝජනය කරන්නේ යහපාලන රජයේ පක්ෂයක් වුවත් සිදුවන වැරදි දෙයට වැරදි කියන්නටත්,වත්මන් රජය පෙරළා දමන්නටත් පෙරමුණ ගන්නා බව නාත්තන්ඩිය ප්‍රාදේශිය සභාවේ ශ්‍රී ලංකා නිදහස් පක්ෂ මන්ත්‍රී නිමල් තිසේරා මහතා කියා සිටියේය.", "URL": "https://sinhala.adaderana.lk/news.php?nid=97914", "Category": null, "Parent URL": null}