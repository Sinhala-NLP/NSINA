{"Source": "Adaderana", "Timestamp": "August 5, 2013 07:20 am", "Headline": "උසස් පෙළ විභාගය ඇරඹෙයි", "News Content": "අධ්‍යයන පොදු සහතික පත්‍ර උසස් පෙළ විභාගය අද ආරම්භ කෙරෙන අතර ඒ සඳහා අයදුම්කරුවන් දෙලක්ෂ අනූ දෙදහස් හත්සිය හයදෙනෙකු සහභාගි වීමට නියමිතය. පාසල් සිසුන් දෙලක්ෂ 35,318ක් සහ පෞද්ගලික අයඳුම්කරුවන් 45,242දෙනෙක් උසස් පෙළ විභාගය සඳහා නව නිර්දේශය යටතේ පෙනීසිටීමට නියමිත බව විභාග දෙපාර්තමේන්තුව සඳහන් කළේය. එසේම පැරණි විෂය නිර්දේශය යටතේ ද සිසුන් 12,146 දෙනෙකු ද මෙවර උසස් පෙළ විභාගය සඳහා පෙනී සිටීමට නියමිතය. මධ්‍යස්ථාන 2164 කදී විභාගය පැවැත්වීමට කටයුතු යොදා ඇති බව විභාග කොමසාරිස් ජෙනරාල් ඩබ්ලිව්.එම්.එන්.ජේ පුෂ්පකුමාර මහතා සඳහන් කළේය. උසස් පෙළ විභාග කටයුතු පිළිබඳව අද දෙරණට අදහස් දැක්වු විභාග කොමසාරිස් ජනරාල් ඩබ්ලිව්.එම්.එන්.ජේ.පුෂ්පකුමාර මහතා කියා සිටියේ අයදුම්කරුවන් පෙ.ව 8.00 වන විට විභාග ප්‍රවේෂ පත්‍රය හා ජාතික හැඳුනුම්පත හෝ පාස්පෝට් පත්‍රය රැගෙන අදාළ විභාග ශාලා වෙත පැමිණ සිටිය යුතු බවයි.", "URL": "https://sinhala.adaderana.lk/news.php?nid=36379", "Category": null, "Parent URL": null}