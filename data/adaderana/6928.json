{"Source": "Adaderana", "Timestamp": "February 26, 2010 07:27 pm", "Headline": "ෆොන්සේකා ගේ ආධාරකරුවන් 6 ක් නිදහස්", "News Content": "විශ්‍රාමික ජෙනරාල් සරත් ෆොන්සේකා මහතාගේ රාජකීය මාවතේ පිහිටි කාර්යාලය තුළ සිටියදී අත්අඩංගුවට ගත් හමුදා සාමාජිකයින් 6 දෙනෙකු නිදහස් කිරීමට කොළඹ මහේස්ත්‍රාත් අධිකරණය අද නියෝග කරන ලදී. මහේස්ත්‍රාත් චම්පා ජානකී රාජරත්න මහත්මිය හමුවට සැකකරුවන් ඉදිරිපත් කරමින් අපරාධ පරීක්ෂණ දෙපාර්තමේන්තුව සඳහන් කරනු ලැබුවේ සැකකරුවන්ට එරෙහිව නඩු පැවරීම සඳහා ප්‍රමාණවත් සාක්ෂි නොමැති බවයි. එබැවින් මෙම සැකකරුවන් නිදහස් කරන ලෙස අපරාධ පරීක්ෂණ දෙපාර්තමේන්තුව අධිකරණයෙන් ඉල්ලා තිබේ. කිසියම් අපරාධයක් සිදුකිරීමට සැලසුම් කිරීමේ චෝදනා මත පසුගිය දා මෙම හමුදා සාමාජිකයන් හය දෙනා අත්අඩංගුවට ගෙන රැඳවුම් නියෝග මත ප්‍රශ්න කිරීමට අපරාධ පරීක්ෂණ දෙපාර්තමේන්තුව පියවර ගනු ලැබිණි.", "URL": "https://sinhala.adaderana.lk/news.php?nid=6928", "Category": null, "Parent URL": null}