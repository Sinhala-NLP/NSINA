{"Source": "Adaderana", "Timestamp": "March 25, 2014 04:42 pm", "Headline": "පපුවට ගහගත්තට රාජපක්ෂ පවුලේ අමෙරිකානු පුරවැසියන් කී දෙනෙක් ඉන්නවද? ", "News Content": "ශ්‍රී ලංකාව කියන රට මුලින්ම ජිනිවාවල න්‍යාය පත්‍රයට ඇතුළු කළේ මහින්ද රාජපක්ෂ මහතා විසින් බවත් එතුමා එදා මේ රටට ආධාර දෙන්න එපා කියා විදේශීය රටවල් ඉස්සරහ දණින් වැටුණ බවත් එජාප පාර්ලිමේන්තු මන්ත්‍රී කරු ජයසූරිය මහතා පවසයි. එම සිද්ධීන් පරණ හැන්සාඩ් වාර්තාවල ඇති බවත් එසේම එය එතුමගේ ජිවිත කථාව වන “කුරහන් සාටකයෙත්” බොහොම ආඩම්බරයෙන් ලියා ඇති බවද කරු ජයසූරිය මහතා පෙන්වාදෙයි. කොළඹදී අද පෙරවරුවේ පැවැති මාධ්‍ය හමුවකදී මන්ත්‍රීවරයා මේ බව පැවසූ අතර එහිදී හෙතෙම වැඩිදුරටත් මෙසේද අදහස් පළ කළේය. බස්නාහිර සහ දකුණු පළාත් සභා මැතිවරණයේ ප්‍රචාරක කටයුතු වෙනුවෙන් ඒ දෙපළාතට අයත් දිස්ත්‍රීක් හයේම මම සංචාරය කළා. විශාල රැස්වීම් ප්‍රමාණයක් ඇමතුවා. පොදුවේ ගත්තහම පක්ෂ ආගම් ජාති බේදයකින් තොරව විශාල ආණ්ඩු විරෝධයක් මේ මැතිවරණ ක්‍රියාවලිය තුළ පෙනෙන්න තිබුණා. විශේෂයෙන්ම ආණ්ඩු විරෝධයකටත් එහා ගිය රාජපක්ෂ පාලනය කෙරෙහි විරෝධයක් ජනතාව තුළ ඇති බව පෙනෙන්න තිබුණා. යුධ ජයග්‍රහණයෙන් පසු බලාපොරොත්තු වුණු කිසි දෙයක් ජනතාවට ලැබිලා නෑ. ඒ තුළ ජනතාව අද ඉන්නේ විශාල කලකිරීමකින්. වෛරයකින්. අද ජනතාව මේ ආණ්ඩුවට පාඩමක් ඉගැන්වීමට නොඉවසිල්ලෙන් බලන් ඉන්නවා. මේ රජයේ නොහැකියාව, කළමනාකරණ අදක්ෂතාව නිසා පහසුවෙන් විසඳන්න පුළුවන්ව තිබුණු ප්‍රශ්නයක් මේ වන විට මහා පරිමාණ ප්‍රශ්නයක් වී තියෙනවා. ඒකෙන් රටට විශාල කැළලක් වෙලා තියෙනවා. මේ ආණ්ඩුවට රට බේර ගන්නත් බෑ. බඩ බේරගන්නත් බෑ. ඒක ඉතාම පැහැදිලියි. මේ වෙද්දි කුඩු ත්‍රස්තවාදය පිම්මේ ඉහළ එමින් තියෙනවා. ඒක මේ රටේ අනාගත පරපුරට විශාල තර්ජනයක්. ත්‍රස්තවාදයට එරෙහිව කළ යුද්ධය ජයගන්න ජාත්‍යන්තරයේ සහාය අවශ්‍ය වුණා වගේම මේ කුඩු යුද්ධය ජයගන්නත් අපිට ජාත්‍යන්තරයේ සහාය අවශ්‍යයි. කුඩු කියන්නේ මුළු ලෝකයටම තර්ජනයක්. ඒක ලෝක පරිමාණ ත්‍රස්තවාදයක්. ඒ නිසා කුඩු යුද්ධය ජයගන්න නම් අපිට ජාත්‍යන්තරයේ සහාය අවශ්‍යයි. ඒ සහාය ලබා ගන්න පුළුවන් එක්සත් ජාතික පක්ෂයට විතරයි. මේ රටේ ත්‍රිවිධ හමුදාව, පොලිසිය දැඩි කැපවීමක් කරමින් ත්‍රස්තවාදීන්ට එරෙහිව සටන් කළේ යුද්ධ කළේ පවුලක් ආරක්ෂා කරන්නවත් මේ රට කුඩු රාජ්‍යයක් කරන්නවත් නෙමෙයි. ඒ අය තමන්ගේ ජිවිත පූජා කළේ, ලේ හැලුවේ, ඇස් ඉස් මස් දන් දුන්නේ මේ රටේ සියලු දෙනාට සාමදානයෙන් ජීවත් වෙන්න පුළුවන් රටක් හදල දෙන්න මිසක් කුඩු රාජ්‍යක් බවට මේ රට පත් කරන්න නෙමෙයි. යුද්දේ ඉවර වුණාට පස්සේ ආර්ථික වර්ධනයක්, සහජීවනයක් ජනතාව බලාපොරොත්තු වුණත් මේ පාලක පවුලේ ආත්මාර්ථකාමී තීන්දු නිසා දිනෙන් දින ඒ අවස්ථාව අපෙන් ගිලිහෙමින් තියෙනවා. ජාතික ප්‍රශ්නය සම්බන්ධයෙන් පටු දේශපාලන වාසි ලබාගැනීමට උත්සාහ කිරීම නිසා මිලිටරි යුද්ධය දිනුවට දේශපාලන යුද්ධය අප පරාජයට පත්ව තියෙනවා. මේකට වගකිව යුත්තේ මහින්ද රාජපක්ෂ මහත්තයයි. එහෙම නැතුව එක එක ඇමතිවරුන්ට මේ ගැන බොරුවට දොස් කියලා වැඩක් නැහැ. මේ රට අගාධය කරා දිනෙන් දින ගෙනයමින් ඉන්නේ, මේකෙ වරදකරු වන්නේ මේ මැතිවරණයේ දී මහා ඇමති අපේක්ෂකයා වශයෙන් රඟපාපු ජනාධිපතිවරයායි. එතුමගේ කැබිනට්ටුවේ ඉන්න හදවතට එකඟව කතා කරන මැති ඇමතිවරු පවා අද ඒක තේරුම් ගෙන තියෙනවා. මේ රටේ ව්‍යවස්ථාව ආරක්ෂා කිරිමේ මූලික වගකීම රටේ නායකයා හැටියට ජනාධිපතිවරයාට තියෙනවා. නමුත් මේ ජනාධිපතිවරයා ඊට පෙර සිටි කිසි කෙනෙක් නොකළ විදියට ව්‍යවස්ථාව උල්ලංඝණය කර තියෙනවා. මේ මැතිවරණයේ දී සියලූම මැතිවරණ නීති කඩනවා. රාජ්‍ය සම්පත්, රාජ්‍ය යානවාහන, හෙලිකොප්ටර්, රජයේ කාර්යාල, මන්දිර හා රාජ්‍ය මාධ්‍යය සදාචාර විරෝධී අන්දමින් පාවිච්චි කරනවා. 18 වැනි සංශෝධනය නිසා මෙහිදී මැතිවරණ කොමසාරිස් පවා අසරණ වෙනවා. එතුමා තමන්ව බලයට ගෙනාව ජනතාව අමතක කර තමන්ගේ පවුලේ කැමැත්ත ගැන විතරක් කල්පනා කරන පටු තැනකට අද ගමන් කර සිටිනවා. කුඩු වසංගතය රට පුරා ව්‍යාප්ත කිරීමට අවශ්‍ය නම්, මේ රට බෙදන්න අවශ්‍ය නම්, අනාගතයේ දී බඩගින්නේ ඉන්න අවශ්‍ය නම් මේ මැතිවරණයේ දීත් සන්ධානයට ඡන්දය දෙන්න. එහෙම නොවී බොරුවට, මුලාවට, ආත්මාර්ථකාමීත්වයට පාඩමක් උගන්වන්න සැබැවින්ම අවශ්‍ය නම්, තමන්ගේ දරුවන්ට යහපත් අනාගතයකට අවශ්‍ය හොඳ අධ්‍යාපනයක් දෙන්න අවශ්‍ය නම් බඩයි රටයි දෙකම බේරා ගත හැකි දේශපාලන දර්ශනයක් තියෙන පවුල වෙනුවට රට ගැන හිතන එක්සත් ජාතික පක්ෂයට ඡන්දය ප්‍රකාශ කරන්න. ඇත්තටම මේ මැතිවරණයේ දී ජනතාවට තීරණය කරන්න තියෙන්නේ සුළු දෙයයි. ඒ ජනතාව තලා පෙළන මේ පාලනය ගැන හිතනව ද? එහෙම නැත්නම් රට ගැන හිතනව ද කියලයි. පක්ෂයේ අනුශාසකවරිය වූ චන්ද්‍රිකා මැතිනියටත් පරිභව කරනවා. අද ඔර්ජිනල් ශ්‍රී ලංකා නිදහස් පාක්ෂිකයන්ට ඒ පක්ෂයේ කිසි තැනක් නෑ. බලන්න සන්ධානයේ මැතිවරණ වේදිකාව ගත්තහම ඒකේ ඉන්නේ කවුද? පක්ෂය රැකදුන් ජ්‍යෙෂ්ඨයින් ඉන්නවද? නැහැ. අද තැන තියෙන්නේ අනිත් පක්ෂවලින් ආනයනය කරපු අයට. මේ ගැන සැබෑ ශ්‍රී ලංකා නිදහස් පක්ෂ ආධාරකරුවන්ට සතුටු වෙන්න පුළුවන් ද? කීයටවත්ම බෑ. මේ වෙද්දි මේ ජනාධිපතිවරයාගේ බොරුව හා රඟපෑම් එකින් එක හෙළිවෙමින් තියෙනවා. ඇත්ත මොකක් ද කියලා මිනිස්සු වටහා ගනිමින් ඉන්නවා. දැන් මේ ජිනීවා කතන්දරේ වුණත් බලන්න. ශ්‍රී ලංකාව කියන රට මුලින්ම ජිනිවාවල න්‍යාය පත්‍රයට ඇතුළු කළේ මහින්ද රාජපක්ෂ මහතා විසින්. එතුමා එදා මේ රටට ආධාර දෙන්න එපා කියලා විදේශීය රටවල් ඉස්සරහ දණින් වැටුණා. ඒව පරණ හැන්සාඩ් වාර්තාවල තියෙනවා. ඒ විතරක් නෙමෙයි එතුමගේ ජිවිත කථාව වන “කුරහන් සාටකයෙත්” ඒ බව බොහොම ආඩම්බරයෙන් ලියලා තියෙනවා. දේශප්‍රේමී කියල බොරුවට පපුවට ගහගත්තට රාජපක්ෂ පවුලේ අමෙරිකානු පුරවැසියන් කී දෙනෙක් ඉන්නවද? රට ගැන හිතලා මේ වෙලාවේ හොඳ පණිවිඩයක් ජාත්‍යන්තරයට දෙන්න කියලා මහින්ද රාජපක්ෂ මහත්තයා කියනවා මම දැක්කා. මම හිතන විදිහට නම් ජාත්‍යන්තරයට යවන්න පුළුවන් හොඳම පණිවිඩිය වෙන්නේ තමන්ගේ පවුලේ අයගේ අමෙරිකානු පුරවැසිභාවය එපා කියන එකයි. අද අමාත්‍ය මණ්ඩලය තුළ විතරක් නෙමෙයි හම්බන්තොට ජනතාව පවා මේ කරගෙන යන බොරුව තේරුම් ගෙන තියෙනවා. දිස්ත්‍රික්ක හයක් පුරා පැවැත්වෙන මේ මැතිවරණයේ දී ආණ්ඩුවෙ වැඩිම පසුබෑම තියෙන්නේ හම්බන්තොට. පිටට මොන බොරු සංදර්ශන දැම්මත් ගමේ අයව තම්බන්න එතුමට බෑ. අද හම්බන්තොට ජනතාව මේ ආණ්ඩුවට පාඩමක් උගන්වන්න පෙර නොවූ විරූ අයුරින් නිර්භයව ඉදිරියට ඇවිත් තියෙනවා. අපි අනෙක් දිස්ත්‍රික්ක පහේ ජනතාවටත් කියන්නේ ඒ හම්බන්තොට ආදර්ශය අරගෙන බය නැතුව මේ ආණ්ඩුවට එරෙහිව පෙරට එන්න කියලයි. රටේ හැම තැනකදි ම වගේ හම්බන්තොටදීත් ඒ ඊනියා සංවර්ධනයේ ප්‍රතිලාභ අත්ව තියෙන්නේ රජ පවුලට විතරයි. සර්ව ජන ඡන්ද බලය කියන්නේ ප්‍රජාතන්ත්‍රවාදී සමාජයක මනුෂ්‍යයෙකුට ඇති වටිනාම අයිතියක්. අපේ සියලු අයිතීන් නැති වී තියෙන වෙලාවක අද අපිට ඉතුරු වී තියෙන එකම අයිතිය සර්වජන ඡන්ද බලය විතරයි. ඒ නිසා මේ ආණ්ඩුවේ නොහැකියාවට, දූෂණයට, අවනීතියට එරෙහි සියලු දෙනාගෙන් අප ඉල්ලා සිටින්නේ 29 වෙනිදා උදෑසනම ඡන්ද පොළට ගිහින් තමන්ගේ සර්වජන ඡන්ද අයිතියේ වටිනාකම රැක ගන්න කියලයි. එහෙම නැතුව ගෙදරට වෙලා මේ ආණ්ඩුව විවේචනය කිරීම තේරුමක් නැති දෙයක්. එහෙම කටයුතු කිරීමේදීත් ඒ වාසිය යන්නේ මේ ආණ්ඩුවටමයි. ඒ නිසා ඒ ගැන බැරෑරුම්ව කල්පනා කිරීම අනිවාර්යෙන්ම වැදගත්. එබැවින්, මම නැවත වතාවක් මේ දෙපළාතේ ඡන්ද දායකයන්ගෙන් ඉල්ලා සිටින්නේ 29 වෙනිදා උදෑසනම ඡන්ද පොළට ගිහින් බල පෙරළියට මුල පුරන්න කියලයි. මේ රටට සමෘර්ධිය සංවර්ධනය හා ප්‍රජාතන්ත්‍රවාදය ගෙන ඒමට හැක්කේ එකම විකල්පය වන එක්සත් ජාතික පක්ෂයටයි. මේ අවස්ථාවේ දී මැතිවරණයට සම්බන්ධවන සියළුම රාජ්‍ය නිලධාරීන්ගෙන් හා ආරක්ෂක අංශවලින් අප ඉල්ලා සිටින්නේ නිදහස් සාධාරණ මැතිවරණයකින් ජනතාවට හෘද සාක්ෂිය අනුව තීරණයක් ගැනීමට අවස්ථාව ලබා දෙන්න. තර්ජනයට, මර්දනයට හා බලපෑම්වලින් ජනතා අයිතිය කොල්ලකෑමට ඉඩ තියන්න එපා. ඒ ඔබ විසින් අනාගත පරපුර වෙනුවෙන් කරන යුතුකමක්.", "URL": "https://sinhala.adaderana.lk/news.php?nid=42058", "Category": null, "Parent URL": null}