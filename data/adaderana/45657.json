{"Source": "Adaderana", "Timestamp": "August 28, 2014 10:39 am", "Headline": "ඩිවිලියස් ඔස්ට්‍රේලියානු පන්දු යවන්නන්ට දිගට හරහට බැටදෙයි", "News Content": "ඔස්ට්‍රේලියාව, දකුණු අප්‍රිකාව සහ සිම්බාබ්වේ කණ්ඩායම් අතර පැවැත්වෙන තුන්කොන් එක්දින ක්‍රිකට් තරගාවලියේ ඊයේ පැවති තරගයෙන් ඔස්ට්‍රේලියානු කණ්ඩායම පරදවා කඩුළු 07ක ජයක් හිමිකර ගැනීමට දකුණු අප්‍රිකානු කණ්ඩායම සමත් විය. තරගයේ කාසියේ වාසිය දිනු දකුණු අප්‍රිකානු කණ්ඩායම ප්‍රථමයෙන් පන්දුවට පහරදීමේ අවස්ථාව ඔස්ට්‍රේලියානු කණ්ඩායමට ලබා දුන්නේය. ඒ අනුව ඔවුන් නියමිත පන්දුවාර 50 අවසානයේ කඩුළු 07ක් දැවී ලකුණු 327ක් ලබා ගැනීමට සමත් වුණි. ඔස්ට්‍රේලියානු ඉනිම වෙනුවෙන් ඇරොන් ෆින්ච් ලකුණු 102ක් ලබා ගත් අතර ජෝර්ජ් බේලි ලකුණු 66ක් ලබා ගත්තේය. පිළිතුරු ඉනිම සඳහා පිටියට පිවිසි දකුණු අප්‍රිකානු කණ්ඩායම පන්දුවාර 46යි පන්දු 04ක් තුළ කඩුළු 03ක් පමණක් දැවී ජයග්‍රහණය වාර්තා කළේය. දකුණු අප්‍රිකානු ඉනිම වෙනුවෙන් ඒ.බී.ඩිවිලියස් පන්දු 106දී 4 පහර 11 ක් හා 6 පහර 2ක් සමග නොදැවී ලකුණු 136ක් ලබා ගැනීමට සමත් වුණි. ඔහුට අනඟි සහයක් දුන් ‍ෆෆ් ඩු ප්ලෙසිස් පන්දු 98දී ලකුණු 106ක් ලබාගත්තේය. මෙම තුන්කොන් තරඟාවලියේ පළමු තරඟයෙන් සිම්බා‍බ්වේ පරදා ලකුණු 198ක් ජයක් ගැනීමට ඔස්ට්‍රේලියාව සමත්විය.", "URL": "https://sinhala.adaderana.lk/news.php?nid=45657", "Category": null, "Parent URL": null}