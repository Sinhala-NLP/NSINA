{"Source": "Adaderana", "Timestamp": "October 12, 2011 10:57 pm", "Headline": "භාරත නික්ම යයි-යළි එවැනි සිදුවීම් නොවේවායි කියනු ඇසෙයි", "News Content": "මෙවැනි අපරාධ සිදුකරන්නේ සමාජයේ ඉතාමත් සුළු පිරිසක් බව අග්‍රාමාත්‍ය දි.මු ජයරත්න මහතා පවසයි. භාරත ලක්ෂ්මන් මහතාගේ ඝාතනය වැනි අවාසනාවන්ත සිදුවීම් වලින් මේ සමාජය කෙතරම් විසකුරු තත්ත්වයකට පත්ව ඇත්දැයි කෙනෙකුට කල්පනා විය හැකි බව හෙතෙම කියා සිටියි. එසේ වුවද මෙවැනි අපරාධකරුවන් සිටින්නේ සුළුතරයක් බැව් සිහිතබාගත යුතු බව අග්‍රාමාත්‍යවරයා කියා සිටියේ අද පස්වරුවේ ඝාතනයට ලක්වූ හිටපු පාර්ලිමේන්තු මන්ත්‍රීවරයකු මෙන්ම ජනාධිපතිවරයාගේ වෘත්තීය සමිති කටයුතු පිළිබඳ අධ්‍යක්ෂ ජනරාල් භාරත ලක්ෂ්මන් ප්‍රේමචන්ද්‍ර මහතාගේ අවමංගල්‍ය උත්සව අවස්ථාවට සහභාගී වෙමිනි. මෙවැනි සිදුවීම් යළි ඇති නොවීමටත් නීතිය හා සාධාරණත්වය ඉටුකිරීමටත් සියලුදෙනා පෙළගැසිය යුතු බව ශ්‍රී.ලං.නිප මහ ලේකම් අමාත්‍ය මෛත්‍රීපාල සිරිසේන මහතා මෙහිදී සඳහන් කළේය. ආයුධ සන්නද්ධ දේශපාලනය මෙරටින් තුරන් කිරීම සඳහා පක්ෂ, පාට භේද නොසලකා කටයුතු කළ යුතු කාලය පැමිණ ඇති බව එ.ජා.ප නියෝජ්‍ය නායක කරූ ජයසූරිය මහතා මෙහිදී කියා සිටියේය. තම පියාගේ කාර්යභාර්ය මෙතැනින් නිමා නොවන බවත්,ඔහු ආරමභ කළ සේවය ඉදිරියේදීත් ඒ අයුරින් ඉටුකෙරෙනු ඇති බවත් ඝාතනයට ලක්වූ භාරත ලක්ෂ්මන් පේ‍්‍රමචන්ද්‍ර මහතාගේ දියණිය වන හිරුණිකා පේ‍්‍රමචන්ද්‍ර කියා සිටියාය. පියාට සාධාරණත්වය ඉටු කිරීමට තමන් නොපැකිළිව ඉදිරිපත්වන බව ද ඇය විසින් අවමංගල්‍ය උත්සව අවස්ථාවේදී අවධාරණය කර තිබේ.", "URL": "https://sinhala.adaderana.lk/news.php?nid=19317", "Category": null, "Parent URL": null}