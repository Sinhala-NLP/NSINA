{"Source": "Adaderana", "Timestamp": "June 19, 2012 01:54 pm", "Headline": "කැලෑබෝගස්වැව ජනතාව  මාරාන්තික උපවාසයක් අරඹයි", "News Content": "වව්නියාව, කැලෑබෝගස්වැව ගම්මානයේ යළි පදිංචි කළ ජනතාව මාරාන්තික උපවාසයක් ආරම්භ කර තිබේ. ඊයේ දිනයේ සිට මොවුන් මෙම මාරාන්තික උපවාසය ආරම්භ කර ඇති බව සඳහන්ය. මෙම ගම්මානයේ පවුල් 168 ක් යළි පදිංචි කර ඇති අතර ඔවුන්ට මේ වන තුරු ස්ථීර නිවාස ඉදිකර නොදීම, විදුලිපහසුකම් සපයා නොදීම ඇතුළු ඉල්ලීම් 17 ක් ඉල්ලමින් මෙම උපවාසය ආරම්භ කර තිබේ. රාජ්‍ය නිලධාරීන් කැළෑබෝගස්වැව ගම්මානයට පැමිණ සිය ඉල්ලීම් ලබාදෙන තුරු මාරාන්තික උපවාසය අත්නොහරින බව එම පිරිස් කියා සිටිති. 1955 වර්ෂයේ දී ගොඩනැගුණු කැළෑබෝගස්වැව ගම්මානයට 1985 වර්ෂයේ දී ත්‍රස්තවාදී ප්‍රහාරයක් එල්ල විය. පසුව එම වැසියන් පදිංචිය අතහැර ‍ගොස් 2010 වර්ෂයේ දී රජයේ පදිංචිකරවීමේ වැඩසටහන යටතේ යළි පදිංචියට පැමිණ ඇති බව සඳහන්ය. මේ පිළිබඳව තොරතුරු වාර්තා වී ඇති බවත් ඊට අදාළ ක්‍රියාමාර්ග කඩිනමින් ගැනීමට කටයුතු කරන බවත් මෙම උපවාසය සම්බන්ධයෙන් අද දෙරණ නැවත පදිංචි කිරීම් අමාත්‍යාංශයෙන් කළ විමසීමක දී එම අමාත්‍යාංශය සඳහන් කරනු ලැබීය.", "URL": "https://sinhala.adaderana.lk/news.php?nid=25156", "Category": null, "Parent URL": null}