{"Source": "Adaderana", "Timestamp": "June 2, 2012 04:00 pm", "Headline": "මෙරට ගෘහ සේවිකාවන් බඳවාගැනීම ගැන සවුදියට අනතුරු ඇඟවීමක්", "News Content": "බොහෝ සෞදි අරාබියානු ජාතිකයින් ශ්‍රී ලාංකික ගෘහ සේවිකාවන්ගේ සේවය ලබාගැනීමට කටයුතු කිරීම තුළින් බොහෝ ශ්‍රී ලාංකික තැරැව්කරුවන් වාසි ලබාගැනීමට කටයුතු කරන බවට සේවකයින් බඳවාගැනීම් සම්බන්ධ ආරංචි මාර්ග අනතුරු ඇඟවීමක් සිදුකර තිබේ. එම තැරැව්කරුවන් විසින් සෞදි නිවෙස්වල සේවයට පැමිණෙන ශ්‍රී ලාංකික සේවිකාවන්ට නියමිත සේවා කාලයට පෙර එම නිවෙස්වලින් පලායාමට අනුබල දීම හරහා මෙම වාසි ලබාගන්නා බව ද එම ආරංචි මාර්ග සඳහන් කර ඇති බව අරාබි මාධ්‍ය වාර්තා කරයි. බොහෝ ශ්‍රී ලාංකික ගෘහ සේවිකාවන් මාස 03 ක් වැනි කෙටි කාලයක් තුළ ඔවුන් සේවය කරන නිවසින් පලායන බව සවුදි ගැසට් වෙත අදහස් දක්වමින් අනන්‍යතාවය හෙළිකිරීම ප්‍රතික්ෂේප කළ ශ්‍රී ලාංකිකයකු සඳහන් කර තිබේ. මෙම තැරැව්කරුවන් විසින් දීර්ඝ කාලයක් විදෙස්ගතව සේවය කිරීමට අකමැති පිරිස් සෞදි අරාබියේ ගෘහ සේවය සඳහා තෝරාගන්නා බවත්, නියමිත කාල සීමාවට පෙර නැවත පැමිණියහොත් ඔවුන්ට ගෙවීමක් සිදුකරන බවත් හෙතෙම පෙන්වා දී ඇත. සෞදි අරාබියානු ජාතිකයින් ගෘහ සේවකයින්‍ගේ සේවය ලබාගැනීම වෙනුවෙන් රියාල් දහස් ගණන් වියදම් කළ ද එසේ සේවයට බඳවාගන්නා සේවකයින් මාස කිහිපයකින් එම නිවෙස්වලින් පලායන බවත් එම ශ්‍රී ලාංකිකයා පැවසූ බව සවුදි ගැසට් වාර්තා කරයි. මාස 03 ක කාලයකින් පසු නැවත පැමිණි‍යහොත් ගෙවීමක් සිදුකරන බවට පොරොන්දු වී තැරැව්කරුවන් විසින් එවැනි පිරිස් සේවය සඳහා යොදවන බව ද ඔහු අනාවරණය කර තිබේ. සේවකයින් බඳවාගැනීමේ ආයතන මෙම තත්ත්වය සඳහා සෘජුව සම්බන්ධ නොවන බව ද එම ශ්‍රී ලාංකිකයා සඳහන් කර ඇත. එමනිසා යහපත් නෛතික ආරක්ෂක පසුබිමක් ගොඩනගන තුරු ශ්‍රී ලාංකික ගෘහ සේවිකාවන් බඳවාගැනීම නවතන ලෙස ද ඔහු දැනුම් දී ඇති බව සවුදි ගැසට් වාර්තා කරයි.", "URL": "https://sinhala.adaderana.lk/news.php?nid=24713", "Category": null, "Parent URL": null}