{"Source": "Adaderana", "Timestamp": "February 21, 2014 04:37 pm", "Headline": "මැනිං වෙළඳපොළට බහුවිධ ප්‍රවාහන මධ්‍යස්ථානයක් එයි", "News Content": "පිටකොටුව,මැනිං මාර්කට් ප්‍රදේශයේ බහුවිධ ප්‍රවාහන මධ්‍යස්ථානයක් ස්ථාපිත කිරීමට ප්‍රවාහන අමාත්‍යංශය විසින් සැලසුම් කර තිබේ. ඒ අනුව දැනට එකී ප්‍රදේශය තුළ අනවසර ඉදිකිරීම් ලෙස පවතින කුඩා වෙළඳසැල් 150ක් පමණ ඉවත් කිරීමට සිදුවන බවත්, ඒවායේ හිමිකරුවන් ලෙස 280 ක් පමණ පුද්ගලයින් ඉදිරිපත්ව සිටින බවත් ප්‍රවාහන අමාත්‍යංශය කියා සිටියි. එසේ වුවද එකී සියලුදෙනාටද වැඩි පහසුකම් සහිතව යෝජිත බහුවිධ ප්‍රවාහන මධ්‍යස්ථානය තුළ වෙළඳසැල් 400 ක් ස්ථාපිත කිරීමට සැලසුම් කර ඇති බව කියැවෙයි. දැනට භාවිත කොටුව දුම්රිය ස්ථානය, දුම්රිය කෞතුකාගාරයක් බවට පරිවර්තනය කිරීමටද සැලසුම් කර තිබේ. චීන සමාගමක් විසින් සකස් කරන ලද අදාළ සැලසුම මේවන විට මහා භාණ්ඩාගාර අනුමැතිය සඳහා යොමුකර ඇති බවත්,එකී අනුමැතිය ලැබුණු වහාම වසර දෙකක කාලය තුළ මෙම බහුවිධ ප්‍රවාහන මධ්‍යස්ථානයේ ඉදිකිරීම් කටයුතු නිමාකෙරෙනු ඇති බවත් ප්‍රවාහන අමාත්‍යංශය පෙන්වාදෙයි.", "URL": "https://sinhala.adaderana.lk/news.php?nid=41283", "Category": null, "Parent URL": null}