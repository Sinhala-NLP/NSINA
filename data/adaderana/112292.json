{"Source": "Adaderana", "Timestamp": "June 19, 2019 08:50 am", "Headline": "වාර්තා පොත් අළුත් කරමින් එංගලන්තය විශිෂ්ට ජයක්", "News Content": "ලෝක කුසලාන එක්දින ක්‍රිකට් තරගාවලියේ ඊයේ(19) පැවති තරගයකින් ලකුණු 150ක ජයක් වාර්තා කිරීමට එංගලන්ත කණ්ඩායම සමත් වුණි. ඒ ඇෆ්ගනිස්තානය පරාජය කරමින්ය. මැන්චෙස්ටර් හීදී පැවති තරගයේ කාසියේ වාසිය දිනු එංගලන්තය පළමුව පන්දුවට පහර දීමට තීරණය කළේය. ඒ අනුව පිටියට පිවිසි එංගලන්ත කණ්ඩායමේ පළමු කඩුල්ල ලකුණු 44කදි දැවි ගියත් දෙවන කඩුල්ල වෙනුවෙන් පිටියට එක්වු ජෝ රූට්,ජොනි බෙයාස්ටෝ සමග එක්ව ලකුණු 120ක සබඳතාවක් ගොඩ නැගුවේ ඇෆ්ගනිස්තාන පන්දු යවන්නන්ට රිසි සේ පහර දෙමින්ය. ජොනි බෙයාස්ටෝ හතරේ පහර 8ක් සහ හයේ පහර 3ක් සමගින් පන්දු 99කදී ලකුණු 90ක් රැස් කරගෙන සිටියදී ගුලබ්දින් නබීගේ පන්දුවක් හමුවේ දැවි ගියේය. ඉන්පසු ජෝ රූට් සමග පිටියට එක් වු එංගලන්ත නායක ඔයින් මෝගන් තම කණ්ඩායම වෙනුවෙන් විශිෂ්ට වගකීමක් ඉටු කළේය. ඔහු පන්දු 71කදි ලකුණු 148ක් රැස් කළ අතර ඔහුගේ ඉනිමට හයේ පහර 17ක් ඇතුළත්ය. එක්දින ඉනිමකදී ක්‍රීඩකයෙක් රැස් කළ වැඩිම හයේ පහර සංඛ්‍යාව ලෙසත් ලෝක කුසලාන එක්දින තරගාවලියකදී ක්‍රීඩකයෙක් රැස් කළ සිව්වන වේගවත්ම ශතකය ලෙසත් මෝගන්ගේ මෙම ඉනිම වාර්තාගත වුණි. ජෝ රූට් ලකුණු 88 ක් රැස් කරගෙන සිටියදී දැවි ගිය අතර එංගලන්ත පිලේ තවත් කඩුළු 2 ක් ලකුණු 16ක් තුළ දී දැවි ගියේය. ඒ අනුව එංගලන්තය නියමිත පන්දුවාර 50 අවසානයේ කඩුළු 6ක් දැවි ලකුණු 397ක් රැස් කළ අතර එම ලකුණු සංඛ්‍යාව වාර්තා අතරට එක් වුණේ මෙවර ලෝක කුසලාන එක්දින තරගාවලියේ දී කණ්ඩායමක් රැස් කළ ඉහළම ලකුණු සංඛ්‍යාව ලෙසයි. මේ අතර මෙම ක්‍රීඩාංගණයේ දී කණ්ඩායමක් රැස් කළ ඉහළම ලකුණු සංඛ්‍යාව ලෙස ද මෙය වාර්තා අතරට එක්වුණි. තවද ඇෆ්ගනිස්තානයේ රශීඩ් ඛාන් ලෝක කුසලාන එක්දින තරගයකදී වැඩියෙන්ම ප්‍රහාරයට ලක්වු පන්දු යවන්නා බවට පත් වූ අතර එක් තරගයකදී වැඩිම හයේ පහර සංඛ්‍යාවක් එල්ල වුණු පන්දු යවන්නා බවට ද පත් වුණි. ඒ අනුව ලකුණු 398ක ජයග්‍රාහි ඉලක්කය හඹා යෑමට පිටියට පිවිසි ඇෆ්ගනිස්තානයේ පළමු කඩුල්ල ලකුණු 4කදී දවා ගැනීමට ජොෆ්ර ආචර් සමත් වුණි. නමුත් ඉන්පසු පිටියට එක්වු ඇෆ්ගනිස්තාන මුල්පෙළ පිතිකරුවන් එංගලන්ත පන්දු යවන්නන් පාලනය කර ගනිමින් කණ්ඩායමට ලකුණු 190ක් රැස් කළ අතර ඈෂ්ගර් ඇෆ්ගන්ගේ දැවි යාමෙන් පසු හස්මතුල්ලා ෂහිඩි එක් අන්තයක තනි වුණි. ඒ අනුව ඇෆ්ගනිස්තානයට නියමිත පන්දුවාර 50 අවසානයේ කඩුළු 8ක් දැවි රැස් කරගත හැකි වූයේ ලකුණු 247ක් පමණයි. හස්මතුල්ලා ෂහිඩි ලකුණු 77ක් රැස් කළේය. මෙම තරගයේ දී වාර්තා වු සමස්ත හයේ පහර සංඛ්‍යාව 33ක් වන අතර ලෝක කුසලාන තරගයක වාර්තා වු වැඩිම හයේ පහර සංඛ්‍යාව ලෙසද එය වාර්තා අතරට එක්වුණි. එංගලන්තය ලකුණු 150කින් ජය ගැනීමත් සමග නැවතත් ප්‍රසාද ලකුණු සටහනේ පෙරමුණට පැමිණියේය.", "URL": "https://sinhala.adaderana.lk/news.php?nid=112292", "Category": null, "Parent URL": null}