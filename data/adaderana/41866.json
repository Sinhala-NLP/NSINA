{"Source": "Adaderana", "Timestamp": "March 17, 2014 04:13 pm", "Headline": "යුක්‍රේනයෙන් නිදහස්වූ බව ක්‍රිමියාව පවසයි.", "News Content": "යුක්‍රේනයෙන් නිදහස ලැබු බව ක්‍රිමියානු පාර්ලිමේන්තුව නිල වශයෙන් ප්‍රකාශයට පත්කර තිබේ. ඒ අනුව රුසියාව සමග සම්බන්ධ විම සඳහා ක්‍රිමියානු පාර්ලිමේන්තුව නිල වශයෙන් අභියාචනයක් කර ඇති බව විදෙස් පුවත්සේවා සඳහන් කරයි. යුක්රේනය, අමෙරිකාව සහ යුරෝපා සංගමය ක්‍රිමියාවේ ඊයේ පැවති ජනමතවිචාරණයේ ප්‍රතිඵල පිළිගැනීම ප්‍රතික්ෂේප කර තිබේ. එහෙත් රුසියානු ජනාධිපති ව්ලැඩ්මිර් පුටින් ප්රකකාශ කර තිබු‍ණේ එම ජනමතවිචාරණයේ ප්‍රතිඵල තමන් පිළිගන්නා බවයි. කෙසේ වෙතත් රුසියාවට එරෙහිව සම්බාධක පැනවීම පිළිබඳ යුරෝපා සංගමයේ විදේශ අමාත්‍යවරු මේ වන විට සාකච්ඡා වල නිරතවෙමන් සිටිති. ක්‍රිමියානු අර්ධද්වීපයේ ක්‍රියාත්මක වූ ජනමත විචාරණයෙන් පසු රුසියානු නිලධාරින් කිහිපදෙනෙකුගේ වත්කම් අත්හිටුවීමට සහ වීසා තහනමක් ක්‍රියාත්මක කිරිමට සාමාජික රටවල් 28ක් කටයුතු කර ඇති බව කියැවෙයි. ක්‍රිමියානු ජනමත විචාරණය නීති විරෝධි බව අමෙරිකාව සහ යුරෝපා සංගමය ප්‍රකාශ කළ අතර ඒ සම්බන්ධයෙන් එක්සත් ජාතීන්ගේ ආරක්ෂක කවුන්සිලයට ඉදිරිපත් වූ යෝජනාව රුසියානු නිෂේධ බලය හමුවේ පරාජයට පත්විය. කෙසේ වුවද අමෙරිකානු ජනාධිපතිවරයා ප්‍රකාශ කර ඇත්තේ ද යුක්රේන අර්බුදය හේතුවෙන් රුසියාවට එරෙහිව සම්බාධක ක්‍රියාත්මක කරන බවයි. මේ අතර ක්‍රිමියානු ජනමත විචාරණයේ අවසන් නිල ප්‍රතිඵල වලට අනුව එරට ජනතාවගෙන් සියයට 96යි දශම 7ක් රුසියාව සමග සම්බන්ධවීමට කැමැත්ත පල කර තිබේ.", "URL": "https://sinhala.adaderana.lk/news.php?nid=41866", "Category": null, "Parent URL": null}