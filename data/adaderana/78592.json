{"Source": "Adaderana", "Timestamp": "October 11, 2017 11:41 am", "Headline": "13 වැනිදා උතුරේ හර්තාලයක්", "News Content": "දෙමළ දේශපාලන සිරකරුවන් නිදහස් කරන ලෙසට ඉල්ලීම් කරමින් දෙමළ දේශපාලන පක්ෂ විසින් 13 වැනි සිකුරාදා උතුරු නැගෙනහිර පළාත් තුළ හර්තාලයක් කැඳවා ඇති බව උතුරේ දේශපාලන ආරංචි මාර්ග පවසයි.දෙමළ ජාතික සන්ධානය, විග්නේශ්වරන් මහතා නායකත්වය දරන දෙමළ මහජන සභාව ඇතුළු දේශපාලන සංවිධාන 19 ක් සිවිල් සංවිධාන 50 ක් අදාල හර්තාලය වෙනුවෙන් සහයෝගය පළකොට ඇත.දෙමළ දේශපාලන සිරකරුවන් නිදහස් කරන බවට රජය අවස්ථා ගණනාවකදී පොරොන්දු ලබාදුන්නද එම පොරොන්දු මෙතෙක් ඉටු නොකිරීම කණගාටුවට කරුණක් වන බව දෙමළ ජාතික සන්ධාන පාර්ලිමේන්තු මන්ත‍්‍රී ශිවශක්ති ආනන්දන් මහතා පැවැසීය.ආනන්දන් මහතා පැවසූවේ දේශපාලන සිරකරුවන් විශාල පිරිසක් නඩු කටයුතු ආරම්භ නොකොට බන්ධනාගාරගත කොට සිටීම අනුමත නොකරන බවයි.එබැවින් දෙමළ දේශපාලන සිරකරුවන් නිදහස් කිරීමට රජය වහාම පියවර ගත යුතු බවද හෙතෙම පැවසුවේය.", "URL": "https://sinhala.adaderana.lk/news.php?nid=78592", "Category": null, "Parent URL": null}