{"Source": "Adaderana", "Timestamp": "March 13, 2012 11:51 am", "Headline": "අඩු වැටුපකට රැකියා විරහිත උපාධිධාරීන්ගෙන් වැඩ ගන්නවා", "News Content": "රාජ්‍ය හා පරිපාලන අමාත්‍යංශය මගින් උපාධිධාරී අභ්‍යාසලාභීන් බඳවාගැනීම සඳහා අයඳුම්පත් කැඳවා තිබිය දී මේ දිනවල දිස්ති‍්‍රක් මට්ටමින් දේශපාලන නාම ලේඛන අනුව රැකියා ලබාදෙමින් පවතින බව ඒකාබද්ධ රැකියා විරහිත උපාධිධාරී සංගමය පවසයි. මෙසේ ලබාදෙන රැකියා පිළිබඳ කිසිදු විධිමත් බවක් නොමැති අතර රුපියල් 10000 ක අඩු වැටුපකට රැකියා විරහිත උපාධිධාරීන්ගෙන් වැඩ ගනිමින් සිටින බව එම සංගමයේ කැඳවුම්කරු වන ධම්මික මුණසිංහ මහතා සඳහන් කරයි. වසර 7 ක් පුරා උපාධිධාරීන්ට බොරු පොරොන්දු දෙමින් රැවටීමට ලක්කළ බවට නිවේදනයක් නිකුත් කරමින් ඔහු ‍චෝදනා කරයි. සිය සංගමය ගෙන ගිය අඛණ්ඩ අරගලය හමුවේ රැකියා ලබාදීමට ආණ්ඩුවට සිදුවූ බවත්, මේ වනවිට එසේ ලබාදෙන රැකියා හිතුමතේ ලබාදෙමින් සිටින බවත් ධම්මික මුණසිංහ මහතා පෙන්වාදෙයි. මුලින් ස්ථිර පත්වීම් බව සඳහන් කරමින් ලබාදුන් එම රැකියා මේ වනවිට මාස 6 තාවකාලික පත්වීම් බවට පරිවර්තනය වී ඇති බව ද ඔහු සිය නිවේදනයෙන් සඳහන් කරයි. ඒකාබද්ධ රැකියා විරහිත උපාධිධාරී සංගමයේ කැඳවුම්කරු ධම්මික මුණසිංහ මහතා නිකුත් කළ එම නිවේදනයේ වැඩිදුරටත් මෙසේ දැක්වේ. \"කෙසේවෙතත් ආණ්ඩුවේ මැති ඇමතිවරුන්ගේ නාම ලේඛනවලින් ආදාළ පුරප්පාඩු පිරවීමට වූ ආණ්ඩුවේ සුදානම අප මැදිහත්වීම තුළ රට හෙළිදරව් කළ අතර, මේ වනවිට උපාධිධාරීන්ට මාස 6 ක තාවකාලික පුහුණුවක් ලබාදීමට සූදානම් වේ. මෙම ලබාදෙන රැකියා ස්ථිර පත්වීම් නොවන අතර, මෙය රාජපක්‍ෂ ආණ්ඩුවේ තවත් ප්‍රෝඩාවක්දැයි සැකයක් මතුව ඇත. මේ වනවිට රැකියා විරහිත උපාධිධාරීන් 45000ක් පමණ සිටි. මේ දිනවල ලබාදෙන තාවකාලික පුහුණුව උපාධිධාරීන්ට රැකියා ලබාදීමක් නොවේ. මෙම අවිධිමත් බඳවාගැනීම්වලට එරෙහිව අප මූලික මිනිස් අයිතිවාසිකම් නඩුවක් ගොනු කළ අතර එය මාර්තු 15 දින විභාගයට ගැනේ. මෙසේ උපාධිධාරීන් මුලාකීරීම නවතා, වහාම විධිමත් ආකාරයට සියලු උපාධිධාරීන්ට රැකියා ලබාදෙන වැඩපිළිවෙළක් රටට ඉදිරිපත් කරන මෙන් ආණ්ඩුවෙන් ඉල්ලා සිටිමු\"", "URL": "https://sinhala.adaderana.lk/news.php?nid=22765", "Category": null, "Parent URL": null}