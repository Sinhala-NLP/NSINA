{"Source": "Adaderana", "Timestamp": "November 23, 2018 10:54 am", "Headline": "ඡන්දය ගණනය කිරීම ඇරඹෙයි-ආණ්ඩු පක්ෂයේ මන්ත්‍රීවරු සභා ගර්භයෙන් පිටව යයි", "News Content": "පාර්ලිමේන්තුවේ කටයුතු අද(23) උදෑසන 10.30ට කථානායක කරූ ජයසූරිය මහතාගේ ප්‍රධානත්වයෙන් ආරම්භ වු අතර, පාර්ලිමේන්තු තේරීම් කාරක සභාවේ බහුතර නියෝජනය තීරණය කිරීම සඳහා ඡන්ද විමසීමක් ආරම්භ කර තිබේ. ඒ අනුව ඉලෙක්ට්‍රොනික් ක්‍රමයට ඡන්ද විමසීම ආරම්භ කරන බව කථානායක කරූ ජයසූරිය මහතා නිවේදනය කළේය. පාර්ලිමේන්තුව ආරම්භයට පෙර උදෑසන 09ට කථානායක කරූ ජයසූරිය මහතාගේ ප්‍රධානත්වයෙන් පාර්ලිමේන්තු සංකීර්ණයේදී පක්ෂ නායක රැස්වීමක් පැවැත්වු අතර, එහිදී කිසිදු එකඟතාවකට නොපැමිණි බව ද කථානායකවරයා පාර්ලිමේන්තුව ආරම්භයේ දී කියා සිටියේය. පාර්ලිමේන්තු තේරීම්කාරක සභාවට සාමාජිකයින් පත් කිරීම සහ අද දිනට අදාළ න්‍යාය පත්‍රය සකස් කිරීමට අවශ්‍ය වැඩ කටයුතු සාකච්ඡා කිරීමට නියමිතව තිබුණ ද එය කිසිදු එකඟතාවයකින් තොරව අවසන් වු බව පක්ෂ නායකයින් පවසා සිටියේය. කෙසේ වෙතත් මේ වන විට ආණ්ඩු පක්ෂයේ මන්ත්‍රීවරු කිහිප දෙනෙක් පාර්ලිමේන්තු සභාගර්භයෙන් පිටවී යන ආකාරය ද දක්නට ලැබෙයි. පාර්ලිමේන්තු තේරීම්කාරක සභාවට සාමාජිකයින් පත් කිරීම සඳහා ඉලෙක්ට්‍රෝනික ක්‍රමයට ඡන්දයක් ගණනය කිරීමට කථානායකවරයා විසින් මෙහිදී තීරණය කරනු ලැබීය.", "URL": "https://sinhala.adaderana.lk/news.php?nid=99648", "Category": null, "Parent URL": null}