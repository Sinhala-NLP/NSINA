{"Source": "Adaderana", "Timestamp": "August 8, 2011 11:05 am", "Headline": "හැව්ලොක් පාරේ දැඩි රථවාහන තදබදයක්", "News Content": "කොරියානු භාෂා ප්‍රවීණතා විභාගය සඳහා අයදුම්පත් නිකුත් කිරීම සිදු කෙරෙන කොළඹ තිඹිරිගස්යාය පොලිස් ක්‍රීඩාංගණය අසල කිසියම් නොසුන්සුන් තත්ත්වයක් හටගෙන තිබීම නිසා එම මාර්ගයේ දැඩි රථවාහන තදබදයක් පවතින බව වාර්තා වේ. අයදුම්පත් ලබා ගැනීම සඳහා පැමිණ සිටින පිරිස සහ පොලිසිය අතර මෙම නොසන්සුන් තත්ත්වය හට ගෙන ඇති බව එම ස්ථානයේ රැඳී සිටින අද දෙරණ වාර්තාකරු සඳහන් කළේය. අයදුම්පත් ලබා ගැනීම සඳහා සකස් කර තිබූ පේළියෙන් ඉවත් වී එකවර සියලු දෙනා අයදුම්පත් නිකුත්කරන ස්ථානය වෙත ගමන් කිරීමට උත්සහ කිරීම හේතුවෙන් මෙම නොසන්සුන් තත්ත්වය හට ගෙන තිබේ. ඔවුන් පාලනය කිරීම සඳහා පොලිසිය මේ වන විට කටයුතු කරමින් සිටින බව අද දෙරණ වාර්තාකරු සඳහන් කළේය. මේ අතර කොරියානු භාෂා ප්‍රවීණතා විභාගය සඳහා අයදුම්පත් නිකුත් කිරීම ලබන 11 වැනිදා දක්වා සිදු කිරීමට නියමිත බව විදේශ සේවා නියුක්ති කාර්යාංශය අවධාරණය කරයි. මධ්‍යස්ථාන 28ක දී අදාළ අයදුම්පත් නිකුත් ‍කිරීම සිදුකෙරෙන බැවින් අනවශ්‍ය කලබලයකට පත් නොවිය යුතු බව එම කාර්යාංශයේ ජ්‍යෙෂ්ඨ ප්‍රකාශකයෙකු සඳහන් කළේය. පසුගිය වසරේ මධ්‍යස්ථාන 13 ට සීමා වී තිබූ අයදුම්පත් නිකුත් කිරීමේ කටයුතු මේ වසරේ දී තවත් ව්‍යාප්ත කර තිබෙන බව විදේශ සේවා නියුක්ති කාර්යාංශය පෙන්වා දෙයි. යාපනයේ පිහිටුවා තිබෙන මධ්‍යස්ථානයකින් ද මෙවර අයදුම්පත් නිකුත් කිරීම විශේෂත්වයක් බව එම කාර්යාංශය සඳහන් කරයි. කෙසේවෙතත් පොලිස් ක්‍රීඩාංගණයේ මධ්‍යස්ථානය වෙතින් ලබාදුන් අයදුම්පත් 3500 මේ වනවිට අවසන්ව ඇති බව දැනුම්දෙනු ලැබුවද අයදුම්පත් ලබාගැනීම සඳහා පැමිණි පිරිස තවදුරටත් එම ස්ථානයේ රැඳීසිටින බව ද අද දෙරණ වාර්තාකරු ප්‍රකාශ කළේය.", "URL": "https://sinhala.adaderana.lk/news.php?nid=17923", "Category": null, "Parent URL": null}