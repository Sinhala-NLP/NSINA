{"Source": "Adaderana", "Timestamp": "December 18, 2012 01:28 pm", "Headline": "ඩොලර් කොළවලින් ඉතිහාසය විකෘති කරන්න දෙන්න බෑ", "News Content": "ඉතිහාසය ලේඛන කොළවලට වඩා සල්ලි කොළවලින් මනින යුගයක් බිහිව ඇති බව ජනාධිපති මහින්ද රාජපක්ෂ මහතා පවසයි. ඇතැම් පිරිස් මෙරට ඉතිහාසය විකෘති කරමින් අලුතින් ලියන බව ජනාධිපතිවරයා කියා සිටියේ අද (18) කොළඹ ලේඛනාරක්ෂක දෙපාර්තමේන්තුවට අයත් නව ගොඩනැඟිල්ලක් විවෘත කිරීමේ අවස්ථාවට එක්වෙමිනි. ඩොලර් කොළ වීසි කරමින් රටක ඉතිහාසය විකෘති කිරීමට ඉඩදිය නොහැකි බව හෙතෙම අවධාරණය කළේය. ඇතැම් ප්‍රදේශවල ඉතිහාසය මකා දැමීම සඳහා පොළොව ඩෝසර් කරන බවත්, එසේ කිරිමට ඉඩනොදී අනාදිමත් කාලයක සිට පැවත එන ඉතිහාසය ආරක්ෂා කළයුතුව ඇති බවත් ජනාධිපතිවරයා පෙන්වා දුන්නේය. අපගේ ඉතිහාසය හා අතීත රජවරුන් පිළිබඳ ආඩම්බරවිය හැකි යුගයක අප මේ මොහොතේ සිටින බව ඔහු වැඩිදුරටත් කියා සිටියේය.", "URL": "https://sinhala.adaderana.lk/news.php?nid=30063", "Category": null, "Parent URL": null}