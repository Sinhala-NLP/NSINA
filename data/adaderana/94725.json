{"Source": "Adaderana", "Timestamp": "August 20, 2018 04:21 pm", "Headline": "මත්පෙති හා ගංජා ළඟ තබා ගත් 27 ක් හා කතක් පොලිස් බාරයට", "News Content": "ගල්කිස්ස පොලිස් වසමේ හෝටල් පාරේ, සිදුකළ මෙහෙයුමකින් ගංජා හා මත්පෙති සන්තකයේ තබා ගත් සැකකරුවන් 27 දෙනෙකු හා එක් සැකකාරියක් ගල්කිස්ස පොලීසිය විසින් අත්අඩංගුවට ගෙන තිබේ. ඊයේ(19) දහවල් 12 සිට මෙම සොදිසි මෙහෙයුම සිදු කර තිබේ. සැකකරුවන් ගල්කිස්ස පොලිස් වසමේ හෝටල් පාරේ, මුහුදු තීරයේ පිහිටි හෝටලයක ඊයේ දහවල් 12 සිට රාත්‍රී 12 දක්වා සංවිධානය කර තිබූ ඩි.ජේ. සාදයකට සහභාගී වීම සඳහා පැමිණ ඇති අතර, මෙම සාදය සම්බන්ධයෙන් ගල්කිස්ස පොලිස් ස්ථානයට තොරතුරක් ලැබි තිබිණි. ඒ අනුව මෙම සාදය පැවැත් වෙන ප්‍රදේශය ආවරණය වන පරිදි පොලිස් මාර්ග බාධක යොදා සිදු කළ පරීක්ෂා කිරීම්වලදී හා සිවිල් නිලධාරීන් යොදා සිදුකළ වැටලීම්වලදී මෙසේ අත්අඩංගුවට ගෙන තිබේ. සැකකරුවන් වයස අවුරුදු 19 හා 45 ත් අතර වයස්වල පසුවන කළුතර, මාතර, රාගම, හෝමාගම, පෑලියගොඩ, බුත්තල, ගල්කිස්ස, රත්මලාන, පයාගල, පුත්තල, මාවනැල්ල, නුගේගොඩ, බොරලැස්ගමුව, දෙමටගොඩ,මරදාන හා වැල්ලවත්ත යන ප්‍රදේශවල පදිංචිකරුවන් වන බව පොලීසිය පවසයි. මොවුන්ගෙන් 12 දෙනෙකු විවිධ වර්ගයේ මත්පෙති ළඟ තබා ගැනීමේ වරදටත්, 12 දෙනෙකු ගංජා ළඟ තබා ගැනීමේ වරදටත්, තිදෙනෙකු නීතිවිරෝධි දුම්වැටි ළඟ තබා ගැනීමේ වරදටත් අත්අඩංගුවට ගෙන තිබේ. සැකකරුවන් අද(20) දින ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට නියමිතයි. ගල්කිස්ස පොලීසිය වැඩිදුර විමර්ශන පවත්වාගෙන යනු ලබයි.", "URL": "https://sinhala.adaderana.lk/news.php?nid=94725", "Category": null, "Parent URL": null}