{"Source": "Adaderana", "Timestamp": "September 6, 2015 01:02 pm", "Headline": "ජාති, ආගම්, පක්ෂ ගැන හිතමින් හැමදාම එකතැන පල්වෙනවාදැයි සිතන්න", "News Content": "ජනාධිපති මෛත්‍රිපාල සිරිසේන මහතාත්, මමත් නින්ද නොයන ඩ්‍රයිවර්ලා දෙන්නෙක් යැයි අග්‍රාමාත්‍ය රනිල් වික්‍රමසිංහ මහතා පවසයි.අනිත් අයට නින්ද ගිය නිසා අපි අද මෙතැනට පැමිණි බවද, අග්‍රාමාත්‍ය රනිල් වික්‍රමසිංහ මහතා අද එජාප 69 වැනි සංවත්සරයේදී කියා සිටියේය.එම සංවත්සර උත්සවය සිරිකොතදී පැවැති අතර ඊට ප්‍රධාන ආරාධිත අමුත්තා ලෙස ජනාධිපති ‍ෛමත්‍රිපාල සිරිසේන මහතා සහභාගි විය.එහිදී අග්‍රාමාත්‍යවරයා කියා සිටියේ ජාතික ආණ්ඩුව වූ කලී මං තීරු 4ක අධිවේගී පාරක් හා සමාන බවයි.වංගු නැති නිසා ගමන වේගවත්, මෙන්ම නැවතීමක්ද නැති බවත්, එවැනි පාරක අනතුරු සිදුවිය හැක්කේ රියදුරන්ට නින්ද යාමෙන් බවත්, එසේ වුවද ජනාධිපතිවරයා හා තමන් නින්ද නොයන රියදුරන් දෙ‍න්නෙක් බවත්, අගමැතිවරයා පෙන්වාදුන්නේය.ජනවාරී 8 වැනිදා හා අගෝස්තු 17 වැනිදා ජනතාව ලබාදුන් ජනවරමින් රට ඉදිරියට ගෙනයමින් මෙරට සියලු ජනතාවගේ ජිවිත යහපත් කිරීමේ වගකීම තමා හා ජනාධිපතිවරයා බාරගන්නා බව එහිදී අගමැතිවරයා පැවසුවේය.ජනාධිපතිතුමා හා තමන් මේ රට ඉදිරියට ගෙනයමින් සිය වගකීම් හා යුතුකම් කොටස ඉටුකර නැවත රට ඔබට බාරදෙන බවද පැවසූ අගමැතිවරයා සියලුදෙනා සිතිය යුත්තේ ජාති, ආගම්‍, භේද, පක්ෂ මුල්කර ගනිමින් සැමදාම එකතැන පල්වෙනවාද නැතිනම් ඉදිරියට යනවාදැයි යනුවෙනි.මේ නිසා මෙරට ජනතාව ඇතුළු සතා සිවුපාවාට ද සැනසිල්ලේ ජීවත් විය හැකි යහපත් රටක් ගොඩනැගීම අපගේ අරමුණ යැයිද අගමැතිවරයා එහිදී වැඩිදුරටත් පැවසීය.", "URL": "https://sinhala.adaderana.lk/news.php?nid=53688", "Category": null, "Parent URL": null}