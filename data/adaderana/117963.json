{"Source": "Adaderana", "Timestamp": "August 31, 2019 10:19 pm", "Headline": "බෝවතැන්න ජලාශ ඉස්මත්තේ පිරී ඉතිරී යන අමනුස්සකම", "News Content": "නාඋල, නාලන්ද බෝවතැන්න ජලාශයේ ඉස්මත්ත මාතලේ නගරයෙන් ඉවතලන කුණු කසළ හේතුවෙන් පරිසර ප්‍රශ්න රැසක් මතු වී ඇතැයි ප්‍රදේශවාසීහු පවසති. මාතලේ සහ අවට ප්‍රදේශවල ඉවත් කරන කුණු කසල සුදු ගඟට දැමීමත් සමඟ සුදු ගඟ ඔස්සේ බෝවතැන්න ජලාශයට පැමිණ ජලාශයේ ඉසමත්ත අක්කර 50ක පමණ භූමියක මෙම අපද්‍රව්‍ය තැන්පත් වී ඇතැයි ප්‍රදේශවාසීහු පවසති. නිවෙස් වලින් ඉවත් කරන අපද්‍රව්‍ය රෝහල් වලින් ඉවත් කරන අපද්‍රව්‍ය විශාල වශයෙන් දැක ගැනීමට හැකියාව තිබෙන බව ප්‍රදේශවාසීහු වැඩිදුරට ද සඳහන් කර සිටිති. මාස කීපයක සිටම දිගින් දිගටම බෝවතැන්න ජලාශයට මෙම අපද්‍රව්‍ය ඒම නිසා ජලාශයේ ඉස්මත්ත සම්පූර්ණයෙන්ම පුද්ගලයකුට ගමන් කිරීමට පවා නොහැකි මට්ටමකින් හිස් බෝතල් ප්ලාස්ටික් කැබලි සහ විවිධ අපද්‍රව්‍ය වලින් ගහණ වී ඇති බව ප්‍රදේශවාසීහු පෙන්වා දෙති. ප්‍රදේශවාසීන් කියාසිටින්නේ මාතලේ නගරයේ ඉවත ලන කුණු කසල සුදු ගඟට දැමීම හේතුවෙන් සුදු ගඟ හරහා මෙම අපද්‍රව්‍ය බෝවතැන්න ට ඒකරාශී වන බවද බෝවතැන්න ජලාශයේ හරහා මෙම ජලය අඹන් ගඟට මුදා හැර අඹන් ගඟ හරහා මොරගහකන්ද ජලාශයට ජලය ගලා බසින බවය. අපද්‍රව්‍ය හේතුවෙන් මොරගහකන්ද ජලාශය ද අපිරිසිදු වී විශේෂයෙන් පොලොන්නරුව සහ රජරට ප්‍රදේශයේ වැව් වලට ද මෙම අපද්‍රව්‍ය එකතු වීමේ බරපතළ අවදානමක් පවතින බව ඔවුහු පෙන්වා දෙති. මේ පිළිබඳව සොයා බැලීම සඳහා ගිය අපට ද බෝවතැන්න ජලාශයේ ඉස්මත්ත සම්පූර්ණයෙන්ම කසල අංගනයක් බවට පත්ව ඇති ආකාරයත් නොදිරන ද්‍රව්‍ය රැසක් එහි තැන්පත් වී තිබෙන ආකාරයද බෝවතැන්න ජලාශයේ ප්ලාස්ටික් වැනි නොදිරන ද්‍රව්‍ය පාවෙමින් එන අයුරුද දැක ගැනීමට හැකි වීම විශේෂත්වයකි. මාතලේ නගරයෙන් ඉවත් කරන මෙම අපද්‍රව්‍ය හේතුවෙන් බෝවතැන්න ජලාශයේ ජලය පරිහරණය කිරීමට පවා නොහැකි තත්වයක පත්වන බවත් මේ දිනවල බෝවතැන්න ජලාශය පිරී ඉතිරී යාම නිසා මේවා සියල්ලම අවට ගොඩ ගසා තිබෙන බවද ්ප්‍රදේශවාසීහු පෙන්වා දෙති. මේ පිළිබඳව කඩිනම් අවධානය යොමුකොට බෝවතැන්න ජලාශයේ ඉස්මත්ත පරිසර කලාපයක් බවට නම් කොට මෙම කුණු කසල ඉවත් කොට ජනතාවට ජලය පරිහරණය කිරීමට හැකි වාතාවරණයක් උදා කර දෙන්නැයි ප්‍රදේශවාසීහු බලධාරීන්ගෙන් ඉල්ලීමක් කර සිටිති. අක්කර 50කට පමණ අධික භූමි ප්‍රමාණයක විශාල වශයෙන් කුණු කසල වැව් ඉස්මත්තේ රැඳී තිබෙන බවත් මේවා මොරගහකන්ද ජලාශය හරහා රජරට ප්‍රදේශවලටද ගලා යෑම හේතුවෙන් එම ප්‍රදේශවල ජලය මෙන්ම පරිසරයද දූෂණය වීමේ අවදානමක් පවතින බව ඔවුහු පෙන්වා දෙති.", "URL": "https://sinhala.adaderana.lk/news.php?nid=117963", "Category": null, "Parent URL": null}