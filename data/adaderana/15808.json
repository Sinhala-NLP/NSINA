{"Source": "Adaderana", "Timestamp": "May 1, 2011 09:08 am", "Headline": "මාලේ ජනපතිට එරෙහිව විරෝධතා-30 ක් අත්අඩංගුවේ", "News Content": "මාලදිවයින් ජනාධිපතිවරයාට එරෙහිව විරෝධතාවයේ නිරත වූ 30 ක් මේ වන විට අත්අඩංගුවට පත්ව ඇති බව විදෙස් මාධ්‍ය සඳහන් කරයි. මේ වන විටත් විරෝධතාකරුවන්ට එරෙහිව කඳුළු ගෑස් ප්‍රහාර එල්ලවන බවත්,පොලිස් ප්‍රහාර දැඩිවී ඇති බවත් වාර්තා වේ. මාලේ නගරයට රැස් වූ දහස් ගණන් පිරිසක් ඊයේ සිට ජනාධිපති මොහොමඩ් නෂීඩ් ධූරයෙන් ඉවත්විය යුතු බවට බලකරමින් විරෝධතා පවත්වමින් සිටියි. පොලිස් ප්‍රහාරවලින් තුවාල ලැබූ පුද්ගලයින් 12 ක් මේවන විට රෝහල්ගත කර ඇති බව විපක්ෂයේ ප්‍රධාන දේශපාලන පක්ෂයක ප්‍රකාශකයෙකු වූ මොහොමඩ් ශරීෆ් වෝෂිංටන් පෝස්ට් පුවත් සේවයට පවසා තිබේ. 5000ක පමණ උද්ඝෝෂකයින් පිරිසක් මේ සඳහා සහභාගී වී ඇති බව වාර්තා වන අතර විරැකියාව ඇතුළු රටේ බලපා ඇති ගැටලු රැසකට හේතුව මාලදිවයින් ජනාධිපතිවරයා බව විපක්ෂයේ විරෝධතාකරුවන් චෝදනා කරන බවද සඳහන් වේ. කෙසේ වෙතත් 30 වසරක ආඥාදායක පාලනයෙන් පසු 2008 වසරේ පවත්වන ලද දීපව්‍යාප්ත මහ මැතිවරණයකින් බලයට පත්වූ ප්‍රථම ජනාධිපතිවරයා මොහොමඩ් නෂීඩ් වේ.", "URL": "https://sinhala.adaderana.lk/news.php?nid=15808", "Category": null, "Parent URL": null}