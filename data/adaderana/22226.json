{"Source": "Adaderana", "Timestamp": "February 19, 2012 11:12 am", "Headline": " ඇසට වැලිගසා ගෙන ආ ලක්ෂ 70 ක රන් භාණ්ඩ දැලේ", "News Content": "නීති විරෝධී අයුරින් මෙරටට ගෙන එන ලද ලක්ෂ 70ට අධික වටිනාකමකින් යුත් රන් භාණ්ඩ තොගයක් ගුවන්තොටුපළ රේගුව විසින් සොයාගෙන තිබේ. ඊයේ පස්වරුවේ ගුවන්තොටුපළේ සේවය කරන විදුලි කාර්මිකයෙකු සතුව තිබියදී මෙම රන් භාණ්ඩ තොගය සොයාගත් බව ගුවන්තොටුපළ රේගුව සඳහන් කරයි. සොයාගත් රන් භාණ්ඩ සිංගප්පුරුවේ සිට පැමිණි ඉන්දියානු ජාතිකයෙකු තමාට ලබාදුන් බව අදාළ සේවකයා පවසා තිබේ. රේගුවට හසු නොවන පරිදි අදාළ රන් භාණ්ඩ තොගය ගෙන යමින් සිටියදී ආරක්ෂක අංශ විසින් අදාළ සේවකයා අත්අඩංගුවට ගෙන ගුවන්තොටුපළ රේගුවට භාරදී ඇති බව සඳහන්වේ. ඒ අනුව මෙම රන් භාණ්ඩ තොගය ලබාදුන් ඉන්දීය ජාතිකයා ද රේගුව විසින් අත්අඩංගුවට ගෙන තිබේ.", "URL": "https://sinhala.adaderana.lk/news.php?nid=22226", "Category": null, "Parent URL": null}