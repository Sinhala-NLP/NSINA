{"Source": "Adaderana", "Timestamp": "July 3, 2019 10:54 am", "Headline": "ප්‍රථම වරට යුරෝපානු සංගමයේ ප්‍රධානීත්වය වෙනුවෙන් කාන්තාවකගේ නමක්", "News Content": "යුරෝපානු සංගමයේ ප්‍රධානීත්වය සඳහා පළමුවරට කාන්තාවකගේ නමක් යෝජනා වී ඇත. යුරෝපා සංගමයේ ඉහළතම ධුරය වන්නේ එහි ප්‍රධානී ධුරයයි. ඒ සඳහා ජර්මානු ආරක්ෂක අමාත්‍යවරිය වන උර්සුලා වොන්ඩර් ලෙයෙන්ගේ නම යෝජනා වී ඇත. මේ අනුව එම ධුරය සඳහා කාන්තා නාමයක් යෝජනා වී ඇත්තේ පළමුවරටයි. පසුගියදා පැවැති මැතිවරණයෙන් තේරීපත් වූ නව යුරෝපා සංගම් නියෝජිතයන් අතරින් නායක ධුරයන් සඳහා පිරිස තෝරාපත්කරගැනීමට දැඩි වෙහෙසක් දැරීමට සිදුවුණි. ඒ වෙනුවෙන් දිගු සාකච්ඡා වාර රැසක් ද පැවැති අතර සංගමයේ ප්‍රධාන ධුර වෙනුවෙන් නාම යෝජනා පහක් ලබා දීමට හැකියාව ලැබුණි. ජාත්‍යන්තර මූල්‍ය අරමුදලේ වත්මන් ප්‍රධානී ක්‍රිස්ටීන් ලෙගාර්ඩ්, මෙවර යුරෝපානු මධ්‍යම බැංකුවේ ප්‍රධානී ධුරය සඳහා යෝජනා වී තිබුණි. එම ධුරය සඳහා යෝජනාවූ පළමු කාන්තාවද ඇයයි. ඩොනල්ඩ් ටස්ක් දැරෑ යුරෝපානු කවුන්සිලයේ සභාපතීත්වය සඳහා මෙවර ඉදිරිපත්ව ඇත්තේ බෙල්ජියමේ අගමැති චාල්ස් මිචෙල්ගේ නාමයයි. එහි විදෙස් ප්‍රතිපත්ති ප්‍රධානී ධුරයට ජොසෙප් බොරෙල්ගේ නම යෝජනා වී ඇත. සංගමයේ පස්වැනියට වැදගත් ධුරය වන යුරෝපානු පාර්ලිමේන්තුවේ සභාපතීත්වය සඳහා මෙතෙක් නාමයෝජනා ඉදිරිපත්ව නොමැති අතර එය ඉදිරියේදී නම් කිරීමට නියමිතව පවතියි. කෙසේ නමුත් මේ බොහෝ නාම යෝජනා සඳහා යුරෝපා පාර්ලිමේන්තුවේ අනුමැතිය හිමිවිය යුතු බව විදෙස් වාර්තා වැඩිදුරටත් පවසයි.", "URL": "https://sinhala.adaderana.lk/news.php?nid=113257", "Category": null, "Parent URL": null}