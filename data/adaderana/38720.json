{"Source": "Adaderana", "Timestamp": "November 10, 2013 08:33 am", "Headline": "සමුළුවට පැමිණෙනන්ගේ සෞඛ්‍ය පහසුව සඳහා වෙදුන් ඇතුළු 600ක්", "News Content": "පොදුරාජ්‍ය මණ්ඩලයීය රාජ්‍ය නායක සමුළුවට සහභාගි වන රාජ්‍ය නායකයින් ඇතුළු නියෝජිත මණ්ඩල වලට සෞඛ්‍ය පහසුකම් සැපයීම සඳහා 600ක බල ඇණියක් සුදානම් කර ඇති බව සෞඛ්‍ය අමාත්‍යාංශය පවසයි. වෛද්‍යවරුන් 200ක්, හෙද නිලධාරින් 200ක් සහ වෙනත් කාර්යය මණ්ඩලවලට අයත් නිලධාරින් 200ක් ඒ අතර වේ. ඒ අනුව කොළඹ ජාතික රෝහල, රාගම ශික්ෂණ රෝහල ,මීගමුව මූලික රෝහල, විශේෂ සූදානමකින් තබා ඇති අතර බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ වෛද්‍ය ඒකකයක් ස්ථාපිත කර ඇත. ජාතික රෝහලේ දැඩි සත්කාර ඒකකයේ ඇඳන් 7ක්, වෙනම වාට්ටුවක්, වෛද්‍ය ඒකක 2ක් පැය 24 පුරා ක්‍රියාත්මක වන පරිදි සූදානම් කර ඇති අතර ජාතික රෝහලේ ස්නායු ක්ෂති ඒකකයේ හෙලිකොප්ටර් අංගනය ද සුදානම්ව පවතියි. නවීන ගිලන් රථ හැත්තෑවකින් සමන්විත සංචිතයක් ද සූදානම් කර ඇති බව ද සෞඛ්‍ය අමාත්‍යාංශය සඳහන් කරයි.", "URL": "https://sinhala.adaderana.lk/news.php?nid=38720", "Category": null, "Parent URL": null}