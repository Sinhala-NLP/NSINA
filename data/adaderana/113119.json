{"Source": "Adaderana", "Timestamp": "July 1, 2019 11:12 am", "Headline": "ඇමති ආරක්ෂකයාට පහර දුන් මන්ත්‍රීවරයාගේ පුතා පොලීසියට බාර වීමෙන් පසු අත්අඩංගුවට", "News Content": "මන්ත්‍රී ආරක්ෂක කොට්ඨාසයේ රාජකාරියේ නිරතව සිටි පොලිස් කොස්තාපල්වරයෙකුට පහරදීමේ සිද්ධියක් සම්බන්ධයෙන් චෝදනා ලබා සිටි පාර්ලිමේන්තු මන්ත්‍රී ශාන්ත අබේසේකර මහතාගේ වැඩිමහල් පුත්‍රයා හලාවත පොලීසිය මගින් අත්අඩංගුවට ගෙන තිබේ. ඒ ඔහු අද (01) පෙරවරුවේ පොලීසිය වෙත භාරවීමෙන් අනතුරුවයි. එක්සත් ජාතික පක්ෂ හලාවත ආසන සංවිධායක සහ පුත්තලම දිස්ත්‍රික් පාර්ලිමේන්තු මන්ත්‍රී ශාන්ත සිසිරකුමාර අබේසේකර මහතාගේ නිවසේ ආරක්ෂක රාජකාරියේ යෙදි සිටි පොලිස් කොස්තාපල්වරයෙකුට සිදු කළ පහරදීමක් හේතුවෙන් ඊයේ (30) ඔහුව රෝහල්ගත කෙරුණි. මන්ත්‍රීවරයාගේ වැඩිමහල් පුත්‍රයා ඔහුට පොල්ලකින් පහර දී ඇති බව පොලිසිය පවසන්නේය. හලාවත - කුරුණෑගල මාර්ගයේ සේදවත්ත ප්‍රදේශයේ පිහිටි මන්ත්‍රීවරයාගේ නිවසේ රාජකාරියේ නිරතව සිටි අදාල පොලිස් කොස්තාපල්වරයා ඊයේ රාත්‍රී 8.45ට පමණ මෙම පහරදීමට ලක්ව තිබුණි. පොලිස් කොස්තාපල්වරයා සහ මන්ත්‍රීවරයාගේ පුත්‍රයා අතර සිදුවූ බහින්බස්වීමක් දුරදිග යාමෙන් මෙම පහරදීම සිදුකර ඇති බව මූලික පොලිස් පරික්ෂණ වලදී අනාවරණ වී ඇත. පහරදීම සිදු කළ පාර්ලිමේන්තු මන්ත්‍රී ශාන්ත අබේසේකර මහතාගේ වැඩිමහල් පුත්‍රයා අද පෙරවරුවේ හලාවත පොලිස් ස්ථානය වෙත භාර වීමෙන් අනතුරුව ඔහුව පොලිස් අත්අඩංගුවට ගැනුණි. සැකකරු හලාවත මහේස්ත්‍රාත් අධිකරණය වෙත අද ඉදිරිපත් කිරීමට නියමිත බව පොලිස් මාධ්‍ය ප්‍රකාශක කාර්යාලය සඳහන් කළේය.", "URL": "https://sinhala.adaderana.lk/news.php?nid=113119", "Category": null, "Parent URL": null}