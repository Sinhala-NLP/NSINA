{"Source": "Adaderana", "Timestamp": "February 9, 2016 01:15 pm", "Headline": "පළාත් සභා මැතිවරණය ජුනි මාසයේ පැවැත්වීමට උත්සහ කරනවා", "News Content": "පළාත් සභා මැතිවරණය ජුනි මාසයේ පැවැත්වීමට උත්සහ කරන බව පළාත් සභා හා පළාත් පාලන අමාත්‍ය ෆයිසර් මුස්තාපා මහතා පවසයි.ඒ මහතා මේ බව ප්‍රකාශකර ඇත්තේ අද(09) කොළඹදී පැවති මාධ්‍ය හමුවකට එක් වෙමින්.ඉදිරි පළාත් සභා මැතිවරණය කොට්ඨාස ක්‍රමය යටතේ පැවැත් වීමට කටයුතු යොදා ඇති බවත්, මෙවර කොට්ඨාස දහසකට වඩා ප්‍රමාණයක් වෙනස්කකම්වලට භාජන වන බවද ඒ මහතා පවසා තිබේ.සීමා නීර්ණය කොමිසම මඟින් කොට්ඨාස බෙදා වෙන් කිරීමේ කටයුතු තවමත් නිසි ආකාරව සිදු නොකර ති‍බීම මැතිවරණය පැවැත්වීම කල් යෑමට තවත් එක් හේතුවක් බව ඒ මහතා එහිදී ‍පෙන්වා දි ඇත.මහින්ද රාජපක්ෂ ජනාධිපතිවරයාගේ කාලය තුළද ජාතික ගීය දමිළ භාෂාවෙන් ගැයීම පිළිබඳව අදහස් කරළියට ආ බව පෙන්වා දෙන ඒ මහතා තමන් දන්නා භාෂාවකින් ජාතික ගීය ගැයීම මඟින් සහජීවනය ඇති වන බව ප්‍රකාශකර තිබේ.එමෙන්ම ජාතික ගීය දමිළ භාෂාවෙන් ගැයීම පිළිබඳව ඒකාබද්ධ විපක්ෂයේ මතය එකම වේදිකාවක් තුළ ඉදිරිපත් කරන ලෙස ඒකාබද්ධ විපක්ෂයට ආරාධනා කරන බවත් ඒ මහතා ප්‍රකාශකර ඇත.අග්‍රමාත්‍ය රනිල් වික්‍රමසිංහ මහතාට හා ජනාධිපති මෛත්‍රීපාල සිරි‍සේන මහතාට ජාතික ගීය භාෂා දෙකකින් ගායනා කිරීමට ශක්තියක් තිබූ බවත්, ඡන්දය ලබා ගැනීම පරමාර්ථය කරගෙන සමහරු ජාතිවාදය අවුස්සන බවත් ඒ මහතා පෙන්වා දී තිබේ.වැඩිදුරටත් අදහස් දක්වන ඒ මහතා පෙන්වා දී ඇත්තේ වෙනත් පක්ෂ ආරම්භකර අමාරුවේ නොවැටී ශ්‍රී ලංකා නිදහස් පක්ෂය දෙකඩ නොකර සාමූහිකව පක්ෂය ඉදිරියට ගෙන යාමට එකතුවිය යුතු බවයි.", "URL": "https://sinhala.adaderana.lk/news.php?nid=57049", "Category": null, "Parent URL": null}